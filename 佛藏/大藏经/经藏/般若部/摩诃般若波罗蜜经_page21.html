<!DOCTYPE html>
<html>
<head>
    <meta charset="UTF-8">
    <title>摩诃般若波罗蜜经 - 第 21 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>摩诃般若波罗蜜经 - 第 21 页/共 37 页</h1>
    <div class="content">　　佛告须菩提：“如是，如是！是深般若波罗蜜为大事故起，乃至无等等事故起。何以故？般若波罗蜜中含受五波罗蜜，般若波罗蜜中含受内空、外空乃至无法有法空，含受四念处乃至八圣道分。是深般若波罗蜜中含受佛十力乃至一切种智。譬如灌顶王国土中尊，诸有官事皆委大臣，国王安乐无事自恣。如是，须菩提！所有声闻、辟支佛法，若菩萨法、若佛法，一切皆在般若波罗蜜中，般若波罗蜜能成办其事。以是故，须菩提！般若波罗蜜为大事故起，乃至无等等事故起。
　　“复次，须菩提！是般若波罗蜜，不取色、不著色故，能成办。受想行识不取不著故，能成办。乃至一切种智不取不著故，能成办。须陀洹果乃至阿罗汉果、辟支佛道，乃至阿耨多罗三藐三菩提，不取不著故，能成办。”
　　须菩提白佛言：“云何色不取不著故，般若波罗蜜能成办？云何受想行识乃至阿耨多罗三藐三菩提不取不著故，般若波罗蜜能成办？”
　　佛告须菩提：“于汝意云何，颇见是色可取、可著不？”
　　须菩提言：“不也，世尊！”
　　“须菩提！于汝意云何，颇见受想行识乃至阿耨多罗三藐三菩提可取可著不？”
　　须菩提言：“不也，世尊！”
　　佛言：“善哉，善哉！须菩提！我亦不见是色可取可著。不见故不取，不取故不著。我亦不见受想行识乃至阿耨多罗三藐三菩提及一切种智可取可著。不见故不取，不取故不著。须菩提！我亦不见佛法、如来法、自然人法、一切智人法可取可著。不见故不取，不取故不著。以是故，须菩提！诸菩萨摩诃萨色亦不应取亦不应著，受想行识乃至佛法、如来法、自然人法、一切智人法亦不应取亦不应著。”
　　尔时欲界、色界诸天子白佛言：“世尊！是般若波罗蜜甚深，难见难解，不可思惟比类知，微妙善巧智慧寂灭者可知。能信是般若波罗蜜者，当知是菩萨多供养诸佛，多种善根，与善知识相随，能信解深般若波罗蜜。世尊！若三千大千世界中所有众生，皆作信行法行人、八人、须陀洹、斯陀含、阿那含、阿罗汉、辟支佛若智若断，不如是菩萨一日行深般若波罗蜜忍欲思惟筹量。何以故？是信行法行人、八人、须陀洹、斯陀含、阿那含、阿罗汉、辟支佛若智若断，即是菩萨摩诃萨无生法忍。”
　　佛告欲、色界诸天子：“如是，如是！诸天子！若信行法行人、八人、须陀洹乃至阿罗汉、辟支佛，即是菩萨摩诃萨无生法忍。诸天子！若善男子、善女人闻是深般若波罗蜜、书持受读诵说、正忆念，是善男子、善女人疾得涅槃，胜求声闻、辟支佛乘善男子、善女人远离深般若波罗蜜，行余经若一劫、若减一劫。何以故？是深般若波罗蜜中广说上妙法。是信行法行人、八人、须陀洹、斯陀含、阿那含、阿罗汉、辟支佛所应学，菩萨摩诃萨亦所应学，学已得阿耨多罗三藐三菩提。”
　　是时欲、色界诸天子俱发声言：“世尊！是般若波罗蜜名摩诃波罗蜜。世尊！是般若波罗蜜名不可思议、不可称、无有量、无等等波罗蜜。信行法行人、八人学是深般若波罗蜜，得成须陀洹、斯陀含、阿那含、阿罗汉、辟支佛，学是深般若波罗蜜得成菩萨摩诃萨，是深般若波罗蜜中学得阿耨多罗三藐三菩提，是深般若波罗蜜亦不增亦不减。”
　　是时欲、色界诸天子，顶礼佛足绕佛而去。去是不远，忽然不现，各还本处。
　　须菩提白佛言：“世尊！若菩萨摩诃萨闻是深般若波罗蜜即时信解者，从何处终、来生是间？”
　　佛告须菩提：“若菩萨摩诃萨闻是深般若波罗蜜即时信解，不没不却不难不疑不悔、欢喜乐听，听已忆念，不远离是深般若波罗蜜，若行若住若坐若卧终不废忘，常随法师。譬如新生犊子不离其母。菩萨摩诃萨亦如是，为闻深般若波罗蜜故，终不远离法师。乃至得是深般若波罗蜜，口诵心解、正见通达。须菩提！当知是菩萨从人道中终，还生是间人中。何以故？是求佛道者前世时闻深般若波罗蜜，书持恭敬尊重赞叹，华香乃至幡盖供养。以是因缘故，人中命终，还生人中，闻是深般若波罗蜜即时信解。”
　　须菩提白佛言：“世尊！颇有菩萨摩诃萨如是功德成就，他方国土供养诸佛，于彼命终、来生是间，闻深般若波罗蜜即时信解，书持读诵、正忆念。有是者不？”
　　佛言：“有菩萨如是功德成就，他方国土供养诸佛，于彼命终来生是间，闻是深般若波罗蜜即时信解，书持读诵、正忆念。何以故？是菩萨摩诃萨从他方诸佛所闻是深般若波罗蜜，信解书持读诵说、正忆念，于彼间终、来生此间，当知是人是先世功德成就。
　　“复次，须菩提！有菩萨从弥勒菩萨摩诃萨闻是深般若波罗蜜。以是善根因缘故，来生此间。须菩提！复有菩萨摩诃萨前世时虽闻深般若波罗蜜，不问中事；来生人中，闻是深般若波罗蜜心有疑悔难悟。须菩提！如是菩萨当知先世虽闻是深般若波罗蜜，不问故，今续疑悔难悟。须菩提！若菩萨先世虽闻禅那波罗蜜，不问中事；今世闻般若波罗蜜时，不问故，续生疑悔。须菩提！若菩萨先世虽闻毗梨耶波罗蜜，不问中事；今世闻般若波罗蜜，不问故，续复疑悔。须菩提！若菩萨先世虽闻羼提波罗蜜，不问中事；今世闻般若波罗蜜，不问故，续复疑悔。须菩提！若菩萨先世虽闻尸罗波罗蜜，不问中事；今世闻般若波罗蜜，不问故，续复疑悔。须菩提！若菩萨先世虽闻那波罗蜜，不问中事；今世闻般若波罗蜜，不问故，续复疑悔。
　　“复次，须菩提！菩萨摩诃萨先世虽闻内空、外空、内外空乃至无法有法空，不问中事；来生人中，闻是深般若波罗蜜，不问故，续复疑悔难悟。
　　“复次，须菩提！菩萨摩诃萨先世虽闻四念处乃至八圣道分，四禅、四无量心、四无色定、五神通，佛十力乃至一切种智，不问中事；来生人中，闻是深般若波罗蜜，不问故，续复疑悔难悟。
　　“复次，须菩提！菩萨摩诃萨先世闻深般若波罗蜜，问中事而不行，舍身生时，闻是深般若波罗蜜，若一日二日三日四日五日，其心坚固无能坏者。若离所闻时便退失。何以故？先世闻是深般若波罗蜜时，虽问中事，不如说行。是人或时欲闻、或时不欲闻，心轻不固、志乱不定。譬如轻毛随风东西。须菩提！当知是菩萨发意不久，不与善知识相随，不多供养诸佛，先世不书是深般若波罗蜜，不读不诵、不正忆念，不学般若波罗蜜，不学禅那波罗蜜，不学毗梨耶波罗蜜，不学羼提波罗蜜，不学尸罗波罗蜜，不学檀那波罗蜜，不学内空乃至无法有法空，不学四念处乃至八圣道分，不学四禅、四无量心、五神通、佛十力，乃至不学一切种智。如是，须菩提！当知是菩萨摩诃萨新发大乘意，少信少乐故，不能书是深般若波罗蜜，不能受持读诵说、正忆念。须菩提！若求佛道善男子、善女人，不书是深般若波罗蜜，不受持读诵、不说、不正忆念，亦不为深般若波罗蜜所护，乃至不为一切种智所护，是人亦不如说行深般若波罗蜜，乃至不如说行一切种智。是人或堕二地，若声闻地、若辟支佛地。何以故？是善男子、善女人不书是深般若波罗蜜，不读不诵、不说、不正忆念，是人亦不为深般若波罗蜜所护，亦不如说行。以是故，是善男子、善女人于二地中当堕一地。”

　　　　摩诃般若波罗蜜经譬喻品第五十一

　　佛告须菩提：“譬如大海中船破坏，其中人若不取木、不取器物、不取浮囊、不取死尸，须菩提！当知是人不到彼岸，没海中死。须菩提！若船破时，其中人取木，取器物、浮囊、死尸，当知是人终不没死，安隐无碍得到彼岸。须菩提！求佛道善男子、善女人亦复如是。若但有信乐，不依深般若波罗蜜，不书不读不诵、不正忆念，不依禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜，不书不读不诵、不正忆念，乃至不依一切种智，不书不读不诵、不正忆念。须菩提！当知是善男子中道衰耗，是人未到一切种智，于声闻、辟支佛地取证。须菩提！若有求佛道善男子、善女人为阿耨多罗三藐三菩提故，有信有忍、有净心有深心、有欲有解、有舍有精进。是人依深般若波罗蜜，书持读诵说、正忆念。是善男子、善女人为阿耨多罗三藐三菩提故，有诸信忍、净心深心、欲解舍精进，为深般若波罗蜜所护，乃至一切种智所护。为深般若波罗蜜守护故，乃至一切种智守护故，终不中道衰耗，过声闻、辟支佛地，能净佛国土、成就众生，当得阿耨多罗三藐三菩提。
　　“须菩提！譬如男子女人持坏瓶取水，当知是瓶不久烂坏。何以故？是瓶未熟故，还归于地。如是，须菩提！善男子、善女人虽有为阿耨多罗三藐三菩提心，有信有忍、有净心有深心、有欲有解、有舍有精进，不为般若波罗蜜方便力所守护，不为禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜所守护，不为内空乃至无法有法空、四念处乃至八圣道分、佛十力乃至一切种智所守护。须菩提！当知是人中道衰耗，堕声闻、辟支佛地。
　　“须菩提！譬如男子女人持熟瓶取水，若河若井、若池若泉，当知是瓶持水安隐。何以故？是瓶成熟故。如是，须菩提！善男子、善女人求阿耨多罗三藐三菩提，有诸信忍、净心深心、欲解舍精进，为般若波罗蜜方便力所护，为禅定、精进、忍辱、持戒、布施乃至一切种智所护故，须菩提！当知是人不中道衰耗，过声闻、辟支佛地，能净佛国土、成就众生，得阿耨多罗三藐三菩提。
　　“须菩提！譬如大海边船未装治，便持财物著上。须菩提！当知是船中道坏没，人船财物各在一处，是贾客无方便力故，亡其重宝。如是，须菩提！是求佛道善男子、善女人，虽有为阿耨多罗三藐三菩提心，有信忍、净心深心、欲解舍精进，不为般若波罗蜜方便力所守护，乃至不为一切种智所守护故，当知是人中道衰耗，失大珍宝。大珍宝者，所谓一切种智。衰耗者，堕声闻、辟支佛地。须菩提！譬如人有智方便装治海边大船，然后推著水中，持财物著上，上船而去。当知是船不中道没坏，必得安隐到所至处。如是，须菩提！善男子、善女人为阿耨多罗三藐三菩提，有信忍、净心深心、欲解舍精进，为般若波罗蜜方便力所守护，为禅定、精进、忍辱、持戒、布施乃至一切种智所护故，当知是菩萨得到阿耨多罗三藐三菩提，不中道堕声闻、辟支佛地。
　　“须菩提！譬如有人年百二十岁，年耆根熟，又有风冷热病若杂病。须菩提！于汝意云何，是人能从床起不？”
　　须菩提言：“不能。”
　　佛言：“是人或有能起者，云何？”
　　须菩提言：“是人虽能起，不能远行若十里若二十里，以其老病故。”
　　“如是，须菩提！善男子、善女人虽有为阿耨多罗三藐三菩提心，有信忍、净心深心、欲解舍精进，不为般若波罗蜜方便力所守护，乃至不为一切种智所守护故，当知是人中道堕声闻、辟支佛地。何以故？不为般若波罗蜜方便力所守护故。须菩提！如向老人百二十岁，年耆根熟，又有风冷热病若杂病。是人而欲起行，有两健人各扶一掖，语老人言：‘莫有所难，随所欲至，我等二人终不相舍。’如是，须菩提！若善男子、善女人为阿耨多罗三藐三菩提，有信忍、净心深心、欲解舍精进，为般若波罗蜜方便力所护，乃至为一切种智所护，当知是人不中道堕声闻、辟支佛地，能到是处，所谓阿耨多罗三藐三菩提。”
　　尔时佛复赞须菩提言：“善哉，善哉！须菩提！汝为诸菩萨摩诃萨问佛是事。须菩提！若有求佛道善男子、善女人，从初发意已来，以我我所心布施、持戒、忍辱、精进、禅定、智慧。是善男子、善女人布施时，作是念：‘我是施主，我施是人，我施是物。我持戒，我修忍辱，我精进，我入禅，我修智慧。’是善男子、善女人念有是施、是我施，乃至念有是慧、是我慧。何以故？檀那波罗蜜中无如是分别，远离此彼岸是檀那波罗蜜相。尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜中无如是分别。何以故？远离此彼岸是般若波罗蜜相。是人不知此岸、不知彼岸，是人不为檀那波罗蜜乃至不为一切种智所护故，堕声闻、辟支佛地，不能到萨婆若。须菩提！云何求佛道人无方便？须菩提！求佛道人从初发心以来，无方便行布施、持戒、忍辱、精进、禅定、修智慧。是人作如是念：‘我布施，施是人，以是物施。我持戒、修忍辱、勤精进、入禅定，修智慧、如是修智慧。’是人念有是施、是我施，以是施自高。念有是戒，是我戒，以是戒自高。念有是忍，是我忍，以是忍自高。念有是精进，是我精进，以是精进自高。念有是禅定，是我禅定，以是禅定自高。念有是慧，是我慧，以是慧自高。何以故？檀那波罗蜜中无如是分别，远离此彼岸是檀那波罗蜜相。远离此彼岸是尸罗波罗蜜相，远离此彼岸是羼提波罗蜜相，远离此彼岸是毗梨耶波罗蜜相，远离此彼岸是禅那波罗蜜相，远离此彼岸是般若波罗蜜相。何以故？般若波罗蜜中无是忆念分别。是求佛道善男子、善女人，不知此岸、不知彼岸，是人不为檀那波罗蜜所护，不为尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜所护，乃至不为一切种智所护故，或堕声闻道中、或堕辟支佛道中，不能得到萨婆若。如是，须菩提！菩萨摩诃萨不为般若波罗蜜方便力所守护故，或堕声闻地或堕辟支佛地。须菩提！云何菩萨摩诃萨为般若波罗蜜方便力所护故，不堕声闻、辟支佛道中，疾得阿耨多罗三藐三菩提？须菩提！菩萨从初已来，以方便力布施，无我我所心布施，乃至无我我所心修智慧。是人不作是念：‘我有是施，是我施。’不以是施自高，乃至般若波罗蜜亦如是。是菩萨不念：‘我布施。’不念：‘我施是人，用是物施。’不念：‘我持戒，有是戒。’不念：‘我忍辱，有是忍辱。’不念：‘我精进，有是精进。’不念：‘我禅定，有是禅定。’不念：‘我修智慧，有是智慧。’何以故？是檀那波罗蜜中无如是分别，远离此彼岸是檀那波罗蜜相。远离此彼岸是尸罗波罗蜜相，远离此彼岸是羼提波罗蜜相，远离此彼岸是毗梨耶波罗蜜相，远离此彼岸是禅那波罗蜜相，远离此彼岸是般若波罗蜜相。何以故？是般若波罗蜜中无如是忆念分别。是菩萨摩诃萨知此岸知彼岸，是人为檀那波罗蜜所护，为尸罗波罗蜜所护，为羼提波罗蜜、毗梨耶波罗蜜、禅那波罗蜜、般若波罗蜜所护，乃至为一切种智所护故，不堕声闻辟支佛地，得到萨婆若。如是，须菩提！菩萨摩诃萨为般若波罗蜜方便力所护故，不堕声闻辟支佛地，疾得阿耨多罗三藐三菩提。”

　　　　摩诃般若波罗蜜经知识品第五十二

　　尔时慧命须菩提白佛言：“世尊！新学菩萨摩诃萨，云何应学般若波罗蜜、禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜？”
　　佛告须菩提：“新学菩萨摩诃萨若欲学般若波罗蜜，禅那、精进、忍辱、持戒、檀那波罗蜜，先当亲近供养善知识，能说是深般若波罗蜜者。是人作是教：‘汝善男子！所有布施，一切回向阿耨多罗三藐三菩提。善男子！所有持戒、忍辱、精进、禅定、智慧，一切回向阿耨多罗三藐三菩提。汝莫以色是阿耨多罗三藐三菩提，莫以受想行识是阿耨多罗三藐三菩提；莫以檀那波罗蜜是阿耨多罗三藐三菩提，莫以尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜是阿耨多罗三藐三菩提；莫以内空乃至无法有法空是阿耨多罗三藐三菩提；莫以四念处、四正勤、四如意足、五根、五力、七觉分、八圣道分是阿耨多罗三藐三菩提；莫以四禅、四无量心、四无色定、五神通是阿耨多罗三藐三菩提；莫以佛十力乃至十八不共法是阿耨多罗三藐三菩提。所以者何？不取色便得阿耨多罗三藐三菩提，不取受想行识便得阿耨多罗三藐三菩提；不取檀那波罗蜜乃至般若波罗蜜，便得阿耨多罗三藐三菩提；不取内空乃至无法有法空、四念处乃至十八不共法，便得阿耨多罗三藐三菩提。善男子！行是深般若波罗蜜时莫贪色。何以故？善男子！是色非可贪者。莫贪受想行识。何以故？受想行识非可贪者。善男子！莫贪檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜；莫贪内空乃至无法有法空；莫贪四念处乃至八圣道分；莫贪四禅、四无量心、四无色定、五神通；莫贪佛十力乃至一切种智。何以故？一切种智非可贪者。善男子！莫贪须陀洹果乃至阿罗汉果，莫贪辟支佛道，莫贪菩萨法位，莫贪阿耨多罗三藐三菩提。何以故？阿耨多罗三藐三菩提非可贪者。所以者何？诸法性空故。’”
　　须菩提白佛言：“世尊！诸菩萨摩诃萨能为难事，于一切性空法中求阿耨多罗三藐三菩提，欲得阿耨多罗三藐三菩提。”
　　佛言：“如是，如是！须菩提！菩萨摩诃萨能为难事，于一切性空法中求阿耨多罗三藐三菩提，欲得阿耨多罗三藐三菩提。须菩提！诸菩萨摩诃萨为安隐世间故，发阿耨多罗三藐三菩提心；为乐世间故、为救世间故、为世间归故、为世间依处故、为世间洲故、为世间究竟道故、为世间将导故、为世间趣故，发阿耨多罗三藐三菩提心。须菩提！云何菩萨摩诃萨为安隐世间故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，拔出六道众生，著无畏岸涅槃处。须菩提！是为菩萨摩诃萨为安隐世间故！发阿耨多罗三藐三菩提心。云何菩萨摩诃萨为乐世间故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，拔出众生种种忧苦愁恼，著无畏岸涅槃处。须菩提！是为菩萨摩诃萨为乐世间故，发阿耨多罗三藐三菩提心。云何菩萨摩诃萨为救世间故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，救众生生死中种种苦，亦为断是苦故而为说法。众生闻法，渐以三乘而得度脱。须菩提！是为菩萨摩诃萨为救世间故，发阿耨多罗三藐三菩提心。云何菩萨摩诃萨为世间归故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，拔出众生生老病死相忧悲愁恼法，著无畏岸涅槃处。须菩提！是为菩萨摩诃萨为世间归故，发阿耨多罗三藐三菩提心。云何菩萨摩诃萨为世间依处故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，为众生说一切法无依处。须菩提！是为菩萨摩诃萨为世间依处故，发阿耨多罗三藐三菩提心。”
　　须菩提白佛言：“世尊！云何一切法无依处？”
　　佛言：“色不相续即是色无生，色无生即是色不灭，色无灭即是色无依处；受想行识乃至一切种智亦如是。须菩提！是为菩萨摩诃萨为世间依处故，发阿耨多罗三藐三菩提心。云何菩萨摩诃萨为世间究竟道故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，为众生说如是法：色究竟相非是色，受想行识乃至一切种智究竟相非是一切种智。须菩提！如究竟相，一切法相亦如是。”
　　须菩提言：“世尊！若一切法相如究竟相者，云何诸菩萨摩诃萨皆应得阿耨多罗三藐三菩提？何以故？世尊！色究竟相中无有分别，受想行识究竟相中无有分别，乃至一切种智究竟相中无有分别，所谓是色、是受想行识，乃至是一切种智。”
　　佛告须菩提：“如是，如是！色究竟相中无有分别，受想行识乃至一切种智究竟相中无有分别，所谓是色乃至是一切种智。须菩提！是为菩萨摩诃萨难事，如是观诸法寂灭相而心不没不却。何以故？菩萨摩诃萨作是念：‘是诸深法，我应如是知，得阿耨多罗三藐三菩提。如是寂灭微妙法，当为众生说。’是为菩萨摩诃萨为世间究竟道故，发阿耨多罗三藐三菩提心。云何菩萨摩诃萨为世间洲故，发阿耨多罗三藐三菩提心？须菩提！譬如江河大海四边水断是名为洲。须菩提！色亦如是前后际断，受想行识前后际断，乃至一切种智前后际断。以是前后际断故，一切法亦断。须菩提！是一切法前后际断故，即是寂灭，即是妙宝，所谓空、无所得、爱尽、无余、离欲、涅槃。须菩提！若菩萨摩诃萨得阿耨多罗三藐三菩提时，以寂灭微妙法为众生说。须菩提！是为菩萨摩诃萨为世间洲故，发阿耨多罗三藐三菩提心。云何菩萨摩诃萨为世间将导故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，为众生说色不生不灭不垢不净，说受想行识不生不灭不垢不净，说十二入、十八界、四念处乃至八圣道分、四禅、四无量心、四无色定、五神通不生不灭不垢不净，说须陀洹果乃至阿罗汉果、辟支佛道不生不灭不垢不净，说佛十力乃至一切种智不生不灭不垢不净。须菩提！是为菩萨摩诃萨为世间将导故，发阿耨多罗三藐三菩提心。云何菩萨摩诃萨为世间趣故，发阿耨多罗三藐三菩提心？须菩提！菩萨摩诃萨得阿耨多罗三藐三菩提时，为众生说色趣空，说受想行识趣空，乃至说一切种智趣空。为众生说色非趣非不趣。何以故？是色空相，非趣非不趣。说受想行识非趣非不趣。何以故？是受想行识空相，非趣非不趣。乃至一切种智非趣非不趣。何以故？是一切种智空相，非趣非不趣。如是，须菩提！菩萨摩诃萨为世间趣故，发阿耨多罗三藐三菩提心。何以故？一切法趣空，是趣不过。何以故？空中趣不趣不可得故。须菩提！一切法趣无相，是趣不过。何以故？无相中趣不趣不可得故。须菩提！一切法趣无作，是趣不过。何以故？无作中趣不趣不可得故。须菩提！一切法趣无起，是趣不过。何以故？无起中趣不趣不可得故。须菩提！一切法趣无所有、不生不灭不垢不净，是趣不过。何以故？无所有、不生不灭不垢不净中趣不趣不可得故。须菩提！一切法趣梦，是趣不过。何以故？梦中趣不趣不可得故。须菩提！一切法趣幻、趣响、趣影、趣化，是趣不过。何以故？是化等中趣不趣不可得故。须菩提！一切法趣无量无边，是趣不过。何以故？无量无边中趣不趣不可得故。须菩提！一切法趣不与不取，是趣不过。何以故？不与不取中趣非趣不可得故。须菩提！一切法趣不举不下，是趣不过。何以故？不举下中趣不趣不可得故。须菩提！一切法趣不来不去，是趣不过。何以故？不来去中趣不趣不可得故。须菩提！一切法趣不入不出、不合不散、不著不断，是趣不过。何以故？不著不断中趣不趣不可得故。须菩提！一切法趣我、众生、寿命、人、起使、起作使、作者、知者、见者，是趣不过。何以故？我乃至知者见者毕竟不可得，云何当有趣不趣？须菩提！一切法趣有常，是趣不过。何以故？有常毕竟不可得，云何当有趣不趣？须菩提！一切法趣乐、净、我，是趣不过。何以故？乐、净、我毕竟不可得，云何当有趣不趣？须菩提！一切法趣无常、苦、不净、无我，是趣不过。何以故？无常、苦、不净、无我毕竟不可得，云何当有趣不趣？须菩提！一切法趣欲事，是趣不过。何以故？欲事毕竟不可得，云何当有趣不趣？须菩提！一切法趣嗔事、痴事、见事，是趣不过。何以故？嗔事、痴事、见事毕竟不可得，云何当有趣不趣？须菩提！一切法趣如，是趣不过。何以故？如中无来无去故。须菩提！一切法趣法性、实际、不可思议性，是趣不过。何以故？法性、实际、不可思议性中无来无去故。须菩提！一切法趣平等，是趣不过。何以故？平等中趣非趣不可得故。须菩提！一切法趣不动相，是趣不过。何以故？不动相中趣不趣不可得故。须菩提！一切法趣色，是趣不过。何以故？色毕竟不可得，云何当有趣不趣？须菩提！一切法趣受想行识，是趣不过。何以故？受想行识毕竟不可得，云何当有趣不趣？十二入、十八界亦如是。须菩提！一切法趣檀那波罗蜜，是趣不过。何以故？檀那毕竟不可得，云何当有趣不趣？须菩提！一切法趣尸罗波罗蜜，是趣不过。何以故？尸罗毕竟不可得故，云何当有趣不趣？须菩提！一切法趣羼提波罗蜜，是趣不过。何以故？羼提毕竟不可得故，云何当有趣不趣？须菩提！一切法趣毗梨耶波罗蜜，是趣不过。何以故？毗梨耶毕竟不可得故，云何当有趣不趣。须菩提！一切法趣禅那波罗蜜，是趣不过。何以故？禅那毕竟不可得故，云何当有趣不趣？须菩提！一切法趣般若波罗蜜，是趣不过。何以故？般若波罗蜜毕竟不可得故，云何当有趣不趣？须菩提！一切法趣内空，是趣不过。何以故？内空毕竟不可得故，云何当有趣不趣？须菩提！一切法趣外空，是趣不过。何以故？外空毕竟不可得故，云何当有趣不趣？须菩提！一切法趣内外空，是趣不过。何以故？内外空毕竟不可得故，云何当有趣不趣？乃至一切法趣无法有法空、是趣不过。何以故？无法有法空毕竟不可得故，云何当有趣不趣？须菩提！一切法趣四念处乃至八圣道分，是趣不过。何以故？四念处乃至八圣道分毕竟不可得故，云何当有趣不趣？须菩提！一切法趣佛十力乃至一切种智，是趣不过。何以故？一切种智中趣不趣不可得故。须菩提！一切法趣须陀洹果、斯陀含果、阿那含果、阿罗汉果、辟支佛道，是趣不过。何以故？须陀洹果乃至辟支佛道中趣不趣不可得故。须菩提！一切法趣阿耨多罗三藐三菩提，是趣不过。何以故？阿耨多罗三藐三菩提中趣不趣不可得故。须菩提！一切法趣须陀洹乃至佛，是趣不过。何以故？须陀洹乃至佛中趣不趣不可得故。”
　　须菩提白佛言：“世尊！是深般若波罗蜜，谁能信解者？”
　　佛告须菩提：“有菩萨摩诃萨，先于诸佛所久行六波罗蜜，善根纯熟，供养无数百千万亿诸佛，与善知识相随，是辈人能信解是深般若波罗蜜。”
　　须菩提白佛言：“世尊！能信解是深般若罗蜜者，有何等性？何等相？何等貌？”
　　佛言：“欲嗔痴断离是性相貌，是菩萨摩诃萨则能信解深般若波罗蜜。”

　　　　摩诃般若波罗蜜经趣智品第五十三

　　须菩提白佛言：“世尊！是诸菩萨摩诃萨解深般若波罗蜜者，当趣何所？”
　　佛告须菩提：“是菩萨摩诃萨解深般若波罗蜜，当趣一切种智。”
　　须菩提白佛言：“世尊！是菩萨摩诃萨能趣一切种智者，则为一切众生所归趣修般若波罗蜜故。世尊！修般若波罗蜜即是修一切法。世尊！无所修是修般若波罗蜜；不受修、坏修是修般若波罗蜜。”
　　佛告须菩提：“何法坏故，般若波罗蜜为坏修？”
　　“世尊！色坏故，般若波罗蜜为坏修；受想行识、十二处、十八界坏故，般若波罗蜜为坏修；我乃至知者见者坏故，般若波罗蜜为坏修。世尊！檀那波罗蜜坏故，般若波罗蜜为坏修；乃至般若波罗蜜坏故，般若波罗蜜为坏修。内空乃至无法有法空，四念处乃至十八不共法，须陀洹果乃至一切种智坏故，般若波罗蜜为坏修。”
　　佛言：“如是，如是！须菩提！色坏故，般若波罗蜜为坏修；乃至一切种智坏故，般若波罗蜜为坏修。”
　　尔时佛告须菩提：“是深般若波罗蜜中，阿惟越致菩萨摩诃萨应当验知。若菩萨摩诃萨于是深般若波罗蜜中不著，当知是阿惟越致相。禅那波罗蜜乃至檀那波罗蜜中不著，四念处乃至一切种智中不著，当知是阿惟越致。若阿惟越致菩萨摩诃萨行深般若波罗蜜时，不以他语为坚要，亦不随他教行。阿惟越致菩萨摩诃萨不为欲心、嗔心、痴心所牵。若阿惟越致菩萨摩诃萨，不远离六波罗蜜。若阿惟越致菩萨摩诃萨，闻说深般若波罗蜜时，心不惊不没不怖不畏不悔，欢喜乐闻、受持读诵、正忆念、如说行。须菩提！当知是菩萨先世已问是深般若波罗蜜中事，已受持读诵说、正忆念。何以故？是菩萨摩诃萨有大威德故，闻是深般若波罗蜜，心不惊不怖不畏不没不悔，欢喜乐闻、受持读诵、正忆念。”
　　须菩提白佛言：“世尊！若菩萨摩诃萨闻深般若波罗蜜，不惊不怖乃至正忆念。世尊！是菩萨摩诃萨云何行是般若波罗蜜？”
　　佛言：“随顺一切种智心，是菩萨摩诃萨应如是行般若波罗蜜。”
　　“世尊！云何名随顺一切种智心，是菩萨摩诃萨应如是行般若波罗蜜？”
　　佛言：“以空随顺，是为菩萨摩诃萨行深般若波罗蜜。以无相、无作、无所有、不生不灭不垢不净随顺，是菩萨摩诃萨应如是行般若波罗蜜。以如梦、幻、焰、响、化随顺，是行般若波罗蜜。”
　　须菩提白佛言：“佛说以空随顺乃至如梦如幻随顺，是行般若波罗蜜。世尊！是菩萨摩诃萨行何法，若色、若受想行识乃至一切种智？”
　　佛告须菩提：“菩萨摩诃萨不行色、不行受想行识，乃至不行一切种智。何以故？是菩萨行处，无作法、无坏法，无所从来亦无所去，无住处，是法不可数、无有量。若无数无量，是法不可得，不可以色得乃至不可以一切种智得。何以故？色即是萨婆若，萨婆若即是色。乃至一切种智即是萨婆若，萨婆若即是一切种智。若色如相乃至一切种智如相，皆是一如，无二无别。色如相、萨婆若如相，一如，无二无别。乃至一切种智亦如是。”

　　　　摩诃般若波罗蜜经卷第十五

　　天监十一年壬辰，岁使持节散骑常侍、都尉江州诸军镇南将军、开府仪同三司、江州刺吏、建安王萧伟，敬造众经一千卷流通，愿神徽鉴于六道，清猷□□□□，□明灵聿辅，景福咸臻，深信坚明，大悲增上，照[王*眾]中之奥理，得象□□□□。□情舍身命财，护持正修菩提行，专向一乘，苞举群生，导达形□□，□□□真实相，俱憩道场。


　　　　摩诃般若波罗蜜经卷第十六

　　　　后秦龟兹国三藏鸠摩罗什译

　　大如品第五十四(丹本大如相品)

　　尔时欲界诸天子、色界诸天子，以天末栴檀香，以天青莲华、赤莲华、红莲华、白莲华遥散佛上，来至佛所，顶礼佛足，一面住，白佛言：“世尊！诸佛阿耨多罗三藐三菩提甚深，难见难解，不可思惟知。微妙寂灭智者能知，一切世间所不能信。何以故？是深般若波罗蜜中如是说：‘色即是萨婆若，萨婆若即是色。乃至一切种智即是萨婆若，萨婆若即是一切种智。色如相、萨婆若如相，是一如，无二无别。乃至一切种智如相、萨婆若如相，一如，无二无别。’”
　　佛告欲、色界诸天子：“如是，如是！诸天子！色即是萨婆若，萨婆若即是色。乃至一切种智即是萨婆若，萨婆若即是一切种智。色如相乃至一切种智如相，一如，无二无别。诸天子！以是义故，佛初成道时，心乐默然，不乐说法。何以故？是诸佛阿耨多罗三藐三菩提法甚深，难见难解，不可思惟知。微妙寂灭智者能知，一切世间所不能信。何以故？阿耨多罗三藐三菩提，无得者、无得处、无得时，是名诸法甚深相，所谓无有二法。诸天子！如虚空甚深故，是法甚深。如甚深故，是法甚深。法性甚深、实际甚深，不可思议、无边甚深故，是法甚深。无来无去甚深故，是法甚深。不生不灭、无垢无净、无知无得甚深故，是法甚深。诸天子！我甚深乃至知者、见者甚深故，是法甚深。诸天子！色甚深、受想行识甚深故，是法甚深。檀那波罗蜜甚深，乃至般若波罗蜜甚深故，是法甚深。内空乃至无法有法空甚深故，是法甚深。四念处甚深，乃至一切种智甚深故，是法甚深。”
　　尔时欲、色界诸天子白佛言：“世尊！是所说法，一切世间所不能信。世尊！是甚深法不为受色故说，不为舍色故说。不为受受想行识故说，不为舍受想行识故说。不为受须陀洹果故说，不为舍须陀洹果故说。乃至不为受一切种智故说，不为舍一切种智故说。说诸世间皆受著行，所谓色是我、是我所，受想行识是我、是我所，乃至十八不共法是我、是我所。须陀洹果是我、是我所，乃至一切种智是我、是我所。”
　　佛告诸天子：“如是，如是！诸天子！是法非为受色故说，非为舍色故说，乃至非为受一切种智故说，非为舍一切种智故说。诸天子！若有菩萨为受色故行，乃至为受一切种智故行，是菩萨不能修般若波罗蜜，不能修禅那波罗蜜、毗梨耶波罗蜜、羼提波罗蜜、尸罗波罗蜜，不能修檀那波罗蜜，乃至不能修一切种智。”
　　须菩提白佛言：“世尊！是法随顺一切法。云何是法随顺一切法？”
　　“是法随顺般若波罗蜜，乃至随顺檀那波罗蜜。是法随顺内空，乃至随顺无法有法空。是法随顺四念处，乃至随顺一切种智。是法无碍，不碍于色、不碍受想行识，乃至不碍一切种智。诸天子！是法名无碍相，如虚空等故，如、法性、法住、实际、不可思议性等故，空、无相、无作等故。是法不生相，色不生不可得故，受想行识不生不可得故，乃至一切种智不生不可得故。是法无处，色处不可得故，受想行识处不可得故，乃至一切种智处不可得故。”
　　是时欲、色界诸天子白佛言：“世尊！须菩提是佛子，随佛口生。何以故？须菩提所说皆与空合。”
　　尔时须菩提语诸天子：“汝等言：‘须菩提是佛子，随佛生。’云何为随佛生？诸天子！如相故，须菩提随佛生。何以故？如来如相不来不去，须菩提如相亦不来不去，是故须菩提随佛生。复次，须菩提从本以来随佛生。何以故？如来如相即是一切法如相，一切法如相即是如来如相。是如相中亦无如相，是故须菩提为随佛生。复次，如来如常住相，须菩提如亦常住相。如来如相无异无别，须菩提如相亦如是无异无别。是故须菩提为随佛生。如来如相无有碍处，一切法如相亦无碍处。是如来如相、一切法如相，一如，无二无别。是如相无作，终不不如，是故是如相一如，无二无别，是故须菩提为随佛生。如来如相一切处无念无别，须菩提如相亦如是一切处无念无别。如来如相不异不别不可得，须菩提如相亦如是。以是故，须菩提为随佛生。如来如相不远离诸法如相，是如终不不如，是故须菩提如不异故，为随佛生，亦无所随。复次，如来如相不过去不未来不现在，诸法如相亦不过去不未来不现在，是故须菩提为随佛生。复次，如来如不在过去如中，过去如不在如来如中。如来如不在未来如中，未来如不在如来如中。如来如不在现在如中，现在如不在如来如中。过去未来现在如、如来如，一如，无二无别。色如、如来如，受想行识如、如来如，是色如、受想行识如、如来如，一如，无二无别。我如乃至知者见者如、如来如，一如，无二无别。檀那波罗蜜如乃至般若波罗蜜如、内空如乃至无法有法空如、四念处如乃至一切种智如、如来如，一如，无二无别。”
　　“须菩提！菩萨摩诃萨得是如故，名为如来。”
　　说是如相品时，是三千大千世界大地六种震动：东踊西没，西踊东没，南踊北没，北踊南没，中央踊四边没，四边踊中央没。是时诸欲天子、诸色天子，以天末栴檀香散佛上及散须菩提上，白佛言：“未曾有也。世尊！须菩提以如来如随佛生。”
　　须菩提复为诸天子说言：“诸天子！须菩提不从色中随佛生，亦不从色如中随佛生；不离色随佛生，亦不离色如随佛生。须菩提不从受想行识中随佛生，亦不从受想行识如中随佛生；不离受想行识随佛生，亦不离受想行识如随佛生。乃至不从一切种智中随佛生，亦不从一切种智如中随佛生；亦不离一切种智中随佛生，亦不离一切种智如中随佛生。须菩提不从无为中随佛生，亦不从无为如中随佛生；亦不离无为中随佛生，亦不离无为如中随佛生。何以故？是一切法皆无所有、不可得，无随生者亦无随生法。”
　　尔时舍利弗白佛言：“世尊！是如实不虚，法相、法住、法位甚深，是中色不可得，色如不可得。何以故？色尚不可得，何况色如当可得？受想行识不可得，受想行识如不可得。何以故？受想行识尚不可得，何况受想行识如当可得？乃至一切种智不可得，一切种智如不可得。何以故？一切种智尚不可得，何况一切种智如当可得？”
　　佛告舍利弗：“如是，如是！舍利弗！是如实不虚，法相、法住、法位甚深，是中色不可得，色如不可得。何以故？色尚不可得，何况色如当可得？乃至一切种智不可得，一切种智如不可得。何以故？一切种智尚不可得，何况一切种智如当可得？”
　　舍利弗说是如相时，二百比丘不受一切法故，漏尽，得阿罗汉。五百比丘尼远尘离垢，诸法中得法眼，生天人中。五千菩萨摩诃萨得无生法忍。六十菩萨诸法不受故，漏尽，心得解脱，成阿罗汉。
　　“舍利弗！是六十菩萨先世值五百佛亲近供养，于五百佛法中行布施、持戒、忍辱、精进、禅定，无般若波罗蜜，无方便力故，行别异相，作是念：‘是布施、是持戒、是忍辱、是精进、是禅定。’无般若波罗蜜，无方便力故，布施、持戒、忍辱、精进、禅定行异别相。行异别相故，不得无异相。不得无异相故，不得入菩萨位。不得入菩萨位故，得须陀洹果乃至得阿罗汉果。舍利弗！菩萨摩诃萨虽有道若空、若无相、若无作法，远离般若波罗蜜无方便力故，便于实际作证，取声闻乘。”
　　舍利弗白佛言：“世尊！何因缘故，俱行空、无相、无作法，远离方便力，于实际作证，取声闻乘？菩萨摩诃萨亦修空、无相、无作法，有方便力故，得阿耨多罗三藐三菩提？”
　　佛告舍利弗：“有菩萨远离萨婆若心，修空、无相、无作法，无方便力故，取声闻乘。舍利弗！复有菩萨摩诃萨不远离萨婆若心，修空、无相、无作法，有方便力故，入菩萨位，得阿耨多罗三藐三菩提。舍利弗！譬如有鸟身长百由旬若二百三百由旬而无有翅，从三十三天自投阎浮提。舍利弗！于汝意云何，是鸟中道作是念：‘欲还上三十三天。’能得还不？”
　　“不得也，世尊！”
　　“舍利弗！是鸟复作是愿：‘到阎浮提，欲使身不痛不恼。’舍利弗！于汝意云何，是鸟得不痛不恼不？”
　　舍利弗言：“不得也，世尊！是鸟到地，若痛若恼若死、若死等苦。何以故？世尊！是鸟身大而无翅故。”
　　“舍利弗！菩萨摩诃萨亦如是。虽如恒河沙等劫修布施、持戒、忍辱、精进、禅定，发大事、生大心，为得阿耨多罗三藐三菩提故，受无量愿。是菩萨远离般若波罗蜜方便力故，若堕阿罗汉、若堕辟支佛道。何以故？是菩萨远离萨婆若心布施、持戒、忍辱、精进、禅定，无般若波罗蜜无方便力故，堕声闻地、若辟支佛道中。舍利弗！菩萨摩诃萨虽念过去未来现在诸佛持戒、禅定、智慧、解脱、解脱知见，取相受持，是人不知不解诸佛戒、定、慧、解脱、解脱知见，但闻空、无相、无作名字声，而取名字声回向阿耨多罗三藐三菩提。菩萨摩诃萨若如是回向，住声闻、辟支佛地中，不能得过。何以故？远离般若波罗蜜方便力，持诸善根回向阿耨多罗三藐三菩提故。舍利弗！有菩萨摩诃萨从初发意以来，不远离萨婆若心，行布施、持戒、忍辱、精进、禅定。不远离般若波罗蜜方便力故，不取相于过去未来现在诸佛戒、定、慧、解脱、解脱知见，不取空解脱门相，不取无相、无作解脱门相。舍利弗！当知是菩萨摩诃萨不堕声闻、辟支佛道，直至阿耨多罗三藐三菩提。何以故？是菩萨摩诃萨从初发意以来，行布施不取相，持戒、忍辱、精进、禅定不取相，过去未来现在诸佛戒、定、慧、解脱、解脱知见不取相。舍利弗！是名菩萨方便力，以离相心行布施、持戒、忍辱、精进、禅定，乃至离相心行一切种智。”
　　舍利弗白佛言：“世尊！如我解佛所说义，若菩萨摩诃萨不远离般若波罗蜜方便力，当知是菩萨近阿耨多罗三藐三菩提。何以故？是菩萨摩诃萨从初发心以来，无法可知，若色、若受想行识，乃至一切种智。世尊！有求菩萨道善男子、善女人，远离般若波罗蜜及方便力，当知是人于阿耨多罗三藐三菩提或得或不得。何以故？世尊！是求菩萨道善男子、善女人，所有布施皆取相，所有持戒、忍辱、精进、禅定皆取相。以是故，是善男子、善女人于阿耨多罗三藐三菩提不定。世尊！以是因缘故，菩萨摩诃萨欲得阿耨多罗三藐三菩提，不应远离般若波罗蜜方便力。是菩萨摩诃萨住般若波罗蜜方便力中，以无得无相心应布施、持戒、忍辱精、进禅、定，乃至以无得无相心应修一切种智。”
　　尔时欲、色界诸天子白佛言：“世尊！阿耨多罗三藐三菩提难得。何以故？是菩萨摩诃萨应知一切诸法，是法亦不可得。”
　　佛言：“如是，如是！诸天子！阿耨多罗三藐三菩提难得，我不得一切法。一切种智亦无所得。无能知、无可知、无知者。何以故？诸法毕竟净故。”
</div>
    <div class="pagination">
<a href="摩诃般若波罗蜜经_page20.html">上一页</a><span>...</span><a href="摩诃般若波罗蜜经_page16.html">16</a><a href="摩诃般若波罗蜜经_page17.html">17</a><a href="摩诃般若波罗蜜经_page18.html">18</a><a href="摩诃般若波罗蜜经_page19.html">19</a><a href="摩诃般若波罗蜜经_page20.html">20</a><span class="current-page">21</span><a href="摩诃般若波罗蜜经_page22.html">22</a><a href="摩诃般若波罗蜜经_page23.html">23</a><a href="摩诃般若波罗蜜经_page24.html">24</a><a href="摩诃般若波罗蜜经_page25.html">25</a><a href="摩诃般若波罗蜜经_page26.html">26</a><span>...</span><a href="摩诃般若波罗蜜经_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
