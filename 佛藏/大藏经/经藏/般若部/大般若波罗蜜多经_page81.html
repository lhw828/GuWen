<!DOCTYPE html>
<html>
 <head>
  <meta charset="utf-8"/>
  <title>
   大般若波罗蜜多经 - 第 81 页/共 126 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大般若波罗蜜多经 - 第 81 页/共 126 页
  </h1>
  <div class="content">
   大般若波罗蜜多经卷第三百七十九



　　　　大般若波罗蜜多经卷第三百十

　　　　三藏法师玄奘奉　诏译

　　初分诸功德相品第六十八之二

　　时具寿善现白佛言。世尊。何等名为菩萨摩诃萨行深般若波罗蜜多时所有甚奇希有之法声闻独觉皆所非有。佛告善现。谛听谛听。善思念之。吾当为汝分别解说。菩萨摩诃萨行深般若波罗蜜多时所有甚奇希有之法。善现。菩萨摩诃萨行深般若波罗蜜多时。住异熟生布施净戒安忍精进静虑般若波罗蜜多。五妙神通。三十七种菩提分法。陀罗尼门三摩地门。四静虑四无量四无色定。四无碍解八解脱八胜处九次第定十遍处。空无相无愿三摩地等无量功德往十方界。若诸有情应以布施而摄益者。则以布施而摄益之。应以净戒而摄益者。则以净戒而摄益之。应以安忍而摄益者。则以安忍而摄益之。应以精进而摄益者。则以精进而摄益之。应以静虑而摄益者。则以静虑而摄益之。应以般若而摄益者。则以般若而摄益之。应以初静虑而摄益者。则以初静虑而摄益之。应以第二第三第四静虑而摄益者。则以第二第三第四静虑而摄益之。应以空无边处定而摄益者。则以空无边处定而摄益之。应以识无边处无所有处非想非非想处定而摄益者。则以识无边处无所有处非想非非想处定而摄益之。应以慈无量而摄益者。则以慈无量而摄益之。应以悲喜舍无量而摄益者。则以悲喜舍无量而摄益之。应以四念住而摄益者。则以四念住而摄益之。应以四正断四神足五根五力七等觉支八圣道支而摄益者。则以四正断乃至八圣道支而摄益之。应以空三摩地而摄益者。则以空三摩地而摄益之。应以无相无愿三摩地而摄益者。则以无相无愿三摩地而摄益之。应以诸余种种善法而摄益者。则以诸余种种善法而摄益之具寿善现白佛言。世尊。云何菩萨摩诃萨行深般若波罗蜜多时。住异熟生布施净戒安忍精进静虑般若波罗蜜多。五妙神通。三十七种菩提分法。陀罗尼门。三摩地门。四静虑四无量四无色定。四无碍解。八解脱八胜处九次第定十遍处。空无相无愿三摩地等无量功德。以布施等摄益有情。佛言。善现。菩萨摩诃萨行深般若波罗蜜多时。施诸有情所须之物。须食与食。须饮与饮。须衣服与衣服。须车乘与车乘。须香花与香花。须幢幡盖与幢幡盖。须坐卧具与坐卧具。须璎珞等诸庄严具与璎珞等诸庄严具。须舍宅与舍宅。须灯明与灯明。须伎乐与伎乐。须医药与医药。随诸所须种种资具。悉皆施与令无匮乏。如施如来应正等觉诸供养具。施诸独觉亦复如是。如施独觉诸供养具。施阿罗汉亦复如是。如施阿罗汉诸供养具。施诸不还亦复如是。如施不还诸供养具。施诸一来亦复如是。如施一来诸供养具。施诸预流亦复如是。如施预流诸供养具。施诸正至正行亦复如是。如施正至正行诸供养具。施持戒者亦复如是。如施持戒者诸供养具。施犯戒者亦复如是。如施犯戒者诸供养具。施诸外道亦复如是。如施外道诸供养具。施余人趣亦复如是。如施人趣诸供养具。施诸非人亦复如是。如施非人诸供养具。施诸傍生亦复如是。于诸有情其心平等。无差别想而行布施。上从诸佛下至傍生。平等平等无所分别。何以故。诸菩萨摩诃萨了达诸法及诸有情自相皆空都无差别。故无异想无所分别而行布施。是菩萨摩诃萨由无异想无所分别行布施故。当得无异无分别果。谓得圆满一切相智及余无量诸佛功德。善现。若菩萨摩诃萨见乞丐者便起是心。若是如来应正等觉是福田故。我应施与供养恭敬。若傍生等非福田故。不应施与所须资具。是菩萨摩诃萨起如是心非菩萨法。所以者何。善现。诸菩萨摩诃萨发菩提心。求趣无上正等菩提。要净自心福田方净。见诸乞者不应念言。如是有情我应布施为作饶益。如是有情我不应施不作饶益。违本所发菩提心故。谓诸菩萨发菩提心。我为有情当作依怙洲渚舍宅救护之处。见诸乞者应作念言。令此有情贫穷孤露。我当以施而摄益之。彼由此缘亦能转施。少欲喜足离断生命。离不与取。离欲邪行。离虚诳语。离离间语。离粗恶语。离杂秽语。亦离贪欲嗔恚邪见。由此因缘生刹帝利大族。或婆罗门大族。或长者大族。或居士大族。或余随一富贵处生。丰饶财宝修诸善业。或由此施摄益因缘。渐依三乘而得度脱。谓令趣入声闻独觉及无上乘三无余依般涅槃界。
　　复次善现。若菩萨摩诃萨有余怨敌。或诸有情来至其所。为损害故。或匮乏故有所求索。是菩萨摩诃萨终不发起分别异心。此应施与此不应施。但常发起平等之心。随所求索悉皆施与。所以者何。是菩萨摩诃萨普为利乐诸有情故。求趣无上正等菩提。若当发起分别异心。此应施与此不应施。便为如来应正等觉及诸菩萨独觉声闻世间天人阿素洛等共所呵责。谁要请汝发菩提心。誓普利乐诸有情类。无归依者为作归依。无救护者为作救护。无室宅者为作室宅。无洲渚者为作洲渚。而今简别有施不施。
　　复次善现。若菩萨摩诃萨行深般若波罗蜜多时。有人非人来至其所。求索身分手足支节。是菩萨摩诃萨不起二心为施不施。唯作是念随所求索皆当施之。何以故。是菩萨摩诃萨恒作是念。我为利乐诸有情故而受此身。诸有来求定当施与不应不施。故见乞者便起是心。吾今此身本为他受。彼不来取尚应自送。况来求索而当不与。作是念已欢喜踊跃。自解支节而授与之。复自庆言今获大利。善现。菩萨摩诃萨行深般若波罗蜜多时应如是学。
　　复次善现。若菩萨摩诃萨见有乞者便作是念。今于此中谁施谁受。所施何物。由何而施。为何而施。云何而施。诸法自性皆不可得。所以者何。如是诸法皆毕竟空。非空法中有与有夺。善现。菩萨摩诃萨行深般若波罗蜜多时应如是学。诸法皆空。谓或由内空故空。或由外空故空。或由内外空故空。或由空空故空。或由大空故空。或由胜义空故空。或由有为空故空。或由无为空故空。或由毕竟空故空。或由无际空故空。或由散空故空。或由无变异空故空。或由本性空故空。或由自相空故空。或由共相空故空。或由一切法空故空。或由不可得空故空。或由无性空故空。或由自性空故空。或由无性自性空故空。是菩萨摩诃萨住此空中而行布施恒时无间。圆满布施波罗蜜多。由布施波罗蜜多得圆满故为他割截内外物时。其心都无嗔恨分别。但作是念。有情及法一切皆空。谁割截我。谁受割截。谁复观空。
　　复次善现。我以佛眼遍观十方无量殑伽沙等世界。诸菩萨摩诃萨为欲利乐诸有情类。以故思愿入大地狱。入已发起三种示导。何等为三。一者神变示导。二者记说示导。三者教诫示导。是菩萨摩诃萨以神变示导。灭除地狱汤火刀等种种苦具。以记说示导记彼有情心之所念而为说法。以教诫示导于彼发起大慈大悲大喜大舍而为说法。令彼地狱诸有情类于菩萨所生净信心。由此因缘从地狱出。得生天上或生人中。渐依三乘作苦边际。
　　复次善现。我以佛眼遍观十方无量殑伽沙等世界。诸菩萨摩诃萨承事供养诸佛世尊。是菩萨摩诃萨承事供养佛世尊时。深心欢喜非不欢喜。深心爱乐非不爱乐。深心恭敬非不恭敬。是菩萨摩诃萨于诸如来应正等觉所说正法。恭敬听闻受持读诵。乃至无上正等菩提终不忘失。随所闻法能为有情无倒解说。令获殊胜利益安乐。乃至无上正等菩提常无懈废。
　　复次善现。我以佛眼遍观十方无量殑伽沙等世界。诸菩萨摩诃萨为欲饶益傍生趣中诸有情故自舍身命。是菩萨摩诃萨见诸傍生饥火所逼欲相残害起慈愍心。自割身分断诸支节散掷十方恣令食啖。诸傍生类得此菩萨身肉食者。皆于菩萨深起爱敬惭愧之心。由此因缘脱傍生趣。得生天上或生人中。值遇如来应正等觉。闻说正法如理修行。渐依三乘而得度脱。谓随证入声闻独觉及无上乘三无余依般涅槃界。如是善现。诸菩萨摩诃萨能为世间作难作事多所饶益。谓为利乐诸有情故。自发无上正等觉心亦令他发。厌离生死求菩提心。自行种种如实正行亦令他行。渐入三乘般涅槃界。
　　复次善现。我以佛眼遍观十方无量殑伽沙等世界。诸菩萨摩诃萨为欲饶益饿鬼界中诸有情类。以故思愿往彼界中。方便息除饥渴等苦。彼诸饿鬼众苦既息。于此菩萨深起爱敬惭愧之心。乘此善根脱饿鬼趣。得生天上或生人中。常遇如来应正等觉。恭敬供养闻正法音。渐次修行三乘正行。乃至得入三无余依般涅槃界。如是善现。诸菩萨摩诃萨于有情类。安住大悲发起无边方便善巧。拔济令入三乘涅槃毕竟安乐。
　　复次善现。我以佛眼遍观十方无量殑伽沙等世界。诸菩萨摩诃萨或为四大王众天宣说正法。或为三十三天宣说正法。或为夜摩天宣说正法。或为睹史多天宣说正法。或为乐变化天宣说正法。或为他化自在天宣说正法。是诸天众于菩萨所闻正法已。渐依三乘勤修正行。随应趣入三无余依般涅槃界。善现。彼天众中有诸天子。耽著天上五妙欲乐及所居止众宝宫殿。是菩萨摩诃萨示现火起。烧其宫殿令生厌怖。因为说法作是言。诸天子。应审观察诸行无常苦空非我不可保信。谁有智者于斯乐著。时诸天子闻此法音。皆于五欲深生厌离。自观身命虚伪无常。犹如芭蕉电光阳焰。观诸宫殿譬如牢狱。作是观已渐依三乘。勤修正行而取灭度。复次善现。我以无障清净佛眼。遍观十方无量殑伽沙等世界。诸菩萨摩诃萨见诸梵天著诸见趣。方便化导令其远离。告言。天仙。汝等云何于空无相虚妄不实一切法中。发起如是诸恶见趣。当疾舍之信受正法。令汝获得无上甘露。如是善现。诸菩萨摩诃萨安住大悲。为诸有情宣说正法。善现。是为菩萨摩诃萨所有甚奇希有之法。
　　复次善现。我以佛眼遍观十方无量殑伽沙等世界。诸菩萨摩诃萨以四摄事摄诸有情。何等为四。一者布施。二者爱语。三者利行。四者同事。善现。云何菩萨摩诃萨能以布施摄诸有情。善现。菩萨摩诃萨以二种施摄诸有情。何等为二。一者财施。二者法施。善现。云何菩萨摩诃萨能以财施摄诸有情。善现。菩萨摩诃萨行深般若波罗蜜多时。能以种种金银真珠末尼珊瑚吠琉璃宝颇胝迦宝珂贝璧玉帝青大青石藏杵藏红莲宝等生色可染施诸有情。或以种种衣服饮食殿阁楼台房舍卧具车乘香花灯明伎乐宝幢幡盖及璎珞等施诸有情。或以妻妾男女僮仆及侍卫者施诸有情。或以象马牛羊驴等诸傍生类施诸有情。或以种种财物库藏城邑聚落及王位等施诸有情。或以身分手足支节头目髓脑施诸有情。是菩萨摩诃萨以种种物置四衢道。升高台上唱如是言。一切有情有所须者。恣意来取勿生疑难。如取己物莫作异想。是菩萨摩诃萨施诸有情所须物已。复劝归依佛法僧宝。或劝受持近事五戒。或劝受持近住八戒。或劝受持十善业道。或劝修行初静虑。或劝修行第二第三第四静虑。或劝修行慈无量。或劝修行悲喜舍无量。或劝修行空无边处定。或劝修行识无边处无所有处非想非非想处定。或劝修行佛随念。或劝修行法随念僧随念戒随念舍随念天随念。或劝修行不净观。或劝修行持息念。或劝修行无常想。或劝修行无常苦想苦无我想不净想厌食想一切世间不可乐想死想断想离想灭想。或劝修行四念住。或劝修行四正断四神足五根五力七等觉支八圣道支。或劝修行空三摩地。或劝修行无相无愿三摩地。或劝修行空解脱门。或劝修行无相无愿解脱门。或劝修行八解脱。或劝修行八胜处九次第定十遍处。或劝修行布施波罗蜜多。或劝修行净戒安忍精进静虑般若方便善巧愿力智波罗蜜多。或劝安住苦圣谛。或劝安住集灭道圣谛。或劝安住内空。或劝安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。或劝安住真如。或劝安住法界法性不虚妄性不变异性平等性离生性法定法住实际虚空界不思议界。或劝修行一切陀罗尼门。或劝修行一切三摩地门。或劝修行极喜地。或劝修行离垢地发光地焰慧地极难胜地现前地远行地不动地善慧地法云地。或劝修行五眼。或劝修行六神通。或劝修行如来十力。或劝修行四无所畏四无碍解十八佛不共法。或劝修行大慈。或劝修行大悲大喜大舍。或劝修行无忘失法。或劝修行恒住舍性。或劝修行一切智。或劝修行道相智一切相智。或劝修行三十二大士相。或劝修行八十随好。或劝修行预流果。或劝修行一来不还阿罗汉果独觉菩提。或劝修行一切菩萨摩诃萨行。或劝修行诸佛无上正等菩提。如是善现。诸菩萨摩诃萨行深般若波罗蜜多方便善巧。于诸有情行财施已。复善安立诸有情类。令住无上安隐法中。乃至令得一切智智。善现。是为菩萨摩诃萨行深般若波罗蜜多所有甚奇希有之法。
　　善现。云何菩萨摩诃萨行深般若波罗蜜多时。能以法施摄诸有情。善现。菩萨摩诃萨法施有二种。何等为二。一者世间法施。二者出世法施。善现。云何名为菩萨摩诃萨世间法施。善现。菩萨摩诃萨行深般若波罗蜜多时。为诸有情宣说开示分别显了世间诸法。谓不净观。若持息念。若四静虑。若四梵住。若四无色定。若余世间共异生法。如是名为世间法施。善现。是菩萨摩诃萨行世间法施已。种种方便化导有情。令其远离世间诸法。种种方便化导有情。令住圣法及圣法果。善现。云何圣法及圣法果。善现。圣法者。谓四念住四正断四神足五根五力七等觉支八圣道支。空无相无愿解脱门。布施净戒安忍精进静虑般若波罗蜜多。八解脱九次第定。陀罗尼门三摩地门。菩萨十地。五眼六神通。如来十力四无所畏四无碍解大慈大悲大喜大舍十八佛不共法。无忘失法恒住舍性。一切智道相智一切相智等诸无漏法。善现。圣法果者。谓预流果一来果不还果阿罗汉果独觉菩提诸佛无上正等菩提。复次善现。菩萨摩诃萨圣法者。谓预流果智。一来果智。不还果智。阿罗汉果智。独觉菩提智。诸佛无上正等菩提智。四念住智。四正断四神足五根五力七等觉支八圣道支智。空解脱门智。无相无愿解脱门智。四静虑智。四无量四无色定智。八解脱智。八胜处九次第定十遍处智。布施波罗蜜多智。净戒安忍精进静虑般若波罗蜜多智。一切陀罗尼门智。一切三摩地门智。苦圣谛智。集灭道圣谛智。内空智。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空智。真如智。法界法性不虚妄性不变异性平等性离生性法定法住实际虚空界不思议界智。菩萨十地智。五眼六神通智。如来十力智。四无所畏四无碍解大慈大悲大喜大舍十八佛不共法智。无忘失法智。恒住舍性智。一切智智。道相智一切相智智。及余一切世间出世间法智。有漏无漏法智。有为无为法智。是名圣法。圣法果者。谓永断一切烦恼习气相续。是名圣法果。时具寿善现白佛言。世尊。菩萨摩诃萨亦能得一切相智耶。佛言。善现。如是如是。菩萨摩诃萨亦能得一切相智。善现白佛言。世尊。若菩萨摩诃萨亦能得一切相智者。与诸如来应正等觉有何差别。佛言。善现。菩萨摩诃萨名为随得一切相智。一切如来应正等觉。名为已得一切相智。所以者何。非诸菩萨摩诃萨心与诸如来应正等觉条然有异。谓诸菩萨摩诃萨众。与诸如来应正等觉。俱住诸法无差别性。于诸法相求正遍知。说为菩萨摩诃萨众。若至究竟即名如来应正等觉。于一切法自相共相照了无闇清净具足。住因位时名为菩萨摩诃萨众。若至果位即名如来应正等觉。是故菩萨摩诃萨。与诸如来应正等觉。虽俱名得一切相智而有差别。善现。是名菩萨摩诃萨世间法施。诸菩萨摩诃萨因依如是世间法施。复能修行出世法施。谓诸菩萨摩诃萨行深般若波罗蜜多方便善巧。先教有情世间善法。后令远离世间善法。安住出世无漏圣法。乃至令得一切智智。善现。何等名为出世圣法。诸菩萨摩诃萨为诸有情。宣说开示分别显了。说名法施。善现。一切不共异生善法。若正修习令诸有情超出世间安隐而住。故名出世。谓四念住四正断四神足五根五力七等觉支八圣道支。三解脱门。八解脱。九次第定。四圣谛智。波罗蜜多诸空等智。菩萨十地。五眼六神通。如来十力四无所畏四无碍解十八佛不共法大慈大悲大喜大舍。三十二大士相。八十随好。一切陀罗尼门一切三摩地门。诸如是等无漏善法一切皆名出世圣法。善现。云何名四念住。善现。谓于内身住循身观。于外身住循身观。于内外身住循身观。具足正勤正知正念除世贪忧。住身集观。住身灭观。由彼于身住循身观。住身集观。住身灭观。无所依止。于诸世间无所执受。是为第一。于内受住循受观。于外受住循受观。于内外受住循受观。具足正勤正知正念除世贪忧。住受集观。住受灭观。由彼于受住循受观。住受集观。住受灭观。无所依止。于诸世间无所执受。是为第二。于内心住循心观。于外心住循心观。于内外心住循心观。具足正勤正知正念除世贪忧。住心集观。住心灭观。由彼于心住循心观。住心集观。住心灭观。无所依止。于诸世间无所执受。是为第三。于内法住循法观。于外法住循法观。于内外法住循法观。具足正勤正知正念除世贪忧。住法集观。住法灭观。由彼于法住循法观。住法集观。住法灭观。无所依止。于诸世间无所执受。是为第四。善现。是名四念住。善现。云何名四正断。善现。为令未生恶不善法不生故。起欲发勤精进策心持心。是为第一。为令已生恶不善法断故。起欲发勤精进策心持心。是为第二。为令未生善法生故。起欲发勤精进策心持心。是为第三。为令已生善法坚住不忘修满倍增广大智作证故。起欲发勤精进策心持心。是为第四。善现。是名四正断。善现。云何名四神足。善现。欲三摩地。断行成就。修习神足。依止厌依止离依止灭。回向于舍。是为第一。勤三摩地。断行成就。修习神足。依止厌依止离依止灭。回向于舍。是为第二。心三摩地。断行成就。修习神足。依止厌依止离依止灭。回向于舍。是为第三。观三摩地。断行成就。修习神足。依止厌依止离依止灭。回向于舍。是为第四。善现。是名四神足。善现。云何名五根。善现。信根精进根念根定根慧根。善现。是名五根。善现。云何名五力。善现。信力精进力念力定力慧力。善现。是名五力。善现。云何名七等觉支。善现。念等觉支择法等觉支精进等觉支喜等觉支轻安等觉支定等觉支舍等觉支。善现。是名七等觉支。善现。云何名八圣道支。善现。正见正思惟正语正业正命正精进正念正定。善现。是名八圣道支。善现。云何名三解脱门。善现。空解脱门无相解脱门无愿解脱门。善现。是名三解脱门。善现。云何名空解脱门。善现。若空行相无我行相虚伪行相无自性行相心一境性。善现。是名空解脱门。善现。云何名无相解脱门。善现。若灭行相寂静行相远离行相心一境性。善现。是名无相解脱门。善现。云何名无愿解脱门。善现。若苦行相无常行相颠倒行相心一境性。善现。是名无愿解脱门。善现。云何名八解脱。善现。有色观诸色。是为第一解脱。内无色想观外诸色。是为第二解脱。净胜解身作证。是为第三解脱。超一切色想。灭有对想。不思惟种种想。入无边空空无边处定具足住。是为第四解脱。超一切空无边处。入无边识识无边处定具足住。是为第五解脱。超一切识无边处。入无少所有无所有处定具足住。是为第六解脱。超一切无所有处。入非想非非想处定具足住。是为第七解脱。超一切非想非非想处。入想受灭定具足住。是为第八解脱。善现。是名八解脱。善现。云何名为九次第定。善现。谓有一类。离欲恶不善法有寻有伺离生喜乐。初静虑具足住。是为第一。复有一类。寻伺寂静。内等净心一趣性。无寻无伺定生喜乐。第二静虑具足住。是为第二。复有一类。离喜住舍正念正知身受乐。唯诸圣者能说应舍具念乐住。第三静虑具足住。是为第三。复有一类。断乐断苦先喜忧没不苦不乐舍念清净。第四静虑具足住。是为第四。复有一类。超一切色想灭有对想不思惟种种想。入无边空空无边处定具足住。是为第五。复有一类。超一切空无边处。入无边识识无边处定具足住。是为第六。复有一类。超一切识无边处。入无少所有无所有处定具足住。是为第七。复有一类。超一切无所有处。入非想非非想处定具足住。是为第八。复有一类。超一切非想非非想处。入想受灭定具足住。是为第九。善现。是名九次第定。善现。云何名为四圣谛智。善现。苦智集智灭智道智。善现。是名四圣谛智。
　　善现。云何名为波罗蜜多。善现。布施净戒安忍精进静虑般若方便善巧妙愿力智波罗蜜多。善现。是名波罗蜜多。善现。云何名为诸空等智。善现。内空智外空智内外空智空空智大空智胜义空智有为空智无为空智毕竟空智无际空智散空智无变异空智本性空智自相空智共相空智一切法空智不可得空智无性空智自性空智无性自性空智。若真如智法界智法性智不虚妄性智不变异性智平等性智离生性智法定智法住智实际智虚空界智不思议界智。善现。是名诸空等智。善现。云何名为菩萨十地。善现。极喜地离垢地发光地焰慧地极难胜地现前地远行地不动地善慧地法云地。善现。是名菩萨十地。善现。云何名五眼。善现。肉眼天眼圣慧眼法眼佛眼。善现。是名五眼。善现。云何名六神通。善现。神境智证通天眼智证通天耳智证通他心智证通宿住随念智证通漏尽智证通。善现。是名六神通。
　　善现。云何名为如来十力。善现。一切如来应正等觉。是处如实知是处。非处如实知非处。是为第一。一切如来应正等觉。于诸有情过去未来现在诸业及诸法受处因异熟皆如实知。是为第二。一切如来应正等觉。于诸世间非一界种种界皆如实知。是为第三。一切如来应正等觉。于诸世间非一胜解种种胜解皆如实知。是为第四。一切如来应正等觉。于诸有情补特伽罗诸根胜劣。皆如实知。是为第五。一切如来应正等觉。于一切遍趣行皆如实知。是为第六。一切如来应正等觉。于诸根力觉支道支静虑解脱等持等至杂染清净皆如实知。是为第七。一切如来应正等觉。以净天眼超过于人。见诸有情死时生时诸善恶事。如是有情因身语意三种恶行。因诸邪见因谤贤圣。堕诸恶趣。如是有情因身语意三种妙行因诸正见。因赞贤圣。升诸善趣生诸天中。复以天眼清净过人。见诸有情死时生时好色恶色。从此复生善趣恶趣。于诸有情随业势力生善恶趣。皆如实知。是为第八。一切如来应正等觉。于诸有情过去无量诸宿住事。或一生或百生或千生或百千生。或一俱胝生。或百俱胝生。或千俱胝生。或百千俱胝那庾多生。或一劫。或百劫。或千劫。或百千劫。或一俱胝劫。或百俱胝劫。或百千俱胝劫。或百千俱胝那庾多劫。乃至前际所有诸行诸说诸相。皆如实知。是为第九。一切如来应正等觉。于诸漏尽无漏心解脱无漏慧解脱。皆如实知。于自漏尽真解脱法自证通慧具足而住如实觉受。我生已尽。梵行已立。所作已办不受后有。是为第十。善现。是名如来十力。

　　　　大般若波罗蜜多经卷第三百八十



　　　　大般若波罗蜜多经卷第三百十一

　　　　三藏法师玄奘奉　诏译

　　初分诸功德相品第六十八之三

　　善现。云何名为四无所畏。善现。一切如来应正等觉。自称我是正等觉者。设有沙门若婆罗门。若天魔梵若余世间。依法立难或令忆念。佛于是法非正等觉。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第一。一切如来应正等觉。自称我已永尽诸漏。设有沙门若婆罗门。若天魔梵若余世间。依法立难或令忆念。佛于是漏未得永尽。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第二。一切如来应正等觉。自称我为诸弟子众。说能障法染必为障。设有沙门若婆罗门。若天魔梵若余世间。依法立难或令忆念。有染此法不能为障。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第三。一切如来应正等觉。自称我为诸弟子众。说出离道诸圣修习。决定出离决定通达。正尽众苦作苦边际。设有沙门若婆罗门。若天魔梵若余世间。依法立难或令忆念。有修此道非正出离非正通达。非正尽苦非作苦边。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第四。善现。是名四无所畏。
　　善现。云何名为四无碍解。善现。义无碍解。法无碍解。词无碍解。辩无碍解。善现。是名四无碍解。善现。云何义无碍解。谓缘义无碍智。善现。云何法无碍解。谓缘法无碍智。善现。云何词无碍解。谓缘词无碍智。善现。云何辩无碍解。谓缘辩无碍智。善现。云何名为十八佛不共法。善现。一切如来应正等觉终无误失。是为第一佛不共法。一切如来应正等觉无卒暴音。是为第二佛不共法。一切如来应正等觉无忘失念。是为第三佛不共法。一切如来应正等觉无不定心。是为第四佛不共法。一切如来应正等觉无种种想。是为第五佛不共法。一切如来应正等觉无不择舍。是为第六佛不共法。一切如来应正等觉志欲无退。是为第七佛不共法。一切如来应正等觉精进无退。是为第八佛不共法。一切如来应正等觉忆念无退。是为第九佛不共法。一切如来应正等觉般若无退。是为第十佛不共法。一切如来应正等觉解脱无退。是第十一佛不共法。一切如来应正等觉解脱智见无退。是第十二佛不共法。一切如来应正等觉若智若见。于过去世无著无碍。是第十三佛不共法。一切如来应正等觉若智若见。于现在世无著无碍。是第十四佛不共法。一切如来应正等觉若智若见。于未来世无著无碍。是第十五佛不共法。一切如来应正等觉一切身业。智为前导随智而转。是第十六佛不共法。一切如来应正等觉一切语业。智为前导随智而转。是第十七佛不共法。一切如来应正等觉一切意业。智为前导随智而转。是第十八佛不共法。善现。是名十八佛不共法。
　　善现。云何如来应正等觉三十二大士相。善现。世尊足下有平满相。妙善安住犹如奁底。地虽高下随足所蹈皆悉坦然无不等触。是为第一。世尊足下千辐轮文辋毂众相无不圆满。是为第二。世尊手足皆悉柔软。如睹罗绵胜过一切。是为第三。世尊手足一一指间。犹如雁王咸有鞔网。金色交络文同绮画。是为第四。世尊手足所有诸指。圆满纤长甚可爱乐。是为第五。世尊足跟广长圆满。与趺相称胜余有情。是为第六。世尊足趺修高充满。柔软妙好与跟相称。是为第七。世尊双腨渐次纤圆。如瑿泥邪仙鹿王腨。是为第八。世尊双臂修直佣圆。如象王鼻平立摩膝。是为第九。世尊阴相势峰藏密。其犹龙马亦如象王。是为第十。世尊毛孔各一毛生。柔润绀青右旋宛转。是第十一。世尊发毛端皆上靡。右旋宛转柔润绀青。严金色身甚可爱乐。是第十二。世尊身皮细薄润滑。尘垢水等皆所不住。是第十三。世尊身皮皆真金色。光洁晃曜如妙金台。众宝庄严众所乐见。是第十四。世尊两足二手掌中颈及双肩七处充满。是第十五。世尊肩项圆满殊妙。是第十六。世尊髆腋悉皆充实。是第十七。世尊容仪圆满端直。是第十八。世尊身相修广端严。是第十九。世尊体相纵广量等。周匝圆满如诺瞿陀。是第二十。世尊颔臆并身上半。威容广大如师子王。是二十一。世尊常光面各一寻。是二十二。世尊齿相四十齐平。净密根深白逾珂雪。是二十三。世尊四牙鲜白锋利。是二十四。世尊常得味中上味。喉脉直故能引身中诸支节脉所有上味。风热痰病不能为杂。由彼不杂脉离沉浮延缩坏损痈曲等过。能正吞咽津液通流故。身心适悦常得上味。是二十五。世尊舌相薄净广长。能覆面轮至耳发际。是二十六。世尊梵音词韵弘雅。随众多少无不等闻。其声洪震犹如天鼓。发言婉约如频迦音。是二十七。世尊眼睫犹若牛王。绀青齐整不相杂乱。是二十八。世尊眼睛绀青鲜白。红环间饰皎洁分明。是二十九。世尊面轮其犹满月。眉相皎净如天帝弓。是第三十。世尊眉间有白毫相。右旋柔软如睹罗绵。鲜白光净逾珂雪等。是三十一。世尊顶上乌瑟腻沙高显周圆。犹如天盖。是三十二。善现。是名三十二大士相。
　　善现。云何如来应正等觉八十随好。善现。世尊指爪狭长薄润。光洁鲜净如花赤铜。是为第一。世尊手足指圆纤长。佣直柔软节骨不现。是为第二。世尊手足各等无差。于诸指间悉皆充密。是为第三。世尊手足圆满如意。软净光泽色如莲华。是为第四。世尊筋脉盘结坚固深隐不现。是为第五。世尊两踝俱隐不现。是为第六。世尊行步直进庠审如龙象王。是为第七。世尊行步威容齐肃如师子王。是为第八世尊行步安平庠序不过不减犹如牛王。是为第九。世尊行步进止仪雅犹如鹅王。是为第十。世尊回顾必皆右旋如龙象王举身随转。是第十一。世尊支节渐次佣圆妙善安布。是第十二。世尊骨节交结无隙犹若龙盘。是第十三。世尊膝轮妙善安布坚固圆满。是第十四。世尊隐处其文妙好。威势具足圆满清净。是第十五。世尊身支润滑柔软。光悦鲜净尘垢不著。是第十六。世尊身容敦肃无畏常不怯弱。是第十七。世尊身支坚固稠密善相属著。是第十八。世尊身支安定敦重曾不掉动圆满无坏。是第十九。世尊身相犹如仙王。周匝端严光净离翳。是第二十。世尊身有周匝圆光。于行等时恒自照曜。是二十一。世尊腹形方正无缺。柔软不现众相庄严。是二十二。世尊脐深右旋圆妙清净光泽。是二十三。世尊脐厚不窊不凸周匝妙好。是二十四。世尊皮肤远离疥癣。亦无黡点疣赘等过。是二十五。世尊手掌充满柔软足下安平。是二十六。世尊手文深长明直润泽不断。是二十七。世尊唇色光润丹晖。如频婆果上下相称。是二十八。世尊面门不长不短。不大不小如量端严。是二十九。世尊舌相软薄广长。如赤铜色。是第三十。世尊发声威震深远。如象王吼明朗清彻。是三十一。世尊音韵美妙具足如深谷响。是三十二。世尊鼻高修而且直其孔不现。是三十三。世尊诸齿方整鲜白。是三十四。世尊诸牙圆白光洁渐次锋利。是三十五。世尊眼净青白分明。是三十六。世尊眼相修广譬如青莲华叶甚可爱乐。是三十七。世尊眼睫上下齐整稠密不白。是三十八。世尊双眉长而不白致而细软。是三十九。世尊双眉绮靡顺次绀琉璃色。是第四十。世尊双眉高显光润形如初月。是四十一。世尊耳厚广大修长轮埵成就。是四十二。世尊两耳绮丽齐平离众过失。是四十三。世尊容仪能令见者无损无染皆生爱敬。是四十四。世尊额广圆满平正形相殊妙。是四十五。世尊身分上半圆满。如师子王威严无对。是四十六。世尊首发修长绀青稠密不白。是四十七。世尊首发香洁细软润泽旋转。是四十八。世尊首发齐整无乱亦不交杂。是四十九。世尊首发坚固不断永无褫落。是第五十。世尊首发光滑殊妙尘垢不著。是五十一。世尊身分坚固充实逾那罗延。是五十二。世尊身体长大端直。是五十三。世尊诸窍清净圆好。是五十四。世尊身支势力殊胜无与等者是五十五。世尊身相众所乐观尝无厌足。是五十六。世尊面轮修广得所皎洁光净如秋满月。是五十七。世尊颜貌舒泰光显。含笑先言唯向不背。是五十八。世尊面貌光泽熙怡。远离颦蹙青赤等过。是五十九。世尊身皮清净无垢常无臭秽。是第六十。世尊所有诸毛孔中。常出如意微妙之香。是六十一。世尊面门常出最上殊胜之香。是六十二。世尊首相周圆妙好。如末达那亦犹天盖。是六十三。世尊身毛绀青光净。如孔雀项。红晖绮饰色类赤铜。是六十四。世尊法音随众大小。不增不减应理无差。是六十五。世尊顶相无能见者。是六十六。世尊手足指约分明。庄严妙好如赤铜色。是六十七。世尊行时其足去地。如四指量而现印文。是六十八。世尊自持不待他卫。身无倾动亦不逶迤。是六十九。世尊威德远震一切。恶心见喜恐怖见安。是第七十。世尊音声不高不下。随众生意和悦与言。是七十一。世尊能随诸有情类。言音意乐而为说法。是七十二。世尊一音演说正法。随有情类各令得解。是七十三。世尊说法咸依次第。必有因缘言无不善。是七十四。世尊等观诸有情类。赞善毁恶而无爱憎。是七十五。世尊所为先观后作。轨范具足令识善净。是七十六。世尊相好一切有情无能观尽。是七十七。世尊顶骨坚实圆满。是七十八。世尊颜容常少不老好巡旧处。是七十九。世尊手足及胸臆前。俱有吉祥喜旋德相。文同绮画色类朱丹。是第八十。善现。是名八十随好。
　　善现。如来应正等觉成就如是诸相好故。身光任运能照三千大千世界无不遍满。若作意时即能普照无量无边无数世界。然为怜愍诸有情故。摄光常照面各一寻。若纵身光。即日月等所有光明皆常不现。诸有情类便不能知昼夜半月月时岁数。所作事业有不得成。佛声任运能遍三千大千世界。若作意时即能遍满无量无边无数世界。然为利乐诸有情故。声随众量不减不增。善现。如是功德胜利。我先菩萨位修行般若波罗蜜多时。已能成办。故令相好圆满庄严。一切有情见者欢喜皆获殊胜利益安乐。如是善现。菩萨摩诃萨行深般若波罗蜜多时。能以财法二种布施摄诸有情。是为甚奇希有之法善现。云何菩萨摩诃萨能以爱语摄诸有情。善现。菩萨摩诃萨行深般若波罗蜜多时。以柔软音为有情类。先说布施波罗蜜多方便摄受。次说净戒波罗蜜多方便摄受。次说安忍波罗蜜多方便摄受。次说精进波罗蜜多方便摄受。次说静虑波罗蜜多方便摄受。后说般若波罗蜜多方便摄受。善现。菩萨摩诃萨行深般若波罗蜜多时。以柔软音多说此六波罗蜜多摄有情类。何以故。由此六种波罗蜜多普能摄受诸善法故。善现。云何菩萨摩诃萨能以利行摄诸有情。善现。菩萨摩诃萨行深般若波罗蜜多时。于长夜中种种方便劝诸有情精勤修习布施净戒安忍精进静虑般若波罗蜜多。及余种种殊胜善法常无懈废。善现。云何菩萨摩诃萨能以同事摄诸有情。善现。菩萨摩诃萨行深般若波罗蜜多时。以胜神通及大愿力。现处地狱傍生鬼界人天等中。同彼事业方便摄受。令获殊胜利益安乐。善现。菩萨摩诃萨能以如是布施爱语利行同事摄诸有情。是为甚奇希有之法。复次善现。我以佛眼遍观十方无量殑伽沙等世界。诸菩萨摩诃萨行深般若波罗蜜多。教授教诫诸余菩萨作是言。善男子。汝应善学引发诸字陀罗尼门。谓应善学一字二字三字四字五字六字七字八字九字十字。如是乃至二十三十四十五十六十七十八十九十。若百若千乃至无数。引发自在。又应善学一切语言。皆入一字。或入二字。或入三字。或入四字。或入五字或入六字。或入七字。或入八字。或入九字。或入十字。如是乃至或入二十三十四十五十六十七十八十九十百千乃至无数引发自在。又应善学于一字中摄一切字。一切字中摄于一字。引发自在。又应善学一字能摄四十二字。四十二字能摄一字。善现。是菩萨摩诃萨应如是善学四十二字入于一字。一字亦入四十二字。如是学已。于诸字中引发善巧。于引发字得善巧已。复于无字引发善巧。如诸如来应正等觉。于法善巧。于字善巧。以于诸法诸字善巧。于无字中亦得善巧。由善巧故能为有情说有字法说无字法。为无字法说有字法所以者何。善现。离字无字无异佛法。过一切字名真佛法。何以故。善现。以一切法一切有情皆毕竟空无际空故尔时具寿善现白佛言。世尊。若一切法一切有情皆毕竟空无际空故超诸字者。则一切法一切有情。自性毕竟皆不可得。云何菩萨摩诃萨修行般若波罗蜜多。修行静虑精进安忍净戒布施波罗蜜多。云何菩萨摩诃萨修行四静虑。修行四无量四无色定。云何菩萨摩诃萨修行四念住。修行四正断四神足五根五力七等觉支八圣道支。云何菩萨摩诃萨修行空解脱门。修行无相无愿解脱门。云何菩萨摩诃萨安住内空。安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。云何菩萨摩诃萨安住真如。安住法界法性不虚妄性不变异性平等性离生性法定法住实际虚空界不思议界。云何菩萨摩诃萨安住苦圣谛。安住集灭道圣谛。云何菩萨摩诃萨修行八解脱。修行八胜处九次第定十遍处。云何菩萨摩诃萨修行一切陀罗尼门。修行一切三摩地门。云何菩萨摩诃萨修行极喜地。修行离垢地发光地焰慧地极难胜地现前地远行地不动地善慧地法云地。云何菩萨摩诃萨修行五眼。修行六神通。云何菩萨摩诃萨修行佛十力。修行四无所畏四无碍解十八佛不共法。云何菩萨摩诃萨修行大慈。修行大悲大喜大舍。云何菩萨摩诃萨修行无忘失法。修行恒住舍性。云何菩萨摩诃萨修行一切智。修行道相智一切相智。云何菩萨摩诃萨修行三十二大士相。修行八十随好。云何菩萨摩诃萨住异熟生六神通已。为诸有情宣说正法。
　　世尊。一切有情皆不可得。有情施设亦不可得。一切有情不可得故色不可得。受想行识亦不可得。一切有情不可得故眼处不可得。耳鼻舌身意处亦不可得。一切有情不可得故色处不可得。声香味触法处亦不可得。一切有情不可得故眼界不可得。耳鼻舌身意界亦不可得。一切有情不可得故色界不可得。声香味触法界亦不可得。一切有情不可得故眼识界不可得。耳鼻舌身意识界亦不可得。一切有情不可得故眼触不可得。耳鼻舌身意触亦不可得。一切有情不可得故眼触为缘所生诸受不可得。耳鼻舌身意触为缘所生诸受亦不可得。一切有情不可得故地界不可得。水火风空识界亦不可得。一切有情不可得故因缘不可得。等无间缘所缘缘增上缘亦不可得。一切有情不可得故一切从缘所生之法皆不可得。一切有情不可得故无明不可得。行识名色六处触受爱取有生老死愁叹苦忧恼亦不可得。一切有情不可得故布施波罗蜜多不可得。净戒安忍精进静虑般若波罗蜜多亦不可得。一切有情不可得故四静虑不可得。四无量四无色定亦不可得。一切有情不可得故四念住不可得。四正断四神足五根五力七等觉支八圣道支亦不可得。一切有情不可得故空解脱门不可得。无相无愿解脱门亦不可得。一切有情不可得故内空不可得。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦不可得。一切有情不可得故真如不可得。法界法性不虚妄性不变异性平等性离生性法定法住实际虚空界不思议界亦不可得。一切有情不可得故苦圣谛不可得。集灭道圣谛亦不可得。一切有情不可得故八解脱不可得。八胜处九次第定十遍处亦不可得。一切有情不可得故一切陀罗尼门不可得。一切三摩地门亦不可得。一切有情不可得故极喜地不可得。离垢地发光地焰慧地极难胜地现前地远行地不动地善慧地法云地亦不可得。一切有情不可得故五眼不可得。六神通亦不可得。一切有情不可得故佛十力不可得。四无所畏四无碍解十八佛不共法亦不可得。一切有情不可得故大慈不可得。大悲大喜大舍亦不可得。一切有情不可得故无忘失法不可得。恒住舍性亦不可得。一切有情不可得故一切智不可得。道相智一切相智亦不可得。一切有情不可得故预流果不可得。一来不还阿罗汉果独觉菩提亦不可得。一切有情不可得故一切菩萨摩诃萨行不可得。诸佛无上正等菩提亦不可得。一切有情不可得故三十二大士相不可得。八十随好亦不可得。世尊。不可得中无有情无有情施设。无色无色施设。无受想行识无受想行识施设。无眼处无眼处施设。无耳鼻舌身意处无耳鼻舌身意处施设。无色处无色处施设。无声香味触法处无声香味触法处施设。无眼界无眼界施设。无耳鼻舌身意界无耳鼻舌身意界施设。无色界无色界施设。无声香味触法界无声香味触法界施设。无眼识界无眼识界施设。无耳鼻舌身意识界无耳鼻舌身意识界施设。无眼触无眼触施设。无耳鼻舌身意触无耳鼻舌身意触施设。无眼触为缘所生诸受无眼触为缘所生诸受施设。无耳鼻舌身意触为缘所生诸受无耳鼻舌身意触为缘所生诸受施设。无地界无地界施设。无水火风空识界无水火风空识界施设。无因缘无因缘施设。无等无间缘所缘缘增上缘无等无间缘所缘缘增上缘施设。无从诸缘所生诸法无从诸缘所生诸法施设。无无明无无明施设。无行识名色六处触受爱取有生老死愁叹苦忧恼无行乃至老死愁叹苦忧恼施设。无布施波罗蜜多无布施波罗蜜多施设。无净戒安忍精进静虑般若波罗蜜多无净戒乃至般若波罗蜜多施设。无四静虑无四静虑施设。无四无量四无色定无四无量四无色定施设。无四念住无四念住施设。无四正断四神足五根五力七等觉支八圣道支无四正断乃至八圣道支施设。无空解脱门无空解脱门施设。无无相无愿解脱门无无相无愿解脱门施设。无内空无内空施设。无外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空无外空乃至无性自性空施设。无真如无真如施设。无法界法性不虚妄性不变异性平等性离生性法定法住实际虚空界不思议界无法界乃至不思议界施设。无苦圣谛无苦圣谛施设。无集灭道圣谛无集灭道圣谛施设。无八解脱无八解脱施设。无八胜处九次第定十遍处无八胜处九次第定十遍处施设。无陀罗尼门无陀罗尼门施设。无三摩地门无三摩地门施设。无极喜地无极喜地施设。无离垢地发光地焰慧地极难胜地现前地远行地不动地善慧地法云地无离垢地乃至法云地施设。无五眼无五眼施设。无六神通无六神通施设。无佛十力无佛十力施设。无四无所畏四无碍解十八佛不共法无四无所畏四无碍解十八佛不共法施设。无大慈无大慈施设。无大悲大喜大舍无大悲大喜大舍施设。无无忘失法无无忘失法施设。无恒住舍性无恒住舍性施设。无一切智无一切智施设。无道相智一切相智无道相智一切相智施设。无预流果无预流果施设。无一来不还阿罗汉果独觉菩提无一来果乃至独觉菩提施设。无一切菩萨摩诃萨行无一切菩萨摩诃萨行施设。无诸佛无上正等菩提无诸佛无上正等菩提施设。无三十二大士相无三十二大士相施设。无八十随好无八十随好施设。
　　世尊。一切有情法及施设。既不可得都无所有。云何菩萨摩诃萨行深般若波罗蜜多时。为诸有情宣说诸法。世尊。勿诸菩萨摩诃萨自安住不正法。为诸有情说不正法。劝诸有情住不正法。以颠倒法安立有情。何以故。世尊。菩萨摩诃萨行深般若波罗蜜多时。尚不得菩提。况有菩提分法而可得者。尚不得菩萨摩诃萨。况有菩萨摩诃萨法而可得者。佛告善现。如是如是。如汝所说。一切有情皆不可得。一切有情施设亦不可得。一切法皆不可得。一切法施设亦不可得。由不可得都无所有。无所有故当知内空。当知外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。当知真如空。当知法界法性不虚妄性不变异性平等性离生性法定法住实际虚空界不思议界空。当知苦圣谛空。当知集灭道圣谛空。当知色空。当知受想行识空。当知眼处空。当知耳鼻舌身意处空。当知色处空。当知声香味触法处空。当知眼界空。当知耳鼻舌身意界空。当知色界空。当知声香味触法界空。当知眼识界空。当知耳鼻舌身意识界空。当知眼触空。当知耳鼻舌身意触空。当知眼触为缘所生诸受空。当知耳鼻舌身意触为缘所生诸受空。当知地界空。当知水火风空识界空。当知因缘空。当知等无间缘所缘缘增上缘空。当知从缘所生诸法空。当知无明空。当知行识名色六处触受爱取有生老死愁叹苦忧恼空。当知我空。当知有情命者生者养者士夫补特伽罗意生儒童作者使作者起者使起者受者使受者知者见者空。当知布施波罗蜜多空。当知净戒安忍精进静虑般若波罗蜜多空。当知四静虑空。当知四无量四无色定空。当知四念住空。当知四正断四神足五根五力七等觉支八圣道支空。当知空解脱门空。当知无相无愿解脱门空。当知八解脱空。当知八胜处九次第定十遍处空。当知一切陀罗尼门空。当知一切三摩地门空。当知极喜地空。当知离垢地发光地焰慧地极难胜地现前地远行地不动地善慧地法云地空。当知五眼空。当知六神通空。当知佛十力空。当知四无所畏四无碍解十八佛不共法空。当知大慈空。当知大悲大喜大舍空。当知无忘失法空。当知恒住舍性空。当知一切智空。当知道相智一切相智空。当知预流果空。当知一来不还阿罗汉果独觉菩提空。当知菩萨摩诃萨正性离生空。当知一切菩萨摩诃萨行空。当知诸佛无上正等菩提空。当知一切佛土空。当知成熟有情空。当知三十二大士相空。当知八十随好空。善现。菩萨摩诃萨行深般若波罗蜜多时。见一切法皆悉空已。为诸有情宣说诸法令离颠倒。虽为有情宣说诸法。而于有情都无所得。于一切法亦无所得。于诸空相不增不减无取无舍。由是因缘虽说诸法而无所说。善现。是菩萨摩诃萨于一切法如是观时。于一切法得无障智。由此智故不坏诸法无二分别。为诸有情如实宣说。令离妄想颠倒执著。随其所应趣三乘果。

　　　　大般若波罗蜜多经卷第三百八十一



　　　　大般若波罗蜜多经卷第三百十二

　　　　三藏法师玄奘奉　诏译

　　初分诸功德相品第六十八之四

　　复次善现。如有如来应正等觉化作一佛。是佛复能化作无量百千俱胝那庾多众时。彼化佛教所化众。或令修行布施波罗蜜多。或令修行净戒波罗蜜多。或令修行安忍波罗蜜多。或令修行精进波罗蜜多。或令修行静虑波罗蜜多。或令修行般若波罗蜜多。或令修行四静虑。或令修行四无量四无色定。或令修行四念住。或令修行四正断四神足五根五力七等觉支八圣道支。或令修行空解脱门。或令修行无相无愿解脱门。或令安住内空。或令安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。或令安住真如。或令安住法界法性不虚妄性不变异性平等性离生性法定法住实际虚空界不思议界。或令安住苦圣谛。或令安住集灭道圣谛。或令修行八解脱。或令修行八胜处九次第定十遍处。或令修行一切陀罗尼门。或令修行一切三摩地门。或令修行极喜地。或令修行离垢地发光地焰慧地极难胜地现前地远行地不动地善慧地法云地。或令修行五眼。或令修行六神通。或令修行佛十力。或令修行四无所畏四无碍解十八佛不共法。或令修行大慈。或令修行大悲大喜大舍。或令修行无忘失法。或令修行恒住舍性。或令修行一切智。或令修行道相智一切相智。或令修行三十二大士相。或令修行八十随好。或令证得预流果。或令证得一来不还阿罗汉果独觉菩提。或令证得菩萨胜位。或令证得诸佛无上正等菩提。善现。于汝意云何。是时化佛及所化众。颇于诸法有所分别有破坏不。善现答言。不也世尊。不也善逝。诸所变化无分别故。
　　佛言。善现。由此因缘当知菩萨摩诃萨亦复如是。行深般若波罗蜜多。为诸有情如应说法。虽不分别破坏法相。而能如实安立有情。令其安住所应住地。虽于有情及一切法都无所得。而令有情解脱妄想颠倒执著。无缚无脱为方便故。所以者何。善现。色本性无缚无脱。受想行识本性亦无缚无脱。色本性无缚无脱则非色。受想行识本性亦无缚无脱则非受想行识。何以故。色乃至识毕竟净故。善现。眼处本性无缚无脱。耳鼻舌身意处本性亦无缚无脱。眼处本性无缚无脱则非眼处。耳鼻舌身意处本性亦无缚无脱则非耳鼻舌身意处。何以故。眼处乃至意处毕竟净故。善现。色处本性无缚无脱。声香味触法处本性亦无缚无脱。色处本性无缚无脱则非色处。声香味触法处本性亦无缚无脱则非声香味触法处。何以故。色处乃至法处毕竟净故。善现。眼界本性无缚无脱。耳鼻舌身意界本性亦无缚无脱。眼界本性无缚无脱则非眼界。耳鼻舌身意界本性亦无缚无脱则非耳鼻舌身意界。何以故。眼界乃至意界毕竟净故。善现。色界本性无缚无脱。声香味触法界本性亦无缚无脱。色界本性无缚无脱则非色界。声香味触法界本性亦无缚无脱则非声香味触法界。何以故。色界乃至法界毕竟净故。善现。眼识界本性无缚无脱。耳鼻舌身意识界本性亦无缚无脱。眼识界本性无缚无脱则非眼识界。耳鼻舌身意识界亦无缚无脱则非耳鼻舌身意识界。何以故。眼识界乃至意识界毕竟净故。善现。眼触本性无缚无脱。耳鼻舌身意触本性亦无缚无脱。眼触本性无缚无脱则非眼触。耳鼻舌身意触本性亦无缚无脱则非耳鼻舌身意触。何以故。眼触乃至意触毕竟净故。善现。眼触为缘所生诸受本性无缚无脱。耳鼻舌身意触为缘所生诸受本性亦无缚无脱。眼触为缘所生诸受本性无缚无脱则非眼触为缘所生诸受。耳鼻舌身意触为缘所生诸受本性亦无缚无脱则非耳鼻舌身意触为缘所生诸受。何以故。眼触为缘所生诸受乃至意触为缘所生诸受毕竟净故。善现。地界本性无缚无脱。水火风空识界本性亦无缚无脱。地界本性无缚无脱则非地界。水火风空识界本性亦无缚无脱则非水火风空识界。何以故。地水火风空识界毕竟净故。善现。因缘本性无缚无脱。等无间缘所缘缘增上缘本性亦无缚无脱。因缘本性无缚无脱则非因缘。等无间缘所缘缘增上缘本性亦无缚无脱则非等无间缘所缘缘增上缘。何以故。因缘乃至增上缘毕竟净故。善现。从诸缘所生法本性无缚无脱。从诸缘所生法本性无缚无脱则非从诸缘所生法。何以故。从诸缘所生法毕竟净故。善现。无明本性无缚无脱。行识名色六处触受爱取有生老死愁叹苦忧恼本性亦无缚无脱。无明本性无缚无脱则非无明。行乃至老死愁叹苦忧恼本性亦无缚无脱则非行乃至老死愁叹苦忧恼。何以故。无明乃至老死愁叹苦忧恼毕竟净故。善现。布施波罗蜜多本性无缚无脱。净戒安忍精进静虑般若波罗蜜多本性亦无缚无脱。布施波罗蜜多本性无缚无脱则非布施波罗蜜多。净戒安忍精进静虑般若波罗蜜多本性亦无缚无脱则非净戒安忍精进静虑般若波罗蜜多。何以故。布施乃至般若波罗蜜多毕竟净故。善现。四静虑本性无缚无脱。四无量四无色定本性亦无缚无脱。四静虑本性无缚无脱则非四静虑。四无量四无色定本性亦无缚无脱则非四无量四无色定。何以故。四静虑四无量四无色定毕竟净故。善现。四念住本性无缚无脱。四正断四神足五根五力七等觉支八圣道支本性亦无缚无脱。四念住本性无缚无脱则非四念住。四正断乃至八圣道支本性亦无缚无脱则非四正断乃至八圣道支。何以故。四念住乃至八圣道支毕竟净故。善现。空解脱门本性无缚无脱。无相无愿解脱门本性亦无缚无脱。空解脱门本性无缚无脱则非空解脱门。无相无愿解脱门本性亦无缚无脱则非无相无愿解脱门。何以故。空无相无愿解脱门毕竟净故。善现。内空本性无缚无脱。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空本性无缚无脱。内空本性无缚无脱则非内空。外空乃至无性自性空本性亦无缚无脱则非外空乃至无性自性空。何以故。内空乃至无性自性空毕竟净故。善现。苦圣谛本性无缚无脱。集灭道圣谛本性亦无缚无脱。苦圣谛本性无缚无脱则非苦圣谛。集灭道圣谛本性亦无缚无脱则非集灭道圣谛。何以故。苦集灭道圣谛毕竟净故。善现。八解脱本性无缚无脱。八胜处九次第定十遍处本性亦无缚无脱。八解脱本性无缚无脱则非八解脱。八胜处九次第定十遍处本性亦无缚无脱则非八胜处九次第定十遍处。何以故。八解脱乃至十遍处毕竟净故。善现。一切陀罗尼门本性无缚无脱。一切三摩地门本性亦无缚无脱。一切陀罗尼门本性无缚无脱则非一切陀罗尼门。一切三摩地门本性亦无缚无脱则非一切三摩地门。何以故。一切陀罗尼门一切三摩地门毕竟净故。善现。极喜地本性无缚无脱。离垢地发光地焰慧地极难胜地现前地远行地不动地善慧地法云地本性亦无缚无脱。极喜地本性无缚无脱则非极喜地。离垢地乃至法云地本性亦无缚无脱则非离垢地乃至法云地。何以故。极喜地乃至法云地毕竟净故。善现。五眼本性无缚无脱。六神通本性亦无缚无脱。五眼本性无缚无脱则非五眼。六神通本性亦无缚无脱则非六神通。何以故。五眼六神通毕竟净故。善现。佛十力本性无缚无脱。四无所畏四无碍解十八佛不共法本性亦无缚无脱。佛十力本性无缚无脱则非佛十力。四无所畏乃至十八佛不共法本性亦无缚无脱则非四无所畏乃至十八佛不共法。何以故。佛十力乃至十八佛不共法毕竟净故。善现。大慈本性无缚无脱。大悲大喜大舍本性亦无缚无脱。大慈本性无缚无脱则非大慈。大悲大喜大舍本性亦无缚无脱则非大悲大喜大舍。何以故。大慈乃至大舍毕竟净故。善现。无忘失法本性无缚无脱。恒住舍性本性亦无缚无脱。无忘失法本性无缚无脱则非无忘失法。恒住舍性本性亦无缚无脱则非恒住舍性。何以故。无忘失法恒住舍性毕竟净故。善现。一切智本性无缚无脱。道相智一切相智本性亦无缚无脱。一切智本性无缚无脱则非一切智。道相智一切相智本性亦无缚无脱。则非道相智一切相智。何以故。一切智道相智一切相智毕竟净故。善现。三十二大士相本性无缚无脱。八十随好本性亦无缚无脱。三十二大士相本性无缚无脱则非三十二大士相。八十随好本性亦无缚无脱则非八十随好。何以故。三十二大士相八十随好毕竟净故。善现。预流果本性无缚无脱。一来不还阿罗汉果独觉菩提本性亦无缚无脱。预流果本性无缚无脱则非预流果。一来不还阿罗汉果独觉菩提本性亦无缚无脱则非一来不还阿罗汉果独觉菩提。何以故。预流果乃至独觉菩提毕竟净故。善现。一切菩萨摩诃萨行本性无缚无脱。诸佛无上正等菩提本性亦无缚无脱。一切菩萨摩诃萨行本性无缚无脱则非一切菩萨摩诃萨行。诸佛无上正等菩提本性亦无缚无脱则非诸佛无上正等菩提。何以故。一切菩萨摩诃萨行诸佛无上正等菩提毕竟净故。善现。世间法本性无缚无脱。出世间法本性亦无缚无脱。世间法本性无缚无脱则非世间法。出世间法本性亦无缚无脱则非出世间法。何以故。世间出世间法毕竟净故。善现。有漏法本性无缚无脱。无漏法本性亦无缚无脱。有漏法本性无缚无脱则非有漏法。无漏法本性亦无缚无脱则非无漏法。何以故。有漏无漏法毕竟净故。善现。有为法本性无缚无脱。无为法本性亦无缚无脱。有为法本性无缚无脱则非有为法。无为法本性亦无缚无脱则非无为法。何以故。有为法无为法毕竟净故。如是善现。菩萨摩诃萨行深般若波罗蜜多时。虽为有情宣说诸法。而于有情及诸法性都无所得。何以故。以诸有情及一切法不可得故。
　　复次善现。菩萨摩诃萨行深般若波罗蜜多时。以无所住为方便故。住一切法无所得中。谓以无所住为方便故。住色空。以无所住为方便故。住受想行识空。以无所住为方便故。住眼处空。以无所住为方便故。住耳鼻舌身意处空。以无所住为方便故。住色处空。以无所住为方便故。住声香味触法处空。以无所住为方便故。住眼界空。以无所住为方便故。住耳鼻舌身意界空。以无所住为方便故。住色界空。以无所住为方便故。住声香味触法界空。以无所住为方便故。住眼识界空。以无所住为方便故。住耳鼻舌身意识界空。以无所住为方便故。住眼触空。以无所住为方便故。住耳鼻舌身意触空。以无所住为方便故。住眼触为缘所生诸受空。以无所住为方便故。住耳鼻舌身意触为缘所生诸受空。以无所住为方便故。住地界空。以无所住为方便故。住水火风空识界空。以无所住为方便故。住因缘空。以无所住为方便故。住等无间缘所缘缘增上缘空。以无所住为方便故。住从诸缘所生法空。以无所住为方便故。住无明空。以无所住为方便故。住行识名色六处触受爱取有生老死愁叹苦忧恼空。以无所住为方便故。住布施波罗蜜多空。以无所住为方便故。住净戒安忍精进静虑般若波罗蜜多空。以无所住为方便故。住四静虑空。以无所住为方便故。住四无量四无色定空。以无所住为方便故。住四念住空。以无所住为方便故。住四正断四神足五根五力七等觉支八圣道支空。以无所住为方便故。住空解脱门空。以无所住为方便故。住无相无愿解脱门空。以无所住为方便故。住内空空。以无所住为方便故。住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空空。以无所住为方便故。住苦圣谛空。以无所住为方便故。住集灭道圣谛空。以无所住为方便故。住八解脱空。以无所住为方便故。住八胜处九次第定十遍处空。以无所住为方便故。住一切陀罗尼门空。以无所住为方便故。住一切三摩地门空。以无所住为方便故。住极喜地空。以无所住为方便故。住离垢地发光地焰慧地极难胜地现前地远行地不动地善慧地法云地空。以无所住为方便故。住五眼空。以无所住为方便故。住六神通空。以无所住为方便故。住佛十力空。以无所住为方便故。住四无所畏四无碍解十八佛不共法空。以无所住为方便故。住大慈空。以无所住为方便故。住大悲大喜大舍空。以无所住为方便故。住无忘失法空。以无所住为方便故。住恒住舍性空。以无所住为方便故。住一切智空。以无所住为方便故。住道相智一切相智空。以无所住为方便故。住三十二大士相空。以无所住为方便故。住八十随好空。以无所住为方便故。住预流果空。以无所住为方便故。住一来不还阿罗汉果独觉菩提空。以无所住为方便故。住一切菩萨摩诃萨行空。以无所住为方便故。住诸佛无上正等菩提空。以无所住为方便故。住世间法空。以无所住为方便故。住出世间法空。以无所住为方便故。住有漏法空。以无所住为方便故。住无漏法空。以无所住为方便故。住有为法空。以无所住为方便故。住无为法空。
　　善现。色无所住。受想行识亦无所住。色空无所住。受想行识空亦无所住。何以故。善现。色无自性不可得。受想行识亦无自性不可得。色空无自性不可得。受想行识空亦无自性不可得。非无自性不可得法有所住故。善现。眼处无所住。耳鼻舌身意处亦无所住。眼处空无所住。耳鼻舌身意处空亦无所住。何以故。善现。眼处无自性不可得。耳鼻舌身意处亦无自性不可得。眼处空无自性不可得。耳鼻舌身意处空亦无自性不可得。非无自性不可得法有所住故。善现。色处无所住。声香味触法处亦无所住。色处空无所住。声香味触法处空亦无所住。何以故。善现。色处无自性不可得。声香味触法处亦无自性不可得。色处空无自性不可得。声香味触法处空亦无自性不可得。非无自性不可得法有所住故。善现。眼界无所住。耳鼻舌身意界亦无所住。眼界空无所住。耳鼻舌身意界空亦无所住。何以故。善现。眼界无自性不可得。耳鼻舌身意界亦无自性不可得。眼界空无自性不可得。耳鼻舌身意界空亦无自性不可得。非无自性不可得法有所住故。善现。色界无所住。声香味触法界亦无所住。色界空无所住。声香味触法界空亦无所住。何以故。善现。色界无自性不可得。声香味触法界亦无自性不可得。色界空无自性不可得。声香味触法界空亦无自性不可得。非无自性不可得法有所住故。善现。眼识界无所住。耳鼻舌身意识界亦无所住。眼识界空无所住。耳鼻舌身意识界空亦无所住。何以故。善现。眼识界无自性不可得。耳鼻舌身意识界亦无自性不可得。眼识界空无自性不可得。耳鼻舌身意识界空亦无自性不可得。非无自性不可得法有所住故。善现。眼触无所住耳鼻舌身意触亦无所住。眼触空无所住。耳鼻舌身意触空亦无所住。何以故。善现。眼触无自性不可得。耳鼻舌身意触亦无自性不可得。眼触空无自性不可得。耳鼻舌身意触空亦无自性不可得。非无自性不可得法有所住故。善现。眼触为缘所生诸受无所住。耳鼻舌身意触为缘所生诸受亦无所住。眼触为缘所生诸受空无所住。耳鼻舌身意触为缘所生诸受空亦无所住。何以故。善现。眼触为缘所生诸受无自性不可得。耳鼻舌身意触为缘所生诸受亦无自性不可得。眼触为缘所生诸受空无自性不可得。耳鼻舌身意触为缘所生诸受空亦无自性不可得。非无自性不可得法有所住故。善现。地界无所住。水火风空识界亦无所住。地界空无所住。水火风空识界空亦无所住。何以故。善现。地界无自性不可得。水火风空识界亦无自性不可得。地界空无自性不可得。水火风空识界空亦无自性不可得。非无自性不可得法有所住故。善现。因缘无所住。等无间缘所缘缘增上缘亦无所住。因缘空无所住。等无间缘所缘缘增上缘空亦无所住。何以故。善现。因缘无自性不可得。等无间缘所缘缘增上缘亦无自性不可得。因缘空无自性不可得。等无间缘所缘缘增上缘空亦无自性不可得。非无自性不可得法有所住故。善现。从诸缘所生法无所住。从诸缘所生法空亦无所住。何以故。善现。从诸缘所生法无自性不可得。从诸缘所生法空亦无自性不可得。非无自性不可得法有所住故。善现。无明无所住。行识名色六处触受爱取有生老死愁叹苦忧恼亦无所住。无明空无所住。行乃至老死愁叹苦忧恼空亦无所住。何以故。善现。无明无自性不可得。行乃至老死愁叹苦忧恼亦无自性不可得。无明空无自性不可得。行乃至老死愁叹苦忧恼空亦无自性不可得。非无自性不可得法有所住故。
　　善现。布施波罗蜜多无所住。净戒安忍精进静虑般若波罗蜜多亦无所住。布施波罗蜜多空无所住。净戒安忍精进静虑般若波罗蜜多空亦无所住。何以故。善现。布施波罗蜜多无自性不可得。净戒安忍精进静虑般若波罗蜜多亦无自性不可得。布施波罗蜜多空无自性不可得。净戒安忍精进静虑般若波罗蜜多空亦无自性不可得。非无自性不可得法有所住故。善现。四静虑无所住。四无量四无色定亦无所住。四静虑空无所住。四无量四无色定亦无所住。何以故。善现。四静虑无自性不可得。四无量四无色定亦无自性不可得。四静虑空无自性不可得。四无量四无色定空亦无自性不可得。非无自性不可得法有所住故。善现。四念住无所住。四正断四神足五根五力七等觉支八圣道支亦无所住。四念住空无所住。四正断乃至八圣道支空亦无所住。何以故。善现。四念住无自性不可得。四正断乃至八圣道支亦无自性不可得。四念住空无自性不可得。四正断乃至八圣道支空亦无自性不可得。非无自性不可得法有所住故。善现。空解脱门无所住。无相无愿解脱门亦无所住。空解脱门空无所住。无相无愿解脱门空亦无所住。何以故。善现。空解脱门无自性不可得。无相无愿解脱门亦无自性不可得。空解脱门空无自性不可得。无相无愿解脱门空亦无自性不可得。非无自性不可得法有所住故。善现。内空无所住。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦无所住。内空空无所住。外空乃至无性自性空空亦无所住。何以故。善现。内空无自性不可得。外空乃至无性自性空亦无自性不可得。内空空无自性不可得。外空乃至无性自性空空亦无自性不可得。非无自性不可得法有所住故。善现。苦圣谛无所住。集灭道圣谛亦无所住。苦圣谛空无所住。集灭道圣谛空亦无所住。何以故。善现。苦圣谛无自性不可得。集灭道圣谛亦无自性不可得。苦圣谛空无自性不可得。集灭道圣谛空亦无自性不可得。非无自性不可得法有所住故。善现。八解脱无所住。八胜处九次第定十遍处亦无所住。八解脱空无所住。八胜处九次第定十遍处空亦无所住。何以故。善现。八解脱无自性不可得。八胜处九次第定十遍处亦无自性不可得。八解脱空无自性不可得。八胜处九次第定十遍处空亦无自性不可得。非无自性不可得法有所住故。善现。一切陀罗尼门无所住。一切三摩地门亦无所住。一切陀罗尼门空无所住。一切三摩地门空亦无所住。何以故。善现。一切陀罗尼门无自性不可得。一切三摩地门亦无自性不可得。一切陀罗尼门空无自性不可得。一切三摩地门空亦无自性不可得。非无自性不可得法有所住故。善现。极喜地无所住。离垢地发光地焰慧地极难胜地现前地远行地不动地善慧地法云地亦无所住。极喜地空无所住。离垢地乃至法云地空亦无所住。何以故。善现。极喜地无自性不可得。离垢地乃至法云地亦无自性不可得。极喜地空无自性不可得。离垢地乃至法云地空亦无自性不可得。非无自性不可得法有所住故。
　　善现。五眼无所住。六神通亦无所住。五眼空无所住。六神通空亦无所住。何以故。善现。五眼无自性不可得。六神通亦无自性不可得。五眼空无自性不可得。六神通空亦无自性不可得。非无自性不可得法有所住故。善现。佛十力无所住。四无所畏四无碍解十八佛不共法亦无所住。佛十力空无所住。四无所畏四无碍解十八佛不共法空亦无所住。何以故。善现。佛十力无自性不可得。四无所畏四无碍解十八佛不共法亦无自性不可得。佛十力空无自性不可得。四无所畏四无碍解十八佛不共法空亦无自性不可得。非无自性不可得法有所住故。善现。大慈无所住。大悲大喜大舍亦无所住。大慈空无所住。大悲大喜大舍空亦无所住。何以故。善现。大慈无自性不可得。大悲大喜大舍亦无自性不可得。大慈空无自性不可得。大悲大喜大舍空亦无自性不可得。非无自性不可得法有所住故。善现。无忘失法无所住。恒住舍性亦无所住。无忘失法空无所住。恒住舍性空亦无所住。何以故。善现。无忘失法无自性不可得。恒住舍性亦无自性不可得。无忘失法空无自性不可得。恒住舍性空亦无自性不可得。非无自性不可得法有所住故。善现。一切智无所住。道相智一切相智亦无所住。一切智空无所住。道相智一切相智空亦无所住。何以故。善现。一切智无自性不可得。道相智一切相智亦无自性不可得。一切智空无自性不可得。道相智一切相智空亦无自性不可得。非无自性不可得法有所住故。
　　善现。三十二大士相无所住。八十随好亦无所住。三十二大士相空无所住。八十随好空亦无所住。何以故。善现。三十二大士相无自性不可得。八十随好亦无自性不可得。三十二大士相空无自性不可得。八十随好空亦无自性不可得。非无自性不可得法有所住故。善现。预流果无所住。一来不还阿罗汉果独觉菩提亦无所住。预流果空无所住。一来不还阿罗汉果独觉菩提空亦无所住。何以故。善现。预流果无自性不可得。一来不还阿罗汉果独觉菩提亦无自性不可得。预流果空无自性不可得。一来不还阿罗汉果独觉菩提空亦无自性不可得。非无自性不可得法有所住故。善现。一切菩萨摩诃萨行无所住。诸佛无上正等菩提亦无所住。一切菩萨摩诃萨行空无所住。诸佛无上正等菩提空亦无所住。何以故。善现。一切菩萨摩诃萨行无自性不可得。诸佛无上正等菩提亦无自性不可得。一切菩萨摩诃萨行空无自性不可得。诸佛无上正等菩提空亦无自性。不可得。非无自性不可得法有所住故。善现。世间法无所住。出世间法亦无所住。世间法空无所住。出世间法空亦无所住。何以故。善现。世间法无自性不可得。出世间法亦无自性不可得。世间法空无自性不可得。出世间法空亦无自性不可得。非无自性不可得法有所住故。善现。有漏法无所住。无漏法亦无所住。有漏法空无所住。无漏法空亦无所住。何以故。善现。有漏法无自性不可得。无漏法亦无自性不可得。有漏法空无自性不可得。无漏法空亦无自性不可得。非无自性不可得法有所住故。善现。有为法无所住。无为法亦无所住。有为法空无所住。无为法空亦无所住。何以故。善现。有为法无自性不可得。无为法亦无自性不可得。有为法空无自性不可得。无为法空亦无自性不可得。非无自性不可得法有所住故。善现。非无性法住无性法。非有性法住有性法。非无性法住有性法。非有性法住无性法。非自性法住自性法。非他性法住他性法。非自性法住他性法。非他性法住自性法。何以故。是一切法皆不可得。不可得法当何所住。如是善现。菩萨摩诃萨行深般若波罗蜜多时。以是诸空修遣诸法。亦能如实说示有情。善现。若菩萨摩诃萨能如是行甚深般若波罗蜜多。于佛菩萨独觉声闻一切圣众皆无过失。何以故。诸佛菩萨独觉声闻一切圣众。于是法性皆能随觉。既随觉已。为诸有情无倒宣说。虽为有情宣说诸法。而于法性无转无越。何以故。善现。诸法实性即是法界真如实际。如是法界真如实际皆不可转不可越故。所以者何。如是法界真如实际。皆无自性而可转越。

　　　　大般若波罗蜜多经卷第三百八十二



　　　　大般若波罗蜜多经卷第三百十三

　　　　三藏法师玄奘奉　诏译

　　初分诸功德相品第六十八之五

　　尔时具寿善现白佛言。世尊。若真法界真如实际无转越者。色与法界真如实际为有异不。受想行识与法界真如实际为有异不。世尊。眼处与法界真如实际为有异不。耳鼻舌身意处与法界真如实际为有异不。世尊。色处与法界真如实际为有异不。声香味触法处与法界真如实际为有异不。世尊。眼界与法界真如实际为有异不。耳鼻舌身意界与法界真如实际为有异不。世尊。色界与法界真如实际为有异不。声香味触法界与法界真如实际为有异不。世尊。眼识界与法界真如实际为有异不。耳鼻舌身意识界与法界真如实际为有异不。世尊。眼触与法界真如实际为有异不。耳鼻舌身意触与法界真如实际为有异不。世尊。眼触为缘所生诸受与法界真如实际为有异不。耳鼻舌身意触为缘所生诸受与法界真如实际为有异不。世尊。地界与法界真如实际为有异不。水火风空识界与法界真如实际为有异不。世尊。因缘与法界真如实际为有异不。等无间缘所缘缘增上缘与法界真如实际为有异不。世尊。从诸缘所生法与法界真如实际为有异不。世尊。无明与法界真如实际为有异不。行识名色六处触受爱取有生老死愁叹苦忧恼与法界真如实际为有异不。世尊。布施波罗蜜多与法界真如实际为有异不。净戒安忍精进静虑般若波罗蜜多与法界真如实际为有异不。世尊。四静虑与法界真如实际为有异不。四无量四无色定与法界真如实际为有异不。世尊。四念住与法界真如实际为有异不。四正断四神足五根五力七等觉支八圣道支与法界真如实际为有异不。世尊。空解脱门与法界真如实际为有异不。无相无愿解脱门与法界真如实际为有异不。世尊。内空与法界真如实际为有异不。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空与法界真如实际为有异不。世尊。苦圣谛与法界真如实际为有异不。集灭道圣谛与法界真如实际为有异不。世尊。八解脱与法界真如实际为有异不。八胜处九次第定十遍处与法界真如实际为有异不。世尊。一切陀罗尼门与法界真如实际为有异不。一切三摩地门与法界真如实际为有异不。世尊。极喜地与法界真如实际为有异不。离垢地发光地焰慧地极难胜地现前地远行地不动地善慧地法云地与法界真如实际为有异不。世尊。五眼与法界真如实际为有异不。六神通与法界真如实际为有异不。世尊。佛十力与法界真如实际为有异不。四无所畏四无碍解十八佛不共法与法界真如实际为有异不。世尊。大慈与法界真如实际为有异不。大悲大喜大舍与法界真如实际为有异不。世尊。无忘失法与法界真如实际为有异不。恒住舍性与法界真如实际为有异不。世尊。一切智与法界真如实际为有异不。道相智一切相智与法界真如实际为有异不。世尊。三十二大士相与法界真如实际为有异不。八十随好与法界真如实际为有异不。世尊。预流果与法界真如实际为有异不。一来不还阿罗汉果独觉菩提与法界真如实际为有异不。世尊。一切菩萨摩诃萨行与法界真如实际为有异不。诸佛无上正等菩提与法界真如实际为有异不。世尊。世间法与法界真如实际为有异不。出世间法与法界真如实际为有异不。世尊。有漏法与法界真如实际为有异不。无漏法与法界真如实际为有异不。世尊。有为法与法界真如实际为有异不。无为法与法界真如实际为有异不。
　　佛言。不也善现。色不异法界真如实际。受想行识亦不异法界真如实际。善现。眼处不异法界真如实际。耳鼻舌身意处亦不异法界真如实际。善现。色处不异法界真如实际。声香味触法处亦不异法界真如实际。善现。眼界不异法界真如实际。耳鼻舌身意界亦不异法界真如实际。善现。色界不异法界真如实际。声香味触法界亦不异法界真如实际。善现。眼识界不异法界真如实际。耳鼻舌身意识界亦不异法界真如实际。善现。眼触不异法界真如实际。耳鼻舌身意触亦不异法界真如实际。善现。眼触为缘所生诸受不异法界真如实际。耳鼻舌身意触为缘所生诸受亦不异法界真如实际。善现。地界不异法界真如实际。水火风空识界亦不异法界真如实际。善现。因缘不异法界真如实际。等无间缘所缘缘增上缘亦不异法界真如实际。善现。从诸缘所生法不异法界真如实际。善现。无明不异法界真如实际。行识名色六处触受爱取有生老死愁叹苦忧恼亦不异法界真如实际。善现。布施波罗蜜多不异法界真如实际。净戒安忍精进静虑般若波罗蜜多亦不异法界真如实际。善现。四静虑不异法界真如实际。四无量四无色定亦不异法界真如实际。善现。四念住不异法界真如实际。四正断四神足五根五力七等觉支八圣道支亦不异法界真如实际。善现。空解脱门不异法界真如实际。无相无愿解脱门亦不异法界真如实际。善现。内空不异法界真如实际。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦不异法界真如实际。善现。苦圣谛不异法界真如实际。集灭道圣谛亦不异法界真如实际。善现。八解脱不异法界真如实际。八胜处九次第定十遍处亦不异法界真如实际。善现。一切陀罗尼门不异法界真如实际。一切三摩地门亦不异法界真如实际。善现。极喜地不异法界。真如实际。离垢地发光地焰慧地极难胜地现前地远行地不动地善慧地法云地亦不异法界真如实际。善现。五眼不异法界真如实际。六神通亦不异法界真如实际。善现。佛十力不异法界真如实际。四无所畏四无碍解十八佛不共法亦不异法界真如实际。善现。大慈不异法界真如实际。大悲大喜大舍亦不异法界真如实际。善现。无忘失法不异法界真如实际。恒住舍性亦不异法界真如实际。善现。一切智不异法界真如实际。道相智一切相智亦不异法界真如实际。善现。三十二大士相不异法界真如实际。八十随好亦不异法界真如实际。善现。预流果不异法界真如实际。一来不还阿罗汉果独觉菩提亦不异法界真如实际。善现。一切菩萨摩诃萨行不异法界真如实际。诸佛无上正等菩提亦不异法界真如实际。善现。世间法不异法界真如实际。出世间法亦不异法界真如实际。善现。有漏法不异法界真如实际。无漏法亦不异法界真如实际。善现。有为法不异法界真如实际。无为法亦不异法界真如实际。
　　时具寿善现复白佛言。世尊。若色不异法界真如实际。受想行识亦不异法界真如实际。世尊。若眼处不异法界真如实际。耳鼻舌身意处亦不异法界真如实际。世尊。若色处不异法界真如实际。声香味触法处亦不异法界真如实际。世尊。若眼界不异法界真如实际。耳鼻舌身意界亦不异法界真如实际。世尊。若色界不异法界真如实际。声香味触法界亦不异法界真如实际。世尊。若眼识界不异法界真如实际。耳鼻舌身意识界亦不异法界真如实际。世尊。若眼触不异法界真如实际。耳鼻舌身意触亦不异法界真如实际。世尊。若眼触为缘所生诸受不异法界真如实际。耳鼻舌身意触为缘所生诸受亦不异法界真如实际。世尊。若地界不异法界真如实际。水火风空识界亦不异法界真如实际。世尊。若因缘不异法界真如实际。等无间缘所缘缘增上缘亦不异法界真如实际。世尊。若从诸缘所生法不异法界真如实际。世尊。若无明不异法界真如实际。行识名色六处触受爱取有生老死愁叹苦忧恼亦不异法界真如实际。世尊。若布施波罗蜜多不异法界真如实际。净戒安忍精进静虑般若波罗蜜多亦不异法界真如实际。世尊。若四静虑不异法界真如实际四无量四无色定亦不异法界真如实际。世尊。若四念住不异法界真如实际。四正断四神足五根五力七等觉支八圣道支亦不异法界真如实际。世尊。若空解脱门不异法界真如实际。无相无愿解脱门亦不异法界真如实际。世尊。若内空不异法界真如实际。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦不异法界真如实际。世尊。若苦圣谛不异法界真如实际。集灭道圣谛亦不异法界真如实际。世尊。若八解脱不异法界真如实际。八胜处九次第定十遍处亦不异法界真如实际。世尊。若一切陀罗尼门不异法界真如实际。一切三摩地门亦不异法界真如实际。世尊。若极喜地不异法界真如实际。离垢地发光地焰慧地极难胜地现前地远行地不动地善慧地法云地亦不异法界真如实际。世尊。若五眼不异法界真如实际。六神通亦不异法界真如实际。世尊。若佛十力不异法界真如实际。四无所畏四无碍解十八佛不共法亦不异法界真如实际。世尊。若大慈不异法界真如实际。大悲大喜大舍亦不异法界真如实际。世尊。若无忘失法不异法界真如实际。恒住舍性亦不异法界真如实际。世尊。若一切智不异法界真如实际。道相智一切相智亦不异法界真如实际。世尊。若三十二大士相不异法界真如实际。八十随好亦不异法界真如实际。世尊。若预流果不异法界真如实际。一来不还阿罗汉果独觉菩提亦不异法界真如实际。世尊。若一切菩萨摩诃萨行不异法界真如实际。诸佛无上正等菩提亦不异法界真如实际。世尊。若世间法不异法界真如实际。出世间法亦不异法界真如实际。世尊。若有漏法不异法界真如实际。无漏法亦不异法界真如实际。世尊。若有为法不异法界真如实际。无为法亦不异法界真如实际者。云何世尊。安立黑法感黑异熟。所谓地狱傍生鬼界。安立白法感白异熟。所谓人天。安立黑白法。感黑白异熟。所谓一分傍生鬼界。及一分人安立。非黑非白法。感非黑非白异熟。所谓预流果。或一来果。或不还果或阿罗汉果。或独觉菩提。或复无上正等菩提。佛言善现。依世俗谛。安立如是因果差别。不依胜义。胜义谛中不可说有因果差别。所以者何。善现。胜义谛中一切法性不可分别。无说无示。云何当有因果差别。善现。胜义谛中色无生无灭无染无净。受想行识亦无生无灭无染无净。以毕竟空无际空故。善现。胜义谛中眼处无生无灭无染无净。耳鼻舌身意处亦无生无灭无染无净。以毕竟空无际空故。善现。胜义谛中色处无生无灭无染无净。声香味触法处亦无生无灭无染无净。以毕竟空无际空故。善现。胜义谛中眼界无生无灭无染无净。耳鼻舌身意界亦无生无灭无染无净。以毕竟空无际空故。善现。胜义谛中色界无生无灭无染无净。声香味触法界亦无生无灭无染无净。以毕竟空无际空故。善现。胜义谛中眼识界无生无灭无染无净。耳鼻舌身意识界亦无生无灭无染无净。以毕竟空无际空故。善现。胜义谛中眼触无生无灭无染无净。耳鼻舌身意触亦无生无灭无染无净。以毕竟空无际空故。善现。胜义谛中眼触为缘所生诸受无生无灭无染无净。耳鼻舌身意触为缘所生诸受亦无生无灭无染无净。以毕竟空无际空故。善现。胜义谛中地界无生无灭无染无净。水火风空识界亦无生无灭无染无净。以毕竟空无际空故。善现。胜义谛中因缘无生无灭无染无净。等无间缘所缘缘增上缘亦无生无灭无染无净。以毕竟空无际空故。善现。胜义谛中从诸缘所生法无生无灭无染无净。以毕竟空无际空故。善现。胜义谛中无明无生无灭无染无净。行识名色六处触受爱取有生老死愁叹苦忧恼亦无生无灭无染无净。以毕竟空无际空故。善现。胜义谛中布施波罗蜜多无生无灭无染无净。净戒安忍精进静虑般若波罗蜜多亦无生无灭无染无净。以毕竟空无际空故。善现。胜义谛中四静虑无生无灭无染无净。四无量四无色定亦无生无灭无染无净。以毕竟空无际空故。善现。胜义谛中四念住无生无灭无染无净。四正断四神足五根五力七等觉支八圣道支亦无生无灭无染无净。以毕竟空无际空故。善现。胜义谛中空解脱门无生无灭无染无净。无相无愿解脱门亦无生无灭无染无净。以毕竟空无际空故。善现。胜义谛中内空无生无灭无染无净。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦无生无灭无染无净。以毕竟空无际空故。善现。胜义谛中苦圣谛无生无灭无染无净。集灭道圣谛亦无生无灭无染无净。以毕竟空无际空故。善现。胜义谛中八解脱无生无灭无染无净。八胜处九次第定十遍处亦无生无灭无染无净。以毕竟空无际空故。善现。胜义谛中一切陀罗尼门无生无灭无染无净。一切三摩地门亦无生无灭无染无净。以毕竟空无际空故。善现。胜义谛中极喜地无生无灭无染无净。离垢地发光地焰慧地极难胜地现前地远行地不动地善慧地法云地亦无生无灭无染无净。以毕竟空无际空故。善现。胜义谛中五眼无生无灭无染无净。六神通亦无生无灭无染无净。以毕竟空无际空故。善现。胜义谛中佛十力无生无灭无染无净。四无所畏四无碍解十八佛不共法亦无生无灭无染无净。以毕竟空无际空故。善现。胜义谛中大慈无生无灭无染无净。大悲大喜大舍亦无生无灭无染无净。以毕竟空无际空故。善现。胜义谛中无忘失法无生无灭无染无净。恒住舍性亦无生无灭无染无净。以毕竟空无际空故。善现。胜义谛中一切智无生无灭无染无净。道相智一切相智亦无生无灭无染无净。以毕竟空无际空故。善现。胜义谛中三十二大士相无生无灭无染无净。八十随好亦无生无灭无染无净。以毕竟空无际空故。善现。胜义谛中预流果无生无灭无染无净。一来不还阿罗汉果独觉菩提亦无生无灭无染无净。以毕竟空无际空故。善现。胜义谛中一切菩萨摩诃萨行无生无灭无染无净。诸佛无上正等菩提亦无生无灭无染无净。以毕竟空无际空故。善现。胜义谛中世间法无生无灭无染无净。出世间法亦无生无灭无染无净。以毕竟空无际空故。善现。胜义谛中有漏法无生无灭无染无净。无漏法亦无生无灭无染无净。以毕竟空无际空故。善现。胜义谛中有为法无生无灭无染无净。无为法亦无生无灭无染无净。以毕竟空无际空故。
　　时具寿善现复白佛言。世尊。若依世俗谛故。安立因果差别。不依胜义谛者。则一切愚夫异生皆应有预流果。或应有一来果。或应有不还果。或应有阿罗汉果。或应有独觉菩提。或应有阿耨多罗三藐三菩提。佛告善现。于汝意云何。一切愚夫异生。为如实知世俗谛及胜义谛不。若如实知彼应有预流果。或应有一来果。或应有不还果。或应有阿罗汉果。或应有独觉菩提。或应有阿耨多罗三藐三菩提。然诸愚夫异生。不如实知世俗谛及胜义谛。无圣道无修圣道。彼云何有圣果差别。唯诸圣者能如实知世俗谛及胜义谛。有圣道有修圣道。是故。得有圣果差别。具寿善现白佛言。世尊。若修圣道得圣果不。佛言。不也善现。非修圣道能得圣果。亦非不修圣道能得圣果。非离圣道能得圣果。亦非住圣道中能得圣果。何以故。善现。胜义谛中道及道果不可得故。如是善现。菩萨摩诃萨行深般若波罗蜜多时。虽为有情安立圣果种种差别而不分别。如是圣果在有为界或无为界安立差别。
　　尔时具寿善现白佛言。世尊。若不分别如是圣果在有为界或无为界安立差别。云何世尊。说断三结名预流果。薄欲贪嗔名一来果。断顺下分五结永尽名不还果。断顺上分五结永尽名阿罗汉果。令所有集法皆成灭法名独觉菩提。永断一切习气相续名为无上正等菩提。世尊。我云何知佛所说义。谓不分别如是圣果在有为界或无为界安立差别。佛告善现。汝意云何。所说预流一来不还阿罗汉果独觉菩提诸佛无上正等菩提。如是圣果为是有为为是无为。善现答言。如是圣果皆是无为。非是有为。佛告善现。无为法中有分别不。善现答言。不也世尊。不也善逝。佛告善现。汝意云何。若善男子善女人等。通达一切有为无为皆同一相所谓无相。是善男子善女人等。当于尔时颇于诸法有所分别此是有为或无为不。善现答言。不也世尊。不也善逝。佛告善现。菩萨摩诃萨亦复如是。行深般若波罗蜜多时。虽为有情宣说诸法。而不分别所说法相。谓内空故。或外空故。或内外空故。或空空故。或大空故。或胜义空故。或有为空故。或无为空故。或毕竟空故。或无际空故。或散空故。或无变异空故。或本性空故。或自相空故。或共相空故。或一切法空故。或不可得空故。或无性空故。或自性空故。或无性自性空故。
　　善现。是菩萨摩诃萨自于诸法无所执著。亦能教他于诸法中无所执著。谓于布施净戒安忍精进静虑般若波罗蜜多。若于四静虑四无量四无色定。若于四念住四正断四神足五根五力七等觉支八圣道支。若于内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若于真如乃至不思议界。若于苦集灭道圣谛。若于空无相无愿解脱门。若于八解脱八胜处九次第定十遍处。若于一切陀罗尼门三摩地门。若于菩萨十地。若于五眼六神通。若于佛十力四无所畏四无碍解大慈大悲大喜大舍十八佛不共法。若于无忘失法恒住舍性。若于一切智道相智一切相智等皆无执著。无执著故于一切处皆得无碍。如诸如来应正等觉所变化者。虽行布施净戒安忍精进静虑般若波罗蜜多。而于彼果不受不著。唯为有情般涅槃故。虽行四静虑四无量四无色定。而于彼果不受不著。唯为有情般涅槃故。虽行四念住四正断四神足五根五力七等觉支八圣道支。而于彼果不受不著。唯为有情般涅槃故。虽行内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。而于彼果不受不著。唯为有情般涅槃故。虽行真如乃至不思议界。而于彼果不受不著。唯为有情般涅槃故。虽行苦集灭道圣谛。而于彼果不受不著。唯为有情般涅槃故。虽行空无相无愿解脱门。而于彼果不受不著。唯为有情般涅槃故。虽行八解脱八胜处九次第定十遍处。而于彼果不受不著。唯为有情般涅槃故。虽行一切陀罗尼门一切三摩地门。而于彼果不受不著。唯为有情般涅槃故。虽行菩萨十地。而于彼果不受不著。唯为有情般涅槃故。虽行五眼六神通。而于彼果不受不著。唯为有情般涅槃故。虽行佛十力四无所畏四无碍解大慈大悲大喜大舍十八佛不共法。而于彼果不受不著。唯为有情般涅槃故。虽行无忘失法恒住舍性。而于彼果不受不著。唯为有情般涅槃故。虽行一切智道相智一切相智等。而于彼果不受不著。唯为有情般涅槃故。善现。菩萨摩诃萨亦复如是。行深般若波罗蜜多时。于一切法。若世间若出世间。若有漏若无漏。若有为若无为。皆无所住亦无所碍。何以故。善达诸法如实相故。

　　初分诸法平等品第六十九之一

　　尔时具寿善现白佛言。世尊。云何菩萨摩诃萨行深般若波罗蜜多时。于一切法善达实相。佛言善现。如诸如来应正等觉所变化者。不行于贪。不行于嗔。不行于痴。不行于色。亦不行于受想行识。不行于眼处。亦不行于耳鼻舌身意处。不行于色处。亦不行于声香味触法处。不行于眼界。亦不行于耳鼻舌身意界。不行于眼识界。亦不行于耳鼻舌身意识界。不行于眼触。亦不行于耳鼻舌身意触。不行于眼触为缘所生诸受。亦不行于耳鼻舌身意触为缘所生诸受。不行于地界。亦不行于水火风空识界。不行于因缘。亦不行于等无间缘所缘缘增上缘。不行于从诸缘所生法。不行于无明。亦不行于行识名色六处触受爱取有生老死愁叹苦忧恼。不行于布施波罗蜜多。亦不行于净戒安忍精进静虑般若波罗蜜多。不行于四静虑。亦不行于四无量四无色定。不行于四念住。亦不行于四正断四神足五根五力七等觉支八圣道支。不行于空解脱门。亦不行于无相无愿解脱门。不行于内空。亦不行于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不行真如乃至不思议界。不行于苦圣谛。亦不行于集灭道圣谛。不行于八解脱。亦不行于八胜处九次第定十遍处。不行于一切陀罗尼门。亦不行于一切三摩地门。不行于极喜地。亦不行于离垢地发光地焰慧地极难胜地现前地远行地不动地善慧地法云地。不行于五眼。亦不行于六神通。不行于佛十力。亦不行于四无所畏四无碍解十八佛不共法。不行于大慈。亦不行于大悲大喜大舍。不行于无忘失法。亦不行于恒住舍性。不行于一切智。亦不行于道相智一切相智。不行于三十二大士相。亦不行于八十随好。不行于预流果。亦不行于一来不还阿罗汉果独觉菩提。不行于一切菩萨摩诃萨行。亦不行于诸佛无上正等菩提。不行于内法。亦不行于外法。不行于随眠。亦不行于缠。不行于世间法。亦不行于出世间法。不行于有漏法。亦不行于无漏法。不行于有为法。亦不行于无为法。不行于道。亦不行于道果。善现。菩萨摩诃萨行深般若波罗蜜多时亦复如是。于一切法都无所行。是为善达诸法实相。谓于法性无所分别。
　　时具寿善现复白佛言。世尊。云何如来应正等觉所变化者现修圣道。佛告善现。彼诸如来应正等觉所变化者。依修圣道不染不净。亦不轮回五趣生死。具寿善现复白佛言。世尊。云何菩萨摩诃萨行深般若波罗蜜多时。通达诸法皆无实事。佛告善现。于意云何。彼诸如来应正等觉所变化者为有实事。依斯实事有染有净。及有轮回五趣事不。善现答言。不也世尊。不也善逝。非诸如来应正等觉所变化者有少实事。非依彼事有染有净。亦无轮回五趣生死。佛言善现。菩萨摩诃萨行深般若波罗蜜多时。于一切法善达实相亦复如是。通达诸法都无实事。
　　尔时具寿善现白佛言。世尊。为一切色皆如化不。一切受想行识亦如化不。一切眼处皆如化不。一切耳鼻舌身意处亦如化不。一切色处皆如化不。一切声香味触法处亦如化不。一切眼界皆如化不。一切耳鼻舌身意界亦如化不。一切色界皆如化不。一切声香味触法界亦如化不。一切眼识界皆如化不。一切耳鼻舌身意识界亦如化不。一切眼触皆如化不。一切耳鼻舌身意触亦如化不。一切眼触为缘所生诸受皆如化不。一切耳鼻舌身意触为缘所生诸受亦如化不。一切地界皆如化不。一切水火风空识界亦如化不。一切因缘皆如化不。一切等无间缘所缘缘增上缘亦如化不。一切从缘所生诸法皆如化不。一切无明皆如化不。一切行识名色六处触受爱取有生老死愁叹苦忧恼亦如化不。如是乃至一切世间法皆如化不。一切出世法亦如化不。一切有漏法皆如化不。一切无漏法亦如化不。一切有为法皆如化不。一切无为法亦如化不。佛告善现。如是如是如汝所说。一切法皆如化。

　　　　大般若波罗蜜多经卷第三百八十三



　　　　大般若波罗蜜多经卷第三百十四

　　　　三藏法师玄奘奉　诏译

　　初分诸法平等品第六十九之二

　　时具寿善现白佛言。世尊。若一切法皆如化者。诸所变化皆无实色。亦无实受想行识。诸所变化皆无实眼处。亦无实耳鼻舌身意处。诸所变化皆无实色处。亦无实声香味触法处。诸所变化皆无实眼界。亦无实耳鼻舌身意界。诸所变化皆无实色界。亦无实声香味触法界。诸所变化皆无实眼识界。亦无实耳鼻舌身意识界。诸所变化皆无实眼触。亦无实耳鼻舌身意触。诸所变化皆无实眼触为缘所生诸受。亦无实耳鼻舌身意触为缘所生诸受。诸所变化皆无实地界。亦无实水火风空识界。诸所变化皆无实因缘。亦无实等无间缘所缘缘增上缘。诸所变化皆无实从缘所生诸法。诸所变化皆无实无明。亦无实行识名色六处触受爱取有生老死愁叹苦忧恼。诸所变化皆无实世间法。亦无实出世法。诸所变化皆无实有漏法。亦无实无漏法。诸所变化皆无实有为法。亦无实无为法。诸所变化皆无实杂染法。亦无实清净法。诸所变化皆无实轮回五趣生死。亦无实解脱五趣生死。云何菩萨摩诃萨于诸有情有胜士用。佛告善现。于意云何。诸菩萨摩诃萨本行菩萨道时。颇见有情可脱地狱傍生鬼界人天趣不。善现答言。不也世尊。不也善逝。佛告善现。如是如是。诸菩萨摩诃萨本行菩萨道时。不见有情可脱三界。何以故。善现。诸菩萨摩诃萨于一切法知见通达皆如幻化都非实有。
　　具寿善现复白佛言。世尊。若菩萨摩诃萨于一切法知见通达皆如幻化都非实有。菩萨摩诃萨为何事故修行布施净戒安忍精进静虑般若波罗蜜多。为何事故修行四静虑四无量四无色定。为何事故修行四念住四正断四神足五根五力七等觉支八圣道支。为何事故修行空无相无愿解脱门。为何事故修行八解脱八胜处九次第定十遍处。为何事故修行一切陀罗尼门一切三摩地门。为何事故修行极喜地离垢地发光地焰慧地极难胜地现前地远行地不动地善慧地法云地。为何事故修行五眼六神通。为何事故修行佛十力四无所畏四无碍解大慈大悲大喜大舍十八佛不共法。为何事故修行无忘失法恒住舍性。为何事故修行一切智道相智一切相智。为何事故修行一切菩萨摩诃萨行。为何事故修行诸佛无上正等菩提。为何事故严净佛土。为何事故成熟有情。佛告善现。若诸有情于一切法能自了知皆如幻化都非实有。则菩萨摩诃萨不应无数劫为诸有情行菩萨道。以诸有情于一切法自不能知皆如幻化都非实有。是故菩萨摩诃萨于无数劫为诸有情行菩萨道。复次善现。若菩萨摩诃萨于一切法不如实知皆如幻化都非实有。则不应无数劫为诸有情修菩萨行严净佛土成熟有情。以菩萨摩诃萨于一切法如实了知皆如幻化都非实有故。无数劫为诸有情修菩萨行严净佛土成熟有情尔时具寿善现白佛言。世尊。若一切法如梦如幻如响如像如光影如阳焰如变化事如寻香城。所化有情住在何处。诸菩萨摩诃萨行深般若波罗蜜多拔济令出。佛告善现。所化有情住在名相虚妄分别。诸菩萨摩诃萨行深般若波罗蜜多。从彼名相虚妄分别拔济令出。具寿善现复白佛言。世尊。何谓为名。何谓为相。佛言善现。名皆是客皆是假立皆属施设。谓此名色。此名受想行识。此名眼处。此名耳鼻舌身意处。此名色处。此名声香味触法处。此名眼界。此名耳鼻舌身意界。此名色界。此名声香味触法界。此名眼识界。此名耳鼻舌身意识界。此名男此名女。此名小此名大。此名地狱。此名傍生。此名鬼界。此名人。此名天。此名世间法。此名出世法。此名有漏法。此名无漏法。此名有为法。此名无为法。此名预流果。此名一来果。此名不还果。此名阿罗汉果。此名独觉菩提。此名一切菩萨摩诃萨行。此名诸佛无上正等菩提。此名异生。此名声闻。此名独觉。此名菩萨。此名如来。善现。如是等一切名皆是假立。为表诸义施设诸名。故一切名皆非实有。诸有为法亦但有名。由此无为亦非实有。愚夫异生于中妄执。菩萨摩诃萨行深般若波罗蜜多时。方便善巧教令远离。作如是言。名是分别妄想所起。亦是众缘和合假立。汝等不应于中执著。名无实事自性皆空。非有智者执著空法。如是善现。菩萨摩诃萨行深般若波罗蜜多时。方便善巧为诸有情说离名法。善现。是谓为名。云何为相。善现。相有二种。愚夫异生于中执著。何等为二。一者色相。二者无色相。何谓色相。善现。诸所有色。若过去。若未来。若现在。若内若外。若粗若细。若劣若胜。若远若近。于此刹那诸空法中。愚夫异生分别执著。是名色相。何谓无色相。善现。谓诸所有无色法中。愚夫异生取相分别生诸烦恼。是名无色相。菩萨摩诃萨行深般若波罗蜜多时。方便善巧教诸有情远离二相。复教安住无相界中。虽教安住无相界中。而不令其堕二边执。谓此是相此是无相。如是善现。菩萨摩诃萨行深般若波罗蜜多时。方便善巧令诸有情远离众相。住无相界而无执著。
　　尔时具寿善现白佛言。世尊。若一切法但有名相。所有名相皆是假立分别所起。非实有性。云何菩萨摩诃萨行深般若波罗蜜多时。于诸善法能自增进。亦能令他增进善法。由自善法得增进故。能令诸地渐次圆满。亦能安立诸有情类。随其所应得三乘果。佛告善现。若诸法中少有实事。非但假立有名相者。则菩萨摩诃萨行深般若波罗蜜多时。应于善法不自增进。亦不令他增进善法。善现。以诸法中无少实事。但有假立诸名及相。是故菩萨摩诃萨行深般若波罗蜜多时。以无相为方便。能圆满般若波罗蜜多。以无相为方便。能圆满静虑波罗蜜多。以无相为方便。能圆满精进波罗蜜多。以无相为方便。能圆满安忍波罗蜜多。以无相为方便。能圆满净戒波罗蜜多。以无相为方便。能圆满布施波罗蜜多。以无相为方便。能圆满四静虑四无量四无色定。以无相为方便。能圆满四念住四正断四神足五根五力七等觉支八圣道支。以无相为方便。能圆满空无相无愿解脱门。以无相为方便。能圆满内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。以无相为方便。能圆满真如法界法性不虚妄性不变异性平等性离生性法定法住实际虚空界不思议界。以无相为方便。能圆满苦集灭道圣谛。以无相为方便。能圆满八解脱八胜处九次第定十遍处。以无相为方便。能圆满一切陀罗尼门一切三摩地门。以无相为方便。能圆满极喜地离垢地发光地焰慧地极难胜地现前地远行地不动地善慧地法云地。以无相为方便。能圆满五眼六神通。以无相为方便。能圆满佛十力四无所畏四无碍解大慈大悲大喜大舍十八佛不共法。以无相为方便。能圆满无忘失法恒住舍性。以无相为方便。能圆满一切智道相智一切相智。以无相为方便。于诸善法自圆满已。亦能令他圆满善法。如是善现。以一切法无少实事。但有假立诸名及相。诸菩萨摩诃萨。于中不起颠倒执著。于诸善法能自增进。亦能令他增进善法。复次善现。若诸法中有毛端量实法相者。则菩萨摩诃萨行深般若波罗蜜多时。于一切法不应觉知无相无念。亦无作意无漏性。已证得无上正等菩提。安立有情于无漏法。何以故。善现。诸无漏法皆无相无念无作意故。如是善现。菩萨摩诃萨行深般若波罗蜜多时。安立有情于无漏法。乃名真实饶益他事。
　　时具寿善现白佛言。世尊。若一切法真无漏性。无相无念亦无作意。何缘世尊。尝如是数。此是世间法。此是出世法。此是有漏法。此是无漏法。此是有为法。此是无为法。此是有罪法。此是无罪法。此是有诤法。此是无诤法。此是流转法。此是还灭法。此是共法。此是不共法。此是声闻法。此是独觉法。此是菩萨法。此是如来法耶。佛告善现。于意云何。世间等法与无相等无漏法性为有异不。善现答言。不也世尊。不也善逝。佛告善现于意云何。声闻等法与无相等无漏法性为有异不。善现答言。不也世尊。不也善逝。佛告善现。世间等法岂不即是无相念等无漏法性。善现答言。如是世尊。如是善逝。佛告善现。若预流果。若一来果。若不还果。若阿罗汉果。若独觉菩提。若诸菩萨摩诃萨法。若佛无上正等菩提。岂不即是无相念等无漏法性。善现答言。如是世尊。如是善逝。佛言善现。由此因缘当知一切法皆是无相等。善现。菩萨摩诃萨学一切法皆是无相无念无作意时。常能增益所行善法。所谓布施净戒安忍精进静虑般若波罗蜜多。若四静虑四无量四无色定。若四念住四正断四神足五根五力七等觉支八圣道支。若内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若真如法界法性不虚妄性不变异性平等性离生性法定法住实际虚空界不思议界。若苦集灭道圣谛。若空无相无愿解脱门。若八解脱八胜处九次第定十遍处。若一切陀罗尼门一切三摩地门。若极喜地离垢地发光地焰慧地极难胜地现前地远行地不动地善慧地法云地。若五眼六神通。若佛十力四无所畏四无碍解十八佛不共法。若大慈大悲大喜大舍。若无忘失法恒住舍性。若一切智道相智一切相智。诸如是等一切佛法。皆由学无相无念无作意而得增益。所以者何。善现。菩萨摩诃萨除空无相无愿解脱门。更无余要所应学法。何以故。善现。三解脱门能摄一切妙善法故。所以者何。善现。空解脱门观一切法自相皆空。无相解脱门观一切法远离诸相。无愿解脱门观一切法远离所愿。由此三门能摄一切殊胜善法。离此三门所应修习殊胜善法不生长故。
　　复次善现。若菩萨摩诃萨能学如是三解脱门。则能学五蕴。亦能学十二处。亦能学十八界。亦能学六界。亦能学四圣谛。亦能学四缘。亦能学从缘所生诸法。亦能学十二缘起。亦能学内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦能学真如法界法性不虚妄性不变异性平等性离生性法定法住实际虚空界不思议界。亦能学布施净戒安忍精进静虑般若方便善巧妙愿力智波罗蜜多。亦能学极喜地离垢地发光地焰慧地极难胜地现前地远行地不动地善慧地法云地。亦能学四念住四正断四神足五根五力七等觉支八圣道支。亦能学四静虑四无量四无色定。亦能学八解脱八胜处九次第定十遍处。亦能学一切陀罗尼门一切三摩地门。亦能学五眼六神通。亦能学如来十力四无所畏四无碍解十八佛不共法。亦能学大慈大悲大喜大舍。亦能学无忘失法恒住舍性。亦能学一切智道相智一切相智。亦能学严净佛土成熟有情。亦能学诸余无量无边佛法。
　　尔时具寿善现白佛言。世尊。云何菩萨摩诃萨修行般若波罗蜜多时能学五蕴。佛告善现。若菩萨摩诃萨修行般若波罗蜜多时。如实知色受想行识。是为能学五蕴。善现。云何菩萨摩诃萨修行般若波罗蜜多时。如实知色。善现。若菩萨摩诃萨修行般若波罗蜜多时。如实知色相。如实知色生。如实知色灭。如实知色真如。是为如实知色。善现。云何菩萨摩诃萨修行般若波罗蜜多时。如实知色相。
　　善现。若菩萨摩诃萨修行般若波罗蜜多时。如实知色毕竟有孔毕竟有隙。犹如聚沫性不坚固。善现。是名如实知色相。善现。云何菩萨摩诃萨修行般若波罗蜜多时。如实知色生。善现。若菩萨摩诃萨修行般若波罗蜜多时。如实知色来无所从去无所趣。虽无来无去而生法相应。善现。是名如实知色生。善现。云何菩萨摩诃萨修行般若波罗蜜多时。如实知色灭。善现。若菩萨摩诃萨修行般若波罗蜜多时。如实知色来无所从去无所趣。虽无来无去而灭法相应。善现。是名如实知色灭。善现。云何菩萨摩诃萨修行般若波罗蜜多时。如实知色真如。善现。若菩萨摩诃萨修行般若波罗蜜多时。如实知色真如无生无灭无来无去无染无净无增无减。常如其性不虚妄不变易。故名真如。善现。是名如实知色真如。善现。云何菩萨摩诃萨修行般若波罗蜜多时。如实知受。善现。若菩萨摩诃萨修行般若波罗蜜多时。如实知受相。如实知受生。如实知受灭。如实知受真如。是为如实知受。善现。云何菩萨摩诃萨修行般若波罗蜜多时。如实知受相。善现。若菩萨摩诃萨修行般若波罗蜜多时。如实知受毕竟如痈毕竟如箭犹若浮泡。虚伪不住速起速灭。善现。是名如实知受相。善现。云何菩萨摩诃萨修行般若波罗蜜多时。如实知受生。善现。若菩萨摩诃萨修行般若波罗蜜多时。如实知受来无所从去无所趣。虽无来无去而生法相应。善现。是名如实知受生。善现。云何菩萨摩诃萨修行般若波罗蜜多时。如实知受灭。善现。若菩萨摩诃萨修行般若波罗蜜多时。如实知受来无所从去无所趣。虽无来无去而灭法相应。善现。是名如实知受灭。善现。云何菩萨摩诃萨修行般若波罗蜜多时。如实知受真如。善现。若菩萨摩诃萨修行般若波罗蜜多时。如实知受真如无生无灭无来无去无染无净无增无减。常如其性不虚妄不变易故名真如。善现。是名如实知受真如。善现。云何菩萨摩诃萨修行般若波罗蜜多时。如实知想。善现。若菩萨摩诃萨修行般若波罗蜜多时。如实知想相。如实知想生。如实知想灭。如实知想真如。是为如实知想。善现。云何菩萨摩诃萨修行般若波罗蜜多时。如实知想相。善现。若菩萨摩诃萨修行般若波罗蜜多时。如实知想犹如阳焰水不可得。虚妄渴爱而起是想。假施设有。发假言说。善现。是名如实知想相。善现。云何菩萨摩诃萨修行般若波罗蜜多时。如实知想生。善现。若菩萨摩诃萨修行般若波罗蜜多时。如实知想来无所从去无所趣。虽无来无去而生法相应。善现。是名如实知想生。善现。云何菩萨摩诃萨修行般若波罗蜜多时。如实知想灭。善现。若菩萨摩诃萨修行般若波罗蜜多时。如实知想来无所从去无所趣。虽无来无去而灭法相应。善现。是名如实知想灭。善现。云何菩萨摩诃萨修行般若波罗蜜多时。如实知想真如。善现。若菩萨摩诃萨修行般若波罗蜜多时。如实知想真如无生无灭无来无去无染无净无增无减。常如其性不虚妄不变易故名真如。善现。是名如实知想真如。善现。云何菩萨摩诃萨修行般若波罗蜜多时。如实知行。善现。若菩萨摩诃萨修行般若波罗蜜多时。如实知行相。如实知行生。如实知行灭。如实知行真如。是为如实知行。善现。云何菩萨摩诃萨修行般若波罗蜜多时。如实知行相。善现。若菩萨摩诃萨修行般若波罗蜜多时。如实知行。犹若芭蕉叶叶析除实不可得。明无明等众缘所成。业烦恼等和合假立。善现。是名如实知行相。善现。云何菩萨摩诃萨修行般若波罗蜜多时。如实知行生。善现。若菩萨摩诃萨修行般若波罗蜜多时。如实知行来无所从去无所趣。虽无来无去而生法相应。善现。是名如实知行生。善现。云何菩萨摩诃萨修行般若波罗蜜多时。如实知行灭。善现。若菩萨摩诃萨修行般若波罗蜜多时。如实知行来无所从去无所趣。虽无来无去而灭法相应。善现。是名如实知行灭。善现。云何菩萨摩诃萨修行般若波罗蜜多时。如实知行真如。善现。若菩萨摩诃萨修行般若波罗蜜多时。如实知行真如无生无灭无来无去无染无净无增无减。常如其性不虚妄不变易故名真如。善现。是名如实知行真如。善现。云何菩萨摩诃萨修行般若波罗蜜多时。如实知识。善现。若菩萨摩诃萨修行般若波罗蜜多时。如实知识相。如实知识生。如实知识灭。如实知识真如。是为如实知识。善现。云何菩萨摩诃萨修行般若波罗蜜多时。如实知识相。善现。若菩萨摩诃萨修行般若波罗蜜多时。如实知识犹如幻事。众缘和合假施设有实不可得。谓如幻师或彼弟子。于四衢道幻作四军。所谓象军马军车军步军。或复幻作诸余色类。相虽似有而无其实。识亦如是实不可得。善现。是名如实知识相。善现。云何菩萨摩诃萨修行般若波罗蜜多时。如实知识生。善现。若菩萨摩诃萨修行般若波罗蜜多时。如实知识来无所从去无所趣。虽无来无去而生法相应。善现。是名如实知识生。善现。云何菩萨摩诃萨修行般若波罗蜜多时。如实知识灭。善现。若菩萨摩诃萨修行般若波罗蜜多时。如实知识来无所从去无所趣。虽无来无去而灭法相应。善现。是名如实知识灭。善现。云何菩萨摩诃萨修行般若波罗蜜多时。如实知识真如。善现。若菩萨摩诃萨修行般若波罗蜜多时。如实知识真如无生无灭无来无去无染无净无增无减。常如其性不虚妄不变易故名真如。善现。是名如实知识真如。复次善现。若菩萨摩诃萨修行般若波罗蜜多时。如实知色色自性空。如实知受受自性空。如实知想想自性空。如实知行行自性空。如实知识识自性空。善现。是为菩萨摩诃萨修行般若波罗蜜多时能学五蕴。
  </div>
  <div class="pagination">
   <a href="大般若波罗蜜多经_page80.html">
    上一页
   </a>
   <span>
    ...
   </span>
   <a href="大般若波罗蜜多经_page76.html">
    76
   </a>
   <a href="大般若波罗蜜多经_page77.html">
    77
   </a>
   <a href="大般若波罗蜜多经_page78.html">
    78
   </a>
   <a href="大般若波罗蜜多经_page79.html">
    79
   </a>
   <a href="大般若波罗蜜多经_page80.html">
    80
   </a>
   <span class="current-page">
    81
   </span>
   <a href="大般若波罗蜜多经_page82.html">
    82
   </a>
   <a href="大般若波罗蜜多经_page83.html">
    83
   </a>
   <a href="大般若波罗蜜多经_page84.html">
    84
   </a>
   <a href="大般若波罗蜜多经_page85.html">
    85
   </a>
   <a href="大般若波罗蜜多经_page86.html">
    86
   </a>
   <span>
    ...
   </span>
   <a href="大般若波罗蜜多经_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
