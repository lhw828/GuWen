<!DOCTYPE html>
<html>
<head>
    <meta charset="UTF-8">
    <title>十诵律 - 第 20 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十诵律 - 第 20 页/共 26 页</h1>
    <div class="content">
　　　　十诵尼律卷第四十六



　　　　十诵律卷第四十七(第七诵之六)

　　　　后秦北印度三藏弗若多罗共罗什译

　　尼律第六

　　佛在俱舍弥国。尔时迦留罗提舍比丘命终。有姊妹比丘尼七人。名偷兰难陀尼。周那难陀尼。提舍尼。忧波提舍尼。提舍域多尼。提舍婆罗那尼。提舍叉多尼。是诸比丘尼有大势力。集薪木材烧是比丘身。拾骨起塔。尔时有一比丘。名迦陀。从和耆国游行向维耶离。道中见是塔。问是谁塔。答言。迦留罗提舍比丘塔。又言。此凡夫人。何用起塔。即坏是塔。敷绳床坐上。偷兰难陀比丘尼。闻迦陀比丘破其兄塔敷床坐上。闻已嗔恚。语诸妹言。各持针线来。缝是比丘著床。是僧坊近道。时优波离过。闻如是事。即往语是比丘言。汝在此中坐者。诸比丘尼正尔当来缝汝著床。答言。若缝我著床者。我从此臭身得脱。优波离言。汝虽脱臭身。诸比丘尼当得大罪是比丘即入禅定。令身不现。优波离即出去。诸比丘尼入。共相谓言。是比丘在不。即看不见。手摸绳床看犹觉有暖。作是言。必是本剃毛人优波离教使走去。是中有比丘尼。少欲知足行头陀。闻是事心不喜。种种因缘呵责言。云何名比丘尼。有比丘住处外门不问便入。种种因缘呵已向佛广说。佛以是事集二部僧。知而故问偷兰难陀比丘尼。汝实作是事不。答言。实作世尊。佛以种种因缘呵责。云何名比丘尼。有比丘住处外门不问便入。种种因缘呵已语诸比丘。以十利故。与比丘尼结戒。从今是戒应如是说。若比丘尼有比丘住处外门不问便入。波夜提。波夜提者。烧煮覆障。若不悔过能障碍道。是中犯者。若比丘尼。有比丘住处外门不问便入。波夜提。随不问入。随得尔所波夜提(一百五十三事竟)。
　　佛在舍卫国。尔时佛不在比丘尼僧前结同戒。在比丘僧前结同戒已语诸比丘。汝等向比丘尼僧说。佛即入房坐禅。诸比丘共相谓言。佛结同戒。教我等向诸比丘尼僧说。谁能为诸比丘尼僧说。又念。长老跋提比丘。有福德威力名闻流布。是长老跋提比丘。能往诣王园精舍。为比丘尼僧说同戒。诸比丘即往是比丘所言。佛为我等结同戒。语我等言。汝等向比丘尼僧说。即入房坐禅。我等作是思惟。谁能为比丘尼僧说同戒。又作是念。长老跋提比丘。有福德威力名闻流布。必能为说。汝能为王园精舍比丘尼僧说同戒不长老跋提默然受之。诸比丘即头面礼跋提足右绕而去。是夜过已。跋提比丘著衣持钵。共后行比丘。入舍卫城乞食。食后到王园比丘尼精舍。诸比丘尼遥见长老跋提比丘来。即起与敷床榻坐处。有办水者。有办草者。跋提到已。洗脚就座坐已。令集比丘尼僧。集已语言。诸善女。佛结同戒。我及汝等应共受持。是中有长老善好比丘尼。皆言善好。偷兰难陀比丘尼喑嗌不受。是中有比丘尼。少欲知足行头陀。闻是事心不喜。种种因缘呵责言。云何名比丘尼。喑嗌向比丘。种种因缘呵已向佛广说。佛以是事集二部僧。知而故问是比丘尼。汝实作是事不。答言。实作世尊。佛以种种因缘呵责言。云何名比丘尼。喑嗌向比丘。种种因缘呵已语诸比丘。以十利故。与比丘尼结戒。从今是戒应如是说。若比丘尼喑嗌向比丘者波夜提。波夜提者。烧煮覆障。若不悔过能障碍道。是中犯者。若比丘尼喑嗌向比丘波夜提。随喑嗌向比丘。随得尔所波夜提(一百五十四事竟)。
　　佛在舍卫国。尔时迦罗比丘尼。本是外道。喜斗诤嗔恚。共诸比丘尼斗诤恶口恐他。作是言。某王是我相识是我檀越。某大臣斗将居士。是我相识檀越。当用是力治汝。诸比丘尼恐怖。是中有比丘尼。少欲知足行头陀。闻是事心不喜。种种因缘呵责言。云何名比丘尼。共他斗诤恶口恐他。作是言。某王是我相识是我檀越。某大臣斗将居士。是我相识檀越。当用是力治汝。令诸比丘尼恐怖。种种因缘呵责已向佛广说。佛以是事集二部僧。知而故问汝实作是事不。答言。实作世尊。佛以种种因缘诃责言。云何名比丘尼。共他斗诤恶口恐他。作是言。某王与我相识是我檀越。某大臣斗将居士。与我相识檀越。当用是力治汝。令诸比丘尼恐怖。种种因缘呵已语诸比丘丘。以十利故与比丘尼结戒。从今是戒应如是说若比丘尼。共比丘尼斗诤恶口恐怖他波夜提。波夜提者。烧煮覆障。若不悔过能障碍道。是中犯者若比丘尼。共比丘尼斗诤恶口。恐怖他言。某王是我知识。当以王力治汝。波夜提。大臣力斗将力居士力治汝。皆波夜提。随作是语。随得尔所波夜提(一百五十五事竟)。
　　佛在舍卫国尔时偷兰难陀比丘尼。喜入出他家。早起行诣诸家。中庭立大门中立。厨下立。是中若有沙门婆罗门来。为乞食故来。偷兰难陀比丘尼语言。食未办。若言主人不在。如是从家至家。遮诸乞食人。诸乞食人不得食故呵责言。是不吉弊女悭惜他家。故令我等不得食。是中有比丘尼。少欲知足行头陀。闻是事心不喜。向佛广说。佛以是事集二部僧知而故问偷兰难陀比丘尼。汝实作是事不。答言。实作世尊。佛以种种因缘呵责言。云何名比丘尼。护惜他家。种种因缘呵已语诸比丘。以十利故。与比丘尼结戒。从今是戒应如是说。若比丘尼护惜他家。波夜提。波夜提者。烧煮覆障。若不悔过能障碍道。是中犯者。若比丘尼护惜白衣家波夜提。随护惜随得尔所波夜提(一百五十六事竟)。
　　佛在迦维罗卫国。尔时摩诃男释。请佛及二部僧明日食。佛默然受。知佛默然受已。头面礼足右绕而去。还家通夜办种种多美饮食。早起敷坐处。遣使白佛时到。食具已办唯圣知时。佛与二部僧入已皆坐。知佛坐已。自手行水。自与种种多美饮食。自恣满足。尔时助调达比丘尼。满钵中饭以羹浇上。在前不啖四向顾视。摩诃男释作是念。我当遍看谁少谁不少。谁食谁不食。见助调达比丘尼满钵饭羹在前不食。语言。善女。何故不食。答言。我先已食。何故取饭。答言。汝便持去。摩诃男释善好不嫌。诸居士随摩诃男释者作是言。摩诃男释。供给众僧如事大家。诸比丘尼现前呵辱。佛遥见比丘尼所作。闻诸居士呵责。食后到僧坊中集二部僧。种种因缘呵责助调达比丘尼。摩诃男释。供给众僧如事大家。云何现前毁辱。种种因缘呵责已语诸比丘。从今听诸比丘尼数数食。何以故。女人喜数数食故。以十利故。与比丘尼结戒从今是戒应如是说。若比丘尼。受请都不食者。波夜提。波夜提者。烧煮覆障。若不悔过能障碍道。是中犯者。若比丘尼受请乃至不食一口波夜提。随受请不食。随得尔所波夜提(一百五十七事竟)。
　　佛在释氏国。是中有比丘尼。名结发。作法师善能说法。见一年少比丘。无深智慧。即问难阿毗昙事。是比丘不能随顺问答。是比丘尼出。自贡高语诸比丘尼言。我今问一比丘阿毗昙事。不能随顺答我。是中有比丘尼。少欲知足行头陀。闻是事心不喜。种种因缘呵责言。云何名比丘尼。比丘不听问经律阿毗昙事便问。种种因缘呵已向佛广说。佛以是事集二部僧。知而故问结发比丘尼。汝实作是事不。答言实作世尊。佛以种种因缘诃责言云何名比丘尼比丘不听问经律阿毗昙事便问。种种因缘呵已语诸比丘。以十利故。与比丘尼结戒。从今是戒应如是说。若比丘尼。比丘不听问经律阿毗昙事便问。波夜提。波夜提者。烧煮覆障。若不悔过能障碍道。是中犯者。若比丘尼。比丘不听问难经律阿毗昙中事。若以偈问。偈偈波夜提。若以章问。章章波夜提。若别句问。句句波夜提(一百五十八事竟)。
　　佛在王舍城。尔时助调达比丘尼。裸形露地洗浴。诸居士见不喜。呵责言。诸比丘尼自言。善好有功德裸形露地洗浴。如淫女是中有比丘尼。少欲知足行头陀。闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊佛以种种因缘呵责。云何名比丘尼。裸形露地洗浴。种种因缘呵已语诸比丘。以十利故与比丘尼结戒。从今是戒应如是说。若比丘尼裸形露地洗浴。波夜提波夜提者烧煮覆障。若不悔过能障碍道。是中犯者。若比丘尼裸形露地洗浴波夜提。随裸形露地洗浴。随得尔所波夜提(一百五十九事竟)。
　　佛在王舍城。尔时助调达比丘尼。著白衣严身具诸居士呵责言。诸比丘尼自言善好有功德。著白衣严身具。如王夫人大臣妇。是中有比丘尼。少欲知足行头陀。闻是事心不喜向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘诃责言。云何名比丘尼。著白衣严身具。种种因缘呵已语诸比丘。以十利故。与比丘尼结戒。从今是戒应如是说。若比丘尼。著白衣严身具。波夜提。波夜提者。烧煮覆障。若不悔过能障碍道。是中犯者。若比丘尼著白衣严身具波夜提。随著随得尔所波夜提(一百六十事竟)。
　　佛在王舍城。尔时助调达比丘尼。故往观听歌舞伎乐。看庄严伎儿。诸居士呵责言。诸比丘尼自言。善好有功德。故往观听歌舞伎乐庄严伎儿。如王夫人如大臣妇。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问是比丘尼。汝实作是事不。答言。实作世尊佛以种种因缘呵责言。云何名比丘尼。故往观听歌舞伎乐庄严伎儿。种种因缘呵已语诸比丘。以十利故。与比丘尼结戒。从今是戒应如是说。若比丘尼。故往观听歌舞伎乐庄严伎儿。波夜提。波夜提者。烧煮覆障。若不悔过能障碍道。是中犯者。若比丘尼。故往观听歌舞伎乐庄严伎儿。得见者波逸提。不得见者突吉罗。若从下至高得见波夜提。不得见突吉罗。若从高至下得见波夜提。不得见突吉罗。不犯者。不故往道由中过不犯(一百六十一事竟)。
　　佛在舍卫国。尔时偷兰难陀比丘尼。两道中间生痈。即唤白衣解看还系。是中有比丘尼。少欲知足行头陀。闻是事心不喜。种种因缘呵责言。云何名比丘尼。屏处有疮。令白衣解看还系。种种因缘呵已向佛广说。佛以是事集二部僧。知而故问偷兰难陀比丘尼。汝实作是事不。答言。实作世尊。佛以种种因缘呵责言。云何名比丘尼。屏处有疮。使白衣解看还系。种种因缘呵已语诸比丘。以十利故。与比丘尼结戒。从今是戒应如是说。若比丘尼有疮。使白衣解系者波夜提。疮者有三种。一者痈疮等自生。二者物伤。三者中风坚癖。癖有三种冷癖热癖风癖。若比丘尼。自能系不能解。应自系令他解。若自能解不能系应自解令他系。是中犯者。若比丘尼。令白衣系而不解。波夜提。若令解不系波夜提。随令系解。随得尔所波夜提(一百六十二事竟)。
　　佛在舍卫国。尔时修阇陀比丘尼。年少端正。与郁多罗长者儿共相识共事。是比丘尼共行坐起言语说俗事。是中有比丘尼。少欲知足行头陀。闻是事心不喜。种种因缘呵责言。云何名比丘尼。共男子行说俗事。种种因缘呵已。向佛广说佛以是事集二部僧。知而故问。修阇陀比丘尼。汝实作是事不。答言。实作世尊。佛以种种因缘呵责。云何名比丘尼。与男子共行说俗事。种种因缘呵已语诸比丘。以十利故。与比丘尼结戒。从今是戒应如是说。若比丘尼与男子共行说俗事。波夜提。波夜提者。烧煮覆障。若不悔过能障碍道。是中犯者。若比丘尼与男子共行说俗事。波夜提。随共行说俗事。随得尔所波夜提(一百六十三事竟)。
　　佛在王舍城尔时助调达比丘尼。以好香揩身复以涂香胡麻屑胡麻滓揩身。是中有比丘尼。少欲知足行头陀。闻是事心不喜。种种因缘呵责言。云何名比丘尼。以香揩身。以涂香胡麻屑胡麻滓揩身。种种因缘呵已。向佛广说。佛以是事集二部僧。知而故问。助调达比丘尼。汝实作是事不。答言。实作世尊。佛以种种因缘呵责。云何名比丘尼。以涂香胡麻屑胡麻滓揩身。种种因缘呵已语诸比丘。以十利故。与比丘尼结戒。从今是戒应如是说。若比丘尼。以涂香胡麻屑胡麻滓揩身。波夜提波夜提者。烧煮覆障。若不悔过能障碍道。是中犯者。若比丘尼以香揩身波夜提。若以涂香胡麻屑胡麻滓揩身。皆波夜提。随用揩身。随得尔所波夜提(一百六十四事竟)。
　　佛在王舍城。尔时助调达比丘尼。不自以香涂身。复不自以香揩身。胡麻屑胡麻滓揩身。使式叉摩尼沙弥尼白衣女揩身。是中有比丘尼。少欲知足行头陀。闻是事心不喜。种种因缘呵责言。云何名比丘尼。使式叉摩尼沙弥尼以香涂身复以香揩身胡麻屑胡麻滓揩身种种因缘呵已向佛广说佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。使式叉摩尼沙弥尼白衣女以香涂身复以香揩身胡麻屑胡麻滓揩身。种种因缘呵已语诸比丘。以十利故。与比丘尼结戒。从今是戒应如是说。若比丘尼。使人以香涂身复以香揩身胡麻屑胡麻滓揩身。波夜提。波夜提者。烧煮覆障。若不悔过能障碍道。是中犯者。若比丘尼。使人以香揩身波夜提。若使人以香涂身波夜提。胡麻屑胡麻滓揩身。皆波夜提。随使人揩。随得尔所波夜提(一百六十五事竟)。
　　佛在舍卫国。尔时偷兰难陀比丘尼。著头光在淫女门中立。诸婆罗门居士来欲近之。即以脚蹴蹋。作是言。汝欲共我作淫欲耶。诸居士呵责言。诸比丘尼自言。善好有功德。著头光在淫女门中立。见诸人来近以脚蹴蹋。是中有比丘尼少欲知足行头陀。闻是事心不喜。向佛广说。佛以是事集二部僧。知而故问偷兰难陀比丘尼。汝实作是事不。答言。实作世尊。佛以种种因缘呵责言。云何名比丘尼。著头光在淫女门中立。种种呵已语诸比丘以十利故。与比丘尼结戒。从今是戒应如是说。若比丘尼著头光波夜提。波夜提者。烧煮覆障。若不悔过能障碍道。是中犯者。若比丘尼著头光波夜提。若作突吉罗。若治故光突吉罗。若与他著突吉罗(一百六十六事竟)。
　　佛在王舍城。尔时助调达比丘尼。有大式叉摩尼。年少端正可爱。欲受大戒。有弊恶人见生贪著心作是念。比丘尼为王所守护。不得强夺。诸比丘尼法。应从比丘受大戒。若是式叉摩尼出受戒时。我当捉取将去。是式叉摩尼出受大戒。是弊恶人强捉将去。是中有比丘尼。少欲知足行头陀。闻是事心不喜。种种因缘呵责言。云何名比丘尼。不语僧坊中比丘尼。出远门去。种种因缘呵已。向佛广说。佛以是事集二部僧。种种因缘呵责言。云何名比丘尼。不语僧坊中比丘尼。出远门去。种种呵已语诸比丘。以十利故与比丘尼结戒。从今是戒应如是说。若比丘尼。不语余比丘尼出远门去波夜提。波夜提者。烧煮覆障。若不悔过能障碍道。是中犯者。若比丘尼。从比丘尼僧坊中。不语余比丘尼。出门远去。波夜提。随不语出门。随得尔所波夜提(一百六十七事竟)。
　　佛在王舍城。尔时助调达比丘尼。以刷刷头。诸居士呵责言。诸比丘尼自言。善好有功德。以刷刷头。如白衣女。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。以刷刷头。种种因缘呵已语诸比丘。以十利故。与比丘尼结戒。从今是戒应如是说。若比丘尼以刷刷头。波夜提。波夜提者。烧煮覆障。若不悔过能障碍道。是中犯者。若比丘尼以刷刷头波夜提。随刷刷随得尔所波夜提(一百六十八事竟)。
　　佛在王舍城。尔时助调达比丘尼。使他刷头诸居士呵责言。善女。汝等已出家。何用刷头为。是中有比丘尼。少欲知足行头陀。闻是事心不喜。种种因缘呵责言。云何名比丘尼。使他刷头。种种因缘呵已。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。使他刷头。种种因缘呵已语诸比丘。以十利故。与比丘尼结戒。从今是戒应如是说。若比丘尼使他刷头波夜提。波夜提者。烧煮覆障。若不悔过能障碍道。是中犯者。若比丘尼使他刷头波夜提。随使他刷头。随得尔所波夜提(一百六十九事竟)。
　　佛在王舍城。尔时助调达比丘尼。以梳梳头。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。以梳梳头。种种因缘呵已语诸比丘。以十利故。与比丘尼结戒。从今是戒应如是说。若比丘尼以梳梳头波夜提。波夜提者。烧煮覆障。若不悔过能障碍道。是中犯者。若比丘尼以梳梳头波夜提。随梳随得尔所波夜提(一百七十事竟)。
　　佛在舍卫国。尔时助调达比丘尼。使他梳头。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。使他梳头。种种因缘呵已语诸比丘。以十利故。与比丘尼结戒。从今是戒应如是说。若比丘尼使他梳头波夜提。波夜提者。烧煮覆障。若不悔过能障碍道。是中犯者。若比丘尼使他梳头波夜提。随使他梳头。随得尔所波夜提(一百七十一事竟)。
　　佛在王舍城。尔时助调达比丘尼。编头发。诸居士呵责言。汝比丘尼出家人。何故编头发为。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。编头发。种种因缘呵已语诸比丘。以十利故。与比丘尼结戒。从今是戒应如是说。若比丘尼编头发波夜提。波夜提者。烧煮覆障。若不悔过能障碍道。是中犯者。若比丘尼编头发波夜提。随编随得尔所波夜提(一百七十二事竟)。
　　佛在王舍城。尔时助调达比丘尼。使他编头发。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。使他编头发。种种因缘呵已语诸比丘。以十利故。与比丘尼结戒。从今是戒应如是说。若比丘尼使他编头发波夜提。波夜提者。烧煮覆障。若不悔过能障碍道。是中犯者。若比丘尼使他编头发波夜提。随使他编头发。随得尔所波夜提(一百七十三事竟)。
　　佛在舍卫国。尔时王园比丘尼精舍门前。有好草地。净洁故多人众集。是中多有弊恶人。见诸比丘尼出入时。便形相说其过罪。共相谓言。是睐眼。是烂眼。是瘿是黑是白。是好是丑。是有威德。是无威德。诸比丘尼闻是事心不喜。作是念诸人集此者。以是好草故。我等何不坏是草耶。即大小便其上。草即干死。诸居士呵责言。不吉弊女。更无余行处耶。净草中大小便。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问诸比丘尼。汝实作是事不。答言。实作世尊。佛以种种因缘诃责言。云何名比丘尼。生草上大小便。种种因缘呵已语诸比丘。以十利故。与比丘尼结戒。从今是戒应如是说。若比丘尼生草上大小便波夜提。波夜提者。烧煮覆障。若不悔过能障碍道。是中犯者。若比丘尼生草上大小便波夜提。随生草上大小便。随得尔所波夜提(一百七十四事竟)。
　　佛在舍卫国。尔时偷兰难陀比丘尼。故出精。是中有比丘尼。少欲知足行头陀。闻是事心不喜。种种因缘呵责言。云何名比丘尼。故出精。种种因缘呵已。向佛广说。佛以是事集二部僧。知而故问偷兰难陀比丘尼。汝实作是事不。答言。实作世尊。佛以种种因缘呵责言。云何名比丘尼。故出精。种种因缘呵已语诸比丘。以十利故。与比丘尼结戒。从今是戒应如是说。若比丘尼故出精波夜提。波夜提者。烧煮覆障。若不悔过能障碍道。是中犯者。若比丘尼故出精波夜提。随故出精。随得尔所波夜提。
　　佛在舍卫国。尔时诸比丘尼梦中失精。觉已作是念。佛结戒。不听我等故出精。今梦中失精。我当云何。是事白佛。佛以是事集二部僧。种种因缘赞戒赞持戒。赞戒赞持戒已语诸比丘。从今是戒应如是说。若比丘尼故出精。除梦中波夜提(一百七十五事竟)。
　　佛在舍卫国。尔时迦留陀夷。与掘多比丘尼相识知旧。共语共事。时迦留陀夷。二月游行他国。掘多比丘尼闻已心不喜。迦留陀夷二月游行。还到舍卫国。掘多比丘尼闻已。洗浴庄严面目。香油涂发著轻染衣。到迦留陀夷所。头面礼足在前而坐。时迦留陀夷。生染著心谛视其面。比丘尼亦生染心。视比丘面。比丘尼作是念。此视我面必生染著。我何不在前起行。时迦留陀夷但著泥洹僧。共行来往欲心动发。畏犯戒故。不敢相触。谛相视面便失不净。离急热已即还本坐。掘多比丘尼知失不净。语迦留陀夷。持是衣来。我当与浣。即脱衣与。比丘尼持是衣。小却一面綟衣。取汁分作二分。一分饮一分著女根中。即时有福德人来受母胎。是比丘尼腹渐渐大。诸比丘尼言。汝是犯淫欲人。驱出僧坊。是比丘尼言。我不作淫。自说如上因缘。诸比丘尼不知云何。以是事向佛广说。佛以是事集二部僧。知而故问是比丘尼。汝实作是事不。答言。实作世尊。佛语诸比丘尼。汝等莫说是比丘尼此事。以如是因缘故得娠。佛以种种因缘呵责言。云何名比丘尼。饮精。种种因缘呵已语诸比丘。以十利故。与比丘尼结戒。从今是戒应如是说。若比丘尼饮精波夜提。波夜提者。烧煮覆障。若不悔过能障碍道。是中犯者。若比丘尼饮男子精波夜提。随饮随得尔所波夜提(一百七十六事竟)。
　　佛在王舍城。尔时助调达比丘尼。男子洗处浴。诸居士呵责言。诸比丘尼自言。善好有功德。在男子洗处浴。如淫女。是中有比丘尼。少欲知足行头陀。闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。在男子洗处浴。种种因缘呵已语诸比丘。以十利故。与比丘尼结戒。从今是戒应如是说。若比丘尼男子洗处浴波夜提。波夜提者。烧煮覆障。若不悔过能障碍道。是中犯者。若比丘尼男子洗处浴波夜提。随男子洗处浴随得尔所波夜提(一百七十七事竟)。
　　佛在王舍城。尔时助调达比丘尼。喜门中立。诸居士呵责言。诸比丘尼自言。善好有功德。在门中立。如淫女。是中有比丘尼。少欲知足行头陀闻是事心不喜。向佛广说。佛以是事集二部僧。知而故问助调达比丘尼。汝实作是事不。答言。实作世尊。佛以种种因缘呵责言。云何名比丘尼。喜门中立。种种呵已语诸比丘。以十利故。与比丘尼结戒。从今是戒应如是说。若比丘尼在门中立波夜提。波夜提者。烧煮覆障。若不悔过能障碍道。是中犯者。若比丘尼在门中立波夜提。随门中立。随得尔所波夜提(一百七十八波夜提事具足竟)。

　　八波罗提提舍尼法

　　佛在释氏国。尔时释摩男。请佛及二部僧明日食。佛默然受。知佛默然受已。头面礼佛足右绕而去。还舍通夜办种种多美饮食。煮药草乳汁。早起敷坐处。遣使白佛。食具已办唯圣知时。佛及二部僧。往入其舍就座而坐。释摩男。见佛及二部僧坐已。自手行水。自下饭与药草乳汁浇上。尔时助调达比丘尼。盛满钵饭。以药草乳汁浇上。著前不食四向顾视。释摩男作是念。我当遍看。谁少谁不少。谁食谁不食。见助调达比丘尼。置钵在前不食。问言。何故不食。答言。汝有未煎乳不有者当食。答言。是药草乳汁美好可食。若有未煎乳者。当以相与。又问。汝有酪生酥熟酥油鱼肉脯者。我当得食。语言。药草乳汁可并食。若有酪生酥熟酥油鱼肉脯。当以相与。助调达比丘尼言。汝请佛及僧。汝若无力能随意与者。何故请佛及僧耶。若余人请者。当随意与。是熟乳何处无有。释摩男善好。闻是语不嗔余随从释摩男者嗔言。诸比丘尼自言。善好有功德。是释摩男供给众僧。如事大家。云何现前呵辱。佛见助调达比丘尼作是事。闻诸居士呵责。食后以是事集二部僧。种种因缘呵责助调达比丘尼言。云何名比丘尼。释摩男供给众僧如事大家。云何现前呵辱。种种因缘呵已语诸比丘。以十利故。与比丘尼结戒。从今是戒应如是说。若比丘尼无病。自为索乳。是比丘尼。应诸比丘尼前说是事作是言。诸善女。我堕可呵法。不随顺道可悔过。我今悔过。是名初波罗提提舍尼法。是中犯者。若比丘尼无病自为索乳得者波罗提提舍尼。不得者突吉罗。为病者索得者不犯。若从亲里索。若先请。若不索自与。不犯。(一事竟)酪生酥熟酥油鱼肉脯亦如是。是名为八波罗提提舍尼法(不共戒都竟共戒如比丘戒中广说)。

　　比丘尼八敬法

　　比丘尼。布萨日到寺中。随意请一比丘。受教诫法。比丘尼僧。要当自和合。僧差一比丘尼。来受教诫。要须伴共来。来到已。头面礼教诫比丘足问讯应如是语。比丘尼僧和合。头面礼和合比丘僧足。乞半月教诫法。所敕教诫法。我当受持比丘应语比丘尼言。释迦牟尼佛多陀阿伽度阿罗呵三藐三佛陀知者见者。为比丘尼说半月八敬法。何等八。一者百岁比丘尼。见新受具戒比丘。应一心谦敬礼足。二者比丘尼。应从比丘僧乞受具戒。三者若比丘尼犯僧残罪。应从二部僧乞半月摩那埵法。四者无比丘住处。比丘尼不得安居。五者比丘尼安居竟。应从二部僧中自恣求见闻疑罪。六者比丘尼。半月从比丘受八敬法。七者比丘尼语比丘言。听我问修多罗毗尼阿毗昙。比丘听者应问。若不听者不得问。八者比丘尼不得说比丘见闻疑罪。是为八。一比丘尼受是八敬法。布萨时应白比丘尼僧中说是八敬法。布萨竟至明日。是先受八敬法比丘尼。应还来礼是教诫比丘足。比丘尼僧和合。头面礼和合比丘僧足比丘尼僧和合布萨竟。
　　次说比丘法。僧和合说戒时。是教诫比丘尼比丘。若闻说戒比丘言。僧今和合先作何事。是受教诫比丘尼比丘。应至上座所偏袒右肩胡跪合掌。比丘尼僧和合。头面礼和合比丘僧足。乞半月教诫法所敕教诫法。我当都受。上座应语和合比丘尼僧。不须作教诫羯磨。是比丘还语比丘尼。众僧语汝和合比丘尼僧教诫比丘尼羯磨佛已舍。凡教诫比丘尼比丘。不得出界外。若出界外得突吉罗罪。

　　　　十诵尼律卷第四十七



　　　　十诵律卷第四十八(第八诵之一)

　　　　后秦北印度三藏弗若多罗共罗什译

　　增一法之一

　　佛婆伽婆住舍婆提。长老优波离问佛。若男子作女人威仪。女人相女人服作女人形制已。如男子法受戒。得戒不。佛言。得戒。众僧得罪。
　　又问。若女人作男子威仪。男子相男子服。作男子形制已如女人法受戒。得戒不。佛言。得戒。众僧得罪。
　　又问。若未度出家。便与受具戒。得戒不。佛言。得戒。众僧得罪。尔时六群比丘。诱他弟子与法与食。诸上座呵责言。云何得教化弟子如法。六群比丘便诱将去与法与食诸比丘不知云何。以是事白佛。佛言。从今不得诱他弟子与法与食。若诱者得突吉罗。
　　又问若比丘不欲反戒。便语他言。汝与我作和上为受和上即反戒耶。佛言。不也是戏语耳。佛知故问阿难。小儿能食上驱乌不。答言能世尊佛言。从今听沙弥能驱乌乃至七岁得作沙弥。尔时瓶沙王。以六岁一闰诸比丘不知云何。以是事白佛。佛言。应随王法。时王瓶沙。一岁作六月小。诸比丘不知云何。以是事白佛。佛言。应随王法。春初月大二月小。三月大四月小。夏初月大二月小。三月大四月小。冬初月大二月小。三月大四月小。又问。若非比丘住处说戒。是说戒不。佛言。若比丘尼说戒者。是说戒。
　　又问。得戒沙弥说戒。是说戒不。佛言。不名说戒。得听说戒受岁。不得足数说戒受岁及余羯磨。颇有比丘。在地与空中清净不。佛言。不得在空中与地清净不。佛言。不得。二俱在空中得与清净不。佛言。不得。界内得与界外清净不。佛言。不得。界外得与界内清净不。佛言。不得。合界者得。共界内者得。又问。在地者得与空中清净说戒不。佛言。不得。空中得与地清净说戒不。佛言。不得。又问。二俱在空中。得与清净说戒不。佛言。不得。界内得与界外清净说戒不。佛言。不得。界外得与界内清净说戒不。佛言。不得。若合界者得。共在界内者得。又问在地得与空中欲不。佛言。不得。空中得与地欲不。佛言。不得。二俱在空中。得与欲不。佛言。不得。界内得与界外欲不。佛言。不得。界外得与界内欲不。佛言。不得合界者得。共在界内者得。又问在地得与空中欲羯磨不。佛言。不得。空中得与在地欲羯磨不。佛言。不得。二俱在空中。得与欲羯磨不。佛言。不得。界内得与界外欲羯磨不。佛言。不得。界外得与界内欲羯磨不。佛言。不得。合界者得共在界内者得。又问。在地得与空中欲不。佛言。不得。在空中得与地欲不。佛言。不得。二俱在空中。得与欲不。佛言。不得。界内得与界外欲不。佛言。不得。界外得与界内欲不。佛言。不得。合界者得。共在界内者得。又问。在地得与空中欲结界不。佛言。不得。空中得与地欲结界不。佛言。不得二俱在空中。得与欲结界不。佛言。不得。界内得与界外欲结界不。佛言。不得。界外得与界内欲结界不。佛言。不得。合界者得。共在界内者得。又问。若不舍先界。得广界狭界不。佛言。不得。又问。得并结界不。佛言。周匝说内相外相者得。又问。颇有结界不随羯磨舍耶。佛言有若墙堑内。又问。比丘在树上得结界不。佛言。若羯磨时众数满者得。又问。若僧破得结界不。佛言。如法者结界得。又问。过去佛法几时住世。佛言。随清净比丘不坏法说戒时。名法住世。又问。未来佛法几时住世。佛言。随清净比丘不坏法说戒时。名法住世。又问今世尊法几时住世。佛言。随清净比丘不坏法说戒时。名法住世。又问。若比丘聚落中初作僧坊齐几许作界。佛言。随聚落。随聚落界。齐行来处。又问。若比丘。阿练若住处初作僧坊齐几许作界。佛言。面各一拘卢舍。一拘卢舍此内诸比丘。皆共一处布萨作羯磨。不得别众说戒作羯磨别作者得罪。又问法灭时结界。名结界不。佛言不名结界。法灭时一切结界一切受戒一切戒一切羯磨皆灭。又问。若作羯磨比丘死。余比丘不知界相。得舍界不。佛言。得舍。又问比丘山上作僧坊。山下十拘卢舍得安居不。佛言得。又问。何处与安居物。佛言。安居处应与。又问。比丘山下作僧坊山上十拘卢舍得安居不。佛言得。何处应与安居物。佛言。随安居处与。又问。僧破作二分。若一分中有比丘出界。至地了时。是名破安居。失衣得自违言罪不。佛言。不破安居不失衣。但得自违言罪。又问。何处受七日法。佛言。界内受。从谁受。佛言。从五众受。比丘比丘尼式叉摩尼沙弥沙弥尼。又问心念得受七日法不。佛言。不得。除五种人。所谓阿练儿。独住人。远行人。长病人饥饿时亲里边住人。又问。有外道亲里。遣使唤比丘。大德来。今祠摩醯首罗天揵陀天摩尼跋陀天。得破安居去不。佛言。得去。为彼清净故。又问。若比丘诵阿含不通利。欲更诵利欲问欲更从他受。得破安居去不。佛言。得。又问。若未得者求得。未解者求解。未证者求证故。得破安居去不。佛言。得去。
　　比丘白佛。用何皮作革屣。如先说。又问。云何名坐皮上。佛言。身著者。名为坐。又问。云何名为卧皮上。佛言。胁著者。名为卧。云何名著。佛言。从足至脐。是名为著。又问师子皮肉血筋。得食不。佛言。一切不得啖食。又问。黑鹿皮肉血筋。得食不。佛言。除皮余者得食。又问。佛先说不得食生肉血。若病余药不能治者。得食不。佛言。得食。若余药能治差者不得食。食者。得偷兰遮。有比丘病痔。往语耆域言。治我此病。耆域言。应刀割。比丘言。佛不听刀割。是事白佛。佛言。以指爪掐。掐时不能断。佛言。用[竺-二+韋]竹签竹割。割又不能断。是事白佛。佛言。应屏处刀割。
　　瓶沙王死时。诸比丘互相谓言。瓶沙王死。我等将不内宿耶。佛言。比丘。汝谓瓶沙王死故内宿耶。阿阇世王代处故。不名内宿。有比丘。为沙弥净人担食共道行。食时净人持食与比丘。比丘不食。将非残宿食耶。诸比丘不知云何。是事白佛。佛言。为他担者无犯。又问。不割截衣得受持不。佛言。得受。又问。得著入聚落不。佛言。不得。云何应割截。佛言。长五肘广三肘。有衣不满五肘。佛言。听畜三种衣。上中下。上者长五肘广三肘。下者长四肘广二肘半。此二中间名为中。以绳系泥洹僧故破。佛言。应作俱修罗著有软体。比丘揩膊伤破。是事白佛。佛言。下开五寸许。又问。比丘应受俱修罗不。佛言。不应受。得坏所受衣作俱修罗。
　　憍萨罗国有人施僧衣。诸比丘不知云何分。是事白佛。佛言。分作四分。三分与比丘。一分与沙弥。憍萨罗国有一比丘死。不知云何分衣钵。是事白佛。佛言。分作四分。三分与比丘。一分与沙弥。
　　新作只桓竟。多有比丘集。千二百五十人。诸居士见大众集。施比丘僧衣。诸比丘不受。佛未听我等受僧施衣。是事白佛。佛言。得受施僧衣。有人施比丘尼僧衣。诸比丘尼不受。佛未听我等受比丘尼僧施衣。是事白佛。佛言。听受比丘尼僧施衣。有人施二部僧衣。是二部僧不受。佛未听我等受二部僧衣。是事白佛。佛言。听受二部僧衣。不知云何分。是事白佛。佛言。作四分。三分与比丘比丘尼。一分与式叉摩尼沙弥沙弥尼。
　　有居士见大众集。施比丘僧衣。居士心念。一比丘与我等唱说者善诸比丘以是事白佛。佛言。听唱。唱者在地不得远闻佛言。听在埵上。埵上亦不得远闻。佛言。应在高处令远处得见亦闻有诸居士。见大众集施衣。作是念。听我安衣架上入僧者善。以是事白佛。佛言听。有居士。见大众集施僧衣。作是念。听一人赞叹僧者善。以是事白佛。佛言。听赞叹。赞叹僧者作是言。僧持戒具足。念具足。三昧具足。智慧具足。解脱具足。度知见具足。学无学俱解脱。向果得果。是中有未得道者。疑不受分。我非学无学非俱解脱。非向果得果故。不应受分以是事白佛佛言。应受。若持戒与僧和合。求解脱离生死。向泥洹不求后生行三业坐禅诵经佐助众事。如是行者。得清净受分。
　　尔时世尊。与五百阿罗汉。入首波城。到长者蛆毗揵拿舍受食已。至阿耨达池上食。鹿子母闻。今日世尊与五百阿罗汉入首波城。诣长者蛆毗揵拿舍受食已。到阿耨达池上食。闻已生信净心往到佛所。头面礼足在一面坐已白佛言。世尊。今日与五百阿罗汉入首波城。诣长者蛆毗揵拿舍受食已至阿耨达池上食。世尊。我今请佛及别请五百阿罗汉明日食。佛默然受。知佛默然受已。头面作礼右绕而去。到舍竟夜办种种多美饮食。晨朝敷坐处。阿难与佛迎食分。时鹿子母。先唤阿难入舍已闭门。往白时到。饮食已办佛自知时。时五百阿罗汉。各以神力。从窗孔入者。或从空中下者。或从地出者。有座上出者。鹿子母见僧坐已开门。自手行食。时阿难。先自食已送佛食分。往到佛所行水授食。佛食已行澡水摄钵摄钵已阿难白佛言。世尊。今日鹿子母。别请五百阿罗汉食。佛知故问阿难。僧中请一比丘不。答言无。佛言。是鹿子母无知不善。不僧中请一人。佛语阿难鹿子母。若僧中请一人者。因是后身得大功德。得大果报。得大利益。一切远近遍闻佛语。僧中请一人得大福。胜别请五百阿罗汉。
　　有信婆罗门居士。与僧作小食中食怛钵那。作是念。佛听请一人赞叹僧者善。是事白佛。佛言听赞叹。赞叹者作是言。持戒具足念具足。三昧具足智慧具足。解脱具足度知见具足。学无学具足。俱解脱向果得果。是中有未得道者。心疑不受。我非学非无学。非俱解脱。非向果得果故。不食。是事白佛。佛言。听食。若持戒与僧和合。求解脱离生死。向泥洹不求后生。行三业坐禅。诵经佐助众事。如是行者。得清净受食。
　　又问。若僧受迦絺那衣时。有比丘在中不名受耶。佛言有。如杂诵中说。颇有比丘。受迦絺那衣时。不在中得名受耶佛言有。如杂诵中说。颇有比丘。舍迦絺那衣时。在中不名舍耶。佛言有。如杂诵中说。颇有比丘。不舍迦絺那衣。得名舍耶。佛言有。如杂诵中说。
　　又问。得戒沙弥得遮他不。佛言。不得。又问。得受嘱受遮他不。佛言。不得。又问。得遮羯磨不。佛言。不得。又问。白衣得遮不。佛言。不得。又问。沙弥得遮不。佛言。不得。又问。非比丘外道。不见摈不作摈。恶邪不除摈。不共住种种不共住。自言犯重罪。本白衣污比丘尼。不能男越济人。杀父母杀阿罗汉。破僧恶心出佛身血。如是等人得遮不。佛言。不得。
　　又问。若在地空中。空中在地。二俱在空中。界内界外。界外界内。不到僧中。不白众僧破戒人。心念欲遮。得遮不。佛言。不得。又问。得戒沙弥。得说羯磨不。佛言。不得。如先说。先犯重罪人。贼诈作比丘。本白衣时破戒人。若先言我破戒。后作羯磨。得名羯磨不。佛言。不得。若先作羯磨。后言我破戒。得名羯磨不。佛言得。
　　又问。颇有受戒时作羯磨受戒已舍羯磨耶。佛言有。舍何羯磨。答言。大戒羯磨是。颇有受戒人。作羯磨未受大戒人舍耶。佛言有。云何有。答言。我是白衣。即舍一切羯磨。颇有摈比丘心悔下意。界外与舍摈。得舍不。佛言。得舍。诸比丘得罪。
　　又问。犯何罪与苦切羯磨。佛言。斗诤。又问。犯何罪作依止羯磨。佛言。数数犯戒。又问。犯何罪作驱出羯磨。佛言。污他家。又问。犯何罪作下意羯磨。佛言。骂白衣。又问。若比丘骂比丘。得作下意羯磨不。佛言。得作。若骂比丘尼式叉摩尼沙弥沙弥尼。得作下意羯磨不。佛言。得作。若比丘尼骂比丘尼。得作下意羯磨不。佛言。得作。若骂式叉摩尼沙弥沙弥尼比丘。得作下意羯磨不。佛言。得作。若式叉摩尼骂式叉摩尼得作下意羯磨不。佛言。得作。若骂沙弥沙弥尼比丘比丘尼。得作下意羯磨不。佛言。得作。若沙弥骂沙弥。得作下意羯磨不。佛言。得作。若骂沙弥沙弥尼比丘比丘尼式叉摩尼。得作下意羯磨不。佛言。得作。若沙弥尼骂沙弥尼。得作下意羯磨不。佛言。得作。若骂比丘比丘尼式叉摩尼沙弥。得作下意羯磨不。佛言。得作。又问。沙弥自言作。淫与灭摈不。佛言。与灭摈又问。颇有比丘。减五岁尽形不依止他。不得罪耶。佛言有。若比丘未满五岁便死若尽形和上边住。
　　又问。颇有比丘。犯僧伽婆尸沙不相似罪。犯故出精。一夜覆藏。犯故触女身二夜覆藏。犯恶口。三夜覆藏。犯赞叹以身供养。四夜覆藏。犯媒嫁。五夜覆藏。五夜别住。六夜摩那埵。得与出罪羯磨不。佛言得。又问。如佛所说。犯相似罪不相似罪。云何名相似。佛言。波罗夷。波罗夷相似。僧伽婆尸沙。僧伽婆尸沙相似波夜提。波夜提相似。波罗提提舍尼。波罗提提舍尼相似。突吉罗。突吉罗相似。是名犯相似。云何不相似。波罗夷。与僧伽婆尸沙波夜提波罗提提舍尼突吉罗。不相似。僧伽婆尸沙。与波夜提波罗提提舍尼突吉罗波罗夷。不相似。波夜提。与波罗提提舍尼突吉罗波罗夷僧伽婆尸沙。不相似。波罗提提舍尼。与突吉罗波罗夷僧伽婆尸沙波夜提。不相似。突吉罗。与波罗夷僧伽婆尸沙波夜提波罗提提舍尼。不相似。
　　又问。如佛说有犯可量犯不可量。云何可量犯。佛言。可得说数。云何不可量犯。佛言。不可说数。又问。如佛说犯覆藏犯不覆藏。云何犯覆藏。佛言。须臾顷不发露。云何。名不覆藏。须臾顷不覆藏。佛语优波离。有一种犯。性各各异。波罗夷性各各异。僧伽婆尸沙性各各异。波夜提性各各异。波罗提提舍尼性各各异。突吉罗性各各异。诸比丘与他别住已。遣使扫余房舍。处处出入多有人见。佛言。与他别住已。应使扫住。处房内。不得遣使扫余房舍。时在屏处住。客比丘来不见。佛言。不应在屏处住。客比丘来时应见。尔时自唤客比丘。唤已扰乱。佛言。不得唤他但语令知。有客比丘去便走逐。佛言。如常行法不应走逐。时逐出界。佛言。不应出界。若前人出界自齐界住。从今语汝等别住法。应扫洒佛塔涂地。布萨处亦应扫洒涂地。食处亦应扫洒涂地。次第敷床座。应办洗脚水净水瓶常用水瓶盛满水。应语客比丘令知。应拭富罗拭脚。一切别住法应作。下应屏处住。不应现处住。又问。得别住已。得与他作别住摩那埵本日治出罪不。佛言。不得。又问。得戒沙弥。得与他作别住摩那埵本日治出罪不。佛言。不得。又问。得就别住人边行别住不。佛言。不得。又问。得就得戒沙弥行别住摩那埵不。佛言。不得。又问。得与别住人欲清净受岁出罪不。佛言。不得。又问。得与得戒沙弥清净欲受岁出罪不。佛言。不得。又问。得受别住人清净欲受岁出罪不。佛言。不得。又问。得受得戒沙弥清净欲受岁出罪不。佛言。是大比丘故得受。又问。用何物作户纽。佛言。以铜铁木羊毛刍摩劫贝龙须麻婆婆草皮等作。又问。用何物作络。佛言。以羊毛刍摩劫贝龙须麻婆婆草皮等作。又问。用何物作禅带。佛言。用羊毛刍摩劫贝龙须麻婆婆草皮等作。又问。用何物作雀目。佛言。用木竹作。尔时瓶沙王。请佛及僧百岁供养。所供给人少信。作食不如法。诸比丘求食时恼乱。多人见。是王信心清净。问。诸比丘恼乱耶。答言。恼乱。王言。我亦知大德恼乱。我当供给田宅具足随意。诸比丘言。佛未听我等受田宅。是事白佛。佛言。听受。又居士祇洹中作房舍已。供养衣食卧具医药。是房舍主比丘。后日往到居士舍索所须。到已就坐问讯时。居士妇头面礼足在前坐。即为种种说法。善软说法辩才说法。以如是说妙法。居士妇闻法已信心清净。白言。大德。此衣为大德故。施僧房中僧。是男女儿妇等。亦施僧坊内僧。是比丘作是念。我正须一衣。今此衣多。不知云何以是事向佛广说。佛言。若居士作僧房若为一比丘。施僧房内僧者。房内僧应共分。时阿罗毗僧房坏。佛见已知而故问阿难。此房何以坏。阿难答言。六群比丘所护故。无人敢治。佛言。是六群比丘房舍坏不能治者。应与他治。余人得已少治便止若著一团泥。一把草涂少地。少塞壁孔。少治土埵。佛言。少治者不应与。多治者与又尽形与。佛言。不应尽形与。不应少时与若坏房舍者六岁与。若新房舍十二岁与。阿罗毗巧匠比丘。日日从他索作具。诸居士言。大德何不自作。答言。佛未听畜。是事白佛。佛言。应畜作具。阿罗毗新作僧房。时有半月客作人。或一月或一岁作。若天雨时。索食薪草灯。比丘与时。心疑畏罪不与。若不与便不作。诸比丘不知云何。是事白佛。佛言。若知早晚唤来便作者应与。有比丘著新染衣。天雨时露地洗脚。污衣失色。斑驳如白癞病。是事白佛。佛言。应作舍。作已不覆故雨时漏。佛言。应覆。覆已脊上漏。佛言。应厚覆脊上。王舍城大僧坊。常多有客比丘来初夜中夜后夜来。时上座比丘。驱下座起扰乱。诸比丘不知云何。是事白佛。佛言。若打犍捶唱时。然灯分坐具敷卧具。见星宿出时。著禅镇头上。若上座来不应驱起若驱起者突吉罗。又下座在上座处坐。上座呵责。云何下座在上座处坐。是事白佛。佛言。下座不得坐上座处。若坐者突吉罗。下座比丘。应看坐处看腊数。应可坐处坐。阿罗毗上座。初夜坐禅中夜还房。时弟子送上座去。后下坐比丘沙弥从地起。或从板上起。就床上卧。上座还来。次第驱去不肯。与起斗诤。诸比丘不知云何。是事白佛。佛言。若中夜敷卧具竟。不得次第起他。若起他者突吉罗。六群比丘。大小便处取水处。随上座次第驱起恼乱。有比丘得恼。诸比丘不知云何。是事白佛。佛言。从今大小便处取水处。不得次第驱起。驱起者。突吉罗罪。六群比丘。洗脚处次第驱他起恼乱。诸比丘不知云何。是事白佛。佛言。从今洗脚处他已著水。不得次第驱他起。僧拭脚物。有比丘先取浣捩展拭富罗。时六群比丘次第夺取。他不与斗诤。诸比丘不知云何。是事白佛。佛言。前取者用。后来者应待用竟。
　　众僧煮粥釜杓朼。有比丘已取洗。六群比丘次第夺取。他不与斗诤。诸比丘不知云何。以是事白佛。佛言。先取者用。后来者应待竟。僧有木盔木盂。有比丘取洗欲用。六群比丘次第夺取。他不与斗诤。诸比丘不知云何。是事白佛。佛言。先取者用。后来者应待竟。僧有钵瓫子杅子键瓷。有比丘已取澡豆洗用。六群比丘次第夺取。他不与斗诤。诸比丘不知云何。是事白佛。佛言。先取者用。后来者应待竟。僧有剃刀镊截甲刀。有比丘先取磨用。六群比丘次第夺取他不与斗诤。诸比丘不知云何。是事白佛。佛言。先取者用。后来者应待竟。僧有衣床絣衣绳针刀木灌指[打-丁+沓]。有比丘先取张衣缀衣缝衣。六群比丘。次第夺取破裂坏衣。他不与斗诤。诸比丘不知云何。是事白佛。佛言。不应与。先用者用。后来者待竟。从今如是种种事。不得次第夺他取。若夺取者突吉罗。尔时长老毕陵伽婆蹉患眼痛。往到医所。医言。应灌鼻。答言。佛未听灌鼻。是事白佛。佛言。听灌。时或以指著。或以物著。流入眼更增痛。是事白佛。佛言应作灌鼻筒。大不可用。又小作。亦不可用。是事白佛。佛言。莫大作莫小作。可受一波罗半波罗许。
　　僧有香炉香奁针筒。有比丘先取用。六群比丘次第夺取。他不与斗诤。诸比丘不知云何。是事白佛。佛言。先取者用。后来者待竟。尔时六群比丘浴室中相谓言。是揩某甲是揩某甲。诸比丘不知云何。以是事白佛。佛言。浴室中不得言揩某甲揩某甲。犯者突吉罗。有比丘。共白衣浴室中洗。有下座比丘沙弥揩上座。是白衣共相谓言。但揩是耶。更作如是如是事。诸比丘闻已心不喜。以是事白佛。佛言。从今不得共白衣浴室中洗。犯者得突吉罗罪。有优婆塞病。欲入浴室中洗。佛言。应白比丘已入洗。时白比丘。比丘不听。佛言。诸比丘若知是优婆塞善好无口过者听入。有比丘浴室中揩白衣。佛言。浴室中不得揩白衣。犯者得突吉罗。阿罗毗国分卧具。多有客比丘暮来。卧具少。诸比丘不知云何。以是事白佛。佛言。随上座次与。不得者与草叶。各敷敷具各著衬身衣。六群比丘以浮石揩身毛落。佛言。不得以浮石。揩身。犯者得突吉罗。维耶离庵罗树园。有好果黄色在地。佛见是已。知而故问阿难。诸比丘。何不啖此果。阿难言。世尊。佛先结戒。四种物僧不应分。三人二人一人亦尔。不应分僧坊地僧坊舍僧园林僧卧具。佛言。果应分。分时一人取二人三人分。有多得者有不得者。时共斗诤。佛言。果不应分。使净人作五种净已受啖。有比丘共比丘斗。是比丘后更共余比丘斗。即捉是人耳作证。失声大唤。多有比丘来问。何故大唤。答言。是比丘打我。问言。实打不。答言。我不打。但捉耳作证。是比丘先共我斗。欲谤我故大唤。佛言。从今不得捉他耳作证。犯者突吉罗罪。若有如是事。应语谤人言。是比丘骂我打我。时六群比丘诱他弟子。诸上座呵责言。我等云何得教化弟子如法。是六群比丘便诱将去。佛言。从今不得诱他弟子。犯者得突吉罗罪。有诸比丘舍僧坊去。作是言。我不复还是处。是名舍界不。佛言舍。又问。用何物作锥。佛言。用铜铁作。又问。用何物作刀。佛言。用铜铁作。又问用何物作熨斗。佛言。用铜铁泥作又问。用何物作瓮。佛言。用铜铁泥木作。又问。用何物作釜。佛言。用铜铁泥作又问用何物作澡豆。如先说。憍萨罗国父子共出家。父语子言何不与我衣食。答言。俱共出家无物可用与诸比丘不知云何。是事白佛。佛言。有者应与。无者不得强索。尔时六群比丘。有大沙弥。隐处毛生。小违逆师意。师即剥衣裸身可羞。人所不喜。是事白佛。佛言。不应以小事折伏沙弥。若折伏时应留一衣。诸比丘不能得簁药物。佛言应作簁药器给孤独居士施僧褥。诸比丘言佛未听我受。是事白佛。佛言。僧得受一人亦得受。又问佛先说床脚下安高八指榰。云何床脚下著八指榰佛言。若床脚减八指者应著木榰。有比丘。先取价与他药吐下。是人即死。有比丘谓言。汝犯波罗夷。何以故。答言。先取价与他下药。是比丘心疑。将不犯波罗夷耶。是事白佛。佛知故问。汝以何心与。答言。怜愍故与。佛言。无罪。佛言。从今不得先取价与他药。犯者得突吉罗。有比丘。从憍萨罗。共估客向舍卫国。时贼来劫。估客才得活命。是估客为贼所剥。才得活命已。诸比丘拾他衣取。心疑将不犯波罗夷耶。是事白佛。佛言。无罪。憍萨罗国有天祠舍。有冢以血污洒。有诸比丘。从憍萨罗游行向舍卫国。右绕此冢左绕祠舍。时天祠主言。大德。何以右绕冢左绕祠答言。我谓是佛塔声闻塔。诸比丘不知云何。以是事白佛。佛言。若冢若天祠。不必右绕亦不必左绕。但随道行。有比丘。饥饿时至亲里家。四五日住已言。我欲还去。何故去。如先说。六群比丘授无钵人戒。是六群常与十七群共诤。六群次守僧坊。十七群次与迎食。往语六群弟子言。取钵来。与汝迎食。答言。无钵。语言。汝无钵受戒耶。答言尔。又言。汝是大力势人无钵受戒。是比丘闻是事心不喜。是事白佛。佛言。从今不得授无钵人戒。犯者得突吉罗。有二比丘共斗。一比丘书他钵作字。著淫女门前。时有识字婆罗门居士入是舍。见钵有字作是言。比丘亦入是舍。比丘闻是语心不喜。是事白佛。佛言。从今不得钵上作字。若钵上作字者突吉罗。如钵一切余物亦尔。不犯者。作帜。有外道信心欲出家。往到比丘所言。大德。与我出家。问言。有钵无。答言。无钵。我等不得与无钵人出家。闻是语已还去。断出家因缘。诸比丘不知云何。以是事白佛。佛言。不得先问钵。度出家已求钵。给孤独居士施僧被。诸比丘不受。佛未听我受。是事白佛。佛言。僧得受一人亦受。有居士儿出家是居士得病语诸亲里。我若死后财物与我儿。语已命终此儿后还家看。坐已共相问讯。诸亲里言。汝父临死时作是言。我死后财物与儿。比丘答言。佛未听我受死后布施。是比丘不知云何。是事白佛。佛言。我先为比丘故说。不为白衣。应随意取。有比丘二月游行。与六群比丘知识。即以衣寄六群。六群问言。何去。答言。我欲二月游行。如先说。尔时助调达比丘尼。语白衣言我共汝作婚姻。诸居士言。汝是出家人。云何共我作婚姻。诸比丘尼不知云何。是事白佛。佛言。从今比丘尼。不得语白衣共作婚姻。若语者突吉罗。有一比丘。先与居士衣价。是比丘后命终。诸比丘不知云何。是事白佛。佛言。应索物取与僧分。有比丘。先取他衣未与价。是比丘后命终。是居士到比丘所言。大德。是比丘先取我衣。未与我价。诸比丘。答言。是比丘生时何不来索。诸比丘不知云何。是事白佛。佛言。若是衣故在者应还。若无者应卖衣钵还。六群比丘与白衣。作义仲取发取华。诸白衣呵责言。汝等出家人。何用此义仲用取发取华为。诸比丘闻是事白佛。佛言从今不得作义仲截发取华。犯者突吉罗。六群比丘与一比丘作善知识。是比丘寄一比丘钵与六群。是钵中道破。是比丘见六群时。作是念。我若不疾语者。或多索价。便言。某甲比丘寄我钵与汝。是钵中道破。六群言。是汝钵不破。破我钵。汝偿我来是比丘不知云何。是事白佛。佛言。若好心捉破者。不应从责偿。有比丘。用未熏钵食。放地剥落垢生。是事白佛。佛言应熏。时比丘取钵放地。四边著牛屎烧时破。是事白佛。佛言应作熏钵炉。作已放地烧。烧时融坏。是事白佛。佛言。先下著灰著灰已污钵。是事白佛。佛言。应以石支。支时不周匝遮。炉风入故皱起。是事白佛。佛言。应周匝好遮。
　　给孤独居士往到佛所。头面作礼一面坐已。白佛言。世尊。若世尊游行人间教化时。我恒渴仰欲见佛。愿世尊与我少物使得供养。佛即与发爪甲。汝供养是。即白佛言。世尊。听我以发爪起塔。佛言。听起。又言。佛听我以赤色黑色白色涂壁不。佛言。听以赤色黑色白色涂壁。又言。佛听我画塔者善。佛言。除男女和合像。余者听画。有人作盖供养。无安盖处。佛言应钉橛安。时塔户无扇。牛鹿猕猴狗等入。以是事白佛。佛言。应作户扇。佛听我户前施栏楯者善。以是事白佛。佛言。听作。佛听我周匝施栏楯者善。以是事白佛。佛言。听作。是中无著华处。是事白佛。佛言。听作安华物。著华已器满。佛言应施曲橛。施曲橛亦满。佛言。应周匝悬绳。时居士作是念。佛听我作摩尼珠鬘新华鬘者善。以是事白佛。佛言。听作。又作是言。佛听我作窟者善。佛言。听作。又言。佛听我窟中作塔者善。佛言。听窟中起塔。佛听我施窟门者善。是事白佛。佛言。听作。佛听我覆窟中塔者善。佛言。听覆。佛听我出舍栿头者善。佛言。听出。佛听我安栌拱者善。佛言。听作。佛听我施柱作塔者善。佛言。听作。佛听我以彩色赭土白灰庄严塔柱者善。佛言。听庄严柱。佛听我画柱塔上者善。佛言。除男女合像。余者听作。尔时给孤独居士信心清净。往到佛所头面作礼一面坐已。白佛言。世尊。如佛身像不应作。愿佛听我作菩萨侍像者善。佛言。听作。又作是言。佛本在家时。引幡在前。愿佛听我作引幡在前者善。佛言。听作。佛听我塔前作高垛安师子者善。佛言。听作。佛听师子四边作栏楯者善。佛言。听作。佛听我以铜作师子者善。是事白佛。佛言。听作佛。听铜师子上系幡者善。是事白佛。佛言。听系。佛听我以香华灯伎乐供养者善。是事白佛。佛言。听作。佛听我以香华油涂塔地者善。是事白佛。佛言。听香华油涂塔地。佛听我作安华垛者善。佛言。听作。佛听我作安灯处者善。佛言。听作。佛听我作团堂者善。佛言。听作。佛听堂上安木悬幡者善。佛言。听作。
　　时给孤独居士。亲里相识举物人。庄严男女。盘案上著华香璎珞。遣至居士家。居士见已作是念。此物在前行者善。以是事白佛。佛言听。佛听我作香炉在前行者善。佛言。听在前行。有诸外道。主嫉妒心。见已呵责言。如送死人。是居士作是念。佛听我像前作伎乐者善。以是事白佛。佛言。听作。尔时给孤独居士信心清净。作是念。以何方便。得集大众供给衣食。往白佛言。愿佛听我集大众食者善。佛言。听集大众食。作是言。佛听我供养塔时与大众食者善。是事白佛。佛言。听作。佛听我作般阇于瑟会者善。是事白佛。佛言。听作般阇于瑟会。佛听我作六年会者善。是事白佛。佛言。听作。佛听我正月十六日乃至二月十五日作会者善。是事白佛。佛言。听作。佛听我寺中作会者善。是事白佛。佛言。听作。时诸比丘。不次第入。不次第坐。不次第食。不次第起。不次第去。有前入者。有行食时入者。有食时入者。有食竟入者。佛言。应唱时至。唱时至声不远闻。是事白佛。佛言。应打揵捶。打揵捶已亦不远闻是事白佛。佛言。应打鼓。打鼓时在地打鼓亦不远闻。是事白佛。佛言。在垛上打。垛上打时亦不远闻。佛言。应在高处打使远处得闻时。见大众集多人来看。与供养塔物。与四方僧物。与食物。与应分物。诸比丘不知。何者是塔物。何者四方僧物。何者食物何者应分物。是事白佛。佛言。与物时使一比丘在彼立看知分别。是塔物四方僧物食物应分物。长老优波离问佛言。世尊。是四种物。塔物四方僧物食物应分物。得错互用不。佛言。不得。佛语优波离。塔物者。不得与四方僧。不得作食。不得分。四方僧物者。不得作食。不得分。不得作塔。食物者。不得分。不得作塔。不得与四方僧。应分物者。随僧用。
　　一法初。
　　说一语竟。名为舍戒。云何说一语。名为舍戒。谓言舍佛。说是一语。名为舍戒。如是法僧和上阿阇梨同和上阿阇梨。比丘比丘尼式叉摩尼沙弥沙弥尼知。我是白衣。我是沙弥。我非比丘我是外道。非沙门非释子。我不受汝法。说是一语。名为舍戒。若比丘多知识有力势。所可说者人皆信用。众所知识能供给僧非法说法。法说非法。非毗尼说毗尼毗尼说非毗尼。犯说不犯。不犯说犯。重说轻。轻说重。无残说残。残说无残。非常所行事说是常所行事。是常所行事说非常所行事。非说言说。说言非说。是人得大罪。若比丘多知识有力势。所可说者人皆信用。众所知识能供给僧。非法说非法。法说法。非毗尼说非毗尼毗尼说毗尼。犯说犯。非犯说非犯。重说重。轻说轻。无残说无残。残说残。非常所行事说非常所行事。是常所行事说是常所行事。非说言非说。说言是说。是人得大功德。若比丘多知识有力势。所可说者人皆信用众所知识能供给僧。非法说法。法说非法。乃至说言非说。非说言说。是人不能自利。亦不利他。不能益多人。不能怜愍众生。不能利益安乐天人。若比丘多知识有力势。所可说者人皆信用。众所知识能供给僧。非法说非法。法说法。乃至非说言非说。说言是说。是人能自利亦能利他。能益多人。怜愍众生利安天人。若比丘多知识有力势。所可说者人皆信用众所知识能供给僧。非法说法。法说非法。乃至非说言说。说言非说。是人有罪有犯有悔。心恼所作皆生悔心。非清净非解脱。损减不增长。自羞退没人所轻毁。造诸罪业。若比丘多所知识有力势。所可说者人皆信用。众所知识能供给僧。非法说非法。法说法。乃至非说言非说。说言说。是人无罪无犯无悔。无恼所作不悔。清净解脱不损减得增长。自身所作人所赞叹。造诸善业。如来出世现毗尼法。不一时说戒。渐渐说。如来出世现毗尼法。不一时破。渐渐破。有比丘。多知识有力势。所可说者人皆信用。众所知识能供给僧。于如来所现毗尼法中。更生异想。于文字中。更作相似文句。遮法覆法。不随顺法。所说不了。是边人下贱人。无益于世。无男子行。若比丘多知识有力势。所可说者人皆信用。众所知识能供给僧。于如来所现毗尼法中。不生异想。于文字中。不作相似文句。不遮法不覆法。随顺法所说明了。是非边人。非下贱人。非无利益。有男子行。
　　佛在释迦国。大爱道往到佛所。在一面立已白佛言。世尊。愿寿一劫住世。以是因缘故。佛语大爱道。不应如是赞叹如来。汝所赞叹者。非好赞叹。不应以是赞叹如来。是非赞叹如来法。有一法。令法灭亡没。破僧故。有一法。法不灭不亡不没。和合僧故。有一法。法灭亡没。斗故。法灭亡没。如是共诤相骂相言故。法灭亡没。有一法。法不灭不亡不没。不斗故。法不灭不亡不没。如是不共诤不相骂不相言故。法不灭不亡不没。有一法。法灭亡没。贪故。法灭亡没。如是无厌多欲不知足恶欲恶见故。法灭亡没。有一法。法不灭不亡不没。不贪故。法不灭不亡不没。如是有厌少欲知足不恶欲不恶见故。法不灭不亡不没。随何方有比丘斗。共诤相骂相言。如是方不应闻。何况忆念。有如是斗诤相骂相言过故。随何方有比丘斗诤相骂相言。更不应念。何况往到。多有斗诤相骂相言过故。随何方有比丘。不斗不诤不相骂不相言。如是方应闻。何况不忆念。无是斗诤相骂相言过故。随何方有比丘。不斗不诤不相骂不相言。如是方应更忆念。何况不往。无如是斗诤相骂相言过故。随何方有比丘。斗诤相骂相言。实知是处舍三法受三法。舍三法者。舍遮欲觉。舍遮嗔觉。舍遮嫉妒觉。是名舍三法。受三法者。受欲觉受嗔觉受嫉妒觉。是名受三法。多有是斗诤相骂相言过故。随何方有比丘。不斗不诤不相骂不相言。实知是处舍三法受三法。舍三法者。舍欲觉舍嗔觉舍嫉妒觉。受三法者。受遮欲觉。受遮嗔觉。受遮嫉妒觉。无是斗诤相骂相言过故。随何方有比丘。斗诤相骂相言。实知彼处舍三法受三法。舍三法者。舍遮欲想。舍遮嗔想。舍遮嫉妒想。是名舍三法。受三法者。受欲想受嗔想受嫉妒想。是名受三法。有是诸过斗诤相骂相言故。随何方有比丘。不斗不共诤不相骂不相言。实知彼处舍三法受三法。舍三法者。舍欲想舍嗔想舍嫉妒想。是名舍三法。受三法者。受遮欲想。受遮嗔想。受遮嫉妒想。是名受三法。无是斗诤相骂相言过故。随何方有比丘。共斗诤相骂相言。实知是处舍三法受三法。舍三法者。舍遮欲界。舍遮嗔界。舍遮嫉妒界。是名舍三法。受三法者。受欲界受嗔界受嫉妒界。是名受三法。有是斗诤相骂相言过故。随何方有比丘。不斗诤不相骂不相言。实知是处舍三法受三法。舍三法者。舍欲界舍嗔界舍嫉妒界。是名舍三法。受三法者。受遮欲界。受遮嗔界。受遮嫉妒界。是名受三法。无是斗诤相骂相言过故(一法竟)。

　　二法初

　　有二法。无智犯罪。不自见过。不悔是罪。有二法。有智犯罪。见过。见过已能悔是罪。有二犯。轻犯重犯。更有二犯。有残无残。更有二犯。可向他悔过。可自心悔过。有二众。法众非法众。复有二众。浊众清净众。有二法故。僧名苦住。不乐住数数犯。不随顺教随顺恶法。有二无智。应悔不悔。不应悔便悔。有二智。应悔便悔。不应悔不悔。有二无智。有犯有覆藏。有二智。不犯不覆藏。无智覆藏者。有二果。地狱饿鬼。有智不覆藏者。有二果。人天。佛言。我有所说。不信受故。便覆藏。覆藏者。不得离生老病死忧悲苦恼。我有所说。能信受者。是名不覆藏。不覆藏者。得离生老病死忧悲苦恼。有二善。知犯知悔过。有二清净。戒清净见清净。有二非法见。非法见法。法见非法。有二法见。非法见非法。法见法。有二毗尼。贪欲毗尼。嗔恚毗尼。有二毗尼。比丘毗尼。比丘尼毗尼。有二毗尼。遍毗尼。不遍毗尼。有二法。多知识人有过。非法作法。法作非法。是名有过。有二法。多知识人无过。非法作非法。法作法。是名无过。有二法断事人有过。非法作法断。法作非法断。是名有过。有二种。断事无过。非法作非法断。法作法断。是名无过。有二种说有过。非法说法。法说非法。是名有过。有二说无过。非法说非法。法说法。是名无过。
　　有二种法。教化人有过。非法作法教。法作非法教。是名有过。有二法。教化人无过。非法作非法教。法作法教。是名无过。有二法。法灭亡没。有比丘。疑法疑毗尼。是名二法法灭亡没。有二法。法不灭不亡不没。不疑法不疑毗尼。是名二法法不灭不亡不没。有二法。法灭亡没。有比丘。教他非法。教他非毗尼。是名二法法灭亡没。有二法。法不灭不亡不没。如法教如毗尼教。是名二法法不灭不亡不没。有二事故。佛断别众食。利益檀越。不令恶比丘得力。清净众得安乐。有二事故。世尊作苦切羯磨。令恶人不得力。清净人得力。如是依止羯磨。驱出羯磨。下意羯磨。不见摈不作摈。恶邪不除摈。别住摩那埵。本日治出罪。令恶人不得力。清净人得力。有二法斗诤。非法言法。法言非法。是名二法斗诤。相骂相言不止。种种相言不用毗尼法。僧破僧恼僧别僧异。有二法不斗诤。非法言非法。法言法。如是不斗诤不相骂不相言。止不种种相言。用毗尼法。僧不破僧不恼僧不别僧不异。有二事故。世尊教作和上。现得清净持戒。后得安乐梵行久住。如是阿阇梨。共行弟子。近行弟子沙弥。教诫比尼波罗提木叉。说波罗提木叉。遮波罗提木叉自恣。自恣人遮自恣。证他罪令他忆罪。羁系羯磨。共要羯磨。听听羯磨。听白羯磨。皆现得清净持戒。后得安乐梵行久住。有二事故。世尊说现前毗尼。现得清净持戒。后得安乐梵行久住。如是忆念毗尼。不痴毗尼。自言毗尼。觅罪相毗尼。多觅毗尼。布草毗尼。是亦现得清净持戒。后得安乐梵行久住。有二事故。世尊说苦切羯磨。现得清净持戒。后得安乐梵行久住。如是依止羯磨驱出羯磨下意羯磨。不见摈不作摈恶邪不除摈别住摩那埵本日治出罪羯磨。是亦现得清净持戒。后得安乐梵行久住。有二谤佛。非法言法。法言非法。有二不谤佛。非法言非法。法言法。有二出佛过。非法言法。法言非法。有二不出佛过。非法言非法。法言法。有二不随佛语。非法言法。法言非法。有二随佛语。非法言非法。法言法。有二不随毗尼。非法言法。法言非法。有二随毗尼。非法言非法。法言法。有二罪。非法言法。法言非法。有二无罪。非法言非法。法言法。有二弃。自作弃所须。和合僧如法弃所须。有二不弃。自作不弃所须。和合僧如法不弃所须。有二不共住。自作不共住。和合僧如法与不共住。有二共住。自作共住。和合僧如法与共住。有二不共住有过。自作不共住。和合僧如法与不共住。有二共住无过。自作共住。和合僧如法与共住。有二损。自作损。和合僧如法与损。有二不损。自作不损。和合僧如法与不损。有二狂人。与痴羯磨。有念者。有不念者。有二本先狂。有二咒狂。有二药狂。有二心狂。有二苦痛狂。有二白法。护世间。有惭有愧。若是二白法惭愧。不护世间者。则不分别父母兄弟姊妹儿女亲里。则破人法。如牛羊鸡狗野干鸟兽。若是二白法惭愧。在世间者。则分别父母兄弟姊妹儿女亲里。不破人法。非如牛羊鸡狗野干鸟兽。无是惭愧。有白法者。终无是处。心无白法。但有生死无有解脱。有是惭愧白法在心即得清净。则不生死度生死岸。更不受有(二法竟)。

　　　　十诵律卷第四十八

　　给孤独居士。往到佛所。头面作礼一面坐已。白佛言。世尊。若世尊游行人间教化时。我恒渴仰欲见佛。愿世尊与我少物使得供养。佛即与发指甲。汝供养是。即白佛言。世尊。听我以发爪起塔。佛言。听起。又言。佛听我以赤色黑色白色涂壁。佛言听。以赤色黑色白色涂壁。又言。佛听我画塔者善。佛言。除男女合像。余者听画。又人作盖供养。无安盖处。佛言。听打橛安。时塔户无扉。牛鹿猕猴狗等入。是事白佛。佛言。应作户扉。佛听我户前施栏楯者善。佛言。听汝作栏楯。佛听我周匝作栏楯者善。是事白佛。佛言。听汝作周匝栏楯。是中无著华处。是事白佛。佛言。听作安华物。著华已器满。佛言。应施曲橛亦满。佛言。应周匝悬绳。时居士作是念。佛听我作摩尼珠鬘新华鬘者善。佛言。听作摩尼珠鬘新华鬘。作是言。佛听我作窟者善。佛言。听作窟又言。佛听我窟中作塔者善。佛言。听窟中起塔。佛听我施窟门者善。是事白佛。佛言。听施窟门。佛听我覆窟中塔者善。佛言。听覆窟中塔。佛听我出舍伏头者善。佛言。听出舍伏头。佛听我安栌栱者善。佛言。听作安栌栱。佛听我施柱作塔者善。佛言。听施柱作塔。佛听我以彩色赭土白灰庄严塔柱者善。佛言。听彩色赭土白灰庄严柱。佛听我画柱上塔上者善。佛言。除男女合像。余者听画作。尔时给孤独居士。信心清净往到佛所。头面作礼一面坐已。白佛言。世尊。如佛身像不应作愿。佛听我作菩萨侍像者善。佛言。听作菩萨像。又作是言。佛本在家时。引幡在前。愿佛听我作引幡在前者善。佛言。听作引幡在前。佛听我塔前作高垛安师子者善。佛言。听作高垛安师子。佛听师子四边作栏楯者善。佛言。听汝师子四边安栏楯。佛听我以铜作师子者善。是事白佛。佛言。听汝铜作师子。佛听我铜师子上系幡者善。是事白佛。佛言。听汝铜师子上系幡。佛听我以香华灯妓乐供养者善。是事白佛。佛言。听汝香华灯妓乐供养。佛听我以香华油涂塔地者善。是事白佛。佛言。听香华油涂塔地。佛听我作安华垛者善。佛言。听汝作安华垛。佛听我作安灯处者善。佛言。听汝作安灯处。佛听我作团堂者善。佛言。听汝作团堂。佛听我堂上安木悬幡者善。佛言。听汝堂上安木悬幡。尔时给孤独居士亲里相识举物人。庄严男女。盘桉上著华香璎珞。遣至居士家。居士见已作是念。此物在前行者善。是事白佛。佛言。听汝盘桉上著华香璎珞在前行。佛听我作香炉在前行者善。佛言。听汝香炉在前行。有诸外道。生嫉妒心。见已呵责言。如送死人。是居士作是念。佛听我像前作妓乐者善。是事白佛。佛言。听作妓乐。
　　尔时给孤独居士。信心清净作是念。以何方便得集大众供给衣食。往白佛言。愿佛听我集大众食者善。佛言。听集大众食作是言。佛听我供养塔时与大众食者善。是事白佛。佛言。听供养塔时与大众食。佛听我作般阇于瑟会者善。是事白佛。佛言。听作般阇于瑟会。佛听作六岁会者善。是事白佛。佛言。听作六岁会。佛听我正月十五日至二月十五日作会者善。是事白佛。佛言。听作。佛听我寺中作会者善。是事白佛。佛言。听汝寺中作会。时诸比丘。不次第入。不次第坐。不次第食。不次第起。不次第去。有前入者。有行食时入者。有食时入者。有食竟入者。佛言。应唱时至。唱时至声不远闻。是事白佛。佛言。应打犍椎。打犍椎已亦不远闻。是事白佛。佛言。应打鼓。打时在地打鼓。亦不远闻。是事白佛。佛言。在垛上打。垛上打时亦不远闻。佛言。应在高处打使远处得闻见。时大众集。多人来看。与供养塔物。与四方僧物。与食物。与应分物。诸比丘不知何者是塔物。何者四方僧物。何者食物。何者应分物。是事白佛。佛言。与物时使一比丘在彼立看知分别。是塔物。四方僧物。食物。应分物。长老优波离问佛言。世尊。是四种物。塔物四方僧物食物应分物。得错互用不。佛言。不得。佛语优波离。塔物者。不得与四方僧。不得作食。不得分。四方僧物者。不得作食。不得分。不得作塔。作食物者。不得分。不得作塔。不得与四方僧。应分物者。随僧用。


　　　　十诵律卷第四十九(第八诵之二)

　　　　后秦北印度三藏弗若多罗共罗什译

</div>
    <div class="pagination">
<a href="十诵律_page19.html">上一页</a><span>...</span><a href="十诵律_page15.html">15</a><a href="十诵律_page16.html">16</a><a href="十诵律_page17.html">17</a><a href="十诵律_page18.html">18</a><a href="十诵律_page19.html">19</a><span class="current-page">20</span><a href="十诵律_page21.html">21</a><a href="十诵律_page22.html">22</a><a href="十诵律_page23.html">23</a><a href="十诵律_page24.html">24</a><a href="十诵律_page25.html">25</a><span>...</span><a href="十诵律_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
