<!DOCTYPE html>
<html>
<head>
    <meta charset="UTF-8">
    <title>毗尼母经 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毗尼母经 - 第 1 页/共 4 页</h1>
    <div class="content">  毗尼母经
　　失译




　　　　毗尼母经卷第一

　　　　失译人名今附秦录
　　母义今当说　　汝等善听之
　　是中文虽略　　广摄毗尼义
　　依初事演说　　智慧者当知
　　一切经要藏　　皆总在此中
　　律藏外诸义　　母经中可得
　　律义入此经　　如众流入海
　　毗尼外诸义　　如母经中得
　　一切诸经义　　随意皆能解
　　律能灭疑惑　　如众经定说
　　佛所制诸戒　　皆在此经中

　　问曰。何故名母经。智者说曰。此经能灭憍慢解烦恼缚。能使众生尽诸苦际毕竟涅槃。故名母经。毗尼者。名灭灭诸恶法。故名毗尼。今当说母经义。母经义者。能决了定义不违诸经所说。名为母经。此中解二种经。一比丘经。二比丘尼经。一切诸聚后当广说。初十人制戒因缘增一中义。皆入此经中。因初因缘。得知初事断人疑心。众经中义不复惑也。若比丘欲善持毗尼母经中定解。能速除生死亦胜犯戒贼。受具足义今当说。何故名受具足。智慧人受具足已不犯。所求成就故言受具。能成就义名为受具。以是义故。成就众善名为受具。复次能专心持戒。故言受具。能使成沙门义。故名受具。能使人成就意净法故。名为受具。能成就寂灭法故名受具。又成就比丘法故名受具。于此律中知见达解触证得知。名为受具。有能成就比丘五种受具。名为受具。何者五。一者善来比丘即得受具。二者三语即得受具。三者白四羯磨受戒名为受具。四者佛敕听受具即得受具。五者上受具。何故名为上受具。佛在世时不受戒。直在佛边听法得阿罗汉。名上受具。是名比丘五种受具。比丘尼亦有五种受具。一者随师教而行名为受具。二者白四羯磨而得受具。三者遣使现前而得受具。四者善来而得受具。五者上受具。能成就不作一切诸恶。是名受具。又于毗尼藏中选择是非能信行故。名为受具。又能成就断五盖法。名为受具。有能除觉。观亦名受具。能舍爱著禅心亦名受具。苦乐忧喜以能舍故。名为受具。能过四空定故亦为受具。能知诸相灭亦名受具。又受三归五戒亦名受具。又受八斋法亦名受具。又受沙弥十戒亦名受具。又分受戒名为受具。又能白业观者亦名受具。成就种性地故名为受具。云何名种性地。有人在佛边听法。身心不懈念念成就。因此心故。豁然自悟得须陀洹。须陀洹者善法之种性也。四果四向第八地见谛地薄地离欲地已作地乃至无师独觉。皆名受具。成就六度亦名受具。善语亦名受具。从智慧受具乃至善语受具。皆名受具。复欲广说。何等人应得受具。若有善男子善女人。无障清净皆得受具。夫障有三种。业障报障烦恼障。清净人者。听其出家剃除须发著法服受三自归十戒乃至白四羯磨受具。当使出家者知四堕法不可犯也。依四依止尽形寿受行。乃至梵行营事得出家法。得法证果受乐。大功德成就。是余众事应问和上阿阇梨。和上阿阇梨应教毗尼中所应作不应作。又复劝与诸同学同业同行一切善法莫相违反。何故与受具者。欲使得五通乐见苦不怖少欲知足得大人觉。云何名为得于大觉。如佛所受行于毗尼。故名为觉。
　　云何名欲。如佛翘勤不惓。故名为欲。又复明欲系念在前。如佛觉无异。以是义故名为欲也。何故名触。得定故名触。得善得恶亦名为触。云何名证。不放逸故名为证。证言知义如佛觉也。此中何者是善来比丘受具。如尊者阿若憍陈如。当尔之时世尊游波罗奈。尊者阿若憍陈如。见法得法证法深解法性。即从座起整衣服偏袒右肩右膝著地合掌作礼白佛言。世尊。唯愿如来听我出家修于梵行。世尊告曰。善来比丘。听汝于我法中修于梵行尽于苦际。此阿若憍陈如即得出家即得具足。如来言已。身上所著婆罗门服。乃至须发即皆堕落。沙门法服自然在身。威仪庠序手执应器。如二十年学法者也。尊者阿钵只婆犯跋提伽摩诃男等。亦如阿若憍陈如也。耶修陀同侣四人。毗摩罗修婆侯富那伽憍梵跋提耶奢童子同侣有五十人。弥低同侣亦五十人。那罗陀摩那婆跋陀跋期同侣五十人。优楼频蠡迦叶那提迦叶伽耶迦叶此等徒众千人。优波提舍驹律陀而为上首。徒众二百五十人。
　　如此等皆豪贵巨富本是外道出家。佛已出世受悟时至。皆来诣佛求欲出家。最后须跋陀罗如此人等。皆是善来比丘也。其所得果皆是无学后边身者。何以故。如来自神口所说故尔。余人边不能得也。问曰。世尊何以不与神力加波罗伽至婆梨伽富迦罗婆利伽使善来出家。答意如此。婆醯有障道业。是故不得善来出家。富伽罗婆利伽者。此人现身无学因缘故。不得善来出家。以是义故。虽俱在佛边。不得一切善来出家也。三语受具者。尔时世尊告诸比丘。吾于人天罗网皆得解脱。汝等于此网中皆得解脱。尔时恶魔闻佛此言。即语佛言。汝于人天罗网不得解脱诸比丘亦不得解脱。佛即说偈答曰。
　　世人于五欲　　第六意识受
　　吾已离诸欲　　恶魔汝自堕

　　恶魔闻此言已。知佛达其未离欲故。惭愧忧愁不乐。忽自灭去。佛告诸比丘。汝各各二人共诣诸方教化。莫独去也。诸比丘即去。彼土诸人闻比丘说法。皆来诣佛。于其中路有生悔心者。即还归家。以是因缘诸比丘来白世尊。佛即教使就彼三语受戒。语诸比丘。汝等各各还去。彼方若有求出家者。当为剃除须发教著法服与三语受戒。归依佛归依法归依僧。如来应正觉是我师。此即三语受戒法也。尔时诸比丘生疑。云何三语即是出家即是具足。佛为说曰。归依佛归依法归依僧即是出家。第二归依佛竟归依法竟归依僧竟即是受具。以是义故出家受具成就也。有人复更生疑。何故优婆塞受三自归。及以沙弥乃至八戒皆受三语。何故不名受具也。佛说曰。此二义各异。优婆塞者。不止在三归。更加五戒。始得名为优婆塞也。沙弥乃至八戒亦复如是。三语受具者。与此为足更无所加。故言受具。所以无所加者。三归有二种。一者为受五戒十戒八斋故受三归。乃至为受二百五十戒故受三归。二者直受三归。所以尔者。当尔之时。佛未制二百五十戒乃至八斋。以是义故。直说三归得受具也。佛制不听。三语受戒已后。虽有三语不成就也。佛所以后断三语受戒者。因一病比丘。是故断也。于时阿若憍陈如。即从座起整衣服偏袒右肩。右膝著地合掌向佛。白佛言。世尊。我等云何得知三归三语受具。佛告憍陈如。若人求出家者。当剃除须发。教作如是言。我今尽形寿归依佛法僧。乃至说。我今依佛出家。婆伽婆是我师也。佛告憍陈如。三语受戒如我所说解也。尊者憍陈如。闻佛所说三语受戒。心开意解。即退坐礼佛而去。尊者阿若憍陈如。游行到毗利耆国。展转复到毗舍离。毗舍离中有毗梨耆人。二国族姓子合在一处。一名羯羯带遮。二名羯伦伽。三名毗斤带遮。四名羯迟遮。五名遮赖遮。六名毗陀跋遮。七名跋陀。八名修跋陀遮。九名(本阙)十名耶奢。十一名移须多罗。十二名阿梨耶。此诸人等皆生念言。阿若憍陈如。于大沙门法。中出家行于梵行。此是大智见者。乃能随学必有妙法。我等何为不就其出家学妙法也。彼所修行我等亦共修行。尔时族姓子共论议已。即便相将诣憍陈如所。头面礼足却住一面。白尊者言。惟愿大德。听我等于如来法中出家修于梵行。阿若憍陈如。即受其言听其出家。为说三语受戒。受戒已。即共相随诣于佛所。头面礼足却住一面。尊者憍陈如。即白佛言。此诸族姓子等求欲出家。为其三语受戒为得戒不。佛告憍陈如。此诸人等三语受戒。具足成就善得具戒。何以故。过去诸佛亦曾与此三语受戒。未来诸佛亦当与此三语受戒。我今现在亦同彼也。是故得有三语受戒。白四羯磨者。何以要现前白四羯磨而受具者。解云。当于尔时。佛住王舍城。优楼频螺迦叶等师徒已出家竟。有一病比丘无供养者。病困笃已即便命终。诸比丘等见此比丘病笃命终。一无看病者。二无弟子。二俱无故苦恼如是。往白世尊。佛即集诸比丘僧。从今已去。断三语羯磨。于十僧中白四羯磨听使受具。如是一一受戒皆如上广说。应当知。尔时有一恶比丘度人出家。出家者即于师边生疑。往白世尊。世尊问言。汝先未受戒时生疑不。答言。不也。佛言。汝已得具足戒也。复有一人求师出家受具足戒。得受具已心中生疑。疑师不清净为得戒不。往白世尊。世尊问言。汝先知师不清净不。受戒者言。不知也。又复问言。汝先知不清净师边受戒不得戒不。答言。不知。佛言。汝便是得具足戒也。复有一人求师出家。师即为受具足。后心生疑往白世尊。世尊问言。汝先知汝师破戒不。答言。知也。又复问言。汝先知不清净师边受戒不得戒不。答言。知也。复更问言。汝先知汝师受戒时得戒不。答言。不知也。佛言。汝便得具足戒也。又复一人求师出家。师即与受具足。后心生疑往白世尊。世尊问言。汝先知不清净师边受戒不得戒不。答言。先知。复更问言。汝先知汝师师边受戒不得戒不。答言。知也。佛言。三事皆知。受戒不得也以是义故。名为白四羯磨。云何名为敕听受具。当于尔时。佛在舍卫国比舍佉鹿母园中堂上。问苏陀耶沙弥义。沙弥解义。如佛所解称如来意。佛即告言。汝从今已往。若有疑惑恣汝来问。亦即与戒即得具足。故名敕听受具。云何上受具。如有一人尽一切漏。未满二十已受具足。即于比丘法中自生疑心。同住诸比丘知其生疑。往白世尊。世尊语此漏尽比丘。汝数胎中年乃至闰月皆数满不。答言。不满。佛即问诸比丘。此比丘得阿罗汉耶。诸比丘白佛。得阿罗汉。佛言。此是上受具也。又复告言。后受戒者听数胎中年。云何比丘尼五种受具随师教而行。名为师法受具。当于尔时。佛住释种园中。时摩诃波阇波提憍昙弥。与五百释种女来诣佛所。到已头面著地礼佛足。白佛言。世尊。我等女人于佛法中得出家不。佛言。吾不欲听女人出家。闻此语已低头泣泪而去。世尊后时。从释种园向舍卫国只桓精舍。憍昙弥五百女等。闻佛向只桓精舍。心怀悲恼自慨其身。不在佛法之次。各自剃头著法服。随佛后而去。到只桓精舍在外而立。见尊者阿难。阿难即问母及诸女言。优婆夷等何为剃发自著法衣颜色憔悴而不悦乎。母及诸女即答言。所以不悦者。但世尊不听女人出家。是故忧色也。阿难言。且止。当为白世尊。阿难寻入即启世尊。是优婆夷等求欲出家。愿世尊听许。佛告阿难。吾所以不听女人出家者。如世人家男少女多家业必坏。出家法中若有女人必坏正法不得久住。阿难重白佛言。女人于佛法中修梵行得四果不。佛告阿难。能修梵行其志不退亦可得耳。阿难复白佛言惟愿世尊。听女人在佛法之次。佛告阿难。女人能行八敬法者听其出家。若不能者不听在道。所以为女人制八敬者。如人欲渡水先造桥船。后时虽有大水必能得渡。八敬法亦如是。怖后时坏正法故为其制耳。佛告阿难。汝今为女人求出家。后当减吾五百世正法。阿难闻此之言忧愁不乐。即出外问诸优婆夷等。佛说八敬之法能奉行不。诸女闻此语已内怀欢喜。即请阿难。还白世尊。我等今日蒙世尊施法。当奉行之。譬如有人沐浴香汤庄饰已竟。更有人来以华鬘庄其顶上。我等今日亦复如是。阿难以此之言即启世尊。世尊言。此等已得受具。是名师法受具。白四羯磨受具者。如上病比丘经中所说。遣使受具者。亦如比丘尼经中所说。云何名善来比丘尼受具。当于尔时。世尊在舍卫国。摩登只女来到佛所。头面著地礼世尊足退坐一面。佛即为说法深悟法性。得须陀洹果。求佛出家。世尊告曰。听汝于我法中善修梵行尽诸苦际。佛言已讫。头发自落法服应器忽然在身。威仪庠序如久服法者。是故名为善来受具。
　　上受具者。尽诸有漏成阿罗汉。如上沙弥。虽未满二十得阿罗汉故。名为上受具。此比丘尼亦复如是。是名上受具。比丘尼五种受具竟。立善法上受具者。尔时王舍城中有婆罗门。名尼驹陀。钱财珍宝巨亿无量。此婆罗门家生一子。字毕波罗延。父母种姓清净。诸婆罗门所有经书无不悉达。乃至大人之相亦能达之。此毕波罗延童子父命终后。家中有碎金九十六斛。钱有八十亿勒沙十万一勒沙也。奴婢仆使有千聚落。其妇字跋陀。颜貌殊特世之无类。故能割爱断贪舍之而去。默生此念。世间若有应真罗汉者就之出家。诣彼苦行仙人林中修于梵行。作是念已。故能割爱断贪舍之而去。诣彼苦行仙人林中。十二年茹菜食果饮清流泉修于梵行。得诸禅心成就五通。世尊尔时现出于世。在鹿野苑初转法轮。僧已成就。与大比丘众千人俱。如此人等。皆是耆旧长宿。国之所重。诸根寂静皆是漏尽解脱者也。世尊与诸比丘展转游行。到摩竭提国。入若致林中。在尼驹树王下住。尔时世尊。以佛眼观于世间。何等众生生于世间。少诸烦恼有大神力。能堪听受吾所说法。如来见毕波罗延童子在优吒林中。见已即生此念。是人堪受吾之正法。尔时世尊。欲度毕波罗延童子故。与千比丘俱。从摩竭提国向多子塔。到已在树下止住。一日于此林中。佛神力故。光明照曜林树焰赫而皆大明。譬如秋月无云翳日。如来光明亦复如是。此童子十二年已。自然生心欲向多子塔。经涉险难山谷林薮到多子塔。到已见此林中光明殊特与世超绝。默自生念。此中或有诸天释梵大力神仙师子王等。是故此林有异瑞相。毕波罗延童子渐渐前行。见如来足迹有千辐相轮具足分明。即寻迹前行。遥见如来诸根明净颜貌殊特众相具足俨然而坐。童子即时衣毛皆竖生于信心。内自默念。本出家时心中所期今此是也。诸天即复唱告语言。不须疑也。此童子复见诸比丘系念坐禅。即生念言。本所求者今乃得见。直前诣佛。到已头面著地。以两手摩佛足。口复鸣之自云。我姓迦叶字毕波罗延童子。如是三称尔时世尊告诸比丘。若有烦恼结漏未尽。非一切智亦非人师。受成就善法人礼者。头破作七分。吾今实是烦恼结漏尽者。为一切人作福田者。慈愍众生者。亦是一切智者。是故受此童子礼也。尔时世尊告童子言。汝今已具足供养信心成就可退坐一面。童子即受告敕。礼佛足已退坐一面。尔时世尊。为彼童子种种因缘巧说诸法示教利喜。童子即悟法得道获须陀洹果。即从座起合掌作礼前白佛言。世尊是我师。我是声闻弟子。佛即为童子说如是言。当于四念处亲近修行。广演乃至八圣道亦如是。佛告童子言。汝入诸族姓子聚落心莫染著。犹如月照世间无所染著。汝入诸聚落心无染著亦复如是。如蜂采花入诸聚落亦应如是。童子。如真陀罗童子喻。当舍恃姓财德之心。应当谦下入于聚落。如牛群中大牛自恃角峰慢于余者当时刖角慢心都息。汝入聚落心无染著亦应如是。佛告童子。内六入莫取想封著系缚心也。外六入乃至中六识亦如是色阴亦不应封著取想。乃至识阴亦如是。眼耳鼻舌身意及外六尘。得觉观意观亦应如是不取想也。譬如空中水渧。渧渧相寻无有滞碍。观十八界十二入五阴等不取著心无挂碍亦复如是。善男子。汝如此应学。童子白佛言。奉世尊教。尔时童子闻佛世尊引诸譬喻种种说法。即悟取解。童子受法已。即从座起绕佛三匝礼佛而去。到一树下端身系念佛所说法七日七夜。至八日朝诸漏已尽三明六通具八解脱证阿罗汉果得阿罗汉果已。往至佛所头面著地礼佛已却坐一面。白佛言。世尊。我先闻如来所说法七日七夜。至八日朝诸漏已尽心得解脱。得三明六通获阿罗汉果。譬如有人说言。有一大象高于七肘。复有一树高六肘半。说言。此树能荫象者无有是处。若有得罗汉果三明六通具八解脱。能过我者无有是处。佛告迦叶。善哉善哉。迦叶。如汝所说。汝于我所说法中种种诸喻。深悟无生得阿罗汉果。即是受具足戒也。
　　尔时世尊。因是事故集诸比丘告言。我先为迦叶说如此法。汝等今日皆修行之。佛复告诸比丘。从今已去。听汝等立善根上受具。佛告诸比丘。过去诸佛未来诸佛皆立善根上受具。我今亦复如是。是名立善根上受具也。
　　尔时尊者迦叶。即从座起偏袒右肩右膝著地合掌礼佛白佛言。世尊。我等于如来法中。住何等法修何等法。行法之人有何差别。佛言。善哉善哉。迦叶。汝之所问甚善。如泉涌出不可穷尽。所问住修乃至差别。言辞义理所问无滞。佛告迦叶。四圣种是住处。十二头陀名为行处。尽诸有漏名为差别。
　　迦叶白佛言。四圣种十二头陀乃至漏尽解脱。当顶戴奉行若长者若长者子。沐浴香汤以上衣服而自庄饰。更有人来以好花鬘系其顶上。我等亦复如是。顶戴如来所告敕法。佛告迦叶。汝云何复住四圣种中。迦叶白佛。一者随前所得粪扫衣以为足想。二者见前人所著粪扫衣亦赞叹之。三者自见所著粪扫衣不自恃讥彼。四者得饮食乃至病瘦汤药随所得以为足想。又复不自恃讥彼。又于他人不生此念。彼人胜我彼人不如我。复不念言。彼人似我此人不似我。复不生心。此人卑我彼人不卑我。复不念言。彼人妙我彼人不妙我。世人皆与上相违。而我如上也。佛告迦叶。四圣种住应如是学。迦叶。云何复欲行十二头陀。迦叶白佛言。一者常自行空闲静处亦当赞彼闲静之处。二者乞食。三者粪扫衣。四者若有嗔心止不食灭已乃食。五者一坐食。六者一时受取。七者常冢间行。八者露地坐。九者树下坐。十者常坐不卧。十一者随得敷具。十二者齐三衣。如此等法皆应赞叹。亦不自恃讥彼。乃至少欲众具知足。众具广示于人。佛告迦叶。善哉善哉。如汝所言。行十二头陀正应如是。佛复告迦叶汝可随吾按行林薮。迦叶答言。奉世尊告。佛起而去。迦叶即捉坐具著肩头随世尊后。迦叶随佛如师子子随大师子。尔时世尊。随道而行到一树下。告迦叶言。汝可为吾于此树下敷座。迦叶即奉告。揲僧伽梨四揲敷座。如来就坐。迦叶礼佛足。世尊以右手按坐。告迦叶言。此坐甚柔软。迦叶言。世尊。此坐实柔软。此衣是弟子初出家时衣。此衣新时价直迦尸一国今价已退可直半国。唯愿如来纳受此衣。佛告迦叶。吾怜愍汝故受此衣。汝受持何等。即白佛言。我当取迦尸迦草粪扫衣中最下者求觅受持。佛告迦叶。善哉善哉。汝受持迦尸迦草粪扫衣者。多所利益多所安隐。尔时世尊。与大比丘僧千二百五十人俱。次复游行摩竭提国。在林中善立摩拘陀树王下坐。尔时六群比丘于静房中共谈。迦叶不如阿若憍陈如等善来受具。亦不如毗舍离拔只子比丘三语受具。亦不如婆卢波斯那比丘白四羯磨受具。此非受具者也。
　　云何与诸比丘同共布萨羯磨。世尊尔时。在树下以天耳闻诸比丘在屏处论。佛告迦叶。为吾取水。迦叶即持钵向池取水。六群比丘见迦叶来到。六群即逆语言。汝非如五人憍陈如等善来受具亦不如毗舍离子三语受具。亦不如婆卢波斯那白四羯磨受具。汝非受具。云何与诸比丘同共布萨羯磨。迦叶即答诸比丘言。世尊为我在多子塔建立善法上受具竟。说此言已。即持水来到佛所奉佛钵水。佛饮已余残持与迦叶。迦叶取水已。整衣服偏袒右肩头面著地礼佛足合掌白佛言。六群比丘见向说言。汝非善来受具。复非三语受具亦非羯磨受具。云何同僧法事。弟子答诸比丘。世尊为我在多子塔建立善法上受具。汝等当诣佛咨启取足。得与不得。随佛所说当受行之。尔时世尊。为欲断未来诸比丘谤毁心故。告阿难言。汝往到王舍城。此城中若有诸比丘。尽集在大僧坊中。阿难即受教而去。至彼即集诸比丘在大僧坊。众僧集已即来白佛。僧已集竟。世尊自当知时。尔时世尊。即诣僧坊安庠就座右胁而卧。如象王观谛视迦叶。尔时迦叶从座而起。右膝著地头面礼佛。胡跪合掌白世尊言。本在家时父终亡后。粟金有九十六[百*斗]金钱有八十亿勒沙自妻颜容瑰玮世之无匹。内自思惟。若有真阿罗汉者当受之出家。思惟已。即舍爱断贪出家求道世间若有弟子师者唯佛是也。云何六群谤言不受具也。又复更言。世间若有奇色妙宝。不出已有。非贪财视色久已舍之。云何方被谤。从出家已。来在彼林中十二年。得四禅心乃至五通。未有一念乱心在前。何以故。见此生死诸行。可怖畏故复次言。家父在时。用二十亿金钱娉妻。一日三时随时易服。未曾有乏。乃至病瘦医药。及离世八法。恃姓豪贵不曾经心。虽娉其妻各修梵行未曾有毁。迦叶白佛言。世尊。我过去世缘以食施辟支佛故。从是以来常乐出家求涅槃解脱。佛自证知。何以故。心中常自怖畏流转五道受于生死。世尊。我初至多子塔林中。见如来即生此念。此即是本出家时所求师也。何以故。我于过去诸佛生于信心。今见世尊生于信心。等无有异。尔时世尊告诸比丘。若有烦恼结漏未尽。非一切智复非人师。受此成就大士礼者。头破作七分。吾实是烦恼惑累无明闇障皆已永断。知一切法为人作师。是故受此人礼。尔时迦叶即白佛言。诸比丘虽如此谤亦无忧恼。世尊今时。虽复种种赞叹之德亦不欣悦。何以故。我观能赞所赞是二皆空。所以者何。我得一切无我无人诸法空观故。从尔时世尊在多子塔。为我说月光喻水渧喻已来。心心相续常念此法更无余想。所以尔者。常系心在于善法不随余念。世尊。我未见佛时。十二年中常观地水火风及与三界皆作空想。况于今日遇世尊说法有余心想。亦复无有三世见闻觉知。岂于六群生异念乎。世尊为我说四圣种已来。我亦不取味触之想。见此阴身如四毒蛇。行四威仪心不与俱。何以故尔。久知此是过患之本。观此五阴念念生灭。亦如五拔刀贼。观色集色灭受想行识识集识灭。观六入空聚落中五拔刀贼。观于无我。世尊。我观此身。如器盛不净流出于外。身随身观。世尊。我观此心。无常迅速如野马疾风。心随心观。我观受苦。生灭代谢如水流灯焰。受随受观。我观法无我。属诸因缘。法随法观。世尊。我于如来所说法中无有错谬。当顶戴奉行。世尊。我于尔时王舍城千二百五十僧中。众僧行筹唱言。谁是应真可捉此筹。我于尔时。即拔此筹。若不遇如来出世。应得辟支佛而入涅槃。所以尔者。曾于诸佛久种善根。我于尔时。在毕波罗。石窟中卒遇小患。世尊故来问疾。但窟小身大。我即以手举此石窟令大。世尊。即入为我说苦空法也。
　　尔时我在毕波罗窟中入火光三昧。是时帝释梵王来礼我足。复有一人捉刀欲害我。从定出观此二人平等无异。复言我在大众及与私房威仪无异。佛告诸比丘。威仪进止当如迦叶。我虽闻此言不以喜悦。迦叶复言。我夜经行及中时乞食。意中生念。夜短中逼。举目上看日月。皆住不行。诸天变为人身。前后围绕供养于我。我于尔时。于此事中都无喜欢奇特之心。我于王舍城中。与千二百五十比丘俱集一处。行筹唱言。如来灭后谁能持佛法。我于尔时即拔此筹。所以尔者。于论中辩才无制御者。是故拔筹。若有正问。于五欲中谁不重染。应说我是。何以故。于三有中善得解脱故。若有人问。于根力觉道谁能成就。我于此中能师子吼。何以故。于一切苦集灭出离。知味知过如实见之。欲如火坑乃至喻于牟戟。欲之过患亦复如是。我无爱贪永已绝矣。心缘解脱涅槃。速疾如山顶水。舍于有漏如弃涕唾。我以广修四念处乃至八圣道。于八解脱定自在出入。我于神通自在无碍。世尊。我于众生有漏无漏种种诸心皆能悉达。我知众生过去无量宿命。世尊。我以天眼过于人眼。见众生生彼死此皆悉见之。我尽诸有漏心得解脱慧得解脱。迦叶言。诸比丘及余六群大德。莫谓我自叹其德。所有功德皆已舍之。况复其余虚假之名。所以说者。为欲利益长夜诸众生故。佛告迦叶。善哉善哉。迦叶。汝所利益事。除吾一人。其余声闻无能及者。汝可为诸六群愍其痴故。当与忏悔。
　　尔时优波离。即从座起偏袒右肩右膝著地合掌礼佛。问世尊言。一切诸佛皆建立善法上受具不。佛告优波离。非一切诸佛皆建立之。所以立者。为五浊众生建立之耳。五浊者。所谓劫浊命浊众生浊业浊烦恼浊。过去未来诸佛亦复如是。我今五浊恶世。是故制之。优波离。问佛。几处得建立善法上受具满足。佛告优波离。五处满足。何等为五。一者最后边身。二者婆醯破罗伽至婆勒伽。先得须陀洹果者是。三者随顺苏陀夷诸漏已尽心得解脱。四者难陀放牛儿。五者今迦叶如来受具戒。非余声闻。优波离。此五处建立善法上受具而得满足。世尊。有几处白四羯磨受具而得满足。佛言。有五处而得满足。一者和上如法二者二阿阇梨如法三者七僧清净四者羯磨成就五者众僧和合与欲。优波离。此五处不成就。不名满足。此中有四种受具。从善来乃至白四是也。
　　比丘尼亦有四种受具。一者如摩登只女是。二者师法是。三者遣使现前是。四者白四羯磨是。敕听受具上受具。此二皆作建立善法上受具。名说比丘尼上受具。亦建立善法上受具名说。是名受具。不受具者。异于上受具。名不受具。若声闻用善来语授人戒者。不成受具。用三语授人戒亦不得受具。白四羯磨唱不成就者。亦不得受具。非法僧亦不得受具。何者名非法僧。不就戒场先羯磨后白。又复更作余羯磨。皆名非法僧。离佛离法离毗尼受具亦不得具。年不满二十不得受具。若受亦不得具。若无和上若二和上若三乃至众多作和上亦不得受具。
　　若受戒者若和上。隐身不现亦不得受具。十数众僧虽满。若一隐不现。若受戒者不现。亦不得受具外更不结大界。直结小界亦不得受具。若和上众僧受戒人互在界内外。亦不得受具。有十三种人。不得作和上受具。若在家受优婆塞戒若毁破一。有受八斋毁一。若受沙弥十戒毁一。如此人者。后出家亦不得戒。亦不得作和上。二者若出家在家破比丘尼净行。亦不得作和上。三者为衣食故。自剃头著袈裟诈入僧中与僧同法事。此亦不得作和上。四者若有外道人。于佛法中出家。后时厌道。不舍戒而去。从外道中还来欲在法中。佛不听此人在于僧中。亦不得作和上。五者黄门不得作和上。六者杀父。七者杀母。八者出佛身血。九者杀真人罗汉。十者破和合僧。十一者若非人变形为人者名为非人。十二者若畜生道变形为人者。十三者二根人。如是十三种。不任作和上。何以故。是人无戒故。

　　　　毗尼母经卷第一



　　　　毗尼母经卷第二

　　　　失译人名今附秦录
　　尼遣使受戒中。佛在世时唯有一女得。所以得者。但此女颜容挺特世所无比。若往者恐恶人抄略。是故佛听。今时若有如是比者。可得遣使受戒。其余一切要现前得具。不现前不得。师法受具中。除憍昙弥五百诸女。其余一切不得师法受具。上受具中。除尊者摩诃迦叶苏陀耶。其余一切不得建立善法上受具。若男子女人其性调善。慧亦明了无有诸难。得受具足。复有三人不得受具。一不自称字。二不称和上字。三不乞戒。此三种人不得受具。与此相违得受具足。复有五人可受具足。一成就丈夫。二不负债。三不是人奴。四年满二十。五父母放出家。是五种人得受具足。复有五处。白四羯磨受戒满足何者五。一者和上二者阿阇梨。三众僧具足。四性调顺。五诸根具足无诸障碍。是名五处受戒满足。与五人相违不得受具。复有二人不听受具。一者有业障。二者龙变为人。若先不知与受戒。后时知应摈出众。先知不应与受戒。如上十三比类应广知。复有一人不应受具。此身上忽生白色生已复灭。若先知不应与受具。若不知已受具竟。后时虽知不应驱出众。
　　云何为业。思业行业可思业。故思业非可思业。可受业不可受业。少受业多受业。已受业未受业。色业非色业。可见业不可见业。有对业无对业。圣业世间业。现身受业生受业。后受业趣恶业。趣天业趣涅槃业。有三业一切诸业摄在其中。白业。白第二业。白第四业。复有四业。非法作业。法作业。群共作业。业齐集作业。复有四种业。有比丘群业。共作非法羯磨齐集业。共作非法羯磨群共业。作法羯磨齐集业。作法羯磨此中。非法业群共业。诸比丘不应作。非法业齐集业。此二业不应作。法业群品业亦不应作。法业齐集业。此二业应作。吾所听之。此中有三种应当知。一者白业。二者摈罚业。三非白非摈罚业。云何名为白业。白已剃发受沙弥戒。乃至大比丘戒亦先白后受。若不听不得受比丘法。一切皆如是。若有所作。要白众僧。听得不听不得作。是故名为白业羯磨。云何名为摈罚羯磨。若有比丘不顺佛语。或自白僧或他白僧。僧集随其罪轻重。众诃责摈出。或有人摈罚。罪负未讫更重作之。众僧亦更重诃责。如此之类皆名摈罚业也。云何名为不白不摈罚。若有比丘。僧差营房舍。此业非白亦非摈罚。又复此人。僧初与羯磨立作营房人。是亦非白非摈罚。是业名为非白非摈罚。又复解羯磨非一。如羯磨亡比丘物。此羯磨非白非摈罚。是故有异。受功德衣羯磨亦如是。如结大界羯磨净地羯磨。如此等不在白摈罚羯磨也。复有二种羯磨。一为人二为法。何等为法羯磨。如白已说波罗提木叉戒自恣。如平僧坊地差营事人差分衣钵人。如为受迦絺那衣舍迦絺那衣结界舍界离衣宿先布萨却安居者。诸比丘檀越请安居。安居日满比丘尼为饮食美故不去。檀越心生疲厌。诸比丘即往白佛。佛即制。安居竟比丘尼若过一日波逸提。若大比丘突吉罗。齐集自恣。问法答法。问毗尼答毗尼。问法者迦叶是。答法者阿难是。问毗尼者迦叶是。答毗尼者优波离是。俱名依法羯磨。云何名依人羯磨。如度沙弥法先白后剃发受戒。如行波利婆沙日未满更犯还行本事行摩那埵行阿浮诃那与现前毗尼忆念毗尼。因闼婆摩罗子被谤故。佛制忆念毗尼。因难提伽比丘本清净心受戒。失心所作违于毗尼。后还得本心。诸比丘谤言犯罪。此比丘自言。我本失心时所作不觉不知。佛言。痴狂心所作不犯。是故此比丘。从众僧乞不痴毗尼。云何名自知比丘。佛在世时常自说戒。忽至说戒日。说戒时至。初夜中夜诸比丘请佛说戒。佛默然不说。目连以天眼观此众中。谁不清净。佛不说也。见一比丘不清净。目连即起捉臂牵出。佛即告目连言。何以不审悉问之。诸比丘应自知。所以初夜中夜佛不言者。外有恶贼故尔。尔时舍卫国诸比丘斗讼。此应灭之云何得灭。众中三藏比丘。当取其语和合灭之。有比丘字诃德。有风热乱心故。与诸外道论义。言辞错乱前后不定。为外道所笑。诸比丘白佛。佛呼此比丘在前。语言。汝莫乱心故与人论议。言应定实。现前诃责现前灭之。
　　尔时舍卫国诸比丘诤讼。佛告诸比丘。各各相向五体投地。如草敷地灭所诤讼。犯事后当忏悔除灭。从诃责羯磨乃至知种种杂物人羯磨。此是依人羯磨。有羯磨成事不成。有事成羯磨不成。有俱成有俱不成。羯磨者法也。事者人也。云何名事成羯磨不成者。此人清净一切无诸障碍。是名事成。羯磨不成者。或言语不具亦前后不次第说不明了。是名羯磨不成。何者名为羯磨成事不成。羯磨成者。言语具足前后次第说亦明了。是名羯磨成。事不成者。有人诸根不具及余障碍。是名事不成。又俱成者。羯磨及人此二皆具。故言俱成。俱不成者。羯磨及人二俱不足。是名俱不成。应止羯磨者。诸比丘皆集。但所作不如法。应羯磨作法不羯磨作。应白作法不白作。众中有持毗尼行清净者。说言。此非法非律。是不应作。即止不作。是名止羯磨。不应止羯磨者。众僧齐集。所作亦皆如法。众中无讥慊者。是名不应止羯磨。此二章。卑犍度中广说章。卑者国名也。摈出有二种羯磨。一永摈二为调伏故摈。调伏者。未忏悔中间。及饮食坐起言语。一切僧法事皆不得同。是名摈出调伏羯磨。此人若刚强永无改悔。尽此一身不复得同僧事。尊者优波离。即从座起整衣服合掌礼佛白佛言。世尊。若有比丘于僧事无缺。而强摈者此事云何。佛言摈有二种。一者善摈二者恶摈。如摈十三种人者名为善摈。与此相违名为恶摈。是名摈出羯磨。复有众僧。听忏悔入僧次第羯磨。若比丘为调伏故摈出者。此人后时改悔求僧除罪。僧有所教敕皆顺僧意不敢违逆。能使众僧齐心欢喜。僧即聚集解摈羯磨更作。听入僧羯磨。是名听入僧羯磨。优波离问佛。摈出忏悔此事云何。佛言。为调伏者听使忏悔。永摈者不听忏悔。何者名为诃责羯磨。有人僧中健斗强诤。于僧法事中皆不如法。现前种种诃责乃至摈出。此诃责事。诃责犍度中广说。有诃责者。若比丘作种种不如法事。众僧语言。长老汝犯不如法事。此人即答僧言。我不知不见犯何等事。僧应种种苦责摈出。是名呵责羯磨。谏法应三处谏。见闻疑破戒破见破行。谏者。有五事因缘。一知时二利于前人三实心四调和语五不粗恶语。复有内立五种因缘故应谏。一利益二安乐三慈心四悲心五于犯罪中欲使速离。是名谏法缘事。云何名为缘事。若因若缘此中从何初起。如拔陀波罗比丘经中。应当广知。尔时世尊。在舍卫国一坐而食佛告诸比丘。吾一食已来身体调适无诸患苦。汝等亦应一食。诸比丘闻告欢喜奉行。拔陀波罗比丘不顺佛告。不能一食。何以故。我常数数食以此为法。佛复告言。汝能多食者中前多乞一坐而食。复言不能。佛复欲游诸国邑。阿难为佛缝衣。此比丘到阿难所问言。汝何所作。阿难答言。世尊欲游诸国邑。是故为佛缝衣。汝住此或无利益。闻此语已即到佛所。五体投地白佛言。世尊。当为弟子忏悔。佛言。忏悔无益。一切沙门婆罗门皆知汝行非法。若顺吾言者。四禅四空定诸通解脱皆可得耳。不用吾言者。于此诸善不可得也。复更殷勤三请世尊。世尊然后受其忏悔。复为说法。若人造恶能改悔者。于佛法中多所利益。如是广说。此拔陀波罗比丘数数犯罪。诸比丘见已谏之。闻谏之言不以经怀。便以余言而答。佛向拔陀波罗比丘言。有一比丘犯种种罪。诸比丘见已如法谏之。此比丘更以异言而答。复生嗔恚。佛言。此比丘虽不受谏亦应谏之。所以尔者。欲使诸沙门婆罗门一切广闻。亦欲使其现身长夜受苦。佛说曰。调伏法有三种。一呵责二别住宿三当令依止有智慧者乃至驱出。是人因是事调伏。心意柔软顺僧法而行。能使大众欢悦。是名调伏法。舍摩陀者(秦言名灭)何等比丘事应灭。若有比丘随善法能除四受。一者欲受二者见受三者戒取受四者我取受。能除此四受。随顺行出离法。善者念念增进。恶者舍之。是名为灭。又复灭者。从现前毗尼乃至敷草毗尼。灭此七诤亦名为灭也。不应灭者。若比丘成就五法起斗诤事。一者常乐在家。二者常乐依国王大臣。三者不乐依僧。四者亦不依法。五者众僧所行事皆不顺之。若比丘成就此五种事。所有诤事不应灭之。复有比丘成就五法。有诤事起应当灭之。何等为五。五者与上五事相违。即是五也。成此五法。所有诤事应当灭之。又复灭者。随僧行法能随顺之。所有善法日日增进。其所行事常为解说。若有事能令僧喜行之不惓。是名灭法。舍戒法。若比丘愁忧不乐不乐梵行。欲归家不乐比丘法。于此法中生惭愧心。意欲成就在家之法。出家法于我无益。在家法益我甚好。意欲舍比丘法还家。作如是语。我舍佛法僧和上阿阇梨梵行毗尼波罗提木叉戒。如是广说。应当知是为舍戒。不舍戒者。若痴狂心乱乃至口噤不能言者。不名舍戒。如是广说。应当知。戒羸者。比丘生念。不乐梵行乐在外道乃至作僧祇人。是名戒羸。戒羸事如上文中所说。说戒法。应如法集僧。僧集已应当一白羯磨。不应二三四白羯磨也。僧作法事如法取欲皆应默然。不应遮也。僧若不满足者不应说戒。僧若满足应广说戒。时不中略说也。时者。无留难名为时。尔时世尊。于静房中心念。我为诸比丘制戒。说波罗提木叉。乃至能使人得四沙门果。波罗提木叉者。戒律行住处。是名波罗提木叉义。尔时诸比丘用歌音诵戒。佛言。不应当以高声了了诵戒。歌音诵戒有五事过。一心染著此音。二为世人所嫌。三与世人无异。四妨废行道。五妨入定。是名五事过也。
　　佛在世时。诸比丘日日说戒。众僧皆生厌心。佛闻即制十五日一说戒。尔时于一住处说戒。僧坊既大。诸比丘远者不闻。是以如来为诸比丘制法。僧众若多僧房亦大者。应当正中敷座。说戒者在此座上。当高声了了说使得闻之。尔时诸比丘在一住处。僧众虽大无诵戒者。法事不成。世尊闻已告诸比丘。从今已后。有出家者至五腊要诵戒使利。若根钝者乃至百腊亦应诵之。若故不诵。若先诵后时废忘。若复钝根不能得者。此等三人有四种过。一不得畜弟子。二不得离依止。三不得作和上。四不得作阿阇梨。是名不诵戒者罪。有八种难得略说戒。一者王难二者贼难三者水难四者火难五者病难六者人难七者非人难八者毒蛇难。有此八种得略说戒。略有五种。一者说戒序已。称名说言。四波罗夷。汝等数数闻。乃至众学亦如是说。第二略者。从戒序说四事竟。后亦称名如前也。第三略者。从戒序说至十三事。后者称名亦如前二。第四略者。从戒序说至二不定。余者称名亦如前三。第五略者。从戒序说乃至尼萨耆波逸提。后者称名亦如前四。尔时有众多比丘。在一处皆根钝无所知。有贼难不得就余寺说戒。法事不成。佛闻已教诸比丘。汝等当略说戒。诸恶莫作诸善奉行自净其意是诸佛教。是名略说戒。不成说戒有四种。非法群共说戒不名说戒。非法齐集此亦不名说戒。群共此亦不成说。应一白处二白。此亦不成说戒。若有比丘于说戒时。三四别共私论起贡高心。因说戒论义生于诤讼。如此说戒不成说戒。不成有二种。一斗讼故说戒不成。二恶心故增长烦恼。是二皆不成说戒。此事布萨犍度中应当广知。是处应说。何者若比丘未犯罪心中生念。云何不犯众恶而得生善。即诣持法持毗尼持摩得勒伽藏者问之。尊者。何者是法。何者非法。何者可说。何者不可说。彼师闻此语。即次第为说法。如法说不如法。不如法说如毗尼。如毗尼说非毗尼。如非毗尼说轻。如轻说重。如重说粗恶语。如粗恶语说非粗恶语。如非粗恶语说犯。如犯说不犯。如不犯说残。如残说不残。如不残说应。如应说不应。如不应说制。如制说不如制。如不如制说所说。如所说不如所说。如不如所说齐量。如齐量说不齐量。如不齐量说分别。如分别说不分别。如不分别说比丘法。食在界内无净厨不得食。何以故。佛游诸聚落。见诸比丘共诤。佛问比丘诤何等事。比丘白佛。昨日食已有余残食。是故诤之。佛言。从今已去。宿食及在大界内食。无净厨者一切不得食。众僧住处初立寺时。众僧齐集。应先羯磨作净厨处。后羯磨众僧房舍处。若当时忘误不羯磨作净厨处者。后若忆还解大界后解小界。先羯磨净厨处。结界法。先结小界后结大界。共宿食残宿食。众僧小界内所作食。僧自手作食。若僧值世饥馑得食。余时不得食。受食已檀越来请。彼中食即足。应以此食转施余僧。彼僧得已应作残食法而食。复有诸大师。为国主所重请食。彼中食足。余残将来施同住处僧。僧怖不食。佛言。听汝作残食法食之无过。有比丘外得果来即与净施主。施主值世饥馑不还本主。佛因而制戒。从今已去。若饥馑世得自畜而食。池中果一切果亦如是。畜钵法。除铁钵瓦钵。余一切钵皆不得畜。色中上色衣不应畜。何者锦纹鬘花如此等衣不中畜。应说者。有比丘生念。云何修诸善法。往诣诸智者所。问言。云何名犯。云何不犯。云何忏悔。因何事而犯。彼师随顺毗尼为说犯不犯。如是广应当知。问者闻师说已。心中无复忧苦。随顺师教如毗尼而行。心得清净随顺善法。更无余念。是名应说。又复应说者。比丘生念。厌患生死。云何出离修道而得涅槃。生此念已。即到智者边问之。尊者大德。云何修四禅乃至四果。彼师次第为说。乃至阿罗汉果。是名应说。云何名为非法说。彼师为问者说。法说非法非法说法。乃至所说名非所说。不所说名所说。限量作非限量。非限量作限量。分别名不分别。不分别名分别。从食钵乃至饮皆亦如是。又不应说者。有比丘问智者。云何得初禅乃至四果。智者为说。汝之所问得过人法。汝犯波罗夷。是名不应说。往时有比丘。字难提伽。失性。于众僧布萨日。或忆或不忆。忆时来不忆不来。诸比丘往白世尊。佛告言。但与此比丘作失性白二羯磨。虽不来法事成就。此布萨犍度中广明。此比丘还得本心。心中生疑。本失性羯磨为舍不舍。往白世尊。佛言。得心者可舍之。诸比丘复疑。后还失心此复云何。佛言。还作失性羯磨。后得本心还舍。比丘受人施不如法。为施所堕。堕有二种。一者食他人施不如法修道。放心纵逸无善可记。二者与施转施施不如法。因此二处当堕三途。若无三途受报。此身即腹坏食出。所著衣服即应离身。应施者。若父母贫苦。应先授三归五戒十善然后施与。若不贫虽受三归五戒不中施与。复有施处。一者治塔人。二者奉僧人。三者治僧房人。四者病苦人。五者婴儿。六者怀妊女人。七者牢狱系人。八者来诣僧房乞人。如此等人或中与或不中与。治塔奉僧治僧房人。计其功劳当偿作价。若过分与为施所堕。施病者食。当作慈心随病者所宜而施与之。若设病错误与食。为施所堕。婴儿牢狱系人怀妊者。如此人等当以慈心施之。勿望出入得报。当为佛法不作留难。如此等心施之如法。若不尔为施所堕。诣僧房乞。若自有粮不须施之。施者为施所堕。若无粮食施之无过。若比丘不坐禅不诵经。不营佛法僧事。受人施为施所堕。若有三业受施无过。若前人无三业。知而转施与者。受施能施。二皆为施所堕。若比丘食檀越施以知足为限。若饱强饮食者为施所堕。若比丘作憍慢意自饮食者为施所堕。何以故。世尊。于长夜中常赞叹限食。最后乃至施持戒者。能受施能消施也。如佛说曰。施持戒者果报益大。施破戒者得果报甚少。如佛说偈。宁吞铁丸而死。不以无戒食人信施。若食足已更强食者。不加色力但增其患。是故不应无度食也。羯磨者。有四因缘羯磨得成。一如法二僧齐集。三如法白一处白一。乃至白四处白四。白四处不三二一。白四者众僧不来者与欲。众中无说难者。此四法成就。是名如法羯磨。此事章卑犍度中当广知。非羯磨者。四事不成不名羯磨。毗尼者。有种种毗尼。有犯毗尼。有斗诤毗尼。有烦恼毗尼。比丘毗尼。比丘尼毗尼。少分毗尼。一切处毗尼。从犯毗尼。出罪毗尼。又毗尼能灭不善根。能灭障法。能灭五盖恶行。名为毗尼。复有毗尼。能发露随顺修行舍恶从善。名为毗尼。云何名为发露。所犯不隐尽向人说。名为发露。此事灭罪犍度中广说。随顺者。随顺和上所说。随顺阿阇梨所说。乃至众僧所说皆不违逆。是名随顺。云何名为灭。能灭斗诤故名为灭。云何名为断。如断烦恼名为断。烦恼毗尼。断烦恼毗尼中应当广知。又比丘说言如我所知见者。欲不能障道。余比丘谏言。莫作是语。欲者是障道之本。所以知之。世尊种种为欲作喻。欲如火坑乃至刀喻等。云何言不障当舍此见。诸比丘谏时。受谏者好。若不受诸比丘当为作白四羯磨忆之。是名弃舍恶见比丘过语。诸比丘集作法事。不如法众中。有见众僧作法事不成。此人若有三四五伴。可得谏之。若独一不须谏也。何以故。大众力大或能摈出。于法无益自得苦恼。以是义故。应默然不言。若入僧中应立五德一者常起慈心如扫叉喻。好恶平等皆欲令得善。二者于诸上座常起恭敬谦下之心无得慢也。三者于诸下座勿得谈论而共交由。四者若僧集作法事时。大众应请一知法者说法。五者若众不请。应语众令请知法说。舍利弗亦成就上五种入僧法。云何名白。迦叶。随比丘说言众皆听许默然故。名为白。白一处是。如初度沙弥。受大戒时白僧。白僧已差教授师。将出家者屏猥处。问其遮法。为欲说波罗提木叉。若自恣若钵破更受。有一比丘字阐陀。始欲犯戒。诸比丘知已谏之。此比丘语诸比丘言。汝等何所说。共谁言谁有犯者。云何名犯。作如此异语。诸比丘白佛。佛言。与此比丘作异语别住羯磨。阐陀比丘后时复更轻弄诸比丘。诸比丘语。莫坐便坐。莫起便起。莫语便语莫来便来。诸比丘白佛。佛言。为作调弄白一羯磨。如此等及余未列名者。皆名白一羯磨。云何名为白二羯磨。白者。大德僧听某甲房舍隤毁。若僧时到僧忍听。僧与某甲房舍与某檀越修治及与营事比丘。白如是。大德僧听。某房舍某房舍无檀越隤毁。僧今与某房舍与某檀越令修治及营事比丘。若僧忍者持某房舍与某檀越令修治及营事比丘。僧忍者默然不忍者便说。僧已忍。持某房舍与某檀越及营事比丘竟。僧忍默然故是事如是持。营僧事人分亡比丘衣钵。受迦絺那衣舍迦絺那衣。一切结界不离衣宿法。先结大界后结不失衣界。先舍不失衣界后舍大界。教授比丘尼自恣。如是等众多。皆白二羯磨。白四羯磨者。白已三羯磨。是名白四羯磨。一者呵责。二者有比丘共白。衣斗。众僧劝令与檀越忏悔。摈出灭摈别住还行本事行摩那埵行阿浮呵那乃至七灭诤。有比丘大德。为巨富信心檀越所重。请其多年。随其所须供给与之。傍人说曰。此长者巨富。由比丘故大损其财。痴失性比丘尼受戒已。来僧中乞戒。犯戒事覆钵默摈。如是等及余未列者。皆白四羯磨。别住有二种。若有外道来入佛法中求出家者。僧应与四月别住白四羯磨。又复别住者。十三种种性。于僧残中若犯一一。不发露覆藏。后时发露。僧与白四羯磨别住。以何义故名为别住。别在一房不得与僧同处。一切大僧下坐不得连草食。又复一切众僧苦役。扫塔及僧房。乃至僧大小行来处。皆料理之。又复虽入僧中。不得与僧谈论。若有问者亦不得答。以是义故名为别住。行本事者。别住时未竟。又复更犯。复从众僧乞别住。僧还与本所覆藏日作白四羯磨。故名本事。云何名为摩那埵。摩那埵者。别住苦役与前住无异。但与日限少有异耳。若犯时即发露者。亦六日六夜行之。摩那埵者(秦言意喜)前唯自意欢喜。亦生惭愧。亦使众僧欢喜。由前喜故与其少日。因少日故始得喜名。众僧喜者。观此人所行法不复还犯。众僧叹者言。此人因此改悔。更不起烦恼成清净人也。是故喜耳。阿浮呵那者。清净戒生得净解脱。于此戒中清净无犯。善持起去。是名阿浮呵那义。有犯不犯。犯者三种人犯。一不痴狂。二不散乱心。三不为苦痛所逼。是名为犯。复有犯者。一切所犯轻重。随彼佛所制处广应当知。不犯者亦如是。随何篇所明。彼中广应当知。决了犯不犯义。一切当毗尼中推之。从初法非法不知。乃至忏悔不忏悔不知。此二十二种与人受具。皆名为犯。欲决断一切不犯者。应当毗尼中推之。有能成就二十二法者。应与人受具。是名不犯。有比丘犯非比丘尼犯。又比丘尼犯非比丘犯。又比丘比丘尼犯。非式叉摩尼犯。又比丘比丘尼犯。非沙弥沙弥尼犯。或有出家五众犯。非优婆塞优婆夷犯。复有七众皆犯。何等名为比丘犯非比丘尼犯。如阿练若住处所行法。比丘尼不行。比丘犯非比丘尼犯。有一比丘在阿练若处住。懈怠不能瓶中盛水。亦复无食。后时有贼来。从索水索食皆不得。嗔恚即打此比丘。如来知已后与制戒。阿练若处住者。皆应瓶盛水残食少多留之。贼来索可与耳。如是等皆比丘法。非比丘尼所行法。何者比丘尼犯非比丘犯。若比丘尼独渡水独行入村。离众独宿或独随道行。或独使男子剃发。或独比丘经行处行或结加趺坐。如是等所犯。比丘尼犯非比丘犯。何者名比丘比丘尼犯非式叉摩尼犯。若比丘比丘尼不受食而食。比丘比丘尼犯。非式叉摩尼犯。何等三众犯。非沙弥沙弥尼犯。除沙弥沙弥尼戒已。犯余戒者是三众犯。非沙弥沙弥尼犯。何者五众犯。非优婆塞优婆夷犯。除五戒已。犯余戒者是五众犯。非二众也。何者名七众都犯。七众皆持五戒。七众若犯此五戒。皆同犯也。有犯冬有非春夏有。有犯春有非夏冬有。有犯夏有非冬春有。何者冬有非春夏有。冬四月已满。应舍功德衣。若不舍过一日犯突吉罗。此犯冬有非春夏也。何者春犯非夏冬有。春一月残。应乞雨浴衣。若过一月乞。若乞过长得。得已不十五日用。此三事皆犯尼萨耆波逸提。何者夏有非冬春有。比丘法应夏安居。安居有二种。前后若不安居。复不自恣。此犯夏有非冬春有。是故此三所犯。各当时而有。是名犯不犯。何者轻。犯波罗提提舍尼。此罪轻。或向一人说。若自心念。皆能灭也。自种性者。若比丘畜人皮革屣食人肉。若畜食者偷兰遮。种性者。肉及皮即是人身故言种性。突吉罗者。不摄身威仪得突吉罗。恶口者。说言汝是工师技儿诸根不具。如此说者得波逸提。是名恶口轻犯也。
　　重者。波罗夷僧伽婆尸沙。此二边所得偷兰遮重也。或有所犯。于比丘重比丘尼轻。或有所犯。于比丘尼重比丘轻。比丘重者。故出精比丘得僧伽婆尸沙。比丘尼得波逸提。
　　比丘尼重者。比丘尼淫欲心盛。手摩男子屏处。男子亦摩比丘尼屏处。俱著触乐。比丘尼犯波罗夷。若比丘尼。知比丘尼犯重。覆藏不向一比丘尼说。亦得波罗夷。若比丘不随顺僧法。僧与呵责羯磨。又比丘尼言。此比丘随顺僧法。种种言说与比丘同心。诸比丘尼谏言。不须往反言语相助。不受尼谏。往返言语相助不绝。尼僧与作白四羯磨。此尼得波罗夷。比丘尼复有八事。犯波罗夷。一者尼与男子互相捉手。二者便更互捉衣。三者共男子静屏处并坐。四者屏处共语。五者屏处身相触。六者尼共男子独道行。七者道中露身相触。八者至共期行不净处。若尼具前七事时。犯偷兰遮。满八事犯波罗夷。此是比丘尼重比丘轻或有犯重报轻。或有犯轻报重。或有犯重报亦重。或有犯轻报亦轻。有犯重报轻者。有比丘作使和合男女。若和合者得僧残。不和合得偷兰遮。若比丘私作房。不白众僧乞羯磨。未成犯偷兰遮。成已犯僧残。是名犯重报轻。犯轻报重者。若比丘嗔恚心打阿罗汉。或复欲心摩触阿罗汉起于染著。乃至打佛于佛上起染欲心。或有恶口骂阿罗汉及佛。毁呰形残诸根不具。此得波逸提。是名犯轻报重。犯重报重者。波罗夷及二无根谤圣及凡。得僧残罪。二无根者。一比丘嗔心遣妹尼弥勒。往谤阿罗汉陀骠摩罗子。语言。大德共我行欲。此谤他比丘。随路行见二羊共行欲。心中生念。前谤既虚。今以母羊为弥勒尼。翁羊为陀骠摩罗子。生此念已。来到寺中向众僧说。前时不实今日实见。诸比丘即谏言。此阿罗汉莫以恶言谤之。答言实尔听我所说。诸比丘听之。说言。我向者路中行。见二羊共行欲。翁羊为陀骠摩罗子。母羊即是弥勒尼。诸比丘闻此言。即共论议。此二皆无根。是名二无根谤。一污他家。二坏法轮僧方便。三随坏法轮僧徒众。四恶性不受人谏。得僧残罪。此是犯重报亦重。犯轻报亦轻者若比丘入聚落不忆念摄身四威仪及口四过。忘误犯者。一人前忏悔波逸提突吉罗。若比丘尼犯罪。先忘不发露。布萨时始忆。若欲发露恐乱僧听戒心中默念。说戒已当忏悔。如此等皆犯轻报亦轻。有三种犯。一者事重心轻。二者事轻心重。三者事心俱重。事重心轻者。若比丘在尼寺中为尼说法。日已没心中生疑。谓日未没说法。此是事重心轻事轻心重者。比丘在尼寺说法。日未没意谓日已没说法。此是事轻心重。心事俱重者。比丘在尼寺说法。日已没心作没想。此是心事俱重。心轻事重心重事轻。是二俱得突吉罗。心事俱重得波逸提。波罗夷者。犯名虽同。果报有异。所以者何如淫处非一畜生及人。人中有出家有不出家。又不出家中有二种。有持戒不持戒。出家中有五种。亦有持戒不持戒乃至圣人。有如是差别。犯名虽同果报有异。第二波罗夷者所盗处非一。有出家在家。在家人中盗取他物亦有差别。出家人中盗亦有差别。是三宝中盗亦有差别。是故波罗夷名虽同果报有异。第三波罗夷者。天及人乃至圣人如此人等。若断命根得波罗夷。断名虽同果报亦异。第四波罗夷者。亦有差别。向在家人说得过人法重。向出家人说得过人法轻。是故得罪名虽同。果报不同也。

　　　　毗尼母经卷第二



　　　　毗尼母经卷第三

　　　　失译人名今附秦录
　　云何名残。罪可除。是以故名残也云何无残。四波罗夷。罪不可除。是故名无残。云何名粗恶犯。如人欲作四波罗夷事。身所作及口所说无有惭愧。因此二处必成波罗夷事。是名粗恶。又复一处浊重。僧伽婆尸沙边成婆尸沙方便是也。是二偷兰名浊重犯。何者非粗浊重。波逸提波罗提提舍尼自性偷兰遮突吉罗。如此等亦是不善身口所作。但非大事方便。以是义故。非粗恶浊重也。沙弥沙弥尼犯波罗夷。得突吉罗不可忏也。有犯须羯磨有不须羯磨。有犯须羯磨者。如十三僧残乃至恶口。此犯须羯磨得除。不须羯磨者。三波罗夷是。一波罗夷须羯磨得除。何者如难提伽比丘。常空静处坐禅。有天魔变为女形在难提前。难提欲心炽盛随逐此女。魔即隐形。见一死马共行不净。行已即悔。脱袈裟怀抱。垂泪举手呼天大唤。我非沙门非释子。到世尊所。如其所犯向世尊说。佛知此比丘发露心重后更不犯。即集诸比丘为作白四得戒羯磨。所以得戒者。一此人见佛。二发露心重。是以得戒。虽还得戒。一切大道人下坐。僧作法事尽不得同。是名有须不须也。
　　尊者萨婆多说曰。若比丘得世俗定从四禅起。天魔作女形惑乱其心。此比丘即共行不净。行已即悔无覆藏心。念念相续无一念隐。亦心中不乐舍法服。如此人者。应当从僧乞灭除波罗夷羯磨。僧与此人白四除波罗夷罪羯磨。此人得戒已。如僧告敕尽形奉行。不得作和尚阿阇梨。不得作教授尼师。僧集时不得说戒。一切法事得听。在大僧下坐。不得与僧连草食。如尊者婆奢说曰。若比丘得世俗定。从定起已。或痴狂心乱。或为方道。乃至鬼所惑。因此行不净行。行已即悔。发露无覆藏心。复不欲舍法服。应僧中乞除波罗夷罪羯磨。奉僧所敕。尽形寿不得作和尚阿阇梨。不得作教授尼师。大众集时不得说戒。亦不得为人作羯磨。一切大僧下沙弥上坐。不得与僧连草食。有一比丘字禅那陀。在空闲处禅定。诸檀越日日送食。中间无男子。有一女人常为送食。常来不已。便生染心共行不净。行已即悔。脱三衣著肩上露身而走唱言贼贼。边人问之。有何等贼。答言。为烦恼贼所劫尽。向诸檀越及众僧发露无覆藏心。僧中智者语言。有尊者波奢善持毗尼。能除汝罪。此比丘即到波奢所。如其所犯向波奢说。波奢语言。汝欲除罪能用我语不。答曰无违。波奢遣人作大火坑满中炎火。语言。汝欲除罪者可投此坑中。波奢先共余比丘论。若比丘直入坑者汝等捉之。此比丘用波奢语直欲入坑。边人捉之。波奢知此比丘心实。即为作白四羯磨除此波罗夷。此比丘从今得羯磨已。名为清净持戒者。但此一身不得超生离死证于四果。亦不得无漏功德。然障不入地狱耳。喻如树叶落已还生树上无有是处。若犯初篇得证四果获无漏功德亦无是处。此人虽与僧同在一处。但僧与其万途隔也。如上所说。犯戒有七种。一波罗夷。二僧伽婆尸沙。三尼萨耆波逸提。四波逸提。五偷兰遮。六波罗提提舍尼。七突吉罗。波罗夷者。不生善根。永不可忏。亦无羯磨可得除罪。有偷兰遮。不可羯磨除罪何者。如提婆达多出佛身血是。此偷兰遮永不生无漏善根。亦无羯磨可除罪也。有波逸提。不生善根亦无羯磨可得除罪也。何者如比丘嗔心欲断佛命打佛。得波夜提不可忏也。有突吉罗。不生善根亦无除罪羯磨。何者沙弥沙弥尼式叉摩尼。四波罗夷中若犯一。此罪不可忏也。是故有犯须羯磨有犯不须。如上说也。羯磨已复羯磨者。僧残是也。羯磨已更不羯磨者。尼萨耆波夜提九十二波夜提等是也。欲发露者要具五法。一整衣服。二脱革屣。三胡跪。四合掌。五说所犯事。如是应忏悔。若不尔不名忏悔。有五种犯易除。一者有罪。应一比丘前除。若无比丘。心中立誓亦可得除。二者犯突吉罗。若恶口向一人说得灭。三者如波夜提自性偷兰。一人前悔亦得除灭。四者僧残边偷兰波罗夷边偷兰。四人已上众中羯磨除之。僧残如上说。五者从地至地。羯磨受戒犍度中。当知有总名说。何者是从波罗夷乃至七灭诤。若有所破皆名为犯。是故名集犯。谏法者。若有比丘犯罪。余比丘或见闻疑。应先白上座及僧。上座僧若听。复应问犯罪者。今欲谏汝为听不。若上座及僧犯事者与欲得谏。若二俱不听。若一听一不听。皆不得谏。谏者要内立五德然后谏之。一者知时而谏。二者实心非虚伪心。三者为利益故。不为不利益故谏。四者柔软言辞非粗恶语谏。五者慈心故谏。非不见过故谏。谏者。众僧集已次第坐竟。有事者别一处坐。谏者从座起。诣彼犯罪人所。如其所见闻疑事。事有三处。一者波罗夷僧残及偷兰。此名为戒二者破正见住邪见中。三者从波逸提乃至恶口。名之为行。见闻疑于此三处起。谏者或屏处或众中。语言。汝当忆念本所犯。不得同僧作法事。应出去。如法除罪已。后还当入僧。是名为谏忆念也。有谏法不成者。众僧集已。犯罪者别处坐。谏者问有罪者听谏不。答言听。有事者听已即起去。此不成谏。谏他者问已即去。六群比丘是。若问犯罪者。问已即去。不成谏也。何时名谏时。众僧齐集与欲。犯罪者现前与欲。谏者现前。如此等俱名为谏。时尊者萨婆多说曰。谏者语犯罪者言。我念汝语汝谏汝。犯罪者答言。汝念我语我谏我善哉。受谏者。不应受五种人谏。一者无惭无愧。二者不广学。三者常觅人过。四者喜斗诤。五者欲舍服还俗。如此等五人。不应受其谏。是名不受谏。佛语诸比丘。谏者。于犯罪人边取欲竟。不应舍去。去者得突吉罗罪。自今已去。谏者与犯罪人。共期一处僧伽蓝中。若集饮甜浆若食粥。及布萨自恣。一切法事集处。应僧前谏已舍去。若无大众。一二知见三藏比丘前。谏之舍去。尊者弥沙塞说曰。止语羯磨者。若有比丘。一破戒二破见三破行。此人众僧应立五德故谏。若性不受人语。兼恃聪明多智徒众甚大。复恃国王大臣之力。不受谏者。众僧应当与作不语羯磨。是名止语。止不说戒者。佛告诸比丘。众中若有不清净者。止不应说戒。六群比丘闻佛语已。即遍诸寺唱言。佛止不听说戒。世尊告曰。吾不止清净比丘说戒。若七聚中乃至恶语。僧集时众中。有犯者止。无犯者便说。是名止说戒止自恣者。佛告诸比丘。众中若有不清净止不应自恣。当作止自恣羯磨。应检校不清净者。若重驱出。轻者令其忏悔。然后自恣。若此不清净者。自恃聪明多智。亦恃徒众国王大臣力。不可驱出者。当至后自恣。后自恣时到。犹不出者。众僧可别自恣得清净耳。云何名波罗提木叉。波罗提木叉者。名最胜义。以何义故名为最胜。诸善之本以戒为根。众善得生故言胜义。复次戒有二种。一出世二世间。此世间者。能与出世作因故言最胜。复次戒有二种。一者依身口二者依心。由依身口戒得依心戒。故名为首。是波罗提木叉布萨犍度中当广说。复有五种广略说戒。说戒序四事竟。余戒皆言汝等数数闻。第二说戒序四事十三事竟。余戒皆言汝等数数闻。第三说戒序四事十三事二不定竟。余戒皆言汝等数数闻。第四说戒序乃至三十事竟。余戒皆言汝等数数闻。第五如上广说。比丘法要诵波罗提木叉。若不诵者。有诵毗尼处。三时就彼处住。何以故。若所犯所疑忏悔解疑得除罪也。是故佛制。比丘要诵波罗提木叉。何故名布萨。断名布萨。能断所犯。能断烦恼。断一切不善法。名布萨义。清净名布萨。云何名布萨羯磨。众僧欲布萨时。众中最小者。应扫堂敷坐具取香水洒地燃灯如此诸事皆名布萨羯磨。云何名自恣。比丘夏坐已讫。于智慧清净比丘前。乞见闻疑罪。所以乞者。夏九十日中欲明持戒律及与余善皆无毁失。是故安居竟始得自恣名。何故佛教作自恣。一各各相课。二各各相忆念。三互相教授。四各各相恭敬。五语皆相随。六皆有依非无依。是故名自恣。自恣羯磨者。众中最下座。应扫堂敷敷具燃灯取香火。如此事皆名羯磨。若界里不羯磨净。厨处宿食沙门皆不得食。当于尔时。佛游于跋利耆国。展转游行到毗离国。闻诸比丘声高。佛问阿难。此众僧诤何等事。阿难即往看。见比丘积聚食甚多。来白佛言。世尊。旧住比丘沙弥及净人。欲办食与客比丘。是以声高。佛即告阿难言。汝往语诸比丘。从今以往。非僧集羯磨净厨界内宿食皆不得食。复于一时。世尊在波罗奈。时世饥馑。众僧皆积聚谷米界外安止。人皆盗持去。诸比丘展转相语。往白世尊。佛言。俭年听谷米在界里。乃至药草亦如是。
　　复于一时。世俭谷贵人无礼义。诸比丘在界外熟食。有力者皆抟撮持去。诸比丘白佛。佛言。听汝等界里熟食界内食。复为沙弥净人分减持去。复白世尊。佛言。听诸比丘手自熟食。
　　尔时世尊。在舍卫国。有一病比丘常食粥。檀越为日日送。值一日中城门闭。不得来比丘失食。佛即为此病比丘。界里白二羯磨结净厨处。听此净处煮粥食之。时诸比丘生疑。谓此比丘食共宿食界里熟饭食手自作食。佛言。非宿食非界里熟食非手自作。乃至药草亦如是。
　　尔时世尊。在波罗奈国。时世饥荒。诸比丘随路而行。见熟果皆落在地。不得自取待净人顷。后有白衣来至即取持去。比丘白佛。佛言。听汝草覆头待净人。草覆头待净人顷。复有白衣来披草见之即取持去。复白世尊。佛言。听汝手自取之持去至净人所著地还如法受食之。诸比丘白佛。齐谷贵已来。愿世尊。听诸比丘食残宿食手自作食自得取果。佛言齐谷贵已来可尔若比丘中前得食。更至余处得食已足。还来以此食施施主。时世饥俭施主即食。比丘往白佛。昨日有残食。与施主望后日得食。施主即自食。佛言荒年听无施主得自举食。时有大德众僧。为国王大臣所重。诸檀越请入聚落食。食已余残持来到寺。与余比丘欲食者。若世俭时不作残食得食至丰时与施主作残食法然后得食。若于后时谷贵人民饥馑。诸比丘食后得果欲食者不作残食法亦得食。后丰已不得。俭时若比丘。得种种草根及药根可食者。无施主得自举食。后丰时不得。云何名受迦絺那衣如法。众僧齐集现前无留难。檀越施新如法衣应受。如法者。非锦衣非上色衣。是名如法衣。界内众僧病者营三宝事者与欲。然后白二羯磨。是名如法。云何不名受。非法群品界外众僧。是名不受。舍迦絺那衣法。五月已满。众僧齐集。现前无留难者。界内众僧如法与欲。白二羯磨不作余羯磨。是名如法舍。有八种舍迦絺那衣。一者受衣已后出园是名去后舍。二若比丘受功德衣已。出寺游行求索在外。闻僧已舍衣竟。作是念。我当更求余衣。是名尽时舍。三受功德衣已。出外游行讫。闻寺上已舍衣竟。作是念。我今更不求衣。是名究竟舍。四若比丘受衣已出外求衣。得衣已贼即盗衣。闻寺上已舍竟。是名失时舍。五若比丘受衣已。出外乞索望得衣。乞不得。闻寺上已舍迦絺那衣。是名希望断时舍。六若比丘受衣已出外求索。闻寺上已舍。作是念。我当更求三衣。是名闻时舍。七若比丘受衣已。出界外行望得。即还经多日回在界外。闻寺上已舍衣。是名在界外舍。八若比丘受衣已出外求衣。若得不得即来还寺及僧舍衣。是名如法舍。除此八种已非法群品。皆不名受亦不名舍。
　　分亡比丘物。衣钵坐具针毡綖囊拘执衣毛深三指伞盖剃刀。是名可分众具。尊者迦叶惟说曰。分亡比丘物法。先将亡者去藏已。众僧还来到寺。现前僧应集。集已取亡比丘物著众僧前。遣一人分处可分不可分物。各别著一处。三衣与看病者。余物现前僧应分。若有奴婢应放令去。若不放应使作僧祇净人。象驼马牛驴与寺中常住僧运致。此亡比丘。若有生息物在外。应遣寺中僧祇净人推觅取之。得已入此寺常住僧。瓦铁所作应可分物。铁杓铁镯[金*(亡/(睪-幸+(月*奼)))]斤斧五尺刀户钩针筒刀子剪刀铁杖香炉火炉槃伞盖盖茎香筒。如是等广知。大铜盂小铜盂镯[金*(亡/(睪-幸+(月*奼)))]铜杖。如是等名数皆如铁也。何故名重衣。重有二种。一者价重。二者能遮寒。故名为重。衣者要净受持。不净不得。净有二种。一染已著色名为净。二者著色已安三点。亦名为净。若衣作已浣染三点。诸檀越见知是沙门服非外道衣。是故名为重衣。尔时尊者毕陵伽婆蹉。眼痛随路而行。两脚相跋东行西倒不能进路。佛遥见之问诸比丘。何以故。尔时诸比丘白佛。眼痛不见道故。尔时佛言。听著革屣。尊者毕陵伽婆蹉。为国人所重。或用罗网而施者。或与象马骆驼车乘。及作一小寺施者。如此等施。佛皆听受之。尊者眼痛故。檀越为作琉璃[槎-工+目]诸比丘白佛言。唯愿世尊。听毕陵伽婆蹉畜此[槎-工+目]治眼痛。佛言。此物价重。为病痛故听畜。复有诸檀越。持种种铜铁瓦瓶铜瓫铜盔如是等重物施。佛听畜之。若有人施柔软极价好衣。听作净施畜之。复次师所有重物弟子不得自取。僧与得取。弟子不持此物著僧前。僧不得自取羯磨分之。何以故。此物属四方僧故。何故复名重物者。前明重物就衣得名。今明重物就物得称。不应分者。若私有寺及寺中所有田业果树及象马骆驼牛驴乃至床榻瓫瓶养生之具。皆亦如是属四方僧。若四方地外起大堂小房。此中所有物。现前僧不得分。亦属四方僧也。此事衣犍度中应广知。若粪扫衣在四方墙内者。比丘不应取也衣若篱上及在城堑中亦不应取。若穿墙作孔出死人处墙外衣不应取也。佛所以制者。时世大疫。死者无数。不能得远著冢间。穿墙外安之。王家有制。不听墙外安尸。禁防者即告令言。谁持此死人衣去。当使负死人著冢间。诸人答曰。昨来沙门取之。禁防即敕沙门。负死人著冢间弃之。佛以是因缘制比丘不听取也。冢间死尸未坏者。此尸上衣不应取也。死尸上起塔。塔上所悬衣不应取。如是等粪扫衣皆不应取。有一比丘独别处住得病命终。此比丘所有衣钵资生之具。应属现前僧。有一看病比丘不知法。持此衣物往诣世尊。佛即教言。汝持此衣物诣僧从僧乞。从上座一一应问。得几许分当施我。一一乞乞已。众僧当为作白二羯磨施之。所以佛听乞者。此人有看病之功。是故佛听乞耳。复有所不应分物。何者存在时所有经律。应分处与能读诵者。若不及分处。现前僧应与能读诵者。此物不应分卖也。若比丘独在聚落中白衣舍命终。后有比丘比丘尼式叉摩尼沙弥沙弥尼随。何者先来檀越。应用此物与之。若无来者。随何寺近应施近寺众僧。何者名养生之具。人所须是。何者非养生之具。非人所用。名非养生。乃至畜生所须。名为养生。非畜生所须。名非养生。若比丘取他养生物。要语他。他与得取。不与不得取。畜生养生具。除解语者一不得取。解语者当问。与得取不与不得取。比丘正应所畜物。钵三衣坐具钵针綖囊及瓶瓫是。所不畜者。女人金银一切宝物一切斗战之具酒盛酒器。如此等物不应受畜。难陀比丘淫欲炽盛。有女为其作礼。即失不净女人头上难陀及女二皆惭愧。即往白佛。佛教作囊盛之。佛听畜刀子。一用割皮。二用剪甲。三用破疮。四用截衣五用割衣上毛缕。六用净果。乃至食时种种须故。是以听畜。剃发法。但除头上毛及须。余处毛一切不听却也。所以剃发者。为除憍慢自恃心故。若发长不得用剪刀甲。应用剃刀除之。佛所制剪刀者。六群比丘用剪刀剃发。诸比丘白佛。佛因六群制不得用剪刀。若比丘头上有疮。用剪刀绕疮甲之涂药。比丘不听作利木刀刮汗却毛也。若断一毛一突吉罗。除头上毛。若断一一偷兰遮。是名剪发法。又复剃发者。如罗睺罗童子。佛尔时从尼拘陀树下来向迦维罗卫城乞食。时瞿夷共罗睺罗在高楼上。见佛来入城。瞿夷指佛语罗睺罗言。此是汝父。罗睺罗即下楼诣佛作礼。佛手摩罗睺罗头已为极乐。佛问罗睺。汝乐出家不。罗睺答言。乐欲出家。即将罗睺至尼拘陀精舍。告舍利弗。与罗睺作和尚。舍利弗白佛。云何教出家。佛告舍利弗。先与剃发著袈裟。教胡跪合掌。然后授三归五戒沙弥十戒。此是初剃发著袈裟受三归五戒十戒之始。尔时白净王。闻罗睺罗出家。即来到佛所。礼佛足退坐一面。低头泣泪白佛。世尊。兄弟已共出家。望罗睺罗继后使宗庙不绝。云何度罗睺罗出家。佛即为父王说出家种种功德大利。因此为后出家者作制。若欲出家先白父母。父母不听不得出家。是名度沙弥法。出家求父母如法之初始也。
　　佛在俱睒弥国。五师子意欲出家。不白父母辄来到寺求欲出家。僧即为剃发度出家。父母后时不知子所在。遍聚落求觅都不知处。复诣寺问诸沙门。皆言不见。入寺中房房求之。忽见其子已剃发出家。父母即慊说言。沙门释子云何妄语。实度人子皆言不见。诸比丘即白世尊。佛言。从今已去。若出家者白父母。父母听许。欲度沙弥者。要白僧剃发受三归五戒乃至沙弥戒。若僧不听。不得度沙弥。出家度沙弥因缘毗尼中广说。诸比丘初出家后时发生已长。往白世尊。佛言。听数数剃之。此是初数数剃发因缘。尔时佛在王舍城。佛发已长。诸比丘中恭敬心故。无剃发者。有优波离童子。共父母来到佛所。见佛已即生此念。欲为如来剃发。生此念已。长跪叉手白世尊言。今欲为佛剃发。愿大慈听许。佛即令其剃发。父母在边白世尊言。剃发善不。佛言剃发。甚善但身近来逼。童子小却身。举头父母复问言。剃发善不。佛言善但举头。大高小复下头父母。复问佛。剃发善不。佛言善。但出息大粗。此童子即不出息入第四禅。佛告阿难。此童子入第四禅。汝可取其手中剃刀阿难即取。此童子所以敢剃如来发者。有三因缘。一者愚痴故剃。二者如来神力欲令得第四禅故剃。三者欲令后代众生知剃发有大功德故剃。佛当欲剃发时。告语诸人。此发不可故衣故器盛之。当用新物。当剃发时。瞿波罗王子来到佛所。从世尊乞发持还国供养。佛即许之。王子即复咨启世尊。此发应以何等器盛之供养。佛言。应用七宝作器盛之供养。即如佛教。造七宝瓶而用盛之。复问世尊。若去时象马车乘人肩头上。于尔许处应乘何处去。佛言皆得。但去时应作种种伎乐将去。王子如佛教。去路上闻有别国贼来。即路中作一大塔供养佛发。此塔名为佛发塔也。尊者迦叶惟说曰。夫剃发法上座应先剃。复有一说。发长者应先剃。复有一义。先洗头者应先剃。复有一义。有事因缘欲行者应先剃。是名如法剃发。
　　复次比丘法。不应故杀众生食。食有三处。一见二闻三疑。如此等三处不应食也。若有檀越欲祀天时作意。其有来者皆应与食。无分别心所杀众生。俟一切来者。比丘若得如此处肉不应食也。
　　又于一时。佛在毗舍离。谷贵世荒乞食难得。比丘中有神力者。乘其通力至外道国乞食。诸外道人见比丘来乞。慊其不净。以食著地舍之而去。诸比丘白佛。食难得故。乘神通力至外道国乞食。外道见之污贱。以食著地舍之而去。此当云何。佛言。虽手不受。将来著前。已是与竟。汝等但受之。此即是受食。是名故作受用。不与毗尼合者法名非法非法名法。乃至说名非说非说名说。是名不与毗尼合。又复不合者。比丘语诸比丘言。我不能学此法。何用微细事为。大德我亦知此法入毗尼入修妒路。如是广应知。是名不合毗尼。合毗尼者。如佛所说。此应作此不应作。此犯此非犯。如是不违佛所说。是名合毗尼义。云何名为人养生具。众僧净人是。非人养生具。象驼马驴牛。能与僧远致者。名为非人养生具。云何名为食果。尔时王舍城有大长者。此长者大有果树长者遣人。持果供养众僧语使人言。汝到寺当觅跋难陀释子示果行与众僧。当于尔时。跋难陀出外食比来顷。日已过中。诸比丘竟不得果食。尔时世尊。游蜜蜂林中。有一比丘病。须服呵梨勒。诸比丘白佛。佛即听服三果呵梨勒毗醯勒阿摩勒。随病因缘若不差尽形服之。又于一时。毗舍佉鹿母外大得果来。此果甜美不敢自食。即请佛及僧设食。兼欲与果供养佛及僧。佛众僧食已起去。毗舍佉鹿母事多匆务忘不行果。去后乃忆。内自思惟。本所以请佛及僧者。缘有此果欲用供养。云何忘去。即遣人担果诣佛及僧。僧心中生疑不敢辄受。即便白佛。佛言。当作残食法食之无咎。僧净地中忽生果树。此树长大。有枝曲向不净地中。佛语诸比丘。遣净人绳击牵向净地。后诸比丘心疑。此果本在不净处。今牵在净处。为得食不。佛言。若果落不净地者不得食。不落者得食。复有果生不净地中。但枝及蔓皆向净地。若落净地者得食。不落者不得食。又于一时。诸比丘大得种种果。但人少果多食不可尽。残者不知何处用。白佛。佛言。听捺破取汁至初夜得饮。若不至初夜。汁味有异成苦酒者。不得饮也。何以故。此酒两已成故。有比丘不净果而食。外道讥慊言。诸比丘无慈心此果有命云何食生命也。为世慊故佛即制。诸比丘果要净而食。不净不得食。净有五种。一火净二刀净三鸟净四果上自有坏处净五却子净。复有七种净。一却皮净二破净三烂净四萎净五刨刮净六水所漂净七尘土坌净。此是净法。
　　尔时世尊。在波槃国拘尸那竭城。娑罗双树间入涅槃。诸离车力士五百人等来到佛所。以种种香汤沐浴佛身。先用劫波缠如来身。复用五百张细软白叠缠之。以酥油香油著铁棺中。然后安如来身。复取种种香木聚积成[卄/積]。复捣种种末香著于[卄/積]上。有一力士捉炬火欲然之。诸天即灭不令得然。阿那律语诸力士。汝等不须疲苦。诸天不欲令然。力士即问阿那律言。诸天何故不欲令然。阿那律言。诸天欲令摩诃迦叶见如来身。当于尔时。天雨曼陀罗花供养如来。有一时阿跋外道从如来边得一曼陀罗花。持此花向波婆国。至波婆国道中。见摩诃迦叶与五百徒众随道而行。迦叶问言。从何处来。答言。从拘尸那竭城来。复问言。见吾大师如来不。答言。汝师入涅槃已经七日。诸天雨花供养如来。此花是也。
　　摩诃迦叶悲惨不乐。诸弟子等皆惋转于地。如失水鱼头著尘土。各各而言。我等从今永失荫覆。如是种种说辞非一。跋难陀释子谏诸比丘。不须愁恼。世尊在时禁制非一。今入涅槃。我等自由欲作不作。各任其性何须恼也。摩诃迦叶。闻此之言倍生悲惨。而复说言。如来者是论中师子。所说法轮无能坏者。复能降伏一切外道。于一切法悉得自在。法王法主如来应供正遍知。虽入涅槃其日未久。云何恶人于大众中无惭愧心发如此言。摩诃迦叶作此惋叹已。与五百比丘向如来所。到已语阿难言。我今欲见如来之身。阿难答言。如来身者。诸力士等。用劫贝及与白叠。缠如来身安置棺中。种种香木积聚成[卄/積]。云何可见。作是言已。如来神力故双足出现。迦叶看如来足见有垢著。问阿难言。如来足上何故得尔。阿难言。有诸女人。如来临涅槃时悲感恋慕。以顶礼如来足。是故垢著。佛现足令迦叶见已即还不现。迦叶绕如来七匝说偈赞叹。火即自燃焚已供养如来竟。迦叶于王舍城耆阇崛山竹林精舍。集五百大阿罗汉语言。我在波婆国道中。闻如来已入涅槃语五百比丘。皆悲感懊恼。跋难陀释子忽作是言。如来在世法律切急。如来灭后各任其性何须懊恼。诸外道等若闻此语。当作是言。诸释子。世尊在世奉教修行。如来灭后皆已废舍。我等应当聚集结集经藏使法不绝。诸罗汉答言。我等集于经藏须于阿难。迦叶答言。阿难结漏未尽。云何得在此众。诸罗汉言。所废忘处应当问之。迦叶言。若尔者当作求听羯磨使入僧中。五百僧坐已。取五部经集为三藏。诸经中有说比丘戒律处。集为比丘经。诸经中有说戒律与尼戒相应者。集为尼经。诸经中乃至与迦絺那相应者。集为迦絺那犍度。诸犍度母经。增一比丘经。比丘尼经。总为毗尼藏。诸经中所说。与长阿含相应者。总为长阿含。诸经中所说。与中阿含相应者。集为中阿含。一二三四乃至十一数增者。集为增一阿含。与比丘相应。与比丘尼相应。与帝释相应。与诸天相应。与梵王相应。如是诸经。总为杂阿含。若法句若说义若波罗延如来所说。从修妒路乃至优波提舍。如是诸经与杂藏相应者。总为杂藏。如是五种名为修妒路藏。有问分别无问分别。相摄相应处所此五种。名为阿毗昙藏。此十五种经集为三藏。
　　阿难偏袒右肩胡跪合掌。白摩诃迦叶言。亲从如来边闻如是说。吾灭度后应集众僧舍微细戒。迦叶还问阿难。汝亲从如来闻如是语。微细戒者何者是。阿难答言。当尔之时为忧苦恼所逼。迷塞遂不及问。迦叶即诃阿难。汝所语非时。先何不问世尊。今乃言不问。
　　尔时迦叶。问诸比丘。我等宜共思惟此义。何等是微细戒。有一比丘说言。除四事余者名微细戒。一一说乃至除九十事。余名微细戒。迦叶说言。汝等所说皆未与微细戒合。随佛所说当奉行之。佛不说者此莫说也。若舍微细戒者。诸外道辈当生谤言。如来灭后微细戒诸比丘皆已舍竟。瞿昙沙门法如火烟焰忽生已灭。若舍微细戒者。但持四重余者皆舍。若持四重何名沙门。以是义故。尊者迦叶责阿难七事。因阿难为女人求出家中。彼有九事谪阿难。一者若女人不出家者。诸檀越等常应各各器盛食在道侧胡跪授与沙门。二者若女人不出家者。诸檀越等常应与衣服卧具逆于道中求沙门受用。三者若女人不出家者。诸檀越等常应乘象马车乘在于道侧以五体投地求沙门蹈而过。四者若女人不出家者。诸檀越辈常应在于路中以发布地求沙门蹈而过。五者若女人不出家者。诸檀越辈常应恭敬心请诸沙门至舍供养。六者若女人不出家者。诸檀越辈见诸沙门常应恭敬心净扫其地脱体上衣布地令沙门坐。七者若女人不出家者。诸檀越辈常应脱体上衣拂比丘足上尘。八者若女人不出家者。诸檀越辈常应舒发扫比丘足上尘。九者若女人不出家者。沙门威德过于日月。况诸外道岂能正视于沙门乎。十者若女人不出家者。佛之正法应住千年。今减五百年。一百年中得坚固解脱。一百年中得坚固定。一百年中得坚固持戒。一百年中得坚固多闻。一百年中得坚固布施。初百岁中有解脱坚固法。
　　安住于此中　　悉能达解义
　　第二百岁中　　复有坚固定
　　第三百岁中　　持戒亦不毁
　　第四百岁中　　有能多闻者
　　第五百岁中　　复有能布施
　　从是如来法　　念念中渐减
　　如车轮转已　　随转时有尽
　　正法所以隐　　阿难之愆咎
　　为女人出家　　劝请调御师
　　正法应住世　　满足于千年
　　五百已损减　　余者悉如本
　　是故五百岁　　五法兴于世
　　解脱定持戒　　多闻及布施


　　　　毗尼母经卷第三



　　　　毗尼母经卷第四

　　　　失译人名今附秦录
　　诸比丘欲集法藏。时摩诃迦叶以手拍地。声震之响喻如铜钟。尔时王舍城中旧住五百罗汉师子阿兰那。闻此之音共相告言。集法藏时至。尊者富兰那。与其徒众五百罗汉。即共相随向王舍城耆阇崛山竹林精舍中。至摩诃迦叶所。到已语摩诃迦叶言。我等闻摩诃迦叶五百罗汉于王舍城竹林精舍中欲集法藏。我等亦欲得闻。摩诃迦叶即向富兰那等。出集法藏因缘。富兰那语尊者摩诃迦叶言。大德。所集法藏缘已得闻竟。甚善不可言。但于八法中我所不解。从界里宿食乃至池边种种草根等。如此八法亲从佛边闻。如来听畜。复言。不听者是处不解。迦叶答言。实如汝语。佛为饥馑谷贵乞食难得。怜愍众生故听畜。世丰谷贱乞食易得。是故如来还不听也。富兰那言。迦叶。如来是一切知见者。畜时欲使人知畜时。舍时欲使人知舍时。迦叶答言。以是义故。佛知时而说。是时中应畜。是时中不应畜。富兰那。是故我等应随如来。制时随制听时随听。如来应供成就八种善法。一者善得金刚智。二者悉断一切烦恼破无明闇。三者于一切法无诸障碍。四于一切处而得自在。五能善降伏外道异论。六善示众生利不利。七能与众生如法分别。八善能巧制犯不犯自在无碍。成此八法名法王法主。尔时摩诃迦叶。问阿难言。此事复云何。阿难答摩诃迦叶曰。如我佛边所闻。如迦叶答富兰那也。若人如佛语而行者。此人能炽然佛法。是故应如法行之。尊者富兰那徒众。闻此语已如法而行。即是炽然佛法者。此是雪山中五百比丘所集法藏。七百比丘集法藏今当说。如来涅槃后一百年。毗舍离毗利只子诸比丘等。如佛所说行于十法。随顺行者炽然佛法。一应用。二指抄饭食。二入聚落得食。说言饱已不言不足。后得食时不作残食法得食。三界里群品作法事亦得。四赞叹群品作法事善。五前人作法后人复作所作皆善。六酥油蜂蜜石蜜。以酪和之得食。七昨日受盐今日得和饭食。八得饮奢留伽酒。九坐具不剪须得敷。十金银七宝得自手捉亦得畜之。以是因缘故。迦兰陀子耶舍。欲除灭此过患。于毗舍离集七百罗汉。众僧集已。迦兰陀子耶舍。问尊者离婆多言。比丘入聚落中食。得两指抄饭食不。尊者离婆多答曰。不得两指抄饭食。耶舍问曰。何处制此不得两指抄饭食也。离婆多答曰。舍卫国制残食处制之。耶舍复问尊者离婆多言。若比丘食足已不作残食法得食不。答言不得。耶舍复问尊者。界里作法事得不。尊者即问。界里作何等法事。答曰群品作法事。尊者答曰不得。问何处制。答曰。王舍城中布萨犍度中制。耶舍复问。界里群品作法事。说言好得。作如是语不。答言不得。此亦王舍城中布萨干度中制。耶舍复问尊者。前所作事更得重作不。尊者答曰。云何名为重作。耶舍说曰。此事今作曾作。尊者答曰。若此事以阿毗昙毗尼修妒路不合者。已作不应作。未作不应作。今作不应作。若此事与三藏合者。已作应作。未作应作。今作应作。耶舍复问尊者。得食美食不。答曰何者美食。耶舍说曰。酥油蜜石蜜与酪和之。是为美食。尊者答曰。不得食也。何处制也。舍卫国中制。残食处制耳。耶舍复问尊者。所受盐得食不。尊者答曰。何者所受盐。耶舍说曰。昨所受盐今日得和饭食不。尊者答曰不得食也。何处制也。舍卫国药草犍度中制。复问尊者。得饮奢留伽酒不。答言不得。何处制。拘睒弥国因莎提比丘制。耶舍复问尊者言。得畜不剪须敷具不。答言不得。何处制之。舍卫国因六群比丘制。复问尊者。得畜金银宝器不。答言不得。何处制之。王舍城因跋难陀释子制。以何义故。更集法藏欲使比丘舍恶修善。若四人住处乃至众多人住处。欲使知法如法修行佛法炽然。若和尚阿阇梨若知法人。如此人等皆能如法者。可佛法增长。有二种法不可违。一佛法不可违。二转轮圣王法不可违。以是义故。更集七百僧集法藏也。所以言毗尼经者。诸经中与毗尼相应者。总为比丘比丘尼经。诸经中与迦絺那衣相应者。总为迦絺那犍度。比丘经。比丘尼经。一切犍度。摩得勒伽。毗尼增一。此五种总为毗尼藏。是故名毗尼经。所言大广说者。所说事多故名广说。我今教授大法故名为大。我今说大法大毗尼。是故名大广说。大人所说法名之为大。何者大人诸佛世尊。名为大人此大人说故名为大人。又言广者。有大德比丘略说经。若众多比丘前。若四三二一比丘前。说其所解经。我亲从佛边闻如此说。上座有德知见者。应取其所说思惟此理。若与三藏相应者应语言。大德所说甚善。若有后学者应以此法教之。若不与三藏相应者语言。大德莫行此法。亦莫教人行此法也。是故名为广说。说大调伏现前。故名广说。
　　若有一人聪哲高才。自备此德捉其所解。与如来所说法竞。如人捉伪金与真金并。若真伪难别者。以火烧之真伪自现。若以伪法言是如来说者。与三藏经并之。知其真伪也。如世有真医。有人实非医。妄称是医人。不别者就其治病。虚丧身命。犹如世人不识真法。随行邪伪法者。能灭善心身命也。不灭正法者。佛所说毗尼。如佛所说行。是人能使正法炽然于世。何以故。此人知此是佛说。知此非佛说。是故能典正法。是名广说。尊者萨婆多说曰。有四白广说。有四黑广说。以何义故名为广说。以此经故。知此是佛语此非佛语。若有才辩了了能识是非为人说者。此言应受。黑广说亦应如白广知。四者。若众多若三若二若一。是名为四。又比丘作如是言。世尊在浮弥城告诸比丘。汝等若村若落我亲从佛边闻说受持。此是法此是毗尼此是师教。此比丘所说非可非不可。若以增一阿含中阿含长阿含杂阿含比丘经比丘尼经诸犍度摩得勒伽与法理合者。应语言。大德此法可自勤行亦教人勤行。若不合法理者语言。大德此法不应自行亦不应教人行。此是初广说。第二第三乃至第四亦如是说。第一大众前。第二四人前。第三二人前。第四一人前。是名广说。
　　佛告诸比丘。吾教汝一句一偈。若多若少。若应行者如语行之。不应行者如语莫行。若后世比丘所说。与三藏相应者亦应行之。若吾所说或多或少。不应行者亦莫行之。后代比丘所说。不应行者亦莫行之此法增一经中广明。有广说者。如来临涅槃时告阿难言。吾灭度后汝等言。我等无依。莫作此说。吾所制波罗提木叉。即是汝依即是汝师。是故阿难。吾去世后。当依波罗提木叉而行行法。应当各各谦卑行之。汝等应当除去憍慢安心净法。阿难。从今已去。下者应称上座尊者。上座应称下座慧命。阿难。若人见十二因缘。是为见法亦得见我。如来临涅槃时。欲为利益众生故。说是四广。以是义故。名为广说。佛复告言。有物和合故应畜。有物不和合故不应畜。云何名为和合。如舍利弗外得上色纳。以此纳缝著条衣上。佛即听畜之。故名和合。不和合者。上色锦上色白虽和合不应畜。故名不和合。犹如酒若和药得饮。不和不得饮。上色与下色合得畜。不合不得畜。和合有二种。一色和合。二衣和合。色和合者。先用根染后用弱染。复有先用上色染后用下色染。此二名色和合应畜。何者名为上色。五正色名为上色。萨婆多说曰。上色者。纯青纯赤纯黄纯黑纯白。是名五种上色。大色和合者。先用青染后用余色染。先用余色染后用青色染。五种亦如是。是色应得畜。衣和合者。若衣作净纳未作净。缝纳著衣上。若衣未净纳已净者。缝纳著衣上。此二皆名净衣。若衣未满十日未作净施。纳已作净施。缝纳著衣上得畜。若纳十日未满未作净施。缝纳著衣上得畜。故名衣和合。净施法。一日得一日作净施。若过十日不作净施。犯尼萨耆。若复放逸故不说净者。以心恶故。不满十日皆犯舍堕。何者不和合应畜和合不应畜。不和合应畜者。山涉子识其留草阎婆伽毗钵优勒伽蜜苦酒阎陀林斤提力姜。如是等药不合应畜。何以故。此药一一别中投食。合不中投食。如煮乳令沸熟已写置一器中。时节小久乳水各别。此乳著盐不中食。不和盐中食。上所列药草和合投合。不中一一中投食。亦如乳盐合不中食。别食甚好。是名不和合用。当于尔时。佛为病比丘听饮苏毗勒浆著盐得饮不著亦得。是名和合用。
　　尽形受药者。姜椒荜茇诃梨勒盐菖蒱。如是等皆名尽形受药。药草犍度中广说。寺中应可作者。从羯磨一切法事。乃至饮食卧起。及露著泥洹僧竭支皆中。复有中者。若寺中地见金银。知主不知主。皆应取举之。知主者后来当还。若不知主者。应当众僧中唱。我昨日僧地中得金银。是谁物也。有人来言是我物者。应问。此物头数多少及与斤两。裹持系缚用何等物。若言一一相应者可还之。不相应者不应与也。复有寺中可中作者。若比丘比丘尼。用木叶作盖。用木皮作盖。或织草作盖。如此等皆寺中得用。复有比丘。寺中得用物富罗上。重著革皮落缩。若出聚落雨雪得著。无雨雪不得也。所著革屣四重三重乃至一单。寺里皆应得著。入聚落时雨雪得著。无时不得也。病时亦得著。革屣犍度中广说。
　　寺中应畜铁钥木钥瓢杖浴室中床。是名寺中应畜物。比丘僧差入林者。应与七日。若七日不得来者。应与十五日。若十五日不得来者。应与一月。是名应入林。
　　若比丘身上生疮。比丘用粗涩散洗疮。佛言听。诸比丘用细末柔软散洗疮。举散法。著瓶中塞口乃至著橛上。药草犍度中应广知。
　　若比丘有白癞病自裂脓血流出。诸比丘用粗涩散涂洗。佛言。当用细末柔软散涂洗。杂犍度中应广知。
</div>
    <div class="pagination">
<span class="current-page">1</span><a href="毗尼母经_page2.html">2</a><a href="毗尼母经_page3.html">3</a><a href="毗尼母经_page4.html">4</a><a href="毗尼母经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
