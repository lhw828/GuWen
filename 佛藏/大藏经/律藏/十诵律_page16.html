<!DOCTYPE html>
<html>
<head>
    <meta charset="UTF-8">
    <title>十诵律 - 第 16 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十诵律 - 第 16 页/共 26 页</h1>
    <div class="content">　　佛在舍卫国只桓中。诸比丘处处小便。金刚神诸非人皆嗔呵责。此中应作不净耶。是事白佛。佛言。不得处处小便。应在一处作。一处已如渠流。佛言。应安瓮。瓮满。佛言。应弃。弃时比丘吐闷。佛言。瓮下作孔令出。瓮久便臭。佛言。应盖上。比丘却盖时小便臭剧。佛言。盖上开小孔令臭气出。时瓮四边小便流污脚。佛言。应作安脚处。优波离问佛。用何物作。佛言。应用木石砖作。诸比丘小便时露现。佛言。应施障。小便时两相见。佛言。应施鬲。施鬲已出入时故相见。佛言。应施户。佛在舍卫国。尔时有人施僧瓦瓨。诸比丘不受。不知何所用。是事白佛。佛言。应受用。盛水取水浴室中用。
　　佛在刍摩国与大比丘僧说五阴法。所谓色受想行识。尔时佛啑遍。五百比丘一时同声言老寿。佛语诸比丘。以汝等言老寿故。便得老寿耶。不也世尊。佛言。从今不得称老寿。称老寿者得突吉罗。
　　佛在舍卫国诸比丘入舍卫城乞食。时檀越施种种好食。乳酪生酥熟酥油蜜鱼肉脯。诸比丘不取。将无是乞美食耶。是事白佛。佛言。不乞而得应受。初二十法竟。中二十法上。
　　佛在王舍城。尔时跋提长者。作大僧坊种种庄严。不覆上房舍漏。是事白佛。佛言。应覆。覆已脊上漏。佛言。更厚覆。厚覆已风发。佛言。应钉撅。钉撅已撅孔头漏。佛言。应施瓫覆。覆已瓫喜堕地。佛言。应穿底作孔钉。钉已水入。佛言。应钉上安覆釜。安覆釜已风吹撅动摇作声。佛言。应以草叶树皮缠头。缠头已安覆釜。佛在舍卫国。尔时比丘畜贵价火浣衣。时诸比丘二三人共抖擞抖擞时衣褰缩不正。佛言。应细杖打尘土。打时土入长条中。佛言。更以小杖打。打时土入短条中。佛言。更以小杖打。
　　佛在舍卫国。尔时比丘新成染衣。以扫彗扫却染滓。是衣色坏衣上成道。是事白佛。佛言。应以新手巾却滓。
　　佛在王舍城。尔时跋提长者作僧坊。极广大种种庄严。多人来看。无地覆故。多尘土出坌僧坊内。诸比丘心念若佛听地覆者善。是事白佛。佛言。应安地覆。佛在舍卫国。诸比丘无捣药物。是事白佛。佛言。应石上磨。
　　佛在王舍城。尔时瓶沙王。于竹园中起五百僧坊。有成者有未成者。时王命终。王阿阇世到竹园中看。见是房舍即问此为谁作。比丘答言。大王。是父王所作。有成者有未成者。王便命终。王问比丘。何不成竟。答言。无直。王言。我当与直。时房舍成竟。无隥道故。无人在上住。王问诸比丘。是房中有人不。答言无。何以故。答言以无隥道故。王言。我当作。比丘答言。佛未听作。是事白佛。佛言。听作时长老优波离问佛。用何物作隥道。佛言。用木石砖作。佛住王舍城。时僧坊极大。一切时多有客比丘来。初夜中夜后夜来者。有持大床去。有持绳床去者。有持大褥去者。有持座褥去者。夜即彼间宿。明日弃去。尔时陀骠摩罗子知僧卧具后日处处持床褥来时极苦。作是念。佛听以针缀床褥者善。是事白佛。佛言。听缀缀时床褥中央不缀。持床东西时。毳并聚一处。即作是念。佛听我缀中央者善。是事白佛。佛言听以针缀长老优波离问佛。用何物作针。佛言。以铁作铜作木作。
　　佛在舍卫国。尔时长老舍利弗热血病药师教言。烧石著乳中饮。答言。佛未听烧石著乳中饮。是事白佛。佛言。听烧石著乳中饮。烧石时诸比丘或以草木叶若破瓦。捻著乳中灰土污乳。是事白佛。佛言。从今听以铜铁作支安锁。以石著中烧。举锁抖擞。去灰著乳中。
　　佛在舍卫国。有人持火炉施长老须菩提。须菩提言。佛未听受。是事白佛。佛言。得受。时然薪火焦堕地。比丘以手举烧手。佛言。听作抄火物。
　　佛在舍卫国。尔时长老舍利弗风病。药师教言。以暖水洗。答言。佛未听暖水洗。是事白佛。佛言。听暖水洗。洗时或用钵揵镃暖水水少不足。是事白佛。佛言。听釜中暖。诸比丘盛满釜水著露地。四边著薪然时釜破。是事白佛。佛言。应施三碣。时碣上安釜下然火薪难然。是事白佛。佛言。应以斧破薪然。
　　佛在阿罗毗国。时寺门楣破。佛见已知而故问阿难。是寺门楣何以破耶。答言。木师忙懅不得作。佛语阿难。求木作具来。阿难受佛教。求木取作具来与佛。佛取以自手治塔门楣。治已语诸比丘。从今听。一切木作具应畜。随比丘能治者治。佛在阿罗毗国。时覆僧坊。比丘在地立授草不及。佛言。应施橙。施橙已故不及。佛言。应施梯。施梯已不遍。佛言。应施棚施棚已不知云何施。佛言。栿上应钉橛以绳系。橛随意移棚。佛在舍卫国。有比丘患男根肿。脓血污衣。是事白佛。佛言。应以物缠裹。佛在舍卫国。有比丘病。看病人岁小。立抱病比丘久立。迷闷躄地垂死。是事白佛。佛言。年少看病比丘得共病人坐。病人怜愍故。
　　佛在舍卫国。诸比丘著新染色衣。入舍卫城乞食值雨。时比丘襞衣著一处湿故色异。是事白佛。佛言。应晒。晒时敷地晒。晒已土著。佛言。应以牛屎涂地晒。应已衣不时干。佛言。绳上晒。故不时干。佛言。应施曲橛。施曲橛已故不时干。佛言应床上晒。晒已故不时干。佛言。应施架。施架时妨行处。佛言。应并一处。并一处已近壁土污。佛言。应离壁。离壁已故不时干。佛言。应高悬晒。佛在阿罗毗国。时诸比丘办浴具。有比丘浴时脱衣著空地入浴室洗。有毒蛇蛆[虫*賴]百足入衣中。比丘著衣时为虫所螫。佛言。施衣架安衣已入浴室洗。佛在舍卫国。尔时末利夫人入只桓听法。诸比丘闇中说法。末利夫人语诸比丘。何不然灯。答言。无灯。夫人言。我与灯。答言。佛未听我等然灯。是事白佛。佛言听。
　　佛在舍卫国。时末利夫人施僧高座。诸比丘言。佛未听我等受。是事白佛。佛言听受。末利夫人心念。佛听我画此高座者善。佛言。除男女交会像。余者听画。
　　佛在舍卫城。尔时六群比丘嚼长杨枝。时诸居士见已呵责言。诸沙门释子自言善好有德。云何嚼长杨枝。有比丘。少欲知足行头陀。闻是事心不喜。是事白佛。佛以是事集比丘僧。知而故问六群比丘。汝实作是事不。答言。实作世尊。佛种种呵责六群比丘。云何名比丘。嚼长杨枝。佛言。从今不得嚼长杨枝。犯者突吉罗。时诸比丘嚼短杨枝。佛是处经行。诸比丘遥见佛来。恭敬故。即咽是杨枝。塞咽不下垂死。是事白佛。佛以是事集比丘僧。语诸比丘。从今听用三种杨枝上中下。上者长十二指。下者长六指。此二中间名中。佛在舍卫国。时有比丘。度儿作共行弟子。弟子不如法。余比丘言。此弟子不如法。何不驱去。答言。此是我子弟子。云何驱去。比丘不知云何。是事白佛。佛言。若儿若弟子不如法者。应驱去。佛在舍卫国。尔时沙弥罗睺罗。违逆师迦留陀夷。时迦留陀夷驱出寺。时沙弥罗睺罗。在只桓门外啼泣。佛从外来入只桓。时见罗睺罗啼泣。佛知故问。何故啼耶。罗睺罗向佛广说是事。佛语诸比丘。从今不得驱沙弥出僧伽蓝。应驱出房舍。
　　佛在舍卫国。时诸比丘唾净地地发坏。是事白佛。佛言。从今不得唾净地。犯者突吉罗。时诸比丘不知唾何处。是事白佛。佛言。应以手承唾。承唾时心中吐闷。佛言。应畜唾器。时唾器满。佛言。应弃。弃时复欲吐。佛言。唾器中著灰著沙著焦物令消唾。
　　佛在王舍城。时长老迦叶从耆阇崛山出。上下时日炙面污入眼眼痛。是事白佛。佛言。听畜手巾拭。
　　佛在舍卫国。长老跋提行头陀。入浴室洗时。不听他人揩摩。作是念。若佛听我编绳自揩身者善。是事白佛。佛言。听用编绳。长老优波离问佛。以何物作。佛言。以毳刍摩劫贝文阇草麻婆娑草。舍利弗病患脊痛。作是念。佛听我著禅带坐者善。是事白佛。佛言。听著禅带坐。优波离问佛。以何物作禅带。佛言。用毳刍摩劫贝文阇草及婆娑草皮作。佛在舍卫国。时世尊患风脊痛。时药师教言。酥油涂身涂身已。槽盛暖水入中卧。佛语阿难。暖水著槽中持来。阿难受教。槽盛暖水来。时佛酥油涂身入中卧。卧已病得除愈。佛以是事集比丘僧。语诸比丘。从今听若有风病以酥油涂身暖水中卧。佛在阿罗毗国。诸比丘办卧具时。暮多有客比丘来。僧敷具少。诸比丘不知云何。是事白佛。佛言。从今应上座次第与。不得敷具者。与草与叶。各令自敷卧具卧。佛在舍卫国。憍萨罗国阿练儿处。有一比丘住。是比丘以颇梨珠出火。时贼住彼处。见比丘珠中出火。作是念。必是毗琉琉珠。贼即语比丘。与我此琉璃珠。比丘答言。善人。我无琉璃珠。时贼心念。是比丘不肯正尔与我。我当杀此比丘。即杀比丘已觅珠。于针线囊中乃得颇梨珠。是贼相语言。乃以此颇梨珠故。杀此比丘。时贼仰卧死比丘。还以颇梨珠。著其脐中便去。时诸比丘食后经行。见是死比丘。各相谓言。以此珠故。为人所害。诸比丘不知云何。是事白佛。佛以是事集比丘僧已。语诸比丘。从今不得畜月珠日珠。若畜者突吉罗。
　　佛在王舍城。时诸比丘。以大价火浣衣石上浣。浣已破坏。佛言。应著板上手揉浣。
　　佛在舍卫国。时末利夫人作一讲堂种种庄严施僧。诸比丘言。佛未听我等受种种庄严讲堂在中出入。诸比丘不知云何。是事白佛。佛言。此堂清净。可受在中出入。时有鹅鸳鸯孔雀俱舍罗鸟乌耆罗命命飞燕诸鸟入出作声。妨诸比丘坐禅诵经。是事白佛。佛言。应施栏楯。施已故来入。佛言。应施网。时优波离问佛。以何物作网。佛言。以毳以刍摩劫贝文阇草麻龙须皮等作。作已喜烂坏。佛言。应施雀目。诸鸟故得来。佛言。应悬帘。悬帘时闇。佛言。应施绳牵上。佛在阿罗毗国。新作僧伽蓝无扫地物。诸比丘不知云何。是事白佛。佛言。应作扫彗。
　　佛在舍卫国。时长老毕陵伽婆蹉眼痛心念。若听我高处坐者善。是事白佛。佛言。听高处坐。在高处时畏堕地。作是念若佛听我高处作栏楯者善。是事白佛。佛言。听高处作栏楯。佛在舍卫国。时僧坊无门。牛马猕猴狗等来入。是事白佛佛言。应作门。佛在舍卫国。时诸比丘不知何处著针。佛言。应作针筒。
　　佛在舍卫国。诸比丘不知何处著药草。是事白佛。佛言。应畜盛药物。诸比丘无晒药物。是事白佛。佛言。应作晒药物。佛在舍卫国。给孤独居士施僧褥。诸比丘言。佛未听受褥。是事白佛。佛言。听僧畜私亦得畜。时诸比丘不自畜褥覆坏僧卧具。露身坐上起时毛著身。是事白佛。佛言。应自畜褥覆著僧褥上。若不自敷者突吉罗。
　　佛在阿罗毗国。比丘露地翘一脚洗。便倒地垂死。是事白佛。佛言。应畜洗脚物。长老优波离问佛。用何物作洗脚物。佛言。用木石砖作佛在阿罗毗国。作新僧伽蓝。时天久旱地干焦。后便大雨地皆发坏。诸比丘行出入时。脚蹈地坏。佛言。应施脚蹈处。长老优波离问佛。用何物作蹈处。佛言。应用木石砖作。彼僧伽蓝多房舍。时诸比丘各自房前作脚蹈处。佛言。应周匝行行作蹈处者好。佛在舍卫国。诸比丘从憍萨罗国向舍卫国。中道有流水渠。诸比丘到渠岸边住。脱革屣已两屣相拍。相拍时尘出。诸天神皆嗔呵责比丘此中不应作是。诸比丘不知云何。是事白佛。佛言。从今不得道中拍革屣。犯者突吉罗。若道中行革屣有土时。应用软羊皮拭。佛在舍卫国。尔时龙子信乐佛法。来入只桓。为听法故。有比丘。以绳系咽弃无人处。时龙子向母啼泣。母言。汝何以啼泣。答言。我为听法入只桓中。有一比丘。以绳罥我项弃无人处。龙母大嗔。往诣佛所向佛言。诸比丘时佛为大众围绕说法。佛遥见龙来。佛以慈心三昧力灭彼毒心。龙母到佛所在一面立白佛言。是诸比丘弊恶不善。我子信心故。来入只桓听法。诸比丘以绳罥咽远著无人处。龙子在彼被绳罥者。是大不好。如被摈弃。尔时佛种种因缘为龙母说法示教利喜已默然。时龙母闻法已。礼佛右绕而去。龙母去不久。佛以是事集比丘僧。语诸比丘。从今不得罥蛇弃。犯者突吉罗。听以器盛覆头远著无人处。不得畜押蛇罥。犯者突吉罗。
　　佛在舍卫国。时放马人有缘事。来至舍卫城。为僧作种种[麩-夫+并]。盛满器施僧。诸比丘言。佛未听我受怛钵那。是事白佛。佛言。是净食应受。佛在舍卫国。诸比丘无物浸衣。是事白佛。佛言。应畜槽杅盆浸衣。佛在舍卫国。诸比丘无物浣衣。是事白佛。佛言。应畜槽杅盆浣衣。佛在舍卫国。时跋提长者作大僧坊。青赤白黑种种庄严施僧。作是念。若佛听我以青赤白黑色庄严房施僧者善。是事白佛。佛言听。汝以青赤白黑色庄严房施僧。
　　佛在舍卫国。忧伽长者。持牛头旃檀器直十万两金及阎浮敷具持到佛所白佛言。世尊。此牛头栴檀器直十万两金及阎浮敷具。愿佛受之。若佛得风病。以此栴檀器盛油涂身。佛默然受。时长者见佛默然受已。即持牛头栴檀器与佛已。头面作礼右绕而去。是长者去不久。佛以是事集比丘僧。语诸比丘。今忧伽长者。施牛头栴檀器直十万两金及阎浮敷具。从今若有如是病比丘。不求自与应受用。佛在舍卫国。有人施僧种种和香。诸比丘不受。不知何所用。是事白佛。佛言。应受。用涂房舍。时诸比丘涂舍外。多有众人来看塔寺。众人见此香涂舍外。谓是佛塔声闻塔。时多有人众象马牛车男女音声。妨诸比丘坐禅读经。诸比丘心不喜。是事白佛。佛言。从今若得和香。应涂舍内。涂床床髀床脚床板。床档衣橛衣架。涂地四壁。如是涂者。坊舍得香。施者得福。

　　　　十诵律卷第三十八(杂诵卷第三)



　　　　十诵律卷第三十九(第六诵之四)

　　　　后秦北印度三藏弗若多罗译

　　明杂法之四

　　佛在刍摩国。与五百大众共会。尔时世尊。与五百比丘说五阴法。所谓色受想行识。时诸比丘持钵著露地。天魔变作大牛身来向钵。有一比丘遥见牛来向钵。语比座比丘言。看此大牛来向我钵。不破我钵耶。佛语诸比丘。此非牛是魔所作。欲坏汝等心。佛言。从今房舍中。应作安钵处。
　　佛在舍卫国。有比丘。从憍萨罗国。共估客游行。来向舍卫国。时估客载满车油。在道行险难处。有一估客。车破牛脚跛。是人语诸伴言。随力多少为我取油。莫弃于此。诸伴言。我等车各自满重。若取者共汝俱失。诸伴舍去。是一估客。独守此油心愁不乐。诸比丘从后来。诸比丘以二事故在后。一者恐尘坌。二者恶车声。守油人见比丘来。大欢喜作是念。此油非是我有。今当施僧。诸比丘来至。便语诸比丘。集在一处我施僧油。时诸比丘各分取油。盛钵中半钵中键镃中。盛已持去。道经市中前去。估客见诸比丘持油来。即生妒心语诸比丘言。汝此油何处买来。何处卖去。何处下驮。何处取利。诸比丘闻是语心不喜。是事白佛。佛言。从今不得道中檐油行。犯者突吉罗。佛自恣后游行教化。有比丘手执革屣行。佛见已知而故问。何以手执革屣行。答言。我脚指间破无物可涂。佛言。从今听畜盛苏油囊。受一升若半升。又更应畜覆囊物。
　　佛从迦罗卫国。与诸比丘行。向舍卫国。诸天神随比丘行。作是念。若诸比丘或能说法。我等当听得大利益。诸比丘行时。作戏调言语。诸天神皆嗔。呵责比丘言。沙门释子道路游行。何不说法咒愿。诸天神得欢喜利益。诸比丘不知云何。是事白佛。佛言。从今诸比丘道路行时。应说法咒愿天神欢喜利益。若比丘在园中住树下住。或水边住或泉边住。或多人处住时。诸天神多有来集。皆作是念。诸比丘或能说法。我等听受得大利益。诸比丘在园中住。树下住水边住。泉边住多人处住时。说法咒愿。诸天神得欢喜利益。诸比丘不知云何。是事白佛。佛言。从今园中住。树下住水边住。泉边住多人处住时。当说法咒愿。天神欢喜利益。
　　佛在舍卫国。比丘向暮有贼处行。见贼已是比丘畏贼故失衣。诸比丘不知云何。是事白佛。佛言。从今比丘不得向暮贼处行。若有事缘向暮行时。以衣分著两肩上。以绳系腰疾过贼道。佛在阿罗毗国。时阿罗毗无水。诸比丘是事白佛。佛言。应作井。佛在阿罗毗国。是国中有新成僧坊。比丘扫地无弃粪物。是事白佛。佛言。应畜粪箕。佛在舍卫国。有比丘患下数数起故大疲极。是事白佛。佛言。应床上穿孔床下安器。佛在舍卫国。长老优波离问佛。世尊。如弗迦罗沙王婆罗门。从佛乞三种礼敬。若沙门瞿昙。见我乘象时。若手持辔。若著革屣。若敛脚时。若却头上幞。见是已当知。我已礼敬沙门瞿昙。我在道行时。成竖脚。或却天冠。或却盖。见是已当知。我已礼敬世尊。若沙门瞿昙。见我在大众中。大声语时。喜笑时。或掉衣角时。见是已当知。我已礼敬世尊。比丘应作是三种礼不。佛言。不得。佛语优波离。称和南者。是口语。若曲身者。是名心净。优波离。若比丘礼时从座起。偏袒右肩脱革屣右膝著地。以两手接上座足。佛在舍卫国。诸比丘于只桓中处处剃发。时诸天神金刚神皆嗔诃责。此处不应作是。诸比丘不知云何。是事白佛。佛言。从今不应处处剃发。时多积发。佛言。应除弃。除弃时比丘吐逆。佛言。应一处作坑。佛在舍卫国。有人施僧华鬘。诸比丘不受。不知用华鬘作何物。是事白佛。佛言。听受。应以针钉著壁上。房舍得香施者得福。佛在舍卫国。时众僧发长。时剃发人大懅。时有一剃发人作比丘。是比丘作是念。若佛听我畜剃发刀剃僧发者善。是事白佛。佛言。听畜剃刀与僧剃发。佛在舍卫国。时僧指爪长。剃发人懅。时有剃发人作比丘。是比丘作是念。若佛听我畜截爪刀与僧截爪者善。是事白佛。佛言。听畜刀与僧截爪。佛在舍卫国。尔时僧鼻毛长。时剃发人懅。时有剃发人作比丘。是比丘作是念。若佛听我畜镊拔僧鼻中毛者善。是事白佛。佛言。听畜镊拔僧鼻中毛。佛在舍卫国。诸比丘露地敷绳床。结跏趺坐禅。天热睡时头动。有一毒蛇绳床前行。见比丘头动。蛇作是念。或欲恼我。即跳螫比丘额。是比丘故睡不觉。第二螫额亦复不觉。第三螫额比丘即死。诸比丘食后彼处经行。见是比丘死不知云何。是事白佛。佛以是事集比丘僧。集比丘僧已语诸比丘。从今绳床脚下施支令八指。佛在舍卫国。尔时长老毕陵伽婆蹉眼痛。入浴室洗时。汗入眼中便增痛。佛言。应以泥涂额上。时泥气入眼眼复增剧。是事白佛。佛言。应以香和泥涂额上。佛在舍卫国。长老优波离问佛。如佛说。汝目连。从今僧自说戒。我不入僧中。诸比丘不知谁应说戒。佛言。应上座说。若上座不利。次第二上座。如是次第能者说。时有说戒人处处忘。忘时默然住。佛言。应授。诸比丘便次第授。佛言。不应次第授。但授忘处。佛在舍卫国。长老优波离问佛。阿耆达婆罗门。施佛八种浆。周罗浆牟罗浆俱罗浆楼伽浆说盘提浆颇梨沙梨浆桃浆蒲萄浆等。今日受明日得饮不。佛言。无滓病者得饮。有滓不听饮。佛在王舍城。有大僧坊。是中有客比丘。初夜中夜后夜一一时。来见下座比丘。脱衣坐遣令起。下座答言。住上座不知时。诸比丘不知云何。是事白佛。佛言。从今若唱时。若打揵稚时。分取卧具然后敷私卧具然灯。星宿出时。禅镇著头上。自是已后。不应遣下座起。遣者突吉罗。佛在阿罗毗国。阿罗毗上座。初夜坐禅中夜还房。还房时道中畏师子虎狼熊罴。是事白佛。佛言。房舍四边应作墙。若作篱绕四边竖栅。佛在阿罗毗国。有新房舍。天旱久不雨。后卒雨大水渍墙壁烂坏。是事白佛。佛言。应作水窦绕。四边应作堑。
　　佛在舍卫国。尔时比丘尼僧发长。时剃发人懅不得剃。有一比丘尼名提舍。先是剃发人。作是念。若佛听我畜剃刀与比丘尼剃发者善。是事白佛。佛言。听畜剃刀剃比丘尼发。佛在舍卫国。时比丘尼僧爪长。剃发人懅。有比丘尼名提舍。先是剃发人。作是念。若佛听我畜剪爪刀与诸比丘尼剪爪者善。是事白佛。佛言。听畜剪爪刀与比丘尼僧剪爪。
　　佛在舍卫国。时诸比丘尼僧鼻毛长。剃发人懅。有一比丘尼名提舍。先是剃发人。作是念。若佛听我畜镊与比丘尼拔鼻中毛者善。是事白佛。佛言。听畜镊拔诸比丘尼鼻中毛。
　　佛在王舍城。尔时六群比丘。以贝珠裈衣著。诸居士呵责言。诸沙门释子自言。善好有德。以贝珠裈衣著。如王如大臣。是中有比丘。少欲知足行头陀。闻是事心不喜。向佛广说。佛以是因缘集比丘僧。知而故问六群比丘。实作是事不。答言。实作世尊。佛以种种因缘呵责六群比丘。云何名比丘。以贝珠裈衣著。种种因缘呵已。语诸比丘。从今不得贝珠裈衣著。著者突吉罗。
　　佛在舍卫国。阿耆达婆罗门持衣施佛。佛语阿耆达。是衣分与僧。时分与僧。诸比丘不受。作是言。我三衣具足。何用是衣为。是婆罗门还到佛所。作是言。世尊。诸比丘不受我衣。时佛持刀与阿耆达教言。以刀割一张[疊*毛]作衣缘。一人与一段。
　　佛在舍卫国。时长老跋提。著衲衣段段裂坏。佛见是跋提。知而故问跋提。汝衲衣何以破坏。答言。我粪扫衣故。世尊。是以破坏。佛语跋提。若粪扫衣。若居士衣。好割截治缝。令周正别施缘。佛自恣后人间游行教化。有一比丘手执革屣行。佛见是比丘知而故问。何以故手执革屣行。答言。革屣败断。尔时革师懅不得治。佛言。从今听畜锥刀畜皮。若能缝者随意缝治。佛在舍卫国。尔时比丘尼僧诵戒不利。瞿昙弥比丘尼往到佛所。头面作礼在一面立。已白佛言。比丘尼僧诵戒不利。愿世尊教令诵利。佛言。不得。何以故。若比丘尼能一闻我语能受持者将来。瞿昙弥还所住处。诸比丘尼问瞿昙弥。得教诵戒不。答言。不得。何以故不得。佛言。若比丘尼能一闻我语能受持者将来。时修目佉比丘尼。是婆罗门种出家。有大念力。白瞿昙弥言。我能受持。时瞿昙弥。将修目佉比丘尼。往到佛所。尔时世尊。欲二月游行教化。是时多有诸天龙夜叉乾闼婆阿修罗迦楼罗紧那罗摩睺罗伽人与非人皆诣佛所。时二比丘尼不得闻戒。即还住处。诸比丘尼问言。得教诵戒不。答言。不得。何以故不得。答言。佛欲二月游行。多有天龙夜叉乾闼婆阿修罗迦楼罗紧那罗摩睺罗伽人与非人。皆诣佛所。不得闻戒。尔时世尊。二月游行竟。还舍卫国。即时瞿昙弥。将修目佉比丘尼往到佛所。头面作礼在一面立。已白佛言。世尊。诸比丘尼诵戒不利。愿世尊教诸比丘尼。佛言。不得。何以故。若有比丘尼一闻我语能受持者将来。瞿昙弥言。愿世尊说。是修目佉比丘尼能受持。佛即为说。修目佉比丘尼即时受持。尔时世尊。更为瞿昙弥修目佉比丘尼。种种说法示教利喜。时佛为瞿昙弥修目佉比丘尼说法示教利喜已默然。即从座起。头面作礼右绕而去。时佛见瞿昙弥修目佉比丘尼右绕去。不久以是事集比丘僧。集僧已语诸比丘。从今比丘应诵比丘尼戒。莫令忘失。何以故。诸女人喜忘智慧散乱。我般泥洹后诸比丘尼。当从大僧问戒法。佛在舍卫国。尔时长老阿难。与大众围绕说法。时有上座比丘后来。起第二下座。第二下座复起第三。如是上座来时。次第起故。众乱妨听说法。诸长者作是念言。此中亦无有前食后食。何用次第坐为。妨听说法。尔时世尊见诸长者呵责比丘。佛以是事集比丘僧。语诸比丘。从今听法时上座来。不应遣下座起。起者突吉罗。若和上阿阇梨来。恭敬故自起。不得起他。若起他者突吉罗。佛言。从今三比丘中间隔三岁。得共大床坐。二人得共一绳床坐。不得三人。独坐床上应一人坐不应二人。
　　佛在舍卫国。有一长者。请佛及僧明日食。佛默然受。知佛受已从座起。头面作礼右绕而去。还家竟夜办种种多美饮食。尔时六群比丘。与十七群比丘先共诤。时十七群次应守僧坊。六群比丘次与迎食。不时来还。如上树因缘说。佛在舍卫国。有二比丘。一名旃陀。二名苏陀。是二比丘共作知识。是二比丘试著他衣。如善诵中说。佛在舍卫国。有一放猪人失猪。有弊恶人。祇洹堑边杀猪。割肉各分持去。尔时诸比丘。中前著衣持钵入舍卫城乞食。见地猪肠。各相谓言。汝取是煮。我入城乞食。有煮者有乞食者。时失猪人入祇洹求猪。见烟起至比丘边问言。大德。此中何所作。答言。煮猪肠。是人言。我今失猪。汝等煮肠必杀我猪。答言。不杀。问言。何处得。答言。堑边地得。共相谓言。是比丘不肯直首。将诣官断。即将诣官。时断事人言。大德。实杀猪不。答言。不杀。我等祇洹堑边地得是肠。时断事人。多信佛法能正断事。作是言。比丘必不杀猪。诸比丘去。从今莫复取露地猪肠。是比丘向诸比丘说。诸比丘以是事向佛广说。佛言。从今露地猪肠不得取。取者突吉罗。及园中甘蔗多罗果亦如是。尔时有一人亲里死。是人即以白[疊*毛]缠死人弃。阿难从道行。见是死人上有[疊*毛]欲往取。时死人动肩言。莫取我[疊*毛]阿难即舍[疊*毛]而去。至祇洹中向诸比丘说。我道中行。见死人上有白[疊*毛]。时有比丘。名黑阿难。身体强壮。问死人在何处。阿难言。在某处。是比丘即到。死人上取白[疊*毛]。死人动肩语。长老黑阿难。莫取我白[疊*毛]。尔时黑阿难。唾是死人。作是言。饿鬼。汝从何处来贪著此衣。汝前世悭贪故。堕饿鬼中。黑阿难即担衣前去。鬼随后啼逐。黑阿难持此白[疊*毛]入祇洹中。尔时守祇洹门大力善神。不听此鬼入。即堕堑中。时黑阿难。以[疊*毛]示诸比丘言。我从彼死人边取是[疊*毛]来。诸比丘问言。死人在何处。答言。今堕祇洹堑中。诸比丘不知云何。是事白佛。佛言。从今死尸未坏不得取物。取者偷兰遮。尔时六群比丘。以针画死尸身令坏取衣。有人见呵责言。沙门释子自言。善好有德。云何如旃陀罗。以针破死尸取衣。是中有比丘。少欲知足行头陀。闻是事心不喜。是事白佛。佛言。从今不得以针破死尸。画者突吉罗。尔时佛语黑阿难。还送死尸著本处。还以白[疊*毛]覆上。当在饿鬼后行。莫在前行。当在左边。莫在右边。当近头莫近脚。莫为鬼所持。
　　佛在舍卫国。有人施比丘尼僧木桶。诸比丘尼不受。不知何所用。是事白佛。佛言。应取用盛澡豆。佛在舍卫国。有比丘尼。名周那难提。面貌端正颜色清净。以粗系腰绳并褶两边著泥洹僧。令胯粗大而腰细。有估客见已语诸伴言。看是比丘尼胯。比丘尼闻已心不喜。是事白佛。佛语诸比丘。从今比丘尼。不得并褶两胯上著泥洹僧。犯者突吉罗。佛在舍卫国。有一比丘。不著衬身衣。倚新画壁立。彩画剥落。是事白佛。佛言。从今比丘不著衬身衣。倚画壁者突吉罗。
　　佛在舍卫国。诸比丘于祇洹中处处然火。如似锻作处。诸金刚神皆嗔呵责言。云何名比丘。污此地。诸比丘不知云何。是事白佛。佛言。从今不得处处然火。犯者突吉罗。应一处然。
　　佛在舍卫国。诸比丘于祇洹中处处洗浴。或用澡豆或用土。以湿热故生虫。诸金刚神皆嗔呵责言。云何名比丘。污此地。诸比丘不知云何。是事白佛。佛言。从今不得处处洗浴。应一处就水窦洗。佛在释迦国。释摩诃男。请佛及僧明日食。佛默然受。知佛受已。头面作礼右绕而去。到舍通夜办种种多美饮食。晨朝敷坐处已。往到佛所白言。时到佛自知时。佛与诸比丘僧入其舍。是会有肉。佛及僧次第坐竟。释摩诃男自手行饭下肉。尔时六群比丘畜狗。疾食竟拾满钵骨置前举眼高视。时释摩诃男。循行看僧食。谁得谁不得谁重得。见是钵中盛满物。语诸比丘。大德。此钵是恒沙诸佛幖帜。何以轻贱此钵。汝自贱钵。我亦不忧。但恐汝后持此不净钵受我食。尔时佛见释摩诃男呵责已。时佛呵责六群比丘。云何以钵盛不净物。从今不得以钵盛不净物。盛者突吉罗。佛在王舍城。尔时六群比丘。以脚扶钵受食。是事白佛。佛言。从今不得以脚扶钵受食。犯者突吉罗。尔时六群比丘。以革屣头扶钵受食。是事白佛。佛言。从今不得革屣头扶钵受食。犯者突吉罗。佛在王舍城。六群比丘与无钵人受具戒。尔时六群比丘。与十七群比丘喜共诤。时六群比丘次守僧坊。十七群次与迎食。时十七群比丘。从守僧坊比丘索钵来。问作何等。答言。与汝请食。彼比丘言。无钵。问言。汝无钵出家耶。答言。如是。时十七群比丘作是言。汝是大智德人。无钵便得受具戒。是比丘闻是语心不喜。是事白佛。佛言。从今无钵人。不得与出家受具戒。若与受者突吉罗。
　　佛在王舍城。尔时跋难陀释子。度一贼主。出家作比丘。后入王舍城乞食。所可到家诸妇女。见是比丘来。便藏衣物作是言。此人诈作乞食。看我衣物必欲来取。是比丘闻是语心不喜。向诸比丘说。诸比丘以是事向佛广说。佛以是事集比丘僧已。知而故问跋难陀。汝实作是事不。答言。实作世尊。佛以种种因缘呵责跋难陀。云何名比丘。度贼主出家。种种因缘呵已语诸比丘。从今不得度贼主出家。若度者突吉罗。若因缘欲度者。度已应令离本处去五六由旬。若知善好有德。还可将来。
　　佛在舍卫国。尔时饥饿乏食。有一比丘未满五腊应受依止。往到亲里家四五日住已。辞别欲去。亲里问言。何以故去。答言。我须依止故。亲里言。大德。今饥饿世或当饿死。何用依止。诸比丘不知云何。是事白佛。佛言。从今饥饿时。可得日日见和上处听住。可日日来。若日日不得来者。可至五日。若五日不得来者。布萨时应来。若布萨时不得来。乃至二由旬半。至自恣时。应来见和上。
　　佛在舍卫国。憍萨罗国有边聚落。尔时波斯匿王税是边聚落。边聚落人即皆舍去。彼处有比丘住。不得衣食故。舍房舍去。王后有教不复税夺。诸人闻已即还本处。诸比丘未还。尔时诸外道。从憍萨罗国来向舍卫国。经入僧坊。见是僧坊清净庄严釜镬瓮器盆物坐具卧具满僧坊中。语诸居士。汝此僧坊空。听我等住者善。答言。随意。诸外道便住。有诸比丘。从憍萨罗国游行向舍卫国。到是僧坊。乃见是房中清净庄严釜镬瓮器盆物坐具卧具满是坊中。诸比丘共相谓言。此裸形外道无田宅民户。何由能办如是供养。必是先比丘住处。诸比丘语言。汝去。答言。何以去。语言。此先是我等住处。外道答言。大德。此不从汝等得。汝亦不安我在此。我从居士边得。居士遣者我等当去。诸比丘往语居士。此本是我等沙门住处。还使我等此中住者善。诸居士问比丘言。舍是僧坊去几岁。答言。十岁。诸居士问外道。汝等此中住来几岁。答言。十岁。诸居士作是言。是不可得。何以故。比丘舍去已经十岁。外道住来亦经十岁。不得遣去。诸比丘默然以是事白王。王言。谁言十岁舍去。十岁住中不得遣去。时王即遣人往以拳打外道齿折遣去。诸比丘不知云何。是事白佛。佛言。从今两寺相近者。应共作羯磨一处受施两处布萨。如是应作。作法者。一心和合僧一比丘唱言。大德僧听。是某处某处应一处受施两处布萨。若僧时到僧忍听。某处某处一处受施两处布萨。如是白。大德僧听。是某处某处一处受施两处布萨。谁诸长老忍。某处某处一处受施两处布萨者默然。不忍者说。僧作某处某处一处受施两处布萨竟。僧忍默然故。是事如是持。是二处中或一处空。是中所有衣被卧具诸物。应并著一处。后有僧来则还分取。
　　佛在王舍城。尔时六群比丘。或头上戴物。或腰间带物。诸比丘以是事白佛。佛言。从今不得头上戴物腰间带物行。犯者突吉罗。佛在王舍城。尔时跋难陀释子。度王军将。尔时边国人叛。时王捡挍此将。有人答言。出家。何处出家。答言。沙门。何等沙门。答言。释子沙门。王嗔言。是比丘必当度我一切将。是中有比丘。少欲知足行头陀。闻是事心不喜。是事白佛。佛以是事集比丘僧。知而故问跋难陀。汝实作是事不。答言。实作世尊。佛以种种因缘呵责。云何名比丘。辄度王所识将。佛言。从今不得度王所识将。犯者突吉罗。
　　佛在舍卫国。跋难陀释子。共一估客儿诤。估客儿嗔以拳打跋难陀。时跋难陀往到断事所言。此估客儿打我。问何以诤。即答以上事。时断事人即唤估客儿。来已问言。打比丘不。答言。实打。时断事人便问法制。打比丘得何罪。答言。依制。随以何身分打。应断此分。即问估客儿言。以何身分打。答言。右手。时断事人截其右手。时城中人闻沙门释子言人截手。一人语二人。二人语三人。如是恶名流布满舍卫城。是中有比丘。少欲知足行头陀。闻是事心不喜。向佛广说。佛以是事集比丘僧。知而故问跋难陀。汝实作是事不。答言。实作世尊。佛种种。因缘诃责跋难陀释子。云何名比丘。言人截手。佛言。从今不得言人截手。犯者偷兰遮。佛在舍卫国。有一外道。有信乐心欲得出家。往语诸比丘。我欲出家。出家法中有何难事。比丘答言。有四依法。一者依著粪扫衣得出家受具足戒。答言。我不能著死人弊衣。问言。除是更有何难。比丘言。常依乞食得出家受具足戒。答言。我法乞食。更有何难。答言。依树下住得出家受具足戒。答言。我法树下住。更有何难。答言。依尘弃药得出家受具足戒。答言。我不能服是药。闻是事不肯出家受具足戒。诸比丘不知云何。是事白佛。佛语诸比丘。不应先说四依。应先与受具足戒竟。乃说四依。佛在舍卫国。有比丘失衣钵。有一知识比丘。余处见是衣钵。即捉是衣言。此是某衣钵。今从汝手中得。彼言。我买得。问言。买时谁见。诸比丘不知云何。是事白佛。佛言。买得者非贼。若偷取者是贼。佛语诸比丘。此衣买用几许。实买得者。应还本直取。
　　佛在舍卫国。尔时诸比丘二月游行。时六群比丘。有知识比丘。以衣寄六群比丘去。亦如先说。佛在王舍城。尔时有五比丘问佛。用何物染衣。佛言。应以根染茎染叶染花染果染新生犊屎染。佛在阿罗毗国。新作僧伽蓝。诸比丘无经行处。是事白佛。佛言。应作经行处。彼土热经行时汗流。佛言。应经行处种树(中二十法上竟)。
　　中二十法下。
　　佛初成阿耨多罗三藐三菩提时。估客施酥乳糜。佛食已腹内风发。时释提桓因。见佛患风。因阎浮树故。名阎浮提。去是树不远。有诃梨勒林。尔时释提桓因。取好诃梨勒来奉上佛。作是言。世尊。去阎浮树不远。有诃梨勒林。我取色好诃梨勒来。愿佛受食。可除风病得游步进止。佛默然受。尔时释提桓因见佛受已。头面作礼右绕而去。释去不久。佛即服此诃梨勒。风病即除。以子掷地即生诃梨勒。树长大生诃梨勒。熟黄色堕地遍满。佛见已知而故问阿难。诸比丘何故。不啖此诃梨勒。阿难言。世尊。制不得啖宿受食故。佛语阿难。先受诃梨勒已灭此今啖无罪。佛在舍卫国。诸比丘无盛衣物。佛言。应作箱。彼土热故生虫。佛言。应以青木香那毗罗草根著衣箱中。以香故虫不生。佛在舍卫国给孤独居士施众僧被。诸比丘不受。佛未听我受被。是事白佛。佛言。僧得受一人亦得受。
　　佛在王舍城。尔时六群比丘。著留缕头衣。结缕头衣。交结缕头衣。刷缕头衣。不作净衣。是事白佛。佛言。不得著留缕头衣结缕头衣交结缕头衣刷缕头衣。著者突吉罗。若著不作净衣者。波逸提。
　　佛在舍卫国。尔时诸比丘。不著僧及居士留缕头衣结缕头衣交结缕头衣刷缕头衣不作净衣。是事白佛。佛言。若僧及居士。有留缕头衣结缕头衣交结缕头衣刷缕头衣不作净衣得著佛在舍卫国。有阿罗汉般涅槃。诸比丘心念。如佛所说。身中有八万户虫。若烧身者。当杀是虫。诸比丘不知云何。是事白佛。佛言。人死时诸虫亦死。诸比丘心念。佛听我烧阿罗汉身者善。是事白佛。佛言。听烧阿罗汉身。诸比丘心念。佛听我等与阿罗汉起塔者善。是事白佛。佛言。听起阿罗汉塔。诸比丘心念。佛听我等供养阿罗汉塔者善。是事白佛。佛言。听供养阿罗汉塔。
　　佛在舍卫国。长老迦旃延。有一估客弟子。从海中还。以贝作饱身物施迦旃延。迦旃延不受佛未听我受贝饱身物是事白佛。佛言。得受。佛在舍卫国。有一病比丘。语看病人。汝能好看我爱念我。我若命终。所有物尽当与汝。语已便终。打揵稚集僧。僧语看病人。死比丘所有物尽持来。现前僧应分。看病人言。非僧物。何以故。我看病人。病人语我言。汝能好看我爱念我。我若命终。所有诸物尽当与汝。是事故非僧物。诸比丘不知云何。是事白佛。佛言。无如是死。当与法。若比丘命终物。现前僧应分。佛在舍卫国。有比丘。净施一比丘已。物主命终。即打揵稚集僧。僧遣人取死比丘衣物来时。受净施比丘答言。非僧物。何以故。死比丘先净施我。诸比丘不知云何。是事白佛。佛言。此为净故施。彼命终已。现前僧应分。佛在舍卫国。有比丘。净施一比丘。受施者死。时打揵稚集僧。彼比丘。自持衣来与僧。作是言。此是僧物。僧问。何故。答言。我先净施死比丘。诸比丘不知云何。是事白佛。佛言。若彼受净施人死。更应净施余人。佛在舍卫国。有比丘。净施一比丘。受施者反戒。诸比丘不知云何。是事白佛。佛言。若反戒。更净施余人。佛在舍卫国。有比丘。净施共行弟子。弟子有不如法事。师责语言。莫我边住。是弟子往到六群比丘边住。弟子先欲悔过。以近六群比丘故。无有悔心。师往语弟子言。汝何不悔过于我。答言。不能。师言。我先净施汝衣。弟子言。今当与佛。诸比丘不知云何。是事白佛。佛言。若弟子被师责不听执作。应更净施余人。
　　佛在毗舍离国。尔时地湿。诸比丘作衣帐住。诸比丘作是念。此中将不犯过十夜长衣耶。诸比丘不知云何。是事白佛。佛言。此衣作舍用不犯。
　　佛在阿罗毗国。时井水有虫。诸比丘不知云何。是事白佛。佛言。应漉。漉时二三人共捉。捉时不正。佛言。应作棬漉水已泻虫著井中。井中虫转多。佛言。一器盛水。漉水已以虫泻中。泻中已持泻流水中。长老优波离问佛。颇有比丘。在僧中受功德衣时。有不得者耶。答言有。若比丘余处安居。此处受功德衣。是名不得。长老优波离问佛。颇有比丘。不受功德衣。得名受耶。答言有。若比丘是处安居自恣已。出界行还来入界。闻僧今日受功德衣。闻已随喜者。得名为受。长老优波离问佛。颇有比丘。舍功德衣时。有不舍者耶。佛言有。若比丘余处受功德衣。此处僧舍衣。彼比丘虽在中。不名为舍。长老优波离问佛。颇有比丘。僧舍功德衣。彼比丘不在。得名舍耶。答言有。若比丘受功德衣出界行。闻舍功德衣随喜。是名得舍。
　　佛在舍卫国。憍萨罗国住处。有人施僧物。打犍稚集僧。和合分物已起。尔时六群比丘。从界外来语诸比丘。此众僧所有物。我当共分。诸比丘还更共分。诸比丘不知云何。是事白佛。佛言。若打犍稚僧和合分物已起。界外有比丘来。欲与者与。不得强分。佛在舍卫国。憍萨罗国有人施僧衣。尔时有六群比丘。到僧坊中两两共语。看诸比丘欲分衣时。在屏处住。彼分物已。我等当出到边使更共分。尔时六群比丘。看彼比丘已在屏处住。尔时打犍稚集僧。诸比丘共相谓言。唤是六群比丘来。求觅所在处不得。有人言。是比丘多缘事。必当出行。即和合分物已起。六群比丘便界内来言。此应共我等分时六群比丘作是言。若不信我在界内者。此中有比丘。见诸比丘更与共分。诸比丘不知云何。是事白佛。佛言。若打犍稚僧分物已起。若有界内比丘来。欲与者与。不得强分。佛在舍卫国。尔时比丘。贵价火浣衣。及深摩根衣。敷床上坐。起时欲破坏。诸比丘不知云何。是事白佛。佛言。应敷者敷。应著者著。随所宜作。
　　佛在舍卫国。诸比丘为布萨故打犍稚。说戒者言。若不来嘱授者说。有一比丘作是言。某比丘清净与欲。问言。彼比丘那去。答言。出界去。诸比丘不知云何。是事白佛。佛言。从今与欲者不得出界。犯者突吉罗。
　　佛在舍卫国。诸比丘为布萨故打犍稚。说戒者言。与欲者说。有一比丘唱言。某甲比丘清净与欲。问言。是比丘在何处。答言。在界外。诸比丘不知云何。是事白佛。佛言。从今不得受界外人欲。犯者突吉罗。
　　佛在舍卫国。为布萨故。打犍稚集僧。说戒者言。谁受教诫比丘尼。答言。迦留陀夷。问言。在何处。答言。出界行诸比丘不知云何。是事白佛。佛言。从今受教诫比丘尼者。不得出界行。犯者突吉罗。
　　佛在王舍城。尔时六群比丘。展转与清净与欲与自恣与除罪。诸比丘不知云何。是事白佛。佛言。从今不得展转与清净与欲与自恣与除罪。犯者突吉罗。佛在舍卫国。憍萨罗国去僧坊不远。有阿练若处。布萨时天雨。坊中僧心念。阿练若比丘当来。阿练若处僧复作是念。僧坊中比丘当来。尔时两不相就。不得布萨。诸比丘不知云何。是事白佛。佛言。应羯磨一处布萨。应如是作。作法者。一心和合僧一比丘僧中唱言。大德僧听。此某堂舍。应作布萨处。若僧时到僧忍听。某堂舍作布萨处。如是白。白二羯磨。僧听某堂舍作布萨处竟。僧忍默然故。是事如是持。
　　佛在舍卫国。尔时末利夫人。为听法故。到祇洹中问诸比丘言此处有几僧。答言。不知。诸比丘不知云何。是事白佛。佛言。应数。尔时诸比丘唤名字数。唤名字数时参错失数。佛言。应行筹。夫人又问。有几沙弥。答言。不知。诸比丘不知云何。是事白佛。佛言。沙弥亦应行筹。
　　佛在舍卫国。僧布萨时。末利夫人施僧钱。诸比丘不受。佛未听受布萨钱。诸比丘不知云何。是事白佛。佛言。听受。时诸比丘未到布萨。二日三日便说戒布萨。比丘为布萨故来。不得布萨施。诸比丘不知云何。是事白佛。佛言。不得先前二日三日说戒。犯者突吉罗。佛言。布萨时应布萨。为布萨比丘来。令得布施故。尔时诸沙弥索分。答言。汝不布萨不作羯磨不说戒。不入布萨故不与分。诸比丘不知云何。是事白佛。佛言。沙弥受筹故应与分。佛虽听与。不知与几许。佛言。若沙弥在行次。檀越自手与者应等与。若但施僧。大比丘得三分。沙弥得一分。佛在王舍城。尔时六群比丘。共白衣一床坐。诸比丘不知云何。是事白佛。佛言。从今不得与白衣共一床坐。犯者突吉罗。
　　尔时六群比丘。共沙弥一床坐。诸比丘不知云何。是事白佛。佛言。从今不得与沙弥共床坐。犯者突吉罗。
　　佛在舍卫国。尔时比丘。共沙弥二夜宿。第三夜遣出。出时沙弥先以油涂脚。蹈地敷上油污地敷。诸比丘不知云何。是事白佛。佛言。从今油涂脚不得地敷上行。犯者突吉罗。
　　佛在舍卫城。尔时六群比丘。互相诱弟子。时上座呵责言。诸比丘不知云何得畜弟子。教化如法。如是六群比丘诱我弟子。诸比丘不知云何。是事白佛。佛言。从今不得诱他弟子。犯者突吉罗。尔时六群比丘。各咒誓言。我若诱汝弟子者。作佛咒法咒僧咒。诸比丘不知云何。是事白佛。佛言。从今比丘不得自咒不得咒他。若自咒若咒他者突吉罗。尔时六群比丘以物作誓。我若诱汝弟子者。便没是物。诸比丘不知云何。是事白佛。佛言。从今不得以物自誓誓他。若以物自誓誓他者突吉罗。佛在王舍城。尔时六群比丘失衣钵。语诸比丘言。我失衣钵。当共作投窜。时诸比丘各各思惟。不知云何。是事白佛。佛言。从今比丘不得自投窜。亦不得令他投窜。若自作令他作者突吉罗。何以故。咒与投窜一种故。佛在王舍城。尔时六群比丘。贷白衣物。语取物者言。至时不得者当倍责汝。取物者怖畏。诸比丘不知云何。是事白佛。佛言。从今不得要他索倍。犯者突吉罗。佛在舍卫国。尔时虎狼杀鹿选择好肉啖。有比丘过中从此道行。见是死鹿。各相谓言。当持归明日食。即持残鹿归。时虎饥起求觅残鹿。绕祇洹吼声。佛见虎吼。佛知而故问阿难。是虎何故吼。答言。世尊。比丘持虎残肉来故。佛言。从今不得取虎残。犯者突吉罗。何以故。虎不断望故。若取师子残者无犯。何以故。师子断望故。佛在舍卫国。有比丘。先不从比丘求听出罪。便出他罪。是比丘闻是事心不喜是事白佛。佛言。从今他不听。不得说他罪。不得令他忆罪。不得遮他说戒自恣。不得遮他教诫比丘尼。遮者突吉罗。
　　佛在舍卫国。尔时有下座比丘。不恭敬唤上座。上座闻已心不喜。诸比丘不知云何。是事白佛。佛言。从今不得不恭敬唤上座。若不恭敬唤上座者突吉罗。尔时诸比丘不知云何唤上座。是事白佛。佛言。从今下座比丘唤上座言长老。尔时但唤长老不便。佛言。从今唤长老某甲。如唤长老舍利弗。长老目犍连。长老阿难。长老难提。长老金毗罗。佛在舍卫国。有那罗比丘。有施罗比丘尼。二人共戏笑言语。恼乱诸比丘。是事白佛。佛言。是那罗比丘施罗比丘尼所作不善。所啖食如偷盗。佛以是事集比丘僧。语诸比丘。应与是二人作不清净羯磨。一心和合僧一比丘唱言。大德僧听。是那罗比丘施罗比丘尼。共戏笑言语恼乱诸比丘。若僧时到僧忍听。是那罗比丘施罗比丘尼共戏笑言语恼乱诸比丘。是所啖食如偷盗。如是白。白二羯磨。僧与那罗比丘施罗比丘尼作不清净羯磨竟。僧忍默然故。是事如是持。僧与二人作不清净羯磨竟。是二人心生悔。自见过罪四布忏悔。作是言。我先恼乱众僧。今生清净心。乞舍不清净羯磨。诸比丘不知云何。是事白佛。佛言。是那罗比丘施罗比丘尼悔过生清净心。应与舍不清净羯磨应如是作。一心和合僧。是那罗比丘施罗比丘尼从座起。偏袒右肩脱革屣右膝著地合掌作是言。大德僧听。我那罗比丘施罗比丘尼。共戏笑言语恼乱僧故。僧与我等作不清净羯磨。所啖食如偷盗。我等今悔过生清净心。乞舍不清净羯磨。我那罗比丘施罗比丘尼。所受食莫如偷盗。怜愍故。第二第三亦如是乞。僧中一比丘唱言。大德僧听。是那罗比丘施罗比丘尼。共戏笑言语恼乱僧故。与不清净羯磨。所啖食如偷盗。是二人今自悔过生清净心。从僧乞舍不清净羯磨。所啖食莫如偷盗。若僧时到僧忍听。僧与是那罗比丘施罗比丘尼舍不清净羯磨。所啖食莫如偷盗。如是白。白四羯磨。僧与那罗比丘施罗比丘尼舍不清净羯磨竟。僧忍默然故。是事如是持。尔时比丘问佛。用何等皮作革屣。佛言。除五种皮。师子皮虎皮豹皮獭皮猫皮。更除五种皮。象皮马皮狗皮野干皮黑鹿皮。余者听作。佛在舍卫国。尔时有人。施僧鳣鱼皮革屣。诸比丘不受。佛未听我著鳣鱼皮革屣。是事白佛。佛言。应受鳣鱼皮革屣。为粗故。以牛皮覆上。佛在舍卫国。尔时有人。施僧错鱼皮革屣。诸比丘不受。佛未听我受错鱼皮革屣。是事白佛。佛言。听受错鱼皮革屣。以眼痛故。以牛皮覆上。
　　佛在舍卫国。有人施僧筋。诸比丘不受。不知何所用。是事白佛。佛言。听受用。作闭户纽开户绳。佛在舍卫国。有人施僧熊皮。诸比丘不受。不知何所用。是事白佛。佛言。应受。应著僧房户内用拭脚入房。佛自恣后游行教化有一比丘。手捉革屣行。佛见已知而故问。何以故手捉革屣行。白佛言。世尊。革屣坏我脚故。佛言。应以软皮遮。遮已行时拨地。佛言。应后施网。佛在阿罗毗国。有营理比丘。日日为材木为竹入山。入山时道中。畏师子虎狼熊罴多罗叉。畏不依道行。行时棘刺皂荚刺刺脚。是比丘以龙须草作履。道中多受泥水坏脚。佛言。应作鞋通泥水出。佛在舍卫国只梨园。有佛亲里。闻同姓中有出家得佛。即白父母。我欲往见佛。父母作是念。若往佛所或当出家。尔时父母为说诸难言。道中有师子怖虎狼熊罴等怖。又白父母。我必当去。父母知必欲去。作是言。我今与汝别。若出家者当来至此。答言尔。即往佛所。到已头面作礼在一面立。佛与出家受戒。后辞白佛言。世尊。我欲还见父母亲里。佛言。去莫久住。即便还家。诸亲里多人。人留一日如是经久。时新雨雪堕。尔时是比丘。与亲里别欲还佛所。答言。新雨雪云。何得去。汝能著白衣靴不。答言。佛未听我著白衣靴。即时还道中手冷脚疼眼痛。来到佛所。头面作礼在一面立。诸佛常法。客比丘来。以如是语劳问。忍不足不。安乐住不。乞食不乏。道路不疲耶。佛即以是语劳问是比丘。忍不。足不安乐住不。乞食不乏。道路不疲耶。比丘言。忍足安乐住乞食不乏道路不疲。即以如是事向佛广说。佛知而故问。彼土何如。答言。多雪。佛言。从今多雪国土。听著白衣靴。为遮雪故。佛在舍卫国。尔时给孤独居士。以赤朱涂五百绳床脚。施祇洹僧。诸比丘不受言。佛未听我朱涂绳床脚。是事白佛。佛言。是床清净应受。佛在王舍城。尔时跋提长者。种种庄严僧坊施僧。诸比丘不受。佛未听我受种种庄严僧坊。是事白佛。佛言。是坊清净应受。
　　佛在舍卫国。郁伽苏跋那长者。往到佛所头面作礼在一面坐已。佛以种种说法。示教利喜已默然。尔时郁伽长者。见佛种种说法默然已白佛言。世尊。请佛及僧明日食。佛默然受。知佛默然受已。还家竟夜办种种多美饮食。又庄严五百金床银床琉璃床颇梨床。作是念。不受一当受一。又办五百金槃银槃琉璃槃颇梨槃。作是念。不受一当受一。又办五百金钵银钵琉璃钵颇梨钵。作是念。不受一当受一。明朝往白佛时到。佛著衣持钵。与比丘僧俱入其舍。以五百金床奉佛。时佛不受。又奉银床琉璃床颇梨床。佛亦不受。尔时长者除是宝床。更敷余床以褥重覆上。佛即就坐。尔时长者以五百金槃奉佛。佛亦不受。又奉银槃琉璃槃颇梨槃施佛。佛亦不受。尔时长者以五百金钵奉佛。佛亦不受。又奉银钵琉璃钵颇梨钵。佛亦不受。佛言。我先听二种钵。铁钵瓦钵。八种钵不应畜。长者即行水下食。种种丰美。佛及僧满足收钵已。持小床佛前坐欲听法。佛为种种说法。示教利喜竟。从座起去。

　　　　十诵律卷第三十九



　　　　十诵律卷第四十(第六诵之五)

　　　　后秦北印度三藏弗若多罗译

　　明杂法之五

　　佛在舍卫国有一婆罗门生女。面貌端正颜色清净。颜色清净故。名曰妙光。此女生时。相师占曰。是女后当与五百男子共通。诸人闻已。女年十二无有求者。时婆罗门有邻比估客。常入海采宝。是估客于楼上遥见是女。即生欲心问余人言。是谁女。答言。是某甲婆罗门女。有娶者耶。答曰无也。有求者耶。答曰未也。又问曰。何故无人求耶。答曰。此女有一过。有何过。答曰。此女生时有相师占曰。是女后当与五百男子共通。诸人闻已。女年十二无有求者。时估客作是念。除沙门释子。无能强入我舍者。沙门释子亦无是过。我当娶之。即往求娶女。到舍未久诸估客结伴欲入海中。彼国入海法。要得曾入海者。若自不肯去。要强将去。时估客唤守门者作是言。我欲入海。莫听男子强入我舍。除沙门释子。沙门释子亦无此过。答言尔。作是语已便去。后沙门婆罗门于其舍乞食。是女见已语言。共我行欲。诸比丘不知云何。是事白佛。佛言。从今日如是舍。未曾往者不应往。若往者不应坐。何以故。此舍必有非梵行过故。此女后得病。于夜命终。其家人以庄严具合弃死人处。时有五百贼。于此处行。见是死女。即生欲心便就行欲。行欲已五百人去。是女以先语沙门婆罗门共我行欲因缘故堕恶道。在彼国北方。生作淫龙。名毗达多。
　　佛在王舍城。有比丘病痈。往语耆婆治我此病。耆婆答言。膒令熟。比丘言。佛未听膒熟。诸比丘是事白佛。佛言。听膒令熟。耆婆又言。应破。答言。佛未听破痈。是事白佛。佛言。听破。耆婆又言。应捺去脓。比丘言。佛未听捺。是事白佛。佛言。听捺。耆婆又言。应著食脓物。比丘言。佛未听著。是事白佛。佛言。听著种种治脓药。
　　佛在王舍城。尔时王舍城。一月大祠耆梨龙。尔时诸人。于王仓库中出物。办具种种饮食。与一切人。时处处多有人来集。或有人胸凹。或有人胸凸。或有人脚似象脚。或有如马脚。又似象耳马耳。或耳如箕。如是似象马人众多男女大小。皆满其中甚大欢乐。时客观中。多有四方诸估客来。王作祠时。不取税故。亦无禁限度者。不税行不须送。此祠有少日在。诸估客各作是念。此王不一时税我等耶。祠未竟即去。于后祠竟。诸人各还本处。时凹胸凸胸象脚马脚象耳马耳如箕耳者悉住。后日往诸多人处天祠处沙门婆罗门处游行。尔时六群比丘弊恶故。好沙弥弟子不在边住。以二事故。一者犯戒。二者畏令我等犯戒。时六群比丘见如是人已。作是念。我等若度余人。必舍我去。今当度此无教去者。六群比丘往语彼人。汝等何不出家。答言。我等如是谁当度我。有能度者我便出家。时六群比丘言。汝能为我守舍。与我迎食。能担钵者。我当度汝。六群比丘即度此人。若有请佛及僧处。先遣持钵去。以二事故。一者行迟。二者羞共行。诸外道见已呵诸檀越言。汝等所供养者。是汝等塔者。汝等第一者。汝等先食者。汝等在前行者。汝等所供养者。正如是耶。诸优婆塞闻已心不喜。以是事向佛广说。佛以是事集比丘僧已。知而故问六群比丘。汝实作是事不。答言。实作世尊。佛以种种因缘呵责六群比丘。云何名比丘。度凹胸人凸胸人象脚马脚象耳马耳箕耳人。种种呵已语诸比丘。从今不得度凹胸凸胸人象脚马脚象耳马耳如箕耳人。若度者突吉罗。
　　佛在舍卫国。长老优婆离有二沙弥。一名陀萨。二名波罗。当受戒时。沙弥陀萨语波罗言。汝先受戒。我供汝所须。波罗语陀萨言。汝先受戒。我供汝所须。时长老优波离问佛。得二沙弥一时羯磨受具戒不。佛言。得应如是作。一心和合僧。是中一比丘唱言。大德僧听。是陀萨波罗。优波离与受具戒。从僧乞受具戒。长老优波离作和上。若僧时到僧忍听。僧与陀萨波罗受具戒。长老优波离作和上。如是白。白四羯磨。僧已与陀萨波罗受具戒。长老优波离作和上竟。僧忍默然故。是事如是持。
　　佛在舍卫国。长老优波离问佛。世尊。我等不知佛在何处说修多罗毗尼阿毗昙。我等不知云何。佛言。在六大城。瞻波国。舍卫国。毗舍离国。王舍城波罗奈。迦维罗卫城。何以故。我多在彼住。种种变化皆在是处。
　　佛在舍卫国。尔时长老耶舍。与五百比丘。从憍萨罗。来至舍卫国。欲安居。时旧比丘客比丘共相问讯。代客比丘担衣钵。担衣钵时。有大高声多人声。佛闻是大声多人声。知而故问阿难。此僧坊内。何故有是大声多人声。白佛言。世尊。是长老耶舍。与五百比丘。从憍萨罗国。来至舍卫国。欲安居。时旧比丘客比丘共相问讯。代客比丘担衣钵。是故有是大声多人声。佛语阿难。汝往语耶舍等五百人言汝等作大声故驱。汝等不得舍卫国安居。阿难受教。往语耶舍言。汝等作大声故世尊驱。汝等不得舍卫国安居。尔时耶舍等五百人。即往婆求摩河边聚落中安居。尔时诸比丘作是念。佛遣我等。以大声故。我等默然者善是事白佛。佛言。听默然。时诸比丘睡睡已共相谓言。佛听我等独房住者善。是事白佛。佛言。听独房中住。独房中住亦睡。复相谓言。佛听我等众住者善。是事白佛。佛言。听众住。众住亦睡。复相谓言。佛听我等水洗头者善。是事白佛。佛言。听水洗头。时诸比丘以手取水洗时不便。佛言。应作器。器大水浇衣湿。即便小作。小作不得水。是事白佛。佛言。不得大不得小。受一钵罗。若一钵罗半。时作器无柄。浇时堕他头上。痛恼垂死。是事白佛。佛言。应施柄。有比丘坐睡。余比丘以水浇。便言。我不睡何以水浇我。是事白佛。佛言。睡者不可信浇者可信。有五法以水浇他。一者怜愍。二者不恼他。三者睡。四者头倚壁。五者舒脚。诸比丘故睡。共相谓言。听手敲者善。是事白佛。佛言。听以手敲。有比丘坐睡。余比丘以手敲。便言我不睡。何以故推我。诸比丘不知云何。是事白佛。佛言。睡者不可信敲者可信。有五法以手敲他。一者怜愍。二者不恼他。三者睡。四者头倚壁。五者舒脚。诸比丘故睡。共相谓言。佛听我等以鞠掷者善。是事白佛。佛言。听以鞠掷。掷已后日还归。后日诸比丘不知与谁。佛言。归本掷主。若掷主不在。与然灯者。然灯者不在。与执作者。执作者不在。应著堂中央地覆上。著堂中央地覆上已还坐。坐已见余比丘睡者。取是鞠掷。彼言不睡。何以掷我。佛言。睡者不可信掷者可信。有五法以鞠掷他。一者怜愍。二者不恼他。三者睡。四者头倚壁。五者舒脚。诸比丘故睡。共相谓言。佛听我用禅杖者善。是事白佛。佛言。听用禅杖。时禅杖头尖。筑时坏安陀会。共相谓言。佛听我等以物裹杖头者善。是事白佛。佛言。应以物裹杖头。时禅杖著地作声。佛言。下头亦应裹。诸比丘不知云何取禅杖。是事白佛。佛言。取禅杖时应生敬心。诸比丘不知云何生敬心。是事白佛。佛言。应以两手捉杖戴顶上。有比丘坐睡。一比丘捉禅杖筑睡者。睡者惊起立看。诸比丘默然无声。即时迷闷躄地。诸比丘不知云何。是事白佛。佛言。若比丘坐睡应起。看余睡者。应以禅杖筑。筑已还坐。若无睡者。应出户彷佯来入更看。若见睡者。以禅杖筑。筑已还坐。若无睡者。还以杖著本处已坐。有比丘坐睡。余比丘以禅杖筑。便言不睡。何以筑我。是事白佛。佛言。睡者不可信筑者可信。有五法以禅杖筑他。一者怜愍。二者不恼他。三者睡。四者头倚壁。五者舒脚。诸比丘故睡。共相谓言。佛听我著禅镇者善。是事白佛。佛言。听著禅镇。时禅镇无孔。著时堕地。共相谓言。佛听我作孔者善。是事白佛。佛言。听作孔。作孔已以绳贯孔中。绳头施纽串。耳上去额前四指著禅镇。诸比丘以绳络头后著。是事白佛。佛言。从今不得以绳络头后著禅镇。络者突吉罗。时禅镇堕故睡。是事白佛。佛言。禅镇一堕听一舒脚。二堕二舒脚。三堕者应起行。行时来往故相乱。是事白佛。佛言。应如鹅法次第行。行时下坐触上座肩。是事白佛。佛言。下座行时不得触上座肩。下座应在上座后行。不得近上座。诸比丘故睡。共相谓言。佛与我等作时节者善。是事白佛。佛言。听作时节。诸比丘共相谓言。佛听作两时者善。是事白佛。佛言。听作两时。复相谓言。夜作时节者善。是事白佛。佛言。听夜作时节。复相谓言。听我昼日作时节者善。是事白佛。佛言。听昼日作时节。复相谓言。佛听我等七日坐者善。是事白佛。佛言。听七日坐。复相谓言。佛听我等常坐禅者善。是事白佛。佛言。听常坐禅。
　　尔时听作时节两时夜时昼时七日时常坐时。不嚼杨枝口中气臭。共相谓言。佛听我等嚼杨枝者善。是事白佛。佛言。听嚼杨枝。有五利益。一者口不苦。二者口不臭。三者除风。四者除热病。五者除痰荫。复有五利益。一者除风。二者除热。三者口滋味。四者能食。五者眼明。尔时便作时节两时夜时昼时七日时常坐禅时。不洗浴垢臭。诸比丘共相谓言。佛听洗者善。是事白佛。佛言。听洗。尔时渠水流驶入者为水所漂。是事白佛。佛言。水中应施柱作障碍捉洗。尔时听作时节两时夜时昼时七日时常坐禅时。诸比丘得无量知见。证得须陀洹斯陀含阿那含阿罗汉。佛知诸比丘已得证。以是因缘集僧。语诸比丘。彼处有光明。诸佛在世法。岁二时大会。春末月夏末月。春末月者。诸方国土处处诸比丘来。作是念。佛所说法。我等当安居时修习得安乐住。是名初大会。夏末月者。诸比丘夏三月安居竟作衣毕。持衣钵诣佛所。作是念。我等久不见佛久不见世尊。是第二大会。是时婆求摩河边诸比丘。夏安居三月过作衣竟。持衣钵来到佛所。佛遥见婆求摩河比丘来已。佛入初禅。婆求摩河比丘亦入初禅。佛从初禅起。入第二禅第三禅第四禅空无想无作。婆求摩比丘亦从初禅起。入第二禅第三禅第四禅空无想无作。尔时长老阿难。遥见婆求摩比丘来。即合掌白佛言。世尊。愿世尊共婆求摩比丘语。令婆求摩比丘长夜安乐。佛语阿难。莫作是语。阿难如我所知。汝能知耶。阿难。我遥见婆求摩比丘来时。我入初禅。婆求摩比丘亦入初禅。我起初禅。入第二第三第四禅空无想无作。婆求摩比丘亦起初禅。入第二第三第四禅空无想无作。
　　佛在舍卫国。尔时黑山土地有比丘。名马宿满宿。在此处住污他家。皆见皆闻皆知。是比丘共女人一床坐。共一盘食。共器饮酒。中后食。共食宿。啖残宿食。不受而食。不受残食法食。弹琴鼓簧。捻唇作音乐声。齰齿作伎乐。弹铜杅。弹多罗树叶。作余种种伎乐歌舞。著鬘璎珞。以香涂身。著香熏衣。以水相洒。自手采华亦使人采。自贯华鬘亦使人贯。头上著华亦使人著。自著耳环亦使人著。自将他妇女去。若使人将去。若令象斗车斗步斗羊斗水牛斗狗斗鸡斗男女斗大男斗。大女斗。小男斗。小女斗。亦自共斗。拍手蹈节。四向驰走变异服。饰驰行跳踯。水中浮没。斫截树木。振臂拍髀啼哭大唤。作啸谬语诸异国语。踯绝返行如鱼婉转。掷物空中还自接取。与女人共船上载。令作伎乐。或骑象马乘车辇舆与多人众吹呗。导道入园林中。作如是等种种恶不净事。尔时长老阿难。从伽尸国来向舍卫城。到黑山邑宿。晨朝时到著衣持钵入城乞食。阿难持空钵入城。还空钵出城。出城不远多人众集。阿难到彼问众人言。汝此土地。丰乐多诸人众。今我乞食。持空钵入。还持空钵出。无有沙门释子在此多少作恶事耶。尔时有贤者。名忧楼伽。在彼众中。从坐起偏袒右肩合掌。语阿难言。大德知不。此有马宿满宿比丘。作诸恶行。如上广说。大德阿难。是二比丘作此诸恶。悉污诸家。皆见闻知。时忧楼伽贤者。即请阿难将入自舍。敷座令坐。自手与水。多美饮食自恣饱满。饱满已洗手摄钵。贤者取小床座。欲听法故。阿难以种种因缘说法示教利喜已。从坐起去向自房舍。随所受卧具。还付旧比丘。持衣钵游行向舍卫国。渐到佛所。头面礼足在一面立。诸佛常法。有客比丘来。以如是语劳问。忍不足不。安乐住不。乞食不乏。道路不疲耶。佛以如是语劳问。阿难。忍不足不。安乐住不。乞食不难。道路不疲耶。阿难答言。世尊。忍足安乐住。乞食不乏道路不疲。以是因缘向佛广说。佛以是事集比丘僧。种种因缘呵责马宿满宿。云何名比丘。共女人一床坐乃至谬语。种种因缘呵已。语诸比丘。从今不得共女人一床坐。共坐者突吉罗。不得与女人共食。共食者突吉罗。不共女人一器饮酒。饮者突吉罗。不得非时食。食者波逸提。不得啖残宿食。食者波逸提。不得恶捉食。食者突吉罗。不得不受食。食者波逸提。不受残食法食者波逸提。内宿食啖者突吉罗。不得弹琴鼓簧。不得齰齿作节。不得吹物作节。不得弹铜杅作节。不得击多罗树叶作节。不得歌。不得拍节。不得舞。犯者皆突吉罗。不得著华璎珞。不得著香璎珞。不得香油涂身。不得著香熏衣。犯者皆突吉罗。不得以水相洒。犯者随得罪。不得自采华及使人采。若自取若教他者波逸提。不得贯华鬘及使人贯华璎。若自贯使人贯者突吉罗。不得自作华鬘。不得教他作。若自作教他作者突吉罗。不得自贯杂华。不得教他贯。若自贯使他人贯者突吉罗。不得自作使到童男童女家。不得教他作使到童男童女家。若自到教他到者随得突吉罗。不得斗象斗马斗车。不得合人戏。不得斗羊。不得斗水牛。不得斗鸡。不得斗狗。不得斗女人。不得斗男子。不得斗小男小女。不得自斗。不得教他斗。犯者突吉罗。不得振臂。不得蹈节。不得空中掷物。不得庄面。不得走。不得跳。犯者皆突吉罗。不得斩伐草木。犯者波逸提。不得作伥行。犯者突吉罗。不得哭。不得大唤。不得啸。犯者皆突吉罗。不得倒立。不得掷绝。不得如鱼婉转。犯者皆突吉罗。不得弄铃。犯者随得罪。不得共女人船上歌作乐。犯者皆突吉罗。不得乘象马。车不得乘人。不得作卤薄入园观中。犯者皆突吉罗。不得祠火。不得谬语。犯者随得罪。
　　佛在舍卫国。迦罗梨比丘。往看斗象斗马斗车相扑斗羊斗水牛斗鸡斗狗斗男女。斗小男小女。自往观看。诸比丘以是事白佛。佛言。从今不得往看斗象马乃至小男小女。犯者皆突吉罗。中二十法竟。
　　次明比丘尼法。
　　佛在舍卫国。尔时长老优波离问佛言。世尊。摩诃波阇波提瞿昙弥。受八重法故。即是出家受具足戒。成比丘尼法余比丘尼当云何佛言。应现前白四羯磨。
　　佛在王舍城。尔时诸比丘。与比丘尼作羯磨。诸比丘尼心不喜。是事白佛。佛言。从今诸比丘。不应与比丘尼作羯磨。比丘尼还比丘尼作羯磨。除受具足戒羯磨摩那埵羯磨出罪羯磨。
　　佛在舍卫国。尔时诸比丘尼。与比丘作羯磨。诸比丘心不喜。是事白佛。佛言。诸比丘尼。不应与比丘作羯磨。比丘还与比丘作羯磨。除不礼拜不共语不供养羯磨。
　　佛在王舍城。尔时诸妇人。为夫舅姑所苦恼故。出家作比丘尼。尔时为和上尼阿阇梨尼共住比丘尼所苦恼故。还作白衣。诸居士呵责言。是诸不吉弊女辈。我等先是其主。中间作比丘尼受我尊重。今我等还受其尊重。无有决定。是事白佛。佛言。若比丘尼一反戒。不复听出家受具戒。
　　佛在王舍城。尔时长老摩诃迦叶。中前著衣持钵。从耆阇崛山出。入王舍城乞食。尔时偷兰难陀比丘尼。在大迦叶前趋行。大迦叶言。妹汝。若疾行若避我道。即骂言。汝本是外道。有何急事而不徐徐行。大迦叶言。恶女。我不责汝。我责阿难。是事白佛。佛言。从今不听比丘尼在比丘前行。若在前行突吉罗。
</div>
    <div class="pagination">
<a href="十诵律_page15.html">上一页</a><span>...</span><a href="十诵律_page11.html">11</a><a href="十诵律_page12.html">12</a><a href="十诵律_page13.html">13</a><a href="十诵律_page14.html">14</a><a href="十诵律_page15.html">15</a><span class="current-page">16</span><a href="十诵律_page17.html">17</a><a href="十诵律_page18.html">18</a><a href="十诵律_page19.html">19</a><a href="十诵律_page20.html">20</a><a href="十诵律_page21.html">21</a><span>...</span><a href="十诵律_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
