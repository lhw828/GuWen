<!DOCTYPE html>
<html>
<head>
    <meta charset="UTF-8">
    <title>一切经音义 - 第 85 页/共 480 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>一切经音义 - 第 85 页/共 480 页</h1>
    <div class="content">

　　华严经第四十八卷

　　池沼(之绕反说文沼池也梵言贺逻驮总言池水也)。

　　第四十九卷(无字音训)


　　华严经第五十卷

　　船舶(音白埤苍舶大船也长二十丈载六七百人者是也)。
　　门阃(又作捆同苦本反三苍捆门限也)。
　　西阿(于何反韩诗云曲京曰阿谓山曲限处也)。
　　周罗(梵语也此译云小宝也吉由罗应云枳由逻宝此云缨络弥呵罗应云弥珂罗此云金布也)。
　　舟楫(又作揖同子叶反易云黄帝剡木为楫通俗文桌谓之职释名云楫捷也拨水使舟捷疾也)。
　　宜叙(古文[怡-台+宜]同雪缘反尔雅宣遍也说文叙次第也)。

　　第五十一卷　第五十二卷(已上两卷无字音训)


　　华严经第五十三卷

　　宴集(又作宴燕一形同于荐反小会也国语亲戚宴飨贾逵曰不脱屦升堂曰宴也)。

　　华严经第五十四卷

　　班下(案古书或作颁同补攀反尔雅班遍赋与也)。
　　岩[山*(遻-(這-言))](颜咸反说文岩峰也亦峻险也下又作[阿-可+咢]同五各反通俗文重巘曰[阿-可+咢]巘音言甑也山如重甑曰[阿-可+咢]也)。

　　华严经第五十五卷

　　囹圄(力丁反下鱼许反狱名也周礼三王始有狱广雅夏曰夏台殷曰羑里周曰囹圄皆狱之别名也)。
　　榜笞(蒲衡反下田之反字书榜捶也说文笞击也)。
　　流弥(亦名岚毗尼诸经或作蓝此云解脱处亦云断亦名灭正言蓝軬尼此云监即上古守园婢名也因以名园饭那此云林也軬音扶晚反)。
　　瞿夷(或言憍昙弥正言乔答弥此云明女)。

　　华严经第五十六卷

　　殒灭(为愍反声类云殒没尽也消绝也)。
　　缯纩(自陵反下今作絖同音旷说文缯帛也纩绵也)。
　　渊渟(狄经反埤苍水止曰渟也)。

　　第五十七卷(无字音训)


　　华严经第五十八卷

　　亘生(歌邓反亘遍也经文有作絙音桓绶也又作縆公曾反大索也并非经音也)。
　　攫裂(宜作攫九缚居碧反二说文攫爪持也淮南子云兽穷则攫是也)。
　　摩伽罗鱼(亦云摩竭鱼正言么迦罗鱼此云鲸鱼也)。
　　无轭(又作[捩-犬+乙]同于革反犁[捩-犬+乙]也亦车轭也)。

　　第五十九卷　第六十卷(上两卷无字音训)


　　一切经音义卷第二十


　　一切经音义卷第二十一

　　　　大唐沙门慧苑撰
　　音新译大方广佛花严经音义卷上(并序)
　　经从第一卷尽第十六
　　原夫第一胜义寔离言之法性等流真教诚有海之方舟故以名句字声作别相之本质色香味触为住持之自体嗟乎超绝言虑之旨洽悟见闻之境。莫不以法王弘造权道之力者欤。大方广佛花严经者。实可谓该通法界之典。尽穷佛境之说也。若乃文言舛谬正义难彰真见不生寻源失路故涉近以迳远从浅而暨深去来今尊何莫由斯大道且夫音义之为用也鉴清浊之明镜释言诰之指归匡谬漏之楷模辟疑管之铃键者也。至如彽徊误为迟回。彷徨乃成稽返。俾倪代乎陴堄。轼环遂作女墙桥书矫形正斜翻覆干存[乾-乞+余]体树木参差。若斯之徒紊乱声义不加踳驳何所指南慧苑不涯菲薄少玩兹经索隐从师十有九载。虽义旨攸邈难以随迎而音训梵言聊为注述。庶使披文了义弗俟畴咨纽字知音无劳负[券-刀+衣]且蝼蚁之量司已穴而疏冥岂霆雷之资开蛰户于遐迩英达君子希无诮焉。

　　经序音义

　　天册(册测革反说文曰册符命也谓上圣符信教命以授帝位字或从竹或古为[川@((舉-與)*(舉-與))]象形也)。
　　造化权舆(造谓造作化谓变化尔雅曰权舆始也言造作天地变化万物之初始也)。
　　天道(日月星辰阴阳变化谓之天道易曰乾道变易是也)。
　　龟龙系象(系胡计反尧有神龟负图而出舜感黄龙负图而见系谓系辞孔子述易十翼之二也)。
　　人文(易曰观乎天文以察时变观乎人文以化成天下男女君臣父子尊卑上下谓之人文也)。
　　万八千岁(案帝王甲子记云天皇氏治一万八千年地皇氏治九千年人皇氏治四千五百年有本云三皇皆治一万八千年也)。
　　同临有截之区(毛诗传曰有截整齐也言四海之人率服截尔齐整也区谓区域也)。
　　七十二君(同马相如封禅书曰继韶夏崇号谥略可道者七十有二君管子曰昔者封太山禅梁父者有七十二家梁父太山下小山也禅音善父音斧也)。
　　人迷四忍(人迷谓人迷也四忍者思益经云一者无生忍诸法无来故二者无灭忍诸法无去故三者因缘忍诸法因缘生故四者无住忍无异心相续故也)。
　　家缠五盖(家缠谓家家缠也五盖谓贪盖恚盖惛[怡-台+冗]睡眠盖掉举恶作之盖疑也盖)。
　　鹫岩西峙(鹫岩谓灵鹫山也西峙者广雅云峙立也谓彼鹫峰亭亭然上立于西域也)。
　　超四大而高视(老子云域中有四大谓天地王道也今言佛出过于域内故云超四大)。
　　混太空(混胡本反按说文混谓混沌阴阳未分共同一气之貌今此谓花严法门量同大虚也字又作浑也)。
　　叨承(叨他劳反韵圃称叨忝也此言自谦猥辱承授记也)。
　　玉扆(扆依岂反郑玄注礼记曰扆屏风也以玉饰扆谓之玉扆也珠丛曰天子施扆于户牖以为障蔽)。
　　海晏(晏于谏反说文曰晏安也言其远近清怗故曰河清海晏)。
　　殊祯(陟盈反说文曰祯祥也苍颉篇曰祯善也)。
　　贝牒(贝北盖反牒徒颊反贝谓贝多树叶意取梵本经也牒谓简牒即经书之通称也)。
　　时臻岁洽(臻侧诜反洽侯夹反时谓四时岁谓一岁韵圃称臻至也说文云洽露及之也)。
　　越漠(谋各反漠谓沙漠言诸远国超越沙漠来皈献之也)。
　　献琛(敕林反玉篇曰琛宝也字或从玉)。
　　架险航深(何刚反架谓置物在高悬虚之上也说文曰航方舟也言远国来者莫不登度险也)。
　　罄(牵定反毛诗传曰罄尽也)。
　　挹(因入反珠丛曰凡以器酙酌于水谓之挹今谓以心测于法亦谓之挹也)。
　　罕测(罕希也测度也)。
　　窥觎(上遣规反觎庾俱反左传服虔曰窥谓举足而视也珠丛曰觎谓有所冀望也今言二乘之于此法中意绝希望也)。
　　隆(郑玄注礼记曰隆盛也多也)。
　　隘(于懈反狭)。
　　肇(持绕反始)。
　　爰(毛诗传曰爰为也凡为于事皆谓之爰也)。
　　缅惟(上弥演反贾逵注国语曰缅思貌也)。
　　粤以(粤于月反发言之端也)。
</div>
    <div class="pagination">
<a href="一切经音义_page84.html">上一页</a><span>...</span><a href="一切经音义_page80.html">80</a><a href="一切经音义_page81.html">81</a><a href="一切经音义_page82.html">82</a><a href="一切经音义_page83.html">83</a><a href="一切经音义_page84.html">84</a><span class="current-page">85</span><a href="一切经音义_page86.html">86</a><a href="一切经音义_page87.html">87</a><a href="一切经音义_page88.html">88</a><a href="一切经音义_page89.html">89</a><a href="一切经音义_page90.html">90</a><span>...</span><a href="一切经音义_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
