<!DOCTYPE html>
<html>
 <head>
  <meta charset="utf-8"/>
  <title>
   释氏稽古略 - 第 36 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释氏稽古略 - 第 36 页/共 41 页
  </h1>
  <div class="content">
   定祖图　明教大师契嵩。明道年间从龙兴西山欧阳氏昉(妃两反)。借其家所藏之书。读于奉圣院。遂以佛五戒十善通儒之五常。著为原教。是时欧阳文忠公修慕韩文公昌黎排佛。盱江李泰伯亦其流。师乃携所业谒泰伯。以论儒释吻合。且抗其说。泰伯爱其文之高。服其理之胜。因致书誉师于文忠公。既而师居杭州灵隐。撰正宗记定祖图。至是嘉祐三年。赍往京师。经开封府。投状府尹王公素仲仪。以札子进之曰。臣今有杭州灵隐寺僧契嵩。经臣陈状称。禅门传法祖宗未甚分明。教门浅学各执传记。古今多有争竞。故讨论大藏经。备得禅门祖宗所出本末。因删繁撮要。撰成传法正宗记一十二卷并画祖图一面。以正传记谬误。兼注辅教编四十篇。印本一部三卷。上陛下书一封。并不干求恩泽。乞臣缴进。臣于释教粗曾留心。观其笔削注述。故非臆论颇亦精致。陛下万机之暇深得法乐。愿赐圣览。如有可采乞降中书看详。特与编入大藏目录取进止。帝览其书可其奏。乃送中书。丞相韩魏公琦参政欧阳文忠公修相与观叹。欧阳公曰。不意僧中有此郎。探经考证既无讹谬。于是朝廷旌以明教大师号。赐书入藏中。书札子曰。权知开封府王素奏。杭州灵隐寺僧契嵩撰成传法正宗记并辅教编三卷。宜令传法院于藏经内收附。札付传法院准此(出莹仲温罗湖文集。初见周昭王四年佛正宗记下)。仲温莹公赞之曰。嵩之高丈至论。足以寄宣大化。既经进献获收附于大藏。则维持法门之功。日月不能老矣。嗟夫吾徒有终身不过目者。岂知潜利阴益所自耶。
　　　　己亥　嘉祐四年二月弛茶禁　　大契丹　清宁五年　　西夏

　　欧阳公修宋公祁修唐书成。修又撰五代史七十四卷。洪迈容斋三笔曰。旧唐书五代史二书。关佛氏处。新书史删尽矣。
　　四月帝以周恭帝子崇义公给田千顷令奉周祀(帝纪)。
　　　　庚子　嘉祐五年　　大契丹　清宁六年　　西夏

　　达观禅师。名昙颖。杭州钱塘丘氏子。年十三依龙兴寺为大僧。二十游京师。师为人奇逸。智识敏妙。书史无不观。词章尤雅丽。夏文庄公竦王文康公曙欧阳文忠公修节度使李端悫端愿咸扣玄关。敬以师礼。殊相乐也。时录其语。目之曰登门集。师初谒大阳明安禅师。次谒石门聪公。侍之日久。尽契玄奥。东游初住舒州(今安庆路)香炉峰。迁润州(今镇江路)因圣太平之隐静明州雪窦。再迁润之金山。至是嘉祐四年除夕。遣侍者持书别扬州刁景纯学士曰。明旦当行不暇相见厚自爱。刁惊曰当奈何。乃复书诀别。驰书吏至岸。师遽命击鼓升座。叙出世本末勉众勿怠。又曰吾化当以贤监寺补次(金山怀贤禅师)。下座读景纯书毕归方丈。大众拥随之。跏趺良久乃化。寿七十二。夏五十三。师嗣襄州谷隐山慈照禅师蕴聪。聪嗣首山念。念嗣风穴沼。临济派也(续灯)。达观尝作性辩。其文曰。今古圣贤言性者只得情也。脱能穷理不能尽性何也。不知三才万物皆性也。天性上。地性下。金利水湿木直火热土厚。此五行性也。统而论之。精而察之。万物之性皎然可见矣。就中最灵者人也。阴阳交遘而生。变化而动者情也。约人情纯粹者也。其所以可上可下为贤为愚受性上者君子也。外情不能惑性。虽混于小人犹金玉之土石耳。至于尧舜禹汤垂名万古。乃当时保高位守常道。而察人情随性立法也。桀纣幽厉惑富贵失大宝。纵自性被情迁也。天地虽无情。风云四时易其候。山川万物乱其形。唯人居中。度天时随地利而不失其节。所以人为天地心也。情意识皆本乎性也。随物所显故外有多名耳。余不可备叙也。情者心也牵于用。意者志也记于事。识者知也辩于物。爱恶喜怒皆情也。夫为大圣人者性决定也。不被外惑不为情牵。性制于情也。所以我教谓之正觉者也。易唯知穷理尽性之说。而未见乎出古入今之道者也(僧宝传)。
　　越州天衣禅师名义怀。温州乐清陈氏子。长游京师。依景德寺为童行。天圣年间试经得度。师七坐道场。晚年以疾居池阳杉山庵。门弟子杭州临平山佛日禅师智才迎归侍奉。至是嘉祐五年。才往苏州。师速其归。才至。师说偈曰。红日照扶桑。寒云封华岳。三更过铁围拶折骊龙角。才曰。卵塔既成如何是毕竟事。师举拳示之。遂就寝推枕而寂。塔全身寺东之原。师嗣雪窦显禅师。徽宗崇宁中谥振宗禅师。
　　　　辛丑　嘉祐六年　　大契丹　清宁七年　　西夏

　　文潞公彦博。以使相镇魏府(曰北京今大名路也)。文慧禅师。名重元。居天钵寺。一日言别。公曰师老矣。复何往。师曰入灭去。公语其子友甫曰。元公道韵深稳。言笑有味。非常僧也。往候之。果已坐脱。方盛暑香风袭人。火化烟色白莹舍利无数。公执上所赐白琉璃瓶祝曰。舍利可得乎。烟即入瓶中。舍利填满。公愈信重。留心内典。师生青州千乘孙氏。年十七出家。冠岁圆具。游方至天衣法席。顿悟玄旨。天衣曰。此吾家千里驹也。师四易名蓝。在处缁白仰慕。嗣天衣怀禅师(传灯录)。
　　会正记　堪律师所作。师名允堪。钱塘人。幼从天台崇教大师慧思祝发。学无不通。专精律部。庆历皇祐以来。依律建戒坛于杭之大昭．庆苏之开元．秀之精严。岁岁度僧祝延圣寿。师著会正记等文十二部。讲续南山宣律师之律藏。自其后有灵芝律师元照。继嗣其宗焉。师是年十一月二十六日入寂于昭庆。移塔西湖菩提。号真悟智圆大律师(塔铭)。
　　　　壬寅　嘉祐七年　　大契丹　清宁八年　　西夏

　　云峰禅师。名文悦。生隆兴徐氏。七岁剃发于龙兴寺。粹美有精识。年十九遍参江淮。意诣荆州金銮瑞州大愚。先至大愚见芝禅师。屋老僧残荒凉如传舍。芝自提笠。日走市井。暮归闭关高枕欲去之。芝适上堂曰。大家相聚吃茎齑。唤作一茎齑。入地狱如箭射。下座师骇焉。夜造丈室。芝曰。来何所求。曰求佛心法。芝曰。我忍饥不暇。何暇为汝说法。汝可为众乞饭去。师即请行。未几芝迁西山翠岩。师从之诣丈室。芝曰。又欲求佛心法耶。汝不念乍住。屋壁疏漏且寒雪。我忍寒不能。何能为汝说法。佛法未到烂却。可为众营炭。师奉命及还。维那阙职。师造丈室。芝曰。佛法不怕烂却。堂司一职今以烦汝。师有难色欲弃去。自念勤劳日久何得中止。然抑有恨于芝适后架。架上桶箍爆桶堕地。乃大悟顿。见芝从前用处。亟著伽黎走至寝堂。芝迎笑曰。维那且喜大事了毕。师再拜汗下。服勤八年而芝殁。师东游三吴。所至丛林改观。雪窦显禅师尤敬畏之。每集众茶。必横设特榻示礼异之。南昌移文请住翠峰。又迁云峰。上堂曰。语不离窠臼。焉能出盖缠。片云横谷口。迷却几人源。所以道言无展事语不投机。承言者丧。滞句者迷。汝等诸人到这里凭何话。会良久曰。欲得不招无间业。莫谤如来正法轮。上堂。有情之本依智海以为源。含识之流总法身而为体。只为情生智隔想变体殊。达本情忘知心体合。诸禅德会么。古佛与露柱相承。佛殿与灯笼斗额。若也不会单重交折。至是嘉祐七年七月八日。升座辞众说偈曰。住世六十六年。为僧五十九夏。禅流若问旨归。鼻孔大头向下。遂泊然而逝。阇维五色舍利塔于禹溪北。师嗣大愚禅师守芝。芝嗣汾阳善昭。昭嗣首山念禅师(僧宝传)。
　　　　癸卯　嘉祐八年三月帝崩　　大契丹　清宁九年　　西夏


　　英宗

　　讳曙。濮王子。太宗孙也。即位年三十三。在位四年。寿三十七岁　治平(四)。
　　　　甲辰　治平元年　　大契丹　清宁十年　　西夏　寇宋边
　　　　乙巳　治平二年三月行明大历　　大契丹　咸雍元年　　西夏

　　秋八月三日。都城大雨水泛涨水。诏求直言(归田录)。宰相曾公亮。尝因敷陈知杭州沈文通奏。天竺看经院(上竺寺也)观世音菩萨。始自石晋至今治平。福天下泽生民。前后灵迹甚著。蒙旨赐曰天竺灵感观音院。端明殿学士礼部侍郎蔡襄继守是邦。一新院宇用揭新额(上竺纪胜)。
　　　　丙午　治平三年　　大辽咸雍二年　契丹复号曰辽　　西夏　寇宋边
　　　　丁未　治平四年正月帝崩　　咸雍三年　　西夏

　　正月。诏民间私造寺院屋宇及三十间者悉存之。普赐额曰寿圣(朱绘年通诠要)。

　　神宗

　　讳顼。英宗子。年二十即位。锐意求治卒于凋弊。在位十八年。寿三十八岁。熙宁(十)元丰(八)大教东被一千年矣。
　　　　戊申　熙宁元年　　大辽　咸雍四年　　西夏
　　　　己酉　熙宁二年　　大辽　咸雍五年　　西夏　宋册秉常为夏国主

　　隆兴府黄龙禅师。名慧南。信州章氏子。依泐潭澄禅师分别座接物。名振诸方。偶同云峰悟禅师游西山。夜话云门法道。峰曰。澄公虽是云门之后法道异矣。师诘其所以异。峰曰。云门如九转丹砂点铁成金。澄公药永银徒可玩入煆则流去。师怒以枕投之。明日峰谢过。又曰。云门气宇如王甘死语下乎。有法授人者死语也。死语能活人乎。师曰。若如是则谁可汝意。峰曰。石霜圆手段出诸方。子宜见之。师即造焉。中途闻慈明不事事忽丛林。遂登衡岳谒福严贤。命师掌书记。俄贤卒。郡守以慈明补席。入院贬剥诸方件件数为邪解。师为之气索遂造其室。明曰。书记领徒游方。借使有疑可坐而商略。师哀恳愈切。明曰。公学云门禅必善其旨。如云放洞山三十棒。是有吃棒分。是无吃棒分。师曰。有吃棒分。明色庄曰。从朝至暮鹊噪鸦鸣皆合吃棒。师遽炷香作礼。明端坐受之。复问之曰。赵州道台山婆子。我为汝勘破了也。且那里是他勘破婆子处。师汗下不能加答。次日又诣。明诟骂不已。师曰。骂岂是慈悲法施耶。明曰。尔作骂会那。师于言下大悟。作颂曰。杰出丛林是赵州。老婆勘破有来由。而今四海清如镜。行人莫与路为仇。呈慈明。明颔之。后开法同安。初受请日。泐潭来僧审提唱之语有曰。智海无性因觉妄而成凡。觉妄元虚即凡心而见佛。便尔休去将谓同安无折合。随汝颠倒所欲南斗七北斗八。僧举似澄澄不怿。师住黄龙。室中设三转语。人人有个生缘。举手曰。我手何似佛手。垂足曰。我脚何以驴脚。丛林目曰黄龙三关。迁黄檗。师嗣慈明圆禅师。至是熙宁二年三月十七日午刻馔客罢。起至寝室前。大众肃侍跏趺端坐而逝。阇维火化舍利五色。塔于前山。谥普觉禅师。传嗣弟子真净克文东林常总晦堂祖心等(普灯录)。
　　佛印禅师。名了元。字觉老。饶州浮梁林氏子。世业儒。幼岁出家宝积寺。礼沙门日用为师。试法华经。受具游庐山。谒开先暹禅师。暹称赏之。年十七谒圆通讷禅师。讷以书记怀琏应诏虚其职。以师补之。年二十八住江州承天。为开先之嗣。自承天迁淮之斗方．庐山之开先．归宗．润之金山．焦山．江西袁州之大仰。住云居四十年间。德洽缁素。苏翰林轼谪黄州。师住庐山。归宗与黄州对岸。相兴酬酢章句。哲宗元符元年正月四日。谈话别众。一笑而化。世寿六十七岁。僧夏五十有二。师嗣开先善暹。暹嗣德山远。远嗣双泉郁。郁嗣云门偃禅师(续灯)。
　　　　庚戌　熙宁三年　　大辽　咸雍六年　　西夏

　　富郑公弼。以使相镇亳州。迎至颖州华严禅院证悟禅师修颙。咨决心法。及致仕居洛阳。以颂寄苏州圆照本禅师曰。曾见颙师悟入深。因缘传得老师心。东南谩说江山远。目对灵光与妙音。仍有书曰。弼留心祖道为日已久。常恨不遇明眼人开发蒙陋。虽久闻盛德而无由瞻谒。昨幸出守亳社。与颖州接境。因里人张比部景山请得颙师。下访相聚几一月。以慈悲方便之力令有悟处。会结夏逼日。四月初遽且归颖。其于揩磨淘汰则殊未有功。衰病相仍昏钝难入。昔古灵师所谓不期。临老得闻极则事。见之于弼今日矣。天幸天幸。弼虽得法于颙师。然本源由老和尚而来。宗派甚的必须亦欲成持。更望垂慈摄受。远赐接引未至令至。则为南岳下庞蕴百丈下裴休也(云卧纪谈)。
　　赵清献公抃平居以北京(今大名路)天钵重元禅师(嗣天衣怀)为方外友。而咨决心法。暨牧青州日。闻雷有省。即说偈曰。退食公堂自凭几。不动不摇心似水。霹雳一声透顶门。惊起从前自家底。举头苍苍喜复喜。刹刹尘尘无不是。中下之人不得闻。妙用神通而已矣。已而答富郑公书。略曰。近者旋附节本传灯三卷。当已通呈。今承制宋威去余七轴上纳。抃伏思西方圣人教外别传之法。不为中下根机之所设也。上智则顿悟而入。一得永得。愚者则迷而不复千差万别。唯佛与祖以心传心。其利生接物而不得已者。遂有棒喝拳指扬眉瞬目拈椎竖拂语言文字种种方便。去圣逾远。诸方学徒忘本逐末。弃源随波滔滔皆是。斯所谓可怜悯者矣。抃不佞去年秋初在青州。因有所感既已稍知本性无欠无余。古人为安乐法门。信不诬也。比蒙太傅侍中俾求禅录。抃素出恩纪。闻之喜快不觉手舞而足蹈之也。伏惟执事富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。今兹又复于真性有所悟入。抃敢为贺于门下也。清献公至是元丰二年以太子少保致政归衢州。与里民不间位貌。筑居曰高斋。有偈见意曰。腰佩黄金已退藏。个中消思也寻常。时人要识高斋老。只是柯村赵四郎。又志其寿莹曰。吾政已致。寿七十二。百岁之后。归此山地。彼真法身。不即不离。充药大千。普现悲智。不可得藏。不可得置。寿茔之说。如是如是。公元丰七年秋八月薨(罗湖集录)。
　　　　辛亥　熙宁四年　　大辽　咸雍七年　　西夏　十一月夏请和于宋

　　夏六月。欧阳公修以观文殿学士太子少师致仕居颖州。公以文章道德为儒者宗。心虽一贯言必排佛氏。仁宗嘉祐五年为枢密副使。六年闰八月参知政事兼译经润文使。既登二府。多病。尝梦至一所。十人冠冕环坐。一人曰。参政安得至此。宜速反舍。公出门数步。复往问之。君等岂非释氏所谓十王者乎。曰然。因问世人饭僧造经果有益乎。曰安得无。既寤病良已。自是深信佛法。丹阳葛胜仲得此说于简斋陈与义。与义得于公之孙恕昭然也(吴充作欧公行状。又韵语阳秋)。
　　　　壬子　熙宁五年　　大辽　咸雍八年　　西夏

　　实相法师梵臻。是岁居杭州南屏兴教寺。通守苏轼敬之(教苑遗事)。
　　舒州(今安庆也)白云禅师。名守端衡阳葛氏子。幼事翰墨冠依茶陵郁禅师披剃。往参杨歧。歧一日忽问。受业师为谁。师曰茶陵郁和尚。歧曰。吾闻伊过桥遭蹎有省作偈能记否。师诵曰。我有明珠一颗。久被尘劳关锁。今朝尘尽光生。照破山河万朵。歧笑而。趋起。师愕然通夜不寐。黎明咨询之。适岁暮。歧曰。汝见昨日打驱傩者么。曰见。歧曰。汝一筹不及渠。师复骇曰。意旨如何。歧曰。渠爱人笑汝怕人笑。师大悟。巾侍久之辞游庐山。圆通讷禅师举师住承天。声名籍甚。又逊居圆通。次徙法华龙门兴化海会。所至众如云集。至是熙宁五年入寂寿四十八岁。嗣杨岐会。会嗣慈明圆禅师(僧宝录)。
　　　　癸丑　熙宁六年　　大辽　咸雍九年　　西夏　三月夏寇秦州

　　秋七月十七日。天竺灵山寺海月大师慧辩。晨起盥洁谢众趺坐而寂。杭州通守苏轼吊以三诗。序而赞之。辩之后慧净大师思义。义有四弟子。德贤仲元永湛慧日。皆相踵主法。元之弟子曰慈明大师慧观。又继日师住持。观收慈云忏主诗文。为灵苑金园天竺三集(天竺事迹)。
　　　　甲寅　熙宁七年　　大辽　咸雍十年　　西夏
　　　　乙卯　熙宁八年○行奉元历　　大辽　咸雍十一年　　西夏
　　　　丙辰　熙宁九年　　大辽　咸雍十二年　　西夏
　　　　丁巳　熙宁十年　　大辽　咸雍十三年　　西夏

　　荆国公王安石。临川人。至是熙宁三年冬十二月拜相。七年夏四月不雨。安石罢相。八年二月再相(帝纪)。九年本用月安石罢政归建康。十年奏施建康旧第为禅寺。请克文住持。帝赐额曰报宁。赐文号真净禅师。文隆兴宝峰云庵禅师也。名克文。生陕府郑氏。参黄龙南禅师。深得玄奥。嗣南禅师。至徽宗崇宁元年十月十五日。出道具散诸徒。中夜沐浴更衣趺坐而逝。烟焰五色所至皆舍利。分骨葬渤潭新丰焉(碑记本传)。荆公谓蒋山(建康)佛慧泉禅师曰。世尊拈花。迦叶微笑。顷在翰苑。偶见大梵王问佛决疑经三卷有云。梵王在灵山会上。以金色波罗华献佛。请佛说法。世尊登座拈华示众。人天百万悉皆罔措。独迦叶破颜微笑。世尊曰。吾有正法眼藏涅槃妙心。分付迦业(梅溪集)。
　　佛慧禅师。名法泉。生随州时氏(随州隶峡州路荆湖北道)。幼岁出家。群书博览过目成诵。雅号泉万卷。遍参知识。玄机颖悟。应世住持。屡迁太刹。住蒋山日(江东建康)因雪上堂。召大众曰。还有过得此色者么。良久曰。文殊笑普贤嗔。眼里无筋一世贫。相逢尽道休官去。林下何曾见一人。上堂。快人一言。快马一鞭。若更眼睛。定动未免。纸里麻缠。脚下是地。头上是天。不信但看。八九月纷纷黄叶满山川。晚年诏住京城大相国智海禅寺。上堂问众曰。赴智海留蒋山如何即是众莫知对。便归方丈索笔书偈曰。非佛非心徒拟议。得皮得髓谩商量。临行珍重诸禅侣。门外青山正夕阳。掷笔跏趺而逝。使回奏。帝讶之。敕谥佛慧禅师。师嗣云居晓舜禅师(舜号尧夫)。舜嗣洞山聪。聪嗣文殊真。真嗣德山密。密嗣云门偃禅师(联灯录)。师尝作北邙行(洛阳山名)。其文曰。前山后山高峨峨。丧车辚辚日日过。哀歌幽怨满岩谷。闻者潜悲薤露歌。哀歌一声千载别。孝子顺孙徒泣血。世间何物得坚牢。大海须弥竟磨灭。人生还如露易晞。从来有会终别离。苦乐哀感不暂辍。况复百年惊梦驰。去人悠悠不复至。今人不会古人意。栽松起石驻墓门。欲为死者长年计。魂魄悠扬形化土。五趣(天人鬼狱畜生)茫茫井轮度。今人还葬古人坟。今坟古坟无定主。洛阳城里千万人。终为北邙山下尘。沉迷不记归时路。为君孤坐长悲辛。昔日送人哭长道。今为孤坟卧芳草。妖妖穿穴藏子孙。耕夫拨骨寻珠宝。老木萧萧生野风。东西壤冢连晴空。寒食已过谁享祀。冢畔余花寂寞红。日月相催若流矢。贫富贤愚尽如此。安得同游常乐乡。纵经劫火无生死(仲温云卧纪谈)。夏京辅大旱。帝斋祷甚力。夜梦。一僧驰马空中口吐云雾。既而沛然雨足。帝大悦使以像求之。得于京城相国寺山门阁五百罗汉中第十三尊者也。宰相王圭贺以诗曰。良弼为霖承空望。神僧作雾应精求。参政元绛曰。仙骥乘云穿仗下。佛花吹雨匝天流。人争诵之(东车笔录)。
　　　　戊午　元丰元年　　大辽　咸雍十四年　　西夏

　　杭州南山法师。慧才解行。入四明法智尊者之室。每持大悲咒。必百八遍而后止。尝梦观世音菩萨脱袈裟以衣之。至是春三月为灵芝元照及道俗千人授菩萨大戒于雷峰。方羯磨。观音像放光明。初贯宝焰渐散。讲堂灯炬月光皆为映夺。净慈法真禅师守一作证戒光记。米芾书。龙井辨才法师元净立石(灵芝塔铭)。
　　　　己未　元丰二年　　大辽　咸雍十五年　　西夏

　　冬十月二十日。慈圣光献太皇大后曹氏崩。宣净因禅师道臻。入庆寿宫升座说法。僧问。慈圣仙游定归何处。师曰。水流元在海。月落不离天。宫庭无不加敬襧之曰善。帝悦赐与甚厚。及神宗上仙。哲宗诏师福宁殿登高座说法。诏曰。禅师道臻素有德行。可赐号净照禅师。
　　禅师名道臻。字伯祥。生福州古田戴氏。幼不茹荤。十四岁出家上生院。又六年为大僧。阅大小经论置之曰。此方便说耳。即持一钵走江淮。遍参知识。得旨于净山远禅师。游京师谒大觉琏禅师于净因。琏使首众僧于座下。琏公归吴。众请师继住净因。开堂日。英宗遣中使降香赐紫方袍徽号。京师四方称庆。至哲宗元祐八年八月十七日。沐浴更衣。说偈已跏趺而化。寿八十岁。僧腊六十一。师嗣浮山法远禅师。远嗣叶县省。省嗣首山念。念嗣风穴沼。沼嗣南院颙。颙嗣兴化奖。奖嗣临济玄禅师(东都事略并僧宝传)。
　　　　庚申　元丰三年　　大辽　咸雍十六年　　西夏

　　译经官制。自唐以来至是元丰。译经僧官皆授试光禄卿少卿试鸿胪卿少卿。今改赐试卿曰三藏大法师。试少卿曰三藏法师(容斋三笔)。
　　文同。字与可。东州梓潼人。尝守洋州浙西湖州历馆职。文行高洁。画竹精妙。至是一夕沐浴冠带正坐而逝。馆职崔公度闻之惊曰。昨别与可于州南。意翛翛然曰。明日复来乎与公画。公度携宾往候观其画也。与可不答。明日独往。与可曰。与公话遂左右顾恐有听者。与可徐曰。吾闻人不妄语者舌可过鼻。即吐舌引至眉间。三叠如饼状。今言其死与可信异人也(东都事略本传)。
　　　　辛酉　元丰四年　　大辽　咸雍十七年　　西夏

　　苏州(平江路也)瑞光寺禅师宗本。移住杭州净慈。奔走天下禅子道场甚盛。灵芝照律师送布三衣(僧伽黎衣九条七条五条)瓦钵。致书于师曰。佛制是物上中下根悉令遵奉。事因时举。道藉人弘。勉其受持为后学劝。师受之终身。食用瓦钵。升座说法。服此大布之衣(照律师行业记)。
　　丞相张无尽居士(讳商英)平居与庐山南林照觉总禅师为方外侣。当是辛酉秋。以序送羽士蹇。拱辰。字翊之。往参问于总曰。成都道士蹇翊之来言于余曰。吾乡羽衣之族。世相与为婚姻。娶妻生子。与俗流无异。拱辰因观道藏神仙传记。翻然觉悟。当吾血气刚强视听聪明。喔咿哇鸣顺吾耳。青黄赤白炫吾目。甘脆膏腴爽吾口。馨香馥烈适吾鼻。滑泽纤柔佚吾体。欢欣动荡感吾意。此六冠者乘吾瞀乱。昼夜与吾相亲而未尝相释也。一旦吾之形耗而羸。气耗而衰。精耗而萎。神耗而疲。八风寒暑之所薄。百邪鬼祟之所欺。阴魄欲沈。阳魂欲飞。则六冠者曾莫吾代。而天下之至苦。吾独当之。房闼之恋莫如妇。血肉之恩莫如女。拱辰于是悉囊中之所有。与之而谢去。给以他事。出游百里。遂泛涪江下濮水。历缙重出涂山。访岑公之洞府。瞻神女之祠睹。而达于渚宫也。将泛九江入庐山。结茅于锦绣之谷。长啸乎香炉之顶。抚陶石以遥想。挹远溪以濯足。盖吾之术以炷为基。以命为衣。始乎有作终乎无为。窃闻先生究离微之旨。穷心迹之归。奏无弦之由。驾铁牛之机。故不远而来见先生也。当试为余言之。余曰。壮哉子之志乎难行能行。难弃能弃。吾弗及子矣。余适有口疾不能答子。吾有方外之侣。曰常总居于东林。必能决子之疑。请持吾之说而往问焉(见莹伸温云卧纪谈)。
　　　　壬戌　元丰五年　　大辽　咸雍十八年　　西夏　五月冠鄜延

　　诏中使梁从政。辟汴京相国寺六十四院。为二禅八律。起自元丰庚申成是壬戌之秋。以东西序为慧林智海二巨禅刹。驿诏杭州净慈禅师宗本住慧林。江州庐山东林禅师常总住智海。总辞之固。诏容之就赐号广慧禅师(僧宝传)。
　　冬十月八日。温州法师继忠沐浴更衣结印坐脱。红光亘空而西去。忠得法于广智尚贤。述广智传法智十类之义成十卷扶宗记一卷。嗣法二子。曰从义。有天台三大部补注一十四卷。曰处元。有义例随释六卷辅赞记三卷。元传之道渊。渊传道琛。即圆辩法师是也(释僧传)。
　　东京慧林圆照禅师。名宗本(世称大本)。生常州(浙西道)无锡管氏。年十九依苏州(平江也)承天永安道升禅师出家。巾侍十年剃度受具。又三年礼辞。游方至池阳。谒天衣怀禅师悟旨。漕使李公复圭请师开法平江瑞光。法席日盛。杭州守陈公襄以承天兴教二刹命师择居。苏人拥道遮留。又以净慈为请移文谕道俗曰。借师三年。为此邦植福。不敢久占。至是元丰五年。诏辟相国慧林禅刹召师为第一祖。既至开法。翌日召对延和殿问道赐坐。师即跏趺。帝悦赐茶。师举盏长吸。荡而撼之辞退。帝目送之。谓左右曰。真福慧僧也。元丰七年驾幸相国慧林寺。诏长老宗本禅众无烦出迎。帝升遐。召师说法福宁殿赐号圆照禅师。乞老林下。得旨任便。云游州郡不得抑令住持。乃辞众曰。本是无家客。那堪任意游。顺风加橹桌。船子下扬州。晚居平江灵岩。其嗣法传道者不可胜纪。哲宗元符二年十二月二十八日甲子将入灭。沐浴而卧。门弟子环拥请曰。和尚道遍天下。今日不可无偈。师熟视之曰。痴子我寻常尚懒作偈。今日特地图作甚么。寻常要卧便卧。不可特地今日坐也。乃索笔大书曰。后事付守荣。掷笔憨卧若熟睡众撼之已去矣。门人塔全身于灵岩山。阅世八十五岁。坐五十二夏。师嗣天衣怀禅师。嗣师之法道者。曰修颙省聪崇信守一等。再传如颙之有富郑公弼。聪之有苏黄门辙。信之有慈受禅师怀深(五灯会元碑志)。
　　江州东林禅师。名常总。生剑州尤溪施氏。年十一依宝云寺文兆法师出家。又八年落发诣建州大中寺契思律师受具。初至吉州禾山。闻南禅师之道。往归宗依之经二十年。尽得玄奥。洪州太守荣公修撰请住泐潭。或谓马祖再来。元丰三年。诏革江州东林律居为禅刹。观文殿学士王公韶出守南昌。欲延宝觉心禅师主东林。心举师自代。师闻之宵遁去千余里。王公檄诸郡必得之。得于新滏殊山穷谷中。遂乃应命。学士苏轼初游庐山与师契会。乃师之名达京师。天子有诏住相国智海禅院。州郡敦请急于星火。师固辞。诏容之。就赐紫衣徽号广慧禅师。哲宗元祐三年徐王奏号照觉禅师。座下衲众常盈七百。元祐六年九月示疾。二十五日沐浴安坐而逝。十月八日葬全身雁门塔(远公葬所)之东。世寿六十七岁。坐四十九夏。嗣黄龙南禅师(续灯录)。
　　　　癸亥　元丰六年　　大辽　咸雍十九年　　西夏　正月夏众数十万奄至兰州

　　宋九月。夏人纳款。仍乞还侵地撤边戍长为蕃臣。乃赐秉常。诏略曰。其地界已令鄜延经略司旨挥保安军牒宥州施行候疆界了日岁赐依旧(宋录)。宋封孟轲曰邹国公。
　　　　甲子　元丰七年　　大辽　咸雍二十年　　西夏　二月夏人又寇延州十一月上表来贡

　　冬十月。越国大长公主集庆军节度观察留后附马都尉张敦礼建法云禅刹于国城之南既成。诏法秀开山。赐号圆通禅师(续灯传)。
　　汴京法云寺圆通禅师。名法秀。生秦州陇城辛氏。随应干寺鲁和尚学经。乃称鲁氏。年十九为大僧。讲大经。章分句析机锋不可触。京洛著闻。怪圭峰学禅。唯敬北京天钵元禅师。元雅号元华严。恨元不讲曰。教尽佛意如元公者不应远教。禅非佛意如圭峰者不应学禅。世尊教外以法私大迦叶者吾不信也。谓同列曰。我将南游穷其窟穴。楼取其种类抹杀之。以报佛恩乃已耳。初至随州护国读净果禅师碑。僧问报慈。如何是佛性。慈曰谁无。又问净果。果曰谁有。其僧因有悟。秀大笑曰。岂佛性敢有无之。矧又因以有悟哉。去至无为军铁佛。谒怀禅师。怀貌寒危坐涕垂沾衣。秀易之。怀问曰。座主讲何经。秀曰华严。怀曰。华严以何为宗。秀曰法界为宗。怀曰。法界以何为宗。秀曰以心为宗。怀曰心以何为宗。秀莫知为答。怀曰。毫厘有差。天地悬隔。秀退而自失。悚然敬服。愿留左右日夕受法。久之乃获证悟。怀禅师迁住池阳柤林。移吴及广教景德。秀皆从之。秀初住淮西四面山。至栖贤蒋山长芦。常有千众。至是元丰七年。诏住京城法云寺为第一祖。开堂日帝遣中使降香。赐磨衲僧衣。传圣旨表朕亲至。皇弟荆王致敬座下。至哲宗元祐五年八月示疾。诏以医诊。师挥去之。乃更衣说偈曰。来时无物去时空。南北东西事一同。六处住持无所补。乃良久监寺慧当进曰。和尚何不道末后句。师曰珍重珍重。言讫而逝。寿六十四岁。坐四十五夏。师嗣天衣义怀禅师。怀嗣雪窦显。显嗣智门祚。祚嗣香林远。远嗣云门偃禅师(续灯录)。元丰间枢密蒋公颖叔与师为方外友。公平日虽究心宗。亦泥于教乘。因撰华严经解三十篇。颇负其知见。漕淮上至长芦访秀。而题方丈壁曰。余凡三日遂成华严解。我于佛法有大因缘。异日当以此地比觉城东际。唯具佛眼者当知之。秀于时辩之曰。公何言之易耶。夫华严者圆顿上乘乃现量所证。今言比觉城东际则是比量。非圆顿宗。又云异日。且一真法界无有古今。故云十世古今始终不移于当念。若言异日。今日岂可非是乎。又云。具佛眼者方知。然经云。平等真法界无佛无众生。凡圣情尽。彼我皆忘。岂有愚智之异。若待佛眼则天眼人眼岂可不知哉。公于是悔谢。及秀之示寂也。公祭之侑以文曰。方外之友唯余与师。念昔相见一语投机。师来长芦我漕淮沂。亦复交臂笑言熙怡。我论华严师为品题。陷虎机缘脱略径畦。曷为舍我先其往而。蔬奠致诚庶其歆之(罗湖录)。
　　十一月司马温国公光居洛十五年矣。上表进所编书赐名资治通鉴。帝制序赐之。
　　　　乙丑　元丰八年　二月帝崩　　大辽　咸雍二十一年　　西夏

　　春三月。哲宗即帝位。四月诏法云秀禅师诣先帝神御说法。赐号圆通禅师。冬十月葬神宗永裕陵。诏净因道臻慧林宗本。入福宁殿说法。赐臻号净照禅师本号圆照禅师(僧宝传)。
　　五月司马光除门下侍郎。
　　义天僧统　高丽国君文宗仁孝王第四子。出家名义天。是冬航海至明州。上表乙游中国询礼。诏以朝奉郎杨杰(杰字次公)馆伴。所至二浙淮南京东诸郡。迎饯如行人礼。遍访三学宗工。初抵鄞师事明智。中立而友法邻。请跋教乘(草庵教苑遗事)。入天台山拜智者塔。渡浙造杭州上竺。以弟子礼事慈辩从谏。受天台教观(祠山观经疏注)。次灵芝拜大智元照禀律藏(灵芝行业碑)。历慧因(今高丽寺)。从晋水净源问贤首宗乘(华严阁记)。过润州金山以禅规大展拜佛印禅师了元。元据座受礼。馆伴杨杰以为疑。佛印曰。众姓出家同名释子。义天抑僧耳。不如是何以示华夏师法乎。朝廷闻之以元为知大体(佛印本传)。义天朝京师。礼部郎中苏轼接伴。谒拜慧林圆照禅师宗本。有司馆遇甚厚(圆照禅师本传)。
　　衣蒲童子　是时太尉吕惠卿。字吉甫。学通内外。尝注华严法界观。及出新意解庄子。因戍边。暇日游五台山至中台。忽云雾四合暴风雷雨声振林壑。从者惊竦潜伏。斯须有物。状若苍虬。半出云雾间。太尉骇甚移时稍霁。外望见一童子体黑而披发。以蒲自足缠至肩。袒右膊手执梵夹。问太尉曰。官人何见而震骇如此。太尉曰。夙有障缘遇兹恶境。童子曰。今皆灭矣。官人何求而来。太尉曰。愿见大士。童子曰。欲见菩萨何为。曰尝览华严大教旨深意广。欲望大士发启解心。庶几笺释流行世间。使幽夜顿获光明。大心者即得开悟。童子曰。诸佛妙意善顺事理简易明白。先德注意可解。如十地一品。释文不过数纸。今时枝蔓注近百卷。而圣意逾远。真所谓破碎大道也。太尉曰。童子貌若此。而敢呵前辈乎。童子笑曰。官人谬矣。此间一草一木无非文殊境界。在汝日用触事不迷。此真文殊耳。曷以凡情乱于思虑。太尉悔前言之谬即顿首下拜。才起之间。童子现大士形。夸狮于隐隐云中不见。太尉自尔惋恨心神恍惚。家人问故。太尉曰。吾欲竭诚悔过期再见衣蒲童子。即严具香火。晨夕以之。志于必见。而后已久之忽见童子于香几上。呵曰。胡为住相贪著之甚耶。太尉曰。正欲世人咸见大士示化之真容耳。即命画工图之。顷刻不见(华严感应录。并紫芝佛运编年)。

　　哲宗

　　煦。神宗第六子。十岁即位。宣仁太后高氏临朝听政。相司马光吕公著。元祐之治盛焉。绍圣之后政不逮矣。在位十五年寿二十五　元祐(八)绍圣(四)元符(三)。
　　　　丙寅　元祐元年　　大辽　咸雍二十二年　　西夏
  </div>
  <div class="pagination">
   <a href="释氏稽古略_page35.html">
    上一页
   </a>
   <span>
    ...
   </span>
   <a href="释氏稽古略_page31.html">
    31
   </a>
   <a href="释氏稽古略_page32.html">
    32
   </a>
   <a href="释氏稽古略_page33.html">
    33
   </a>
   <a href="释氏稽古略_page34.html">
    34
   </a>
   <a href="释氏稽古略_page35.html">
    35
   </a>
   <span class="current-page">
    36
   </span>
   <a href="释氏稽古略_page37.html">
    37
   </a>
   <a href="释氏稽古略_page38.html">
    38
   </a>
   <a href="释氏稽古略_page39.html">
    39
   </a>
   <a href="释氏稽古略_page40.html">
    40
   </a>
   <a href="释氏稽古略_page41.html">
    41
   </a>
   <a href="释氏稽古略_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
