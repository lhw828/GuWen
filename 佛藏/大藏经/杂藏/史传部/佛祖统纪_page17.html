<!DOCTYPE html>
<html>
<head>
    <meta charset="UTF-8">
    <title>佛祖统纪 - 第 17 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖统纪 - 第 17 页/共 74 页</h1>
    <div class="content">
　　净光法师旁出世家

　　法师行靖与行绍。皆钱唐人。同依寿禅师出家。通练律部。同居石壁寺(去杭二十里在龙山之西)时韶国师法道大振。初往从之。国师观其法器。即使往学三观于螺溪之席。二师既偕往。讲求大义旦夜不息。未几所学已成乃复回石壁为众讲说。前后五十年。确守山林之操。未尝出游闾里。吴中宿学皆服其高洁。嵩明教论之曰。出家于寿公。学法于寂公。见知于韶公。三皆奇节异行不测人也。二师皆得以亲事之岂不伟欤。
　　法师知廉。赐号通鉴。久学螺溪。以其师崇建殿宇。将永岁寒之绩为请彭城公钱俨(忠懿王弟)作传教院碑于螺溪。时太宗雍熙三年也。
　　法师愿齐。钱唐人。吴越国时。赐号崇法。初传净光之道精研止观。后参韶国师发明玄奥。周显德初。螺溪居民张彦安诣净光曰。家居东南里所。阴晦之夕。必有鬼神吟啸考击钟鼓之声。又尝梦龙游其地。非愚民所居。愿以奉师。师往视之。见山水秀异谓众曰。此伽蓝地也。梦龙游者。岂龙树之道将兴此地耶。因纳之。愿齐初为法华绍岩弟子。闻其事以白师。辍众施三万为建法堂厨屋。覆苫累块悉尚朴素。盖禀师之诫也。既成。净光与学徒二十人俱往。既而云居韶禅师(寺在天台)为疏于汉南王(忠懿王子。吴越亦尝改元称帝。有宝正宝泰之号。其诸子多封王。有汉南邓许秦陈诸王之称。见临安志)即施财。架忏堂诸屋以广之(见钱俨撰传教院碑及传灯)。
　　法师谛观。高丽国人。初吴越王因览永嘉集同除四住之语以问韶国师。韶曰。此是教义可问天台羲寂。即召问之。对曰。此智者妙玄位妙中文(妙玄既散失不存。未审何缘知之。必寂师先曾见残编耳)唐末教籍流散海外。今不复存。于是吴越王遣使致书。以五十种宝往高丽求之。其国令谛观来奉教乘。而智论疏。仁王疏。华严骨目。五百门等。禁不令传。且戒观师。于中国求师问难。若不能答。则夺教文以回。观师既至。闻螺溪善讲授即往参谒。一见心服遂礼为师。尝以所制四教仪藏于箧。人无知者。师留螺溪十年。一日坐亡。后人见故箧放光。开视之唯此书而已。由是盛传诸方。大为初学发蒙之助云。
　　述曰。吴越王杭海取教。实基于同除四住之语。及观师制四教仪。至明圆教中故特标永嘉云者。所以寓当时之意。俾后人无忘发起也。此书即荆溪八教大意。观师略加修治。易以今名。没前人之功。深所不可。
　　吴越忠懿王钱弘俶。字文明。世为杭之临安人。祖武肃王镠(音流)唐僖宗时。率乡兵破走黄巢。名闻江淮。复以八都兵讨刘汉宏并越州。以奉董昌。而自居于杭。昭宗时。昌以越叛。镠遗书。切责不听。乃悉兵诛之。自是尽有浙东西之地。乾宁四年。始封吴越王。梁开平初。加封尚父淮海节度使。传子文穆王元瓘。瓘子忠献王仁佐。忠献破李景兵。取福州。既卒弟倧嗣位。明敏严毅。为大将胡进思所忌逐之(子孙私谥为逊王)。乃迎立俶。即文穆第九子。俶始于晋开运中为台州刺史。
　　本朝太祖建隆元年。授天下兵马大元帅。乾德元年冬。郊礼遣子惟浚入贡。开宝八年。随王师克金陵(南唐李后主)九年二月入朝。诏赐剑履上殿。诏书不名封。其妻孙氏。为吴越国王妃。四月归国。太宗太平兴国三年三月入朝。乞以所管十三州版籍归天府。诏许之。改封淮海国王。赐玉册金印。居京师礼贤宅。子惟浚。惟治。皆以节度领郡事。忠懿居京师。十二年而薨。富贵荣盛莫与为比。忠懿天性诚厚。夙知敬佛。慕阿育王造八万四千塔。金铜精钢冶铸甚工。中藏宝箧印心咒经。亦及八万四千数。布散部内以为填宝镇。镇钱唐诸邑。西湖南北山诸刹相望。皆忠懿之创立也。尊事沙门。若天台韶国师。永明寿禅师。皆待以师礼。又尝召螺溪寂法师。至金门建讲。问智者教义。以典籍不全。慨然遣使赍重宝。求遗书于高丽日本。于是一家教卷复见全盛。螺溪得以授之宝云。宝云得以传之四明。而法智遂专中兴之名。推原其自实忠懿护教之功为多也。王尝造金字法华经二十部。散施名山(今国清所藏是其一)。
　　述曰。清猷赵公有言。钱氏五王三世。凡百年。当天下大乱。以数州之地盗名字者甚众。独吴越奉屡朝之正朔。不绝贡献。不失臣节。暨皇宋受命。又能封府库籍郡县。请吏于上。仁足以保民。智足以全族。唯钱氏一门耳。欧阳公五代史。则曰钱氏崛起。非有功德。百年之际。虐用其民。嘻何二公立论之相戾耶。当五季时崛起而僭号者。曾何有乎功德。重敛以困民。穷兵以杀民。天下皆是也。岂能若钱氏全民土而归圣朝耶。至哉清献之辞。仁以保民。智以全族。欧阳亦太过论矣。

　　国清昱法师法嗣

　　法师契能。永嘉人。神悟谦公之师。得教旨于昱法师。主天台常宁。讲道不倦。自智者而来。以炉拂传授为信。至师嫡承为十四代。晚年以授扶宗忠师。扶宗曰。吾得法广智矣。敢辞。师乃藏之天台道场。遂不复传。
　　述曰。螺溪门弟子以百数。而本传指宝云为高弟。不载昱师名。疑昱师见螺溪在最先。故早传炉拂。宝云后至。而其道大振。故传中推为上首。以此言之。在道不在炉拂也。夫炉拂祖师之信。器传之久。不能无弊。或以情得。或以力取。于道何预焉。能师欲传之扶宗。而辞不受。固也。藏之祖师行道之场而去。宜也。向使扶宗妄受复妄传。适足以起后人之纷诤。于道何在焉。

　　宝云旁出世家

　　法师遵式字知白。叶氏。天台宁海人。母王氏。乞男于观音。梦美女以明珠与而吞之。生七月能从母称观音名(太祖乾德元年癸亥岁生)稍长不乐随兄为贾。潜往东山依义全师出家。全先梦有童子踞佛像之首。已而师至。年二十(太宗太平七年癸未)往禅林受具戒。明年习律学于守初师。继入国清。普贤像前烬一指。誓传天台之道。雍熙元年。来学四明(年二十二)道中梦老僧谓曰。吾文殊和尚也。及见宝云。正所梦僧即北面受业。未几智解秀出。智者讳日然顶终朝。誓力行四三昧。端拱元年。宝云入寂。师乃反天台。以苦学感疾至于呕血。毅然入大慈佛室用消伏咒法。自诅曰。若四教兴行在我。则其疾有瘳。不尔则毕命于此。至三七日闻室中呼曰。遵式不久将死。师益不懈。五七日见死尸盈室。师践之而行。其尸即没。满七七日室中声曰。十方诸佛增汝福寿。其名寐见一巨人。持金刚杵。以拟其口。又尝亲见观音。垂手于师口引出数虫。复舒指注甘露于口。身心清凉宿疾顿愈。既而顶高寸余。手垂过膝。声若鸿钟。肌如白玉。淳化元年(年二十八)众请居宝云。讲法华维摩涅槃光明。未尝间歇。有施氏怀胎驴。日伏座下。若听法状。如是四旬。产已不复至。尝往见法智。闻门外謦欬呼侍者曰。适闻外声。有若圣人然。侍者亟出视。反报言。慈云至。法智大惊曰。吾兄转报矣。至道二年。结缁素专修净业。作誓生西方记。又自幸观音幽赞。命匠刻旃檀像及自身顶戴之相。撰十四誓愿纳其腹。工有误折所执杨枝者。师大惧即手接之(此像今在天竺忏殿)不胶漆而合。咸正三年(真宗)四明大旱。郡人请祈雨。师同法智异闻师。率众行请观音三昧。冥约三日不雨当焚其躯。如期雨大至。太守苏为建碑以述灵异。四年。寓慈溪大雷山。治定请观音消伏毒害忏仪。五年(师年四十。自淳化庚寅至咸平四年辛丑。凡十二年居四明)归天台主东掖。以徒属之繁。即西隅益建精舍。率众修念佛三昧。有白鹤庙居民甚神之。师与神授戒改祭为斋。神与民居听命。乃为著野庙志以戒之。祥符四年。章邭公(得象)领那事。夏制之始延师入景德讲止观。垂毕有三沙门披纳而至。请预盂兰盆讲席。揖其坐忽不见。道经黄岩。有豕奔伏于前。推其来。乃逸于屠肆者。偿其直而豢于妙喜寺。名之曰遇善夫豕。赤山寺濒海而高。师遽谓人曰。此宜建塔。先是山巅有异光。中有七层浮图之形。光照海上周四十里。皆渔人之簄梁。或以语师。师喜其有先兆。遂建塔焉。于是居人感化不复为渔。时东山结忏会。天大旱。师卓锡石缝。泉即激涌(今石眼泉)七年。杭昭庆齐一。率众致请。初杭人屡请西度未之许。至是始见从。师尝梦居母胎十二年。及出台入杭。果应其数。师至昭庆。大扬讲说。杭俗好以酒肴会葬。师为说佛事之胜。卒变荤为斋。因为著戒酒肉慈慧法门。尝夜施搏食于水滨。渔者闻众鬼曰。今夜雪甚。师不至矣。一鬼曰。师慈悲人必不忌我。须臾师笼灯踏雪而至。八年苏人。以郡符迓师于开元建讲。缁素毕集。不荤饮者倾市邑。屠酤不售。官监有失课之言。师辞其徒曰。智者遣晋王书。有言六恨。其一谓以法集动众妨官为人所忌。余今德薄安可久留。遂幡然复杭(智者遗书云。荆溪法集众一千。学禅三百。州司惶虑。谓乖国式。岂可聚众用恼官人。故朝同云合。暮如雨散。设有善萌不获增长。此五恨也)刺史薛颜。始以灵山命师居之。即隋真观师所营天竺寺也。寺西有陈时所植桧。巢寇燎毁仅存枯蘖。是年冬枝叶复生。因名重荣桧。赋诗刻石。以兆道场重建之瑞。治定往生净土忏仪。九年。天台僧正慧思诣京师因盛称师之道。始赐紫服。三月。天台郡人。以郡符请赴石梁寿昌讲法华。八月过东掖。十月复归天竺。天禧元年。侍郎马亮守钱唐。雅尚净业造师问道。师为撰净土行愿法门。净土略传。职方郎中崔育才。问施食之道。师为观想一篇(见金园集)三年。丞相王文穆公抚杭(名钦若相真宗)首率僚属访师山中。请讲法华及心佛众生三法如义。才辩清发。衣冠为之属目。公对众嗟赏曰。此道未始闻。此人未始见也(别集中有讲题)师以天台宗教本末具陈于公。四年。公为奏锡天竺旧名。复其寺为教。而亲为书额。复与秦国夫人施财六百万以建大殿。公致书问天台立教及解经义旨。与今古孰为优劣。师先答立教大义。次出诸子索车之文。录古义一二。及慈恩破天台义。对智者正释。并决是非。以为古今诸师无一可取。公览文识义益加信喜(文见别集)师以智者昔于天台江上护生事白于公。因奏请西湖为放生池。为主上祝寿。后文穆尹应天府。因微疾梦与师会。疾即除愈。遂奉书道其事。及移镇江宁(升用)迓师府会。朝夕问法。一留三月。因为著十法界观心闻住。南岳心要偈。会乾元即公以其道闻于上。乃赐慈云之号。乾兴元年。章懿太后(仁宗母华氏。钱塘人。其父仁德)以师熏修精进。遣使赍白金百两。命于山中为国行忏。师为著金光明护国道为静上之。因奏天台教文。乞入大藏。事未行而公薨。天圣元年(仁宗)内臣杨怀古降香入山。敬师道德复为奏之。明年始得旨入藏。赐白金百两。饭千僧以为庆。师乃撰教藏随函目录。略述诸部文义。谓玄义。统明五时广辨八教。出世大意蕴乎其中。文句者。谓以统句分节经文。荆溪各有记释。犹五经之有正义也(唐孔颖达为五经作正义)止观者。定慧之异为即法华之行门也。前玄义文句。皆明佛世当机得益之事。经有托事附法观心之文。非部正意。今止观正是智者说己心中所行法门。自行因果化他能所无不具焉。又于普门品加别译重颂。缁素皆遵诵之。天圣四年。谏议胡则守郡。屡入山问道。欣领法要。为施金造山门廊宇。五年中秋月望之夕(望作望非)桂子降于殿庭。师取其实播种林下。乃作桂子之诗。六年正月。遣学徒往四明。致祭于法智。有祭文悼诗之作。始于寺东建日观庵。送想西方为往生之业。九年。讲净名经。忽谓其徒曰。昔在东掖讲此经。梦荆溪授我经卷。及出室。视日已没。今吾殆终此讲乎。因与众诀曰。我住台杭二寺。垂四十年。长用十方为意。今付讲席。宜从吾志。命弟子祖韵曰。汝当绍我道场。持此炉拂。勿为最后断佛种人。遂作谢三缘诗。谓谢徒属绝宾友焚笔砚也。是年八月。徙居东领之草堂。明道元年十月八日示疾。不用医药。唯说法以勉徒众。十日令请弥陀像以证其终。门人尚欲有祷。以观音至。师炷香瞻像祝之曰。我观观世音。前际不来后际不去。十方诸佛同住实际。愿住此实际。受我一炷之香。或扣其所归。对以寂光净土。至夜奄然坐逝。师尝制龛铭曰遐榻。既入敛越七日。形貌如生。寿六十九。夏五十。逝之夕。山中人见大星殒于灵鹫峰红光赫然。禀法者。文昌等二十五人。登门学者以千数。度弟子若虚辈垂百人。明年仲春四日。奉遐榻葬于寺东月桂峰下。与隋观法师为之邻焉。师幼善词翰。有诗人之风。其诗集。曰采遗。曰灵苑。其杂著。曰金园。曰天竺别集。皆行于世。有贵官注楞严求师印可。师烹烈焰谓之曰。合下留心佛法。诚为希有。今先申三问。若答之契理。当为流通。若其不合当付此火。官许之。师曰。真精妙元性净明心。不知如何注释。三四四三宛转十二流变三叠一十百千。为是何义(昔师注者云。初变一为十。以三世四方互成十二。次变十为百。三世四方互成百二十。三变百为千。三世四方互成千二百。是为一根功德之数。总六根为七千二百。除眼鼻身三根。各亏四百。实得六千。为六根功德也。一为变生十百千为三叠。凡三番织成其数)二十五圣所证圆通。既云实无优劣。文殊何得独取观音。其人罔措。师即举付火中。于是楞严三关自兹而出。仁宗阅师所进光明护国仪。至圣帝仁王慈临无际之文。抚几叹曰。朕得此人足以致治。亟令宣召则已入寂矣。师始出家。郡校诸生。慕师才俊勉回业儒。为诗答卢积。中有真空是选场大觉为官位之句。人多诵之。常行三昧。以九十日为期。于行道四隅置鏊炽炭。遇困倦则渍手于鏊。十指唯存其三。其建光明忏殿。每架一椽甃一甓。辄诵大悲咒七遍以示圣法加被。不可沮坏之意。故建炎虏寇。积薪以焚。其屋俨然。暨方腊陈通之乱。三经寇火皆不能热。至今异国相传。目为烧不著寺。兹岂独显教门之神迹。诚有以彰国家之有道也。崇宁三年。赐号法宝大师绍兴三十年。特谥忏主禅慧法师。塔曰瑞光(行业曲记。修三昧记。天生诸集。宗源记)。
　　镜庵曰。道籍人弘人必依处。此三者不可不毕备也。吾道始行于陈隋盛于唐。而替于五代。逮我。
　　圣朝。此道复兴。螺溪宝云振于前。四明慈云大其后。是以法智之创南湖。慈云之建灵山。皆忌躯为法。以固其愿而继之以神照启白运。辩才兆上竺。于是浙江东西并开讲席。卒能藉此诸刹安广众以行大道。孰谓传弘之任不在于处耶。然灵山之刹。三罹寇火而不能坏。此岂非至人诵咒加功愿力坚固之验也哉。
　　江州太守许端夫。序其诗曰。慈云之诗。文贯于道。言切于理。酷似陶彭泽。盖合于情动形言止乎礼义之意。昔贯休作禅月集。初不闻道。而才情俊逸。有失辅教之义。中庸子作闲居编。言虽鸣道而文句阘冗。有失诗人之体。慈云则不然。文既清丽。理亦昭显。雅正简淡。有晋宋之风。盖其道业宏大。故诗名不行也。
　　法师异闻。余杭人。潜心天台之学。每谓但解未足以展志。故汲汲以修诸三昧为要务。及来参宝云尽通其旨。至道三年。法智弘道于延庆。辅赞之功为多。以寺宇颓毁。乃同丹丘觉圆并力经理。不逾三载众工毕就。法智立诚誓之石。示十方之规。必联次师名。称二师云。后同法智结十僧。行长忏三年。誓焚躯以报佛恩。时杨文公。屡贻书劝止。事竟不行。师居延庆四十年。凡法智所修三昧未尝不预。
　　法师有基。字及贤。钱唐王氏。母梦梵僧授以舍利吞之。遂有娠。生五岁。从天台寿昌法超为师。十岁受具。闻四明宝云传智者教往事之。授以法华止观。随言解义曲尽其妙。端拱元年。郡人请演教于太平兴国寺。学者常数百人。每白黑月必集众自升高座诵菩萨戒法。劝道族念佛四十年至万人。凶年持钵以供听众。祥符八年六月示疾。弟子令祥请曰。和尚西归宁无留训。师乃广谈圆旨经时不已。众忽见西方现光空中乐奏。师曰。西方三圣人来也。即右胁西向而化。荼毗舍利莫数。门人悟持。结塔于慈溪之灵龟山。有梦师威仪迎往西方者。有梦师坐青莲花对佛说法者。有梦三身如来入灵塔者。有梦弥陀授记为超壮如来者。法智闻其逝叹曰。卧病谈玄临终见佛。是可敬也。内翰杨亿。致敬真相为之作赞(全三学撰行业碑。在福源○此卷一百一十八人。本纪止录三十三人。余者遗失)。

　　佛祖统纪卷第十(终)



　　佛祖统纪卷第十一

　　　　宋景定四明东湖沙门志磐撰

　　诸师列传第六之一

天竺式法师法嗣
　　·(二世)妙果文昌法师
　　·明智祖韶法师
　　·法喜清鉴法师
　　·真净思永忏主
　　·保庆法润法师
　　·天竺本融法师
　　·天竺思悟侍者
　　·丞相王钦若
　　·谏议大夫胡则
　　·职方郎中崔育才
　　·侍郎马亮
　　·(三世)妙果天授法师(嗣昌师)

海月慧辩法师(嗣明智五人)
　　·净慧思义法师
　　·辩才元净法师
　　·神智载升法师
　　·广惠居白法师
　　·(四世)法宝从雅法师(嗣海月二人)
　　·慈行智深法师
　　·圆应德贤法师(嗣净慧五人)
　　·神智仲元法师
　　·慈觉永堪法师
　　·寂照慧日法师
　　·圆悟思尚法师
　　·法鉴若愚法师(嗣辩才二人)
　　·灵山则章法师
　　·(五世)指源如杲法师(嗣法宝)
　　·慈明慧观法师(嗣神智)
　　·慈受子琳法师(嗣慈觉)

兴国基法师法嗣
　　·(二世)兴国令祥法师
　　·福源悟持法师

钱唐晓法师法嗣
　　·(二世)法显遇成法师
　　·(三世)兜率守仁法师
　　四明法智之作兴也。天下学士靡然向风。嗣其业而大其家者。则广智神照南屏三家为有传明佛意示家法。用广垂裕无穷之谋中兴教观。逮今为有赖。此诸师列传之所由作也。若夫慈云一家。昌韶诸师之后。五世而蔑闻。今备叙列传。而先慈云之派者。将以顺其承袭。而不使紊杂乎四明三家之子孙也。

　　天竺式法师法嗣

　　法师文昌。永嘉人。久依慈云克尽其道。时众推为前列。复往南湖见法智。所诣益远。既而旋乡。为妙果第一世。妙宗新成。寄写本嘱其讲授。且戒之曰。或有异处。可札取附来。慈云门弟授讲者二十余人。师为之首(见慈云行业记。四明与矩师书)。
　　法师祖韶。天台刘氏。赐号明智。十九通法华。得度入东掖参慈云得其奥旨。既而侍师迁灵山居第一座。慈云将居草堂。谓师曰。汝当往代本如居能仁。而俾之来继此山。师即著草屦。欣然而行。至江滨呼其回曰。吾试汝耳。汝当竟住此山。师既奉命。一遵成规。讲训之外。行四三昧为常课。栋宇未具力为经理。一日告众曰。吾受慈云之寄。今老矣。亦将有东岭之事。慧辩为吾上首。其善继我乎。遂入草堂以自晏晦。未几示疾趺坐而逝。年七十二。腊五十二。师昔于东掖行光明三昧百昼夜。至期方半。忽见旌幢满前。导者呼曰。大辩尊天。师即作揖。天曰。师所住处。传通大乘利益群品。言讫而隐。常往京师道出淮泗。梦僧摩顶曰。吾文殊和上也。示汝五无生义。既觉五藏豁然如咀冰雪。又梦入古寺。见僧踞坐谓曰。吾为汝说第一义谛。闻毕如甘露灌顶。即见依正皆如云影。有人问曰。人见和上何因欢喜。曰视人常若佛想。
　　法师清鉴。云间人。赐号禅慧。为慈云撰炽盛光念诵仪序。其略云。慈云尊者。以行光教门。弟子清鉴。以所禀四种三昧行法遗编。独炽底光未广流布。遂因其旧五章。补助始末。加示法释疑之二。以为七科。
　　忏主思永号真净。入道于秀之胜果。久亲慈云勤修净行。时众高之。谓足上拟其师。亦称忏主(此下本纪遗失二人)。
　　侍者思悟。钱唐人。侍慈云讲最久。故能深达观道。善持咒法。加水以愈人疾。求者如市。当课诵时。身及奉像俱出舍利。天圣三年。慈云欲以智者教卷求入藏。文穆王公将闻之朝。悟曰。此非常事也。小子将助之矣。乃绘千手大悲像。课咒以誓曰。事果遂。当焚躯为报。会公薨。悟诵咒益精。明年得旨。师喜甚。积薪为楼。白慈云求火种。云于罏中举红炭与之引手以承。了无难色。即入薪楼。火息之后。袈裟覆体俨如其生。慈云乃加香木。行咒愿以焚之。随焰而化。五色舍利无论其数。三岁之后求者尚获。慈云为赞以刻石曰。悟也吾徒。荷法捐躯。其焰赫赫。其乐愉愉。逮火将灭。俨如加趺。逮骨后碎。粲如圆珠。信古应有。今也则无芳年三十。真哉丈夫(此下本纪遗失宰官四人)。

　　明智韶法师法嗣

　　法师慧辩。字讷翁。华亭傅氏。号海月。受业普照。初游学天竺。至合涧。有老人冠带逾梁。迎揖入门而失。明智一见大奇之。即尽心学教观。明智将老。命居第一座以代讲。一夕梦章安以金篦击其口曰。汝勤诲人当得辩慧。尝苦脾疾。梦天神以金槃盛水。使之瞑目。引其肠浣之。后八年。明智俾继主席。翰林沈遘。治杭任威。见者多惶惧失据。师从容如平生。遘异之。任以都僧正。苏子瞻时为通守。为序以赠之曰。钱唐佛僧之盛。盖甲天下。道德材智之士。与妄庸巧伪之人。杂处其间号为难齐。故僧正副之外。别补都僧正一员。簿书案牒。奔走将迎之劳。专责副正以下。而都师总领要略。实以行解表众而已。师既莅职。凡管内寺院虚席者。即捐日会诸刹及座下英俊。开问义科场。设棘围糊名。考校十问。五中者为中选。不及三者为降等。然后随院等差以次补名。由是诸山仰之咸以为则。讲授二十五年。学者常及千人。夜有盗入其室脱衣与之。令从支径去。晚年倦酬酢。以六事随身。归隐草堂(衣钵坐具纸被拂子手炉为六)吴越大旱祷天竺观音像。久不应。师时以疾昼寝。梦老人白衣乌帽告曰。明日午中必雨。如期果验。远近感师诚致。熙宁六年七月十七日。旦起盥濯。告众就别。合掌加趺而化。初师遗言。须东坡至方阖龛。四日坡至。见趺坐如生。其顶尚暖。坡尽敬而退。
　　东坡集云。师没后二十一年。余谪惠州。师之弟思义。嘱参寥求作赞。因序之曰。余在杭。梦至西湖。有大殿榜曰弥勒下生。故人海月辩才之流。皆行道于其间。乃作三绝。以吊之云。欲寻遗迹强沽裳。本自无生可得亡。今夜生公讲堂月。满庭依旧冷如霜(其一)其后参寥。往颍水谒子由曰。辩才既以子瞻故得铭于公。海月独未有铭乎。子由亦为铭其塔。
　　法师思义。字和甫。湖之武康凌氏。试法华中第一得度。依明智学。随闻随悟。常开帏出十问。师答之悉契旨。明智退居草堂。众送入室。既散师犹侍右。智曰。汝适何见。答曰。见大众拜而退。智曰。吾示汝将来义。当住此山绍隆大教。后后亦来居此室也。师历修四三昧行。忽颈上生一肉瘿。夜梦功德天食之以桃其疾即消。熙宁四年。赐紫服号净慧。丞相苏颂帅杭。请居天竺。大振法道。住山二十三年。退闲草堂。皆如明智之记。元祐三年二月十八日。中夜趺坐别众而逝。大众诵念久之。忽复语云。侍观音大士。行见一沙门。金色长身垂臂谓我曰。报缘未尽。过七日当遣迎。至二十五日。复趺坐而化。瘗龛之日。有赤云垂布。如引导之状。向西而隐。
　　法师元净。字无象。徐氏。杭州於潜人。客有过其舍者曰。嘉气上腾当生奇男。既生左肩肉起如袈裟绦。八十一日乃没。伯祖异之曰。宿世沙门必使事佛。八十一者。殆其算欤。及师之终果符其数。十岁出家。每见讲座辄曰。吾愿登此说法度人。十八就学于慈云。不数年而齿高第。后闻明智讲止观方便五缘曰。净名所谓。以一食施一切。供养诸佛及诸贤圣。然后可食。此一方便也。师悟曰。今乃知色香味触本具第一义谛。因泣下如雨。自是遇物无非法界。代讲十五年。杭守吕臻请住大悲阁。严设戒律。其徒畏爱。臻为请锡紫衣辩才之号。七年。翰林沈遘抚杭(仁宗嘉祐)谓上竺本观音道场。以音声为佛事者。非禅那居。乃请师居之。凿山增室广聚学徒。教苑之盛冠于二浙。神宗熙宁三年。杭守祖无择。坐狱于槜李(槜音醉地名今秀州)师以铸钟。例被追辨。幸而得释。寓止真如兰若。拟金錍设问答述圆事理说。发明祖意之妙。元丰元年。有利山门施资之厚者。倚权以夺之。众亦随散。逾年其人以败闻朝廷复卑师。众复大集清献赵公与师为世外友。为之赞曰。师去天竺山空鬼哭。天竺师归道场重辉(东坡寄诗云。道人出山去。山色如死灰。白云不解笑。青松有余哀。忽闻道人归。鸟语山容开。云云)三年复谢去。居南山之龙井。士庶争为筑室。遂成蓝宇。六年。太守邓伯温请居南屏。越明年。复归龙井。时灵山虚席。师以慈云师祖道场俯就众请。及月余于禅定中见金甲神。跪前曰。法师于此旧无缘不宜久住。既奉冥告遂还龙井。元祐四年。苏轼治杭。尝问师曰。北山如师道行者几人。师曰。沙门多密行。非可尽识。坡子迨生四岁不能行。请师落发摩顶。数日即善步(坡诗云。师来为摩顶。起走趁奔鹿)将示寂。乃入方圆庵(秦观记米芾书)宴坐谢宾客。止言语饮食。招参寥告之曰(参寥道潜)吾净业将成。若七日无障。吾愿遂矣。至七日出偈告众。即右胁吉祥卧。奄然顺寂。时元祐六年九月晦日也。塔成。弟子怀楚。诣汝阴请志于东坡。坡命子由为之铭。师讲说不间昼夜。尝曰。鬼神威德不具者。昼不得至。夜中人静庶几能听。焚指供佛左三右二。有欲效之者。师止之曰。如我乃可修西方净业。未尝须臾废。或祷大士求放光。光即随现。沙门熙仲对食。视师眉间有光。遽起揽之得舍利数粒。后人常于卧处得之。嘉兴令陶彖有子得魅疾。祝之即愈。诸暨陈氏。久患心疾漫不知人。警以微言醒然而悟。布衣李生。久习禅观辩而无行。欲从师出家。东坡为之请。未言其名。力拒不许。若先知然。秀州狂僧号回头。以左道惑众。宣言欲建大塔为吴人植福。施者云委。以师不可欺惮于入杭。先遣使愿以钱十万供僧。师答曰。承以建塔净财欲饭僧。教有明文不许互用。狂人大惭而止(坡公遣祭文略云。我初适杭。尚见五公。讲有辩臻。禅有琏嵩。后二十年。独余此翁。今又去矣。后生谁宗)。
　　镜庵曰。道大德尊。智高辩富。作大法主。为世所宗。而于出处饮啄之缘。犹未得其自在。住上竺几二十年。居灵山仅及一月。然则结缘之论。虽大贤有所未免。
　　法师载升。会稽人。号神智。久参明智。时辈推其善说。先是钱武肃王帅杭日。尝患目眚。夜梦素衣仙人言。自永嘉来。明旦永嘉僧。投牒愿以观音像献。言得之海潮。诸山迎之不能举。即而示梦欲归越城。武肃即具威仪迎至。一见像已目即还明。乃创庵名兴福。以奉之像。坐高六尺。梵相奇伟。灯夜迎望犹若生人。元祐问师来居兴福时清献公为帅。亢旱大疫久祷不应。遂罢遣群祀。请师迎像入府。恳祷一夕甘雨如注。疫亦以息。公为奏于朝。赐师神智。庵名圆通(此下本纪遗失一人)。

　　海月辩法师法嗣

　　法师从雅。钱唐人。赐号法宝。始从海月学通止观。乃自谓曰。言清行浊贤圣所诃。遂入南山天王院诵法华至五藏(言藏者。且以五千四十八为数)。
　　金刚般若四藏。弥陀经十藏。礼舍利塔十遍(言遍者。以八万四千拜为数)礼释迦三十万。拜弥陀百万。拜佛号五千万声。礼法华一字三拜者三过。心期净土。一生坐不背西。宪使无为杨杰为制安乐国赞三十章以美之。其一云。净土周沙界。何劳独指西。但能从一入。处处是菩提。师欲广化世俗。遂于受业净住寺。图九品三辈。刻其赞于石。观者皆知感化。一日无病趺坐而亡。有天乐鸣空异香入室之瑞。
　　法师智深。赐号慈行。嘉禾沈氏。初依海月学教观。既成归受业崇福西寺开长堂云水供。建光明期忏会。二十年如一日。专念净土劝人称佛号。从化者不知数。政和乙未六月坐亡。留龛七日色不变。荼毗之日异香袭人。人收舍利与骨俱尽。

</div>
    <div class="pagination">
<a href="佛祖统纪_page16.html">上一页</a><span>...</span><a href="佛祖统纪_page12.html">12</a><a href="佛祖统纪_page13.html">13</a><a href="佛祖统纪_page14.html">14</a><a href="佛祖统纪_page15.html">15</a><a href="佛祖统纪_page16.html">16</a><span class="current-page">17</span><a href="佛祖统纪_page18.html">18</a><a href="佛祖统纪_page19.html">19</a><a href="佛祖统纪_page20.html">20</a><a href="佛祖统纪_page21.html">21</a><a href="佛祖统纪_page22.html">22</a><span>...</span><a href="佛祖统纪_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
