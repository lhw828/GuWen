<!DOCTYPE html>
<html>
<head>
    <meta charset="UTF-8">
    <title>佛祖统纪 - 第 66 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖统纪 - 第 66 页/共 74 页</h1>
    <div class="content">　　三年。建殊祥寺于五台山。赐田三百顷。以西僧公哥为帝师赐玉印。命帝师作佛事于天源延寿寺。赐钞二万锭。田千顷。中书省臣言。养给军民必籍地利。世祖建宣文弘教寺赐永业。当时已号虚费。而成宗复构天寿万宁寺。较之世祖。用增倍半。若武宗之崇恩福元。仁宗之承华普庆。租搉所入益又甚焉。英宗凿山开寺损民伤农而卒无益。夫土地祖宗所有。子孙当共惜之。臣恐兹后籍为口实妄兴工役。邀福利以逞欲。惟陛下察之。帝嘉纳其言。
　　四年。皇子允丹藏卜受佛戒于智泉寺。
　　致和元年。命帝师修佛事于禁中。帝御兴圣殿。受无量寿佛戒于帝师。命僧千人修胜会于镇国寺。诏帝师命僧修佛事于盐官州。仍造浮屠三百十六所。以厌海溢。时江浙行省丞相脱欢公忧之祷于上天竺。广兴佛事。命天岸济法师亲履其地。仍令有司修水陆大会七昼夜。法师咒行沙水。足迹所按土皆凝然○十月皇后亦怜真八剌受佛戒于帝师。禁僧道买田土。违者坐罪。

　　文宗(讳脱脱帖陆耳。武宗次子)

　　天历元年。革行宣政院立十六处广教总官府。命高昌作佛事于延春阁。
　　二年。建承天护圣寺。帝闻中峰高行。赐谥智觉。塔曰法云。召奎章阁学士虞集命撰中峰塔铭。敕改集庆潜邸建龙翔集庆寺。妙选硕德开山。上天竺佛海澄法师。以笑隐诉禅师首膺其选。特升三品文阶。明年驿召赴阙。入见奎章阁。赐坐问法要。对扬称旨。诏以平江官田一百五十顷赐龙翔寺及崇僖寺。
　　诏天下诸僧寺田自金宋所有及累朝赐予者悉除其租。其有当输租者仍免其役。僧还俗者听复为僧。武帝忌辰命高丽汉僧三百四十人诵经二藏于崇恩福元寺。
　　至顺元年。帝及皇后燕王受佛戒。以西僧旭你迭八答剌班的为三藏国师赐金印。帝幸上都。西僧作佛事于乘舆。命西僧于五台山及雾灵山作佛事各一月。为皇太子祈福。遣使召赵世延于集庆。以泥金书无量寿佛经千部。以泥金书佛经一藏。命西僧于万岁山悯忠阁作佛事。

　　顺帝(讳妥欢帖陆尔。明宗长子)

　　元统元年。禁私创寺观庵院。僧道入钱五十贯。给度牒方听出家。
　　二年。罢广教总官府复立行宣政院。是年大普庆寺住持善达密的里表奏。以先师明本广录入藏。帝可其奏。加普应国师。
　　至元三年。征西域僧迦剌麻至京。号灌顶国师赐玉印。
　　至正元年。命永明寺写金字藏经一藏。免天下税粮。
　　三年。诏写金字藏经。
　　四年。右丞相脱脱领宣政院事。诸寺院主僧请复僧司。且曰为群县所苦如坐地狱。脱脱曰。若复僧司何异地狱中复置地狱耶。不许。
　　六年十二月。复立护国仁王寺。
　　七年二月。兴圣宫作佛事。赐钞二千锭。
　　十七年。哈麻及秃鲁帖木儿等阴进西天僧于帝。行房中运气之术。号演揲儿法。揲儿法者华言大喜乐也。又进西蕃僧善秘密法者。帝皆习之。帝在位久怠于政事荒于游宴。以宫女一十六人按舞。名为天魔舞。首垂发数辫戴象牙冠。身被璎珞。大江销金长短裙袄云肩合袖天衣缓带鞋袜。各执加巴剌班之器。内一人执铃杵奏乐。又宫女十一人。练推髻勒帕常服。或用唐帽窄衫。所奏乐用龙笛头管小鼓筝[竺-二+奏]琵琶笙胡琴响板。以宦者长安迭不华领之。遇宫中赞佛则按舞奏乐。宫官受秘密戒者得入。余不得预　二十八年国除。
　　大明皇帝以其知顺天命退避而去。谥曰顺帝。
　　辽太祖。姓耶律。讳阿保机。国号契丹。都上京。太宗迁都。晋开运二年辽主耶律德元入晋。不一年世宗立。讳阮番。名兀欲。改元天禄。治五年。为燕王迁轨等弑于新州火神淀。穆宗璟即位。名兀律。改元应历。治十八年。为庖人弑于黑山下。圣宗立名隆绪。改元统和。又改开泰。复号大契丹。洪基道宗立。兴宗子也。改元清宁。治四十六年。天祚延禧立。道宗之孙。改元大庆。又改保大。宋童贯与辽叛人马植谋约女真功。辽天祚逃于夹山。擒之封海滨王。送长白山。筑城居之。遂亡。辽自阿保机以梁贞明二年丙子建元神册。至延禧保大乙已共九主二百一十年。
　　金太祖。姓完颜。讳阿骨打。扬割太师长子。国号女真。十六年称帝。国改号金。都上京。至世宗都燕。太宗讳晟扬割次子。改元天会。迎请栴檀瑞像到燕京。建水陆大会七昼夜。安奉于悯忠寺供养。熙宗讳亶。太祖嫡孙。改元天眷。诏海慧大师于上京官侧建大储庆寺。普度僧尼百万。大赦天下。又诏海慧清慧二禅师住储庆寺。迎栴檀像于本寺积庆阁供养。海慧迁化。帝奉舍利五处立塔。谥佛觉祐国大禅师。复赐清慧佛智护国大师号并金襕衣。世宗讳雍。太祖孙。改元大定。迁都燕。敕大庆寿寺。诏玄冥顗禅师开山。皇太子降香。赐钱二万沃田二十顷。又诏顗禅师于东京创清安寺。度僧五百。作般瑟吒会。二十年敕建仰山栖隐禅寺于燕京西山。仍诏顗禅师开山设会度僧。
　　章宗讳璟。显宗允恭之子。改元明昌。诏万松禅师。于禁庭升座。帝亲迎礼。奉锦绮大僧伽黎诣座授施。内宫贵戚罗拜拱跪。各施珍爱。建普度佛事连日。祥云联绵天际。从此年丰讴歌满路。每岁设斋。屡感祥瑞。驾幸燕之仰山。有金色界中兜率境碧莲华内梵王宫之句。承安四年以太后遗命诏下和龙府起大明寺。造九级浮屠。度僧三万。施以度牒及五万人也。束海侯讳允济。世宗第九子。章宗无嗣。群臣举遗诏立之。改元大安。在位四年。栴檀像至金国十二年还上京禁庭供养。金九主一百十九年。
　　金国志曰。浮图之教。虽贵戚望族。多舍男女为僧尼。在京曰国师。帅府曰僧录。在州郡曰都纲。县曰维那。披剃威仪与南宋等。所赐之号曰大师曰大德。并赐紫。国师服真红袈裟。都纲亦以三年为任。有师号赐紫。无如常僧。维那僧尼讼杖以下决遣之。杖以上者并申解僧录都纲司。


　　佛祖统纪卷第四十九

　　　　宋咸淳四明东湖沙门志磐撰

　　名文光教志第十八之一

　　维智者以斯道盛行当世。古今名贤赞德之文如柳顾言国清碑。皇甫毗玉泉碑(二文见国清百录)亡名玉泉实录(碑是再刻之文曾获墨本)唐梁肃荆溪大师碑。宋张商英关王祠堂记。胡昉法智法师碑。晁说之明智法师碑。皆摭取要事参入纪传。不复别录全文。至若自唐迄今。黼黻大教碑记论序。何其多乎。今录其尤著者。为名文光教志。

　　天台禅林寺碑

　　　　唐翰林学士梁肃
　　天台山西南隅一峰曰佛陇。盖智者大师得道之所。前佛大教重光之地。梁陈崇之置寺曰修禅。及隋创国清。废修禅号号为道场。自大师入灭一百八十余载。长老大比丘(然公)光昭大师之遗训。以启后学门人。安定梁肃闻上。易名禅林。乃铭勒大师之遗烈以示后世云。大师讳顗(字德安)号智者。其先颖川陈氏。世居荆州之华容。感缘应迹载在别传。夫治世之经。非仲尼则三王四代之制。寝而不彰。出世之道。非大师则三乘四教之旨。晦而不明。昔如来乘一大事因缘。菩萨以普门示现。自华严肇开至双林高会。无小无大同归佛界。及大雄示灭学路派别。世既下衰教亦陵迟。故龙树大士病之。乃用权略制诸外道。乃诠智度发明宗极。微言东流。我慧文禅师得之。由文字中入不二法门。以授南岳思大师。当时教尚简密不能广被。而空有诸宗扇惑方夏。及大师受之。于是开止观法门。其教大略即身心而指定慧。即言说而诠解脱。大中一实之宗趣。无证真得之妙旨。自发心至于成道。行位昭明无相夺伦。然后诞敷契经而会同之。焕然冰释示佛知见。窥其教者修焉息焉。盖无入而不自得焉。大师之设教也如此。若夫弛张用舍开阖默语。高步海宇为两国宗师。大明在天光被四表。大云注雨旁施万物。繇是言佛法者。以天台为司南。而殊涂异论往往退息。缘离化成示灭兹山。是岁开皇十七年也。夫名者实之宾。教者道之门。大师溷其宾辟其门。自言地位示有证入。故感而应之之事。可得而知也。当是时也。得大师之门者千数。得深心者三十有二人。纂其言行于后世者。曰章安禅师灌顶。顶传缙云威。威传东阳。东阳缙云同号。时谓小威威传左溪朗禅师。自缙云至左溪。以玄珠相付。向晦宴息而已。左溪门人之上首。今湛然禅师。行高识远超悟辩达。凡祖师之教在章句者。以引而信之。后来资之以崇德辩惑者不可胜数。盖尝谓肃曰。是山之佛陇。亦邹鲁之洙泗。妙法之耿光。先师之遗尘。爰集于兹。自上元宝历之世。邦寇扰攘缁锡骇散。可易名建寺修持塔庙庄严佛土回向之徒有所依归。繄众人是赖。汝吾徒也。盖记诸文言刻于金石。俾千岁之下知吾道之所以然。小子稽首受命。故大师之本迹。教门之继明。后裔之住持。皆见乎辞。其文曰。诸佛出世。惟一大事。天台教源。与佛同致。赫赫大师。开示奥秘。载弘道要。安住圆位。白日丽天。天下文明。大师出现。国土化成。无生而生。生化两冥薪尽火灭。山空道行。五世之后。间生上德。微言在兹。德音允塞。明明我后。易名净域。此山有坏。此教不极。

　　天台止观统例

　　　　唐翰林学士梁肃
　　夫止观何为也。导万法之理而复于实际者也。实际者何也。性之本也。物之所以不能复者。昏与动使之然也。照昏者谓之明。驻动者谓之静。明与静止观之体也。在因谓之止观。在果谓之智定。因谓之行。果谓之成。行者行此者也。成者证此者也。原夫圣人有以见感足以丧志动足以失方。于是乎。止而观之。静而明之。使其动而能静静而能明。因相待以成法。即绝待以照本。立大车以御正乘。大事多而总权。消息乎不二之场。鼓舞于说三之域。至微以尽性。至赜以体神。语其近则一豪之善可通也。语其远则重玄之门可窥也。用至圆以圆之。物无偏也。用至实以实之。物无妄也。圣人举其言所以示也。广其目所以告也。优而柔之。使自求之。拟而议之。使自至之。此止观所由作也。夫三谛者何也。一之谓也。空假中者何也。一之目也。空假者相对之义。中道者得一之名。此思议之说非至一之旨也。至一即三至三即一。非相含而然也。非相生而然也。非数义也。非强名也。自然之理也。言而传之者迹也。理谓之本。迹谓之末。本也者圣人所至之地也末也者圣人所示之教也。由本以垂迹。则为小为大为通为别为顿为渐为显为秘为权为实为定为不定。循迹以返本。则为一为大为圆为实为无住为中为妙为第一义。是三一之蕴也。所谓空者通万法为言。假者立万法为言。中者妙万法为言也。破一切惑莫盛乎空。建一切法莫盛乎假。究竟一切性莫大乎中。举中则无法非中。目假则无法非假。举空则无法不空。成之谓之三德。修之谓之三观。举其要则圣人极深研几穷理尽性之说乎。昧者使明。塞者使通。通则悟。悟则至。至则常。常则尽矣。明则照。照则化。化则成。成则一矣。圣人有以弥纶万法而不差。旁礴万劫而不遗。焘载恒沙而不有。复归无物而不无。寓名之曰佛。强号之曰觉。究其旨其解脱自在莫大乎极妙之德乎。夫三观成功者如此。所谓圆顿者。非渐次非不定。指论十章之义也。十章者。恢演始末通道之关也。五略者。举其宏纲截流之津也。十境者。发动之机立观之谛也。十乘者。妙用所修发行之门也。止于正观而终于见境者。义备故也。阙其余者非所修之要故也。乘者何也。载物而运者也。十者何也。成载之事者也。知其境之妙不行而至者。德之上也。乘一而已矣。岂藉夫九哉。九者非他相生之说。未至者之所践也。故发心者发无所发。安心者安无所安。破遍者遍无所破。爰至余乘皆不得已而说也。至于别其义例判为章目。推而广之不为繁。统而蕳之不为少。如连环不可解也。如贯珠不可杂也。如悬镜不可弇也(音奄盖也)如通川不可遏也。义家多门非诤论也。案经证义非虚说也。辨四教浅深事有源也。成一事因缘理无遗也。噫止观其救世明道之书乎。非夫圣智超绝卓尔独立。其孰能为乎。非夫聪明深达得意忘象。其孰能知乎。今之人乃专用章句文字从而释之。又何疏漏耶。或称不思议境与不思议事。皆极圣之域。等觉至人犹所未尽。若凡夫生灭心行三惑浩然。于言说之中推上妙之理。是犹醯鸡而说大鹏夏虫之议曾冰(曾层同)。其不可见明矣。今止观之说文字万数。广论果地无益初学。岂如暗然自修功至自至。何必以早计为事乎。是大不然。凡所谓上圣之域。岂隔阔辽夐与凡境天绝欤(夐虚正反远绝之义)是唯一性而已。得之谓悟。失之谓迷。一理而已。迷而为凡。悟而为圣。迷者自隔。理不隔也。失者自失。性不失也。止观之作。所以辨同异而究圣神。使群生正性而顺理者也。正性顺理。所以行觉路而至妙境也。不知此教者则学何所入。功何所施。智何所发。譬以无目昧乎日月之光。行于重险之处。颠踣(蒲目反僵)堕落。可胜纪哉。噫去圣久远贤人不出。庸昏之徒含识而已。致使魔邪诡惑诸党并炽空有云云。为坑为阱。胶于文句不敢动者。有流于[漭-廾+卉](音莽水大貌)浪不能住者。有太远而甘心不至者。有太近而我身即是者。有枯木而称定者。有窍号而称慧者。有奔走非道而言权者。有假于鬼神而言通者。有放心而为广者。有罕言而为密者。有齿舌潜传为口诀者。凡此之类自立为祖继祖为家。反经非圣。昧者不觉。仲尼有言。道之不明也。我知之矣。由物累也。悲夫。隋开皇十七年大师去世。皇朝建中垂二百载。以斯文相传。凡五家师。其始曰灌顶。其次曰缙云威。又其次曰东阳威。又其次曰左溪朗公。其五曰荆溪然公。顶公于同门中慧解第一。能奉师训集成此书盖不以文辞为本故也。或失则繁。或得则野。当二威之际缄授而已。其道不行。天宝中左溪始弘解说。而知者盖寡。荆溪广以传记数十万言。网罗遗法(勤矣。备矣)。荆溪灭后。知其说者适三四人。古人云。生而知之者上也。学而知之者次也。困而学之又其次也。夫生而知之者。盖性德者也。学而知之者。天机深者也。若嗜欲深。耳目塞。虽学而不能知。斯为下矣。今夫学者。内病于蔽外役于烦。没世不能通其文。数年不能得其益。则业文为之屦校(音教械也)梏(姑沃反械手也)足也。棼(音汾治丝)句为之簸糠眯目(眯莫贝反目不明)也。以不能喻之师。教不领之弟子。止观所以未光大于时也。予常戚戚。于是整其宏纲撮其机要。理之所存教之所急。或易置之。或引伸之。其义之迂其辞之鄙。或剃除之或润色之。凡浮疏之患十愈其九。广略之宜三存其一。是祛鄙滞导蒙童。贻诸他人则吾岂敢。若同见同行且不以止观罪我。亦无隐乎尔。建中上元甲子。首事笔削。三岁岁在析木之津功毕云耳。

　　智者大师传论

　　　　唐安定梁肃敬之
　　论曰。修释氏之训者务三而已。曰戒定慧。斯道也始于发心成于妙觉。经纬于三乘导达于万行。而能事备焉。昔法王出世。由一道清净用一音演说。机感不同所闻盖异。故五时五味半满权实偏圆小大之义。播于诸部粲然殊流。要其所归无越一实。故经曰。虽说种种道其实为佛乘。又曰。开方便门示真实相。喻之以众流入海标之以不二法门自他两得同诣秘密。此教之所由作也。暨鹤林灭而法网散。神足隐而宗涂异。各权所据矛盾更作。其中或三昧示生。四依出现应机不等。持论亦别。故摄论。地持。成实。唯识之类。分路并作。非有非空之谈。莫能一贯。既而去圣滋远。其风益扇。说法者桎梏于文字(桎音质足械梏姑沃手械)莫知自解。习禅者虚无其性相不可牵复。是此者非彼。未得者谓证。慧解之道流以忘返。身口之事荡而无章。于是法门之大统。或几乎息矣。既而教不终否。而至人利见。慧文慧思或跃相继。法雷之震未普。故木铎重授于天台大师。大师象身子善现之超悟。备帝尧大舜之休相。赞龙树之遗论。从南岳之妙解。然后用三种止观成一事因缘。括万物于一心。开十乘于八教。戒定慧之说。空假中之观。坦然明白可举而行。于是教无遗法。法无弃人。人无废心。心无择行。行有所证。证有其宗。大师教门所以为盛。故其在世也。光昭天下为帝王师范。其去世也。往来上界为慈氏辅佐。卷舒于普门示现。降德于如来所使。阶位境智盖无德而称焉。於戏应迹虽往微言不坠。习之者犹足以抗折百家昭示三藏。又况闻而能思。思而能修。修而能进。进而不已者欤。斯人也虽曰未证。吾必谓之近矣。今之人正信者鲜。启禅关者。或以无佛无佛法何罪何善之化化之。中人以下驰骋爱欲之徒出入衣冠之类。以为斯言至矣。且不逆耳私欲不废。故从其门者。若飞蛾之赴明烛破块之落空谷。殊不知坐致焦烂而不能自出。虽欲益之而实损之。与夫众魔外道为害一揆。由是观之。此宗之大训。此教之旁济。其于天下为不侔矣。自智者传法五世至今湛然大师。中兴其道。为予言之如此。故录之以系于篇(一名天台法门议)。

　　圣安寺无姓和尚碑

　　　　唐礼部员外郎柳宗元
　　维年月日。岳州大和尚终于圣安寺。凡为僧若干年。年若干有名无姓。世莫知其闾里宗族。所设施者有问焉。而以告曰。性五姓也。其原无初其胄无终。承于释师以系道本。吾无姓耶。法剑云者我名也。实且不有名恶乎存。吾有名耶。性海吾乡也。法界吾宇也。戒为之墉。慧为之门。以守则固。以居则安。吾闾里不具乎。度门道品其数无极。菩萨大士其众无涯。吾与之戚而不吾异也。吾宗族不大乎。其道可闻者如此。而止读法华经金刚般若经。数逾千万。或讥以有为。曰吾未尝作。呜呼佛道逾远异端竞起。唯天台大师为得其说。和尚绍承本统以顺中道。凡受教者不失其宗。生物流动趣向混乱。惟极乐正路为得其归。和尚勤求端悫以成至愿。凡听信者不惑其道。或讥以有迹。曰吾未尝行。始居防州龙兴寺。中徙居是州。作道场于楞伽北峰。不越阃者五十祀。和尚凡所严事。皆世高德。始出家事而依者曰卓然师。居南阳立山葬岳州。就受戒者曰道颖师。居荆州。弟子之首曰怀远师。居长沙安国寺为南岳戒法。岁来侍师。会其终遂以某日葬于卓然师塔东若干步。铭曰。道本于一。离为异门。以性为姓。乃归其根。无名而名。师教是尊。假以示物。非吾所存。大乡不居。大族不亲。渊懿内朗。冲虚外仁。圣有遗言。是究是勤。惟动惟默。逝如浮云。教久益微。世罕究陈。爰有大智。出其真门。师以显示。俾民惟新。情动生变。物由湮沦。爰授乐国。参乎化源。师以诱导。俾民不昏。道用不作。神行无迹。晦明俱如。生死偕寂。法付后学。施之无斁。葬从我师。无忘真宅写是昭铭。刻兹真石。

　　无姓碑阴记

　　　　龙城柳宗元
　　无姓和尚既居是山。曰凡吾之求非在外也。吾不动矣。弘农杨公炎自道州以宰相征过焉。以为宜居京师强以行。不可。将以闻曰。愿闲岁乃往。明年杨去相位窜谪南海上。终如其志。赵郡李萼辨博人也。为岳州盛气欲屈其道。闻一言服为弟子。河东裴藏之举族受教。京兆尹弘农杨公某。以其隐地为道场奉。和州刺史张惟俭。买西峰广其居。凡以货利委堂下者不可选纪。受之亦无言。将终命其大弟子怀远。授以道妙。终不告其姓。或曰。周人也。信州刺史李某为之传。长沙谢楚为行状。博陵崔行俭为性守一篇。凡以文辞道和尚功德者。不可悉数。弘农公自余杭命以行状来。怀远师自长沙以传来。使余为碑。既书其辞。故又假其阴以记。

　　龙兴寺净土院记

　　　　龙城柳宗元
　　中州之西数万里有国曰身毒(汉书法音乾笃即天竺也)释迦牟尼如来示现之地。彼佛言。西方过十万亿佛土有世界曰极乐。佛号无量寿。其国无有三毒八难。众宝以为饰。其人无有十缠九恼。群圣以为友。有能诚心大愿归心是土者苟念力具足则往生彼国。然后出三界之外。其于佛道无退转者。其言无所欺也。晋时庐山远法师。作念佛三昧咏。大劝于时。其后天台大师著释净土十疑论。宏宣其教。周密微妙。迷者咸赖焉。盖其留异迹而去者甚众。永州龙兴寺前刺史李承眰(音质大也)及僧法林。置净土堂于寺之东偏。常奉斯事。逮今余三十年。廉隅毁顿图像崩坠。会巽上人居其宇下(柳集余学零陵重巽。求其道积三十年。吾独有得焉)始复理焉。上人者修最上乘解第一义。无体空析色之迹。而造乎真源。通假有借无之名。而入于实相。境与智合。事与理并。故虽往生之因亦相用不舍。誓葺兹宇以开后学。有信士图为佛像。法相甚具焉。今刺史凭公作大门以表其位。余遂周延四阿环以廊庑。缋二大士之像缯盖幢幡以成就之。呜呼有能求无生之生者。知舟筏之存乎是。遂以天台十疑论书于墙宇。使观者起信焉。

　　法智大师行业碑

　　　　宋清献公赵抃
　　法智大师。名知礼。字约言。金姓。世为明人。梵相奇伟性恬而器闳。初是父母祷佛求息。夜梦神僧携一童遗之曰。此佛子罗睺罗也。既生以名焉。毁齿出家。十五落发受具戒。二十从本郡宝云通法师传天台教观。始三日首座谓曰。法界次第若当受持。师曰。何谓法界。座曰。大总相法门圆融无碍是也。师曰。既圆融无碍。何得有次第耶。座无语。几一月自讲心经。人皆属听而惊。谓教法之有赖矣。居三年。常代通师讲。入文销义益阐所学。出住承天。继迁延庆。道法大炽学徒如林。日本国师遣徒持二十问来询法要。师答之咸臻其妙。真宗皇帝久知师名。遣中使者至寺命修忏法。厚有赐予。岁大旱。师与遵式异闻二法师。同修金光明忏以为祷。三日雨未降。彻席伏地自誓以告曰。兹会佛事傥未应祷。当各然一手以供佛。已而雨大洽。尝与奉先清源梵天庆昭孤山智圆。为书设问往复辨析。又遣门人神照大师本如。与之讲论。卒能取胜。其所制指要妙宗二钞。观音品别行。金光明诸记。大悲忏仪。悉传于世。尝偕十僧修法华忏三年。约共焚身。以起精进。翰林学士杨亿。驸马都尉李遵勖。荐以紫服师号。心尤敬仰。知欲自焚致书劝止。复委天竺式师。自杭至明面沮之。皆不听。郡守李夷庚。密戒邻社常察之。师愿既莫遂。乃复集十僧修大悲忏。三年后于岁旦结光明忏七日。为顺寂之期。方五日趺坐而逝。实天圣六年正月五日也。享年六十有九。僧夏五十有四。其亡经月发龛以视。颜肤如生。爪发俱长。既就荼毗舌根不坏。舍利不可胜数。三主法席。专事讲忏。四十余年。胁不至席。授教唱道者。则全觉琮尚贤本如崇矩仁岳慧才梵臻之徒。三十余人。当时从化以千计。今江浙之间。讲席盛者靡不传师之道。其于开人之功亦既博矣。元丰三年冬十月。余谢事多暇。自衢抵温。法明院忠法师者。顷尝游衢。余未第时曾与之接。忽敛裓而前曰。四明法智大师。释门之木铎也。继忠实为其孙其示寂六十三年矣。达宦之士。言可信于世者乃无述焉。吾徒窃自羞之。既而状其行请碑于余。余乃叹曰。人生之初虚一而静。本无凡圣之别。逮交战于事物之境。而莫之能返。此佛祖不得已而来震旦。繁其名相以化之。岂苟而已哉。设之以法而可行。示之以戒而不可犯。如目之有华他人莫得见。耳之有磬他人莫得闻。欲其自降乃心而求复初本也。其后导师继继而兴。骋智慧之辩谈真实之理。不离当念以超最上乘。不离文字以示解脱相。其究竟则无一法之可说。无一字以与人。法智师已达乎此。则何假于人言而后传者哉。姑阅其所纪。众所共闻者为之实录。将以答忠师之勤恳也。复赞之以文曰。
　　大雄觉世垂微言。磅礴日月周乾坤。智者才辩穷化元。时为演说开迷昏。河沙佛法虽纭纭。俱入天台止观门。法智远出扬清芬。志坚气真貌且温。少而敏悟老益勤。或忏或讲忘晡昕。中兴教观真轶群。纵横言论妙入神。遗文粲若可讨论。辞淳理正道不烦。迩遐学徒日骏奔。冀兹正觉消波旬。佛祖之道弥加尊。如流欲清必浚源。如叶欲茂必培根。行高名重上国闻。天子遣使来中阍。贤蒙勋戚固所忻。命服锡号回天恩。知身变灭如浮云。誓勇弃舍甘趋焚。素愿莫适仍修熏。众生嗜好随贪嗔。三涂转徙如膏轮。有能顿悟报施因。罪福苦乐岐以分。说本无说谁其人。师心了了所夙敦。言能观忘宁非真。身虽云亡宁非存。江浙蕃蕃其子孙。诏亿万世观斯文。

　　止观坐禅法要记

　　　　宋忠肃公陈瓘莹中
　　本自不动。何止之有。本自不蔽。何观之有。众生迷荡去本日远。动静俱失。不昏即散。此二病本出生众苦。令彼离苦而获安隐。当用止观以为其药。病瘳药废医亦不立。则止观者乃假名字。即假即空言语道断。以大悲故无说而说。此摩诃止观之所为作也。然其文义深广汪洋无涯。譬如大海孰得其际。以大悲故复作方便。使尝一滴知百川味。使由一沤见全潮体。故于大经之外又为此书。词蕳旨要。读之易晓。应病之药尽在是矣。善用药者不治己病。止乎其未散。观乎其未昏。方止方观。而未尝昏未尝散也。如鸟双翼如车两轮。穷远极高无往不可。及其至也不出于此。呜呼不知则止。知止观之可以入者。可不勉哉。此书智者亲造。而未行于世。明智大师中立镂版以传师之高行人所尊敬。此书流传其必广矣。

　　三千有门颂

　　　　陈　瓘
　　不思议假非偏假。此假本具一切法。真空不空非但空。圆中圆满非但中。是故四门之初门。即是不可思议假。初门即三三即一。非一非三又非四。一二三四指一月。四点似别唯一空。门门一一为法界。摄一切法皆无余。不以妙假有门观。谁知法界具足法。闻思修证无不妙。心能观此体具故。若秖观心不观具。则于一观分二家。一家观门异诸说。诸说虽异观自一。彼迷一心具诸法。堕在通别次第中。次第而生次第断。岂知十界本来一。三千本一亦如是。皆非世数可分别。妙境元无空假中。而亦不离空假中。空即是心假是色。非色非心名曰中。色心绝处中体现。于一一法体皆具。凡夫心具即佛具。取著不圆则不具。唯一具字显今宗。入此宗者甚希有。

　　与明智法师书

　　　　陈　瓘
　　瓘顿首再拜上启南湖延庆堂上讲主明智法师。人回伏奉书教。获审道体安隐无恼。下怀良慰。向承寄示观音玄义并记。且荷开发妙旨以祛愚蔽。深佩提奖之意感德无已。有门颂。但随顺古意过蒙采览。仰见法师收蕳自在。来谕云。以有题之。恐钝者不领。诚如所虑。然智者以有门为圆门之相。又谓此相四门皆妙无粗。若有门为法界摄一切法。况复三门法相平等无复优劣。是故若论具足佛法。则见思假即法界也。若论法性因缘。则第一义亦因缘也。故此妙门以有召之。即生死之有。是实相之有。一切法趣有。有即法界。出法界外更无可论。此即止观有门之大旨。而前书妙假之意也。有未领者亦当以妙假之义开晓之耳。智者解大经之语云。因灭无明则得炽然三菩提灯。即有门也。有门即是妙假。妙假即是有门。其或未领。则于此有门不能无惑。然而前病后药无两有也。病去惑亡则有门豁矣。一指二指三指不待更说。然则有之一门纯妙无粗具足万善。岂非三千之性乎。所云此之三千性。是中理。不当有无有无自尔。兹乃古师诠具之微言也。自非深领其旨未易解此。夫三千也者世间之数也。若三千性则离世间矣。离而复即。即而复离。不一不异。非有非无。三千而一。一而三千。此不可思议数。即是不可思议境。若观若智俱不思议。此数即是止观。故云千性即中理。此境即是此数。故中理即三千性。若但三千则是一切一切法耳。一切法但有名字。何能具乎。若一切法性则本具矣。故三千即是一切法。一切法性即是三千性也。此性不当有无。有无自尔。夫不当有无者。泯妙外之一执也。有无自尔者。开离执之一妙也。于有为妙有。于无为真无。真无则空而不空。妙有则有而不有。有无自尔。非有无也。在假则假具。在空则空具。在中则中具。无不在无不具也。然则妙假之有。岂情有乎。假不待空泯绝无对。说有说无皆不待绝。今乃设有待之言赞叹妙假之说。岂免为巧度之所诃乎。且一念心起则有三千世间之相。国土一千则山河大地是也。五阴世间一千则染净一切色心是也。众生世间一千则六凡四圣假名是也。一念心起三千性相一时起。一念心灭三千性相一时灭。念外无一豪法可得。法外无一豪念可得。此乃本住不迁。不迁者中理圆明之体。此体如理为念其寿无量。非得命根亦无连持。本无名字而不失诸名。名其土曰极乐国。名其身曰阿弥陀。身土交参融乎一妙。故能使说法之音不离彼土。而广长舌相具足周遍。其具如是。是体具乎。是性具乎。是佛具乎。是众生具乎。若有能知具彼之乐者。其有不愿往生者乎。向实际之中要在不往而往。于方便之内何妨去已还来。机熟缘深定须成辨。此瓘之有得于祖意者也。瓘屏迹丹丘老病待尽。千里相望净愿不隔。更祈慈荫以师法见摄。而终教之。未由会面以究尽此旨。临风但极瞻向之切。瓘顿首再拜上启。
　　钥旧读了翁集。见有门颂一篇。莫知其旨。有二沙门来扣门。袖出有门颂真绩及与明智讲主论此颂二帖。读之恍然。因问天台教观之说。始知智者大师所说四门。一曰有门。一曰空门。一曰亦空亦有门。一曰非空非有门。其实一可贯四。四实归一。公之为有门颂。盖谓此也。近世士大夫用力不及前辈。秖如学佛。仅能涉猎楞严圆觉净名等经及传灯语录。以资谈辨。若唐之梁补阙诸公本朝杨文公杨无为张无尽及了翁辈。皆留心教观深入其趣。读此颂及书。可以知其所造之实。惟公忠言大节。照映千载。身罹百谪。视生死如旦昼。平时学问自得之效。固自应尔。方在丹丘时逆境尤多。而心地泰然深入不二法门。公之学佛得力。岂易测哉。二沙门欲刊石以传之人。谨书诸后。以归之妙珣了怡二沙门之名云。庆元二年中秋。四明楼钥题。
　　士大夫当患难则学佛。得志则有用夏变夷之说。盖于佛无所得也。了翁有门颂。其于佛有所得欤。攻愧其知之者欤。景定二年正月二十八日。天台法照。为四明学子可登。题于月桂峰下。

　　南湖净土院记

　　　　陈　瓘
　　明州延庆寺。世有讲席。以天台观行为宗。自法智大师行学俱高。听徒心向。继其后者又皆得人。今百有余年矣。间有苦行精修之士。来依道场。元丰中比丘介然。修西方净土之法。坐而不卧。以三年为期。期满谓同修慧观仲章宗悦曰。我辈各据一室成此胜缘。后之来者加众。而室不增多。今寺之西隅尚有隙地。若得钱二千余万。构屋六十余间。中建宝阁立丈六弥陀之身。夹以观音势至。环为十有六室。室各两间。外列三圣之像。内为禅观之所。殿临池水水生莲华。不离尘染之中。豁开世外之境。念处俱寂了无异缘。以坚决定之心。以显安乐之土。所以顺佛慈而报国恩者。岂独我四人而已哉。所欲如是其可成乎。慧观等同辞以答之曰。以无作任运之心。作有为利益之事。四明多檀信。何患乎不成。自是日营月积。更七寒暑。凡介然之所欲为无一不如其志者。初介然然手二指。誓必成此。元符二年三月落成之日。设千佛之供。复然三指以增净誓。既成所难成。又舍所难舍。而原其用心无私己之意。于是见者闻者莫不随喜。净习之士踊跃欣庆。而十有六室常无虚位。期满者去。发心者来。依胜境而获善利者。不知其几何人也。夫净土之教。古佛所说。诚心之士。谛受不疑。如来之叙九品。以至诚为上上。智者之造十论。破疑心之具缚。缚解情忘。识散智现。则弥陀净境何假他求。若临明镜自见面像。得者不由于识受。昧者安可以情晓。超识习而不惑。度情尘而独造者。其唯诚乎。故曰。诚者成也。成自成他。唯此而已。譬犹清净满月普现诸水影像非一月体无二。摄流散而等所归。会十方而总于一。亦如十镜环绕中然一灯光体交参东西莫辨。然而方有定位非无西。镜名随相立西不自西。智与理融境将谁执。安可以在缠执方之见而测度如来无碍之境乎。慈恩有言曰。凡夫业重处处生贪。若不定指一方何以系心专注。此善知识随方扶教专护相宗。然论安养知足之胜劣。则以偏劝往生为最胜。乃知通人无吝。吝则多私。境强习重。盖由观浅心浮。易往无人。良以疑深障重。若欲尽除障垢当以决定为心。湿薪如山豆火能爇。千年闇室日照顿明。释迦文方便至深。无量寿说法无间。观世音如母念子。大势至如子忆母。古圣轨辙安可不遵。幻境虚无有何可舍。解脱长者不往安乐土。普贤大士亲睹无量光。亲睹者初无动移。不往者如是而往。普融无碍。自然空假俱中。分别未忘。宁免权实互诤。若此则心安无日。得忍何期。乃知念念现前。然后决不退转。故曰。若不决定成等正觉者。我誓不取菩提。于菩提心有退转者。我誓不取正觉。此乃法藏比丘之本愿。而诸上善人之所随学也。发如是心。行如是行。起如是愿。趣如是果。而不违法藏之大誓。则寓迹于兹刹。栖心于此室者。皆阿鞞跋致之士也。其为胜利。岂有穷哉。比丘介然唱一善念。四明信士应答如响。而所以利益一方者。其广若是。可不记其事乎。今教主明智大师法智之曾孙也。行业淳实人所信服。能以诚心修净土观。于介然之事有助为多。故并记之。大观元年八月一日。延平陈瓘记。

　　佛祖统纪卷第四十九(终)



　　佛祖统纪卷第五十
</div>
    <div class="pagination">
<a href="佛祖统纪_page65.html">上一页</a><span>...</span><a href="佛祖统纪_page61.html">61</a><a href="佛祖统纪_page62.html">62</a><a href="佛祖统纪_page63.html">63</a><a href="佛祖统纪_page64.html">64</a><a href="佛祖统纪_page65.html">65</a><span class="current-page">66</span><a href="佛祖统纪_page67.html">67</a><a href="佛祖统纪_page68.html">68</a><a href="佛祖统纪_page69.html">69</a><a href="佛祖统纪_page70.html">70</a><a href="佛祖统纪_page71.html">71</a><span>...</span><a href="佛祖统纪_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
