<!DOCTYPE html>
<html>
 <head>
  <meta charset="utf-8"/>
  <title>
   续传灯录 - 第 9 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续传灯录 - 第 9 页/共 74 页
  </h1>
  <div class="content">
   资圣感勤禅师法嗣二人
　　·本觉省文禅师
　　·资圣子璋禅师(已上二人无录)


　　钦山悟勤禅师法嗣一人
　　·梁山应圆禅师(见录)



　　续传灯录卷第五


　　大鉴下第十一世


　　洞山晓聪禅师法嗣

　　南康军云居晓舜禅师瑞州人也。少年粗猛。忽悟浮幻投师出家。乃修细行参洞山。一日如武昌行乞。首谒刘公居士家。士高行为时所敬。意所与夺莫不从之。师时年少不知其饱参颇易之。士曰。老汉有一问。若相契即开疏。如不契即请还山。遂问。古镜未磨时如何。师曰。黑似漆。士曰。磨后如何。师曰。照天照地。士长揖曰。且请上人还山。拂袖入宅师懡[怡-台+羅]即还洞山。山问其故。师具言其事。山曰。尔问我我与尔道。师理前问。山曰。此去汉阳不远。师进后语。山曰。黄鹤楼前鹦鹉洲。师于言下大悟。机锋不可触。住后僧问。承师有言。不谈玄不说妙。去此二途如何指示。师曰。虾蟆赶鹞子。曰全因此问也。师曰。老鼠弄猢狲。上堂。唯一坚密身。一切尘中现。虾蟆蚯蚓各有窟穴。乌鹊鸠鸽亦有窠巢。正当与么时为甚么人说法。良久曰。方以类聚物以群分。上堂。三峡道无别。朝朝祗么说。僧繇会写真。镇府出镔铁。上堂。不长不短不小不大。此个道理是谁境界。咄。上堂。闻说佛法两字。早是污我耳目。诸人未跨云居门。脚跟下好与三十棒。虽然如是。也是为众竭力。上堂举夹山道。闹市门头识取天子。百草头上荐取老僧。云居即不然。妇摇机轧轧。儿弄口喎喎。上堂。诸方有弄蛇头拨虎尾跳大海剑刃里藏身。云居这里寒天热水洗脚。夜间脱袜打睡。早朝旋打行缠。风吹篱倒唤人夫劈篾缚起。上堂。云居不会禅。洗脚上床眠。冬瓜直儱侗。瓠子曲弯弯。
　　潭州大沩怀宥禅师。僧问。人将语试金将火试。未审衲僧将甚么试。师曰。拄杖子。曰毕竟如何。师曰。退后著。僧应喏。师便打曰。教休不肯休。直待雨淋头。
　　杭州佛日契嵩禅师。藤州镡津李氏子。七岁出家十三得度。十九游方遍参知识。得法于洞山。师夜则顶戴观音像而诵其号。必满十万乃寝以为常。自是世间经书章句不学而能。作原教论十余万言。明儒释之道一贯。以抗宗韩排佛之说。读之者畏服。后居永安兰若。著禅门定祖图传法正宗记辅教编。上进仁宗皇帝览之加叹。行传法院编次入藏。下诏褒宠赐号明教。宰相韩琦大参欧阳修。皆延见而尊礼之。洎东还熙宁四年六月四日晨兴写偈曰。后夜月初明。吾今喜独行。不学大梅老。贪闻鼯鼠声。至中夜而化。阇维不坏者五。曰顶曰耳曰舌曰童真曰数珠。其顶骨出舍利红白晶洁。道俗合诸不坏葬于故居永安之左。后住净慈北涧居简尝著五种不坏赞。师有文集二十卷。目曰镡津。盛行于世。洪洲太守许式。参洞山得正法眼。一日与泐潭澄上蓝溥坐次。潭问。闻郎中道。夜坐连云石。春栽带雨松。当时答洞山甚么话。公曰。今日放衙早。潭曰。闻答泗州大圣在扬州出现底是否。公曰。别点茶来。潭曰。名不虚传。公曰。和尚早晚回山。潭曰。今日被上蓝觑破。蓝便喝。潭曰。须是尔始得。公曰。不奈船何打破戽斗。

　　泐潭澄禅师法嗣

　　明州育王山怀琏大觉禅师。漳州龙溪陈氏子。诞生之夕梦僧伽降室。因小字泗洲。既有异兆佥知祥应。龆龀出家丱角圆顶。笃志道学寝食无废。一日洗面泼水于地。微有省发即慕参寻。远造泐潭法席投机印可。师事之十余年。去游庐山掌记于圆通讷禅师所。皇祐中　仁庙有诏住净因禅院。召对化成殿。问佛法大意。奏对称旨。赐号大觉禅师。后遣中使问曰。才去竖拂人立难当。师即以颂回进曰。有节非干竹。三星偃月宫。一人居日下。弗与众人同　帝览大悦。又诏入对便殿。赐罗扇一把题元寂颂于其上。与师问答诗颂书以赐之。凡十有七篇。至和中乞归老山中。乃进颂曰。六载皇都唱祖机。两曾金殿奉天威。青山隐去欣何得。满箧唯将御颂归　帝和颂不允。仍宣谕曰。山即如如体。也将安归乎。再住京国且兴佛法。师再进颂谢曰。中使宣传出禁围。再令臣住此禅扉。青山未许藏千拙。白发将何补万几。霄露恩辉方湛湛。林泉情味苦依依。尧仁况是如天阔。应任孤云自在飞。既而遣使赐龙脑钵。师谢恩罢捧钵曰。吾法以坏色衣以瓦铁食。此钵非法遂焚之。中使回奏　上加叹不已。治平中上疏乞归。仍进颂曰。千簇云山万壑流。闲身归老此峰头。余生愿祝无疆寿。一炷清香满石楼　英庙依所乞赐手诏曰。大觉禅师怀琏。受先帝圣眷累锡宸章。屡贡诚恳乞赐归林下。今从所请俾遂闲心。凡经过小可庵院任性住持。或十方禅林不得抑逼坚请。师既渡江少留金山。西湖四明郡守以育王虚席迎致。九峰韶公作疏劝请四明之人相与出力。建大阁藏所赐诗颂。榜之曰宸奎翰林。苏公轼知杭州时。以书问师曰承要作宸奎阁碑。谨以撰成。衰朽废学不知堪上石否。见参寥说。禅师出京日　英庙赐手诏。其略云。任性住持者。不知果有否。如有切请录示全文欲添入。此一节师终藏而不出。逮委顺后获于箧笥。开堂日僧问。诸佛出世利济群生。猊座师登将何拯济。师曰。出高水阔。曰华发无根树。鱼跳万仞峰。师曰。新罗国里。曰慈舟不桌清波上。剑峡徒劳放木鹅。师曰。脱却衣裳卧荆棘。曰人将语试。师曰。惯得其便。僧拊掌。师曰。更[跳-兆+孛]跳。问圣君御颂亲颁赐。和尚将何报此恩。师曰。两手拓地。曰恁么则一人有庆兆民赖之。师曰。半寻拄杖搅黄河。问橹桌不停时如何。师曰。清波箭急。曰恁么则移舟谙水势。举桌别波澜。师曰。济水过新罗。曰古佛位中留不住。夜来依旧宿芦花。师曰。儿童不识十字街。问坐断毗卢顶。不禀释迦文。犹未是学人行业。如何是学人行业。师曰。砟额望明月。僧以手便拂。师曰。作甚么。僧茫然。师曰。赚却一船人。师曰。若论佛法两事。是加增之辞廉纤之说。诸人向这里承当得。尽是二头三首。譬如金屑虽贵眼里著不得。若是本分衲僧。才闻举著一摆摆断。不受纤尘独脱自在最为亲的。然后便能在天同天在人同人。在僧同僧在俗同俗。在凡同凡在圣同圣。一切处出没自在。并拘检它不得。名[這-言+(豸*艮)]他不得。何也。为渠能建立一切法故。一切法要且不是渠。渠既无背面。第一不用妄与安排。但知十二时中平常饮啄快乐无忧。秖此相期更无别事。所以古人云。放旷长如痴兀人。它家自有通人爱。上堂。应物现形如水中月。遂拈起拄杖曰。这个不是物。即今现形也。且道月在甚么处。良久曰。长空有路还须透。潭底无踪不用寻。击香台下座。
　　临安府灵隐云知慈觉禅师。僧问。一佛出世各坐一华。和尚出世有何祥瑞。师曰。白云横谷口。曰光前绝后去也。师曰错。曰大众证明学人礼谢。师曰点。问如何是道。师曰。甚么道。曰大道。师曰。欲行千里一步为初。曰如何是道中人。师曰。西天驻泊此地都监。僧礼拜。师乃吽吽。上堂。日月云霞为天标。山川草木为地标。招贤纳士为德标。闲居趣寂为道标。拈拄杖曰。且道这个是甚么标。会么。拈起则有文有彩。放下则粝粝磕磕。直得不拈不放。又作么生。良久曰。扶过断桥水。伴归无月村。卓一下下座。上堂。秋风起庭梧坠。衲子纷纷看祥瑞。张三李四卖嚣虚。拾得寒山争贱贵。觌面相逢更无难易。四衢道中棚阑瓦市。逼塞虚空普天匝地。任是临济赤肉团上。雪峰南山鳖鼻。玄沙见虎。俱胝举指。一时拈来当面布施。更若拟议千山万水。复曰过。
　　婺州承天惟简禅师。僧问。佛与众生是一是二。师曰。花开满树红。花落万枝空。曰毕竟是一是二。师曰。唯余一朵在。明日恐随风。问如何是吹毛剑。师曰。星多不当月。曰用者如何。师曰落。曰落后如何。师曰。观世音菩萨。问如何是和尚家风。师曰。理长即就。曰如何领会。师曰。绘雉不成鸡。问开口即失闭口即丧。未审如何说。师曰。舌头无骨。僧曰。不会。师曰。对牛弹琴。上堂。夫遮那之境界众妙之玄门。知识说之而莫穷。善财酌之而不竭。文殊体之而寂寂。普贤证之以重重。若也随其法性。如云收碧汉本无一物。若也随其智用。如华开春谷应用无边。虽说遍恒沙乃同遵一道。且问诸人。作么生是一道。良久曰。白云断处见明月。黄叶落时闻捣衣。参。上堂。莫离盖缠。莫求佛祖。去此二途以何依怙。江淹梦笔天龙见虎。古老相传月不跨五。参。上堂。一刀两段埋没宗风。师子翻身拖泥带水。直饶坐断十方不通凡圣。脚跟下好与三十。
　　明州九峰鉴韶禅师。僧问。承闻和尚是泐潭嫡子是否。师曰是。曰还记得当时得力句否。师曰。记得。曰请举看。师曰。左手握拳右手把笔。上堂。山僧说禅如蚱蜢吐油。捏著便出。若不捏著一点也无。何故秖为不曾看读古今因缘。及预先排叠胜妙见知等候升堂。便磨唇捋嘴捋粥饭气熏炙诸人。凡有一问一答盖不得已。岂独山僧。看它大通智胜如来。默坐十劫无开口处。后因诸天梵天及十六王子再三劝请。方始说之。却不是秘惜。秖为不敢埋没诸人。山僧既不埋没诸人。不得道山僧会升座。参。
　　婺州西塔显殊禅师上堂。黄梅席上数如麻。句里呈机事可嗟。直是本来无一物。青天白日被云遮。参。
　　天台崇善寺用良禅师。僧问。三门与自己是同是别。师曰。八两移来作半斤。曰恁么则秋水泛渔舟去也。师曰。东家点灯西家为甚么却觅油。曰山高月上迟。师曰。道甚么。曰莫瞌睡。师曰。入水见长人。
　　临江军慧力有文禅师。上堂。建山寂莫坐倚城郭。无味之谈七零八落。以拄杖敲香台下座。
　　福州雪峰象敦禅师。僧问。如何是佛。师曰。把火照鱼行。曰如何是法。师曰。唐人译不出。曰佛法已蒙师指示。未审毕竟事如何。师曰。腊月三十日。
　　南康军云居守亿禅师上堂。马祖才升堂。雄峰便卷席。春风一阵来。满地花狼藉。便下座。
　　瑞州洞山永孚禅师上堂。棒头挑日月木马夜嘶。鸣拈拄杖曰。云门大师来也。卓一下曰。炊沙作饭。看井作裤。参。
　　令滔首座久参泐潭。潭因问。祖师西来单传心印。直指人心见性成佛。子作么生会。师曰。某甲不会。潭曰。子未出家时作个甚么。师曰牧牛。潭曰。作么生牧。师曰。早朝骑出去。晚后复骑归。潭曰。子大好不会。师于言下大悟。遂成颂曰。放却牛绳便出家。剃除须发著袈裟。有人问我西来意。拄杖横挑啰哩啰。

　　洞山自宝禅师法嗣

　　瑞州洞山清辩禅师。僧问。百丈得大机。黄檗得大用。未审和尚得个甚么。师便喝。僧亦喝。师便打。僧曰。争奈大众眼何。便归众。师嘘两嘘。

　　北塔思广禅师法嗣

　　荆州军玉泉承皓禅师姓王氏。眉州丹棱人也。依大力院出家登具。后游方参北塔发明心要。得大自在三昧。制犊鼻裈书历代祖师名字。乃曰。唯有文殊普贤较些子。且书于带上。故丛林目为皓布裈。元丰间首众于襄阳谷隐。有乡僧亦效之。师见而诟曰。汝具何道理敢以为戏事耶。呕血无及耳。寻于鹿门如所言而逝。张无尽奉使京西南路就谒之。致开法于郢州大阳。时谷隐主者私为之喜。师受请升座曰。某在谷隐十年。不曾饮谷隐一滴水嚼谷隐一粒米。汝若不会来。大阳为汝说破。携拄杖下座傲然而去。寻迁玉泉。有示众曰。一夜雨霶烹打倒蒲萄棚。知事头首行者人力。拄底拄撑底撑。撑撑拄拄到天明。依旧可怜生。自赞粥稀后。坐床窄先卧。耳聩爱高声。眼昏宜字大。冬至示众曰。晷运推移布裈赫赤。莫怪不洗无来换替。僧入室次狗子在室中。师叱一声。狗便出去。师曰。狗却会尔却不会。师示疾门人围绕。师笑曰。吾年八十一。老死舁尸出。儿郎齐著力。一年三百六十日。言毕而逝。

　　云盖志颙禅师法嗣

　　南康军云居文庆海印禅师。僧问。如何是函盖乾坤句。师曰合。曰如何是随波逐浪句。师曰阔。曰如何是截断众流句。师曰窄。上堂。道本无为法非延促。一念万年千古在目。月白风恬山青水绿。法法现前头头具足。祖意教意非直非曲。要识庐陵米价。会取山前麦熟。以拂子击禅床下座。

　　四祖端禅师法嗣

　　福州广明常委禅师。僧问。知师久蕴囊中宝。今日当场略借看。师曰看。曰恁么则谢师指示。师曰。等间垂一钓容易上钩来。

　　雁荡山文吉禅师法嗣

　　温州净光为觉禅师。僧问。云门一曲师亲唱。未审西来意若何。师曰。道什么。云恁么则便是和尚为人处也。师曰错。乃曰。净光绀宇古佛祇园。闻名者尘心顿息。目观者宛若升天。面临郛郭背靠林泉。处处尽歌皇化。何须演妙谈玄。向上一窍又且如何。蓦拈拄杖卓一下曰。鸳鸯绣了从君看。莫把金针度与人。下座。

　　金山瑞新禅师法嗣

　　安吉州天圣守道禅师上堂。日月绕须弥。人间分昼夜。南阎浮提人秖被明暗色空留碍。且道不落明暗一句作么生道。良久曰。柳色黄金嫩。梨花白雪香。参。上堂。不从一地至一地。寂灭性中宁有位。释迦稽首问然灯。仁者何名为受记。便下座。

　　上方齐岳禅师法嗣

　　越州东山国庆顺宗禅师上堂。心生则种种法生。心灭则种种法灭。拈起拄杖曰。此个是法。那个是灭底心。若人道得许尔顶门上具眼。其或未然。云暗不知天早晚。雪深难辩路高低。参。

　　北禅智贤禅师法嗣

　　潭州兴化绍铣禅师泉州人。上堂拈拄杖曰。一大藏教是拭不净故纸。超佛越祖之谈。是诳呼闾阎汉。若论衲僧门下。一点也用不得。作么生是衲僧门下事。良久曰。多虚不如少实。击香台下座。
　　洪州法昌倚遇禅师漳州林氏子。幼弃家依郡之崇福得度。有大志自受具游方。名著丛席。浮山远和尚尝指谓人曰。此后学行脚样子也。参北禅贤。问近离甚处。师曰。福严。贤曰。思大鼻孔长多少。师曰。与和尚当时见底一般。贤曰。且道老僧见时长多少。师曰。和尚大似不曾到福严。贤笑云。学语之流。又问。来时马大师健否。师曰健。云向汝道什么。师曰。令北禅莫乱统。贤云。念汝新到不欲打汝。师曰。倚遇亦放过和尚。茶罢。贤又问。乡里甚么。师曰。漳州。贤云。三平在彼作什么。师曰。说禅说道。贤云。年多少。师曰。与露柱齐年。贤云。有露柱即且从。无露柱年多少。师曰。无露柱一年也不少。贤云。半夜放乌鸡。师因倒心师事之。后游西山眷双岭深邃栖息三年。与英邵武胜上座游。应法昌请决别曰。三年聚首无事不知。检点将来不无渗漏。以拄杖划一划曰。这个且止。宗风事作么生。英云。须弥安鼻孔。师曰。临崖看浒眼。特地一场愁。英云。深沙努眼睛。师曰。争奈圣凡无异路。方便有多门。英云。铁蛇钻不入。师曰。有甚共语处。英云。自缘根力浅。莫怨太阳春。却划一划云。宗风且止。这个事作么生。师与一掌。英约住云。这漳州子莫无去就。师曰。尔作这般见解。不打更待何时。又与一掌。英云。也是我致得。法昌在分宁之北。千峰万壑古屋数间。师至安乐之火种刀耕。衲子时有至者。皆不堪其枯淡。坐此成单丁。开炉日以一力挝鼓。升座曰。法昌今日开炉行脚僧无一个。唯有十八高人缄口围炉打坐。不是规矩严难免见诸人话堕。直饶口似秤锤未免灯笼勘破。不知道绝功勋枉用修因证果。喝一喝曰。但能一念回心。即脱二乘羁锁。又曰。毗耶杜口仿效宗乘。鹫岭拈花翻成毒药。九年面壁钝置先宗。半夜传衣欺它后学。马祖即心是佛。大似待兔守株。盘山非心非佛。可谓和泥合水。如斯之见尽是败坏祖风灭胡种族。承虚接响罔圣欺贤。后学无辜遭它指注。若论此事诸佛不曾出世。亦无一法与人。达磨不西来。二祖不得髓。直得皇风荡荡野老讴歌。心无所恃行无所依。闻禅与道似见冤家。说色与心如逢猛虎。法昌然后与尔挑野菜舂黍米。作和罗饭煮骨董羹。饥即餐困即眠。不由诸位自崇高。莫学三乘立餐课。大宁宽禅师至。师画地作此[○@牛]相。便曳钁出。翌日未升坐。谓宽曰。昨日公案如何。宽画此[○@牛]相即飏撒之。师曰。宽禅头名下无虚人。乃升坐曰。忽地晴天霹雳声。禹门三汲浪峥嵘。几多头角为龙去。虾蟹依然努眼睛。南禅师至。师方植松。南云。小院子栽许多松作么。师曰。临济道底。云栽得多少。师曰但见狷啼鹤宿耸汉侵云。南指石云。这里何不栽。师曰。功不浪施。云也知无下手处。师却指石上松曰。从什么处得此来。南大笑云。苍天苍天。乃作偈云。头戴华巾离少室。手携席帽出长安。鹫峰峰下重相见。鼻孔元来总一般。又画此○示之。师曰。葫芦棚上摘冬瓜。麦浪堆中钓得虾。谁在画楼沾酒处。相邀来吃赵州茶。又画此答之。南云。铁牛对对黄金角。木马双双白玉蹄。为爱雪山香草细。夜深乘月过前溪。又画[○@一]示之。师曰。玉麟带月离霄汉。金凤衔花下彩楼。野老不嫌公子醉。相将携手御街游。又画此○答之。师又与南举程大卿看生缘话。师曰。和尚何不直下与伊剿绝却。南云。也曾为蛇画足来。是伊自不瞥地。师曰。和尚如何为它。南云。咬尽生姜呷尽醋。师曰。流俗阿师又恁么去。南云。和尚作么生。师拈拂子便打。南云。这老汉也是无人情。时南道被天下丛林宗之。而师与之酬唱如交友。一时豪杰多归之。龙图徐公禧布衣时。与师往来为法喜之游。师将化前一日作偈遗之曰。今年七十七。出行须择日。昨夜问龟歌。报道今朝吉。徐览偈耸然。邀灵源清禅师同往。师方坐寝室以院务诫知事曰。吾住此山二十三年。护惜常住每自莅之。今行矣。汝辈著精彩。言毕举拄杖曰。且道这个分付阿谁。徐与灵源皆屏息。遂掷杖投床枕臂而化。
　　福州广因择要禅师上堂。王临宝位胡汉同风。纽半破三佛殿倒卓藏身句即不问。尔透出一字作么生道。拈拄杖曰。春风开竹户。夜雨滴花心。上堂。古者道。秖恐为僧心不了。为僧心了总输僧。且如何是诸上座了底心。良久曰。渔翁睡重春潭阔。白鸟不飞舟自横。僧问。如何是祖师西来意。师曰。长安东洛阳西。问如何是佛。师曰。福州橄榄两头尖。问佛未出世时如何。师曰。隈岩傍壑。曰出世后如何。师曰。前山后山。

　　庐山开先善暹禅师法嗣

　　南康军云居山了元佛印禅师。饶州浮梁林氏子。诞生之时祥光上烛。须发爪齿宛然具体。风骨爽拔孩孺异常。发言成章语合经史。闾里先生称曰神童。年将顶角博览典坟。卷不再舒洞明今古。才思俊迈风韵飘然。志慕空宗投师出家。试经圆具感悟夙习。即遍参寻投机。于开先法席。出为宗匠。九坐道场。四众倾向名动朝野。神宗赐高丽磨衲金钵以旌师德。上堂。寒寒风撼竹声干。水冻鱼行涩。林疏鸟宿难。早是严霜威重。那堪行客衣单。休思紫陌山千朵。且拥红炉火一攒。放下茱萸空中竹橛。倒却迦叶门前刹竿。直下更云。不会算来也太无端。参。师一日与学徒入室次。适东坡居士到面前。师曰。此间无坐榻。居士来此作甚么。士曰。暂借佛印四大为坐榻。师曰。山僧有一问。居士若道得即请坐。道不得即输腰下玉带子。士欣然曰。便请。师曰。居士适来道。暂借山僧四大为坐榻。秖如山僧四大本空五阴非有。居士向甚么处坐。士不能答。遂留玉带。师却赠以云山衲衣。士乃作偈曰。百千灯作一灯光。尽是恒沙妙法王。是故东坡不敢惜。借君四大作禅床。病骨难堪玉带围。钝根仍落箭锋机。会当乞食歌姬院。夺得云山旧衲衣。此带阅人如传舍。流传到我亦悠哉。锦袍错落犹相称。乞与佯狂老万回。
　　东京智海本逸正觉禅师福州彭氏子。上堂。开口是合口是。眼下无妨更著鼻。开口错合口错。眼与鼻孔都拈却。佛也打祖也打。真人面前不说假。佛也安祖也安。衲僧肚皮似海宽。此乃一出一入半合半开。是山僧寻常用底。敢问诸禅德。刹竿因甚么头指天。力士何故揎起拳。良久曰参。又一日上堂拈拄杖曰。这拄杖在天也与日月并明。在地也与山河同固。在王侯也以代蒲鞭。在百姓也防身御恶。在衲僧也昼横肩上渡水穿云。夜宿旅亭撑门拄户。且道在山僧手里用作何为。要会么。有时放步东湖上。与僧遥指远山青。击禅床下座。上堂。忆得老僧年七岁时。于村校书处得一法门。超情离见绝妙绝玄。爰自染神逾六十载。今日辄出普告大众。若欲传持宜当谛听。遂曰。寒原耕种罢。牵犊负薪归。此夜一炉火。浑家身上衣。诸禅德。逢人不得错举。上堂。我有这一著。人人口里嚼。嚼得破者速须吐却。嚼不破者翻成毒药。乃召诸禅德。作甚么滋味。试请道看。良久曰。医王不是无方义。千里苏香象不回。
　　越州天章元楚宝月禅师。僧问。如何是佛法大意。师曰。一年三百六十日。曰便恁么会时如何。师曰。迢迢十万不是远。上堂。鼓声错落。山色崔嵬。本既不有。甚处得来。良久曰。高著眼。
　　庐山万杉善爽禅师。僧问。如何是万杉境。师曰。万株杉下千寻竹。僧云。如何是境中人。师曰。老僧叉手对阇梨。问佛法大意请师指示。师曰。昆仑头戴华山尖。乃曰。古即今今即古。家家囱下有诸祖。文殊示现满山川。自是时人不能悟。大众且道。悟个甚么。喝一喝。晚参。侍者度拂子与师。师曰。百丈昔因拈起悟。始觉蒸糊是面做。禅人到此莫商量。向道僧堂对厨库。复曰。经有经师论有论师律有律师。教老僧说个甚么。良久曰。春困归堂打睡。

　　庐陵禾山楚才禅师法嗣

　　抚州曹山宝积雄禅师。僧问。如何是佛。师曰。寒猫不捉鼠。问一尘一佛国一叶一释迦。学人如何下足。师曰。大地草漫漫。僧云。谢师答话。师曰。明眼人难瞒。僧云。大众一时记取。师曰。曹山今日失利。问法雷一震龙象四来如何行令。师曰。清风不会侬家意。吹散白云撩乱飞。僧云。学人还有安身立命处也无。师曰。脚踏实地。乃曰。善应群方万机丛凑相逢相见即不问。尔拈匙把箸为甚么道不得。良久曰。曹山今日失利。又曰。山不青水不绿。南北东西无下足。白云片片岭头飞。夜来却入芦花宿。又曰。千江竞凑万派同源。宝月腾辉光分沙界。山河大地明暗自殊。坐卧经行何人分上。其中莫有语言道断函盖相应底衲僧么。出来与曹山相见。时有僧出方礼拜次。师曰。大众分明记取话头。

　　钦山悟勤禅师法嗣

　　鼎州梁山圆应禅师。僧问。如何是超佛越祖之谈。师曰。吃粥吃饭。

　　续传灯录卷第五


　　续传灯录卷第六目录


　　大鉴下第十一世
　　·


　　大阳玄禅师法嗣二十五人
　　·投子义青禅师
　　·兴阳清剖禅师
　　·福严审承禅师
　　·罗浮显如禅师
  </div>
  <div class="pagination">
   <a href="续传灯录_page8.html">
    上一页
   </a>
   <span>
    ...
   </span>
   <a href="续传灯录_page4.html">
    4
   </a>
   <a href="续传灯录_page5.html">
    5
   </a>
   <a href="续传灯录_page6.html">
    6
   </a>
   <a href="续传灯录_page7.html">
    7
   </a>
   <a href="续传灯录_page8.html">
    8
   </a>
   <span class="current-page">
    9
   </span>
   <a href="续传灯录_page10.html">
    10
   </a>
   <a href="续传灯录_page11.html">
    11
   </a>
   <a href="续传灯录_page12.html">
    12
   </a>
   <a href="续传灯录_page13.html">
    13
   </a>
   <a href="续传灯录_page14.html">
    14
   </a>
   <span>
    ...
   </span>
   <a href="续传灯录_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
