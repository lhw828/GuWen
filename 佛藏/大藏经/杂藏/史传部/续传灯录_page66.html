<!DOCTYPE html>
<html>
 <head>
  <meta charset="utf-8"/>
  <title>
   续传灯录 - 第 66 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续传灯录 - 第 66 页/共 74 页
  </h1>
  <div class="content">
   福州西禅懒庵鼎需禅师。本郡林氏子。幼举进士有声。年二十五因读遗教经。忽曰。几为儒冠误。欲去家。母难之。以亲迎在期师乃绝之曰。夭桃红杏一时分付春风。翠竹黄花此去永为道伴。竟依保寿乐禅师为比丘。一锡湖湘遍参名宿法无异味。归里结庵于羌峰绝顶。不下山者三年。佛心才禅师挽出首众于大乘。尝闻学者即心即佛因缘。时妙喜庵于洋屿。师之友弥光与师书云。庵主手段与诸方别。可来少款如何。师不答。光以计邀师饭。师往赴之。会妙喜为诸徒入室。师随喜焉。妙喜举僧问马祖。如何是佛。祖云。即心是佛作么生。师下语。妙喜诟之曰。尔见解如此敢妄为人师耶。鸣鼓普说讦其平生珍重得力处排为邪解。师泪交颐不敢仰视。默计曰。我之所得既为所排。西来不传之旨岂止此耶。遂归心弟子之列。一日喜问曰。内不放出外不放入。正恁么时如何。师拟开口。喜拈竹篦劈脊连打三下。师于此大悟厉声曰。和尚已多了也。喜又打一下。师礼拜。喜笑云。今日方知吾不汝欺也。遂印以偈云。顶门竖亚摩醯眼。肘后斜县夺命符。瞎却眼卸却符。赵州东壁挂葫芦。于是声名喧动丛林。住后上堂曰。句中意意中句。须弥耸于巨川。句刬意意刬句。烈士发乎狂矢。任待牙如剑树口似血盆。徒逞词锋虚张意气。所以净名杜口早涉繁词。摩竭掩关已扬家丑。自余瓦棺老汉岩头大师。向羌峰顶上。拏风鼓浪玩弄神变。脚跟下好与三十。且道过在什么处。良久云。机关不是韩光作。莫把胸襟当等间。至节上堂云。二十五日已前群阴消伏泥龙闭户。二十五日已后一阳来复铁树开花。正当二十五日尘中醉客骑驴骑马。前街后街递相庆贺。物外闲人衲帔蒙头围炉打坐。风萧萧雨萧萧冷湫湫。谁管尔张先生李道士胡达磨。上堂。懒翁懒中懒。最懒懒说禅。亦不重自己。亦不重先贤。又谁管尔地。又谁管尔天。物外翛然无个事。日上三竿犹更眠。上堂。举僧问赵州。如何是古人言。州云。谛听谛听。师曰。谛听即不无。切忌唤钟作瓮。室中问僧。万法归一。一归何处。曰新罗国里。师曰。我在青州作一领布衫重七斤聻。曰今日亲见赵州。师曰。前头见后头见。僧乃作斫额势。师曰。上座甚处人。曰江西。师曰。因甚么却来这里纳败缺。僧拟议。师便打。
　　福州东禅蒙庵思岳禅师。江州人。上堂。蛾羊蚁子说一切法。墙壁瓦砾现无边身。见处既精明。闻中必透脱。所以雪峰和尚凡见僧来辊出三个木毬。如弄杂剧相似。玄沙便作斫牌势。卑末谩道将来。普贤今日谤古人。千佛出世不通忏悔。这里有人谤普贤定入拔舌地狱。且道谤与不谤者。是谁心不负人面无惭色。上堂。达磨来时此土皆知梵语。及乎去后西天悉会唐言。若论直指人心见性成佛。大似羚羊挂角猎犬寻踪。一意乖疏万言无用。可谓来时他笑我。不知去后我笑他。唐言梵语亲分付。自古斋僧怕夜茶。上堂。腊月初岁云徂。黄河冻已合。深处有嘉鱼活鱍鱍跳不脱。又不能相煦以湿。相濡以沫。惭愧菩萨摩诃萨。春风几时来。解此黄河冻。令鱼化作龙。直透桃花浪。会即便会。痴人面前且莫说梦。上堂僧问。如何是初日分以恒河沙等身布施。师曰。从苗辨地因语识人。曰如何是中日分复以恒河沙等身布施。师曰。筑著磕著。曰如何是后日分亦以恒河沙等身布施。师曰。向下文长付在来日。复曰。一转语如天普盖似地普擎。一转语舌头不出口。一转语且喜没交涉。要会么。惭愧世尊面赤不如语直。大小岳上座口似磉盘。今日为这问话僧讲经不觉和注脚一时说破。便下座。上堂哑却我口直须要道。塞却尔耳切忌蹉过。昨日有人从天台来。却道泗洲大圣在洪州打坐十字街头卖行货。是甚么。断跟草鞋尖檐席帽。
　　福州西禅此庵守净禅师。本州人。上堂。谈玄说妙撒屎撒尿。行棒行喝将盐止渴。立主立宾华擘宗乘。设或总不恁么。又是鬼窟里坐。到这里山僧已是打退鼓。且道诸人寻常心愤愤口悱悱合作么生。莫将闲学解。埋没祖师心。上堂。若也单明自己不悟目前。此人有眼无足。若也秖悟目前不明自己。此人有足无眼。直得眼足相资。如车二轮如鸟二翼。正好勘过了打。上堂。九夏炎炎大热木人汗流不辍。夜来一雨便凉。莫道山僧不说。以拂子击禅床下座。上堂。若欲正提纲。直须大地荒。欲来冲雪刃。未免露锋铓。当恁么时释迦老子出头不得即不问。尔诸人秖如马镫里藏身又作么生话会。上堂。道是常道心是常心。汝等诸人闻山僧恁么道。便道我会也。大尽三十日小尽二十九。头上是天脚下是地。耳里闻声鼻里出气。忽若四大海水在汝头上。毒蛇穿尔眼睛。虾蟆入尔鼻孔。又作么生。上堂。文殊普贤谈理事。临济德山行棒喝。东禅一觉到天明。偏爱风从凉处发。咄。上堂。善斗者不顾其首。善战者必获其功。其功既获坐致太平。太平既致高枕无忧。罢拈三尺剑。休弄一张弓。归马于华山之阳。放牛于桃林之野。风以时而雨以时。渔父歌而樵人舞。虽然如是。尧舜之君犹有化在。争似乾坤收不得。尧舜不知名。浑家不管兴亡事偏爱和云占洞庭。上堂。闭却口时时说。截却舌无间歇。无间歇最奇绝。最奇绝眼中屑。既是奇绝为甚么却成眼中屑。了了了时无可了。玄玄玄处亦须呵。上堂。佛祖顶[寧*頁]上。有泼天大路。未透生死关。如何敢进步。不进步。大千没遮护。一句绝言诠。那吒擎铁柱。开堂拈香罢就座。南堂和尚白槌曰。法筵龙象众当观第一义。师随声便喝曰。此是第几义。久参先德已辨来端。后学有疑不妨请问。僧问。阿难问迦叶。世尊传金襕外别传何物。迦叶唤阿难。阿难应喏。未审此意如何。师曰。切忌动著。曰秖如迦叶道倒却门前刹竿著。又作么生。师曰。石牛横古路。曰秖如和尚于佛日处还有这个消息也无。师曰。无这个消息。曰争奈定光金地遥招手。智者江陵暗点头。师曰。莫将庭际柏。轻比路傍嵩。僧礼拜。师乃曰。定光金地遥招手。智者江陵暗点头。已是白云千万里。那堪于此未知休。设或于此便休去。一场狼藉不少。还有检点得出者么。如无山僧今日失利。僧问。佛佛授手祖祖相传未审传个甚么。师曰。速礼三拜。问不施寸刃请师相见。师曰。逢强即弱。曰何得埋兵掉斗。师曰。秖为阇[黍-禾+利]寸刃不施。曰未审向上还有事也无。师曰有。曰如何是向上事。师曰。败将不斩。问古佛堂前甚么人先到。师曰。无眼村翁。曰未审如何趣向。师曰。楖栗横担。
　　建宁府开善道谦禅师。本郡人。初之京师依圆悟无所省发。后随妙喜庵居泉南。及喜领径山。师亦侍行。未几令师往长沙通紫岩居士张公书。师自谓。我参禅二十年无入头处。更作此行决定荒废。意欲无行。友人宗元者叱曰。不可在路便参禅不得也去。吾与汝俱往。师不得已而行。在路泣语元曰。我一生参禅业无得力处。今又途路奔波。如何得相应去。元告之曰。尔但将诸方参得底悟得底圆悟妙喜为尔说得底。都不要理会。途中可替底事。我尽替尔。只有五件事替尔不得。尔须自家支当。师曰。五件者何事愿闻其要。元曰。著衣吃饭屙屎放尿驼个死尸路上行。师于言下领旨不觉手舞足蹈。元曰。尔此回方可通书宜前进。吾先归矣。元即回径山。师半载方返。妙喜一见而喜曰。建州子尔这回别也。住后上堂。竺土大仙心。东西密相付。如何是密相付底心。良久曰。八月秋何处热。上堂。壁立千仞三世诸佛措足无门。是则是。太杀不近人情。放一线道十方刹海放光动地。是则是。争奈和泥合水。须知通一线道处壁立千仞。壁立千仞处通一线道。横拈倒用正接傍提。电激雷奔崖颓石裂。是则是。犹落化门。到这里壁立千仞也没交涉。通一线道也没交涉。不近人情和泥合水。总没交涉。只这没交涉也则没交涉。是则是。又无佛法道理。若也出得这四路头。管取乾坤独步。且独步一句作么生道。莫怪从前多意气。他家曾踏上头关。上堂。去年也有个六月十五。今年也有个六月十五。去年六月十五少却今年六月十五。今年六月十五多却去年六月十五。多处不用减少处不用添。既不用添又不用减。则多处多用小处少用。乃喝一喝曰。是多是少。良久曰。个中消息子。能有几人知。上堂。洞山麻三斤将去。无星秤子上定过。每一斤恰有一十六两。二百钱重更不少一牦。正与赵州殿里底一般。秖不合被大愚锯解秤锤。却教人理会不得。如今若要理会得。但问取云门干屎橛。上堂。有句无句如藤倚树。撞倒灯笼打破露柱。佛殿奔忙僧堂回顾。子细看来是甚家具咄。秖堪打老鼠。上堂。诸人从僧堂里恁么上来。少间从法堂头恁么下去。并不曾差了一步因甚么却不会。良久曰。秖为分明极。翻令所得迟。
　　庆元府育王佛照德光禅师。临江军彭氏子。志学之年依本郡东山光化寺吉禅师落发。一日入室。吉问。不是心不是佛不是物是甚么。师罔措。遂致疑通夕不寐。次日诣方丈请益。昨日蒙和尚垂问。既不是心又不是佛又不是物。毕竟是甚么。望和尚慈悲指示。吉震威一喝曰。这沙弥更要我与尔下注脚在。拈棒劈脊打出。师于是有省。后谒月庵果应庵华百丈震。终不自肯。适大慧领育王。四海英材鳞集师亦与焉。大慧室中问师。唤作竹篦则触。不唤作竹篦则背。不得下语不得无语。师拟对。慧便棒。师豁然大悟。从前所得瓦解冰消。初住台之光孝。僧问。浩浩尘中如何辨主。师曰。巾峰顶上塔心尖。上堂。临济三遭痛棒。大愚言下知归。兴化于大觉棒头明得黄檗意旨。若作棒会入地狱如箭射。若不作棒会入地狱如箭射。众中商量尽道。赤心片片恩大难酬。总是识情卜度未出阴界。且如临济悟去。是得黄檗力。是得大愚力。若也见得。许尔顶门眼正肘后符灵。其或未然。鸿福更为诸人通个消息。丈夫气宇冲牛斗。一踏鸿门两扇开。上堂。七手八脚三头两面。耳听不闻眼觑不见。苦乐逆顺打成一片。且道是甚么。路逢死蛇莫打杀。无底篮子盛将归。上堂。闻声悟道落二落三。见色明心错七错八。生机一路犹在半途。且道透金刚圈吞栗棘蓬底是甚么人。披蓑侧立千峰外。引水浇蔬五老前。师住灵隐日○孝宗皇帝尝○诏问道。留宿内观堂奏对机缘。备于本录。后示寂。塔全身于鄮峰东庵。
　　常州华藏遁庵宗演禅师。福州郑氏子。上堂拈起拄杖曰。识得这个一生参学事毕。古人恁么道。华藏则不然。识得这个更须买草鞋行脚。何也。到江吴地尽。隔岸越山多。腊旦上堂。一九与二九相逢不出手。世间出世间。无剩亦无少。遂出手曰。华藏不惜性命。为诸人出手去也。劈面三拳拦腮一掌。灵利衲僧自知痛痒。且转身一句作么生道。巡堂吃茶去。上堂举南泉和尚道。我十八上便解作活计。赵州和尚道。我十八上便解破家散宅。师云。南泉赵州也是徐六担板秖见一边。华藏也无活计可作。亦无家宅可破。逢人突出老拳。要伊直下便到。且道到后如何。三十六峰观不足。却来平地倒骑驴。
　　庆元府天童无用净全禅师。越州翁氏子。上堂。学佛止言真不立。参禅多与道相违。忘机忘境急回首。无地无锥转步归。佛不是心。亦非觌体。承当绝所依。万古碧潭空界月。再三捞捷始应知。上堂良久召众曰。还知么。复曰。败缺不少。上堂举长沙示众曰。百尺竿头坐底人。虽然入得未为真。百尺竿头须进步。十方世界现全身。大慧先师道。要见长沙么。更进一步。保宁则不然。要见长沙么更退一步。毕竟如何。换骨洗肠重整顿。通身是眼更须参。师到灵隐请上堂。灵山正派达者犹迷。明来暗来谁当辨的。双收双放孰辨端倪。直饶千圣出来。也秖结舌有分。何故人归大国方为贵。水到潇湘始是清。复曰。适来松源和尚举竹篦话。令天童纳败缺。诸人要知么听取一颂。黑漆竹篦握起。迅雷不及掩耳。德山临济茫然。懵底如何插觜。大慧尝举灵云悟桃花问师。师曰。灵云一见两眉横。引得渔翁良计生。白浪起时抛一钓。任教鱼鳖竞头争。师自赞曰。匙挑不上个村夫。文墨胸中一点无。曾把虚空揣出骨。恶声赢得满江湖。后示寂。塔于本山。
　　大沩法宝禅师。福州人也。上堂。唤作竹篦则触。不唤作竹篦则背。直须师子咬人。莫学韩卢逐块。阿呵呵会不会。金刚脚下铁昆仑。捉得明州憨布袋。上堂。千般言万种喻。秖要教君早回去。夜来一片黑云生。莫教错却山前路。咄。
　　福州玉泉昙懿禅师。本郡林氏。久依圆悟自谓不疑。绍兴初出住兴化祥云法席颇盛。大慧入闽。知其所见未谛。致书令来。师迟迟。慧小参且痛斥仍榜告四众。师不得已破夏谒之慧鞠其所证。既而曰。汝恁么见解敢嗣圆悟老人邪。师退院亲之。一日入室慧问。我要个不会禅底做国师。师曰。我做得国师去也。慧喝出。居无何语之曰。香严悟处不在击竹边。俱胝得处不在指头上。师乃顿明。后住玉泉为慧拈香继省慧于小溪。慧升座举。云门一日拈拄杖示众曰。凡夫实谓之有。二乘析谓之无。缘觉谓之幻有。菩萨当体即空。衲僧见拄杖子但唤作拄杖子。行但行坐但坐。总不得动著。慧曰。我不是云门老人。将虚空剜窟宠。蓦拈拄杖曰。拄杖子不属有不属无不属幻不属空。卓一下曰。凡夫二乘缘觉菩萨尽向这里。各随根性悉得受用。唯于衲僧分上为害为冤。要行不得行。要坐不得坐。进一步则被拄杖子迷却路头。退一步则被拄杖子穿却鼻孔。即今莫有不甘底么。试出来与拄杖子相见。如无来年更有新条在。恼乱春风卒未休。正恁么时合作么生。下座。烦玉泉为众拈出。师登座叙谢毕。遂举前话曰。适来堂头和尚恁么批判。大似困鱼止泺病鸟栖芦。若是玉泉则不然。拈拄杖曰。拄杖子能有能无能幻能空。凡夫二乘缘觉菩萨。卓一下曰。向这里百杂碎。唯于衲僧分上如龙得水似虎靠山。要行便行要坐便坐。进一步则乾坤震动。退一步则草偃风行。且道不进不退一句作么生道。良久曰。闲持经卷倚松立。笑问客从何处来。
　　饶州荐福悟本禅师。江州人也。自江西云门参侍妙喜至泉南小溪。于时英俊毕集受印可者多矣。师私谓其弃己且欲发去。妙喜知而语之曰。汝但专意参究。如有所得不待开口。吾已识也。既而有闻师入室者故谓师曰。本侍者参禅许多年。逐日只道得个不会。师诟之曰。这小鬼尔未生时我已三度霍山庙里退牙了。好教尔知。由是益锐志。以狗子无佛性话举无字而提撕。一夕将三鼓。倚殿柱昏寐间。不觉无字出口吻忽尔顿悟。后三日妙喜归自郡城。师趋丈室足才越阃未及吐词。妙喜曰。本胡子这回方是彻头也。住后上堂。高揖释迦不拜弥勒者与三十拄杖。何故为他秖会步步登高不会从空放下。东家牵犁西家拽耙者与三十拄杖。何故为他秖会从空放下不会步步登高。山僧恁么道。还有过也无。众中莫有点捡得出者么。若点捡得出。须弥南畔把手共行。若点捡不出。布袋里老鸦虽活如死。上堂。释迦掩室于摩竭。净名杜口于毗耶。须菩提唱无说而显道。释梵绝视听而雨华。大众这一队不唧[口*留]汉。无端将祖父田园私地结契。各据四至界分方圆长短一时花擘了。也致令后代儿孙千载之下上无片瓦盖头下无卓锥之地。博山当时若见。十字路头掘个无底深坑。唤来一时埋却。免见递相钝置。何谓如此。不见道。家肥生孝子。国霸有谋臣。上堂。乾闼婆王曾奏乐。山河大地皆作舞。争如跛脚老云门。解道腊月二十五。博山今日有条攀条无条攀例。也要应个时节。蓦拈拄杖横按膝上。作抚琴势云。还有闻弦赏音者么。良久云。直饶便作凤皇鸣。毕竟有谁知指法。卓一下下座。
　　庆元府育王大圆遵璞禅师。福州人。幼同玉泉懿问道圆悟数载。后还里佐懿于莆中祥云。绍兴甲寅大慧居洋屿。师往讯之。入室次慧问。三圣兴化出不出为人不为人话。尔道这两个老汉还有出身处也无。师于慧膝上打一拳。慧曰。秖尔这一拳。为三圣出气。为兴化出气。速道速道。师拟议。慧便打。复谓曰。尔第一不得忘了这一棒。后因慧室中问僧曰。德山见僧入门便棒。林际见僧入门便喝。雪峰见僧入门便道是甚么。睦州见僧便道现成公案放尔三十棒。尔道这四个老汉。还有为人处也无。僧曰有。慧曰札。僧拟议。慧便喝。师闻遽领微旨。大慧欣然许之。
　　温州雁山能仁枯木祖元禅师。七闽林氏子。初谒雪峰预次依佛心才。皆已机契。及依大慧于云门庵。夜坐次睹僧剔灯始彻证。有偈曰。剔起灯来是火。历劫无明照破。归堂撞见圣僧。几乎当面蹉过。不蹉过是甚么。十五年前奇特。依前秖是这个。慧以偈赠之曰。万仞崖头解放身。起来依旧却惺惺。饥餐渴饮浑无事。那论昔人非昔人。绍兴乙巳春出住能仁。上堂。有佛处不得住。踏著秤锤硬似铁。无佛处急走过。脚下草深三尺。三千里外逢人不得错举。北斗挂须弥。恁么则不去也。棒头挑日月。摘杨花摘杨花。眼里瞳人著绣鞋。卓拄杖下座。上堂。雁山枯木实头禅。不在尖新语句边。背手忽然摸得著。长鲸吞月浪滔天。
　　真州灵岩东庵了性禅师上堂。勘破了也。放过一著是衲僧破草鞋。现修罗相作女人拜。是野狐精魅。打个圆相虚空里下一点。是小儿伎俩。拦腮赠掌拂袖便行。正是业识茫茫无本可据。直饶向黑豆未生已前一时坐断。未有吃灵岩拄杖分。敢问大众。且道为人节文在甚么处。还相委悉么。自从春色来嵩少。三十六峰青至今。上堂。一苇江头杨柳春。波心不见昔时人。雪庭要识安心士。鼻孔依前塔上唇。竖起拂子曰。祖师来也。还见么。若也见得即今荐取。其或未然此去西天路迢迢十万余。僧问。人天交接如何开示。师曰。金刚手里八棱棒。曰忽被学人横穿凡圣击透玄关时又作么生。师曰。海门横铁柱。问如何是独露身。师曰。牡丹花下睡猫儿。
　　建康府蒋山一庵善直禅师。德安云梦人。初参妙喜于回雁峰下。一日喜问之曰。上座甚处人。师曰。安州人。喜曰。我闻尔安州人会厮扑是否。师便作相扑势。喜曰。湖南人吃鱼因甚湖北人著鲠。师打筋斗而出。喜曰。谁知冷灰里有粒豆爆。出住保宁。上堂。诸佛不曾出世。人人鼻孔辽天。祖师不曾西来。个个壁立千仞。高揖释迦不拜弥勒理合如斯。坐断千圣路头独步大千沙界不为分外。若向诸佛出世处会得。祖师西来处承当。自救不了一生受屈。莫有大丈夫承当大丈夫事者么。出来与保宁争交。其或未然不如拽破好。便下座。一日留守陈丞相俊卿会诸山茶话次。举有句无句如藤倚树公案令诸山批判。皆以奇语取奉。师最后曰。张打油李打油不打浑身只打头。陈大喜。
　　剑州万寿自护禅师上堂。古者道。若人识得心大地无寸土。万寿即不然。若人识得心未是究竟处。且那里是究竟处。拈拄杖卓一下曰。甜瓜彻蒂甜。苦瓠连根苦。
　　潭州大沩了庵景晕禅师。筠州人。上堂。云门一曲腊月二十五。瑞雪飘空积满江山。坞峻岭寒梅花正吐。手把须弥椎。笑打虚空鼓。惊起憍梵钵提。冷汗透身如雨。忿怒阿修罗王。握拳当胸问云。毕竟是何宗旨。咄少室峰前亦曾错举。
　　临安府灵隐谁庵了演禅师。福州人。上堂。面门拶破天地悬殊。打透牢关白云万里。饶伊两头坐断别有转身。三生六十劫也未梦见在。喝一喝下座。
　　泰州光孝寺致远禅师。抚州许氏子。上堂举女子出定话乃曰。从来打鼓弄琵琶。须是相逢两会家。佩玉鸣鸾歌舞罢。门前依旧夕阳斜。
　　福州雪峰崇圣普慈蕴闻禅师。洪州沈氏子。示众云。栴檀丛林栴檀围绕。师子丛林师子围绕。虎狼丛林虎狼围绕。荆棘丛林荆棘围绕。大众四种丛林合向那一种丛林安居好。若也明得九十日内。管取个个成佛作祖。其或未然般若丛林岁岁凋。无明荒草年年长。
　　处州连云道能禅师。汉州人姓何氏。僧问镜清六刮意旨如何。师曰。穿却尔鼻孔。曰学人有鼻孔即穿。无鼻孔又穿个甚么。师曰。抱赃叫屈。曰如何是就毛刮尘。师曰。筠袁虔吉头上插笔。曰如何是就皮刮毛。师曰。石城虔化说话厮骂。曰如何是就肉刮皮。师曰。嘉眉果阆怀里有状。曰如何是就骨刮肉。师曰。漳泉福建头匾如扇。曰如何是就髓刮骨。师曰。洋澜左蠡无风浪起。曰髓又如何刮师曰。十八十九痴人夜走。曰六刮已蒙师指示。一言直截意如何。师曰。结舌有分临安府灵隐最庵道印禅师。汉州人。上堂。大雄山下虎。南山鳖鼻蛇等闲撞著抱赏归家。若也不惜好手便与拔出重牙。有么有么。上堂。五五二十五。击碎虚空鼓。大地不容针。十方无寸土。春生夏长复何云。甜者甜兮苦者苦。中秋上堂。举马大师与西堂百丈南泉玩月公案。师云。马大师垂丝千尺意在深潭。西堂振鬣。百丈摆尾。虽则冲波激浪未免上他钩线。南泉自谓。跃过禹门谁知依前落在巨网。即今莫有绝罗笼出窠臼底么。也好出来露个消息。贵知华藏门下不致寂寥。其或未然。此夜一轮满。清光何处无。
　　建宁府竺原宗元庵主。本郡连氏子。久依大慧分座西禅。丞相张公浚帅三山以数院迎之不就。归旧里结茅号众妙园。宿衲士夫交请开法示众曰。若究此事如失却锁匙相似。秖管寻来寻去。忽然撞著。恶在这里。开个锁了便见自家库藏。一切受用无不具足。不假他求别有甚么事。示众曰。诸方为人抽钉拔楔解粘去缚。我这里为人添钉著楔加绳加缚了。送向深潭里。待他自去理会。示众曰。主法之人气吞宇宙为大法王。若是释迦老子达磨大师出来。也教伊叉手向我背后立地。直得寒毛卓竖。亦未为分外。一日举。世尊生下一手指天一手指地云。天上天下惟吾独尊。师乃曰。见怪不怪其怪自坏。垂语云。这一些子恰如撞著杀人汉相似。尔若不杀了他。他便杀了尔。近礼侍者三山人。久侍大慧。尝默究竹篦话无所入。一日入室罢求指示。慧曰。尔是福州人。我说个喻向尔。如将名品荔枝和皮壳一时剥了。以手送在尔口里。秖是尔不解吞。师不觉失笑曰。和尚吞却即祸事。慧后问师曰。前日吞了底荔枝。秖是尔不知滋味。师曰。若知滋味转见祸事。
　　温州净居尼妙道禅师。延平尚书黄公裳之女。开堂日乃曰。问话且止。直饶有倾湫之辩倒岳之机。衲僧门下一点用不著。且佛未出世时一事全无。我祖西来便有许多建立。列刹相望星分派列。以至今日累及儿孙。遂使山僧于人天大众前无风起浪。向第二义门通个消息。语默该不尽底弥亘大方。诠说不及处遍周沙界。通身是眼觌面当机电卷星驰。如何凑泊。有时一喝生杀全威。有时一喝佛祖莫辨。有时一喝八面受敌。有时一喝自救不了。且道那一喝是生杀全威。那一喝是佛祖莫辨。那一喝是八面受敌。那一喝是自救不了。若向这里荐得。堪报不报之恩。脱或未然山僧无梦说梦去也。拈起拂子曰。还见么。若见被见刺所障。击禅床曰。还闻么。若闻被声尘所惑。直饶离见绝闻。正是二乘小果。跳出一步盖色骑声。全放全收主宾互换。所以道。欲知佛性义当观时节因缘。敢问诸人。即今是甚么时节。荡荡仁风扶圣化。熙熙和气助升平。掷拂子下座。尼问。如何是佛。师曰。非佛。曰如何是佛法大意。师曰。骨底骨董。问言无展事语不投机时如何。师曰。未屙已前堕坑落堑。
　　平江府资寿尼无著妙总禅师。丞相苏公颂之孙女也。年三十许厌世浮休脱去缘饰。咨参诸老已入正信。作夏径山大慧升堂。举药山初参石头后见马祖因缘。师闻豁然省悟。慧下座。不动居士冯公楫随至方丈曰。某理会得和尚适来所举公案。慧曰。居士如何。曰恁么也不得苏嚧娑婆诃。不恁么也不得[口*悉]哩娑婆诃。恁么不恁么总不得苏嚧[口*悉]哩娑婆诃。慧举似师。师曰。曾见郭象注庄子。识者曰。却是庄子注郭象。慧见其语异。复举岩头婆子话问之。师答偈曰。一叶扁舟泛渺茫。呈桡舞桌别宫商。云山海月都抛却。赢得庄周蝶梦长。慧休去。冯公疑其所悟不根。后过无锡招至舟中。问曰。婆生七子六个不遇知音。秖这一个也不消得。便弃水中。大慧老师言。道人理会得且如何会。师曰。已上供通并是诣实。冯公大惊。慧挂牌次师入室。慧问。古人不出方丈。为甚么却去庄上吃油糍。师曰。和尚放妙总过。妙总方敢通个消息。慧曰。我放尔过尔试道看。师曰。妙总亦放和尚过。慧曰。争奈油糍何。师喝一喝而出。于是声闻四方。隆兴改元舍人张公孝祥来守是郡。以资寿挽开法。入院上堂。宗乘一唱三藏绝诠。祖令当行十方坐断。二乘闻之怖走。十地到此犹疑。若是俊流未言而喻。设使用移星换斗底手段。施搀旗夺鼓底机关。犹是空拳岂有实义。向上一路千圣不传。学者劳形如猿捉影。灵山付嘱俯徇时机。演唱三乘各随根器始于鹿野苑。转四谛法轮度百千万众。山僧今日与此界他方乃佛乃祖山河大地草木丛林现前四众。各转大法轮。交光相罗如宝丝网。若一草一木不转法轮。则不得名为转大法轮。所以道。于一毫端现宝王刹。坐微尘里转大法轮。乘时于其中间作无量无边广大佛事周遍法界。一为无量无量为一。小中现大大中现小。不动步游弥勒楼阁。不返闻入观音普门。情与无情性相平等。不是神通妙用。亦非法尔如然。于此俶傥分明。皇恩佛恩一时报足。且道如何是报恩一句。天高群象正。海阔百川朝。上堂举。云门示众云。十五日已前则不问。十五日已后道将一句来。自代云。日日是好日。师曰。日日是好日。佛法世法尽周毕。不须特地觅幽玄。秖管钵盂两度湿。上堂。黄面老人横说竖说权说实说法说喻说。建法幢立宗旨。与后人作榜样。为甚么却道。始从鹿野苑。终至跋提河。于是二中间。未尝说一字。点检将来大似抱赃叫屈。山僧今日人事忙冗。且放过一著。便下座。尼问。如何是夺人不夺境。师曰。野花开满路。遍地是清香。曰如何是夺境不夺人。师曰。茫茫宇宙人无数。几个男儿是丈夫。曰如何是人境俱不夺。师曰。处处绿杨堪系马。家家门首透长安。曰如何是人境两俱夺。师曰。雪覆芦花舟横断岸。曰人境已蒙师指示。向上宗乘事若何。师便打。
　　侍郎无垢居士张九成。未第时因客谈。杨文公吕微仲诸名儒。所造精妙皆由禅学而至也。于是心慕之。闻宝印楚明禅师道传大通居净慈。即之。请问入道之要。明曰。此事唯念念不舍久久纯熟。时节到来自然证入。复举赵州柏树子话令时时提撕。公久之无省。辞谒善权清禅师。公问。此事人人有分个个圆成是否。清曰然。公曰。为甚么某无个入处。清于袖中出数珠示之曰。此是谁底。公俯仰无对。清复袖之曰。是汝底则拈取去。才涉思惟即不是汝底。公悚然。未几留苏氏馆。一夕如厕以柏树子话究之。闻蛙鸣释然契入。有偈曰。春天月夜一声蛙。撞破乾坤共一家。正恁么时谁会得。岭头脚痛有玄沙。届明谒法印一禅师机语颇契。适私忌就明静庵供云水主僧。惟尚禅师才见乃展手。公便喝。尚批公颊。公趋前。尚曰。张学录何得谤大般若。公曰。某见处秖如此。和尚又作么生。尚举马祖升堂百丈卷席话诘之。叙语未终公推倒卓子。尚大呼张学录杀人。公跃起问傍僧曰。汝又作么生。僧罔措。公殴之。顾尚曰。祖祢不了殃及儿孙尚大笑。公献偈曰。卷席因缘也大奇。诸方闻举尽攒眉。台盘趯起人星散。直汉从来不受欺。尚答曰。从来高价不饶伊。百战场中奋两眉。夺角冲关君会也。丛林谁敢更相欺。绍兴癸丑魁多士。复谒尚于东庵。尚曰。浮山圆鉴云。饶尔入得汾阳室。始到浮山门亦未见老僧在。公作么生。公叱侍僧曰。何不秖对。僧罔措。公打僧一掌曰。虾蟆窟里果没蛟龙。丁巳秋大慧禅师董径山。学者仰如星斗。公阅其语要叹曰。是知宗门有人。持以语尚恨未一见。及为礼部侍郎。偶参政刘公请慧说法于天竺。公三往不值。暨慧报谒公见但寒喧而已。慧亦默识之。寻奉祠还里。至径山与冯给事诸公议格物。慧曰。公秖知有格物而不知有物格。公茫然。慧大笑。公曰。师能开谕乎。慧曰。不见小说载。唐人有与安禄山谋叛者。其人先为阆守。有画像在焉。明皇幸蜀见之怒。令侍臣以剑击其像首。时阆守居陕西。首忽堕地。公闻顿领深旨。题不动轩壁曰。子韶格物。妙喜物格。欲识一贯。两个五伯。慧始许可。后守邵阳。丁父艰过径山饭僧。秉钧者意慧议及朝政。遂窜慧于衡阳。令公居家守服。服除安置南安。丙子春蒙恩北还道次新淦。而慧适至与联舟剧谈宗要。未尝语往事。于氏心传录曰。宪自岭下侍舅氏归新淦。因会大慧。舅氏令拜之。宪曰。素不拜僧。舅氏曰。汝姑扣之。宪知其尝执卷。遂举子思中庸天命之谓性率性之谓道修道之谓教三句以问。慧曰。凡人既不知本命元辰落处。又要牵好人入火坑。如何圣贤于打头一著不凿破。宪曰。吾师能为圣贤凿破否。慧曰。天命之谓性。便是清净法身。率性之谓道。便是圆满报身。修道之谓教。便是千百亿化身。宪得以告舅氏曰。子拜何辞继镇。永嘉丁丑秋丐祠枉道访慧于育王。越明年慧得旨复领径山。谒公于庆善院。曰某每于梦中必诵语孟何如。慧举圆觉曰。由寂静故十方世界诸如来心。于中显现如镜中像。公曰。非老师莫闻此论也。其颂黄龙三关曰。我手何似佛手。天下衲僧无口。纵饶撩起便行。也是鬼窟里走讳不得。我脚何似驴脚。又被黐胶粘著。翻身直上兜率天。已是遭他老鼠药吐不出。人人有个生缘。处铁围山下几千年。三灾直到四禅天。这驴犹自在傍边杀得工夫。公设心六度不为子孙计。因取华严善知识。日供其二回食以饭缁流。又尝供十六大天。而诸位茶杯悉变为乳。书偈曰。稽首十方佛法僧。稽首一切护法天。我今供养三宝天。如海一滴牛一毛。有何妙术能感格。试借意识为汝说。我心与佛天无异。一尘才起大地隔。倘或尘销觉圆净。是故佛天来降临。我欲供佛佛即现。我欲供天天亦现。佛子若或生狐疑。试问。此乳何处来。狐疑即尘尘即疑。终与佛天不相似。我今与汝扫狐疑。如汤沃雪火销冰。汝今微有疑与惑。鹞子便到新罗国。
　　参政李邴居士字汉老。醉心祖道有年。闻大慧排默照为邪禅。疑怒相半。及见慧示众举赵州庭柏垂语曰。庭前柏树子今日重新举。打破赵州关。特地寻言语。敢问大众。即是打破赵州关。为甚么却特地寻言语。良久曰。当初秖道茆长短。烧了方知地不平。公领悟。谓慧曰。无老师后语几蹉过。后以书咨决曰。某近扣筹室承击发。蒙滞忽有省入。顾惟根识暗钝。平生学解。尽落情见。一取一舍。如衣坏絮。行草棘中适自缠绕。今一笑顿释所疑。欣幸可量。非大宗匠委曲垂慈何以致此。自到城中著衣吃饭抱子弄孙。色色仍旧。既无拘执之情。亦不作奇特之想。其余夙习旧障亦稍轻微。临行叮宁之语不敢忘也。重念始得入门而大法未明。应机接物触事未能无碍。更望有以提诲使卒有所至。庶无玷于法席矣。又书曰。某比蒙诲答备悉深旨。某自验者三。一事无逆顺随缘即应不留胸中。二宿习浓厚不加排遣白尔轻微。三古人公案旧所茫然。时复瞥地此非自昧者。前书大法未明之语。盖恐得少为足。当广而充之。岂别求胜解耶。净胜现流理则不无。敢不铭佩。
　　宝学刘彦修居士字子羽。出知永嘉。问道于大慧禅师。慧曰。僧问赵州。狗子还有佛性也无。赵州道无。但恁么看。公后乃于柏树子上发明。有颂曰。赵州柏树太无端。境上追寻也大难。处处绿杨堪系马。家家门底透长安。
　　提刑吴伟明居士字元昭。久参真歇了禅师。得自受用三昧为极致。后访大慧于洋屿庵随众入室。慧举狗子无佛性话问之。公拟答。慧以竹篦便打。公无对。遂留咨参。一日慧谓曰。不须呈伎俩。直须[吭-几+(坐-工+十)]地折曝地断方敌得生死。若只呈伎俩有甚了期。即辞去道次延平倏然契悟。连书数颂寄慧。皆室中所问者。有曰。不是心不是佛不是物。通身一具金锁骨。赵州亲见老南泉。解道镇州出萝卜。慧即说偈证之曰。通身一具金锁骨。堪与人天为轨则。要识临济小厮儿。便是当年白拈贼。
　　门司黄彦节居士。字节夫号妙德。于大慧一喝下疑情顿脱。慧以衣付之。尝举首山竹篦话。至叶县近前夺得拘折掷向阶下曰。是甚么。山曰瞎。公曰。妙德到这里百色无能。但记得曾作腊梅绝句曰。拟嚼枝头蜡。惊香却肖兰。前村深雪里。莫作岭梅看。
　　秦国夫人计氏法真。自寡处屏去纷华。常蔬食习有为法。因大慧遣谦禅者致问其子魏公。公留谦以祖道诱之。真一日问谦曰。径山和尚寻常如何为人。谦曰。和尚只教人看狗子无佛性及竹篦子话。秖是不得下语。不得思量。不得向举起处会。不得向开口处承当。狗子还有佛性也无无。秖恁么教人看。真遂谛信。于是夜坐力究前话。忽尔洞然无滞。谦辞归。真亲书入道概略。作数偈呈慧。其后曰。逐日看经文。如逢旧识人。莫言频有碍。一举一回新。
　　临安径山了明禅师。妙喜杲会中龙象。丛林所谓明大禅也。身长八尺腹大十围。所至人必聚观之。始妙喜谪梅州。州县防送甚严。或以为祸在不测。师为荷枷以行间关辛苦未曾少怠。既至贬所衲子追随。问道者率不下二三百人。杲以斋饭不给。且虑祸尝勉之令去。师辄不肯以身任斋粥。每自肩栲栳行乞。至晚即数十人为之荷米面薪蔬食用之属成列以归。衲子虽多无不具足。如是者十七年如一日。杲法嗣之盛在贬所接者居其半。师之力也。杲被旨复僧衣。自便继被旨住育王。师尝在座下。师为人豪迈机锋敏速。妙喜室中不许衲子下喝。师每入室必振声一喝而退。妙喜一日榜方丈前云。下喝者罚一贯钱。师见之乃密具千钱于袖中。至室中先顿于地高声一喝便出。如是者数矣。妙喜无如之何。再榜曰。下喝者罚当日堂供一中。师见即骤步往库司语曰。和尚要十两金。主事者不疑即与之。乃遣行者随往方丈。师袖之以入。复顿于地高声一喝。而妙喜大骇。入室罢徐问知其然为之一笑。每语师云。尔这肥汉如是会禅驴年也未梦见在。然念其勤劳之久。举令出世舒州之投子。先是投子诸庄牛遭疾疫死毙几尽比岁不登。师以大愿力化二百只牛以实之。连岁大稔倍常。颇有异迹。迁住长芦。衲子辐凑丛林改观。及妙喜住径山。师来供施及饭大众。洎归长芦。妙喜送以偈云。人言棒头出孝子。我道怜儿不觉丑。长芦长老恁么来。妙喜空费一张口。从教四海妄流传。野干能作师子吼。孰云无物赠伊行。喝下铁围山倒走。后奉诏住径山道望愈著。先是杨和王梦一异僧。长大皤腹缓行言。欲化苏州一庄。觉而异之未言也。翌旦师忽杖屦徒步而至。门者呵不止。以白和王。和王出见之。遥望师奇伟与梦中见者无异。遽呼其眷属出观之。眷属并炷香作礼。茶罢师首言。大王庄田至多。可施苏州一庄以为径山供佛斋僧无穷之利。和王未有可否。因令办斋。师饭罢便出更无他语。时内外哄然传言。和王以苏州庄施径山长老。遂达孝宗圣听。会和王入朝。上为言。闻卿舍苏州一庄施径山。朕当为蠲免税赋。和王谢恩归。次日以书至径山请师入城。而师二日前先已迁化矣。自是和王宴居寤寐之际。或少倦交睫即见师在前。语曰。六度之大施度为先。善始善终斯为究竟。和王即以庄隶本山。北庄岁出十万犁牛舟车。解库应用百事具足。复有蠲赋之恩至今蒙其利。师于缁素有大因缘。所在施供云委衲子臻萃佛事殊胜。江浙两湖皆号之为布袋和尚再出焉。

　　续传灯录卷第三十二


　　续传灯录卷第三十三目录


　　大鉴下第十七世
　　·


　　龙翔圭禅师法嗣二人
　　·云居德升禅师
　　·狼山慧温禅师(已上二人见录)


　　云居悟禅师法嗣九人
　　·双林德用禅师
　　·万年道闲禅师
　　·中际善能禅师
　　·云居自圆禅师(已上四人见录)
　　·灵瑞肱禅师
　　·信州怀玉坚禅师
　　·洪州同安隆禅师
　　·灵岩宜方禅师
　　·黄檗幻住印禅师(已上五人无录)


　　乌巨行禅师法嗣六人
　　·荐福休禅师
　　·龟峰慧光禅师
　　·长芦守仁禅师(已上三人见录)
　　·荐福忠禅师
　　·天宁记禅师
　　·智者修禅师(已上人无录)


　　白杨顺禅师法嗣二人
　　·青原如禅师(一人见录)
　　·南安岩如禅师(一人无录)


　　云居如禅师法嗣二人
　　·隐靖彦岑禅师
　　·报恩成禅师(已上二人见录)


　　道场辩禅师法嗣六人
　　·觉报清禅师
　　·何山然首座(已上二人见录)
　　·正法济禅师
　　·能仁朋禅师
　　·金绳勤禅师
　　·道场言禅师(已上四人无录)


　　黄龙忠禅师法嗣四人
　　·信相戒修禅师(一人见录)
　　·慈化印肃禅师
　　·无为道徽禅师
　　·崇化道赟禅师(已上三人无录)


　　西禅琏禅师法嗣一人
　　·西禅希秀禅师(一人见录)


　　净居尼蕴禅师法嗣一人
　　·净居尼法灯禅师(一人见录)
  </div>
  <div class="pagination">
   <a href="续传灯录_page65.html">
    上一页
   </a>
   <span>
    ...
   </span>
   <a href="续传灯录_page61.html">
    61
   </a>
   <a href="续传灯录_page62.html">
    62
   </a>
   <a href="续传灯录_page63.html">
    63
   </a>
   <a href="续传灯录_page64.html">
    64
   </a>
   <a href="续传灯录_page65.html">
    65
   </a>
   <span class="current-page">
    66
   </span>
   <a href="续传灯录_page67.html">
    67
   </a>
   <a href="续传灯录_page68.html">
    68
   </a>
   <a href="续传灯录_page69.html">
    69
   </a>
   <a href="续传灯录_page70.html">
    70
   </a>
   <a href="续传灯录_page71.html">
    71
   </a>
   <span>
    ...
   </span>
   <a href="续传灯录_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
