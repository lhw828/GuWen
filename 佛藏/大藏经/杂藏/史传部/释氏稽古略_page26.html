<!DOCTYPE html>
<html>
<head>
    <meta charset="UTF-8">
    <title>释氏稽古略 - 第 26 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释氏稽古略 - 第 26 页/共 41 页</h1>
    <div class="content">　　弘道之师。中印度优婆离尊者。南天竺昙柯罗尊者。中印度佛陀耶舍尊者。聪律师。光统律师。云晖愿律师。乐洪云律师。隋洪遵律师。文帝师之。智首律师。南山宣律师。文纲律师唐光州人。道岸律师中宗尊之。图形林光宫。御制赞语见景龙三年。太亮律师昙一律师南阳张氏唐道澄律师。德宗赐号曰大圆律师。慧钦律师洪州徐氏。
　　戊辰总章元年　己巳二年。
　　庚午咸享元年　辛未二年。
　　水陆仪文　咸享二年三月。长安法海寺英禅师有异人来谒曰。弟子知有水陆斋。可以利益幽冥。自梁武殁后。因循不行。今大觉寺有吴僧义济。藏此仪文。愿师往求。以来月十五于山北寺如法修设。苟释狴牢敢不知报。英寻诣义济果得仪文。即以所期日山北寺如法修设。次日昏暮向者。异人与十数辈来谢曰。弟子秦庄襄王也。指其徒曰。此范睢。此穰侯。此白起。此王剪。此张仪。此陈轸。皆秦臣也。各坐本罪幽囚阴府。大夜冥冥无能救护。昔梁武帝于金山寺设此斋。时前代纣王之臣皆免所苦。弟子尔时亦暂息苦。然以狱情未决不得出离。今蒙吾师设斋。弟子与此徒辈并列国诸侯众等。皆乘善力将生人间。虑世异国殊故此来谢。言讫遂灭。自是仪文布行天下。作大利益([(厂-一)*臣*責]禅师苇江集)。
　　万回法云公　太宗贞观六年五月五日。生虢州阌乡张氏。至是咸享四年帝度之为沙门。回幼时致兄书六千里外。朝往暮回。因号万回。则天垂拱四年。太后延回入宫。赐以锦衣。令宫女给侍。长安二年回所至显化。玄宗在藩邸。尝私谒回。回抚其背曰。五十年太平天子可自爱。中宗神龙二年。赐回号法云公。睿宗景云二年十月。诏回入宫馆于集贤院。给二美人奉事之。十二月忽求阌乡河水。左右不可得。回曰穴堂前地可得也。回饮水毕湛然而逝。寿八十岁。赐司徒虢国公。敕图形集贤院(本传)。
　　甲戌上元元年。帝称天皇。后称天后。秋八月敕文武官。三品以上服紫金玉带。四品服深绯金带。五品服浅绯金带。六品服深绿。七品服浅绿并银带。八品服深青。九品服浅青并[石*俞]石带。庶人服黄铜铁带。自非庶人不听服黄(唐者车服志)。
　　五祖弘忍大师尊者　蕲川黄梅县人也。先为破头山栽松道者。尝请于四祖曰。法道可得闻乎。祖曰。汝已老。脱有闻其能广化邪。傥若再来吾尚可迟汝。道者去行水边。见一女子浣衣揖曰。寄宿得否。女曰。我有父兄可往求之。道者曰。诺。我则敢往求。女首肯之。道者回策归山而化。其女周氏季子辍孕。父母大恶逐之。女无所归。日庸纺里中夕止众馆下。已而生一子。以为不祥。抛浊港中。明日溯流而上。大惊遂举之。成童随母乞食。里中逢一智者。叹曰。此儿缺七种相不逮如来。后遇四祖得度。受其传法。嗣化于破头山。至是咸亨二年有一居士卢慧能者。自新州来参祖。问曰。何来。卢曰岭南。祖曰。欲须何事。曰唯求作佛。祖曰。岭南人无佛性若为得佛。曰人有南北。佛性岂然。祖呵曰。着槽厂去。卢礼而退。便入碓坊。服劳杵臼间经余八月。祖知付授时至。令众各随意见以述一偈。时会下七百余僧。上座神秀者学通内外众所尊仰。咸推称曰。若非尊秀畴敢当之。神秀闻誉书一偈于廊壁曰。身是菩提树。心如明镜台。时时勤拂拭。莫使惹尘埃。祖见之赞叹曰。依此修行亦得胜果。卢闻之乃曰。美则美矣。了则未了。至夜卢躬秉烛请张日用别驾。书一偈于秀偈之侧曰。菩提本无树。明镜亦非台。本来无一物。何处惹尘埃。祖见偈已潜往碓坊问曰。米白也未。卢曰白也未经筛。祖以杖三击于碓。卢即以三鼓入室。祖告之曰。诸佛出世以大事因缘故随机大小而引导之。遂有十地三乘顿渐等旨。为之教门。然以无上微妙秘密圆明真实正法眼藏付于上首大迦叶尊者。展转传授二十八世至菩提达磨祖师。乃以东来。东之益传适至于我。我今以是大法并其所受僧伽黎衣宝钵皆付于汝。善保护之。无使法绝。听吾偈曰。有情来下种。因地果还生。无情既无种。无性亦无生。卢受法已。作礼问曰。法则闻命。衣钵复传授乎。祖曰。昔达磨来自异域。恐世未信其师承。故以衣钵为验。今天下已知信矣。可止于汝矣。且当远隐俟时行化。所谓受衣之人命如悬丝也。卢曰当往何所。祖曰。逢怀即止遇会且藏。卢礼足已即夕去之。众疑祖三日不上堂扣之。祖曰。吾道行矣。问曰。衣钵谁得耶。祖曰。能者得之。众议卢名能。必彼得而往矣。祖付衣法已复经四载。当上元二年告众曰。吾今事毕。时可行矣。入室安坐而逝。寿七十四。建塔于黄梅之东山。代宗谥号曰大满禅师。塔曰法雨(正宗记)。
　　丙子仪凤元年　己卯调露元年。
　　庚辰永隆元年　辛巳开耀元年。
　　壬午永淳元年。隐士孙思邈卒。孙善庄老阴阳医药之术。尤尊释典。称孙真人。
　　癸未弘道元年。十二月。帝有疾。丁巳崩。甲子中宗即位。尊天后为皇太后。政事咸取决焉　中宗立而废之。太后称制。
　　佛顶尊胜陀罗尼　西域北印度罽宾国沙门佛陀波利尊者。此云觉护。初仪凤元年来五台清凉山逢一叟。问之曰。尔何为来。曰欲礼文殊。叟曰。曾持佛顶尊胜咒来否。曰未也。叟曰。此土众生犯杀盗淫妄四业者多。能回取咒以流此土作大利益。弟子当示师文殊所在。言已忽不见。波利乃返本国取咒至是。弘道元年至长安。有旨命杜行顗及日照三藏翻译讫。波利又将梵本。访西明寺僧顺贞。贞奏闻共译之。名尊胜陀罗尼。乃第三出也。与杜令译者大同小异。比诸众译此最弘布。波利继入五台。后不知其所终(高僧传)。
　　法苑珠林　凡一百卷。赐入经藏流行。法师玄晖所撰。晖字道世。至是弘道元年入寂。

　　则天

　　讳[昍/(宋-木+生)](之少反)姓武氏。高宗后。生中宗睿宗太平公主三人。高宗崩中宗立。尊为皇太后。中宗元年二月戊午。后废中宗为庐陵王幽于别所。己未立豫王旦(睿宗也)为皇帝。政事决于太后。居帝于别殿。夏四月迁庐陵王于房州。又迁均州。九月甲寅赦天下。改元光宅。旗帜皆从金色。八品以下旧青者更服碧色。东都(洛阳也)改为神都。宫名太初。又改尚书省为文昌台。左右仆射为左右相。六曹为天地四时六官。门下省为鸾台。中书省为凤阁。侍中为纳言。中书令为内史。御史台为左肃政台。增置右肃政台。其余省寺监率之名悉以义类改之。太后称制二十一年。寿八十一岁(唐史)　光宅(一)垂拱(四)永昌(一)天授又改曰载初(二)长寿(二)延载(一)天册万岁又改证圣(一)万岁通天又改万岁登封(一)神功(一)圣历(二)久视(一)长安(五)。
　　甲申正月。中宗年曰嗣圣。二月豫王立。年曰文明。九月甲寅改年曰光宅　光宅元年。
　　乙酉垂拱元年。丙戌二年。泉州黄守恭宅园桑树忽生白莲华。因舍其宅为寺。今开先寺是也(图经)。
　　垂拱三年。天竺沙门地婆诃罗此云日照。高宗仪凤初至长安。译密严等经。至是共译十八部凡三十四卷。太后亲制序(本传)。
　　己丑永昌元年　庚辰天授元年。
　　国号周　天授元年九月。侍御史傅游蓻帅关中百姓诣阙上表。请改国号周赐皇帝姓武氏。太后可之。乃御则天楼赦天下。以唐为周。改元。上尊号曰圣神皇帝。以皇帝且为皇嗣赐姓武。立武氏七庙于神都。十一月庚辰朔日南至太后享万象神宫赦天下。始用周正。以永昌元年十一月为载初元年正月。以十二月为腊月。夏正月为一月。秦宗客改造天地等十二字以献。丁亥行之。太后自名曌。改诏曰制。二月辛酉太后策贡士于洛城殿。贡士殿试自此始。至久视元年冬十月。制复以正月为十一月。一月为正月。中宗神龙元年二月。复国号唐。郊庙社稷陵寝百官旗帜服色文字。皆如永淳以前故事。复以神都为东都。北都为并州。新造十二字者。照为曌。天为西。地为[永/土]。日为[○@乙]。月为囝。星为○君为[了-(丁-一)+(夙-歹+(王/口))]。臣为惠。载为风。年为[十/((坐-(人*人)+(刀*刀))-土+十)]。初为[夙-歹+熏]。正为缶　令宰相撰时政记。月送吏馆。时政记自此而始(唐书)。
　　壬辰长寿元年。四月。诏仁俭禅师入见。师视太后。良久云。会么。后云不会。师云。老僧持不语戒。言讫而去。翌日进短歌十九首。后览而嘉之。厚加锡赉。今唯了元歌一首存传灯玉英集。师即腾腾和尚也。嗣嵩岳慧安国师。国师嗣五祖(传灯)。
　　宝积经　南天竺国沙门达磨流支。此云法希。初高宗闻其风。开耀元年因西域使者诏敦请之。至是来长安。太后召见。为改其名菩提流志。此云觉爱。敕于佛授记寺译经一十九部凡二十八卷。中宗神龙二年。志遂驾还京。敕于西崇福寺译宝积经。帝亲笔受。睿宗景云元年。帝复于北苑白莲花亭别开宝积会首。帝亦亲躬笔受。王瑨贺知章等润色。中书陆象先魏知古监护。御笔制序标于经首。玄宗开元元年。志以所译宝积经并旧译合成一部百二十卷功毕。志不复译经。专持诵修习禅观。开元十五年入灭。寿一百五十六岁。葬之日特给卤簿羽仪。塔于龙门西原。追赠鸿胪大卿。赐谥曰开元一切遍知三藏。名德之重古未有也。志前后译经五十三部合一百一十八卷(旧唐史具载之)。
　　甲午延载元年。
　　乙未天册万岁元年。正月辛巳。太后加号慈氏。改元证圣。又加号天册金轮大圣皇帝。改年曰万岁通天(唐书)。
　　法师义净　讳义净。字文明。茫阳(涿州也)张氏子。髫龀出家为僧。弱冠具戒。高宗咸亨二年。三十七岁往西域求佛经。孤征二十五年。历三十余国。至是乙未五月还至河洛。得梵本经律论近四百部合五十万夹。金刚座真容一铺。舍利三百粒。太后亲迎于上东门外。奉安佛授记寺。敕令翻译。初与实叉难陀翻华严经。长安三年译金光明最胜王等经百一羯磨等。成均(大学名)助教许观监护。太后制新翻圣教序。中宗神龙元年。于东洛内道场译孔雀王等经。帝制序。号大唐龙兴三藏圣教序。二年随驾回长安。敕于大荐福寺别置翻经院。译一切庄严王等经。兵部侍郎崔湜给事中卢粲润文正字。秘书监附马都尉杨慎交监护。中宗景龙二年。召师入内同翻经。僧九旬坐夏。帝念居房州时祈念药师。乃命法师于大佛光殿译药师经二卷。睿宗景云元年。师留大荐福寺。译浴像等经论二十部凡八十八卷。学士李峤张说等润色。仆射韦巨源苏瑰监护。玄宗开元元年七月法师入寂。寿七十九。僧腊五十九。敕给葬事。塔洛京龙门北之高原。法师前后译经律论五十六部凡二百三十卷。又别撰仪传等九卷。师虽遍翻三藏。而偏攻律部教授学者(本传)。
　　是年敕沙门明佺等刊定经目撰录十五卷。随大藏流行(本传)。
　　华严经　太后闻于阗国有梵本华严大经。遣使往求之。并请善梵学者一人随经。于是于阗国主以尊者实叉难陀此云觉喜。妙善华严宗旨遣应旨太后大悦。是年三月。诏入大遍空寺。同菩提流志复礼法师等翻译。次移佛授记寺。太后时幸其寺。亲究笔削。施供食馔。至圣历二年十月译新经成八十卷。太后亲制序文。御太极殿宣示百官。长安四年。实叉难陀出楞伽经七卷。比之诸本尤为详明。难陀总译经论一十九部凡一百七卷。辞还于阗。诏遣御史霍嗣光送还本国(并见唐书旧史)。至中宗景龙二年。再诏难陀至京。帝亲迎劳备法仪。送止荐福寺讲演经旨。睿宗景云元年十月师入灭。阇维舌根不坏。诏送归于阗建塔(本传)。
　　丙申万岁通天元年腊月甲申改元万岁登封贤首教　释法藏号贤首。姓康。康居国人。风度奇正利智绝伦。来长安寻应名僧义学之选。属玄奘法师译经始预其间。后因笔受证义润文见识不同而出译场。初炖煌杜顺法师。隋文帝笃敬之。传华严法界观与弟子智俨。此晋译华严也。藏侍俨尽得其教。至是传译。藏首登其数。实叉难陀译于阗华严梵夹。藏同义净法师复礼法师皆预焉。万岁通天元年。诏沙弥法藏于太原寺开示新译华严宗旨。白光自口而出。有旨命京域十大德为藏授满分戒。赐号贤首。诏入大遍空寺参译。长安元年。诏贤首于东都佛授记寺讲新华严经。至华藏世界品大地震动。即日召对长生殿问帝网十重六相之义。藏敷宣有绪。夫天帝网义十重玄门海印三昧门六相和合义门普眼境界门。此诸义章皆是华严总别义网。太后于此茫然未决。藏乃指镇殿金狮子为喻。因撰义门径捷易解。号金狮子章。列十门总别之相。太后遂开悟其旨。藏又为学不了者设巧方便。取鉴十面八方安排。上下各一相去一丈余。面面相对。中安一佛像。燃一炬以照之。互影交光。学者因晓刹海涉入无尽之义。藏尝著般若心经疏。为时所贵。天下流行。又号康藏国师。清凉大统国师澄观。以命世亚圣之才追宗贤首。著华严疏论凡数百万言。圭峰宗密嗣之。是为华严五祖。大法渊源。沛然洽于天下。目为一念圆融具德宗贤首教(高僧传)。
　　清凉国师。法名澄观。姓夏侯氏。越州山阴人也。年十一依今应天山宝林寺霈禅师出家。诵法华经。十四岁遇恩得度。隶名宝林。肃宗乾元中。依润州栖霞寺醴律师学相部律。依昙一隶南山律。诣金陵玄璧法师传关河三论。三论之盛于江表师之力也。代宗大历中。于瓦棺寺传起信涅槃。又于淮南法藏受海东起信疏义。温习华严覆寻三论。仅二十年。就苏州从湛然法师习天台止观法华杂摩等经疏解。又谒牛头山忠禅师。径山钦禅师。洛阳亡名禅师。咨决南宗禅法。复见慧云禅师了北宗玄理。以至翻习经传子史小学苍雅．天竺悉昙．诸部异执四韦五明秘咒仪轨篇颂书踪。一皆博综。大历十一年。礼文殊于五台。往峨眉拜普贤。却还五台居大华严寺。专行方等忏法。慨华严旧疏文繁义约。惙然长想。况文殊主智。普贤主理。二圣合为毗卢遮那。万行兼通。即大华严之义。遂撰疏成二十卷。德宗贞元七年。河东节度使李自良。请师于崇福寺讲新疏。德宗闻其风。降中使李辅光宣诏入都。与罽宾三藏般若译乌茶国所进华严后分四十卷。次年五月。遣中使霍仙鸣传宣催入。德宗敦重延居译场刊正。又诏令造疏。编成十卷进呈。顺宗在春宫。尝接师言。请述了义一卷心要一卷并食肉得罪因缘。师疏义纲要富有著作。弟子传法者一百许人。又见宪宗元和十二年并文宗开成三年(赞宁僧统宋高僧传)。
　　终南山圭峰禅师宗密。果州西充人。姓何氏。世业儒。宪宗元和二年。将赴贡举。偶造遂州圆禅师法席味其道法。遂求披剃。当年取具。一日随众僧斋于府吏任灌家居末座。以次授经得圆觉十二章。未终轴而感悟。归告于圆。圆曰。汝当大弘圆顿之教。此诸佛授汝耳。行矣无自滞于一隅。遂奉命辞去。谒荆南忠禅师洛阳照禅师。皆蒙记莂。抵襄汉因病僧付华严疏。即上都澄观大师之所撰也。览之欣然曰。吾禅遇南宗。教逢圆觉。一言之下心地开通。一轴之中义天朗耀。今复得兹绝笔。寻诣上都礼见清凉国师。未几复入终南圭峰兰若。文宗太和中。征入内赐紫衣。帝累问法要。朝士归慕。唯相国裴休深入堂奥。受教为外护。师以禅教学者互相非毁。遂著禅源诸诠。写录诸家所述诠表禅门根源道理文字句偈。集为一藏。以贻后代。武宗会昌元等正月六日。于兴福院诫门人。令舁尸施鸟兽。焚其骨而散之。言讫坐灭。道俗奉全身于圭峰。茶毗得舍利。藏之石室。宣宗追谥定慧禅师。塔曰青莲。寿六十三。嗣遂州圆。六组下五世荷泽派也。
　　诏嵩岳慧安禅师并神秀禅师至都。肩舆入殿。太后亲加跪礼。奉于宫禁。朝夕问道。尊安为国师。时王公已下闻风来谒。望尘拜伏(传灯录)。
　　北宗秀禅师　讳神秀。五祖旁出之嗣。生开封李氏。少业儒。博综多闻忽思出家。至蕲州双峰寺遇五祖。乃叹服而事之。樵汲供役以求其道。祖乃度之。五祖入灭。师住江陵当阳山。太后闻之召至都下。同慧安国师于内道场供养。特加钦礼。命于当阳山置度门寺以旌其德。中宗既立。尤加礼重。大臣张说尝闻法要执弟子礼。师示众曰。一切佛法自心本有。将心外求舍父逃走。中宗神龙二年二月入灭于东都天宫寺。谥大通禅师。敕葬龙门。葬日给羽仪卤簿。帝送至便桥。敕中书令张说为制碑文。师生于隋末百有余岁。僧腊八十。时岐王范及征君卢鸿一皆勒碑制诔。旧唐书有传。赐僧谥号自师而始。门人普寂义福等皆嗣袭师位(僧传)。
　　嵩岳安国师　讳慧安。荆州枝江卫氏子。幼年出家披剃。隋文帝开皇十七年遁居山谷。炀帝大业中开济渠丁夫之饿殍也。师为乞食以活之。炀帝闻而征师。不赴潜入太和山。登衡岳行头陀行。太宗贞观间至蕲州黄梅谒五祖。遂得心要。高宗麟德元年。游终南山石壁因止焉。高宗诏之不起复至嵩少。乃云是吾终焉之地也。禅者辐辏。太后遣使召师入见。偕北秀禅师同膺钦礼。太后尊师为国师。至中宗神龙二年赐紫袈裟。为度弟子二七人。延入禁中供养。是时中宗遣内侍薛简诏六祖。祖不赴诏逾三年。中宗又赐师磨衲僧衣。辞归嵩岳。景龙三年三月三日。嘱门人曰。吾死矣将尸向林中。待野火焚之。至八日偃身而寂。春秋一百二十八。门人遵旨。果野火自然阇维。得舍利八十粒。内五粒大而紫色。进留宫禁。睿宗先天元年门人建塔焉。世称老安国师。嗣法弟子仁俭破灶堕嵩岳圭(传灯录)。
　　丁酉神功元年　戊戌圣历元年。
　　皇嗣(睿宗也)固请逊位于庐陵王。九月立庐陵王哲为皇太子。复名显大赦天下　己亥圣历二年。
　　庚子久视元年冬十月。制复以正月为十一月。一月为正月。
　　辛丑长安元年　壬寅二年　癸卯三年　甲辰长安四年。

　　中宗

　　讳显。高宗第七子。立为皇太子。初高宗崩太子即位。正月尊天后为太后。立妃韦氏为皇后。擢后父韦玄贞豫州刺史。帝以玄贞为侍中。裴炎固争不从。炎白太后密谋。二月戊午废帝为庐陵王迁房州。又迁均州。流玄贞钦州。则天圣历元年。复立为皇太子。至是乙巳年正月乙巳天后传位太子。丙午帝即位。丁未太后徙居主阳宫。帝帅百官上尊号曰则天大圣皇帝。十一月壬寅崩。神龙元年二月复唐国号。郊庙社稷旗帜百官皆如永淳以前故事。以神都(洛阳也)为东都。北都为并州。帝在位六年。寿五十五岁　神龙(二)景龙(四)。
　　乙巳神龙元年四月。帝降御札召曹溪六祖入京。其辞曰。朕延宗秀二师宫中供养。每究一乘二师并推让云。南方能禅师密受忍大师衣法。可就彼问。今遣内侍薛简驰诏迎请。愿师慈念速赴上京。祖表谢辞以疾。简曰京城禅德皆云欲得会道当习禅定。若不因禅定而得解脱者未之有也。未审师所说法如何。祖曰。道由心悟岂在坐耶。简曰。弟子回朝主上必问。愿师指示心要令得明道。祖曰。道无明暗。简曰明喻智慧。暗况烦恼。倘不以智慧照破烦恼生死凭何出离。祖曰。若以智慧照烦恼者。此是二乘小机。简曰何谓大乘见解。祖曰。明与无明其性无二。无二之性即是实性。实性在凡不减。在圣不增。住烦恼而不乱。居禅定而不寂。性相如如名之为道。简曰师说不生不灭何异外道。祖曰。外道将灭止生。以生显灭。灭犹不灭。生说无生。我说本自不生。今亦无灭。所以不同外道。汝欲知心要。但一切善恶都莫思量。自然得入清净心体。湛然常住妙用恒沙。简礼辞归阙表上祖语。帝咨美久之。寻遣使赐祖磨衲袈裟鉼钵绢五百匹。谕天子向慕之意(传灯)。
　　楞严经　天竺沙门般剌蜜谛此云极量。是年至广州居制止道场。五月于灌顶部中诵出一品。名楞严经。弥伽烁法此云云峰。译成一部十卷。宰相房融笔受。融时贬流高州。因得以寓于译所。沙门怀迪证译。传经事毕。朝廷责以私译。蜜谛遂泛舶携梵夹归天竺(译记)。丙午神龙二年僧范等加五品阶(唐旧史)。
　　试经度僧　八月诏天下试童行经义。挑通无滞者度之为僧。试经度僧从此而始(唐旧史)。
　　沙门智严。于阗国王之子。幼年来唐。早居荣禄。授大将军封郡公。是年五月请舍宅为寺。敕允其请。又固请出家。十二月二十四日墨制云。人之情也莫不贪禄惜位。卿之愿也乃欲弃俗出家。忽省来奏。差赏兼怀。特遂所祈。式成高志。仍请住终南山至相寺。多预翻译(释教录)。
　　丁未景龙元年二年三月朔方道大总管张仁愿。筑三受降城于河上。属丰州。
　　岳神乞戒　嵩岳元圭禅师。生伊阙李氏。幼岁出家。高宗永淳年间受具戒隶闲居寺习毗尼。谒安国师顿悟玄旨。遂庐于嵩岳之庞坞。是年一日有异人。峨冠裤褶(音习)而至。从者极多伟甚称谒大师。师睹其非常乃谕之曰。善来仁者胡为而至。彼曰师宁识我耶。师曰。吾观佛与众生等。吾一目之岂分别邪。彼曰我此岳神也。能生死于人。师安得一目我哉。师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又焉能生死吾邪。神稽首曰。我亦聪明正直于余神。讵知师有广大之智辩乎。愿授以正戒令我度世师曰。汝既乞戒即既戒也。所以者何。戒外无戒。又何戒哉。神曰此理也。我闻茫昧止求师戒。我身为门弟子。师即为张座秉炉正几曰。付汝五戒。若能奉持即应曰能。不能即曰否。神曰谨受教。师曰汝能不淫乎。曰我亦娶也。师曰。非谓此也谓无罗欲也。曰能。师曰汝能不盗乎。曰何乏我也焉有盗取哉。师曰非谓此也谓飨而福淫不供而祸善也。曰能。师曰。汝能不杀乎。曰实司其柄焉曰不杀。师曰非谓此也谓有滥误疑混也。曰能。师曰。汝能不妄乎。曰我正直焉有妄乎。师曰非谓此也谓先后不合天心也。曰能。师曰。汝不遭酒败乎。曰能。师曰如上是为佛戒也。师又曰。以有心奉持而无心拘执。以有心为物而无心想身。能如是则先天地生不为精。后天地死不为老。终日变化而不为动。毕尽寂默而不为休。信此则虽娶非妻也。虽飨非取也。虽柄非权也。虽作非故也。虽醉非惛也。若能无心于万物则无戒。无戒则无心。无佛无众生。无汝及无我。孰为戒哉。神曰我神通亚佛。师曰。汝神通十句五能五不能。佛十句七能三不能。神悚然避席跪启曰。可得闻乎。师曰。汝能戾上帝东天行而西七曜乎。曰不能。师曰。汝能夺地祇融五岳而结四海乎。曰不能。师曰。是谓五不能也。佛能空一切相成万法智。而不能即灭定业。佛能知群有性穷亿劫事。而不能化导无缘。佛能度无量有情而不能尽众生界。是为三不能也。定业亦不牢久。无缘亦是一期。众生界本无增减。廓无一人能主其法。有法无主是谓无法。无法无主是谓无心。如我解佛亦无神通也。但能以无心通达一切法尔。神曰我诚浅昧。未闻空义。师所授戒我当奉行。今愿报慈德效我所能。师曰。吾观身无物。观法无常。块然更有何欲邪。神曰师必命我为世间事展我小神功。使已发心初发心未发心不信心必信心五等人自我神踪知有佛有神有能有不能有自然有非自然者。师曰。无为是无为是。神曰佛亦使神护法。师宁堕叛佛邪。愿随意垂诲。师不得已而言曰。东岩寺之障莽然无树。北岫有之而背非屏拥。汝能移北树于东岭乎。神曰已闻命矣。然昏夜必有喧动。愿师无骇。即作礼辞去。师门送而且观之。见仪卫逶迤如王者之状。岚霭烟霞纷纶间错。幢幡环佩凌空隐没焉。其夕果有暴风吼雷奔云掣雷栋宇摇荡宿鸟声喧。师谓众曰。无怖无怖。神与我契矣。诘旦和霁。则北岩松栝尽移东岭。森然行植。师谓其徒曰。吾没后言莫及之。若为口实人将妖我。至玄宗开元四年。师嘱门人曰。吾始居寺东岭。我今入灭。可置吾骸于彼。言讫而化。师嗣慧安国师。国师嗣五祖大满禅师(传灯录)。
　　己酉景龙三年。年召道岸律师入宫。为妃主受归戒。图戒形林光宫御制赞曰。戒珠皎洁。慧流清净。身局灵篇。心融入定。学妙真宗。观通实性。维持法务。纲纪德政。律藏冀其传芳。像教因而光盛。玄宗开元五年师入灭。

　　睿宗

　　讳旦。高宗第八子。初封豫王。又封相王。景龙四年六月。中宗遇弑。韦后秘不发丧。立温王重茂为皇太子。发丧即位。年曰唐隆。相王子隆基平内难。奉相王辅少帝。少帝寻逊位于相王。相王乃即帝位。在位三年。立隆基为皇太子。玄宗开元二年七月重茂薨。谥曰殇皇帝。寿二十岁。开元四年六月睿宗崩。寿五十五岁　景云(二)先天(一)。
　　庚戌六月。改元景云元年。八月以左武卫大将军薛讷兼幽州都督节度使。节度使之名始自讷也。百官赐爵。普度僧道万数(旧唐史)。
　　壬子先天元年七月。帝传位于太子。

　　玄宗

　　讳隆基。睿宗第三子。初封楚王。改封临淄王。景云初立为皇太子。先天元年八月即位。在位四十三年。寿七十八。尊睿宗为太上皇　开元(二十九)天宝(十四)。
　　癸丑开元元年　秋七月帝与岐王范薛王业郭元振及王毛仲高力士等。诛宰相谋废立恶逆者。曰萧至忠窦怀贞岑羲崔湜常元楷李慈等。赏功臣官爵。宦官之盛自始于此。十二月赦天下改尚书。左右仆射为左右丞相。中书省为紫微省。门下省为黄门省。侍中为监。雍州为京兆府。洛州为河南府。长史为尹。司马为少尹。
　　六祖慧能大士尊者　俗姓卢氏。名能。其先本籍范阳(今豕州也冀域)。父行[啗-口+王]高祖武德年谪官新州生能。遂为新兴人也。甫三岁而父丧母守节育之。及长家益贫。祖乃采薪鬻而供母。一日过市廛。闻客读经应无所住而生其心。问客曰。此法得于何人。客曰。此名金刚经。得于黄梅忍大师。祖遽告其母。即趋。五祖抵韶州。尼无尽藏者读涅槃经。尼问经字。祖曰。字则不识。义则请问。尼曰字尚不识。曷能会义。祖曰。诸佛妙理非关文字。尼惊异之。谓人曰。能是有道之人宜供养之。近处宝林古寺旧基。众请营茸而延居之。四众云集俄成宝坊。祖念大法。直造黄梅之东山。即高宗咸亨二年也。既得法已。机语列于五祖章下。丙子仪凤元年正月八日。回届南海法性寺。二僧论风动幡动。祖曰。不是风动不是幡动仁者心动。印宗法师闻之竦异。遂邀祖扣其所自。乃知其为卢居士也。正月十五日会诸名德为祖剃落。二月八日法性寺就智光律师受具戒。既得戒遂开东山法门。明年二月八日归宝林寺。韶州刺史韦据请于大梵寺转妙法轮。并受无相心地戒。门人纪录目为坛经。后返曹溪雨大法雨。中宗神龙元年四月。帝遣内侍薛简诏师不起。简以所资法要回奏。帝叹美诏赐磨衲袈裟钵绢。十二月十九日敕改韶州古宝林为中兴寺。丁未十一月十八日又敕韶州刺史重加崇饰。赐额为法泉寺。祖新州旧居为国恩寺。睿宗先天元年一日。忽谓众曰。吾忝于忍大师处受其法要并及衣钵。今为汝等信根纯熟。但说法要无有疑者。衣钵不须传也。听吾偈曰。心地含诸种。普雨悉皆生。顿悟华情已。菩提果自成次年七月一日吾返新州国恩寺。至是度人说法已。四十年八月三日。沐浴跏趺而化。寿七十六。十一月十三日归塔于曹溪。今南华寺是也。前刺史韦据碑之(正宗记)。肃宗上元元年。帝慕祖之道。遣使诏取其所传西竺衣钵。就内瞻礼。代宗嗣位。承泰元年五月五日。帝梦祖请衣钵还。帝即遣使驰送曹溪。宪宗元和十年。南海经略。马总以曹溪六祖未有谥请于朝。帝赐谥曰大鉴禅师。塔曰灵照。总又请柳子厚为师撰行业碑(传灯录。又子厚文集)。
　　帝问佛恩　开元二年。帝宣问左街僧录神光法师曰。佛于众生有何恩德。致舍君亲妻子而师事之。说若有理朕当建立。说若无理朕当削除。神光曰。佛于众生。恩过天地明逾日月。德重父母义越君臣。帝曰。天地日月具造化之功。父母君臣具生成之德。何以言佛并过此乎。光曰。天能盖不能载。地能载不能盖。日则照昼不照夜。月则照夜不照昼。父只能生不能养。母则能养不能生。君有道则臣忠。君无道则臣佞。以此而推德则不全。佛于众生恩则不尔。言盖则四生普覆。论载则六道俱承。论明则照耀十方。论朗则光辉三有。论慈则提拔苦海。论悲则度脱幽冥。论圣则众圣中王。论神则六通自在。所以存亡普救。贵贱皆携。唯愿陛下留心敬仰。帝悦曰。佛恩如此。非师莫宣。朕愿回心生生敬仰(唐旧史)　甲子十二年　开元十三年。
　　破灶堕　破灶堕禅师。不称名氏。得法于慧安国师。隐居嵩岳。山坞有庙。灵甚。殿中唯安一灶。远近祭祀不辍。师一日引侍僧入庙。以杖敲灶三下曰。咄此灶只是泥瓦合成。圣从何来。灵从何起。恁么烹宰物命。又打三下。灶乃倾堕。须臾一人青衣峨冠设拜师前。师曰。是甚么人。曰我本此庙灶神。久受业报。今日蒙师说无生法。得脱此处。生在天中。特来致谢。师曰。是汝本有之性非吾强言。神再拜而没。由是时人呼师曰破灶堕和尚(传灯录)。
　　律至日本　开元十四年。日本国沙门荣睿等至扬州。奉僧伽黎衣十领。其上缀以山川异物之状。盖其国主附之。以施中国沙门。时鉴真律师受其衣。叹外国人有佛种性。欲往化之。会睿等劝请。律师遂附舶而东至日本。彼王枉驾迎劳。馆于毗卢殿。未几请真授归戒。夫人群臣皆以次禀受。日本自是始有律宗焉(本传)。
　　一行禅师　高僧传曰。释一行。俗姓张。钜鹿人也(今顺德路冀州之域)。本名遂。则太宗朝郯国公公谨之支孙也。丱岁不群博于记诵。读书不再览。遇禅师普寂于嵩山。乃悟世幻。遂礼之为师出家剃染。隶中岳嵩阳寺。专勤精进。久之往荆州当阳山。依慧悟律师习毗尼。抑详究于阴阳谶纬之书。寻访算术。未至天台国清寺。得尽寺僧之所蕴。自此声名籍甚。睿宗景云二年三月。诏之赴阙。辞疾不行。玄宗开元三年八月。帝遣礼部郎中张洽赍诏诣当阳山。起之至京。帝谓曰。师有何能。对曰。略能记览。帝命中官取官籍示之。师周览方毕。覆其本记唱数幅。帝不觉降榻稽首曰。师实圣人也。叹嗟久之。留光泰殿。诏对无恒。占于灾福若指于掌。开元九年四月。朝廷以麟德历不验。诏师改撰新历。师推大衍数立术以应之。曰开元大衍历五十二卷。编入唐书历律志。邢和璞者道术人也。谓尹愔曰。一行和尚真圣人也。汉洛下闳造太初历云。八百岁后当差一日。则有圣人定之。今年观毕矣。属大衍历出正其差谬。则洛下闳之言可信。非圣人孰能预于斯矣。师学陀罗尼秘印于金刚智三藏。开元十一年十月。师制水运浑天黄道仪成。古未之有也。帝悦亲为制铭。诏安武成殿以示百官。
　　浑天黄道仪　其仪准圆天之像。具列宿赤道度数。注水激轮令其自转。一昼夜而天运周。外络二轮缀以日月令得运行。每天西行一周。日东行一度。月行十三度。以木匮为地平。以仪半在地下。晦明朔望有准。立木人二于地平。其一前置鼓。候至一刻则自击之。其一前置钟。候至一辰则自撞之(见唐旧史)。帝于大明宫从容问师社稷运祚。师曰。銮舆有万里之行。社稷毕终得吉。安禄山反。帝幸蜀至万里桥成都而还。僖宗崩。皇弟吉王长而贤。群臣属望。中尉杨复恭请立其弟寿王杰。梁移其祚。师言验也。开元十五年十一月八日。师更衣端坐而逝。春秋四十五。帝哭之哀甚辍朝三日。停龛三七日。颜容怡然。敕葬铜人原。出内库钱五十万建塔。谥大慧禅师。帝亲制文立碑。书之于石。敕东宫已下京官九品以上并送至铜人原。设斋蓝田。开元十六年三月。驾幸温汤。道由师之塔所。驻跸令品官告以出豫之意。赐帛五十匹令莳塔前松柏。师嗣嵩山普寂禅师。寂嗣北宗神秀。秀五祖旁出之嗣也。宋赞宁僧统撰师传曰。师随驾幸新丰。驾前辞帝东来嵩山。谒礼本师寂禅师。入灭于罔极寺(唐旧史并僧传)。
　　春游　开元十八年二月。始令百官于春月旬休选胜行乐。自宰相至员外郎凡十二筵。各赐钱五十缗。帝御花萼楼。邀其归请留饮。迭使起舞尽欢而去。是时天下奏死罪止二十四人(唐书)。
　　经卷　沙门智升撰开元释教录二十卷。诠次佛经律论凡五千四十八卷。升又撰续内典录一卷续译经图记一卷续佛道论衡一卷。帝御花萼楼。召释道二教论义。法师道氤与道士尹谦对辩。谦义负。有旨编所论入藏。题曰开元佛道论衡(唐旧史)。法师道氤。俗姓长孙。长安高陵人也。父容殿中侍御史。母马氏。开元十八年于华萼楼对御定二教优劣。氤雄论奋发河倾海注。道士尹谦对答失次。理窟辞殚论宗乖舛。帝再三叹羡赐绢五百匹充法施。另集对御论衡一本。盛传于代。开元二十八年有疾上遗表入寂。帝览表恻怛。遣中使内给事贾文瑰。将绢五十匹就院吊赠。俗寿七十三。僧腊五十三。以其年八月十三日葬终南山阴逍遥园侧(唐旧史并本传)。
　　注经　开元十九年。御注金刚经颁行天下(大藏流行众经目录)。
　　太公庙　三月始令两京诸州各置太公庙(吕望也)。以张良配飨。选古名将以备十哲。每岁二月八月上戊日致祭如孔子礼。肃宗上元元年追谥望为武成王(唐书)。
　　秘密教　西天此土传流凡七世。初金刚萨埵于毗卢遮那前亲受瑜珈五部苏悉轨范。萨埵传龙猛大士。龙猛传龙智阇黎。住世皆数百年。龙智传金刚智跋日罗菩提也。金刚智始来东土。传之不空三藏。不空玄宗开元间复往天竺入师子国。从普贤阿阇黎受十八会金刚灌顶及大悲胎藏建坛之法。天宝五载还至京师。以所得法授慧朗法师。由朗而下南方厥嗣寖微降及末代。特所谓瑜珈佛事者存焉。
　　金刚智　籍洛阳广福寺。梵名跋日罗菩提。此云金刚智。天竺南印度摩赖耶国人也。父婆罗门善五明为建支王师。智生数岁。日诵万言。年十五开悟佛理。遂出家随师中印度那兰陀寺学阿毗达磨等。洎登坛法律听十八部律。又诣西印度学小乘诸论。十余年全通经律论三藏。闻支那(此东土时事也)佛法崇盛。乃泛舶而来。开元七年达于广府。次年至京。敕迎舍大慈恩寺广弘秘密。建曼荼罗法。寻徙荐福寺。大智(道也)氤大慧(一行也)二禅师。不空三藏皆师事之。智所译经一行多预焉。一行尝禀其坛法仪制。开元二十年八月十五日于洛阳广福寺命门人曰。白月圆时吾当去矣。遂礼毗卢遮那佛旋绕七匝。退归本院焚香发愿。顶戴梵夹并新译教法付嘱讫。寂然而化。寿七十一。腊五十一。十一月七日葬龙门南伊川之右。弟子不空奏。奉敕谥灌顶国师。敕中书侍郎杜鸿渐撰纪德碑(唐旧史并赞宁僧统僧传)。
　　不空三藏　籍京兆大兴善寺。梵名阿目佉跋折罗。华言不空金刚。北天竺婆罗门族。幼孤随叔父观光东国。年十五师事金刚智。蒙授教法。洎登具戒仪范。善解一切有部。金刚智入寂已。开元二十五年十二月。携弟子三七人。附昆仑舶返五天印度。历彼诸国。广求密藏及诸经论五百余部。天宝五载还京。奉敕权止鸿胪。六载诏入内立坛为帝灌顶。赐号智藏国师。移居净影寺。夏祈雨有应。帝自持宝箱赐紫袈裟。洛阳北邙山有巨蟒。毒气远喷。闻者立死。帝召师咒而毙之。天宝十二载。西番大石康居三国兵围凉州。帝请空祈阴兵救之。空结坛诵仁王密语。帝亲秉炉。有神介胄而至。帝视之问曰。此何神也。空曰北方毗沙门天王长子也。空诵密语遣之。四月二十日西凉奏报。二月十一日城东北三十许里。云雾间神兵长伟。城北门楼有光明天王。怒视番帅。鼓角凌云而至。西番畏惧卷甲遁去。帝览奏。因敕诸道城楼置天王像此其始也。肃宗乾元中诏空入内建道场护魔法。为帝受转轮王位七宝灌顶。上元末空表请入山。李辅国宣敕令于终南山智炬寺修功德。代宗立思渥弥厚。永泰元年诏译密严仁王二经。帝为制序。十一月一日制授特进试鸿胪卿。大历三年诏空大兴善寺建坛。为近侍大臣及诸镇将帅悉授灌顶。帝亲署加号太广智三藏。大历六年空进所译经凡一百二十卷七十七部。九年示寂。上表辞帝。敕使劳问赐医药。加开府仪同三司封萧国公食邑三千户。固让不已。且曰。白月圆满吾当逝矣。奈何临终更窃名位。乃以五股金刚铃杵先师之所传者以银盘置菩提子水精数珠留别。附中使李宪诚进。六月十五日香水澡浴。东首倚卧北面瞻望阙庭。以大印身定中而寂。享年七十。僧腊五十。弟子慧朗次绍灌顶之位。余知法者数人。帝辍朝三日。赐绢布杂物钱四十万。造塔钱二百余万。敕功德使李元琮知护丧事。七月六日茶毗。诏朝品刘仙鹤就寺置祭赠司空。谥太辩正广智三藏。收舍利数百粒。以八十粒进内。其顶骨不坏。中有舍利一颗半隐半现。敕于本寺别院起塔。御史大夫严郢为碑。徐浩书树于本院(唐书旧史续高僧传)。
　　宋(赞宁僧统)系传曰。传教相轮者。东夏以金刚智为始祖。不空金刚为二祖。慧朗为三祖。自后岐分派别。咸曰。传瑜珈大教多则多矣。而少验者何。亦犹羽嘉生应龙应龙生凤凰凤凰已降生庶鸟。矣欲无变革其可得乎。
　　癸酉开元二十一年分天下为京畿都畿关内河南河东河北陇右山南东道山南西道剑南淮南江南东道江南西道黔(音琴)中岭南凡十五道。各置采访使。方士张果老自言。已数百岁。帝召之至阙。恳辞归山。制赐银青光禄大夫号通玄先生入常山不知所终。
　　华严合论　开元二十二年。太原李长者。名通玄。日食一柏叶枣小饼。因呼枣柏大士。初开元七年。太原孟县高仙奴馆之斋中造论。逾三年迁马氏古佛堂侧。阅十年负经书而去之。山行二十里偶一虎。长者抚之曰。吾著华严论。能为择栖止处否。即以经囊负其背。行至神福山原下土龛前驻止。长者乃于龛著论。每夕口出白光以代灯烛。日有二女子汲水炷香。每食时具馔。斋毕撤而去。如是五载。长者著论毕。遂灭迹不见也。论成四十卷。开元二十八年三月长者卒。寿九十五岁。又著决疑论．会释．十门玄义．缘生解．迷十明等论．十玄六相．百门义海．偈赞语等。并传于世。
　　药王　姓韦氏。名古。字老师。疏勒国人。开元二十五年至京。纱巾毳袍杖藜而行。腰悬数百葫芦。普施药饵。以一黑犬自随。凡有患者。古视之即愈。帝敬礼为药王菩萨。皇后图其形而供养之(出本草序及神仙传)。
　　开元二十六年。诏天下州郡各建一大寺。以纪年为号。额曰开元寺。六月立皇太子玙改名亨(唐书)。
　　文宣王　二十七年八月。追谥孔子为文宣王。先是祀先圣先师。周公南向。孔子。东向。制自今孔子南向被王者服。追赠弟子皆为公侯伯(唐书)。
　　青原　吉州青原山静居寺行思禅师。本州安城刘氏子。幼岁出家得法于六祖。归住青原。至是开元二十八年十二月十三日升堂告众跏趺而逝。僖宗谥弘济禅师。塔曰归真。嗣六祖尊者。
　　普寂禅师　京都唐兴寺普寂禅师。旧唐史云。寂生河东马氏。少时遍参高僧学经律。师事神秀凡六年。秀奇之尽以道授之。秀入京因荐之于则天得度为僧。秀殁天下好释氏者咸师事之。中宗闻其高行。特下制令代神秀统其法众。玄宗开元十三年有旨移居都城。时王公士庶争来礼谒。寂严重少言。难见其和悦之容。远近尤以此重之。至是开元二十八年入寂。有敕赐号大照禅师。葬日河东尹裴宽及其妻子并衰麻列于门徒之次。士庶倾城哭送。市易几废。师嗣秀。秀嗣五祖。嗣子惟政一行。
　　南岳　禅师。讳怀让。金州杜氏子。年十五辞亲往荆州玉泉寺。依弘景律师出家。受具戒习毗尼。诣曹溪参六祖。逾八年乃领法要。祖谓师曰。西天二十七祖般若多罗谶汝足下出一马驹踏杀天下人。师侍祖一十五年。睿宗先天元年往衡岳居般若寺。至是开元中接马祖道一。付偈曰。心地含诸种。遇泽悉皆萌。三昧华无相。何坏复何成。天宝三载八月十一日圆寂于衡岳。寿六十八。敕谥大慧禅师。塔曰最胜轮之塔。师嗣六祖　天宝三年改年曰载。至肃宗乾元元年复称年。
　　祠部牒　天宝五载五月制天下度僧尼。并令祠部给牒。今谓之祠部者始起于此。
　　戊子天宝七载。大将军高力士于西京建宝寿寺成铸洪钟。办斋以庆之。举朝毕集。约以击钟一杵。施钱百缗。有乐施者至二十杵(唐旧史)。
　　庚寅天宝九载五月。赐安禄山爵东平郡王。唐将帅封王自禄山始。安禄山者本营州柳城胡。初名阿荦山。突厥所谓斗战神者是也。本姓康。母阿史德。为觋居突厥中。祷子于干荦山。及禄山生有光照穹庐。野兽皆鸣。望气者言其祥。父死。母携之再适突厥安延偃。会其部落破散。与延偃兄子思顺俱逃来唐。故冒姓安氏名禄山也。又有史宰(苏骨反)于者。以禄山同里闬骁勇闻。累遇将军赐名思明。自后俱反。
　　壬辰天宝十一载三月改吏部为文部邢部为宪部(唐书)。
　　乙未天宝十四载十一月安禄山反。肃宗乾元二年安灭。代宗广德元年史灭。

　　肃宗

　　讳亨。玄宗第三子。开元二十六年立为皇太子。丙申年六月安禄山攻陷潼关。玄宗幸蜀。太子即位于灵武。改元至德乃七月也。尊玄宗曰太上皇。改扶风为凤翔府。在位七年。寿五十二岁　至德(二)乾元(二)上元(二)宝应(一)。
　　丙申七月改至德元年。安禄山自称大燕皇帝。建元圣武。兵入长安。次年安禄山为其阉竖李猪儿执刃斫其腹死。其子安庆绪立。丁酉至德二载九月克复西京。十月克复东京。丁卯帝入西京。十二月上皇还至咸阳居兴庆宫。肃宗立子广平王俶为楚王。加封功臣。加郭子仪司徒。李光弼司空。以蜀郡为南京。凤翔为西京。西京为中京(唐书)。
　　戊戌乾元元年。大赦改元。复以载为年。帝于禁中立内道场。讲诵赞呗。寻敕五岳各建寺。选高行沙门主之。听白衣能诵经五百纸者度为僧。或纳钱百缗请牒剃度。亦赐明经出身。及两京既平。又于关辅诸州纳钱度僧道万余人。因而始有进纳之名。立楚王为太子。
　　放生池　乾元二年三月。诏天下诸州各置放生池。十月敕升州刺史颜真卿。撰有唐天下放生池碑铭。其序云。我皇举天下以为池。罄域中而蒙福。乘陀罗尼加持之力。竭烦恼海生死之津。揆之前古曾何仿佛。八月命司徒郭子仪讨安庆绪。以宦官开府仪同三司鱼朝恩为观军容宣慰处置使。观军容之名自此始史思明杀安庆绪。自立为大燕皇帝　庚子上元元年。
　　荷泽　神会禅师。襄阳高氏子。年十四为沙弥。谒六祖即得法。寻往西京受戒。中宗景龙二年归曹溪。祖灭后二十年间。曹溪顿宗沉废于荆吴。嵩狱渐门盛行于秦洛。师于天宝四载入京著显宗记。以订两宗南能顿宗北秀渐宗也。至是上元元年师辞众奄然而化。葬于龙门。敕建塔院。赐号真宗般若。师嗣六祖(传灯)　荷泽山东昌路曹州也。荷(音哥)兖州之域。
　　辛丑上元二年八月。制去年号但称元年。去尊号但称皇帝以建子月为岁首月。皆以所建之辰为数。明年复如初。史思明爱少子朝清立为太子。欲杀其长子朝义。朝义部将骆悦。囚史思明杀之。朝义朝义即帝位。
　　南阳国师　名慧忠。生浙东越州诸暨冉氏。受六祖心印。居南阳白崖山党子谷。四十余年不下山。肃宗闻其道行。上元二年敕中使孙朝进诏征赴京。待以师礼。居于福寺西禅院。帝问师在曹溪得何法。师曰。陛下还见空中一片云么。帝曰见。师曰。钉钉著悬挂著。帝又问如何是十身调御师。乃起立曰。会么。帝曰不会。师曰。与老僧过净瓶来。帝又曰如何是无诤三昧。师曰。檀越踏毗卢顶上行。帝曰此意如何。师曰。莫认自己清净法身。帝又问。师乃不之视。帝曰朕是大唐天子。师何以殊不顾视。师曰。还见虚空么。帝曰见。师曰。他还贬目视陛下否。帝领解。至代宗大历十年。师以化缘将毕乃辞帝。代宗曰。师灭度后弟子将何所记。师曰。告檀越造取一所无缝塔。帝曰就师请取塔样。师良久曰会么。帝曰不会。师曰。贫道去后有侍者应真。却知此事乞诏问之。十二月十九日右胁而逝。塔于党子谷。谥大证禅师。代宗诏应真问前语。真良久曰。圣上会么。帝曰不会。真述偈曰。湘之南潭之北。中有黄金充一国。无影树下合同船。琉璃殿上无知识。应真住江西吉州耽源山。嗣南阳国师(传灯录)。
　　壬寅宝应元年建巳月。楚州刺史崔侁表称。有尼真如恍惚登天见上帝。赐以宝玉十三枚。云中国有灾以此镇之。群臣表贺。因曰宝应。甲寅上皇崩。帝以寝疾发哀于内殿哀慕疾转剧。乃命太子监国。甲子制改元。复以建寅为正月。月数皆如其旧。丁卯帝崩。戊辰发大行皇帝丧。己巳太子即帝位。楚州今淮安路。

</div>
    <div class="pagination">
<a href="释氏稽古略_page25.html">上一页</a><span>...</span><a href="释氏稽古略_page21.html">21</a><a href="释氏稽古略_page22.html">22</a><a href="释氏稽古略_page23.html">23</a><a href="释氏稽古略_page24.html">24</a><a href="释氏稽古略_page25.html">25</a><span class="current-page">26</span><a href="释氏稽古略_page27.html">27</a><a href="释氏稽古略_page28.html">28</a><a href="释氏稽古略_page29.html">29</a><a href="释氏稽古略_page30.html">30</a><a href="释氏稽古略_page31.html">31</a><span>...</span><a href="释氏稽古略_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
