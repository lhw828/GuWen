<!DOCTYPE html>
<html>
 <head>
  <meta charset="utf-8"/>
  <title>
   三国遗事 - 第 9 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国遗事 - 第 9 页/共 13 页
  </h1>
  <div class="content">
   尘方何处匪真乡　　香火因缘最我邦
　　不是育王难下手　　月城来访旧行藏

　　皇龙寺九层塔

　　新罗第二十七善德王即位五年。贞观十年丙申。慈藏法师西学。乃于五台感文殊授法(详见本传)文殊又云。汝国王是天竺刹利种。王预受佛记。故别有因缘。不同东夷共工之族。然以山川崎险故。人性粗悖。多信邪见。而时或天神降祸。然有多闻比丘在于国中。是以君臣安泰。万庶和平矣。言已不现。藏知是大圣变化。泣血而退。经由中国太和池边。忽有神人出问。胡为至此。藏答曰。求菩提故。神人礼拜。又问。汝国有何留难。藏曰。我国北连靺鞨。南接倭人。丽济二国。迭犯封陲。邻寇纵横。是为民梗。神人云。今汝国以女为王。有德而无威。故邻国谋之。宜速归本国。藏问归乡将何为利益乎。神曰。皇龙寺护法龙。是吾长子。受梵王之命。来护是寺。归本国成九层塔于寺中。邻国降伏。九韩来贡。王祚永安矣。建塔之后设八关会。赦罪人。则外贼不能为害。更为我于京畿南岸置一精庐。共资予福。予亦报之德矣。言已遂奉王而献之。忽隐不现(寺中记云。于终南山圆香禅师处。受建塔因由)贞观十七年癸卯十六日。将唐帝所赐经像袈裟币帛而还国。以建塔之事闻于上。善德王议于群臣。群臣曰。请工匠于百济。然后方可。乃以宝帛请于百济。匠名阿非知。受命而来。经营木石。伊于龙春(一云龙树)干蛊。率小匠二百人。初立刹柱之日。匠梦本国百济灭亡之状。匠乃心疑停手。忽大地震动。晦冥之中有一老僧一壮士。自金殿门出。乃立其柱。僧与壮士皆隐不现。匠于是改悔。毕成。其塔刹柱记云。铁盘已上高四十二尺。已下一百八十三尺。慈藏以五台所授舍利百粒分安于柱中。并通度寺戒坛。及大和寺塔。以副池龙之请(大和寺在河曲县南。今蔚州。亦藏师所创也)树塔之后。天地开泰。三韩为一。岂非塔之灵荫乎。后高丽王将谋伐罗。乃曰。新罗有三宝。不可犯也。何谓也。皇龙丈六。并九层塔。与真平王天赐玉带。遂寝其谋。周有九鼎。楚人不敢北窥。此之类也。赞曰。
　　鬼拱神扶压帝京　　辉煌金碧动飞甍
　　登临何啻九韩伏　　始觉乾坤特地平

　　又海东名贤安弘撰东都成立记云。新罗第二十七代。女王为主。虽有道无威。九韩侵劳苦。龙宫南皇龙寺建九层塔。则邻国之灾可镇。第一层日本。第二层中华。第三层吴越。第四层托罗。第五层鹰游。第六层靺鞨。第七层丹国。第八层女狄。第九层獩[狂-王+百]。又按国史及寺中古记。真兴王癸酉创寺后。善德王代。贞观十九年乙巳。塔初成。三十二孝昭王即位七年。圣历元年戊戌六月。霹雳(寺中古记云圣德王代误也。圣德王代无戊戌)第二十三圣德王代庚申岁。重成。四十八景文王代戊子六月。第二霹雳。同代第三重修。至本朝光宗即位五年癸丑十月。第三霹雳。现宗十三年辛酉。第四重成。又靖宗二年乙亥。第四霹雳。又文宗甲辰年。第五重成。又宪宗末年乙亥。第五霹雳。肃宗丙子。第六重成。又高宗十六年戊戌冬月。西山兵火。塔寺丈六殿宇皆灾。

　　皇龙寺钟　　芬皇寺药师　　奉德寺钟

　　新罗第三十五景德大王。以天宝十甲午铸皇龙寺钟。长一丈三寸。厚九寸入。重四十九万七千五百八十一斤。施主孝贞伊王三毛夫人。匠人里上宅一典。肃宗朝。重成新钟。长六尺八寸。又明年乙未。铸芬皇药师铜像。重三十万六千七百斤。匠人本彼部强古乃未。又舍黄铜一十二万斤。为先考圣德王欲铸巨钟一口。未就而崩。其子惠恭大王干运。以大历庚戌十二月。命有司鸠工徒。乃克成之。安于奉德寺。寺乃孝成王。开元二十六年戊寅。为先考圣德大王奉福所创也。故钟铭曰圣德大王神钟之铭(圣德乃景德之考光大王也。钟本景德为先考所施之金。故称云圣德。钟尔)朝散大夫前太子司议郎翰林郎金弼粤奉教撰。钟铭文烦不录。

　　灵妙寺丈六

　　善德王创寺。塑像因缘。具载良志法师传。景德王即位二十三年。丈六改金。租二万三千七百硕(良志传作像之初成之费。今两存之)。

　　四佛山　　掘佛山　　万佛山

　　竹岭东百许里。有山屹然高峙。真平王甲申。忽有一大石。四面方丈。雕四方如来。皆以红纱护之。自天坠其山顶。王闻之命驾瞻敬。遂创寺嵓侧。额曰大乘寺。请比丘亡名诵莲经者主寺。洒扫供石。香火不废。号曰亦德山。或曰四佛山。比丘卒既葬。冢上生莲。
　　又景德王游幸柏栗寺。至山下闻地中有唱佛声。令掘之。得大石。四面刻四方佛。因创寺。以掘佛为号。今讹云掘石　王又闻唐代宗皇帝优崇释氏。命工作五色氍毹。又雕沉檀木与明珠美玉为假山。高丈余。置氍毹之上。山有巉嵓怪石涧穴。区隔每一区内。有歌舞伎乐列国山川之状。微风入户。蜂蝶翱翔。燕雀飞舞。隐约视之。莫辨真假。中安万佛。大者逾方寸。小者八九分。其头或巨黍者。或半菽者。螺髻白毛。眉目的[白*歷]。相好悉备。只可仿佛。莫得而详。因号万佛山。更镂金玉为流苏幡盖庵罗薝葍花果庄严。百步楼阁。台殿堂榭。都大虽微。势皆活动。前有旋绕比丘像千余躯。下列紫金钟三[竺-二+虛]。皆有阁有蒲牢。鲸鱼为撞。有风而钟鸣。则旋绕僧皆仆。拜头至地。隐隐有梵音。盖关棙在乎钟也。虽号万佛。其实不可胜记。既成。遣使献之。代宗见之。叹曰。新罗之巧。天造非巧也。乃以九光扇加置嵓岫间。因谓之佛光。四月八日。诏两街僧徒。于内道场礼万佛山。命三藏不空念赞密部真诠千遍以庆之。观者皆叹伏其巧。赞曰。
　　天妆满月四方裁　　地涌明毫一夜开
　　妙手更烦雕万佛　　真风要使遍三才

　　生义寺石弥勒

　　善德王时。释生义常住道中寺。梦有僧引上南山而行。令结草为标。至山之南洞。谓曰。我埋此处。请师出安岭上。既觉。与友人寻所标。至其洞掘地。有石弥勒出。置于三花岭上。善德王十二年甲辰岁。创寺而居。后名生义寺(今讹言性义寺。忠谈师每岁重三重九烹茶献供者。是此尊也)。

　　兴轮寺壁画普贤

　　第五十四景明王时。兴轮寺南门。及左右廊庑灾焚。未修。靖和[弓*几]继二僧募缘将修。贞明七年辛巳五月十五日。帝释降于寺之左经楼。留旬日。殿塔及草树土石皆发异香。五云覆寺。南池鱼龙喜跃跳掷。国人聚观。叹未曾有。玉帛梁稻施积丘山。工匠自来。不日成之。工既毕。天帝将还。二僧白曰。天若欲还宫。请图写圣容。至诚供养。以报天恩。亦乃因兹留影。永镇下方焉。帝曰。我之愿力不如彼普贤菩萨遍垂玄化。画此菩萨像。虔设供养而不废宜矣。二僧奉教。敬画普贤菩萨于壁间。至今犹存其像。

　　三所观音　　众生寺

　　新罗古传云。中华天子有宠姬。美艳无双。谓古今图画鲜有如此者。乃命善画者写真(画工传失其名。或云张僧繇。则是吴人也。梁天监中为武陵王国侍郎直秘阁知画事。历右将军吴兴太守。则乃中国梁陈间之天子也。而传云唐帝者。海东人凡诸中国为唐尔。其实未详何代帝王。两存之)其人奉敕图成。误落笔污赤毁于脐下。欲改之而不能。心疑赤志必自天生。功毕献之。帝目之曰。形则逼真矣。其脐下之志乃所内秘。何得知之并写。帝乃震怒。下圆扉将加刑。丞相奏云。所谓伊人其心且直。愿赦宥之。帝曰。彼既贤直。朕昨梦之。像画进不差则宥之。其人乃画十一面观音像呈之。协于所梦。帝于是意解赦之。其人既免。乃与博士芬节约曰。吾闻新罗国敬信佛法。与子乘桴于海。适彼同修佛事。广益仁邦。不亦益乎。遂相与到新罗国。因成此寺大悲像。国人瞻仰。禳祷获福。不可胜记。罗季天成中。正甫崔殷諴久无胤息。诣兹寺大慈前祈祷。有娠而生男。未盈三朔。百济甄萱袭犯京师。城中大溃。殷諴抱儿来告曰。邻兵奄至事急矣。赤子累重不能俱免。若诚大圣之所赐。愿借大慈之力覆养之。令我父子再得相见。涕泣悲惋。三泣而三告之。裹以襁褓。藏诸猊座下。眷眷而去。经半月寇退。来寻之。肌肤如新浴。貌体嬛好。乳香尚痕于口。抱持归养。及壮聪惠过人。是为氶鲁。位至正匡。氶鲁生郎中崔肃。生郎中齐颜焉。自此继嗣不绝。殷諴随敬顺王入本朝为大姓。又统和十年三月。主寺释性泰跪于菩萨前。自言弟子久住兹寺。精勤香火。昼夜匪懈。然以寺无田出香祀无继。将移他所。故来辞尔。是日假寐。梦大圣谓曰。师且住无远离。我以缘化充斋费。僧忻然感寤。遂留不行。后十三日。忽有二人。马载牛驮到于门前。寺僧出问何所而来。曰。我等是金州界人。向有一比丘到我云。我住东京众生寺久矣。欲以四事之难缘化到此。是以敛施邻闾。得米六硕盐四硕。负载而来。僧曰。此寺无人缘化者。尔辈恐闻之误。其人曰。向之比丘率我辈而来。到此神见井边曰。距寺不远。我先往待之。我辈随逐而来。寺僧引入法堂前。其人瞻礼大圣。相谓曰。此缘化比丘之像也。惊叹不已。故所纳米盐追年不废。又一夕寺门有火灾。闾里奔救。升堂见像。不知所在。视之已立在庭中矣。问其出者谁。皆曰不知。乃知大圣灵威也。又大定十三年癸巳间。有僧占崇。得住兹寺。不解文字。性本纯粹。精勤火香。有一僧欲夺其居。诉于衬衣天使曰。兹寺所以国家祈恩奉福之所。宜选会读文疏者主之。天使然之。欲试其人。乃倒授疏文。占崇应手披读如流。天使服膺。退坐房中。俾之再读。崇钳口无言。天使曰。上人良由大圣之所护也。终不夺之。当时与崇同住者。处士金仁夫传诸乡老。笔之于传。

　　柏栗寺

　　鸡林之北岳曰金刚岭。山之阳有柏栗寺。寺有大悲之像一躯。不知作始。而灵异颇著。或云。是中国之神匠塑众生寺像时并造也。谚云。此大圣曾上忉利天。还来入法堂时。所履石上脚迹至今不[利-禾+(亢-几+儿)]。或云。救夫礼郎还来时之所视迹也。天授三年壬辰九月七日。孝昭王奉大玄萨餐之子夫礼郎为国仙。珠履千徒。亲安常尤甚。天授四年(长寿二年)癸巳暮春之月。领徒游金兰。到北溟之境。被狄贼所掠而去。门客皆失措而还。独安常追迹之。是三月十一日也。大王闻之。惊骇不胜曰。先君得神笛传于朕躬。今与玄琴藏在内库。困何国仙忽为贼俘。为之奈何(琴笛事具载别传)时有瑞云覆天尊库。王又震惧使检之。库内失琴笛二宝。乃曰。朕何不予。昨失国仙。又亡琴笛。乃囚司库吏金贞高等五人。四月。募于国曰。得琴笛者赏之一岁租。五月十五日郎二亲就柏栗寺大悲像前禋祈累夕。忽香卓上得琴笛二宝。而郎常二人来到于像后。二亲颠喜。问其所由来。郎曰。予自被掠为彼国大都仇罗家之牧子。放牧于大乌罗尼野(一本作都仇家奴牧于大磨之野)忽有一僧容仪端正。手携琴笛来慰曰。忆桑梓乎。予不觉跪于前曰。眷恋君亲。何论其极。僧曰。然则宜从我来。遂率至海壖。又与安常会。乃批笛为两分。与二人各乘一只。自乘其琴。泛泛归来。俄然至此矣。于是具事驰闻。王大惊使迎。郎随琴笛入内。施铸金银五器二副各重五十两。摩衲袈裟五领。大绡三千匹。田一万顷纳于寺。用答慈庥焉。大赦国内。赐人爵三级。复民租三年。主寺僧移住奉圣。封郎为大角干(罗之蒙宰爵名)父大玄阿餐。为大大角干。母龙宝夫人为沙梁部镜井宫主。安常师为大统。司库五人皆免。赐爵各五级。六月十二日。有彗星孛于东方。十七日。又孛于西方。日官奏曰。不封爵于琴笛之瑞。于是册号神笛为万万波波息。彗乃灭。后多灵异。文烦不载。世谓安常为俊永郎徒。不之审也。永郎之徒。唯真才繁完等知名。皆亦不测人也(详见别传)。

　　敏藏寺

　　禺金里贫女宝开有子名长春。从海贾而征。久无音耗。其母就敏藏寺(寺乃敏藏角干舍家为寺)观音前克祈七日。而长春忽至。问其由绪。曰。海中风飘舶坏。同侣皆不免。予乘只板归泊吴涯。吴人收之俾耕于野。有异僧如乡里来。吊慰勤勤。率我同行。前有深渠。僧掖我跳之。昏昏间如闻乡音与哭泣之声。见之乃已届此矣。日晡时离吴至此才戌初。即天宝四年乙酉四月八日也。景德王闻之。施田于寺。又纳财币焉。

　　前后所将舍利

　　国史云。真兴王大清三年己巳。梁使沉湖送舍利若于粒。善德王代贞观十七年癸卯。慈藏法师所将佛头骨佛牙佛舍利百粒。佛所著绯罗金点袈裟一领。其舍利分为三。一分在皇龙塔。一分在大和塔。一分并袈裟在通度寺戒坛。其余未详所在。坛有二级。上级之中安石盖如覆镬。谚云。昔在本朝相次有二廉使。礼坛举石镬而敬之。前感修蟒在函中。后见巨蟾蹲石腹。自此不敢举之。近有上将军金公利生庾侍郎硕。以高庙朝受旨指挥江东。仗节到寺。拟欲举石瞻礼。寺僧以往事难之。二公令军士固举之。内有小石函。函袭之中贮以琉璃筒。筒中舍利只四粒。传示瞻敬。筒有小伤裂处。于是庾公适蓄一水精函子。遂奉施兼藏焉。识之以记移御江都。四年乙未岁也。古记称百枚分藏三处。今唯四尔。既隐现随人。多小不足怪也。又谚云。其皇龙寺塔灾之日。石镬之东面始有大班。至今犹然。即大辽应历三年癸丑岁也。本朝光庙五载也。塔之第三灾也。曹溪无衣子留诗云。闻道皇龙灾塔日。连烧一面示无间。是也。自至元甲子已来朝使佐本国。皇华争来瞻礼。四方云水。辐凑来参。或举不举。真身四枚外。变身舍利。碎如砂砾。现于[穫-禾+石]外。而异香郁烈。弥日不歇者比比有之。此末季一方之奇事也。唐大中五年辛未。入朝使元弘所将佛牙(今未详所在。新罗文圣王代)后唐同光元年癸未。本朝太祖即位六年。入朝使尹质所将五百罗汉像。今在北崇山神光寺。大宋宣和元年己卯亥(睿庙十五年)入贡使郑克永李之美等所将佛牙。今内殿置奉者是也。相传云。昔义湘法师入唐。到终南山至相寺智俨尊者处。邻有宣律师。常受天供。每斋时天厨送食。一日律师请湘公斋。湘至坐定既久。天供过时不至。湘乃空钵而归。天使乃至。律师问今日何故迟。天使曰。满洞有神兵遮拥。不能得入。于是律师知湘公有神卫。乃服其道胜。仍留其供具。翌日又邀俨湘二师斋。具陈其由。湘公从容谓宣曰。师既被天帝所敬。尝闻帝释宫有佛四十齿之一牙。为我等辈请下人间。为福如何。律师后与天使传其意于上帝。帝限七日送与。湘公致敬讫。邀安大内。后至大宋徽宗朝。崇奉左道。时国人传图谶曰。金人败国。黄巾之徒讽。日官奏曰。金人者佛教之谓也。将不利于国家。议将破灭释氏。坑诸沙门。焚烧经典。而别造小舡。载佛牙泛于大海。任随缘流泊。于时适有本朝使者至宋。闻其事。以天花茸五十领。纻布三百匹。行赂于押舡内史。密授佛牙。但流空舡。使臣等既得佛牙来奏。于是睿宗大喜。奉安于十员殿左掖小殿。常钥匙殿门。施香灯于外。每亲幸日开殿瞻敬。至壬辰岁移御次。内官匆遽中忘不收捡。至丙申四月。御愿堂神孝寺释蕰光请致敬佛牙。闻于上。敕令内臣遍捡宫中。无得也。时柏台侍御史崔冲命薜伸急征于诸谒者房。皆未知所措。内臣金承老奏曰。壬辰年移御时。紫门日记推看从之。记云。入内侍大府卿李白全受佛牙函云。召李诘之。对曰。请归家更寻私记。到家捡看。得左番谒者金瑞龙佛牙函准受记来呈。召问瑞龙。无辞以对。又以金承老所奏云壬辰。至今丙申五年间。御佛堂及景灵殿上守等囚禁问。当依违未决。隔三日。夜中瑞龙家园墙里有投掷物声。以火捡看。乃佛牙函也。函本内一重沉香合。次重纯金合。次外重白银函。次外重琉璃函。次外重螺钿函。各幅子如之。今但琉璃函尔。喜得之入达于内。有议。金瑞龙及两殿上守皆诛。晋阳府奏云。因佛事不合多伤人。皆免之。更敕十员殿中庭特造佛牙殿安之。令将士守之。择吉日。请神孝寺上房蕰光。领徒三十人。入内设斋敬之。其日入直承宣崔弘上将军崔公衍李令长内侍茶房等侍立于殿庭。依次顶戴敬之。佛牙区穴间。舍利不知数。晋阳府以白银合贮而安之。时主上谓臣下曰。朕自亡佛牙已来。自生四疑。一疑天宫七日限满而上天矣。二疑国乱如此。牙既神物。且移有缘无事之邦矣。三疑贪财小人。盗取函幅。弃之沟壑矣。四疑盗取珍利。而无计自露。匿藏家中矣。今第四疑当之矣。乃放声大哭。满庭皆洒涕。献寿至有炼顶烧臂者不可胜计。得此实录于当时内殿焚修前只。林寺大禅师觉猷言亲所眼见。使予录之。又至庚午出都之乱。颠沛之甚过于壬辰。十员殿监主禅师心鉴亡身佩持。获兑于贼难。达于大内。大赏其功。移授名刹。今住冰山寺。是亦亲闻于彼。真兴王代天嘉六年乙酉。陈使刘思与释明观。载送佛经论一千七百余卷。贞观十七年。慈藏法师载三藏四百余函来。安于通度寺。兴德王代大和元年丁未。入学僧高丽释丘德赍佛经若干函来。王与诸寺僧徒出迎于兴轮寺前路。大中五年。入朝使元弘赍佛经若干轴来。罗末普耀禅师再至吴越。载大藏经来。即海龙王寺开山祖也。大宋元祐甲戌。有人真赞云。伟哉初祖。巍乎真容。再至吴越。大藏成功。赐衘普耀。凤诏四封。若问其德。白月清风。又大定中。汉南管记彭祖逖留诗云。水云兰若住空王。况是神龙稳一场。毕竟名蓝谁得似。初传像教自南方。有跋云。昔普耀禅师始求大藏于南越。洎旋返次。海风忽起。扁舟出没于波间。师即言曰。意者神龙欲留经耶。遂咒愿乃诚兼奉龙归焉。于是风静波息。既得还国。遍赏山川。求可以安邀处。至此山忽见瑞云起于山上。乃与高弟弘庆经营莲社。然则像教之东渐实始乎此。汉南管记彭祖逖题寺。有龙王堂。颇多灵异。乃当时随经而来止者也。至今犹存。又天成三年戊子。默和尚入唐。亦载大藏经来。本朝睿庙时。慧照国师奉诏西学。市辽本大藏三部而来。一本今在定惠寺(海印寺有一本许参政宅有一本)大安二年。本朝宣宗代。祐世僧统义天入宋。多将天台教观而来。此外方册所不载。高僧信士。往来所赍。不可详记。大教东渐。洋洋乎庆矣哉。赞曰。
　　华月夷风尚隔烟　　鹿园鹤树二千年
　　流传海外真堪贺　　东震西干共一天

　　按此录义湘传云。永徽初。入唐谒智俨。然据浮石本碑。湘武德八年生。丱岁出家。永徽元年庚戌。与元晓同伴欲西入。至高丽有难而回。至龙朔元年辛酉入唐。就学于智俨。总章元。俨迁化。咸亨二年。湘来还新罗。长安二年壬寅。示灭。年七十八。则疑与俨公斋于宣律师处。请天宫佛牙。在辛酉至戊辰七八年间也。本朝高庙入江都壬辰年。疑天宫七日限满者误矣。忉利天一日夜当人间一百岁。且从湘公初入唐辛酉。计至高庙壬辰。六百九十三岁也。至庚子年。始满七百年。而七日限已满矣。至出都至元七年庚午。则七百三十年。若如天言。而七日后还天宫。则禅师心鉴出都时。佩持出献者。恐非真佛牙也。于是年春出都前。于大内集诸宗名德。乞佛牙舍利。精勤虽切。而不得一枚。则七日限满上天者几矣。二十一年甲申。修补国清寺金塔。国与庄穆王后幸妙觉寺。集众庆赞讫。右佛牙与洛山水精念珠如意珠。君臣与大众皆瞻奉顶戴。后并纳金塔内。予亦预斯会。而亲见所谓佛牙者。长三寸许。而无舍利焉无极记。

　　弥勒仙花　　末尸郎　　真慈师

　　第二十四真兴王。姓金氏。名彡夌宗一作深夌宗。以梁大同六年庚申即位。慕伯父法兴之志。一心奉佛。广兴佛寺。度人为僧尼。又天性风味多尚神仙。择人家娘子美艳者。捧为原花要。聚徒选士。教之以孝悌忠信。亦理国之大要也。乃取南毛娘峧贞娘两花。聚徒三四百人。峧贞者嫉妒毛娘。多置酒饮毛娘。至醉潜舁去北川中。举石埋杀之。其徒罔知去处。悲泣而散。有人知其谋者。作歌诱街巷小童唱于街。其徒闻之。寻得其尸于北川中。乃杀峧贞娘。于是大王下令。废原花累年。王又念欲兴邦国须先风月道。更下令选良家男子有德行者。改为花。始奉薛原郎为国仙。此花郎国仙之始。故竖碑于溟州。自此使人悛恶更善。上敬下顺。五常六艺。三师六正。广行于代(国史。真智王大建八年庚申始奉花郎。恐史传乃误)及真智王代。有兴轮寺僧真慈(一作贞慈也)每就堂主弥勒像前发原誓言。愿我大圣化作花郎。出现于世。我常亲近睟容。奉以□周旋。其诚恳至祷之情。日盆弥笃。一夕梦有僧。谓曰。汝往熊川(今公州)水源寺。得见弥勒仙花也。慈觉而惊喜。寻其寺行十日程。一步一礼。及到其寺。门外有一郎。侬纤不爽。盼倩而迎。引入小门。邀致宾轩。慈且升且揖曰。郎君素昧平昔。何见待殷勤如此。郎曰。我亦京师人也。见师高蹈远届。劳来之尔。俄而出门。不知所在。慈谓偶尔。不甚异之。但与寺僧叙曩昔之梦兴来之之意。且曰。暂寓下榻。欲待弥勒仙花何如。寺僧欺其情荡然。而见其勤恪。乃曰。此去南邻有千山。自古贤哲寓止。多有冥感。盍归彼居。慈从之至于山下。山灵变老人出迎曰。到此奚为。答曰。愿见弥勒仙花尔。老人曰。向于水源寺之门外。已见弥勒仙花。更来何求。慈闻即惊汗。骤还本寺。居月余。真智王闻之。征诏问其由。曰郎既自称京师人。圣不虚言。盍觅城中乎。慈奉宸旨会徒众。遍于闾阎间物色求之。有一小郎子。断红齐具。眉彩秀丽。灵妙寺之东北路傍树下婆娑而游。慈迓之惊曰。此弥勒仙花也。乃就而问曰。郎家何在。愿闻芳氏。郎答曰。我名未尸。儿孩时爷娘俱没。未知何姓。于是肩舆而入见于王。王敬爱之。奉为国仙。其和睦子弟。礼义风教。不类于常。风流耀世几七年。忽亡所在。慈哀坏殆甚。然饮沐慈泽。昵承清化。能自悔改。精修为道。晚年亦不知所终。说者曰。未与弥声相近。尸与力形相类。乃托其近似而相谜也。大圣不独感慈之诚款也。抑有缘于兹土。故比比示现焉。至今国人称神仙曰弥勒仙花。凡有媒系于人者曰未尸。皆慈氏之遗风也。路傍树至今名见郎又俚言似如树(一作印如树)赞曰。
　　寻芳一步一瞻风　　到处栽培一样功
　　幂地春归无觅处　　谁知顷刻上林红

　　南白月二圣　　努肹夫得　　怛怛朴朴

　　白月山两圣成道记云。白月山在新罗仇史郡之北(古之屈自郡今义安郡)峰峦奇秀。延袤数百里。真巨镇也。古老相传云。昔唐皇帝尝凿一池。每月望前。月色滉朗中有一山嵓石。如师子隐映花间之影。现于池中。上命画工图其状。遣使搜访天下。至海东见此山有大师子嵓。山之西南二步许有三山。其名花山(其山一体三首。故云三山)与图相近。然未知真伪。以只履悬于师子嵓之顶。使还奏闻。履影亦现池。帝乃异之。赐名曰白月山(望前白月影现。故以名之)然后池中无影。山之东南三千步许有仙川村。村有二人。其一曰努肹夫得(一作等)父名月藏。母味胜。其一曰怛怛朴朴。父名修梵。母名梵摩(乡传云雉山村。误矣。二士之名方言。二家各以二士心行腾腾苦节二义名之尔)皆风骨不凡。有域外遐想。而相与友善。年皆弱冠。往依村之东北岭外法积房。剃发为僧。未几闻西南雉山村法宗谷僧道村有古寺可以栖真。同往大佛田小佛田二洞各居焉。夫得寓怀真庵。一云壤寺(今怀真洞有古寺基。是也)朴朴居琉璃光寺(今梨山上有寺基。是也)皆挈妻子而居。经营产业。交相来往。栖神安养。方外之志。未常暂废。观身世无常。因相谓曰。腴田美岁良利也。不如衣食之应念而至。自然得饱暖也。妇女屋宅情好也。不如莲池花藏千圣共游。鹦鹉孔雀以相娱也。况学佛当成佛。修真必得真。今我等既落彩为僧。当脱略缠结。成无上道。岂宜汩没风尘。与俗辈无异也。遂唾谢人间世。将隐于深谷。夜梦白毫光自西而至。光中垂金色臂。摩二人顶。及觉说梦。与之符同。皆感叹久之。遂入白月山无等谷(今南薮洞也)朴朴师占北岭师子嵓。作板屋八尺房而居。故云板房。夫得师占东岭磊石下有水处。亦成方丈而居焉。故云磊房(乡传云。夫得处山北□□洞。今复名。朴朴居山南法精洞磊房。与此相反。以今验之。乡传误矣)各庵而居。夫得勤求弥勒。朴朴礼念弥陀。未盈三载。景龙三年己酉四月八日。圣德王即位八年也。日将夕。有一娘子年几二十。姿仪殊妙。气袭兰麝。俄然到北庵(乡传云南庵)请寄宿焉。因投词曰。行途日落千山暮。路隔城遥绝四邻。今日欲投庵下宿。慈悲和尚莫生嗔。朴朴曰。兰若护净为务。非尔所取近行矣。无滞此处。闭门而入(记云。我百念灰　今。无以血襄见试)娘归南庵(传曰北庵)又请如前。夫得曰。汝从何处犯夜而来。娘答曰。湛然与大虚同体。何有往来。但闻贤士志愿深重。德行高坚。将欲助成菩提。因投一偈曰。日暮千山路。行行绝四邻。竹松阴转邃。溪洞响犹新。乞宿非迷路。尊师欲指津。愿惟从我请。且莫问何人。师闻之惊骇谓曰。此地非妇女相污。然随顺众生。亦菩萨行之一也。况穷谷夜暗。其可忽视欤。乃迎揖庵中而置之。至夜清心砺操。微灯半壁。谓念厌厌。及夜将艾。娘呼曰。予不幸适有产忧。乞和尚排备苫草。夫得悲矜莫逆。烛火殷勤。娘既产。又请浴。弩肹惭惧交心。然哀悯之情有加无已。又备盆槽。坐娘于中。薪汤以浴之。既而槽中之水香气郁烈。变成金液。弩肹大骇。娘曰。吾师亦宜浴此。肹勉强从之。忽觉精神爽凉。肌肤金色。视其傍忽生一莲台。娘劝之坐。因谓曰。我是观音菩萨。来助大师。成大菩提矣。言讫不现。朴朴谓肹今夜必染戒。将归听之。既至。见肹坐莲台。作弥勒尊像放光明。身彩檀金。不觉扣头而礼曰。何得至于此乎。肹具叙其由。朴朴叹曰。我乃障重。幸逢大圣而反不遇。大德至仁。先吾著鞭。愿无忘昔日之契。事须同摄。肹曰。槽有余液。但可浴之。朴朴又浴。亦如前成无量寿。二尊相对俨然。山下村民闻之。竞来瞻仰。叹曰。希有希有。二圣为说法要。全身蹑云而逝。天宝十四年乙未。新罗景德王即(古记云。天鉴二十四年乙未法兴即位。何先后倒错之甚如此)闻斯事。以丁酉岁遣使创大伽蓝。号白月山南寺。广德二年(古记云大历元年。亦误)甲辰七月十五日。寺成。更塑弥勒尊像。安于金堂。额曰。现身成道弥勒之殿。又塑弥陀像安于讲堂。余液不足。涂浴未周。故弥陀像亦有斑驳之痕。额曰。现身成道无量寿殿。议曰。娘可谓应以妇女身摄化者也。华严经摩耶夫人善知识。寄十一地生佛如幻解脱门。今娘之桷产微意在此。观其投词。哀婉可爱。宛转有天仙之趣。呜呼。使娘婆不解随顺众生语言陀罗尼。其能若是乎。其末联宜云。清风一榻莫予嗔。然不尔云者。盖不欲同乎流俗语尔。赞曰。
　　滴翠嵓前剥啄声　　何人日暮扣云扃
　　南庵且近宜寻去　　莫踏苍苔污我庭

　　右北庵。
　　谷暗何归已暝烟　　南窗有蕈且流连
　　夜阑百八深深转　　只恐成喧恼客眠

　　右南庵。
　　十里松阴一径迷　　访僧来试夜招提
　　三槽浴罢天将晓　　生下双儿掷向西

　　右圣娘。

　　芬皇寺千手大悲　　盲儿得眼

　　景德王代。汉岐里女希明之儿。生五稔而忽盲。一日其母抱儿诣芬皇寺。左殿北壁画千手大悲。前令儿作歌祷之。遂得明。其词曰。
　　膝肹古召[方*尒]　二尸掌音毛乎支内良　千手观音叱前良中　祈以支白屋尸置内乎多　千隐手　叱千隐目肹　一等下叱放一等肹除恶支　二于万隐吾罗一等沙隐赐以古只内乎叱等邪阿邪也　吾良遗知支赐尸等焉　放冬矣用屋尸慈悲也根古
　　赞曰。
　　竹马葱笙戏陌尘　　一朝双碧失瞳人
　　不因大士回慈眼　　虚度杨花几社春

　　洛山二大圣　　观音　　正趣　　调信

　　昔义湘法师始自唐来还。闻大悲真身住此海边崛内。故因名洛山。盖西域宝陀洛伽山。此云小白华。乃白衣大士真身住处。故借此名之。斋戒七日。浮座具晨水上。龙天八部侍从引入崛内参礼。空中出水精念珠一贯给之。湘领受而退。东海龙亦献如意宝珠一颗。师捧出。更斋七日。乃见真容。谓曰。于座上山顶双竹涌生。当其地作殿宜矣。师闻之出崛。果有竹从地涌出。乃作金堂塑像而安之。圆容丽质。俨若天生。其竹还没。方知正是真身住也。因名其寺曰洛山。师以所受二珠镇安于圣殿而去。后有元晓法师。继踵而来。欲求瞻礼初至于南郊水田中。有一白衣女人刈稻。师戏请其禾。女以稻荒戏答之。又行至桥下。一女洗月水帛。师乞水。女酌其秽水献之。师覆弃之。更酌川水而饮之。时野中松上有一青鸟。呼曰休醍和尚。忽隐不现。其松下有一只脱鞋。师既到寺。观音座下又有前所见脱鞋一只。方知前所遇圣女乃真身也。故时人谓之观音松。师欲入圣崛更睹真容。风浪大作。不得入而去。后有崛山祖师梵日。太和年中入唐。到明州开国寺。有一沙弥截左耳在众僧之末。与师言曰。吾亦乡人也。家在溟州界翼岭县德耆坊。师他日若还本国。须吾舍。既而遍游丛席。得法于盐官(事具在本传)以会昌七年丁卯还国。先创崛山寺而传教。大中十二年戊寅二月十五日。夜梦昔所见沙弥到窗下。曰。昔在明州开国寺。与师有约。既蒙见诺。何其晚也。祖师惊觉。押数十人到翼岭境。寻访其居。有一女居洛山下村。问其名。曰德耆。女有一子年才八岁。常出游于村南石桥边。告其母曰。吾所与游者有金色童子。母以告于师。师惊喜。与其子寻所游桥下。水中有一石佛。舁出之。截左耳类前所见沙弥。即正趣菩萨之像也。乃作简子卜其营构之地。洛山上方吉。乃作殿三间安其像(古本载梵日事在前。相晓二师在后。然按湘晓二师尔于高宗之代。梵日在于会之后。相一百七十余岁。故今前却而编次之。或云梵日为相之门人。谬妄也)后百余年。野火连延到此山。唯二圣殿独免其灾。余皆煨烬。及西山大兵已来。癸丑甲寅年间。二圣真容及二宝珠移入襄州城。大兵来攻甚急。城将陷。时住持禅师阿行(古名希玄)以银合盛二珠。佩持将逃逸。寺奴名乞升夺取。深埋于地。誓曰。我若不免死于兵。则二宝珠终不现于人间。人无知者。我若不死。当奉二宝献于邦家矣。甲寅十月二十二日城陷。阿行不免。而乞升获免。兵退后掘出。纳于溟州道监仓使。时郎中李禄绥为监仓使。受而藏于监仓库中。每交代传受。至戊午十一月。本业老宿祇林寺住持大禅师觉猷奏曰。洛山二珠。国家神宝。襄州城陷时。寺奴乞升埋于城中。兵退取纳监仓使。藏在溟州营库中。今溟州城殆不能守矣。宜输安御府。主上允可。发夜别抄十人率乞升。取于溟州城。入安于内府。时使介十人各赐银一斤米五石。昔新罗为京师时。有世逵寺(今兴教寺也)之庄舍。在溟州奈李郡(按地理志。溟州无奈李郡。唯有奈城郡。本奈生郡。今宁越。又牛首州领县有奈灵郡。本奈巳郡。今刚州。牛首州今春州今言奈李郡。未知孰是)本寺僧调信为知庄。信到庄上。悦守金昕公之女。惑之深。屡就洛山大悲前。潜祈得幸。方数年间。其女已有配矣。又往堂前怨大悲之不遂已。哀泣至日暮。情思倦惫。俄成假寝。忽梦金氏娘容豫入门。粲然启齿而谓曰。儿早识上人于半面。心乎爱矣。未尝暂忘。迫于父母之命强从人矣。今愿为同穴之友故来尔信乃颠喜。同归乡里。计活四十余霜。有儿息五。家徒四壁。藜藿不给。遂乃落魄扶携。糊其口于四方。如是十年。周流草野。悬鹑百结。亦不掩体。适过溟州蟹县岭。大儿十五岁者忽喂死。痛哭收瘗于道。从率余四口到羽曲县(今羽县也)结茅于路傍而舍。夫妇老且病。饥不能兴。十岁女儿巡乞。乃为里熬所噬。号痛卧于前。父母为之歔欷。泣下数行。妇乃□涩拭涕。仓卒而语曰。予之始遇君也。色美年芳。衣裤稠鲜。一味之甘得与子分之。数尺之暖得与子共之。出处五十年。情钟莫逆。恩爱绸缪。可谓厚缘。自比年来。衰病岁益深。饥寒日益迫。傍舍壶浆人不容乞。千门之耻重似丘山。儿寒儿饥未遑计补。何暇有爱悦夫妇之心哉。红颜巧笑草上之露。约束芝兰柳絮飘风。君有我而为累。我为君而足忧。细思昔日之欢。适为忧患所阶。君乎予乎奚至此极。与其众鸟之同喂。焉知只鸾之有镜。寒弃炎附。情所不堪。然而行止非人。离合有数。请从此辞。信闻之大喜。各分二儿将行。女曰。我向桑梓。君其南矣。方分手进途而形开。残灯翳吐。夜色将阑。及旦鬓发尽白。惘惘然殊无人世意。已厌劳生。如饫百年辛苦。贪染之心洒然冰释。于是惭对圣容。忏涤无已。归拨蟹岘所埋儿冢。乃石弥勒也。灌洗奉安于邻寺。还京师免庄任。倾私财创净土寺。勤修白业。后莫知所终。议曰。读此传。掩卷而追绎之。何必信师之梦为然。今皆知其人世之为乐。欣欣然役役然。特未觉尔。乃作词诫之曰。
　　快适须臾意已闲　　暗从愁里老仓颜
　　不须更待黄梁熟　　方悟劳生一梦间
　　治身臧否先诚意　　鳏梦蛾眉贼梦藏
　　何似秋来清夜梦　　时时合眼到清凉

　　鱼山佛彰

　　古记云。万鱼寺者古之慈成山也。又阿耶斯山(当作摩耶斯。此云鱼也)。傍有呵啰国。昔天卵下于海边。作人御国。即首露王。当此时。境内有玉池。池有毒龙焉。万鱼山有五罗刹女。往来交通。故时降电雨。历四年五谷不成。王咒禁不能。稽首请佛说法。然后罗刹女受五戒而无后害。故东海鱼龙遂化为满洞之石。各有钟磬之声(已上古记)又按。大定十二年庚子。即明宗十一年也。始创万鱼寺。栋梁宝林状奏所称山中奇异之迹。与北天竺诃罗国佛影事符同者有三。一。山之侧近地梁州界玉池。亦毒龙所蛰是也。二。有时自江边云气始出来到山顶。云中有音乐之声是也。三。影之西北有盘石。常贮水不绝云。是佛浣濯袈裟之地是也。已上皆宝林之说。今亲来瞻礼。亦乃彰彰可敬信者有二。洞中之石凡三分之二皆有金玉之声是一也。远瞻即现。近瞻不见。或见觅等是一也。北天之文具录于后。可函观佛三昧经第七卷云。佛到耶干诃罗国。古仙山薝葍花林毒龙之侧。青莲花泉北罗刹穴中阿那斯山南。尔时彼穴有五罗刹。化作女龙。与毒龙通。龙复降雹。罗刹乱行。饥馑疾疫已。历四年。王惊惧。祷祀神祇。于事无益。时有梵志。聪明多智。白言大王伽毗罗净饭王子。今者成道号释迦。王闻是语。心大欢喜。向佛作礼曰。云何今日佛日已兴。不到此国。尔时如来敕诸比丘。得六神通者。随从佛后。受那干诃罗王弗婆浮提请。尔时世尊顶放光明。化作一万诸天化佛。往至彼国。尔时龙王及罗刹女五体投地求佛受戒。佛即为说三归五戒。龙王闻已长跪合掌。劝请世尊常住此间。佛若不在。我有恶心。无由得成阿耨菩提。时梵天王复来礼佛。请婆伽婆为未来世诸众生。故莫独偏为此一小龙。百千梵王皆作是请。时龙王出七宝台。奉上如来。佛告龙王。不须此台。汝今但以罗刹石窟持以施我。龙欢喜(云云)。尔时如来安慰龙王。我受汝请。坐汝窟中。经千五百岁。佛涌身入石。犹如明镜。人见面像。诸龙皆现。佛在石内。映现于外。尔时诸龙合掌欢喜不出其地。常见佛日。尔时世尊结伽趺坐在石壁内。众生见时。远望即现。近则不现诸天供养佛影。影亦说法。又云。佛蹴嵓石之上。即便成金玉之声。高僧传云。惠远闻天竺有佛影。昔为龙所留之影。在北天竺月支国那竭呵城南古仙人石室中(云云)。又法现。西域传云。至那竭国界。那竭城南半由旬有石室。博山西南面佛留影。此中去十余步观之。如佛真形。光明炳著。转远转微。诸国王遣工摹写。莫能仿佛。国人传云。贤劫千佛皆当于此留影。影之西百步许有佛在时剃发剪爪之地(云云)。星函西域记第二卷云。昔如来在世之时。此龙为牧牛之士。供王乳酪。进奏失宜。既获谴啧。心怀恚恨。以金钱买花供养。授记窣堵婆。愿为恶龙破国害王。特趣石壁投身而死。遂居此窟为大龙王。适起恶心。如来鉴此。变神通力而来至此。龙见佛毒心遂止。受不杀戒。因请如来常居此穴。常受我供。佛言。吾将寂灭为汝留影。汝若毒忿。常观吾影。毒心当止。摄神独入石室。远望即现。近则不现。又令石上蹴为七宝(云云)。已上皆经文大略如此。海东人名此山为阿那斯。当作摩那斯。此[番*(匕/匕)]为鱼。盖取彼北天事而称之尔。

　　台山五万真身

　　按山中古传。此山之署名真圣住处者。始自慈藏法师。初法师欲见中国五台山文殊真身。以善德王代贞观十年丙申(唐僧传云十二年今从三国本史)入唐。初至中国太和池边石文殊处。虔祈七日。忽梦大圣授四句偈。觉而记忆。然皆梵语。罔然不解。明旦忽有一僧。将绯罗金点袈裟一领。佛钵一具。佛头骨一片到于师边。问何以无聊。师答以梦所受四句偈。梵音不解为辞。僧译之云。呵啰婆佐曩。是曰了知一切法。达[口*((上/示)*聿)]陊佉嘢。云自性无所有。曩伽呬伽曩。云如是解法性。达[口*((上/示)*聿)]卢舍那。云即见卢舍那。仍以所将袈裟等付而嘱云。此是本师释迦尊之道具也。汝善护持。又曰。汝本国艮方溟州界有五台山。一万文殊常住在彼。汝往见之。言已不现。遍寻灵迹。将欲东还太和池龙现身请斋供养七日。乃告云。昔之传偈老僧是真文殊也。亦有叮嘱创寺立塔之事。具载别传。师以贞观十七年来到此山。欲睹真身三日。晦阴不果而还。复住元宁寺。乃见文殊。云至葛蟠处。今净嵓寺是(亦载别传)后有头陀信义。乃梵日之门人也。来寻藏师憩息之地。创庵而居。信义既卒。庵亦久废。有水多寺长老。有缘重创而居。今月精寺是也。藏师之返新罗。净神大王太子宝川孝明二昆弟(按国史。新罗无净神宝川孝明三父子明文。然此记下文云。神龙元年开土立寺。则神龙乃圣德王即位四年乙巳也。王名兴光。本名隆基。神文之第二子也。圣德之兄孝照名理恭。一作洪。亦神文之子。神文政明字日照则净神恐政明神文之讹也。孝明乃孝照一作昭之讹也。记云孝明即位。而神龙年开土立寺云者。亦不细详言之尔。神龙年立寺者乃圣德王也)到河西府(今溟州亦有河西郡是也。一作河曲县。今蔚州非是也)世献角干之家留一宿。翌日过大领。各岭千徒到省乌坪。游览累日。忽一夕昆弟二人密约方外之志。不令人知。逃隐入五台山(古记云。太和元年戊申八月初王隐山中。恐此文大误。按孝照一作昭。以天授三年壬辰即立。时年十六。长安二年壬寅崩。寿二十六。圣德以是年即位。年二十二。若曰太和元年戊申。则先于孝照即位甲辰已过四十五岁。乃太宗文武王之世也。以此知此文为误。故不取之)侍卫不知所归。于是还国。二太子到山中。青莲忽开地上。兄太子结庵而止住。是日宝川庵向东。北行六百余步。北台南麓亦有青莲开处。弟太子孝明又结庵而止。各勤修业。一日同上五峰瞻礼。次东台满月山。有一万观音真身。现在南台麒麟山。八大菩萨为首一万地藏。西台长岭山无量寿如来为首一万大势至。北台象王山释迦如来为首五百大阿罗汉。中台风庐山亦名地卢山。毗卢遮那为首一万文殊。如是五万真身一一瞻礼。每日寅朝。文殊大圣到真如院今上院。变现三十六种形。或时现佛面形。或作宝珠形。或作佛眼形。或作佛手形。或作宝塔形。或万佛头形。或作万灯形。或作金桥形。或作金鼓形。或作金钟形。或作神通形。或作金楼形。或作金轮形。或作金刚形。或作金瓮形。或作金钿形。或五色光明形。或五色圆光形。或吉祥草形。或青莲花形。或作金田形。或作银田形。或作佛足形。或作雷电形。或来涌出形。或地神涌出形。或作金凤形。或作金乌形。或马产师子形。或鸡产凤形。或作青龙形。或作白象形。或作鹊鸟形。或牛产师子形。或作游猪形。或作青蛇形。二公每汲洞中水煎茶献供。至夜各庵修道。净神王之弟与王争位。国人废之。遣将军四人到山迎之。先到孝明庵前呼万岁。时有五色云七日垂覆。国人寻云而毕至。排列卤薄。将邀两太子而归。宝川哭泣以辞。乃奉孝明归即位。理国有年(记云在位二十余年。盖崩年寿二十六之讹也。在位但十年尔。又神文之弟争位事。国史无文。未详)以神龙元年(乃唐中宗复位之年圣德即位四年也)乙巳三月初四日始改创真如院。大王亲率百寮到山。营构殿堂。并塑泥像文殊大圣安于堂中。以知识灵卞等五员长转华严经。仍结为华严社。长年供费。每岁春秋。各给近山州县仓租一百石净油一石。以为恒规。自院西行六千步至牟尼岾。古伊岘外柴地十五结。栗枝六结。坐位二结。创置庄舍焉。宝川常汲服其灵洞之水。故晚年肉身飞空。到流沙江外蔚珍国掌天窟停止。诵随求陀罗尼。日夕为课。窟神现身白云。我为窟神已二千年。今日始闻随求真诠。请受菩萨戒。既受已。翌日窟亦无形。宝川惊异。留二十日乃还五台山神圣窟。又修真五十年。忉利天神三时听法。净居天众烹茶供献。四十圣腾空十尺。常时护卫。所持锡杖一日三时作声。绕房三匝。用此为钟磬。随时修业。文殊或灌水宝川顶。为授成道记莂。川将圆寂之日。留记后来山中所行辅益邦家之事云。此山乃白头山之大脉。各台真身常住之地。青在东台。北角下北台南麓之末。宜置观音房。安圆像观音及青地画一万观音像。福田五员昼读八卷金经仁王般若千手咒。夜念观音礼忏。称名圆通社。赤任南台。南面置地藏房。安圆像地藏及赤地画八大菩萨为首一万地藏像。福田五员昼读地藏经金刚般若。夜察礼忏。称金刚社。曰方西台。南面置弥陀房。安圆像无量寿及白地画无量寿如来为首一万大势至。福田五员昼读八卷法华。夜念弥陀礼忏。称水精社。黑地北台。南面置罗汉堂。安圆像释迦及黑地画释迦如来为首五百罗汉。福田五员昼读佛报恩经涅槃经。夜念涅槃礼忏。称白莲社。黄处中台。院中安泥像文殊不动。后壁安黄地画毗卢遮那为首三十六化形。福田五员昼读华严经六百般若。夜念文殊礼忏。称华严社。宝川庵改创华藏寺。安圆像毗卢遮那三尊及大藏经。福田五员长藏经。夜念华严神众。每年设华严会一百日。称名法轮社。以此华藏寺为五台社之本寺。坚固护持。命净行福田镇长香火。则国王千秋。人民安泰。文虎和平。百谷丰穰矣。又加排下院文殊岬寺为社之都会。福田七员昼夜常行华严神众礼忏。上件三十七员斋料衣费。以河西府道内八州之税充为四事之资。代代君王不忘遵行幸矣。
  </div>
  <div class="pagination">
   <a href="三国遗事_page8.html">
    上一页
   </a>
   <span>
    ...
   </span>
   <a href="三国遗事_page4.html">
    4
   </a>
   <a href="三国遗事_page5.html">
    5
   </a>
   <a href="三国遗事_page6.html">
    6
   </a>
   <a href="三国遗事_page7.html">
    7
   </a>
   <a href="三国遗事_page8.html">
    8
   </a>
   <span class="current-page">
    9
   </span>
   <a href="三国遗事_page10.html">
    10
   </a>
   <a href="三国遗事_page11.html">
    11
   </a>
   <a href="三国遗事_page12.html">
    12
   </a>
   <a href="三国遗事_page13.html">
    13
   </a>
   <a href="三国遗事_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
