<!DOCTYPE html>
<html>
<head>
    <meta charset="UTF-8">
    <title>佛祖统纪 - 第 16 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖统纪 - 第 16 页/共 74 页</h1>
    <div class="content">　　·雍熙可荣法师(姑苏)
　　·海南怀贽法师
　　·钱唐义清法师
　　·(四世)奉先源清法师
　　·灵光洪敏法师
　　·慈光可严法师
　　·慈光文备法师
　　·(五世)梵天庆昭法师(此下四人嗣清师)
　　·孤山智圆法师
　　·崇福庆峦法师(钱唐)
　　·开元德聪法师(会稽)
　　·广慧蕴常法师(钱唐嗣严师)
　　·(六世)永福咸润法师(此下三人嗣昭师)
　　·报恩智仁法师(会稽)
　　·永嘉继齐法师
　　·孤山惟雅法师(嗣圆师)
　　·(七世)永福善朋法师(会稽嗣润师)

净光旁出世家
　　·(三世)慧光宗昱法师(国清)
　　·广教澄彧法师(钱唐)
　　·广教宝翔法师(钱唐)
　　·石壁行靖法师(钱唐)
　　·石壁行绍法师
　　·胜光瑞先法师(天台)
　　·通鉴知廉法师
　　·崇法愿齐法师
　　·高丽谛观法师
　　·吴越钱忠懿王
　　·常宁契能法师(温此下十师嗣昱师)
　　·通照觉明法师(钱唐千顷)
　　·安国至臻法师(下并钱唐)
　　·宝山怀庆法师
　　·明教晓乘法师
　　·宝藏悟真法师
　　·顶山怀至法师(姑苏)
　　·灵鹫志伦法师(下并钱唐)
　　·安国肃闲法师
　　·慈惠庆文法师(会稽)

宝云旁出世家
　　·(二世)天竺遵式法师
　　·延庆异闻法师
　　·兴国有基法师(四明)
　　·广慧体源法师(四明与矩师书)
　　·承天清晓法师(钱唐)
　　·钱唐善信法师(四明本纪)


　　章安旁出世家

　　禅师弘景。富阳文氏。贞观二十二年。于玉泉奉敕得度。依章安禀受止观。常诵法华。蒙普贤示身证明。天童奉侍左右。后于寺南十里别立精舍曰龙兴。天后证圣元年。诏同实叉难陀等译华严。自天后至中宗。凡三诏。入宫供养为受戒师。后乞还山。帝敕于林光宫。同天下名僧二十人修福置斋。帝亲赋诗。令中书令李峤等应和以为赠。师捧诗长揖振锡而行。天下荣之。
　　禅师吉藏。金陵人。七岁依兴皇朗法师出家。咨决大义。后游会稽止嘉祥寺。讲演法华自著章疏。智者再归天台。师与禅众百余人奉疏请讲法华不赴。暨章安弘法称心。因求法华玄义。发卷一览。即便感悟。乃焚弃旧疏深悔前作。来投章安咨受观法。炀帝时敕住京师日严寺。开演妙经四部云拥。唐高祖诏居延兴寺。一日晨起沐浴焚香。称佛名安坐而化。平时写造妙经二千部。讲法华三百遍。大品华严维摩大论。各数十遍。并著章疏行世。临终之日制死不怖论。投笔而化。
　　禅师明旷。天台人。依章安禀教观。广化四众专诵法华。章安撰八教大意。师首于三童寺录受。平时著述甚多。今所存心经疏耳。
　　禅师大慧。唐太宗赐号而忘其名。初闻章安说止观即得妙悟。隐居南岳专事修禅。鸟兽驯于坐隅。人服慈化。
　　禅师智拔。襄阳张氏。六岁依常济寺出家。日诵法华五纸。经中理义略有规绳。常曰。斯经乃诸佛出世大事也。一人一道非弘不通。周听既毕。入京师值吉藏禅师。命令覆述。师曰。一乘为云遂分为三亦可一乘为雨分为三否。众无对。藏师曰。拔公此问深得经旨。遂嘱以大法。后住耆阇山寺。常讲法华一年五遍。贞观十四年九月。于信士张英家开法华题竟。与众言别。即于座上加趺而化。

　　天宫旁出世家

　　禅师玄觉。永嘉戴氏。出家遍探三藏。精天台止观圆妙法门。四威仪中常冥禅观。因左溪朗公谢厉。遂与东阳策禅师。同诣曹溪见六祖振锡携瓶绕祖三匝。祖曰。夫沙门者。具三千威仪八万细行。大德何方而至生大我慢。师曰。生死事大无常迅速。祖曰。何不体取无生了无速乎。师曰。体即无生了本无速。祖曰。如是如是。于时大众无不愕然。师方具威仪参礼。须臾告辞。祖曰。返太速乎。师曰。本自非动岂有速耶。祖曰。谁知非动。师曰。仁者自生分别。祖曰。汝甚得无生之意。师曰。无生岂有意耶。祖曰。无意谁当分别。师曰。分别亦非意。祖曰。善哉善哉。少留一宿。时谓之一宿觉。翌日下山复回温江。学者辐凑。号真觉大师。睿宗先天元年。安坐示灭塔于西山。赐谥无相大师。塔曰净光。庆州刺史魏靖。缉所著文为十卷号永嘉集。
　　因草庵曰。魏靖收遗文总十篇为一集。答友人书。尚附其中。而不收证道歌者何耶。抑有说焉。以证道名歌。而如来设教修证之法。不出藏通别圆。今所谓道者。藏通修证乎。别圆修证乎。若舍此而别有修证者。得非永明所谓不依地位天魔外道者乎。义神智曰。讨疏寻经分别名相自不达耳。非经论过。不知讨谁疏耶。若慈恩等疏则可耳。若天台疏皆有方轨。摄法入心观与经合。非数他宝。岂可谓之分别名相而已哉。
　　洪觉范曰。梵僧觉称。谓西竺目此歌。为东土大乘经。若以义天跋别传议例之。此歌特未遭有识者。焚之耳。
　　论曰。左溪本纪。称为真觉为同门友。真觉传中。称左溪激厉遂谒曹溪。而又言精于天台止观之道。是知同学于天宫无可疑者。况永嘉集中全用止观遮照之旨。至此当益信。是宜系之天宫用见师授之意。但世传证道歌。辞旨乖戾。昔人谓非真作。岂不然乎。

　　左溪旁出世家

　　禅师神邕。字道恭。晋太尉蔡谟之后。世居越之诸暨。在襁褓中闻唱经声必凝神静听。年十三入道。依法华俊师。开元二十六年。奉敕得度。从俨师学四分律。俨曰。此子必为学者司南。既而去依左溪。学止观法华玄义。五夏敷演。听者悦服。天宝中游长安居安国寺。公卿问道结辙而至。适安史继乱振锡东归。道出襄汉。有著作郎韦子春。学瞻气刚与之酬酢。子春堕负满座惊服。中书舍人范咸叹曰。师可谓尘外摩尼(取若珠之明莹不染尘也)论中师子(取其论说若师子吼)既返故乡。居法华寺。自至德讫大历。频受众请登坛受戒。自丹阳以南。金华以北。称为教授师。建伽蓝于焦山赐额。大历初。中岳道士吴[竺-二+切]。造论毁佛。观察使陈少游。请决之。师约吴[竺-二+切]面论邪正。旗鼓才临[竺-二+切]已败北。遂著翻邪论三卷以攻余党。弟子智昂灵澈进明慧照等。依学有年。咸明禅慧。为当时闻人焉。
　　禅师道遵。字宗达。吴兴张氏。年二十。受具戒学毗尼。复参左溪习止观及法华三昧。尝从容谓门人曰。尧舜之民不必独义。教之至也。教若不至民何咎焉。乃广写法华。置经院于姑苏支硎山。举高行沙门二七人。常持法华。以烛继昼。用扬大雄之慈声。大历元年。郡刺史韦元甫。尚书刘晏等。尊慕大乘相与表奏。赐名法华道场。于是自江以东。置经院者十七所。皆法于师也。师于山中铸像写经。讲演妙法临坛度人。岁无虚景。天宝元年。于灵岩道场行法华三昧。忽睹大明上烛于天。身在光中以问荆溪。溪释之曰。智惠光明从心流出。将以显发第一义天者也。又尝见此身在空中坐。先达谓是垢尽理明洞达无碍之相。兴元元年七月晦。无疾告终。寺众同梦大殿忽倾。咸知法匠将亡之兆。传教门人灵输法盛道忻灵源。皆善弘禅法云。
　　禅师大义。萧山徐氏。七岁授经传。日诵数千言。年十二。入道于山阴灵隐寺。中宗登位覃恩度人。试诵法华中选第一。开元中。因丧亲入佛陇阅大藏以益冥报。遂谒左溪禀受止观大悟玄旨。常诵法华涅槃大小戒本。以为正业。临终之日。众闻弦管之声。议者谓天帝迎请诵经之相。
　　禅师元宗。永嘉吴氏。游学至江陵。谒左溪禀受禅要。后于紫金山专修禅观。初是山中多虎自师卜居。绝不见迹。一日学徒盛集。忽一老人趋拜座前。自言弟子乃虎。在此噬人多矣。因师开化得脱业躯。今将生天上特来报谢。言讫不见。大历二年。端坐示灭。
　　禅师道源。四明人。受业大宝寺(今慈溪永明)久依左溪咨受止观之法。洞达奥旨。学众心服(李华左溪碑云。明州道源。饱左溪之道味)。
　　禅师法源。受业越之法华。学左溪得其道(颜真卿。抚州宝应寺戒坛记。乃请止观大师法源。法泉。同住熏修。时大历六年也)。

　　荆溪旁出世家

　　禅师普门。岳阳何氏。父玠为常州仪兴尉。因家焉。师幼勤学问。登进士第入仕于朝。一旦悟世虚伪。抽簪去发居南岳寺。左右唯儒释典籍。麻衣葛履而已。既而去谒荆溪。学止观法华之旨深有造诣。善属文。尚古意。荆溪敬之待以友道。为释签辅行两序。自称普门子。其辞简健。历指习禅者之弊。梁肃称之曰。东南高僧普门元皓。予甚深之友也(送虚师序)贞元八年季冬六日。示寂于君山之偏室。春秋八十四。传教门人昙环。集遗文二百篇行于世(仪兴县君山乡。净乐寺。荆溪之受业。相去数里。有南岳寺)。
　　禅师元皓。字广成。吴门秦氏。初于龙兴寺从荆溪受法华止观之道。宴处山林居心三昧。后住开元寺。梁田二君劝其著述。乃注解涅槃。于首序中自录所证。著疏之时。感庭阶产异华。人世莫识。五采灵禽飞翔往来。元和十二年仲冬示寂。塔于虎丘之南原。师之同学知名者百余人。不列僧数者。翰林梁肃。谏议田敦。常侍崔恭三人也。门人禀教名世者。智净。仲仪。子瑜。道如。仲良辈。
　　禅师行满。万州南浦人。首造石霜学禅法。后住天台。听荆溪说止观顿悟妙旨。因栖止华顶峰下智者院充茶头。夜卧土床。烧粪扫以暖其下。脱衣就床。蚤虱群唼。或扪其衣。寂无有也。所居槛外大松上有寄生小树。遇师出坐必袅袅低俯。时谓此树为茶头作礼(袅而酌反长也)师于四十年间未尝便溺。或谓大士现身。受食而实不食。故致此也。开宝中。预告人曰。我且行矣。即请众诵文殊号。泊然而化。年八十八。尝著涅槃疏。禅师法颙。于毗陵建安寺筑止观堂。请荆溪讲说其中。梁肃为作止观堂记。
　　梁肃。字敬之。安定人。大历贞元间。文士多尚古学。唯肃最称渊奥。柳子厚记先友亦称。其最善为文。尝学天台之道于荆溪。深得心要。执弟子礼甚恭。以止观文义弘博览者费日。乃删定为六卷(慈云有云。文虽简要。而修相阙略)。又述统例以系于后。谓止观是救世明道之书。又为大师传论。备叙传教之大统。世谓论其文则雄深雅健。语其理则明白洞达。御史崔恭论之曰。知法要识权实。作天台禅林寺碑。达教源用境智。作荆溪大师碑(见崔恭作梁氏集序)又曰。朝廷尚德。故以公为太子侍读。国尚实录。故以公为史馆修撰。发号令敷王猷。故以公为翰林学士。三职齐著。则公之官于朝。不为不达矣。年过四十。士林归宗比夫颜子黄叔度。不为不寿矣。彼碌碌者老于郎署。白首人世又何补哉。
　　李华。字遐叔。赵州赞皇人。累中进士宏辞科。天宝十一年。徙右补阙。安录山乱屏居江南。李岘。表置幕府。擢吏部员外。即苦风痹。去官客山阳。勒子弟农。安于穷槁。晚事浮图法。不甚著书。唯士大夫家传墓版。州县碑颂。时时赍金帛往请。乃强为应。尝从荆溪受止观。为述大意一篇。大历初卒于家。

　　兴道旁出世家

　　法师守素。初从邃师受观心之法。既悟玄旨。入居京师大兴善寺。足不越阃长诵法华。至三万七千余部。夜则虎狼侍座听经。食则乌鹊就掌取粒。沙门幽玄赠之诗曰。三万莲经三十春。半生不踏院门尘。时以为实录。

　　高论旁出世家

　　法师悟恩。字修已。路氏常熟人。年十三。闻诵弥陀经心有所感。遂投破山兴福寺求度。初学毗尼。闻天台三观六即之说深符其意。晋开运初。造钱唐慈光因师室。因讲次覆述剖析幽微。时称义虎。及继踵开法。道名大播。初是一家教典。自会昌毁废文义残阙。师寻绎十妙研核五重。讲演大部二十余过。法华大意昭著于世。师之力也。与人言。不问贤愚悉示一乘圆意。或疑不善逗机。师曰。与作毒鼓之缘耳。平时一食。不离衣钵。不畜财货卧必右胁。坐必加趺。晨粥亲视明相。每布萨(此云净住)大众云集。潜然泪下。盖思大集有无戒满阎浮之言也。每以净业诲人。往生者多感瑞相。雍熙三年八月朔。中夜有白光自井而出。谓门人曰。吾报缘尽矣。乃绝粒禁言一心念佛。忽梦拥纳沙门。执金罏焚香。三绕其室。自称灌顶。吾已生净土。嘉汝所修。故来相迎。梦觉语其徒。犹闻异香。二十五日。为众说止观指归及观心大义。即端坐面西而逝。寺众文偃。闻空中丝竹铃铎之音。久而渐远。荼毗得舍利无算。后三十一年。法孙智圆。获遗骨于学众。乃凿石为塔。葬于马脑坡。
　　法师文备。字昭本。福之侯官郑氏诵法华维摩圆觉十六观小般若等。精练不忘。晋天福间。至会稽传百法论。闻天台三观为学者指南。遂来谒因师昼夜研心。凡法华净名光明疏句止观诸文。悉洞其旨。每与同门恩师。覆述观法莫逆于心。恩谓人曰。备虽后进。已与吾并驱于义解之途矣。恩师既没。复北面事恩以卒其业。师气度深靖终日如愚。或劝其诲人。师曰。讲授满门祖风未坠。抗迹开居从吾所好。于是陶神妙观。坐忘一室者。三十余秋。雍熙二年八月。微疾凭几三出圆相谓侍人曰。此吾所见净土事也。言讫累足而逝。
　　法师庆昭。字子文。钱唐胡氏。幼依开化院出家。十三受具戒。学天台之道。于奉先清师用力十七年。奉先谢世。众请师嗣讲。宛有父师之风。未几徙居石壁。属城南梵天。遇明舍所居为讲院。师徇请来居。讲风大振。天禧元年四月。无疾而化。平时讲说法华止观诸部。共百余周。传教弟子。自咸润而下九十七人。先是光明玄义有广略二本。恩师制发挥记解释略本。弟子清敏二师。共结难辞辅成师义。于是法智大师撰扶宗释难。力救广本十种观心。师与孤山亦撰辨讹。以救发挥之说。法智乃复备引前后之文详而论之。号十义书。而四明之学者。始指恩清昭圆之学。称为山外。盖贬之之辞云。
　　法师智圆。字无外。自号中庸子。或名潜夫。钱唐徐氏。学语即知孝悌。稍长常析木濡水。就石书字。列花卉若绵蕝(租曰反。汉书叔孙通治朝仪。为绵蕝野外习之。注云绵蕝者。束茅表位也)戏为讲训之状。父母异之令入空门。八岁即受具戒。二十一闻奉先清师传天台三观之道。负笈造焉。抠衣问辨。凡二年而清亡。遂往居西湖孤山。学者如市。杜门乐道。与处士林通为邻友。王钦若出抚钱唐。慈云遣使邀师。同往迓之。师笑谓使人曰。钱唐境上。且驻却一僧。师早瘿瘵疾。故又号病夫。讲道吟哦未尝少倦。预戒门人曰。吾殁后毋厚葬以罪我。毋建塔以诬我。毋谒有位求铭以虚美我。宜以陶器二合而瘗立石志名字年月而已。及亡门人如所戒。敛以陶器[(尸@禹)*斤]所居岩以藏之。不屋而坛。时乾兴元年二月也。得年四十有七。后十五年。积雨山颓。门人开视陶器。肉身不坏爪发俱长。唇微开露齿若珂玉。乃更袭新衣。屑众香散其上。而重瘗之(重音仲再也)崇宁三年。赐谥法慧大师。其所撰述文殊般若经疏。遗教经疏各二卷(净觉撰助宣记)般若心经疏。瑞应经疏。四十二章经注。不思议法门经疏。无量义经疏(玉慧觉撰杂珠记)普贤行法经疏。弥陀经疏各一卷。首楞严经疏十卷。世号十本疏主。又撰阐义钞三卷(释请观音经疏)。索隐记四卷(释光明句)。刊正记二卷(释观经疏)。表微记一卷(释光明玄)。垂裕记十卷(释净名略疏)。发源机要记二卷(释涅槃玄)。百非钞一卷(释涅槃疏金刚身品百非之义)。三德指归二十卷(释涅槃疏)。显性录四卷(释金錍)。摭华钞二卷(释圭峰兰盆疏)。西资钞一卷(释自造弥陀疏)。诒谋钞一卷(释自造心经疏)。谷响钞五卷(释自造楞严疏)。析重钞一卷(释自造文殊般若疏。大论云析重令轻)正义一卷(释十不二门)闲居编五十一卷(杂著诗文)皆假道适情为法行化之。旁赞云。尝谓楞严一经。剧谈常住真心。的示一乘修证。为最后垂范之典。门人有以撰疏为请曰。此经解者。已二三家。学者未安其说。师胡不以三观四教约文申义以启后人。师从之。研核大义。以为智者三止之说。与经悬契。净觉谓其得经之深非诸师所可及也(林间录。天台闻西天有首楞严。以世主秘严不肯传布。天台常遥礼愿。早至此土。又清凉云。此经吾不得而见之矣。当有宰官菩萨以文章翻译佛语。又数百年。当有肉身比丘。以吾教释此经)其疏四十二章经云。佛教东传。与仲尼伯阳之说为三。然孔老之训。谈性命未极于唯心。言报应未臻于三世。至于治天下安国家不可一日无也。至若释氏之为教。指虚空界悉我自心。非止言太极生两仪玄牝为天地根而已。考善恶报应悉我自业。非止言上帝无常天网恢恢而已。有以见仲尼伯阳。虽广大悉备。其于齐神明研至理者。略指其趣耳。大畅其妙者。则存乎释氏之教欤。又曰。复性有浅深。言事有远近。不得不异也。至于迁善远恶胜残去杀。不得不同也。

　　梵天昭法师法嗣

　　法师咸润字巨源。越上虞郑氏。七岁事等慈子明。进受具戒精究毗尼。因入天台读智者三观文有所省。遂诣钱唐开化昭师学。博通法华净名涅槃楞严之旨。昭师敬其夙成俾之分座。及昭师赴梵天。复令自代。景德四年。上虞宰裴焕。与里中缁素。迎还等慈宣演大教。天喜初。徙讲郡之隆教。述签疑以三种消伏。俱约圆论。为净觉所破。昭师示寂。复授以罏拂。嗣居梵天。讲演无虚日。天圣三年。徙居会稽永福。聚徒五百。日遣众行化以供二时。尝造普贤像率众行道。大士放光证明。时人尊之。曰忏主。谓可亚慈云也。门人述其德曰。师踞猊床挥麈柄。时渐三纪。五舍百讲。业成名立无愧古人。乃请李淑。撰传教弟子题名记。善朋为之首云。

　　孤山圆法师法嗣

　　法师惟雅。久依孤山悉得其旨。孤山制西资钞以解弥陀疏。扶病隐几口占其文。使雅师笔之。初日午后染毫。翌日初夜绝笔云。
　　镜庵曰。孤山以高世之才弥天之笔。著十疏以通经。述诸钞以解疏。其于翼赞教门厥功茂矣。但其相承所说法门。言境观则以真心为境。论总别则以理性为总。判事法二观不许修证。废光明广本。不用观心。唯论心具心造不许色具色造。如是等义布诸简策。于是义学之士有习其说者。世必指为山外诸师之见。惜哉。夫称宗师者须具三眼。一曰教眼。明识权实大小之法也。二曰道眼。亲践诸行修证之门也。三曰宗眼。深穷圆顿即具之旨也。往往山外诸师宗眼未明。以故所见未臻圆极耳。别教菩萨。神通智慧岂容思议。以由未证圆位被斥为权。又初地不知二地举足下足。一切圣贤皆以无为法而有差别。然则议山外者。请以此意恕之。
</div>
    <div class="pagination">
<a href="佛祖统纪_page15.html">上一页</a><span>...</span><a href="佛祖统纪_page11.html">11</a><a href="佛祖统纪_page12.html">12</a><a href="佛祖统纪_page13.html">13</a><a href="佛祖统纪_page14.html">14</a><a href="佛祖统纪_page15.html">15</a><span class="current-page">16</span><a href="佛祖统纪_page17.html">17</a><a href="佛祖统纪_page18.html">18</a><a href="佛祖统纪_page19.html">19</a><a href="佛祖统纪_page20.html">20</a><a href="佛祖统纪_page21.html">21</a><span>...</span><a href="佛祖统纪_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
