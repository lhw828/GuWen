<!DOCTYPE html>
<html>
<head>
    <meta charset="UTF-8">
    <title>续传灯录 - 第 59 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续传灯录 - 第 59 页/共 74 页</h1>
    <div class="content">　　·宝藏本禅师
　　·祥符清海禅师
　　·净众了灿禅师
　　·谷山海禅师(已上十人见录)
　　·灵岩昼禅师
　　·启霞楚谦禅师
　　·福圣深禅师
　　·千山智嵩禅师
　　·融藏主
　　·发书记(已上六人无录)


　　龙门佛眼远禅师法嗣二十一人
　　·龙翔士圭禅师
　　·云居善悟禅师
　　·西禅文琏禅师
　　·黄龙法忠禅师
　　·乌巨道行禅师
　　·白杨法顺禅师
　　·云居法如禅师
　　·归宗正贤禅师
　　·道场明辨禅师
　　·方广深禅师
　　·成都世奇首座
　　·净居尼惠温禅师
　　·凭楫给事(已上十三人见录)
　　·云居圆禅师
　　·云居祖禅师
　　·三圣道方禅师
　　·寂庵主
　　·三角劼禅师
　　·三圣真常禅师
　　·辨侍者
　　·越州石佛世奇禅师(已上八人无录)


　　开福道宁禅师法嗣一人
　　·大沩善果禅师(见录)


　　自得晖禅师法嗣四人
　　·雪窦德云禅师
　　·仗锡崇坚禅师
　　·华藏慧祚禅师
　　·雪窦焕禅师(已上四人无录)


　　瑞岩石窗恭禅师法嗣二人
　　·净慈重皎禅师
　　·净慈壁禅师(已上二人无录)


　　大沩智禅师法嗣四人
　　·雪盖澄禅师
　　·石霜能禅师
　　·泰岳久禅师
　　·陈与义居士(已上四人无录)



　　续传灯录卷第二十九


　　大鉴下第十六世


　　太平勤禅师法嗣

　　常德府文殊心道禅师。眉州徐氏子。年三十得度。诣成都习唯识自以为至。同舍诘之曰。三界唯心万法唯识。今目前万象纵然心识安在。师茫然不知对。遂出关周流江淮。既抵舒之太平。闻佛鉴禅师夜参举赵州柏树子话。至觉铁嘴云先师无此语莫谤先师好。因大疑提撕既久。一夕豁然。即趋丈室拟叙所悟。鉴见来便闭门。师曰。和尚莫谩某甲。鉴云。十方无壁落何不入门来。师以拳擉破窗纸。鉴即开门搊住云。道道。师以两手捧鉴头作口啐而出。遂呈偈曰。赵州有个柏树话。禅客相传遍天下。多是摘叶与寻枝。不能直向根源会。觉公说道无此语。正是恶言当面骂。禅人若具通方眼。好向此中辨真假。鉴深然之。每对客称赏。后命分座。襄守请开法天宁。未几擢大别文殊。上堂曰。师子颦呻象王哮吼。云门北斗里藏身。白云因何唤作手。三世诸佛不能知。狸奴白牯却知有。且道作么生是他知有底事。雨打梨花蛱蝶飞。风吹柳絮毛毬走。上堂拈拄杖直上指曰。恁么时刺破憍尸迦脚跟。卓一下曰。恁么时卓碎阎罗王顶骨。乃指东畔曰。恁么时穿过东海鲤鱼眼睛。指西畔曰。恁么时塞却西王母鼻孔。且道总不恁么时如何。今年雨水多各宜频晒眼。宣和改元下诏改僧为德士。上堂。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义当观时节因缘。且道即今是甚么时节。毗卢遮那顶戴宝冠。为显真中有俗。文殊老叟身披鹤氅。且要俯顺时宜。一人既尔众人亦然。大家成立丛林。喜得群仙聚会。共酌迷仙酒。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙著出神机之外。进一步便到大罗天上。退一步却入九幽城中。秖如不进不退一句。又作么生道。直饶羽化三清路。终是轮回一幻身。二年九月复僧上堂。不挂田衣著羽衣。老君形相颇相宜。一年半内闲思想。大底兴衰各有时。我佛如来预谶法之有难。教中明载无不委知。较量年代正在于兹。魔得其便惑乱正宗。僧改俗形佛更名字。妄生邪解删削经文。铙钹停音钵盂添足。多般矫诈欺罔　圣君。赖我　皇帝陛下圣德圣明。不忘付嘱不废其教。特赐宸章颁行天下。仍许僧尼重新披削。实谓寒灰再焰枯木重荣。不离俗形而作僧形。不出魔界而入佛界。重鸣法鼓再整颓纲。迷仙酬变为甘露琼浆。涉虚词翻作还乡曲子。放下银木简拈起尼师坛。昨朝稽首擎拳。今日和南不审。秖改旧时相不改旧时人。敢问大众旧时人是一个是两个。良久曰。秋风也解嫌狼藉。吹尽当年道教灰。建炎三年春示众举临济入灭嘱三圣因缘。师曰。正法眼藏瞎炉灭。临济何曾有是说。今古时人皆妄传。不信但看后三月。至闰三月贼钟相叛。其徒欲举师南奔者。师曰。学道所以了生死何避之有。贼至。师曰。速见杀以快汝心。贼即举槊残之。血皆白乳。贼骇引席覆之而去。
　　韶州南华知昺禅师。蜀之永康人也。上堂。此事最希奇。不碍当头说。东邻田舍翁。随例得一橛。非唯贯声色。亦乃应时节。若问是何宗。八字不著丿。击禅床下座。上堂。日日说时时举。似地擎山争几许。陇西鹦鹉得人怜。大都秖为能言语。休思惟带伴侣。智者聊闻猛提取。更有一般也大奇。猫儿偏解捉老鼠。上堂一拄杖向空中搅曰。搅长河为酥酪。鰕蟹犹自眼搭眵。卓一下曰。变大地作黄金。穷汉依前赤骨力。为复自家无分。为复不肯承当。可中有个汉荷负得行。多少人失钱遭罪。再卓一下曰。还会么。宝山到也须开眼。勿使忙忙空手回。上堂。春光烂熳华争发。子规啼落西山月。憍梵钵提长吐舌。底事分明向唯说。嗄。上堂。迷不自迷对悟立迷。悟不自悟因迷说悟。所以悟为迷之体。迷为悟之用。迷悟两无从。个中无别共。无别共拨不动。祖师不将来。鼻孔千斤重。
　　潭州龙牙智才禅师。舒州施氏子。早服勤于佛鉴法席。而局务不辞难。名已[米/耳]于丛林。及游方迫暮至黄龙。适死心在三门问其所从来。既称名则知为舒州太平。才庄主矣。翌日入室。死心问曰。会得最初句。便会末后句。会得末后句。便会最初句。最初末后拈放一边。百丈野狐话作么生会。师曰。入户已知来见解。何须更举轹中泥。心曰。新长老死在上座手里也。师曰。语言虽有异至理且无差。心曰。如何是无差底事。师曰。不扣黄龙角焉知颔下珠。心便打。初住岳麓。开堂日僧问。德山棒临济喝今日请师为拈掇。师曰。苏噜苏噜。曰苏噜苏噜还有西来意也无。师曰。苏噜苏噜。由是丛林呼为才苏噜。后迁龙牙。因钦宗皇帝登位。众官请上堂。祝圣已就座。拈拄杖卓一下曰。朝奏疏中道本来奥境诸佛妙场。适来拄杖子已为诸人说了也。于斯悟去。理无不显事无不周。如或未然不免别通个消息。舜日重明四海清。满天和气乐升平。延祥拄杖生欢喜。掷地山呼万岁声。掷拄杖下座。上堂弹指一下曰。弹指圆成八万门。刹那灭却三祇劫。若也见得行得。健即经行困即歇。若也不会。再个鸬鹚扛个鳖。上堂举。死心和尚小参曰。若论此事如人家有三子。第一子聪明智慧孝养父母。接待往来主掌家业。第二子凶顽狡猾贪淫嗜酒。倒街卧巷破坏家业。第三子盲聋喑哑菽麦不分。是事不能秖会吃饭。三人中黄龙要选一人用。更有四句。死中有活活中有死。死中常死活中常活。将此四句验天下衲僧。师曰。唤甚么作四句。三人姓甚名谁。若也识得与黄龙把手并行。更无纤毫间隔。如或未然不免借水献华去也。三人共体用非用。四句同音空不空。欲识三人并四句。金乌初出一团红。师居龙牙十三载。以清苦莅众。衲子敬畏。大师席公震迁住云溪经四稔。绍兴戊午八月望俄集众付寺事。仍书偈曰。戊午中秋之日。出家住持事毕。临行自己尚无。有甚虚空可觅。其垂训如常。一十三日再集众示问曰。涅槃生死尽是空华。佛及众生并为增语。汝等诸人合作么生。众皆下语不契。师喝曰。苦苦。复曰。白云涌地明月当天。言讫冁然而逝。火浴获设利五色。并灵骨塔于寺之西北隅。
　　明州蓬莱卿禅师上堂。有句无句如藤倚树。且任诸方点头。及乎树倒藤枯。上无冲天之计。下无入地之谋。灵利汉这里著得一只眼。便见七纵八横。举拂子曰。看看一曲两曲无人会。雨过夜塘秋水深。上堂。杜鹃声里春光暮。满地落花留不住。琉璃殿上绝行踪。谁人解插无根树。举拄杖曰。这个是无根底。且道解开花也无。良久曰。秖因连夜雨又过一年春。上堂举。法眼道。识得橙子周匝有余。云门道识得橙子天地悬殊。师曰。此二老人一人向高高山顶立。一人向深深海底行。然虽如是。一不是二不成。落花流水里啼莺。闲亭雨歇夜将半。片月还从海底生。
　　安吉州何山佛灯守珣禅师。郡之施氏子。参广鉴瑛禅师不契。遂造太平随众咨请邈无所入。乃封其衾曰。此生若不彻去誓不展此。于是昼坐宵立如丧考妣。逾七七日忽佛鉴。上堂曰。森罗及万象一法之所印。师闻顿悟往见鉴。鉴曰。可惜一颗明珠被这风颠汉拾得。乃诘之曰。灵云道。自从一见桃花后。直至如今更不疑。如何是他不疑处。师曰。莫道灵云不疑。只今觅个疑处了不可得。鉴曰。玄沙道。谛当甚谛当。敢保老兄未彻在。那里是他未彻处。师曰。深知和尚老婆心切。鉴然之。师拜起呈偈曰。终日看天不举头。桃花烂熳始抬眸。饶君更有遮天网。透得牢关即便休。鉴嘱令护持。是夕厉声谓众曰。这回珣上座稳睡去也。圆悟闻得疑其未然。乃曰。我须勘过始得。遂令人召至。因与游山偶到一水潭。悟推师入水。遽问曰。牛头未见四祖时如何。师曰。潭深鱼聚。悟曰。见后如何。师曰。树高招风。悟曰。见与未见时如何。师曰。伸脚在缩脚里。悟大称之。鉴移蒋山命分座说法。出住庐陵之禾山。退藏故里。道俗迎居天圣。后徙何山及天宁。上堂。[車*度]轹钻住山斧。佛祖出头未轻与。纵使醍醐满世间。尔无宝器如何取。阿呵呵。神山打罗道吾作舞。甜瓜彻蒂甜。苦瓠连根苦。上堂举婆子烧庵话。师曰。大凡扶宗立教须是其人。尔看他婆子。虽是个女人。宛有丈夫作略。二十年簁油费酱固是可知。一日向百尺竿头做个失落。直得用尽平生腕头气力。自非个俗汉知机洎乎巧尽拙出。然虽如是诸人要会么。雪后始知松柏操。事难方见丈夫心。上堂。如来禅祖师道。切忌将心外边讨。从门所得即非珍。特地埋藏衣里宝。禅家流须及早拨动祖师关棙。抖擞多年布袄。是非毁誉付之空。竖阔横长浑恰好。君不见寒山老。终日嬉嬉长年把扫。人问其中事若何。入荒田不拣信手拈来草。参。僧问。如何是宾中宾。师曰。客路如天远侯门似海深。曰如何是宾中主。师曰。长因送客处忆得别家时。曰如何是主中宾。师曰。相逢不必问前程。曰如何是主中主。师曰。一朝权祖令。谁是出头人。曰宾主已蒙师指示。向上宗乘事若何。师曰。向上问将来。曰如何是向上事。师曰。大海若知足百川应倒流。僧礼拜。师曰。珣上座三十年学得底。师尝谓众曰。兄弟如有省悟处。不拘时节请来露个消息。雪夜有僧扣方丈门。师起秉烛震威喝曰。雪深夜半求决疑情。因甚么威仪不具。僧顾视衣裓。师逐出院。每曰。先师秖年五十九。吾年五十六矣。来日无多。绍兴甲寅解制退天宁之席。谓双槐居士郑绩曰。十月八日是佛鉴忌。则吾时至矣。乞还障南。十月四日郑公遣弟僧道如讯之。师曰。汝来正其时也。先一日不著便。后一日蹉过了。吾虽与佛鉴同条生终不与同条死。明早可为我寻一只小船子来。如曰。要长者要高者。师曰。高五尺许。越三日鸡鸣端坐如平时。侍者请遗偈。师曰。不曾作得言讫而逝。阇维舌根不坏。郡人陈师颜以宝函藏其家。门弟子奉灵骨塔于普应院之侧。
　　隆兴府泐潭择明禅师。上堂举赵州访茱萸探水因缘。师曰。赵老云收山岳露茱萸雨过竹风清。谁家别馆池塘里。一对鸳鸯画不成。又举德山托钵话。师曰。从来家富小儿娇。偏向江头弄画桡。引得老爷把不住。又来船上助歌谣。上堂。永嘉道。一月普现一切水。一切水月一月摄。竖起拂子云。看看千江竞注万派争流。若也素善行舟便谙水脉。可以优游性海笑傲烟波。其或未然。且归林下坐更待月明时。
　　台州宝藏本禅师上堂。清明已过十余日。花雨阑珊方寸深。春色恼人眠不得。黄鹂飞过绿杨阴。遂大笑下座。
　　吉州大中祥符清海禅师。初见佛鉴。鉴问。三世诸佛一口吞尽。何处更有众生可教化。此理如何。师拟进语。鉴喝之。师忽领旨。述偈曰。实际从来不受尘。个中无旧亦无新。青山况是吾家物。不用寻家别问津。鉴曰。放下著。师礼拜而出。
　　漳州净众佛真了灿禅师。泉南罗氏子。上堂。重阳九日菊花新。一句明明亘古今。杨广橐驼无觅处。夜来足迹在松阴。
　　隆兴府谷山海禅师上堂。一举不再说已落二三。相见不扬眉翻成造作。设使动弦别曲。告往知来。见鞭影便行。望刹竿回去。脚跟下好与三十棒。那堪更向这里。撮摩石火收捉电光。工夫枉用浑闲事。笑倒西来碧眼胡。卓拄杖下座。

　　龙门佛眼远禅师法嗣

　　温州龙翔竹庵士圭禅师。成都史氏子。初依大慈宗雅。心醉楞严逾五秋。南游谒诸尊宿始登龙门。即以平时所得白佛眼眼曰。汝解心已极但欠著力开眼耳。遂俾职堂司。一日侍立次问云。绝对待时如何。眼曰。如汝僧堂中白椎相似。师罔措。眼至晚抵堂司。师理前话。眼曰。闲言语。师于言下大悟。政和末出世和之天宁。屡迁名刹。绍兴间奉诏开山雁荡能仁。时真歇居江心闻师至。恐缘法未熟。特过江迎归方丈大展九拜以诱温人。由是翕然归敬。未视篆。其徒惧行规法深夜放火鞠为瓦砾之墟。师竟就树缚屋。升座示众云。爱闲不打鼓山鼓。投老来看雁荡山。杰阁危楼浑不见。溪边茅屋两三间。还有共相出手者么。喝一喝下座。听法檀施并力营建。未几复成宝坊。次补江心。上堂曰。万年一念一念万年。和衣泥里辊。洗脚上床眠。历却来事秖在如今。大海波涛涌。小人方寸深。拈起拄杖曰。汝等诸人未得个入头。须得个入头。既得个入头。须有出身一路始得。大众且作么生。是出身一路。良久曰。雪压难摧涧底松。风吹不动天边月。卓拄杖下座。上堂。万机不到。眼见色耳闻声。一句当阳。头戴天脚踏地。尔诸人秖知今日是五月初一。殊不知金乌半夜忙忙去。玉兔天明上海东。以拂子击禅床下座。上堂。明明无悟有法即迷。诸人向这里立不得。诸人向这里住不得。若立则危。若住则瞎。直须意不停玄。句不停意。用不停机。此三者既明。一切处不须管带自然现前。不须照顾自然明白。虽然如是。更须知有向上事。久雨不晴。咄。上堂。一叶落天下秋。欲穷千里目。更上一层楼。一尘起大地收。嘉州打大像。陕府灌铁牛。明眼汉合作么生。良久曰。久旱檐头句桥流水不流。卓拄杖下座。上堂。见见之时见非是见。见犹离见见不能及。落花有意随流水。流水无情恋落花。诸可还者自然非汝。不汝还者非汝而谁。长恨春归无觅处。不知转入此中来。喝一喝曰。三十年后莫道能仁教坏人家男女。上堂僧问。如何是祖师西来意。师曰。东家点灯西家暗坐。曰未审意旨如何。师曰。马便搭鞍驴便推磨。僧礼拜。师曰灵利衲僧秖消一个。遂曰。马搭鞍驴推磨。灵利衲僧秖消一个。纵使东家明点灯。未必西家暗中坐。西来意旨问如何。多口阿师自招祸。僧问。如何是第一义。师曰。尔问底是第二义。问狗子还有佛性也无。赵州道无。意旨如何。师曰。一度著蛇咬怕见断井索。问燕子深谈实相善说法要此理如何。师曰。不及雁衔芦。问如何是佛。师曰。华阳洞口乌龟。问鲁祖面壁意旨如何。师曰。金木水火土。罗睺计都星。问有句无句如藤倚树时如何。师曰。作贼人心虚。曰国师三唤侍者又作么生。师曰。打鼓弄猢狲鼓破猢狲走。丙寅七月十八日召法属长老宗范付后事。次日沐浴声钟集众就座泊然而逝。荼毗日送者均获设利。奉灵骨塔于鼓山。
　　南康军云居高庵善悟禅师。洋州李氏子。年十一去家业经得度有夙慧。闻冲禅师举武帝问达磨因缘。如获旧物。遽曰。我既廓然何圣之有。冲异其语。勉之南询。蒙授记于龙门。一日有僧被蛇伤足。佛眼问曰。既是龙门为甚么却被蛇咬。师即应曰。果然现大人相。眼益器之。后传此语到昭觉。圆悟云。龙门有此僧耶。东山法道未寂寥尔。住后上堂。少林面壁。怀藏东土西天。欧阜升堂。充塞四维上下。致使山巍巍而砥掌平。水昏昏而常自清。花非艳而结空果。风不摇而片叶零。人无法。而得咨问。佛无心而更可成。野蔬淡饭延时日。任运随缘道自灵。毕竟如何。日午打三更。
　　遂宁府西禅文琏禅师。郡之张氏子。上堂。一向恁么去。直得凡圣路绝水泄不通。铁蛇钻不入。铁锤打不破。至于千里万里鸟飞不度。一向恁么来。未免灰头土面带水拖泥。唱九作十指鹿为马。非唯孤负先圣。亦乃埋没己灵。敢问大众。且道恁么去底是。恁么来底是。芍药花开菩萨面。棕榈叶散夜叉头。上堂。诸方浩浩谈玄。每日撞钟打鼓。西禅无法可说。勘破灯笼露柱。门前不置下马台。免被傍人来借路。若借路须照顾脚下。若参差邯郸学唐步。上堂。心生种种法生。森罗万象纵横信手拈来便用。日轮午后三更。心灭种种法灭。四句百非路绝。直饶达磨出头。也是眼中著屑。心生心灭是谁。木人携手同归。归到故乡田地。犹遭顶上一锤。上堂。正月孟春犹寒。直下言端语端。拈起衲僧鼻孔。穿开祖佛心肝。知有者。达磨不来东土。二祖不往西天。不知有者。谁知当面蹉过。迢迢十万八千。山僧为尔重说偈言。大众莫教孤负。孟春犹寒。僧问。师子未出窟时如何。师曰。爪牙已露。曰出窟后如何。师曰。龙头蛇尾。曰出与未出时如何。师曰。正好吃棒。问以一重去一重即不问。不以一重去一重时如何。师曰。阇黎有许多工夫。
　　隆兴府黄龙牧庵法忠禅师。四明姚氏子。十九试经得度。习台教悟一心三观之旨。未能泯迹。遍参名宿至龙门。观水磨旋转发明心要。乃述偈曰。转大法轮。目前包里。更问如何。水推石磨。呈佛眼。眼曰。其中事作么生。师曰。涧下水长流。眼曰。我有末后一句待分付汝。师即掩耳而去。后至庐山于同安枯树中绝食清坐。宣和间湘潭大旱祷而不应。师跃入龙渊呼曰。业畜当雨一尺雨随至。居南岳每跨虎出游。儒释望尘而拜。住后上堂。张公吃酒李公醉。子细思量不思议。李公醉醒问张公。恰使张公无好气。无好气不如归家且打睡。上堂。今朝正月半。有事为君断。切忌两眼睛。被他灯火换。上堂。我有一句子。不借诸圣口。不动自己舌。非声气呼吸。非情识分别。假使净名杜口于毗耶。释迦掩室于摩竭。大似掩耳偷铃。未免天机漏泄。直饶德山入门便棒。临济入门便喝。若向牧庵门下。检点将来秖得一橛。千种言万般说。秖要教君自家歇。一任大地虚空七凹八凸。僧问。如何是佛。师曰。莫向外边觅。曰如何是心。师曰。莫向外边寻。曰如何是道。师曰。莫向外边讨。曰如何是禅。师曰。莫向外边传。曰毕竟如何。师曰。静处萨婆诃。问大众临筵请师举唱。师竖起拂子。僧曰。乞师再垂方便。师击禅床一下。后示寂塔于香原洞。
　　衢州乌巨雪堂道行禅师。处州叶氏子。依泗州普照英禅师得度。去参佛眼。一日闻举玄沙筑著脚指话遂大悟。住后上堂。会即便会玉本无瑕。若言不会碓嘴生花。试问九年面壁。何如大会拈花。南明恁么商确。也是顺风撒沙。参。上堂。云笼岳顶百鸟无声。月隐寒潭龙珠自耀。正当恁么时直得石梁忽然大悟。石洞顿尔心休。虚空开口作证。溪北石僧点头。诸人总在这里瞌睡。笑杀陕府铁牛。上堂。佛说三乘十二分顿渐偏圆。痴人面前不得说梦。祖师西来直指人心见性成佛。痴人面前不得说梦。临济三玄。云门三句。洞山五位。痴人面前不得说梦。南明恁么道。还免得遭人检责也无。所以古人道。石人机似汝也解唱巴歌。汝若似石人雪曲也应和。还有和雪曲底么。若有唤来与老僧洗脚。上堂。通身是口说得一半。通身是眼用得一橛。用不到处说有余。说不到处用无尽。所以道。当用无说。当说无用。用说同时用说不同时。诸人若也拟议。西峰在尔脚底。到国清众请上堂。句亦刬意亦刬。绝毫绝牦处如山如岳。句亦到意亦到。如山如岳处绝毫绝牦。忽若拶通一线。意句俱到俱不到。俱刬俱不刬。直得三句外绝牢笼。六句外无标的。正当恁么时一句作么生道。倾盖同途不同辙。相将携手上高台。上堂举赵州示众云。老僧除却二时斋粥是杂用心处。师曰。今朝六月旦。行者击鼓长老升堂。尔诸人总来这里杂用心。上堂举。僧问云门。如何是惊人句。门曰响。师曰。云门答这僧话不得便休。却鼓粥饭气以当平生。上堂。黄梅雨麦秋寒。恁么会太无端。时节因缘佛性义。大都须是髑髅干。示众举。玑和尚问僧。禅以何为义。众下语皆不契理。僧请益玑。玑代云。以谤为义。师曰。三世诸佛是谤。西天二十八祖是谤。唐土六祖是谤。天下老和尚是谤。诸人是谤。山僧是谤。于中还有不谤者也无。谈玄说妙河沙数。争似双峰谤得亲。师示疾。门弟子教授汪公乔年至省候。师以后事委之。示以偈曰。识则识自本心。见则见自本性。识得本心本性。正是宗门大病。注曰。烂泥中有刺。莫道不疑好。黎明沐浴更服跏趺而逝。阇维五色设利烟所至处累然。齿舌不坏。塔于寺之西。
　　抚州白杨法顺禅师。绵州文氏子。依止佛眼闻普说。举傅大士心王铭云。水中盐味色里胶青决定是有不见其形。师于言下有省。后观宝藏迅转顿明大法。趋丈室作礼呈偈曰。顶有异峰云冉冉。源无别派水冷冷。游山未到山穷处。终被青山碍睛眼。眼笑而可之。住后上堂。好事堆堆叠叠来。不须造作与安排。落林黄叶水推去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。忽有个衲僧出来道。长老少卖弄得恁么穷乞相。山僧秖向他道。却被尔道著。上堂。我手何似佛手。天上南星北斗。我脚何似驴脚。往事都来忘却。人人尽有生缘。个个足方顶圆。大愚滩头立处。孤月影射深湾。会不得见还难。一曲渔歌过远滩。示众。染缘易就道业难成。不了目前万缘差别。秖见境风浩浩。凋残功德之林。心火炎炎烧尽菩提之树。道念若同情念成佛多时。为众一似为己。彼此事办。不见他非我是。自然上敬下恭。佛法时时现前。烦恼尘尘解脱。上堂。鸡鸣晓月狗吠枯椿。只可默会难入思量。看不见处动地放光。说不到处天地玄黄。抚城尺六状纸。元来出在清江。大众。分明话出人难见。昨夜三更月到窗。上堂。风吹茅茨。屋脊漏雨打。阇黎眼睛湿。恁么分明却不知。却来这里低头立。时绍灯上座闻之有省。后住婺之广教。因病示众。久病未尝推木枕。人来多是问如何。山僧据问随缘对。窗外黄鹂口更多。只如七尺之躯甚处受病。众中具眼者试为山僧指出病源。众下语皆不契。师自拊掌一下作呕吐声。又云好个木枕子。师律身清苦。出入唯杖笠独行。后示寂阇维收设利目睛齿舌数珠同灵骨塔于寺西。
　　南康军云居法如禅师。丹丘胡氏子。依护国瑞禅师祝发登具。遍参浙右诸宗匠。晚至龙门以平日所证白佛眼。眼曰此皆学解非究竟事。欲了生死当求妙悟。师骇然谛信。一日命主香积。以道业未办固辞。眼勉曰。姑就职。其中大有人为汝说法。未几晨兴开厨门望见圣僧契所未证即白佛眼。眼曰这里还见圣僧么。师诣前问讯叉手而立。眼曰。向汝道。大有人为汝说法。住后上堂。一法若有毗卢堕在凡夫。万法若无普贤失其境界。向这里有无俱遣得失两亡。直得十方诸佛不见。诸人且道。十二时中向甚么处安身立命。披蓑侧立千峰外。引水浇蔬五老前。上堂。乾坤之内宇宙之间。中有一宝秘在形山。云居又且不然。乾坤之内宇宙之间。中有一宝。掷下拄杖云。大众也须识取。
　　南康军归宗真牧正贤禅师。潼州陈氏子。世为名儒。幼从三圣海澄为苾刍具满分戒。游成都依大慈秀公习经轮。凡典籍过目成诵义亦顿晓。秀称为经藏子。出蜀谒诸尊宿。后扣佛眼。一日入室眼举殷勤抱得旃檀树。语声未绝师顿悟。眼曰。经藏子漏逗了也。自是与师商确渊奥亹亹无尽。眼称善。因手书真牧二字授之。绍兴己巳归宗虚席。郡候以礼请坚卧不应。宝文李公懋尝问道于师。同属官强之乃就。上堂。且第一句如何道。汝等若向世界未成时父母未生时。佛未出世时。祖师未西来时。道得已是第二句。且第一句如何道。直饶尔十成道得。未免左之右之。卓拄杖下座。上堂良久召大众曰。作么生。若也拟议。贤上座谩尔诸人去也。打地和尚嗔他秘魔岩主。擎个叉儿胡说乱道。遂将一掴成赍粉。散在十方世界。还知么。举拂子曰。而今却在拂子头上说。一切智智清净无二无二分无别无断故。还闻么。阎老子知得。乃曰。贤上座尔若相当去不妨奇特。或不相当总在我手里。秖向他道。阎老子尔也退步。摸索鼻孔看。击禅床下座。僧问。久默斯要已泄真机。学人上来请师开示。师曰。耳朵在甚么处。曰一句分明该万象。师曰。分明底事作么生。曰台星临照枯木回春。师曰。换却尔眼睛。
　　安吉州道场正堂明辩禅师。本郡俞氏子。幼事报本蕴禅师圆颅受具。后谒诸名宿。至西京少林闻僧举佛眼以古诗发明罽宾王斩师子尊者话。曰杨子江头杨柳春。杨花愁杀渡江人。一声羌笛离亭晚。君向潇湘我向秦。师默有所契。即趋龙门求入室。佛眼问。从上祖师方册因缘许尔会得。忽举拳曰。这个因何唤作拳。师拟对。眼筑其口曰。不得作道理。于是顿去知见。住后上堂。猛虎口边拾得。毒蛇头上安排。更不钉椿摇橹。回头别有生涯。婆子被我勘破了。大悲院里有村斋。上堂。净五眼涌金春色晚。得五力吹落碧桃华。唯证乃知难可测。卓拄杖曰。一片何人得流经十万家。上堂。三祖道。但莫憎爱洞然明白。当时老僧若见便与一掴。且道是憎邪是爱邪。近来经界稍严。不许诡名挟佃。解夏上堂。十五日已前不得去。少林只履无藏处。十五日已后不得住。桂子天香和雨露。正当十五日又且如何。阿呵呵。风流不在著衣多。上堂举。僧问投子。大死底人却活时如何。子曰。不许夜行投明须到。师曰。我疑千年苍玉精化为一片秋水骨。海神欲护护不得。一旦鳖头忽擎出。上堂。华开陇上柳绽堤边。黄莺调叔夜之琴。芳草入谢公之句。何必闻声悟道见色明心。非唯水上觅沤。已是眼中著屑。擘开胸曰。汝等当观我紫磨金色之身。今日则有明日则无。大似无风起浪。全不知羞。且道今日事作么生。好个迷逢达磨。不知谁解承当。僧问。如何是佛。师乃鸣指三下。问语默涉离微如何通不犯。师曰。横身三界外独脱万机前。曰秖如风穴道。长忆江南三月里鹧鸪啼处百花香又作么生。师曰。说这个不唧[口*留]汉作么。曰嫩竹摇金风细细。百华铺地日迟迟。师曰尔向甚么处见风穴。曰眼里耳里绝潇洒。师曰。料掉无交涉。问莲华未出水时如何。师曰。未过冬至莫道寒。曰出水后如何。师曰。未过夏至莫道热。曰出与未出时如何。师曰。三十年后不要错举。问如何是佛。师曰。无柴猛烧火。曰如何是法。师曰。贫做富装里。曰如何是僧。师曰。卖扇老婆手遮日。曰如何是和尚栗棘蓬。师曰。不答此话。曰为甚么不答。师大笑曰。吞不进吐不出。问如何是一喝如金刚王宝剑。师曰。古墓毒蛇头戴角。曰如何是一喝如踞地师子师。曰虚。空笑点头曰。如何是一喝如探竿影草。师曰。石人拍手笑呵呵。曰如何是一喝不作一喝用。师曰。布袋里猪头。曰四喝已蒙师指示。向上还有事也无。师曰有。曰如何是向上事。师曰。锯解秤锤。随声便喝。佛眼忌拈香。龙门和尚阐提潦倒。不信佛法灭除禅道。拶破毗卢向上关。猫儿洗面自道好。一炷沉香炉上然。换手捶胸空懊恼。遂摇手曰。休懊恼。以坐具搭肩上作女人拜曰。莫怪下房媳妇触忤大人好。室中垂问曰。猫儿为甚么爱捉老鼠。又曰。板鸣因甚么狗吠。师家风严冷初机多惮之。因赞达磨曰。升元阁前懡[怡-台+羅]。洛阳峰畔乖张。皮髓传成话杷。只履无处埋藏。不是一番寒彻骨。争得梅花扑鼻香。雪堂行一见大称赏曰。先师犹有此人在。只消此赞可以坐断天下人舌头。由是衲子奔辏。临终登座拈拄杖。于左边卓一下曰。三十二相无此相。于右边卓一下曰。八十种好无此好。僧繇一笔画成。志公露出草藁。又卓一下顾大众曰。莫懊恼。直下承当休更讨下座归方丈。俨然趺坐而逝。火后收灵设骨利藏所建之塔。曰仙人山。
　　潭州方广深禅师。僧问。一法若有毗卢堕在凡夫。万法若无普贤失其境界。未审意旨如何。师曰。富嫌千口少贫恨一身多。
　　世奇首座者。成都人也。遍依师席晚造龙门。一日燕坐瞌睡间群蛙忽鸣。误听为净发版响亟趋往。有晓之者曰。蛙鸣非版也。师恍然诣方丈剖露。佛眼曰。岂不见罗睺罗。师遽止曰。和尚不必举。待去自看。未几有省。乃占偈曰。梦中闻版响。觉后虾蟆啼。虾蟆与版响。山岳一时齐。由是益加参究洞臻玄奥。眼命分座。师固辞曰。此非细事也。如金针刺眼毫发若差睛则破矣。愿生生居学地而自煆炼。眼因以偈美之曰。有道只因频退步。谦和元自惯回光。不知已在青云上。犹更将身入众藏。暮年学者力请不容辞。后因说偈曰。诸法空故我心空。我心空故诸法同。诸法我心无别体。秖在而今一念中。且道是那一念。众罔措。师喝一喝而终。
　　温州净居尼慧温禅师。上堂举。法眼示众曰。三通鼓罢簇簇上来。佛法人事一时周毕。师曰。山僧道。三通鼓罢簇簇上来。拄杖不在苕帚柄聊与三十。
　　给事冯楫济川居士。自壮扣诸名宿。最后居龙门。从佛眼远禅师再岁。一日同远经行法堂。偶童子趋庭吟曰。万象之中独露身。远拊公背曰。好聻。公于是契入。绍兴丁已除给事。会大慧禅师就明庆开堂。慧下座公挽之曰。和尚每言于士大夫前曰。此生决不作这虫豸。今日因甚却纳败缺。慧曰。尽大地是个杲上座。尔向甚处见他。公拟对。慧便掌。公曰。是我招得。越月特丐祠坐夏。径山榜其室曰不动轩。一日慧升座举。药山问石头曰。三乘十二分教某甲粗知。承闻南方直指人心见性成佛实未明了。伏望慈悲示诲。头曰。恁么也不得。不恁么也不得。恁么不恁么总不得。尔作么生。山罔措。头曰。子缘不在此。可往见江西马大师去。山至马祖处亦如前问。祖曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。山大悟。慧拈罢。公随至方丈曰。适来和尚所举底因缘某理会得了。慧曰。尔如何会。公曰恁么也不得苏卢娑婆诃。不恁么也不得悉利娑婆诃。恁么不恁么总不得苏卢悉利娑婆诃。慧印之以偈曰。梵语唐言。打成一块。咄哉俗人。得此三昧。公后知邛州。所至宴晦无倦。尝自咏曰。公事之余喜坐禅。少会将胁到床眠。虽然现出宰官相。长老之名四海传。至二十三年秋乞休致。预报亲知期以十月三日报终。至日令后厅置高座。见客如平时。至辰已间降阶。望阙肃拜。请漕使摄邛事。著僧衣履踞高座。嘱诸官吏及道俗。各宜向道扶持教门建立法幢。遂拈拄杖按膝蜕然而化。漕使请曰。安抚去住如此自由。何不留一颂以表罕闻。公张目索笔书曰。初三十一。中九下七。老人言尽。龟哥眼赤。竟尔长往。建炎后名山巨刹教藏多不存。公累以己俸印施。凡一百二十八藏。用祝君寿以康兆民。门人蒲大聘尝志其事。有语录颂古行于世。

　　开福宁禅师法嗣

　　潭州大沩月庵善果禅师。信州余氏子。上堂。奚仲造车一百辐。拈却两头除却轴。以拄杖打一圆相曰。且莫错认定盘星。卓一卓下座。谢供头。上堂。解猛虎颔下金铃惊群动众。取苍龙穴里明珠光天照地。山僧今日到此赞叹不及。汝等诸人合作么生。竖起拂子曰。眨上眉毛速须荐取。掷拂子下座。上堂。心生法亦生。心灭法亦灭。心法两俱忘。乌龟唤作鳖诸禅德道得也未。若道得道林与尔拄杖子其或未然归堂吃茶去。僧问。达磨九年面壁时如何。师曰。鱼行水浊。曰二祖礼三拜为甚么却得其髓。师曰。地肥茄子大。曰只如一花开五叶结果自然成明甚么边事。师曰。贼以赃为验。曰有时乘好月不觉过沧州。师曰。阇梨无分。问有句无句如藤倚树时如何。师曰。验尽当行家。曰树倒藤枯句归何处又作么生。师曰。风吹日炙。曰沩山呵呵大笑聻。师曰。波斯读梵字。曰道吾推倒泥里沩山不管。此意又且如何。师曰。有理不在高声。曰罗山道。道吾是撮马粪汉又作么生。师曰。多口阿师。曰今日足见老师七通八达。师曰。仰面哭苍天。僧礼拜。师曰过。问莲花未出水时如何。师曰。乾坤无异色。曰出水后如何。师曰。遍界有清香。

　　续传灯录卷第二十九
</div>
    <div class="pagination">
<a href="续传灯录_page58.html">上一页</a><span>...</span><a href="续传灯录_page54.html">54</a><a href="续传灯录_page55.html">55</a><a href="续传灯录_page56.html">56</a><a href="续传灯录_page57.html">57</a><a href="续传灯录_page58.html">58</a><span class="current-page">59</span><a href="续传灯录_page60.html">60</a><a href="续传灯录_page61.html">61</a><a href="续传灯录_page62.html">62</a><a href="续传灯录_page63.html">63</a><a href="续传灯录_page64.html">64</a><span>...</span><a href="续传灯录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
