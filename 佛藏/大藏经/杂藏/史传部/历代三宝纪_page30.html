<!DOCTYPE html>
<html>
<head>
    <meta charset="UTF-8">
    <title>历代三宝纪 - 第 30 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代三宝纪 - 第 30 页/共 76 页</h1>
    <div class="content">　　
　　·问大乘中深义十八科合三卷(并罗什答)
　　
　　·阿毗昙心序一卷
　　
　　·妙法莲华经序一卷
　　
　　·修行方便禅经序一卷
　　
　　·三法度序一卷　
　　·法性论一卷
　　
　　·明报应论一卷　
　　·释三报论一卷
　　
　　·辩心识论一卷　
　　·不敬王者论一卷
　　
　　·沙门祖法论一卷
　　
　　·大智论序一卷(秦王姚兴遥请述)　
　　·佛影赞一卷
　　右十四部合三十五卷。孝武及安帝世。庐山沙门释慧远述制。远雁门人。姓贾氏。年二十一遇释道安。以为真吾师也。听安讲般若经。乃曰。儒道九流皆糠秕耳。便投簪落[髟/米]。即以纲维大法特为己任。闻罗什入关。便遣书通好曰。释慧远顿首。去岁得姚左军书具承德。问仁者曩日殊域越自外境。于时音译未交闻风而悦。顷承怀宝来游。则一日九驰徒情欣雅味而无由造尽。寓目望途增其劳伫。夫栴檀移植则异物同熏。摩尼吐曜则众珍自积。且满愿不专美于绝代。龙树岂独善于前踪。今往比景衣裁。愿登高座为著之。什答书曰。鸠摩罗耆婆和南。既未言面又文辞殊隔。导心之路不通。得意之缘圮绝。传驿来况粗承风德。比丘何必备闻。一途可以蔽百经言。末后东方当有护法菩萨。勖哉仁者善弘其事夫财有五备福戒博闻辩才深智。兼之者道隆。未具者疑滞。仁者备之矣。所以寄言通好。因译传心。岂其能尽。粗酬来意耳。损所致比景衣裁。欲令登法座时著。当如来意。但人不称物。以为愧耳。今往常所用鍮石双口。澡灌可以备法物之数也。并遗偈一章曰。
　　既已舍染乐　　心得善摄不
　　若得不驰散　　深入实相不
　　毕竟空相中　　其心无所乐
　　若悦禅智慧　　是法性无照
　　虚诳等无实　　亦非停心处
　　仁者所得法　　幸愿示其要

　　远重答以报偈一章曰。
　　本端竟何从　　起灭有无际
　　一微涉动境　　成此颓山势
　　或想更相乘　　触理自生滞
　　因缘虽无主　　开途非一世
　　时无悟宗匠　　谁将握玄契
　　来问尚悠悠　　相与期暮岁

　　先是中土未有泥洹常住之说但言寿命长远而已。远乃叹曰。佛是至极。至极则无变。无变之理岂有穷耶。因著法性论曰。至极以不变为性。得性以体极为宗。什见论而叹曰。边国人未见有经。便与理合。岂不妙哉。秦主姚兴钦远德风叹其才思。致书殷勤信饷连接。时释论新出。兴送论并遗书令作论序。以贻后学。远名重邻国声价若是。以智度论文句繁广初学难寻。删略要纲为二十卷。序致渊雅。使夫学者有过半功。时桓玄西征殷仲堪。要远出山欲共相见。远辞以疾。玄自入山左右谓曰。昔殷仲堪入山礼远愿公勿敬。玄曰。何有此理。仲堪本死人耳。玄入见远。不觉致敬。玄问。不敢毁伤何以剪削。远答立身行道。玄称善。所怀不敢复言。乃说征讨之意。远不答。玄又问。何以见愿。远云。愿檀越安隐使彼亦无他。玄出山谓左右曰。实乃生来未见斯人。玄后欲沙汰众僧。又使沙门行敬。遗书于远以决所疑远答略云。袈裟非朝宗之服。钵盂岂廊庙之器。因著沙门不敬王者论有五篇。文备在传集。自是沙门得全方外之迹矣。及玄西奔安帝东反。诏劳殷至。陈郡谢灵运负才傲俗少所推崇。及一见远肃然心服。远内通佛理外善群书。夫预学徒莫不依拟。远住庐阜三十余年。影不出山迹不入俗所著论序佛影铭赞并诗书等。集为十卷。五十余篇。见重于世。更不复委。
　　
　　·神无形论一卷
　　右论一卷。元帝世。杨都瓦官寺沙门竺僧敷撰。于时异学之徒咸谓。心神有形但妙于万物耳。随其能言更相摧压。邪正莫辩取舍靡从。僧敷缘兹故著斯论。其论略云。有形便有数。有数则有尽神既无尽。故知无形。时状辩之徒。虽纷纭交诤既见理有诣。则惬然信服焉。
　　
　　·维摩诘子注经五卷　
　　·穷通论一卷
　　右二部合六卷。庐山东林寺沙门释昙诜撰。诜即慧远弟子。甚有才学。
　　
　　·即色游玄论一卷　
　　·辩三乘论一卷
　　
　　·释曚论一卷　
　　·圣不辩知论一卷
　　
　　·本业经序一卷　
　　·本起四禅序一卷
　　
　　·道行旨归一卷
　　右七部合七卷。哀帝世。沙门支遁撰。遁字道林。幼而才拔善谈名理。谢安王洽刘恢殷浩许询却超孙绰桓彦表王敬仁何次道王文度谢长遐袁彦伯等。并一代名流。皆著尘外之狎。每以山居为得性之所。频被敕召辞不获免。复出帝京。却超与亲友书曰。道林法师神理所通玄拔独悟。数百年来绍明大法。令真理不绝一人而已。林在京师涉历三载。迄还山东上书告辞。其末后云不悟乾光曲曜猥被蓬荜频奉明诏使诣上京。进退惟咎不知所厝。自到天衢屡蒙引见。优游宾礼策以微言。每愧才不拔滞理不拘新。不足对扬玄模。允塞视听。踧踖侍人。流汗位席。曩四翁赴汉于木蕃魏。皆出处有由默语适会。今德非昔人动静乖哀。游魂禁省鼓言帝侧。将困非据何能有为。且岁月僶俯感若斯之叹。况复同志索居综习辽落。延首东顾孰能无怀。上愿陛下特蒙放遣归之林薄。以鸟养焉。所荷为优。谨露板闻申其愚管。裹粮望路伏待慈诏。诏即许焉。尝有人遗遁马。遁受而养之。时或讥之。遁曰。贫道爱其神骏。聊复畜耳。复有饷鹤者。遁谓鹤曰。尔既远是冲天之物。宁肯为人耳目玩乎。遂即放之。有集十卷盛行于世。
　　
　　·毗昙旨归一卷
　　右一卷。哀帝世。沙门竺僧度撰。度本姓王。名晞字玄宗。东莞人。虽少出孤微而天姿秀发。至年十六神情爽拔卓尔异人。性善温和乡邻所羡。独居事母以孝节闻。登娉同郡杨德慎女乃衣冠。家族女字苕华。容貌端正。又善坟史与度同年。初造婚时。即相然许。未及成礼。苕华母亡。顷父又终。度母亦卒度见世代无常。忽然感悟。即舍俗出家。改名僧度。抗迹尘表避地游学。苕华服毕。自惟有三从之义。无独立之道。乃与度书。谓发肤不可毁伤。宗祀不可顿废。令其顾世教改远志。曜翘烁之姿。于盛明之世。远休祖考之灵。近慰人情之愿。并赠诗五首。其一篇曰。
　　大道自无穷。天地长且久。巨石故叵消。芥子亦难数。人生一世间。飘若风过牖荣。华岂不茂。日夕就凋朽。川上有余吟。日斜思鼓岳。清音可娱耳。滋味可适口。罗纨可饰躯。华冠可耀首。安事自剪削。耽空以害有。不道妾区区但令君恤后。
　　度答书曰。夫事君以治一国。未若弘道以济万邦。事亲以成一家。未若弘道以济三界。发肤不毁俗中之近言耳。但吾德不及远未能兼被。以此为愧。然积蒉成山。亦冀从微之著也。且被袈裟振锡杖。饮清流咏般若。虽公王之服。八珍之膳铿锵之声。炜晔之色。不与易也。若能悬契则同期于泥洹矣。且人心各异有若面焉。卿之不乐道。犹我之不慕俗矣。杨氏长别离矣。万世因缘于今绝矣。岁聿云暮。时不我与。学道者当以日损为志。处世者当以及时为务。卿年德并茂。宜速有所慕。莫以道士经心而坐失盛年也。又报诗五篇。其一首曰。
　　机运无停住。倏忽岁时过。巨石会当竭。芥子谁云多。良由去不息。故令川上嗟。不闻荣启期。皓首发清歌。布衣可暖身。谁论饰绫罗。今世虽云乐当奈后生何。罪福良由己。宁云己恤他。度既志怀匪石不可回转。苕华感悟亦起深信。度于是专精佛法讲味群经。所以著旨归释阿毗昙也。
　　
　　·魏世录目一卷　
　　·吴世录目一卷
　　
　　·晋世杂录一卷　
　　·河西录目一卷
　　右四录经目合四卷。卢山东林寺释慧远弟子沙门释道流创撰。未就而流病卒。同学竺道祖。因而成之。大行于世。
　　
　　·经论都录一卷
　　右录一卷。成帝世。预章山沙门支敏度。总校群经合古今目录。撰此都录。
　　
　　·人物始义论一卷
　　右论一卷。成帝世。沙门康法畅作。畅常执麈尾行。每值名宾辄清谈尽日。庾元规谓畅曰。此麈尾何以常在。畅曰。廉者不求贪者不与。故得常在。
　　
　　·高逸沙门传一卷
　　右传一卷。孝武帝世。剡东御山沙门竺法济撰。
　　
　　·立本论九篇一卷　
　　·六识旨归十二首一卷
　　右二卷。孝武帝世。荆州上明寺沙门释昙微作。微本释道安弟子。常传师化以讲利物。每法轮一转则白黑奔波。恒自惟顾解有所从乃图写安。存念礼拜。于是江陵士女咸西向致敬印手菩萨。或问法师道化何如和上。微曰。和上内行深浅未易可量。外缘所被多诸神验。在吾一渧宁比江海者乎。
　　
　　·遗教三昧经二卷(或直云遗教三昧法律经)
　　
　　·未曾有因缘经二卷(或直云未曾有经)
　　
　　·阿那含经二卷　
　　·那先经二卷(或三卷)
　　
　　·观无量寿佛经一卷
　　
　　·三世三千佛名经一卷
　　
　　·千佛因缘经一卷　
　　·五十三佛名经一卷
　　
　　·八部佛名经一卷　
</div>
    <div class="pagination">
<a href="历代三宝纪_page29.html">上一页</a><span>...</span><a href="历代三宝纪_page25.html">25</a><a href="历代三宝纪_page26.html">26</a><a href="历代三宝纪_page27.html">27</a><a href="历代三宝纪_page28.html">28</a><a href="历代三宝纪_page29.html">29</a><span class="current-page">30</span><a href="历代三宝纪_page31.html">31</a><a href="历代三宝纪_page32.html">32</a><a href="历代三宝纪_page33.html">33</a><a href="历代三宝纪_page34.html">34</a><a href="历代三宝纪_page35.html">35</a><span>...</span><a href="历代三宝纪_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
