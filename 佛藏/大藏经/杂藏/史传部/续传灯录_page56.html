<!DOCTYPE html>
<html>
<head>
    <meta charset="UTF-8">
    <title>续传灯录 - 第 56 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续传灯录 - 第 56 页/共 74 页</h1>
    <div class="content">

　　兜率悦禅师法嗣

　　隆兴府兜率慧照禅师。南安郭氏子。上堂。龙安山下道路纵横。兜率宫中楼阁重叠。虽非天上不是人间。到者安心全忘诸念。善行者不移双足。善入者不动双扉。自能笑傲烟萝。谁管坐消岁月。既然如是。且道向上还有事也无。良久曰。莫教推落岩前石。打破下方遮日云。上堂举拂子曰。端午龙安亦鼓桡。青山云里得逍遥。饥餮渴饮无穷乐。谁爱争先夺锦标。却向干地上划船。高山头起浪。明椎玉鼓暗展铁旗。一盏菖蒲茶。数个沙糖粽。且移取北郁单越来。与南阎浮提斗额看。击禅床下座。上堂。兜率都无伎俩。也效诸方榜样。五日一度升堂。起动许多龙象。禅道佛法又无。到此将何供养。须知达磨西来分付一条拄枝。乃拈起曰。所以道。尔有拄杖子我与尔拄杖子。尔无拄杖子我夺尔拄杖子。且道那个是宾句。那个是主句。若断得去即途中受用。若断不得且世谛流布。乃抛下拄杖。
　　抚州府疏山了常禅师。僧问。如何是疏山为人底句。师曰。怀中玉尺未轻掷。袖里金椎劈面来。上堂。等间放下佛手掩不住。特地收来大地绝纤埃。向君道莫疑猜。处处头头见善财。锤下分明如得旨。无限劳生眼自开。
　　丞相张商英居士。字天觉号无尽。年十九应举入京。道由向氏家。向预梦神人报曰。明日接相公。凌晨公至。向异之。劳问勤腆。乃曰。秀才未娶当以女奉洒扫。公谦辞再三。向曰。此行若不了当。吾亦不爽前约。后果及第。乃娶之。初任主簿。因入僧寺。见藏经梵夹。金字齐整。乃怫然曰。吾孔圣之书。不如胡人之教。人所仰重。夜坐书院中研墨吮笔。凭纸长吟中夜不眠。向氏呼曰。官人夜深何不睡去。公以前意白之。正以著无佛论。向应声曰。既是无佛何论之有。当须著有佛论。始得。公疑其言遂已之。后访一同列。见佛龛前经卷乃问曰。此何书也。同列曰。维摩诘所说经。公信手开卷阅。到此病非地大亦不离地大处。叹曰。胡人之语亦能尔耶。问此经几卷。曰三卷。乃借归阅次向氏问。看何书。公曰。维摩诘所说经。向曰。可熟读此经然后著无佛论。公悚然异其言。由是深信佛乘留心祖道。元祐六年为江西漕首谒照觉总禅师。觉诘其所见处与己符合乃印可。觉曰。吾有得法弟子住玉溪。乃慈古镜也。亦可与语。公复因按部过分宁。诸禅迓之。公到先致敬玉溪慈。次及诸山最后问兜率悦禅师。悦为人短小。公曾见龚德庄说其聪明可人。乃曰。闻公善文章。悦大笑曰。运使失却一只眼了也。从悦临济九世孙。对运使论文章。政如运使对从悦论禅也。公不然其语。乃强屈指曰。是九世也。问玉溪去此多少。曰三十里。曰兜率聻。曰五里。公是夜乃至兜率。悦先一夜梦日轮升天被悦以手搏取。乃说与首座曰。日轮运转之义。闻张运使非久过此。吾当深锥痛札。若肯回头则吾门幸事。座曰。今之士大夫受人取奉惯。恐其恶发别生事也。悦曰。正使烦恼秖退得我院也别无事。公与悦语次称赏东林。悦未肯其说。公乃题寺后拟瀑轩诗。其略曰。不向庐山寻落处。象王鼻孔谩辽天。意讥其不肯东林也。公与悦语至更深。论及宗门事。悦曰东林既印可运使。运使于佛祖言教有少疑否。公曰有。悦曰。疑何等语。公曰。疑香严独脚颂。德山拓钵话。悦曰。既于此有疑其余安得无邪。秖如岩头言末后句。是有邪是无邪。公曰有。悦大笑便归方丈闭却门。公一夜睡不稳。至五更下床。触翻溺器。乃大彻。猛省前话。遂有颂曰。鼓寂钟沈拓钵回。岩头一拶语如雷。果然秖得三年活。莫是遭他授记来。遂扣方丈门曰。某已捉得贼了。悦曰。赃在甚处。公无语。悦曰。都运且去来日相见。翌日公遂举前颂。悦乃谓曰。参禅秖为命根不断依语生解。如是之说公已深悟。然至极微细处。使人不觉不知堕在区宇。乃作颂证之曰。等闲行处步步皆如。虽居声色宁滞有无。一心靡异万法非殊。休分体用莫择精粗。临机不碍应物无拘。是非情尽凡圣皆除。谁得谁失何亲何疏。拈头作尾指实为虚。翻身魔界转脚邪途。了无逆顺不犯工夫。公邀悦至建昌。途中一一伺察有十颂叙其事。悦亦有十颂酬之。时元祐八年八月也。公一日谓大慧曰。余阅雪窦拈古。至百丈再参马祖因缘。曰大冶精金应无变色。投卷叹曰。审如是岂得有临济今日耶。遂作一颂曰。马祖一喝大雄峰。深入髑髅三日聋。黄檗闻之惊吐舌。江西从此立宗风。后平禅师致书云。去夏读临济宗派。乃知居士得大机大用。且求颂本。余作颂寄之曰。吐舌耳聋师已晓。锤胸秖得哭苍天。盘山会里翻筋斗。到此方知普化颠。诸方往往以余聪明博记少知余者。师自江西法窟来必辩优劣试为老夫言之。大慧曰。居士见处与真净死心合。公曰。何谓也。大慧举真净颂曰。客情步步随人转。有大威光不能现。突然一喝双耳聋。那吒眼开黄檗面。死心拈曰。云岩要问雪灶。既是大冶精金应无变色。为什么却三日耳聋。诸人要知么。从前汗马无人识。秖要重伦盖代功。公拊几曰。不因公语争见真净死心用处。若非二大老难显雪窦马师尔。公于宣和四年十一月黎明口占遗表命子弟书之。俄取枕掷门窗上。声如雷震众视之已薨矣。公有颂古行于世。兹不复录。

　　泐潭准禅师法嗣

　　隆兴府云岩典牛天游禅师。成都郑氏子。初试郡庠。复往梓州试。二处皆与贡籍。师不敢承。窜名出关。适会山谷道人西还。因见其风骨不凡议论超卓。乃同舟而下。竟往庐山投师剃发不改旧名。首参死心不契。遂依湛堂于泐潭。一日潭普说曰。诸人苦苦就准上座觅佛法。遂拊膝曰。会么。雪上加霜。又拊膝曰。若也不会岂不见。干峰示众曰。举一不得举二。放过一著落在第二。师闻脱然颖悟。出世云盖。次迁云岩。尝和忠道者牧牛颂曰。两角指天。四足踏地。拽断鼻绳。放甚屎屁。张无尽见之甚击节。后退云岩过庐山。栖贤主翁意不欲纳。乃曰。老老大大正是质库中典牛也。师闻之述一偈而去曰。质库何曾解典牛。秖缘价重实难酬。想君本领无多子。毕竟难禁这一头。因庵于武宁。扁曰典牛。终身不出涂毒见之已九十三矣。上堂卓拄杖曰。久雨不晴札。金乌飞在钟楼角。又卓一下曰。犹在壳。复卓曰。一任衲僧名邈。上堂。马祖一喝百丈蹉过。临济小厮儿。向粪扫堆头拾得一只破草鞋。胡喝乱喝。师震声喝曰。唤作胡喝乱喝得么。上堂。象骨辊毬能已尽。玄沙斫牌伎亦穷。还知么。火星入裤口。事出急家门。上堂。三百五百铜头铁额。木笛横吹谁来接拍。时有僧出。师曰。也是贼过后张弓。上堂。宝峰有一诀。对众分明说。昨夜三更前。乌龟吞却鳖。冬至令节上堂。晷运推移日南长至。布裈不洗无来换替。大小玉泉无风浪起。云岩路见不平。直下一锤粉碎遂高声曰。看脚下。上堂举。梁山曰。南来者与尔三十棒。北来者与尔三十棒。然虽与么未当宗乘。后来琅邪和尚道。梁山好一片真金捋作顽铁卖却。琅邪则不然。南来者与尔三十棒。北来者与尔三十棒。从教天下贬剥。师拈曰。一人能舒不能卷。一人能卷不能舒。云岩门下一任南来北来。且恁么过。蓦然洗面摸著鼻头却来与尔三十。上堂。日可冷月可热。众魔不能坏真说。作么生是真说。初三十一中九下七。若信不及。云岩与汝道破。万人齐指处。一雁落寒空。病起上堂举。马大师日面佛月面佛。后来东山演和尚颂曰。了鬟女子画蛾眉。鸾镜台前语似痴。自说玉颜难比并。却来架上著罗衣。师曰。东山老翁满口赞叹则故是。点检将来未免有乡情在。云岩又且不然。打杀黄莺儿。莫教枝上啼。几回惊妾梦。不得到辽西。
　　潭州三角智尧禅师上堂。捏土定千钧。秤头不立蝇。个中些子事。走杀岭南能。还有荐得底么。直饶荐得也是第二月。

　　法云杲禅师法嗣

　　随州洞山辩禅师上堂。不是心不是佛不是物。钻天子鹞辽天鹘。不度火不度水不度炉。离弦箭发没回途。直饶会得十分去。笑倒西来碧眼胡。
　　东京慧海仪禅师上堂。无相如来示现身。破魔兵众绝纤尘。七星斜映风生处。四海还归旧主人。诸仁者。大迦叶灵山会上见佛拈花投机微笑。须菩提闻佛说法深解义趣涕泪悲泣。且道笑者是哭者是。不见道。万派横流总向东。超然八面自玲珑。万人胆破沙场上。一箭双雕落碧空。上堂举。沩山坐次仰山问和尚百年后有人问先师法道如何秖对。沩曰。一粥一饭。仰曰。前面有人不肯又作么生。沩曰。作家师僧。仰便礼拜。沩曰。逢人不得错举。师曰。自古及今多少人下语。道严而不威恭而无礼。横按拄杖竖起拳头。若秖恁么却如何知得他父子相契处。山僧今日也要诸人共知。莫分彼我。彼我无殊。困鱼止泺病鸟栖芦。逡巡不进泥中履。争得先生一卷书。
　　西蜀銮法师通大小乘。佛照谢事居景德。师问照曰。禅家言多不根何也。照曰。汝习何经论。曰诸经粗知颇通百法。照曰。秖如昨日雨今日晴。是甚么法中收。师懵然。照举痒和子击曰。莫道禅家所言不根好。师愤曰。昨日雨今日晴毕竟是甚么法中收。照曰。第二十四时分不相应法中收。师恍悟即礼谢。后归蜀居讲会以直道示徒不泥名相。而众多引去。遂说偈罢讲曰。众卖华兮独卖松青青颜色不如红。算来终不与时合。归去来兮翠蔼中。由是隐居二十年。道俗追慕复命演法。笑答偈曰。遁迹隐高峰。高峰又不容。不如归锦里。依旧卖青松。众列拜悔过。两川讲者争依之。

　　文殊能禅师法嗣

　　常德府德山琼禅师。受请日上堂曰。作家捞笼不肯住。呼唤不回头。为甚么从东过西。自代曰。后五日看。

　　昭觉纯白禅师法嗣

　　成都府信相宗显正觉禅师。潼川王氏子。少为进士有声。尝昼掬溪水为戏。至夜思之。遂见水泠然盈室。欲汲之不可。而尘境自空。曰吾世网裂矣。往依昭觉得度具满分戒后随众咨参。觉一日问师。高高峰顶立深深海底行。汝作么生会。师于言下顿悟曰。钉杀脚跟也。觉拈起拂子曰。这个又作么生。师一笑而出。服勤七祀。南游至京师历淮浙。晚见五祖演和尚于海会。出问。未知关棙子。难过赵州桥。赵州桥即不问。如何是关棙子。祖曰。汝且在门外立。师进步一踏而退。祖曰。许多时茶饭元来也有人知滋味。明日入室。祖云。尔便是昨日问话底僧否。我固知尔见处。秖是未过得白云关在。师珍重便出。时圆悟为侍者。师以白云关意扣之。悟曰。尔但直下会取。师笑曰。我不是不会。秖是未谙。待见这老汉共伊理会一上。明日祖往舒城。师与悟继往。适会于兴化。祖问师。记得曾在郡里相见来。师曰全火秖候。祖顾悟曰。这汉饶舌。自是机缘相契。游庐阜回。师以高高峰顶立深深海底行所得之语告五祖。祖曰。吾尝以此事诘先师先师云。我曾问远和尚。远曰。猫有歃血之功虎有起尸之德。非素达本源不能到也。师给侍之久。祖钟爱之。后辞西归。为小参复以颂送曰。离乡四十余年。一时忘却蜀语。禅人回到成都。切须记取鲁语。时觉尚无恙。师再侍之名声蔼著。遂出住长松迁保福信相。僧问。三世诸佛六代祖师总出这圈缋不得。如何是这圈缋。师曰。井栏唇。上堂举。仰山问中邑。如何是佛性义。邑曰。我与尔说个譬喻汝便会也。譬如一室有六窗。内有一猕猴。外有猕猴从东边唤狌狌猕猴即应。如是六窗俱唤俱应。仰乃礼拜。适蒙和尚指示。某有个疑处。邑曰。尔有甚么疑。仰曰。秖如内猕猴睡时。外猕猴欲与相见又作么生。邑下禅床执仰山手曰。狌狌与尔相见了。师曰。诸人要见二老么。我也与尔说个譬喻。中邑大似个金师。仰山将一块金来。使金师酬价。金师亦尽价相酬。临成交易。卖金底。更与贴秤。金师虽然闇喜。心中未免偷疑。何故若非细作定是贼赃。便下座。

　　大沩瑃禅师法嗣

　　眉州中岩慧目蕴能禅师。本郡吕氏子。年二十二于村落一富室为校书。偶游山寺见禅册阅之似有得。即裂冠圆具一钵游方。首参宝胜澄甫禅师。所趣颇异。至荆湖谒永安喜真如哲德山绘。造诣益高。迨抵大沩。沩问。上座桑梓何处。师曰。西川。曰我闻西川有普贤菩萨示现是否。师曰。今日得瞻慈相。曰白象何在。师曰。牙爪已具。曰还会转身么。师提坐具绕禅床一匝。沩曰。不是。这个道理。师趋出。一日沩为众入室。问僧。黄巢过后还有人收得剑么。僧竖起拳。沩曰。菜刀子。僧曰。争奈受用不尽。沩喝出。次问师。黄巢过后还有人收得剑么。师亦竖起拳。沩曰。也秖是菜刀子。师曰。杀得人即休。遂近前栏胸筑之。沩曰。三十年弄马骑。今日被驴子扑。后还蜀。庵于旧址。应四众之请出住报恩。上堂。龙济道。万法是心光。诸缘唯性晓。本无迷悟人。秖要今日了。师曰。既无迷悟了个甚么。咄。上堂举。雪峰一日普请般柴。中路见一僧遂掷下一段柴曰。一大藏教秖说这个。后来真如哲道。一大藏教不说这个。据此二尊宿说话是同是别。山僧则不然。竖起拂子曰。提起则如是我闻。放下则信受奉行。室中问崇真毡头。如何是尔空劫已前父母。真领悟曰。和尚且低声。遂献投机颂曰。万年仓里曾饥馑。大海中住尽长渴。当初寻时寻不见。如今避时避不得。师为印可。一日与黄提刑弈棋次。黄问。数局之中无一局同。千著万著则故是。如何是那一著。师提起棋子示之。黄伫思。师曰。不见道。从前十九路迷杀几多人。师住持三十余年。凡说法不许录其语。临终书偈趺坐而化。阇维时暴风忽起烟所至处皆雨设利。道俗斸其地皆得之。心舌不坏。塔于本山。
　　怀安军云顶宝觉宗印禅师上堂。古者道识得橙子周匝有余。又道识得橙子天地悬殊。山僧总不恁么识得橙子是甚么闲家具。一日普说罢。师曰。诸子未要散去。更听一偈。乃曰。四十九年。一场热哄。八十七春。老汉独弄。谁少谁多。一般作梦。归去来兮。梅梢雪重言讫下座倚杖而逝。

　　饶州荐福英禅师法嗣

　　福州等觉普明禅师。开堂日上首白槌罢。师良久普视大众曰。奇哉妙哉。是诸人还于此观得么。若实于此观得。尽十方世界更无微毫许法可与。为见为闻。亦无纤芥许法可与为对为待。可谓露裸裸赤洒洒。若观不得定是根尘结缚未解。凡圣情量不脱。终日只在是非得失里转倒。有什么用处。众中莫有超然独脱洒落底衲僧么。无妨出来与尔证明。僧问。如何是夺人不夺境。师曰。风清月白。僧云。如何是夺境不夺人。师曰。灰头土面。僧云。如何是人境俱不夺。师曰。海晏河清。僧云。如何是人境两俱夺。师曰。水泄不通。问如何是宾中宾。师曰。伶俜更苦辛。僧云。如何是宾中主。师曰。问处甚分明。僧云。如何是主中宾。师曰。垂手入红尘。僧云。如何是主中主。师曰。宝剑当胸。僧云。宾主已蒙师指示。向上宗乘事若何。师曰。且待别时来。乃曰。休休。直饶问若联珠答如瓶泻。于道远之远矣。何谓也。若论此事一大藏教更不能诠。三世诸佛唯是自得辉今耀古。忘见绝知弥满十虚。定有方所。秖为情生智隔想变体殊。于日用间不能自觉。所以劳他先德回首尘劳。开方便门示真实相。方便门已八字打开了。也还有入得底么。若向这里入得。便能持实相印。建大法幢。出没纵横卷舒自在。直饶到此犹落建化门庭。未为衲僧径要一路。作么生是径要一路。良久曰。肯重不得全卸却方为妙。珍重。

　　泐潭干禅师法嗣

　　潭州龙牙宗密禅师。豫章人。僧问。如何是佛。师曰莫寐语。问如何是一切法。师曰。早落第二。上堂大众集。师曰。已是团栾不劳雕琢。归堂吃茶。上堂。休把庭华类此身。庭花落后更逢春。此身一往知何处。三界茫茫愁杀人。
　　江州圆通道旻圆机禅师。世称古佛。兴化蔡氏子。母梦吞摩尼宝珠有孕。生五岁足不履口不言。母抱游西明寺见佛像。遽履地合爪称南无佛仍作礼。人大异之。及官学大梁。依景德寺德祥出家试经得度。遍往参激皆染指。亲沩山喆禅师最久。晚慕泐潭往谒。潭见默器之。师陈历参所得不蒙印可。潭举世尊拈华迦叶微笑语以问。复不契。后侍潭行次。潭以拄杖架肩长嘘曰。会么。师拟对。潭便打。有顷复拈草示之曰。是甚么。师亦拟对。潭遂喝。于是顿明大法。作拈华势。乃曰。这回瞒旻上座不得也。潭挽曰。更道更道。师曰。南山起云北山下雨。即礼拜。潭首肯。后开法灌溪。次居圆通。以符道济禅师之记。学者向臻。朝廷闻其道。会宰臣复为之请锡以命服与圆机号。上堂。诸佛出世无法与人。秖是抽钉拔楔除疑断惑。学道之士不可自谩。若有一疑如芥子许。是汝真善知识。喝一喝曰。是甚么切莫刺脑入胶盆。
　　庆元府天童普交禅师。郡之万龄毕氏子。幼颖悟未冠得度。往南屏听台教。因为檀越修忏摩。有问曰。公之所忏罪为自忏邪为他忏邪。若自忏罪罪性何来。若忏他罪他罪非汝乌能忏之。师不能对。遂改服游方。造泐潭。足才踵门。潭即呵之。师拟问。潭即拽杖逐之。一日忽呼师至丈室曰。我有古人公案。要与尔。商量。师拟进语。潭遂喝。师豁然领悟乃大笑。潭下绳床执师手曰。汝会佛法邪。师便喝复拓开。潭大笑。于是名闻四驰学者宗仰。后归桑梓留天童掩关却扫者八年。寺偶虚席。郡僚命师开法。恐其遁。预遣吏候于道。故不得辞。受请日上堂曰。咄哉黄面老。佛法付王臣。林下无情客。官差逼杀人。莫有知心底为我免得么。若无不免将错就错。便下座。师凡见僧来必叱曰。楖栗未担时为汝说了也。且道说个甚么。招手洗钵拈扇张弓。赵州柏树子。灵云见桃花。且掷放一边。山僧无恁么间唇吻与尔打葛藤。何不休歇去。拈拄杖逐之。宣和六年三月二十日沐浴升堂说偈脱然示寂。偈曰。宝杖敲空触处春。个中消息特弥纶。昨宵风动寒岩冷。惊起泥牛耕白云。寿七十七。腊五十八。
　　福州东禅祖鉴从密禅师。汀州人也。上堂。开口不是禅。合口不是道。踏步拟进前。全身落荒草。
　　楚州胜因戏鱼咸静禅师。本郡高氏子。上堂。游遍天下当知寸步不曾移。历尽门庭家家灶底少烟不得。所以肩筇峭履乘兴而行。掣钓沈丝任性而住。不为故乡田地好。因缘熟处便为家。今日信手拈来。从前几曾计较。不离旧时科段。一回举著一回新。明眼底瞥地便回。未悟者识取面目。且道如何是本来面目。良久曰。前台花发后台见。上界钟声下界闻。以拂子击禅床下座。上堂举。世尊在摩竭陀国为众说法。是时将欲白夏。乃谓阿难曰。诸大弟子人天四众我常说法不生敬仰。我今入因沙臼室中坐夏九旬。忽有人来问法之时。汝代为我说一切法不生一切法不灭。言讫掩室而坐。师召大众曰。释迦老子初成佛道之时。大都事不获已。才方成个保社。便生退倦之心。胜因当时若见。将钉钉却室门。教他一生无出身之路。免得后代儿孙递相仿效。不见道。若不传法度众生。是不名为报恩者。击拂子下座。后晦处涟漪之天宁示微疾。书偈曰。弄罢影戏。七十一载。更问如何。回来别赛。置笔而逝。
　　庆元府二灵知和庵主。苏台玉峰张氏子。儿时尝习坐垂堂。堂倾父母意其必死。师瞑目自若因使出家年满得度。趋谒泐潭。潭见乃问作甚么。师拟对。潭便打。复喝曰。尔唤甚么作禅师蓦领旨。即曰。禅无后无先。波澄大海月印青天。又问如何是道。师曰。道红尘浩浩不用安排本无欠少。潭然之。次谒衡岳辩禅师。辩尤契重。元符间抵雪窦之中峰栖云两庵逾二十年。尝有偈曰。竹笕二三升野水。松窗五七片闲云。道人活计秖如此。留与人间作见闻。有志于道者多往见之。僧至礼拜。师曰。近离甚处。曰天童。师曰。太白峰高多少。僧以手砟额作望势。师曰。犹有这个在。曰却请庵主道。师却作斫额势。僧拟议。师便打。师初偕天童交禅师问道盟曰。他日吾二人宜踞孤峰绝顶目视霄汉为世外之人。不可作今时籍名官府屈节下气于人者。后交爽盟。至则师竟不接。正言陈公以计诱师出山。住二灵三十年间居无长物。唯二虎侍其右。一日威于人以偈遣之。宣和七年四月十二日趺坐而逝。正言陈公状师行实。及示寂异迹甚详。仍塑其像二虎侍之。至今存焉。
　　庐州西天王兴化可都禅师。僧问。祖意西来即不问。为人一句请师宣。师曰。片云归后洞只鹤舞清虚。僧云。与么则兴化得人群生有赖也。师曰。鸟啄古林木山横今日云。师乃曰。如来大法诸佛妙道。真源湛寂了无生灭。设使千圣出来。亦乃难寻缝罅。兴云吐雾普遍河沙。纵横有准妙应无疑。把定放行卷舒自得。起人天眼目。扩佛祖心源。诸法见前更无欠少。所谓人人具足个个圆成。不用纤毫心力自然壁立千仞。良久喝一喝。
　　潭州道吾楚方禅师。僧问。昔日道吾云。生也不道死也不道。和尚今日为什么却道。师曰。官不容针私通车马。僧云。真个泐潭无异水。清风宛尔不同常。师曰。伶利衲僧点一知二。乃曰。诸人十二时中不要错用心好。头上是天脚下是地。朝明夕晦水绿山青。物像分明亘古亘今。若也恁么。承当去。早是无事起事。那更言中求玄。句里寻妙正是。埋没自己不如归堂吃茶去。

　　开先瑛禅师法嗣

　　潭州大沩海评禅师上堂曰。灯笼上作舞。露柱里藏身。深妙神恶发。昆仑奴生嗔。喝一喝曰。一句合头语万劫堕迷津。
　　绍兴府慈氏端仙禅师。本郡人。年二十去家以试经披削。习毗尼因睹戒性如虚空。持者为迷倒。师谓戒者束身之法也。何自缚乎。遂探台教。又阅诸法不自生亦不从他生不共不无因是故说无生。疑曰。又不自他不共不无因生。毕竟从何而生。即省曰。因缘所生空假三观抑扬性海。心佛众生名异体同。十境十乘转识成智。不思议境智照方明。非言诠所及。弃谒诸方后至投子。广鉴问。乡里甚处。师曰。两浙东越。鉴曰。东越事作么生。师曰。秦望峰高鉴湖水阔。鉴曰。秦望峰与尔自己是同是别。师曰。西天梵语此土唐言。鉴曰。此犹是丛林只对。毕竟是同是别。师便喝。鉴便打。师曰。恩大难酬便礼拜。后归里开法慈氏室中。尝问僧。三个橐驼两只脚。日行万里趁不著。而今收在玉泉山。不许时人乱斟酌。诸人向甚么处与尔上座相见。

　　圆通仙禅师法嗣

　　温州净光了威佛日禅师。僧问。如何是祖师西来意。师曰。一宿二宿程千山万山月。曰意旨如何。师曰。朝看东南暮看西北曰向上更有事也无。师曰。人心难满溪壑易填。问时节因缘即不问。惠超佛话事如何。师曰。波斯弯弓面转黑。曰意旨如何。师曰。穿过髑髅笑未休。曰学人好好借问。师曰。黄泉无邸店。今夜宿谁家。
　　婺州明招文慧禅师。僧问。百尺竿头如何进步。师曰。南天台北五台。僧云。处处逢归路时时达本源。师曰。对面若无青山白云。相识犹如不相识。僧云。争奈学人有转身一路师曰。切忌丧身失命。师乃良久曰。便与么散去。早自落七落八了也。俯为初机不免重重话会。今朝五月五为汝等诸人举个父母未生底句。光明烜赫耀乾坤。且是无今亦无古。三世诸佛强诠量。六代祖师徒指注。殿上迦叶谩擎拳。门外金刚眉卓竖。师拊掌呵呵大笑曰。笑个什么。笑灯笼入露柱。

　　慧力可昌禅师法嗣

　　临江军慧力洞源禅师上堂曰。佛祖不立。雨落街头自湿。凡圣何依。晴乾自是无泥。方知头头皆是道。法法本圆成。休说赵州七斤衫曹溪一滴水。须弥顶上浪滔天。大洋海底红尘起。喝一喝。是何道理参。

　　续传灯录卷第二十六


　　续传灯录卷第二十七目录


　　大鉴下第十六世
　　·


　　昭觉圆悟勤禅师法嗣上十六人
　　·径山宗杲禅师
　　·虎丘绍隆禅师
　　·育王端裕禅师
　　·大沩法泰禅师
　　·护国景元禅师
　　·玄沙僧昭禅师(已上六人见录)
　　·普照奉胜禅师
　　·虎丘宗达禅师
　　·正法化冲禅师
　　·清溪常禅师
　　·普慧因净禅师
　　·天宁道成禅师
　　·宝相道智禅师
　　·长松晓禅师
　　·信相圆禅师
　　·九顶希问禅师(已上十人无录)



　　续传灯录卷第二十七


　　大鉴下第十六世


　　昭觉圆悟克勤禅师法嗣

　　临安府径山妙喜大慧宗杲禅师。生于宣州宁国奚氏。年十三方从学发蒙。未半月弃去出家。十七落发受具。虽年少已知有宗门中事。遍阅诸家语录。尤喜云门睦州语。尝疑五家宗派元初只是一个达磨。甚处有许多门庭。然性俊逸不羁。父母勉之令游方。时宣州有明教绍珵禅师者。兴教坦之嗣琅邪觉之孙也。师闻其饱参倒心事之。常请益雪窦拈古颂古及古宿因缘。珵指示惟要直下自见自说。不少假其言语。师洞达先德微旨。珵异之每叹云。杲再来人也。复游郢州见大阳元首座洞山微和尚坚侍者。微在芙容首众。坚为侍者十年。师参三人甚久。尽得曹洞宗旨。一日见其臂香传授以表不妄付嘱。心非之曰。禅有传授岂佛祖自证自悟之法。遂去之至真如喆座下。入庆藏主贤蓬头之室。又与庆同往黄龙见晦堂东林参照觉俱不合。又谒心印珣禅师。珣秀铁面之高第。与师语大奇之。欲留会下而师不乐。珣因指令往宝峰参准禅师。准即湛堂也。师始至机辩纵横。准云。汝鼻孔因甚无半边。师曰。宝峰门下。准云。杜撰禅和。又因彩妆十王次准指问师。这官人姓什么。师曰。姓梁。湛堂姓梁。准摩头云。争奈姓梁底少个幞头。师曰。头虽不同鼻孔仿佛。准云。杜撰禅和。又因看金刚经。问师云。是法平等无有高下。为甚云居山高宝峰山低。师曰。是法平等无有高下。准云。尔做得坐主奴。又一日语师云。杲上坐我这些子禅。尔一一理会得耶。师曰。理会得。准云。教尔说也说得。教尔做也做得。拈古颂古小参普说总得。只是有一件事不是。尔还知么。师曰。未审是什么事。准云。尔只欠[囗@力]地一下。所以说时有不说时便无。入方丈时有出方丈时便无。惺惺时有睡著便无。如何敌得生死。师曰。正是某甲疑处。准病。师问曰。某甲向后当见谁人。准云。有个勤巴子。我不识渠汝可见之。当能办子事。若了不下便可修行看一大藏经。后身出来参禅决是个善知识也。湛堂殁。师谒张天觉丞相求塔铭。天觉门庭高于衲子少许可。见师一言而契。即下榻朝夕与语。名其庵曰妙喜。字之曰昙晦。且言子必见川勤吾助子往遂津其行。勤即圆悟也。时方自蒋山奉诏住东京天宁。未至师先到寺挂塔参堂毕。勤方入院师晨夕参请。勤举。僧问云门。如何是诸佛出身处。答云。东山水上行。令师下语。师参及一年。凡下四十九转语皆不契。一日勤赴一达官宅升坐。举僧问云门。如何是诸佛出身处。云门云。东山水上行。若是天宁即不然。若有人问如何是诸佛出身处。只向道。薰风自南来殿阁生微凉。师闻举豁然省悟。遂以所悟告勤。勤察师虽得前后际断动相不生。然却坐在净裸裸处。语师云。未也。子虽有得矣而大法未明。一日入室。勤云。也不易尔到这里田地。但可惜死了不能得活。不疑言句是为大病。不见道。悬崖撒手自肯承当。绝后再苏欺君不得。须知有这个道理。师言。某甲只据如今得处已是快活。更不能理会得也。勤不肯。因令师在择木寮作不厘务侍者。每日同士大夫闲话入室日不下三四。勤因举有句无句如藤倚树诘师。师才开口勤便云。不是不是。如此者半载未蒙印可。念念不忘于心。一日同诸官客饭师把箸在手都忘下口。勤笑云。这汉参黄杨木禅却倒缩去。师遂说譬喻曰。和尚这个道理。恰似狗看热油铛相似。要舐又舐不得。要舍又舍不得。勤云。尔喻得极好。只这个便是金刚圈栗棘蓬也。又一日问曰。见说和尚当时在五祖亦曾问此话。不知五祖如何答乞师垂示。勤默不应。师曰。和尚当时不可独自问。须对大众前问。如今说又何妨。勤遂云。我问。有句无句如藤倚树时如何。五祖云。描也描不成画也画不就。又问。忽遇树倒藤枯时如何。五祖云。相随来也。师闻举当下大悟。乃曰。某甲会也。勤云。只恐尔又透这公案未得。师曰。请和尚举。勤遂连举前辈一络索誵讹语话征诘之。师随声酬对了无滞碍。勤拊掌称善。又对众称赏云。杲非一生两生为善知识来。师自是纵横踔厉大肆其说如建瓴水。如转圆石于千仞之坂。诸老敛衽莫婴其锋矣。初师既大彻。反于数禅客有疑乃以问勤。勤云。我这个禅如大海相似。尔将得个大海来倾取去始得。若只将钵盂来盛得些子去便休。是尔器量只如此。教我怎奈何。能有几个得到尔田地。旧时只有个璟上坐。与尔一般。却已死了也。未几遂举师首众。于时士大夫往往争与之游。雅为右丞吕公舜徒所重。奏赐紫衣号佛日大师。女真难作。虏酋欲取禅僧十辈。师在选中既而获免。盖若有相之者遂渡江而南。时勤赐号圆悟禅师主云居法席。命师居第一坐。常与诸衲子入室。圆悟每来听其语。师一日入室罢。却上方丈与圆悟同坐。圆悟云。或有个禅和子得似老僧。汝又如何支遣师曰。何幸如之。正如东坡说作刽子手。一生得遇一个肥汉剐。圆悟呵呵大笑云。尔倒与我入室。拶得我上壁也。圆悟常言。近来诸方尽成窠窟。五祖下我与佛鉴佛眼三人结社参禅。如今早见漏逗出来。佛鉴下有一种。作狗子叫鹁鸠鸣取笑人。佛眼下有一种。觑灯笼露柱指东画西。如眼见鬼一般。我这里且无此两般病痛。师曰。大好无病痛。圆悟云。何谓也。师曰。击石火闪电光。引得无限人弄业识。举了便会了。岂不是佛法大窠窟。圆悟不觉吐舌。乃云。休管他休管他。我只以契证为期。若不契证断定不放过。师曰。说契证即得。第恐后来只恁么传将去。举了便会了。硬主张击石火闪电光。业识茫茫未有了日。圆悟深以为然。未几圆悟还蜀。师始辞居古云门。学者云集。复避乱走湖南。转江右入闽。筑庵长乐洋屿。时从之者才五十三人。未五十日得法者十三人。前此盖未始有也。后皆角立。始应给事江公少明之请住小溪云门庵。丞相张魏公在蜀时。圆悟为言师真得法髓。及造朝遂以临安径山延之。法席之盛冠于一时。百舍重趼往赴惟恐其后。至无所容乃建千僧大阁以居之。凡二千余众。初开法升坐问答未已。复有数僧竞出争问。师乃约住曰。止止。假使大地草木尽抹为尘。一一尘有一口。一一口具无碍广长舌相。一一舌相出无量差别音声。一一音声发无量差别言词。一一言词有无量差别妙义。如上尘数衲僧各各具如是口如是舌如是音声如是言词如是妙义。同时致百千问难。问问各别不消径山长老咳嗽一声。一时答了。乘时于其中间作无量无边广大佛事。一一佛事周遍法界。所谓一毛现神变。一切佛同说经。于无量劫不得其边际。便恁么去闹热门庭即得。若以正眼观之。正是业识茫茫无本可据。祖师门下一点也用不著。况复钩章棘句展露言锋。非唯埋没从上宗乘。亦乃笑破衲僧鼻孔。所以道。毫厘系念三涂业因。瞥尔情生万劫羁锁。圣名凡号尽是虚声。殊相劣形皆为幻色。汝欲求之得无累乎。及其厌之又成大患。看他先德恁么告报。如国家兵器不得已而用之。本分事上亦无这个消息。山僧今日如斯举唱。大似无梦说梦好肉剜疮。点捡将来合吃拄杖。只今莫有下得毒手者么。若有堪报不报之恩。共助无为之化。如无倒行此令去也。蓦拈拄杖曰。横按镆鎁全正令。太平寰宇斩痴顽。卓一下喝一喝。示众曰。颠倒想生生死续。颠倒想灭生死绝。生死绝处涅槃空。涅槃空处眼中屑。涅槃既空唤什么作眼中屑。白云乍可来青嶂。明月难教下碧天。又曰。摩竭提国犹在半途。少室峰前全无巴鼻。谈玄说妙好肉剜疮。举古明今抛沙撒土。争似饥餐渴饮闲坐困眠。从教四序推移都不干预我事。虽然如是。也须实到这个田地始得。只如实到这个田地底如何亲近。喝一喝曰。灸疮瘢上更著艾炷去也。又曰。我宗无语句。实无一法与人。早是通身浸在屎窖里了也。那堪踏步向前。如之若何问向上向下三玄三要银碗里盛雪北斗里藏身意旨如何。岂不是屎窖边更掘屎窖。虽然如是若于屎窖中知些气息。方知三世诸佛历代祖师天下老和尚古往今来一切善知识尽在屎窖里转大法轮。其或未然。切忌向屎窖里作活计。又上堂问答罢乃曰问得亦好不问更亲。何故声前一路千圣不传。学者劳形如猿捉影。可中有个英灵汉。恁么不恁么。聊闻举著剔起便行。犹在葛藤窠里。直得内无所证外无所修似地擎山如石含玉。亦未是衲僧放身命处。敢问大众。作么生是衲僧放身命处。若也知得尘尘念念皆无空阙。折旋俯仰尽在其中。正恁么时毕竟是谁家风月还委悉么。千圣不知何处去。倚天长剑逼人寒。下座。师说法不立窠臼不守规辙。大率如此不可概举。尝垂语问学者。我这里无法与人。只是据款结案。恰如尔将个琉璃瓶子来护惜。似个什么。我一见便与尔打破了。尔又将个摩尼珠来。我又与尔夺了。待尔只恁么来。我又和尔两手截了。所以临济和尚道。逢佛杀佛逢祖杀祖逢罗汉杀罗汉。既称善知识。为什么却要杀人去。且道是什么道理。又尝语僧俗言。参得禅了凡读经看文字。如去自家屋里行一遭相似。又如与旧时相识底人相见一般。若欲以文字语言糟粕求无有是处。参禅人请师子细说禅病。师言。禅有什么病可说。禅又不曾患头痛。又不曾患脚痛。又不曾患耳聋。又不曾患眼暗。只是参禅底人参得差别。证得差别。用心差别。依师差别。因此差别故说名为病。非谓禅有病也。如何是佛即心是佛。有什么病狗子还有佛性也无。无有什么病。唤作竹篦则触。不唤作竹篦则背。有什么病。如何是佛麻三斤。有什么病。如何是佛干屎橛。有什么病。尔不透了才作道理要透。便千里万里没交涉也。拟心凑泊他。拟心思量他。向举起处领略。击石火闪电光处会。这个方始是病。世医拱手。然究竟不干禅事。赵州云。要与空王为弟子。莫教心病最难医。尝举。南院问风穴。南方一棒作么生商量。风穴云。作奇特商量。风穴却问。此间一棒作么生商量。南院横拄杖云。棒下无生忍。临机不见师。师举了曰。风穴当时好大展坐具礼他三拜。不然与他掀倒绳床。乃回顾衲子冲密云。尔道风穴当时礼拜是。掀倒绳床是。冲密云。草贼大败。师曰。尔看这瞎汉便打。又举。睦州凡见僧来便云。见成公案放尔三十棒。云峰悦云。作贼人心虚。师曰。又添得一个道了。问冲密云。尔道我恁么道还有过也无。冲密云。作贼人心虚。师曰。三个也。又举。僧问大龙。色身败坏如何是坚固法身。大龙云。山花开似锦。涧水湛如蓝。作么生会。僧云。不会。师举了指拜席问旁僧曰。见么。云见。师曰。又道不会。复曰。太近也因什么不会。僧罔措。师曰。只为分明极。翻令所得迟。师室中多问衲子。唤作竹篦即触。不唤作竹篦即背。不得下语。不得无语。不得思量。不得拟议。不得于意根下卜度。不得于举起处承当。速道速道。僧拟进语。师便打趁出。于时罕有善其机者。又曰。唤作竹篦即触。不唤作竹篦即背。不得下语。不得无语。不得良久。不得卜度。不得作女人拜绕禅床。不得拂袖便行。一切总不得。尔便夺却竹篦。我且许尔夺却。我唤作拳头则触。不唤作拳头则背。尔又如何夺。更饶尔道个请和尚放下著。我且放下著。我唤作露柱则触。不唤作露柱则背。尔又如何夺。我唤作山河大地则触。不唤作山河大地则背。尔又如何夺。时有舟峰长老云。某甲看和尚竹篦子话。如籍没却人家财产了。更要人纳物事。师曰。尔譬喻得极妙。我真个要尔纳物事。尔无所从出。便须讨死路去也。或投河或赴火。拚得命方始死。得死了却缓缓地再活起来。唤尔作菩萨便欢喜。唤尔作贼汉便恶发。依前只是旧时人。所以古人道。悬崖撒手自肯承当。绝后再苏欺君不得。到这里始契得竹篦子话。复说偈曰。佛之一字尚不喜。有何生死可相关。当机觌面无回互。说甚楞严义八还。师阐扬宗教时。有同时号称宗师说法以寂照静默为本者。见士大夫为尘劳所障方寸不宁便为言。令寒灰枯木去。一条白练去。古庙香炉去。冷湫湫地去。谓此法门可休歇人身心。师以为如此见解堕在黑山下鬼窟里。教中谓之昏沉。殊不知这个猢狲子不死。如何得休歇。来为先锋去为殿后底不死。如何得休歇。故师每力排之。谓之邪师寂照禅断佛慧命。千佛出世不通忏悔。一日室中坐。有郑昂尚明者。持一办香来怒气可掬。声色俱厉云。昂有一片香未烧在。欲与和尚理会一件事。只如默然无言。是法门中第一等休歇处。和尚肆意诋诃。昂心疑和尚不到这田地所以信不及。且如释迦老子在摩竭提国。三七日中掩室不作声。岂不是佛默然。毗耶离城三十二菩萨各说不二法门。末后维摩无语文殊赞善。岂不是菩萨默然。须菩提在岩中宴坐无言无说。岂不是声闻默然。天帝释见须菩提在岩中宴坐。乃雨花供养亦无言说。岂不是凡夫默然。达磨游梁历魏少林冷坐九年。岂不是祖师默然。鲁祖见僧便面壁。岂不是宗师默然。和尚因什么却力排默照以为邪非。师曰。尔曾读庄子么。云是何不读。师曰。庄子云言而足终日言而尽道。言而不足终日言而尽物。道物之极。言默不足以载。非言非默义有所极。我也不曾看郭象解并诸家注解。只据我杜撰说破尔这默然。岂不见孔子一日大惊小怪道。参乎吾道一以贯之。曾子曰。唯。尔措大家才闻个唯字。便来这里恶口。却云这一唯与天地同根万物一体。致君于尧舜之上。成家立国出将入相。以至启手足时不出这一唯。且喜没交涉。殊不知这个道理。便是曾子言而足。孔子言而足。其徒不会却问何谓也。曾子见他理会不得。却向第二头答他话。谓夫子之道不可无言。所以云。夫子之道忠恕而已矣。要之道与物至极处不在言语上。不在默然处。言也载不得。默也载不得。公之所说尚不契庄子意。何况要契释迦老子达磨大师意耶。尔要理会得庄子非言非默义有所极么。便是云门大师拈起扇子云。扇子[跳-兆+孛]跳上三十三天筑著帝释鼻孔东海鲤鱼打一棒雨似倾盆。尔若会得云门这个说话。便是庄子说底。曾子说底孔子说底一般。昂遂无语。师曰。尔虽不语心犹未伏在。然古人决定不在默然处坐地明矣。尔适来举释迦掩室维摩默然。且看旧时有个坐主唤作肇法师。把那无言说处。说出来与人云。释迦掩室于摩竭。净名杜口于毗耶。须菩提唱无说以显道。释梵绝听而雨花。斯皆理为神御。故口以之而默。岂曰无辩辩所不能言也。这个是理与神忽然相撞著。不觉到说不得处虽然不语其声如雷。故曰。岂曰无辩辩所不能言也。这里世间聪明辩才用一点不得。到得恁么田地方始是放身舍命处。这般境界须是当人自证自悟始得。所以华严经云。如来宫殿无有边。自然觉者处其中。此是从上诸圣大解脱法门。无边无量无得无失无默无语无去无来。尘尘尔刹刹尔念念尔法法尔。只为众生根性狭劣。不到三教圣人境界。所以分彼分此。殊不知境界如此广大。却向黑山下鬼窟里默然坐地。故先圣诃为解脱深坑。是可怖畏之处。以道眼观之。则是刀山剑树镬汤炉炭里坐地。一般坐主家尚不滞在默然处。况祖师门下客。却道才开口便落今时。且喜没交涉。昂不觉作礼。师曰公虽作礼然更有事在。至晚来入室。师问曰。今年几岁。云六十四。又问。尔六十四前从什么处来。昂又无语。师遂以竹篦打出次日又来室中云。六十四年前尚未有昂在。如何和尚却问昂从什么处来。师曰。尔六十四年前不可元在福州郑家。只今这听法说法一段历历孤明底未生已前毕竟在什么处。云不知。师曰。尔若不知便是生大今生且限百岁。百岁后尔待要飞出三千大千世界外去。须是与他入棺材始得。当尔之时四大五蕴一时解散。有眼不见物。有耳不闻声。有个肉团心分别不行。有个身火烧刀斫都不觉痛。到这里历历孤明底却向什么处去。云昂也不知师曰。尔既不知便是死大。故曰。无常迅速生死事大。便是这个道理。这里使聪明也不得。记持也不得。我更问。尔平生做许多之乎者也。腊月三十日将那一句敌他生死。须是知得生来死去处分晓始得。若不知即是愚人。昂方心伏始知无言无说处一切非是。因别参请未几顿有所得。时有祥云长老昙懿与禅者遵璞二人为同伴。初侍圆悟于蒋山已有入处。后又隶真歇了坐下点胸自许谓世莫有过之者。师知其未彻业已开法虑其误后学。以书致懿令告假暂来。懿耻之迟迟其行。师遂由小参痛抵其非。揭榜于门以告四众。懿闻之不得已乃破夏来抵师会下。师诘其所证语之曰。汝恁么见解何尝梦见圆悟老人果欲究竟此事。且退却院子来。懿从之遂归。既散夏果与璞偕至。二人同到室中。师问璞。三圣道。我逢人则出。出则不为人。兴化道。我逢人则不出。出则便为人。尔道这两个老汉还有出身处也无。璞于师膝上打一拳。师曰。汝这一拳为三圣出气。为兴化出气。速道速道。璞拟议。师劈脊便打。仍谓之曰。汝第一不得忘了这一棒遂出。久之未得入门。一日因别僧入室。二人听之。师问僧曰。德山见僧入门便棒。临济见僧入门便喝。雪峰见僧入门便道是什么。睦州见僧入门便道见成公案放尔三十棒。尔道这四个老汉还有为人处也无。僧云有。师曰札。僧拟议。师便喝出。璞闻之忽然有省。懿亦相继于一言之下大有省发。从前恶知恶解当下冰消。后皆承嗣师。师尝为众入室。见僧才入门便问。诸佛菩萨畜生驴马庭前柏树子麻三斤干屎橛。尔是一枚无状贼汉。僧云。久知和尚有此机要。师曰。我已无端入荒草。是尔屎臭气也不知。僧拂袖便出。师曰。苦哉佛陀耶。又僧才入门。师便曰。不是出去。僧便出。师曰。没量大人被语脉里转却。次一僧入。师曰。不是出去。僧却近前。师曰。向尔道不是。又却近前觅个什么。便打出。又一僧入云。适来两僧不会和尚意。师低头嘘一声。僧罔措。师便打曰。却是尔会老僧意。又僧才入。师曰。尔不会出去。僧亦出。复一僧入。师曰。适来两个上坐。一人解收不解放。一人解放不解收。尔还辨得么。僧云。一状领过。师曰。领过后别有甚好消息。僧拍手一下便出。师曰。三十年后悟去在。又问僧云。道不用修但莫染污。如何是不染污底道。僧云。某甲不敢道。师曰。尔为什么不敢道。僧云。恐染污。师高声叫曰。行者将粪箕扫帚来。僧茫然。师便打出。又僧才入。师曰。释迦老子来也。僧近前。师曰。元来不是便打。次一僧入。师亦曰。释迦老子来也。僧当面问讯便出。师曰。却似真个。又问僧。不是心不是佛不是物尔作么生。僧云领。师曰。领尔屋里七代先灵。僧便喝。师曰。适来领如今喝。干他不是心不是佛不是物什么事。僧无语。师便打。又问僧。路逢达道人不将语默对时如何。僧珍重便行。师呵呵大笑。次一僧来。师曰。我适来问这僧路逢达道人不将语默对时如何。他珍重便行。尔道他会不会。僧拟问讯。师便打出。又问僧。不与万法为侣者是什么人。云无面目汉。师曰。适来有个师僧如此道。打出去也。僧拟议。师便打。又问僧。马大师道。自从胡乱后三十年不曾少盐酱意作么。云随家丰俭。师曰。好个随家丰俭。只是尔不会。僧拟议。师便喝出。又问僧。香严上树话尔作么生。僧云。好对春风唱鹧鸪。师曰。虎头上座道。树上即不问。未上树请和尚道。又作么生。僧云。适来向和尚道了也。师曰。好对春风唱鹧鸪。是树上语树下语。僧无对。师便打。又问侍者曰。许多人入室。几人道得著。几人道不著。侍者云。某甲只管看。师忽展手曰。我手何似佛手。侍者云。天寒且请和尚通袖行。师打一竹篦曰。且道是赏尔是罚尔。侍者无对。有僧请益。不知某甲死向什么处去。师曰。尔只今是生耶死耶。僧云。生也不道死也不道。师曰。尔做得渐源奴。僧拟议。师便打出。又一僧来。师曰。适来这僧衲一场败阙。尔还知么。僧云知。师亦打出。又僧请益夹山境话。声未绝师便喝。僧茫然。师曰。尔问什么。僧拟举。师连打喝出。又僧请益。某甲参禅不得病在什么处。师曰。病在这里。云某甲为什么参不得。师曰。开眼尿床汉我打尔去。师室中机缘涡旋辨肆不可把玩。自非上上根器不可凑泊。师住径山时名重一时。如侍郎张公子韶状元汪公圣锡少卿凭公济川俱问道。自余皆一时名士大夫。师随机开悟无所回互。而当时秉钧轴者。以其议己恶之。遂遭捃拾毁衣。屏去衡州凡十年。又徙梅州。梅州瘴疠寂莫之地。而衲子里粮从之虽死不悔。又八年高宗特恩放还。明年复僧衣。四方虚席以邀率不就。最后以朝旨住育王。聚众多食不继。筑涂田凡数十顷。诏赐其庄名般若。又二年诏复移径山。师之再住径山。道俗歆慕如见其所亲。虽老接引后学不少倦。退居明月堂。先是孝宗皇帝为普安郡王时闻师名。尝遣内都监至径山谒师。师作偈以献曰。大根大器大力量。荷担大事不寻常。一毛头上通消息。遍界明明不覆藏。王甚悦。及在建邸复遣内知客请师山中为众说法。亲书妙喜庵大字。及制真赞赐师曰。生灭不灭。常住不住。圆觉空明。随物现处。师演成四偈以献。王览之尤喜。又二年王即位。遂赐号大慧禅师。复取向所赐宸翰以御宝识之。恩宠加厚欲召对。而师已病矣。以隆兴元年八月十日于径山明月堂示寂。上闻之叹惜不已。诏以明月堂为妙喜庵。赐谥普觉。将示寂亲书遗奏封毕。侍僧请留颂。师厉声曰。无颂便死不得也。索笔大书曰。生也只恁么。死也只恁么。有偈与无偈。是什么热大。投笔而逝。俗寿七十五。坐五十八夏。诸弟子以师全身葬于庵之后。赐塔名宝光。僧俗从师得法悟彻者。不啻数十人。皆有名于世。鼎需思岳弥光悟本守净道谦遵璞祖元冲密等九人皆契悟广大。先师而殁其余皆道化一方。临济宗旨益振焉。
</div>
    <div class="pagination">
<a href="续传灯录_page55.html">上一页</a><span>...</span><a href="续传灯录_page51.html">51</a><a href="续传灯录_page52.html">52</a><a href="续传灯录_page53.html">53</a><a href="续传灯录_page54.html">54</a><a href="续传灯录_page55.html">55</a><span class="current-page">56</span><a href="续传灯录_page57.html">57</a><a href="续传灯录_page58.html">58</a><a href="续传灯录_page59.html">59</a><a href="续传灯录_page60.html">60</a><a href="续传灯录_page61.html">61</a><span>...</span><a href="续传灯录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
