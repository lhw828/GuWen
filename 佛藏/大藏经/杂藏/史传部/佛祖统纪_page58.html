<!DOCTYPE html>
<html>
<head>
    <meta charset="UTF-8">
    <title>佛祖统纪 - 第 58 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖统纪 - 第 58 页/共 74 页</h1>
    <div class="content">　　十五年。敕天下村坊佛堂小者。并拆除之。功德移入近寺堂大者。皆令封闭。公私望风。凡大屋大像亦被残毁。敕下豫州。新息令李虚方醉而州符至。大怒约胥正敢毁拆者斩。虚行事多违戾。非有意全佛屋也。后病死。既敛闻棺中指戛声。母促开之乃生。时暑月身颇疮烂月余方愈。自言。初为两吏拘至王庭。见前新息吏。亡经年矣。谓虚曰。长官杀害为心。今当受报。虚闻大惧请救。吏曰。去岁拆佛堂。长官界内独全。此功德弥天。不合此间追摄。王若问但以此对。顷之见王。有人持一通案。吏读曰。李虚专学割羊脚。合杖一百仍割身肉。虚曰。去岁敕毁佛堂。虚界内独存之。愿此功德以折前罪。王惊曰。审有此不。吏白有福簿在天堂。王令检之。吏读曰。去年毁拆佛堂。新息一县独存。合折一生无数罪恶延年三十。言毕罪簿火出焚之略尽。乃敕两吏送还。后三十无疾而终(太平广记)○菩提流志亡。年百五十六岁。谥一切遍知三藏。赠鸿胪卿○房管为卢氏宰。道士邢和璞与之出游。过夏口入废寺坐古松下。使人掘地得瓮中所藏娄师德与永禅师书画。谓管曰。颇忆此耶。管恍然悟前身为永师也○遂州任善病亡。同数俗人一僧俱至阎王所。僧曰。常诵金刚经。王即合掌。忽有五色云迎僧升天。冥官谓善曰。汝亦曾诵二十一遍。即令放还。又涟水赵璧入京举选。路逢亡妻。言今在冥司受罪不可言。我衣装在阿家处。可取卖造金刚经一部。璧如其言。始及半卷因过墓所。见老人称是地主。曰汝妻昨日已得生天(金刚感验录)。
　　十七年。敕天下僧尼三岁一造籍(供帐始此)。
　　述曰。出家学道要在从师受戒。为之制初未尝挂名于官籍。自汉明至唐初莫不皆然。至则天延载始令二众隶祠部。而明皇正观始令三岁造籍。肃宗至德复令鬻牒。谓之香水钱。逮我本朝南渡则又创免丁之赋。谓之清间钱。嘻律言非我所制。余方为清净者不得不行。岂如来以佛眼观末世为吾徒者。当勉顺国法乎。嘻。
　　十八年。左溪朗禅师为荆溪湛然禅师说止观法门○诏天下寺观。建天长节祝寿道场○西京崇福寺沙门智升。进所撰开元释教录二十卷。以五千四十八卷为定数。敕附入大藏○武功县丞苏圭。常诵金刚经。合家五十口皆蔬食。妻崔氏以瘦悴窃食肉。变为骨鲠。气绝敛十日。复苏言。见阎王责曰。汝夫是肉身菩萨。何为盗食肉。赖有诵经之功。延寿二十年。可归以语诸人。时帝闻之。亦发心持经。从化者甚众○沙门海通于嘉州大江之滨凿石为弥勒佛像。高三百六十尺。覆以九层之阁。扁其寺曰陵云。
　　二十年。金刚智三藏亡。谥灌顶国师。弟子不空三藏奉遗教。复回天竺至师子国。遇龙树受十八会灌顶之法及经论五百余部○初是西晋时有僧义兴。于鄮县东南三十里山谷间立佛祠于岩上。至是高僧法睿案故迹造精舍于山之东麓。秘书万齐融建多宝塔于西南隅。师居其处日诵法华。感太白化天童送供。夜绕塔行道。人见师身与塔齐。因号太白禅师。名其山曰天童(世传启禅师开山者误)○敕末尼本是邪见。妄托佛教。既是西湖师法。其徒自行。不须科罚。
　　述曰。佛言。九十六种外道。佛道为正。是知余皆邪法无足议者。末尼既是邪见。朝廷便须禁止。今乃纵其自行不加科罚。曾不思此立有染其习者。邪以传邪适足为佛法之混滥。嘻不知当时君臣。何其不能区别耶。
　　二十一年。南山道宣律师出删定四分戒本。出家之士得以诵习。
　　二十三年。无畏三藏示寂。塔于龙门之西山。
　　二十四年。敕颁御注金刚般若经于天下○中书奏令天下僧尼隶鸿胪寺○吴道玄字道子。妙穷丹青。大略宗张僧繇。上召入供奉。于景公寺画地狱变。都人咸观皆惧罪修善。两市屠沽不售(今世有石本道子观音)。
　　二十五年。敕僧尼仍隶祠部。道士隶宗正寺。以李宗属皇籍也。
　　二十六年。敕天下诸郡立龙兴开元二寺○沙门法秀梦异僧劝置袈裟五百领施回向寺及觉异之。遂丐人造及其数。忽一日遇僧曰。吾导汝入回向寺。随之入终南山。见崖半朱门高耸。榜曰回向。趋入见上方老宿。诸僧相劳问。秀出袈裟遍寺施之。老宿引入空房谓曰。此唐天子旧室。命侍者取玉萧至。曰向居此好声乐。谪为人间主。久当复归。嘱秀曰。汝持玉萧袈裟归献唐天子。秀还诣阙表上之。帝取箫调弄宛如宿御(高僧传)。
　　二十七年。敕天下僧道。遇国忌就龙兴寺行道散斋。千秋节祝寿就开元寺。
　　二十八年。吉州清源行思禅师坐亡。师得法于六祖。僖宗朝追谥弘济禅师归真之塔二十九年。河南采访使齐浣言。至道可尊。当从宗仰。未免鞭挞。有辱形仪。其僧道有过者。欲望一准僧道格律处分(音分处置得所)所由州县不得擅行决罪。奏可○不空三藏自师子国复来广州。采访使刘巨济。请建灌顶坛法。感文殊现身度人至千万数。
　　天宝元年。西域康居(音渠)大石五国。入寇安西(唐朝置安东安西安南安北四府)帝召不空三藏入内。持诵仁王护国密语。上亲秉香罏。方二七遍。上见神人可五百余立于殿廷。师曰。此北天毗沙门王第二子独健。副陛下祷往救安西。请设食发遣。四月安西奏云。二月十一日。城东北黑云中见金甲人身丈余。空中鼓角声振天地。寇人帐幙间有金鼠啮断弓弦。五国即时奔溃。须臾见城楼上天王见形。上令验之。即诵咒日也(今城楼军营立天王者因此)。
　　二年。敕罗浮山佛经所载。是华首菩萨住处。可特立延祥寺华首台明月戒坛○初沙门楚金。于京师千福寺诵法华经。至宝塔品。身心泊然宝塔忽现。乃禅坐六年誓建斯塔。下基之日众闻天乐异香。帝于禁梦虚空有楚金二字。以问群臣。咸以师对。乃亲书多宝塔额。赐缣缗以助役。
　　三载。千福寺建多宝塔成。感五色云笼塔上。万众瞻礼。楚金复集大德于塔下行法华三昧。感获舍利三千七十粒○敕诸郡开元寺铸皇帝等身金铜佛像○召司空山本净禅师。至阙。问禅宗要旨。敕住白莲寺○南岳怀让禅师示寂。谥大慧禅师最胜轮之塔。师得法于六祖。
　　四载。敕波斯经教出自大秦。其两京波斯寺宜改大秦○召中岳道士吴筠入见。问以道要。对曰。深于道者无如老子五千文。复问神仙治炼之法对曰。此野人事。积岁月以求之。非人主所宜留意。时内侍高力士素事佛。毁于上前。遂辞还茅山。筠以见斥。造论以毁释氏。浙西观察使陈少游。请法师神邕决之。邕约面论邪正。旗鼓才临筠竟败北。邕遂著翻邪论以攻余党。少游闻于朝。命邕为僧统(邕嗣左溪)。
　　五载。师子国遣使来朝献贝叶大般若经璎珞白[疊*毛]。五敕不空三藏居鸿胪寺。入内为帝行灌顶法。时久不雨。师立坛作法。大雨遍洽。复禁止大风。风即随止。六载。敕天下僧尼属两街功德使。始令祠部给牒用绫素。敕天下寺院。择真行童子。每郡度三人。
　　十四载。上以北方禀气刚毅列刹多习骑射。诏沙门辩才。为临坛教授用加训导。

　　肃宗(亨玄宗第三子)

　　至德元载。正月范阳节度使安禄山反。五月玄宗太子百官。发长安将幸蜀至马嵬百姓数千人请太子留东破贼室。金城沙门道平。力劝议兵灵武。以图收复。遂以平为金吾大将军。至临皋屡与贼战大破之。事定行封平固辞。乃敕住崇福兴庆二寺。赐紫衣金帛。七月太子即位于灵武。尊玄宗为太上皇○帝在灵武。以军须不足。宰相裴冕请鬻僧道度牒。谓之香水钱(卖牒始)○时寇难方盛。或劝帝宜凭佛祐。诏沙门百人。入行宫朝夕讽呗。帝一夕梦沙门身金色诵宝胜如来。以问左右。或对曰。贺兰白草谷有新罗僧无漏常诵此名。召见行在。既而不空至。遂并留之托以祈福○杜鸿渐奏。辩才住龙兴寺。诏加朔方管内教授○上皇驻跸成都。内侍高力士奏。城南市有僧英干。于广衢施粥以救贫馁。愿国运再清克复疆土。欲于府东立寺为国崇福。上皇说御书大圣慈寺额。赐田一千亩。敕新罗全禅师为立规制。凡九十六院。八千五百区。全禅师后往池州九华山坐逝。全身不坏骨如金锁。寿九十九○十二月。上皇自成都还京师○诏沙门元皎。于凤翔开元寺建药师道场。忽会中生李树四十九茎。皎等表贺。敕答曰。瑞李滋繁国兴之兆。生处伽蓝之内。亦知觉树之荣感此殊祥。与师同庆○诏迎凤翔法门寺佛骨入禁中立道场。命沙门朝夕赞礼。敕五岳各建寺。妙选高行为之主。白衣诵经百纸。赐明经出身为僧。时僧标中首选。或纳钱百缗者。许请牒剃度○罗浮山沙门慧常。因采茶入山洞。见金字榜罗汉圣寺。居中三日而出。乃在茅山人间五年矣。
　　乾元元年(复称年)敕不空三藏入内。为帝灌顶授戒法。感大乐说菩萨放光证戒。
　　二年三月。诏天下州军。临江带郭上下五里置放生池。凡八十一所。升州刺使颜真卿撰碑云。动者植者水居陆居。举天下以为池。罄域中而蒙福。乘陀罗尼加持之力。竭烦恼海生死之津○诏南阳慧忠禅师入见。敕居千福寺。号称国师。上问。师在曹溪得何法。师曰。陛下见空中一片云么。上曰见。师云。钉钉著悬挂著(五祖戒师代云。好事不如无)上问。如何是十身调御。师起立云。还会么。上云。不会。师顾左右云。与老僧过净瓶来。上元元年。敕中使往韶州曹溪迎六祖衣钵。入内供养○吴兴沙门抱玉入京受戒。帝梦吴僧诵法华经口出五色光。翌旦师入关。关吏问何来。答曰。善诵法华远来受戒。关令以闻。帝召见果梦中所见者。赐坐诵经。至随喜品。口角放光五色。帝大说。令别筑香坛特为受戒。赐名大光。封天下上座○敕僧尼朝会。毋得称臣。
　　洪觉范曰。嵩明教每叹沙门高尚。见天子无臣礼。自唐令瑫首坏其端(此事未见所出)历世因之。于是不疑彼山林逸士天子犹不得臣之。况沙门之道尊居三宝为世归依者乎。故正宗记之表。首尾言臣某。以存故事。其间自叙则止称名。当时公卿莫不重其高识。
　　述曰。易曰。不事王侯高尚其事。记曰。儒有上不臣天子。下不事诸侯。后汉王儒仲被征见光武。称名不臣。有司问其故。对曰。天子有所不臣。夫儒生隐士。尚知以道自高。况世外学佛名居福田。岂当臣事世主自取污辱。若肃宗者。可谓知尊释氏。深识大体者矣。
　　召沙门子邻入禁中讲经。赐紫服充供奉。初师游学归宁。以母亡三载。诣泰山祠诵莲经。誓见天齐王。王见形曰。师生时母多食鸡卵。取白传头疮。坐是之由在狱受苦。邻悲号求免。王曰。往鄮山礼阿育王塔。或可原也。邻即到山寺哀诉。礼至四万拜。闻空中声。仰视见亡母。乘云气谢之曰。承汝之力已得生忉利天。今寺后峰翠微庵。即师栖止处○尚书左丞王维与弟缙。皆笃志奉佛。素衣蔬食。别墅在辋川。尝吟游其间。母丧。表请以辋川第为佛寺。
　　宝应元年。河南尼真如。属禄山之乱避地楚州。月夜二皂衣引东行升天。至大城见天帝(当是帝释天主)诸天王(当是三十二天王。及四门天王)相谓曰。下方丧乱杀戮过多。请以第二藏宝镇其国。乃具以宝名及镇法授真如。令前二吏导其归。如以状白之州。其宝十三枚。皆白玉宝珠。置日中白光属天。夜则如月。其名曰玄黄天符谷璧如意珠玉印碧色宝等。刺史崔侁表上之。帝谓太子曰。上天眷祐有德者。乃克当之。汝以楚王入为太子。今楚州献宝。天将以祚汝也。乃悉以宝授之。改元宝应。赐真如宝和太师。敕长安立宝应金轮寺。
　　述曰。自肃宗至昭宗。凡十三帝而唐亡。是知十三宝之赐。所以昭其祚也。史虽载之不知其为天肇之谶也。

　　佛祖统纪卷第四十(终)

　　初叶法善。幼岁溺水死。后三年还家。去青童引见老君。故久尝在石室遇神人曰。子本紫微左仙卿。谪居人世。宜立功以济人。我奉老君命。授汝以一三五之法。高宗召拜上卿。不就。乞为道士。后入西山修道。景龙中神人又降。传老君之命曰。汝当辅睿宗及开元帝。未可隐迹山林(时二帝本兴而庙号年号皆预以告)。其年八月果召赴关。及后立相王为睿宗。而玄宗又继统。凡吉凶动静必预以奏。会吐蕃遣使贡宝函曰。请陛下自开无令他人知机密。法善曰。此是凶器。宜令蕃使自开之。函中驽发中蕃使立死。帝重之授银青光禄大夫越国公。后尸解而去。
　　六年。李筌至嵩山虎岩。得黄帝阴符经。读数千遍不晓其义。尝过骊山下逢老母。于路旁见遗火烧树。因自言曰。火生于木祸发必克。筌惊问之。母曰。吾受此经三元六周甲子矣。筌具告所得。母曰。少年脑血未减。心影不遍。真吾弟子。乃坐石上为说其义曰。阴符三百字。百言演道。百言演法。百言演术。上有神仙抱一之道。中有富国安民之法。下有强兵战胜之术。皆内出心机。外合人事。观其精微。黄庭八景不足以为玄。察其至要。经传子史不足以为文。任其巧智。孙吴韩白不足以为奇。非有道之士不可使闻之。故至人用之得其道。君子用之得其术。小人用之得其殃。如传同好。必清斋而授之。本命日诵七遍。益心机加年寿。袖出一瓠令取水。瓠忽重沈于水。及还失母所在。但留麦饭。筌食之。自此绝粒。至开元间为江陵副使。后入名山访道。不知所终。
　　○上遣中书侍郎徐峤赍玺书召方士张果。入见时。刑和璞善算术。知人寿夭。算果莫能测。师夜光者善视鬼。上与果密坐。夜光不能见。上闻饮堇汁无苦者真奇士(音谨附子毒也)。与之三卮。醺然如醉。顾左右曰。非嘉酒也。取铁如意击堕其齿。皆燋黑。出神药传其龂。寝顷之齿粲然如故。后恳辞还山。下制曰。张果先生。志造高尚。迹混光尘。问以道枢。深会宗极。宜升银青光禄大夫。号通玄先生。后入恒山。不知所终(果在梁陈时相智者兄陈针者)。
　　○司马承祯告化。敕谥贞一先生。睿宗时居天台。召入间道。对曰。为道曰损。上曰。治身可矣。治国若何。曰国犹身也。顺物无私而天下理。上叹曰。广成之言也。玄宗朝遣使迎至京受法箓。辞归王屋山。有弟子焦静遇仙女告之曰。子可谒东华青童君受三皇法。请名氏则贞一也。归而谒之。先生欣然以授。
　　八月。诏谥孔子为文宣王。南面坐释奠用宫县(礼记。凡始立学必释奠于先圣先师。注释奠者设荐馔酌奠也。先圣先师周公孔子。周礼王宫县诸侯轩县注宫县钟磬县于笋虞者王宫县四面诸侯去一面○钟者宫音以象君也。钟在虞曰县音玄)。封颜子为兖国公。弟子皆追封公侯伯。
　　四月。帝梦老君玄元皇帝告曰。吾有像在京城西南。乃遣使至[執/皿]屋县楼观。见紫云垂覆白光属天。得玉像高三尺。迎置兴庆宫。命有司写玄元真容。分置诸郡开元观○。
　　正月。诏诸州置玄元皇帝庙。令当州学生数内习道德经庄子列子文子。每年依明经举送朝廷。置助教一人。九月御兴庆门楼。亲试明道德经庄子列子。时姚子彦等对策入第○。
　　正月。老君降于丹凤门外驻立云端。谓参军田同秀曰。我入流沙之日。藏金匮灵符于桃林尹令旧宅。可奏取以镇国。同秀以闻。敕往求之。见紫云白兔于尹台之下。掘之得金匮玉版朱书细篆。迎置灵昌殿。是夜楼阁虚空悉有神镫。百官上表以符瑞潜应。乃下制改元天宝○二月敕封庄子南华真人．文子通玄真人．列子[泳-永+申]虚真人．庚桑子洞灵真人。四子书为真经。置博士助教各一员学生百人○。


　　佛祖统纪卷第四十一

　　　　宋咸淳四明东湖沙门志磐撰

　　法运通塞志第十七之八


　　代宗(豫肃宗长子)

　　永泰元年九月。铸金铜佛像成。于光顺门率百僚致拜○十月吐蕃寇逼京师。命内出仁王经二辇送西明诸寺。诏不空三藏置百高座讲经。帝临御行香礼敬。已而寇平。诏曰。仁王宝经义崇护国。前代所译理未融通。乃敕不空三藏沙门飞锡良贲等。于大明宫南桃园重译。帝亲对读。谓新旧二经理虽符顺。所译新本文义甚周。乃御制序文。加不空特进鸿胪卿○诏出家沙门尊居三宝。其令天下官司毋得捶辱僧尼○敕大兴善寺建方等戒坛。立临坛大德十人○帝梦六祖请衣钵还山。乃令刘崇景顶戴送还。敕韶州刺史杨瑊以礼奉安○敕沙门百人于禁中行念诵法。谓之内道场。出入乘马。度支廪给○章敬沙门崇慧与道士角法告胜。敕赐紫衣○敕于金刚智诸灌顶道场。撰沙门二七员。为国长诵佛顶咒○镇国纯陀三藏亡。年六百岁。
　　大历元年。敕沙门良贲。于桃园撰仁王经疏进上。姑苏支硎山沙门道遵(左溪弟子)置法华经院。举高行十四人常持法华以烛继昼。用扬大雄之慈声。郡刺史韦元甫。尚书刘晏。奏赐法华道场。于是自江以东置经院者十七所。皆取法于师也○卫州别驾周伯达。常持金刚经。忽见光中有梵僧自称须菩提。曰汝诵经数年。何为不断肉食。伯达竦惧。即蔬素转加勤诵。祥感屡见。
　　二年。诏辅相大臣始建功德院○杜鸿渐初抚巴蜀。遣使诣白崖。请无住禅师入城问道。师曰。触目皆如。鸿渐由是栖心禅悦。晚年入相。以疾辞退。临终沐浴。命朝服加僧伽梨。剃须发别众而逝。依沙门法火焚其躯○法照法师于南岳云峰寺食钵中睹五色云。见山涧石门有寺榜曰大圣竹林寺。遂与同志往谒五台。见金门楼观。一如钵中所见。入寺至讲堂。见文殊普贤分座说法菩萨万数。师前作礼。问曰。末代修行以何为要。文殊曰。诸修行门无如念佛。师辞退作礼。举头俱失。乃于见处建寺号竹林云。
　　三年。诏慧忠国师入内。引太白山人见之。师曰。汝蕴何能。山人曰。识山识地识字善算。师曰。山人所居是雄山雌山。茫然不知对。师曰。殿上此是何地。答曰。容弟子算。师于地上一画。问何字。答曰。是一字。师曰。土上一画岂不是王字。师曰。三七是多少。答曰。二十一。师曰。三七岂不是十字。师谓帝曰。问山不识山。问地不识地。问字不识字。问算不识算。陛下何以得此愚人。帝顾山人曰。师国宝也。帝在便殿指宦者鱼朝恩。谓师曰。朝恩亦解佛法。朝恩进问师曰。何谓无明从何而起。师曰。衰相现前奴也解问佛法。朝恩大怒师曰。即此是无明。无明从此起。后朝廷裁决或不预。辍怒曰。天下事有不由我。帝闻不乐。责其异图缢杀之○诏径山法钦禅师入见。上待以师礼。尝在内廷见帝至起立。帝曰。师何以起。师曰。檀越何得向四威仪中见贫道。帝大悦。所赐一不受。布衣瓦钵与弟子日唯乞食。相国杨绾叹曰。真方外士也。平章崔涣问曰。弟子可出家否。师曰。出家是大丈夫事。岂将相之所能为。晋公裴度三十余人。皆问道行门人礼。后乞归山。赐号国一禅师。敕杭州守臣于山中重建寺宇。长吏月至候问。师初依素禅师。素戒之曰。汝乘流而行逢径而止。师遂南抵临安。见东北一山。逢樵子问其地。曰径山也。乃驻锡焉(四祖下七世)○七月诏建盂兰盆会。设高祖下七庙神座。自太庙迎入内道场。具幡华鼓吹迎行衢道。百僚迎拜。岁以为常。翌日产灵芝于太庙二室○诏南岳沙门法照为国师。师言。其师南岳承远有异德。上南向而礼焉。度其道不可致。乃名其居曰般舟道场。用尊其位(柳文)○荆溪禅师于天台佛陇。为道邃法师说止观法门○敕回纥奉末尼者建大云光明寺。
　　四年。帝于大明宫建道场。感佛光现。诸王公主近侍诸臣。并睹光相。自子夜至鸡鸣。宰相裴冕上表称贺。五年。彗星见于东方。诏不空三藏行法。既而星殒。时春夏不雨。诏建坛祈祷。越二日大雨沾足○初沙门自觉居平山。为鬼神讲经。当阳节度使张昭。躬入山致请曰。昭无政术致三年亢阳。引咎无补。闻龙神依师听法忘其行雨愿起大悲。师焚香遥望潭洞而祝。顷刻云起甘泽遽下。岁乃有秋。
　　六年。滁州刺史李幼卿奏。沙门法琛于琅耶山建佛刹绘图以进。帝于前一夕梦游山寺。及览图皆梦中所至者。因赐名宝应寺○回纥请于荆扬洪越等州置大云光明寺。其徒白衣白冠。
　　八年。敕天下童行策试经律论三科。给牒放度。
　　九年。帝梦建康牛首山辟支佛来见。敕太子詹事古侁。于山中建七级浮图○六月不空三藏告病。诏加开府仪同三司封肃国公。食邑三千户。及示寂。帝辍朝三日。赐祭赠司空。谥大辩正广智三藏。
　　十年。敕大兴善寺建不空三藏塔。
　　十一年。敕问崇圣寺三纲老宿(寺主知事维那为三)如闻文纲律师亲传先师宣律师释迦佛牙舍利。宜诣右银台门进上以副朕瞻礼之心。
　　十二年。淮西兵马使李重倩舍宅为佛经坊赐名宝应一切经坊。
　　十三年。诏两街临坛大德圆照等十四人。集安国寺定四分律新旧两疏。佥定一本。
　　十四年。泗州僧伽大师忽见形于禁中。谓帝曰。州将(太守兼职兵者)令普光王寺出财供十驿乘传者(传张恋反)可免此役。帝即遣使传旨。赐绢彩黄金澡罐。敕写真容入内供养○五月帝崩。太子即位。诏自今毋得置寺观及请度僧尼。

　　德宗(造代宗子)

　　建中元年。沙门圆照进新定四分律疏。敕赐紫衣。充内供奉检校鸿胪卿。食邑三百户。
　　二年。吐蕃遣使乞朝廷赐沙门善讲佛理者。帝令良琇文素往赴说法教化。岁一更之○四明无生居士胡幽贞。修华严感应传一卷。备载历代弘经之迹。言龙树龙宫所传下本十万偈。今东土译成八十卷者。唯四万五千偈。其余尚秘天竺。故今发愿哀请下本经偈具足流传此土○信州南严草衣禅师宴坐三十年。足不蹈地口不尝味。万有嚣然(虚憍反諠)此身不动。侍郎权德舆为之记曰。古所谓遗物离人而独立者。又焉知此地之宴坐。不为他方之说法者乎。
　　三年。敕僧尼有事故者仰三纲。申州纳符告注毁。在京者于祠部纳告(唐称符告者。与品官告身同。今时但称度牒)。
　　兴元元年。敕亡僧尼资财旧系寺中。检收送终之余分及一众。比来因事官收。并缘扰害。今并停纳仰三纲通知。一依律文分财法(南山事钞衣法篇。及亡五众轻重仪。备述分财法)○法照法师于并州行五会教人念佛。帝于中宫常闻东北方有念佛声。遣使寻至太原。果见师劝化之盛。乃迎入禁中。教宫人念佛。亦及五会。
　　三年。翰林学士梁肃学天台教于荆溪禅师。深得心要。以止观文义弘博览者费日。乃删定为六卷行于世。吏部郎中李华。尝从荆溪学止观。荆溪为述止观大意一篇。包括大部若指诸掌。时士夫同学者。散骑常侍崔恭。谏议大夫田敦。皆学止观于荆溪云○梁肃记云。晋陵黄氏二女。幼闻人诵法华。听之曰。吾解此义也。试使之说。能深谈实相之旨。后入京师安国寺为尼。长名持法。次名慧忍。同修法华三昧。忽有尼号空姑。词貌甚异来共止宿。每至中夜身光赫然。如是三年而去。或问二尼。皆笑而不答。人谓其为普贤也。
　　贞元元年。韦皋为西川节度使。初皋生一月有梵僧见之。别久得无恙乎。儿为一笑。众问其故。僧曰。此诸葛武侯后身也。其政治后当在蜀。及是而验。皋在蜀二十一年。功烈为西南最。
　　三年。京兆尹宇文炫奏。乞以乡落废寺为学舍材。敕曰。奉佛之宫转为儒馆。此侵毁三宝之渐。罪在不宥。炫渐惧。即日自解归○李泌拜中书侍郎同平章事。初明瓒禅师居南岳上封。人号懒残。泌往谒之闻诵经声。先悲怆而后悦豫。知为隐者。候之良久。瓒拨火出芋食之曰。领取十年宰相至是。泌用事为帝言其高行。诏征之。使者至石窟宣麻。瓒寒涕垂颐凝然而坐。不以介意。使回以闻。帝益嗟敬。
　　四年。江西马祖道一禅师亡。师得法于南岳让禅师。其后五世派为二家。曰沩仰。曰临济(子礼反。四渎之一。世误作去声)。
　　五年。敕曰。释道二教福利群生。馆宇经行必资严洁。今后寺观不得容外客居住。破坏之处随宜修葺。
　　六年正月。诏迎凤翔法门寺释迦佛骨。入禁中供养。传至诸寺瞻礼。二月迎佛骨归寺○衡山石头希迁禅师亡。师得法于清源思禅师。其后派为三家。五世而为洞山。七世而为云门。九世而为法眼。
　　十年。敕湖州刺史于頔。进沙门皎然杼山诗集。藏于御书殿○邃法师于国清寺。为广修法师说止观法门。
　　十一年十一月。南天竺乌荼国师子王贡华严经。上表云云。师子王手书普贤行愿品。上献摩诃支那大唐国大吉祥天子。愿慈氏如来龙华会中早得奉觐。获宿命智瞻见便识。同受佛记○四月诞节诏澄观法师。入内殿讲经。以妙法清凉帝心。号清凉法师教授和上。
　　十二年正月。敕皇太子于内殿集诸禅师。详定传法旁正。四月诞节御麟德殿。敕给事中徐岱等。与沙门覃延道士葛参成讲论三教。诏罽宾三藏般若等。于长安崇福寺译乌荼所进华严经。圆照鉴虚灵邃澄观润文证义。帝亲预译场临文裁正。令左右街功德使霍仙鸣窦文场专领监护。
　　十三年。敕沙门端甫。入内殿与儒道论议。赐紫方袍。令侍皇太子于东朝。顺帝敬之若兄○左街功德使窦文场奏。先师楚金于天宝初为国建塔置法华道场。令儋众经声不绝者。六十余年。乞加旌表。敕谥大圆法师。
　　十四年二月。般若三藏澄观法师等进新译华严经四十卷(此经三译。晋译六十卷。唐武后朝八十卷。今德宗朝四十卷。并普贤行愿品一卷)。
　　十五年七月。帝幸安国寺设盂兰盆供。宰辅皆从。
　　二十年。日本国遣使者朝其学者橘逸势沙门空海入中国。学秘密教于不空弟子慧果。
　　二十一年十月三日。新定沙门少康放光而逝。初师至洛下白马寺。见殿内文书放光探之。乃善导和上西方礼文。遂至长安光明寺影堂大陈荐献。倏见导师遗像升空中。而言曰。汝奉吾教以利有生。则汝之功必生安养。及南适江陵路逢一僧曰。汝欲化人当往新定(今严州)言讫而隐。师乃往郡中乞钱。诱小儿念佛。月余孩孺念佛求钱者众。如此一年无少长贵贱见师者皆称阿弥陀佛。乃建道场集众升座高声唱佛一声。众见一佛从口出。唱十声则有十佛。若贯珠然。

　　顺宗(诵德宗长子)

　　永贞元年。诏尸利禅师入内殿咨问禅理。帝曰。大地众生如何得见性成佛。利曰。佛法如水中月。月可见不可取。帝说(师得法于石头迁师)○日本国沙门最澄来学教于天台邃法师。尽写一宗论疏以归。为日本传教之始也。

　　宪宗(纯顺宗长子)

　　元和元年。敕沙门端甫录左街僧事掌内殿法仪。沙门灵邃录右街僧事(僧录始于姚秦法钦师)○诏沙门知玄入殿问道。赐号悟达国师。玄五岁能吟诗。出家为沙弥。十四讲涅槃经。李商隐赠诗有云。十四沙弥解讲经。似师年纪秖携瓶。沙弥说法沙门听。不在年高在性灵○回纥遣使。同摩尼伪人来朝。
　　二年。以吐突承璀为左右街功德使。僧道隶焉(姓吐突名璀。官者。璀七罪反)○三月诏曰。男丁女工耕织之本。其百姓有苟避徭役冒为僧道。而实无出家之事业者。所在有司科奏之○诏鹅湖大义禅师入见麟德殿。与诸法师议论。法师问曰。如何是四谛。师曰。圣上一帝。三帝何有。问如何是禅道。师以指点空。法师罔措。帝曰。法师一点尚不奈何。帝问。何谓佛性。师曰。不离陛下所问。帝默契。尚书李翔问。大悲用千手眼作么。师云。今上用公作么(师得法于马祖)○河中府沙门慧琳撰一切经音义一百三卷。诣阙进上。敕入大藏赐紫衣缣币茶药。
　　三年。诏章敬怀恽禅师至京召见内殿。咨问禅法。
　　四年。诏惟宽禅师入见问禅要。敕住安国寺。白居易问师曰。既云禅师。何以说法。师曰。无上菩提者。被于身为律。说于口为法。行于心为禅。律即是法。法不离禅○马郎妇者出陕右。初是此地俗习骑射蔑闻三宝之名。忽一少妇至。谓人曰。有人一夕通普门品者则吾妇之。明旦诵彻者二十辈。复授以般若经。旦通犹十人。乃更授法华经。约三日通彻。独马氏子得通。乃具礼迎之。妇至以疾求止他房。客未散而妇死。须臾坏烂遂葬之。数日有紫衣老僧至葬所。以锡拨其尸。挑金锁骨谓众曰。此普贤圣者。闵汝辈障重故垂方便。即陵空而去○吴郡齐君佐。勤学贫困欲求食天竺寺。饥不能前。一梵僧顾而笑曰。法师不记讲法华于同德寺乎。佐曰。不记。僧即出囊中一枣与食。佐即悟前身是讲经僧。僧曰当时五人唯我得度。由汝师子座上广说异端使学者生疑。戒缺质陋。报应宜然。言已不见。佐即投灵隐出家。更名鉴空。立行高迈。
　　五年。帝问澄观国师。何谓华严法界。师曰。法界者众生之性体也。世尊称法界性说华严经。事理互融无不周遍。帝豁然有得。敕有司铸金印。封为大统清凉国师○翰林学士白居易。问心要于凝禅师得八言。广为八偈。谓觉观定慧明通济舍。观偈云。以心中眼。观心外相。从何而有。从何而丧。观之又观。则辨真妄(八偈见长庆集)居易每于钵塔寺依如大师受八关斋戒者九度○归宗智常禅师得法于马祖。江州刺史李渤问师曰。须弥纳芥子即不问。如何是芥子纳须弥。师曰。人传使君读万卷书是否。渤曰然。师曰。摩顶至踵如椰子大。万卷书何处著。师以目有重瞳。以药手按摩。目眦俱赤。世号赤眼归宗○居士庞蕴参马祖。问云。不与万法为侣是什么人。祖云。待汝一口吸尽西江水即向汝道。居士言下顿领玄要。元和中北游襄汉居郭西小舍。一女灵照常制竹漉离卖以供朝夕。将逝令灵照出视日早晚及午以报。女遽曰。日已中矣。而有蚀也。居士出户视之。女即登父座合掌坐亡。居士笑曰。我女锋捷。于是更留七日。州牧于頔问疾。居士谓曰。但愿空诸所有慎勿实诸所无。言讫枕公膝而化○敕谏议孟简补阙萧俯。于醴泉寺监护译经润文○无著禅师入五台求见文殊。至金刚窟见山翁牵牛临溪。著曰。愿见大士。翁牵牛归。著随入一寺。翁呼均提。有童子出迎。翁引著升堂坐。童子进玳瑁杯对饮酥酪。顿觉心神卓朗。翁问曰。近自何来。曰南方。翁曰。南方佛法如何住持。曰末代比丘少奉戒律。翁曰。多少众。曰或三百或五百。著问。此间佛法如何住持。翁曰。龙蛇混杂凡圣同居。曰众几何。翁曰。前三三后三三。及暮呼童子引著出。著问童子何寺。曰般若寺也。著怆然悟此翁即文殊。即稽首童子足下求一言。童子隐身而歌曰。面上无嗔供养真。口里无嗔吐妙香。心内无嗔是珍宝。无垢无染即真常。著因驻锡五台。后频与文殊会(别文载翁说偈曰。一念净心是菩提。胜造恒沙七宝塔。宝塔毕竟化为尘。一念净心成正觉)。
　　六年。般若三藏译本生心地经。谏议大夫孟简润文。帝御制序。
　　九年。百丈怀海禅师亡。师得法于马祖。自少林以来多居律寺说法。师始创禅居称。长老上堂升座。主宾问酬激扬宗要。学者依腊次入僧堂。设长连床施椸(音移)架挂搭道具置十务寮舍以营众事。后世从而广之名禅院清规○法师智辩(音辩)多所著述。而听徒绝少。因弃讲居衡岳寺。一日有耆宿至阅师所著曰。汝所述颇符佛意而阙人缘。可辨食施飞走(辨见周礼办俗)却后二十年众当自集。辩遂鬻衣易米。日炊饭散郊外。感群乌来集。辩祝之曰。食吾饭者愿为法侣。后二十年往邺城开讲。座下千众皆年少。
</div>
    <div class="pagination">
<a href="佛祖统纪_page57.html">上一页</a><span>...</span><a href="佛祖统纪_page53.html">53</a><a href="佛祖统纪_page54.html">54</a><a href="佛祖统纪_page55.html">55</a><a href="佛祖统纪_page56.html">56</a><a href="佛祖统纪_page57.html">57</a><span class="current-page">58</span><a href="佛祖统纪_page59.html">59</a><a href="佛祖统纪_page60.html">60</a><a href="佛祖统纪_page61.html">61</a><a href="佛祖统纪_page62.html">62</a><a href="佛祖统纪_page63.html">63</a><span>...</span><a href="佛祖统纪_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
