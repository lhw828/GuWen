<!DOCTYPE html>
<html>
<head>
    <meta charset="UTF-8">
    <title>佛祖统纪 - 第 41 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖统纪 - 第 41 页/共 74 页</h1>
    <div class="content">　　范宁。字武子。笃学多所通览。时浮虚相扇。儒雅日替。宁以其源始于王弼何晏二人之罪深于桀纣。乃著论非之。累迁中书侍郎。朝廷疑议辄咨访之。出补豫章太守。大设庠序起学台。功用弥广。刺史王凝之上言抵罪。免官归家。远公招之入社。而宁竟不能往。

　　庐山法师碑

　　法师讳慧远。本姓贾。雁门楼烦人。弱而好学。年十二随舅令狐氏游学许洛。故少为书生。二十一欲度江就范宣子。于时王路尚鲠。有志不遂。于关右遇释道安。一面定敬以为真吾师也。遂抽簪落发求直道场。沙门昙翼每资以灯烛之费。安公曰。道士诚知人。法师藉旷劫之神明。表今生之灵智。道情深邃识鉴渊微。般若无生之津。道行息心之观。妙理与高悟俱彻。冥宗与深心等至。安公叹曰。使道流东国者其在远乎。太元初。襄阳既没。振锡南游。考室庐阜结宇倾岩。同契不命而景响。闻道誓期于霜雪。自以年至耳顺足不越山。桓氏以震主之威力为屈致。法师确然贞固辞以老疾。俄而制使沙门尽敬王者。法师惧大法之将沦。抗言万乘。玄知不可强。俯而顺焉。既道渐中土。名流遐域。外国诸僧咸东向礼。非夫道深德广。焉能使显默同归异域致敬。且新经未表晋邦律藏历年莫正。禅法甘露国所未闻。实相宗本人有异说。法师深存广图大援群生。乃命弟子迎请禅师。究寻经本。逾历葱岭跨越沙漠。弥旷年稔并皆归还。既得传译备尽法教。是故心禅诸经出自庐山几乎百卷又以心本无二即色三家之谈不穷妙实。乃著法性论。理深辞婉独拔怀抱。罗什见论而叹曰。汉人未见新经。便闇与理会若夫温心善诱。发必远。言栖寄林岭游兴能。彻虽复风云屡由。而无昭昧之情。俯仰尘化之域。游神无生之门。所谓言斯可发行斯可乐矣。自枕石漱流始终一概。恬智交养三十余载。春秋八十三。命尽绝岭。遗言露骸松林。同之草木。达生神期既于此矣。古人云。道存人亡法师之谓。凡我门徒。感风徽之缅邈。伤语晤之永灭。敢以浅见扬德金石。其辞曰。九流乖真三乘归佛。道往绝迹慈还接物。孰是发蒙昭我慧日。摄乱以定闲邪以律。妙法常存悠悠莫往。若人乘生皎皎远赏。鉴我鉴物知狭知广。息心空谷训徒幽壤。秦皇雄惑蔽理通情。王孙偏解滞死达生。夫子之悟屡劫独明。仰高契峻俯深怀清。惟清惟峻若隔近绝。惟高惟深志崇智洁。昔在香积今也明哲。嗣之有人实隆废缺。揵度练数甘露流津。律藏拂故法性增新。凡厥希道日知好仁。景薄[企-止+丙]尽宗倾理湮。寒暑递易悲欣皋壤。秋蓬四转春鸿五响。孤松独秀德音长往。节有推迁情无遗想。元熙二年春二月朔。康乐公谢灵运撰。

　　庐山法师影堂碑

　　天之高哉。日星垂其曜。地之厚哉。山岳镇其维。禀两间之气。分五行之秀。而得预称于三才者。其为人道之最灵者乎。至若迈德宏域融神慧境。焯迦维之绝照。挹甘露之玄津。并名岳而永崇。晞扶桑而不息。则慧远法师其人也。法师雁门楼烦人。贾氏。释道安之门人。英姿雅韵清行素节。详诸旧碑及张氏传。固以杳映前秀。铺铄令闻者矣。灰心土骸。而神机天发。金口木舌。而法音雷震无取无舍。而律仪冰澈。不生不灭。而禅性晖如。抱德阳和。而浩类洗心。潜灵渊照。而远方翘首。修不共法。而恒轸大悲。熏般若智。而富诸梵行。故能诱纳众善冷汰群疑。万流仰海而同归。一雨施物而咸润。诚所谓阿摩勒果实从中生。分陀利华性非外染之为义也。自晋氏太元九年法师始飞锡南岭宅胜东林。世更七代年垂四百。流风遗泽逮于今。而人知怀仰。故虎溪为释氏龙门。庐阜即搢绅阙里也。皇唐贞元十有一年。江州刺史凭翊严公士良。秉明德以分符。宣中和而述职。上赞缉熙之化。下临击壤之人。以无为为政。政克用乂。巡穑外野指途中林。敷衽禅关式瞻遗像。喟然叹曰。斯名也。寒暑不能易其芳。斯德也。江海无以臻其极。彼琐行纤节尚崇植楹庑。正位居室。岂尊美若兹。而寓形在壁。乃与寺之上首熙怡律师。图建胜宇用昭真相。旌美树善。二谋同心。说徒勒工。成之匪石。绣甍云耸睟容景彰。观至道者。存妙像于境中。味微言者。得玄珠于意表。岂止惠义慑英姿而雨汗。仲堪仰素风而心醉哉。故非夫远公之至德。不能译圣文服秀民。非夫严公之澈识。不能立清祀扬妙范。篆芳金石。敬赞二美。乃为之铭曰。椊灵纯纶。寔惟至人。含德擒曜。升阳发春。道光海域。幽遁岳滨。六髦弃黻。八士辞巾。缘徂物谢。迹留事往。百忆神游。恒沙化广。昭昭遐一。冷冷末响。慧日凝晖。白云翘想。旷哉明牧。仰味芳风。思觌遗像。求之列墉。爰建栋宇。式是道宗。旌休垂美。地广山崇。唐大中八年七月望日。陇西李演撰。三纲徒众立。

　　东林影堂六事

　　法师事迹诚多矣。学者鲜能发其义。使世不昭昭知先贤之德。予窃闵之。予读高僧传莲社记及九江新旧录。最爱法师六事。谓可以劝也。乃引而释之。列之影堂以示来者。陆修静异教者。而与语必过溪。是不以人而弃其言也。陶渊明湎于酒。而招之令入社。盖简小节而取其达也。跋陀高僧异说被摈。而反延誉之。盖重有道而矫嫉贤也。谢灵运以心杂不取。而果殁于刑。盖识其器而知其终也。卢循欲叛而执手求旧。盖自信于义也。桓玄振威而抗对不屈。盖自固于节也。凡人之情。莫不畏威而苟合。忘义而避嫌。好名而昧实。党势而欺孤。饰行而恶累。自是而非人。孰有道为世师。肯进异学之人乎。孰有德为人尊。肯交醉乡之徒乎。孰有自屈己学礼斥逐之客而推其为大贤乎。孰有蚤明风鉴拒盛名之士。而识其不令终乎。孰有不避祸患睦故旧而信其义乎(信伸同上自信同)孰有不惧威武抗僭逆而全其节乎。此故法师德量宏大。独出于古今之人者矣。若其扶荷至教张皇圣道。垂裕于天人之际者。非蒙所能尽之。其圣与。其贤与。伟乎哉大块噫气。六合生风。公之大名也。游龙翔凤。下揖巢许公之高道也。四海秋色神山中耸。公之风仪也。白云丹壑玉树璚草。公之栖处也。蒙后公而生。虽慕且恨。敬瞻遗像。超然遐思。愿以弊文书于屋壁。大宋庆历元年仲春。镡津沙门契嵩书。

　　佛祖统纪卷第二十六(终)



　　佛祖统纪卷第二十七

　　　　宋景定四明东湖沙门志磐撰

　　净土立教志第十二之二

　　往生高僧传
　　晋嘉祥慧虔法师　宋江陵昙鉴法师　宋江陵道海法师　宋淮南昙泓法师　宋东辕道广法师　宋弘农道光法师　宋交趾昙和法师　齐高座慧进法师　梁庐山道珍法师　(北魏)壁谷昙鸾法师　(北齐)洛阳慧光法师　(北齐)晋原法琳法师　(北齐)邺都僧柔法师　(北周)长沙慧命法师(法音法师附)　(北周)多宝僧崖法师　隋庐山智舜法师　隋河东智通法师　隋麻谷真慧法师　隋南岳慧思禅师　隋天台智顗禅师　隋枝江慧成禅师　隋仙城慧命禅师　隋章安灌顶禅师　隋瓦官法喜禅师　隋天台等观禅师　隋碧涧法俊禅师　隋开觉道喻法师　隋汾阳寿洪法师　隋国清法智法师　唐博野善胄法师　唐扬都法祥法师　唐兴善明瞻法师　唐壁谷道绰法师(道抚法师附)　唐魏州道昂法师　唐虎丘智琰法师　唐蒲州神素法师　唐浚仪功迥法师　唐并州惟岸法师(僧童附)　唐江陵法持禅师　唐慈愍慧日三藏　唐成都雄俊法师　唐并州僧炫法师　唐悟真启芳法师　唐悟真圆果法师　唐襄阳辩才法师　唐重林自觉法师　唐丹丘怀玉法师　唐虎丘齐翰法师　唐吴都神皓法师　唐西河僧藏法师　唐泰山大行法师　唐荆州惟恭法师　唐临淄善道法师　唐长安宝相法师　唐郑州智钦禅师　唐终南法顺法师　唐千福怀感法师　唐会昌德美法师　(石晋)扶风志通法师　宋钱唐绍岩法师　宋永兴守真法师　宋慈光晤恩法师　宋宝云义通法师　宋法智知礼法师　宋慈云遵式法师　宋兴国有基法师　宋神照本如法师　宋广慈慧才法师　宋净慧思义法师　宋辩才元净法师　宋净住从雅法师　宋仙潭若愚法师(则章法师附)　宋慈行智深法师　宋神悟处谦法师　宋樝庵有严法师　宋明智中立法师　宋桐江择瑛法师　宋净住思照法师　宋一行宗利法师　宋慧觉齐玉法师　宋宪章仲闵法师　宋霅川莹珂法师　宋超果灵照法师　宋四明可久法师(开元久法华)　宋净慈宗本禅师　宋大通善本禅师　宋灵芝元照律师　宋会稽道言律师　宋长芦宗赜禅师　宋化城惟月律师　宋灵芝思敏律师　宋明庆行诜律师　宋化度法持律师　宋延寿慧亨律师　宋七宝用钦律师　宋会稽妙生律师　宋钱唐惟渥法师　宋报恩仲明法师　宋净光冲益法师　宋雷峰法宗法师　宋阮社睎湛法师　宋净住昙懿法师　宋法安太微法师　宋法安思聪法师　宋木讷了义首座　宋资圣慧诚法师　宋南岳祖南法师　宋广寿法因法师　宋智涌了然法师　宋真教智仙法师　宋北关思净法师(喻弥陀)　宋假石如湛法师　宋西山思梵法师　宋寂光净观法师　宋法慧利先法师　宋普静师安法师(弘华严)　宋觉华如宝法师　宋永寿显超法师　宋千步有开法师　宋兴福道生法师　宋嘉会若观法师　宋龙泉覃异法师　宋祇园智印法师　宋湖心元肇律师　宋极乐戒度律师　宋圆辩道琛法师　宋牧庵有明法师　宋慈室妙云法师　宋雪溪晞颜首座　宋南湖了宣行人　宋南湖善荣行人　宋明心祖辉法师　宋塔山如鉴法师　宋福源祖新法师。
　　往生高尼传　宋道场法盛法师　宋丹阳道爰法师　宋金陵法藏法师　唐积善净真法师(长安)　唐庐山悟性法师　宋钱唐能奉法师　宋四明慧安法师
　　往生杂众传　隋汶水二沙弥　宋雍州童行师赞　宋钱唐童行昙远　宋会稽大善童行　宋仁和倪道者
　　往生公卿传
　　唐太傅白居易　唐观察使韦文晋(石晋)　翰林学士张抗(翁儿附)　宋少师钟离瑾(母任夫人附)　宋朝请钟离景融(瑾之子)　宋崇道钟离松(附景传)　宋主客杨杰　宋侍郎马亮　宋朝奉马玗(亮之子妻王氏附)　宋宣义马永逸(玗之子)　宋宣义胡闉　宋朝散葛繁　宋侍郎王古　宋司谏江公望　宋朝散王衷　宋助教张迪　宋通判贾纯仁　宋县令梅汝能　宋给事中冯楫　宋侍郎吴秉信　宋丞相钱象祖　宋司士王仲回　宋处士庾诜　宋龙舒王日休　宋居士房翥　宋儒士孙抃　宋居士王阗　宋居士孙忠　宋学论[外/曰]定国　宋昼锦楼汾
　　往生士庶传
　　隋恒州宋满　梁东平高浩象　唐法忍山老人　唐荣阳郑牧卿　唐长安张元祥　唐长安李知遥　唐京口元子平　宋天台左伸　宋武林范俨　宋钱唐沈铨(妻施氏附)　宋钱唐孙良　宋仙潭姚约(景懿法师附)　宋松江梅福　宋霅川胡皓　宋会稽唐世良　宋钱唐陆伟　宋会稽李彦通　宋钱唐陆浚　宋上虞冯珉　宋潭州黄打铁　宋四明计打铁　宋嘉兴徐六公　宋临安沈三郎
　　往生女伦传
　　隋文帝皇后　宋荆王夫人王氏(侍妾附)　宋马朝奉妻王氏(见马玗传)　宋吕都官妻吴氏　宋武林县君蔡氏　宋陈承宣夫人冯氏　宋王朝请妻陆氏　宋钦成后侄朱氏　宋周寺簿妻楼氏　画锦楼君妻周氏　宋松江秦氏　宋钱唐郑氏　宋钱唐于佛子　宋四明黄氏　宋钱唐袁氏　宋钱唐陈媪　宋武林王氏　宋四明孙氏　宋上虞胡长婆　宋安吉王氏　宋钱唐盛氏　宋钱唐沈氏　宋长安姚婆　宋汾阳约山婆　宋汾阳裴氏　宋汾阳温氏妻　宋醴泉孟氏　宋汾阳梁氏　宋念佛道者陈氏(赜禅师母)　宋吴兴陈氏　宋会稽胡氏　宋钱唐孙氏　宋仁和郭氏　宋太平周行婆　宋钱唐龚氏(侍妾于氏附)　宋嘉禾钟婆　宋潮山黄婆　宋霅川朱氏　宋四明净心女　宋嘉禾周氏　宋常熟陶氏　宋四明项氏　宋慈溪沈氏
　　往生恶辈传　唐长安京姓(屠业)　唐长安张钟馗(杀鸡)　唐长安张善和(杀牛)　宋会稽金奭(渔捕)　宋仁和吴琼(屠酤)
　　往生禽鱼传　唐裴氏鹦鹉　宋长沙鸜鹆　宋观师鸜鹆　宋刘成鱼
　　本朝飞山戒珠。始集往生传。厥后侍郎王古。加以续传。南渡以来钱唐陆师寿。又增续之。四明默容海印复为续于后。凡二儒二释。继成此书。今并删削系文。独著平时念佛临终往生之验。俾修净业者有所慕焉。
　　往生续遗
　　隋江都慧海法师

　　往生高僧传

　　慧虔。晋末居庐山。见远公德业之盛。叹曰。吾人也彼人也。乃之山阴嘉祥寺。聚徒讲经。谓众曰。愿乘讲导用奉弥陀。后五年知时已至。乃曰。华开见佛即其时矣。其夕有尼净严。假寐之顷。见观音势至与百千众从空而下。严问大士何所之。曰嘉祥迎虔公耳。虔亦预感胜相。以告弟子。奄然长往。异香经旬不歇。
　　昙鉴。宋时居江陵。定中感佛以水洒面。曰涤汝尘垢清汝心念。一夕念佛步廊。及旦趺坐而化。同时江陵道海。淮南昙泓。东辕道广。弘农道光。临终皆见金台来迎之相。
　　昙弘。南适交趾诵观经不记数。于山崦聚薪焚身。得舍利数百。人见弘身金色乘金鹿向西去。
　　慧进。齐永明初。于扬州高座寺。发愿诵法华。用严净土执卷病生。乃复造经百部以悔宿障。部帙既满病亦随愈。闻空中声曰。汝事已办汝愿已遂。欲生净土非汝而谁。一日无病念佛而化。
　　道珍。梁天监中寓庐山。慕远法师。标心净土。异时梦中见十人舟舻浮海。问何往。曰适安养国。珍曰。愿得随往。答曰。一日之修功超永劫。子未诵弥陀经。未曾浴僧。何可求往。珍乃大设沐浴专诵弥陀经。后二年有捧银台至者。曰以法师之功当得金台。柰何始心犹豫。故止此耳。珍曰。苟见佛之基有渐奚必金台。后亡之夕。所居山崖烈火千炬。乡民大惊。旦则知珍迁化。
　　昙鸾。初为术学就陶隐居得仙经。还洛下遇菩提流支。问曰。佛道有长生乎。支笑曰。长生不死吾佛道也。即授以观经曰。能解此则三界无复生。六道无复转。师承其语遂焚毁仙经。昼夜专诵观经修三福业。观想九品。北魏主嘉之号神鸾。敕住汾州玄中寺。一夕正持诵。见梵僧入室。谓曰。吾龙树也。以汝有净土之念。故来见汝。鸾曰。何以教我。僧曰。已去不可及。未来未可追。见在今何在。白驹难与回。言讫不见。鸾即令弟子同音唱佛。西向瞑目而化。
　　慧光。北齐时居洛阳著华严涅槃十地等疏。妙尽权实之旨。一日有疾见天众来迎。光曰。我所愿归安养耳。已而净土化佛充满虚空。光曰。唯愿我佛摄受遂我本愿。即弹指謦欬。言气俱尽。
　　法琳。晋原人。常诵观经辄见一僧大身在前。北齐建武二年感疾。见宝树下一佛二大士像坐莲华上。琳大慰喜。夜半闻钟声。众就视之。即席而化。
　　僧柔。学方等诸经。齐文宣诏至邺下。柔唯以净业为怀。亡之日见化佛千数。室内外闻异香。西望敬礼即时迁神。
　　慧命。北周长沙人。十五诵法华。才七日终一部。与法音为净土友。一夕携手月下相顾笑曰。时至不行为贪生。西方有期吾其去矣。音曰。宁不俟我十日。命竖两指曰过此不可也。越二日果终。众见天人下降奇香异乐或唱善哉。后十日音亦亡。祥瑞悉与命同。
　　僧崖。北周益州多宝寺发心烧五指。万人拥观。谓弟子曰。我去后好共养病患丑陋人。此皆佛菩萨权化也。坐亡之时众见宝华纷纷。师披纳执锡口唱佛号与数十僧乘空而去。
　　智舜。入庐山踵远公净业。讲观经才终。即示病。见鹦鹉孔雀念佛念法皆微妙声。告弟子曰。我今日往生矣。既而果迁化。时隋大业初。
　　智通。隋河东人。常诵先贤赞佛偈三十首。每六时对像引声高唱。季曲凄切闻者悲之。大业七年。与门人顶盖同声念佛忽见光明胜异宝幢华幔。谓盖曰。吾生净土克在今夕。即坐亡于忏堂。众见楼阁千重排空而去。犹云雾然。
　　真慧。隋大业初居蒲坂麻谷。饵黄精绝立。筑净地设四柱宝幢以奉三圣。每依像作观。挺身整念必肃肃然。一夕谓弟子曰。今见莲华载开载合将承吾足。顷之闻钟。天香西来异光骤发。已而慧亡。
　　慧思。陈时来居南岳。专诵法华。尝梦阿弥陀佛弥勒佛与之说法。夏竟受岁豁然大悟法华三昧所未闻经。不疑自解。后将顺世。即集门学连日说法。端坐唱佛来也。即合掌而逝。
　　智顗。居天台。初往大苏山礼思禅师。思曰。昔日灵山同听法华。宿缘所追今复来矣。乃授法华三昧三七日法。诵经至是真精进是名真法供养如来。豁然见灵山一席俨然未散。后于石城石像前将示寂。令唱无量寿佛及观经首题合掌赞曰。四十八愿庄严净土。华池宝树易往无人。火车相现一念改悔。尚得往生。况戒定熏修。行道力故。实不唐捐。又曰。吾诸师友。侍从观音皆来迎我。言讫加趺。唱三宝名。如入三昧。
　　慧成。居枝江诵阿弥陀经修西方观。三十年常坐不卧。每入定见净土莲台宝树。临终之夕。人有梦成乘莲华上隐隐西没。
　　慧命。天台仙城人。临终诫门人。精进净行。众忽见阿弥陀佛领众来迎师随佛后向西而去。
　　灌顶。章安人。临终示疾。室有异香。因诫诲弟子毕。忽起合掌。称阿弥陀佛二大士名。奄然而化。
　　法喜。常行方等礼忏。有一雉来责命。神人斥之曰。法师当往生净土。岂偿汝命。后于病中发愿。以一生所修行业回向净土。至心念佛。即见佛菩萨众来迎。端坐而化。
　　等观。居天台常诵法华。一夕澡浴而西趺坐。念佛菩萨及智者名。复说三观法门。言毕而终。
　　法俊。住碧涧寺。行法华三昧。即获悟入。示灭之日。仙乐盈空天香亘野。众见凌空西向而去。
　　道喻。居开觉寺念阿弥陀佛。日夜不废。造其像仅三寸。后于定中见佛。谓曰。汝造我像何小。喻曰。心大即大。心小即小。言讫见像身遍满虚空。告曰。汝且回本国香汤沐浴。明星出时我来迎汝。至时感化佛来迎。光明满室。
　　寿洪。汾阳人。常念往西方。将亡见兜率天童子来迎。师曰。我心期西往不生天上。即令众念佛。遽云佛从西来矣。言讫而化。
　　法智。居国清寺一心念佛。常感观音势至来下光映其身。谓所亲曰。吾生净土有日矣。谁能具食饯我。众为具之。食讫无他异。众疑其侮。宿房以候之。夜未央忽安坐床上。念佛而化。有金光自西来。江上渔人误谓天晓(已上并隋时)。
　　善胄。博野人。勤笃净业。常见佛大士像放光照身。一夕疾中倏起合掌。祝曰。佛以四十八愿摄我有情。必冀此时如佛本愿。已而告众曰。佛光照我所愿无失。言讫而亡。
　　法祥。住杨都大兴国寺。三十年修安养之业。凡有饶益必用回向。因在疾弟子闻师称佛声甚厉。又见房西壁有光若镜。现净土境相。频伽鼓翼。祥倏然而化。
　　明瞻。晚岁克志安养。或讥其迟暮。瞻曰。十念功成犹得见佛。吾何虑焉。后因疾于兴善寺具斋别道俗。时仆射房元龄杜如晦。皆会焉。日过午整威仪。遽曰。佛来矣。二大士亦至。竦身合掌而化。
　　道绰。入壁谷玄中寺昙鸾之旧居也。专志念佛。日以七万遍为度。劝并汾人念佛。或以豆记所度者及万斛。四月八日集道俗为如来生朝庆会。俄见鸾空中乘七宝船。谓绰曰。汝净土堂宇以成。众复见化佛菩萨飘飘在空。皆忻仰叹异。同志道抚者每相见必指净土为会。绰亡三日。抚闻之曰。吾常期先行。今乃在后。吾加一息之功。见佛可追矣。即于像前叩头陈露。退就其座而化。
　　道昂。平时修净土业。一日升高座诫饬徒众。遽揖曰。彼天众何杂沓而来。天道由来非吾愿。若净土相迎即闻命矣。因瞑目久之曰。阿弥陀佛光明照我。诸化菩萨又来会此。于是捧炉叩首陈庆。忽炉坠而化。
　　智琰。居武丘。集僧俗修净业观想。每月一集五百余人。后于病中见梵僧手执宝瓶。前谓之曰。吾无边光也。却后净土所称功德宝王乃我尔。琰与寺众论曰。无边光势至大士。功德宝王其成佛之号也。我其西归乎。其夕竟亡。
　　神素。居蒲州讲阿毗昙成实论。愿早登安养。后病中令弟子读观经。静坐而听。既毕唱佛大士号。始终数番。至中夜安坐而化。
　　功迥浚仪人。行普贤忏。身不倚者三十年。一日普贤来乘六牙象。地皆银色。晚年专讲法华。每至药草喻品天辄降雨。又撰佛地论疏。愿回所诠之益得生净土。疏成五色异光照其室。迥曰。得于此时乘光见佛愿足矣。乃系念西想。不食而化。
　　惟岸。并州人。常修十六观门。曾因出观见观音势至现于空中。岸顶礼雨泪曰。幸由肉眼得睹圣容。所恨世无传焉。倏有二人称善画。圣相既就人亦俱失。乃谓弟子曰。吾西行其时也。有从我者乎。一小童曰惟师之命。即往白父母。归寺沐浴。至像前趺坐而化。岸抚其背曰。汝何先吾而行。即令弟子助声念佛。仰目西顾寂然无声。
　　法持江宁人。见黄梅忍禅师悟心要。继牛头祖位。常系念净土俯仰不违。将终戒弟子露骸松下。令禽兽食我血肉起净土因。弟子如其旨。见神幡数十西来绕山。幡出异光以烛其室。
　　慧日。泛舶南海至天竺诸国。访善知识。问何国何方有乐无苦。何法何行速得见佛。天竺三藏皆赞净土。日闻喜跃。至健陀罗国山有观音像。祈请者或现身。日绝食七日毕命为请。七日之夜观音于空中现紫金相长丈余。手摩日顶曰。汝欲传法利人。又愿生极乐国。当如汝志。开元七年东归达长安。进佛真容梵夹。帝旌其德赐号慈愍三藏著净土文行于世。天宝七年将终。见莲华在前状如日轮。
　　雄俊。成都人善讲说。得财币必非法而用。又罢僧入军。寻因逃难复入僧中。众多畏避之。俊闻经云十念佛灭八十亿劫重罪。喜曰。赖有此耳。自后当造罪口辄念佛。然若存而亡。犹伶伦之为戏。一夕暴亡。冥王曰。误追汝也。然汝积恶多矣。宜略经涂炭。即令牛头驱入地狱。俊大呼曰。十念阿弥陀佛。能灭八十亿劫重罪。况我未臻五逆十恶。又多念佛岂当至此。狱卒不敢凌逼。即以其语报王。王召至。谓曰。汝念佛本无深信。可且回世上更厉初心。俊屡以语人。时谓之地狱漏网。俊乃入西山专意念佛。后四年同辈访之。俊喜曰。汝亲见知当言雄俊以念佛力得生净土。毋以为地狱漏网人也。语顷即坐脱。
　　僧炫。并州人。初念慈氏期生内院。年九十遇绰禅师闻净土之法。始回心焉。早暮礼佛千拜念佛万声。三年有疾。谓弟子曰。阿弥陀佛授我香衣。观音势至示我宝手。吾其去矣。既终七日异香不散。时启芳圆果二师目击斯事。乃于悟真寺观音像前。折杨枝置像手。誓曰。芳等若于净土有缘。当使七日不萎。至期枝益茂。芳果庆抃。昼夜观念不舍。数月忽觉临七宝池入大宝帐。见佛及二大士坐宝华台光明辉映。芳果前作礼。佛告之曰。汝念我名皆生我国。又见宝幡珠网。有梵僧御宝车中。谓曰。吾法藏也。故来迎汝。芳果忽觉乘车前迈。又闻释迦佛文殊菩萨以梵音声称赞净土。宝殿之中有宝阶三道。第一道纯是白衣。第二道僧俗相半。第三道唯是僧辈。佛指谓芳曰。此皆阎浮提念佛之人得生此土也。后五日二人无病忽闻钟声。芳果曰。钟声我辈事也。当时俱即化去。
　　辩才。襄阳人。潜修净土之业。二十年未尝说。独与护戎任公善。谓之曰。才必生净土。期在十年后。令弟子报任公曰。向所期已及矣。任公及门。才曰。吾其去矣。趺坐而化。众闻仙乐西来异香散满。
　　自觉。居平山重林院。为鬼神讲说者三年。屡有祥感。尝发四十八愿。因观音大悲接见阿弥陀佛。乃率众建刹铸大悲像四十九尺。俯伏像前陈其愿曰。圣相已就梵宇已成。愿承圣力早登安养。夜中忽见金色祥光二道。佛及菩萨左右随之。佛垂手按觉首曰。守愿勿易利物为先。宝池生处终当如愿。后十一年见大神云中出半身。谓之曰。安养之期已至。即于像前加趺而化。
　　怀玉。丹丘人。观想净土将四十年。日课佛名五万。诵净土诸经通三百万。一日见西方圣众有擎银台而至。师曰。如我本望必得金台。言发而台隐。师弥加精苦。三七日后。向人复来曰。法师已得上品生。忽异光照室。越三日书偈曰。清净皎洁无尘垢。莲华化生为父母。我经十劫修道来。出示阎浮厌众苦。一生苦行超十劫。永离娑婆归净土。弟子见佛菩萨共御金台西下迎玉而去。
　　齐翰。居武丘。入流水念佛道场。一念之顷即见净土境相。忽作歌曰。流水动兮波涟漪芙蕖辉映兮宝光随。乘光西迈兮偕者谁。初师十年在疾。弟子问曰。和上舍生何乃抱病。师曰。必谢之躯虽圣未免。即回瞻圣像而亡。
　　神皓。于吴郡结道俗为西方社。有不能遗尘累者。引退之。时以为旃檀林中常才自枯。后示疾。谓弟子曰。净土圣相已现。吾今夕必往生。乃澡身易衣端坐而化。香气满室。
　　僧藏。西河人。夏月在草间喂蚊。念阿弥陀佛二十年许。饮食行坐志在安养。忽于病中见化佛光照其身。次日谓侍者曰。吾适瞑目正在净土。诸上善人散华召我。乃整衣西向而化。
　　大行。入泰山行普贤忏三年。感大士现身。晚岁入藏室陈意随手取卷得弥陀经。乃日夜诵咏。至三七日睹流离地上佛及二大士现身其前。僖宗闻其事。诏入内赐号常精进菩萨。封开国公。后一年流离地复现。即日右胁而终。异香旬日不散。肉体不坏。
　　惟恭。荆州人。常事酒博。暂暇则诵经祈生安养。同寺灵岿。迹颇类之。荆人嘲之曰。灵岿作尽业。惟恭继其迹。地狱千万重。莫厌排头入。恭闻之曰。我佛闵我造恶。拔我涂炭。岂有地狱之入。一日恭病。岿出寺有所往。逢少年七人。手执乐器。如寺之乐器状。曰我来自西方。惟恭上人寺何在。岿指之即于怀出金瓶。取莲华如拳渐开。叶叶出异光。望寺而驰。岿大惊不敢回顾。次日回寺则恭已夕亡。岿因感悟。卒守名节为高德云。
　　善道。临淄人。入大藏信手探卷。得观无量寿佛经。乃专修十六妙观。及往庐山观远公遗迹。豁然增思。后遁迹终南。修般舟三昧数载。睹宝阁瑶池宛然在目。复往晋阳。从绰禅师授无量寿经。入定七日。绰请观所生处。道报曰。师当忏悔三罪。方可往生。师尝安佛像在檐牖下。自处深房。此一罪也。当于佛前忏。又尝役使出家人。此二罪也。当于四方僧前忏。又因造屋多损虫命。此三罪也。当于一切众生前忏。绰静思往咎洗心悔谢久之。道因定出。谓绰曰。师罪灭矣。后有白光来照之时。是往生相也。道行化京师。归者如市。忽微疾。即掩室怡然而逝。异香天乐向西而隐。
　　宝相。居长安六时礼忏者三十年。夜诵弥陀经七过。佛号六万声。后忽见佛大士众自西来迎。嘱诸徒曰。念佛为业西方相待。
　　智钦。专习禅业。又礼一万五千佛名一百遍。后于郑州阿育王塔所烧一臂。愿生净土。弟子僧护夜半见庭前光照异常。因问。何人秉炬。凡三问。空中声云。来迎钦禅师耳。护急推窗观之。即见佛身光明幡华宝盖腾空飞下。钦应时化去。
　　法顺。杜氏。每游历郡国劝念阿弥陀佛。著五悔文赞咏净土。弟子至五台见老人。谓曰。文殊今住终南山。杜顺和上是也。归则顺亡。
　　怀感。居长安千福寺念佛三年。见佛金色玉豪。得入三昧。乃制决疑论七卷。临终见佛来迎。合掌而化。
　　德美。于会昌寺西院造忏悔堂。年别般舟一夏不坐。或止口过三年不言。或行不轻通礼七众。或节衣食四分除二。或去世想专念西方。口诵弥陀终于命尽。后于一时入室称佛。倏然而化(已上并唐时)。
　　志通游天台见智者净土仪。欣然会心。尝至招手岩因陈大愿。念阿弥陀佛四十八愿。诵已投身岩下。若有神人捧之于树。乃复整心登岩曰余生可厌大愿已发惟海众菩萨同相接引。再投而下。适在蒙茸草上。久之复苏。寺众舁归。身心无损。后游越之法华山。一夕见白鹤孔雀行列西下莲华开合光相现前。乃起礼佛趺坐而化(石晋)。
　　绍岩。居钱唐湖心寺专诵法华。期满万部得生净土。一旦有莲华生于陆地。岩誓焚身供养西方三圣。吴越王俶力劝止之。又往投身曹娥江中。如有物扶其足。渔者救之得不溺吴越王于宝塔寺建净土院以居之。一旦见莲华光照其身。越三日欣然坐化。
　　守真。永兴人。讲起信论法界观。常于中夜轮结无量寿佛往生秘密印。至天将晓自觉身登净土。举目见佛。自俯伏像前。念曰。四十八愿能度我者。乃持香华入殿供养。就座而化。
　　晤恩。姑苏人。住慈光讲法华诸经。后于井中见白光出。乃绝食念佛。越三日见梵僧捧炉三绕之曰。吾灌顶也。以汝所修同我之志。故从净土来迎。次日恩升座说止观指归。即座面西而化。众闻空中丝竹之音。依俙西去。
　　义通高丽人。居四明宝云。敷扬教观几二十年。常呼人为乡人。有问其故。曰吾以净土为故乡。诸人皆当往生。皆吾乡中人也。后右胁念佛而化。
　　知礼。号法智。居南湖述妙宗钞。释天台观经疏。大彰观心观佛之旨。曾于每岁二月望日。建念佛施戒会。动逾万人。又撰融心解。明一心三观。显四净土之义。后于岁旦建光明忏。至五日召大众说法。骤称佛号数百声。奄然坐逝。
</div>
    <div class="pagination">
<a href="佛祖统纪_page40.html">上一页</a><span>...</span><a href="佛祖统纪_page36.html">36</a><a href="佛祖统纪_page37.html">37</a><a href="佛祖统纪_page38.html">38</a><a href="佛祖统纪_page39.html">39</a><a href="佛祖统纪_page40.html">40</a><span class="current-page">41</span><a href="佛祖统纪_page42.html">42</a><a href="佛祖统纪_page43.html">43</a><a href="佛祖统纪_page44.html">44</a><a href="佛祖统纪_page45.html">45</a><a href="佛祖统纪_page46.html">46</a><span>...</span><a href="佛祖统纪_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
