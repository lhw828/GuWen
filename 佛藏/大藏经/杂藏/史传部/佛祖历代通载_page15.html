<!DOCTYPE html>
<html>
 <head>
  <meta charset="utf-8"/>
  <title>
   佛祖历代通载 - 第 15 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖历代通载 - 第 15 页/共 26 页
  </h1>
  <div class="content">
   (二十三)　法师玄恽卒。恽字道世。或云名道世。以避太宗偏讳故以字行。三学洞贯。尝慨教藏及古今图史之博而学者难以备究。因撰法苑珠林凡一百卷。各开门类。识者重其精博云。
　　高帝于是年崩。中宗即位数月。天后废为庐陵王。幽于房州。天后临朝称制。是为则天。明年七月沙门十辈诣阙上大云经。盛称则天当即宸极。则天大悦。赐十沙门紫方袍银龟袋。颁经于天下郡国。各建大云寺。九月则天革唐命改国号周。自称圣神皇帝。
　　(甲申)　中宗显改元嗣圣(二月改文明。正月立韦玄祯女为后。上谓我以天下与韦玄祯。何不可。二月天后废上为庐陵王。立其弟豫王旦为帝。居于别殿。天后临朝)。
　　(二十四)　则天武后曌改元光宅(一云。顺圣曌并州文水人也。父武士蒦。官至工部尚书荆州都督。封应国公。天后尝为尼于感业寺。时年十四。天皇幸寺见而悦之。选为昭仪。进号宸妃。帝崩后摄政。立诸武为王。甲辰大定。及天后疾。狄梁公仁杰等。迎庐陵王登位。明年乙巳崩于上阳。寿八十一。附之乾陵。在位二十一年)。
　　(乙酉)　改垂拱○制母齐缞。古者母亡期年而已。丧服篇云。天无二日。士无二主。国无二君。家无二尊。以一制期年礼也。自天皇上元元年。天后表请。父在为母三年。下诏依行。至今垂拱始编入格。
　　(二十五　丙戌)　归政于帝。帝固辞。后乃临朝○始建明堂。贞观五年欲建明堂。敕孔颖达等十人定议制度。不成乃止。天皇永徽三年。宣问无式样。群儒执议不定又止。干封至三年。下诏又令群儒取议。复不克定而止焉。天后垂拱二年。又取议群儒创制。垂拱四年正月五日功毕。其制凡高二百九十四尺。东西南北各三百尺。而有三层。下设四方。中十二辰。上设二十四气。铸铁为槽。二十四步为辟雍之水。造舟为梁以通道路。与前代制度有别。夏曰世室。殷曰垂屋。周曰明堂也。
　　(二十六)　是年有庆山始出。唐五行志曰。垂拱二年九月。雍州新丰县有大风雷电震吼涌出一山。高二十丈。有池周三百亩。池有龙凤之形禾麦之异。天后以为休应。故名曰庆山。
　　(己丑)　改永昌。
　　(庚寅)　改天授○二月辛酉。后策贡士于洛城殿。殿试始此○九月改元建国。号曰周。至朔同日用周正。
　　(壬辰)　改如意。又改长寿。
　　(甲午)　改延载。
　　(乙未)　改证圣。九月又改。天册万岁。
　　(二十七)　是岁则天加号天册金轮圣神皇帝。作七宝。复闻于阗国梵本华严大经。即遣使奉玉帛往求之。并请彼国善梵学者一人。随经以来。于是于阗主以实叉难提(此云喜学)妙华严宗旨遣赴命。则天见之大悦。诏入大遍空寺。同三藏菩提流志法师神测玄景复礼等翻译华严。则天时幸其寺。亲施供馔焉。至圣历二年十月八日功毕。成八十卷。
　　(二十八)　天册万岁元年。诏沙弥康法藏于太原寺。开示华严宗旨。方绪经题感白光昱然自口而出。须臾成盖。停空久之。万众欢呼叹异。都讲僧恒奏其事。则天悦。有旨命京城十大德为藏授满分戒。赐号贤首。诏入大遍空寺参译经。
　　(二十九)　是岁诏嵩岳惠安禅师。入禁中问道。与神秀禅师同被钦重。则天尝问安甲子几何。对曰不记。曰何以不记。安曰。生死之身有若循环。环无起尽焉用记为。况识心流注无有间断。见沤起者乃妄想耳。从初识至动相灭时。亦只如此。何年月而可记乎。则天叹美久之。时安春秋百余。而天下之人称为老安国师。
　　(丙申)　改万岁登封。又改通天万岁。
　　(丁酉)　改神功。
　　(戊戌)　改圣历。迎中宗于房陵。立为太子。姚玄崇相。
　　(三十)　五月戊辰。净义三藏自西域还。获梵本经论四百余部。及金刚座真容舍利三百余粒则天降跸上东门迎劳。安置佛授记寺。未几诏入大遍空寺。同实叉难提等译经证义。明年十月新华严经成。实叉难提等奉表奏上。则天亲制序引。御太极殿宣示百官。其护法弘通无出天后之德矣。法师姓张。齐州范阳人。家世圭璋。十五有西行志。三十七岁方遂雅怀。是年乃旋也。
　　(己亥)　天后重眉八字○庆山佛现。敕建寺宇○李白生。
　　(庚子)　改久视○十月复夏正。
　　(三十一)　诏敛天下僧钱。日一文聚作大像于白马阪。宰相狄仁杰上疏谏曰。为政之本必先人事。陛下矜念群生迷谬弱丧无归。欲令像法兼行睹相生善。然今之伽蓝制过宫室。穷奢极壮刻绘尽功。宝技殚于缀严。瑰材极于轮奂。工不役鬼。物不天来。既皆出于民。将何以堪之。且生之有时。用之无度。编户所奉常若不充。痛切肌肤不辞捶楚。游僧一说矫陈祸福。剪发解衣仍渐其少。亦有离间骨肉事均路人。身自纳妻谓无彼我。皆托佛法挂误愚人。里陌动有经坊。阛阓尤多精舍。化诱谆切倍于官征。法事供需严逾制敕。膏腴物业水硙庄园。富有其多不知厌斁。逃丁辟罪骈集法门。且一夫不耕犹受其弊。浮食者众又劫人财。臣每念之实切悲痛。昔梁武简文舍施无算。及三维浪沸五岭烟腾。列刹盈衢莫救危亡之祸。缁衣蔽路。岂有勤主之功。况北风尘屡扰征役稍繁。遽兴此务力所未堪。伏惟功德无量。何必兴建大像以劳费为名乎。虽敛僧钱百未及一。尊容既广不可露居。覆以百层尚忧未遍。臣今兼采众议。咸以为如来设教以慈悲为主。普济群品是其用心。岂以劳人而存虚饰哉。疏奏。则天不纳。
　　论曰。法师支遁曰。沙门之于世也。犹虚舟之寄大壑耳。其来不以事退亦乘闲。四海之内竟自无宅。邦乱则振锡孤游。道洽则忻然共萃。盖谓吾徒于天下固无事人也。至末法败道之徒苟安衣食者。于狄梁公之论。殆不可得而讳焉。呜呼是岂真沙门者所为哉。疏谓如来设教以普济群品为心。讵以劳人而存虚饰。此不独匡则天之失。抑有以辅吾佛之正教也。与夫后世泛然排佛老以苟名者云泥矣。
　　(辛丑)　改大足。又改长安。
　　则天将建大像。御史张廷圭复上疏谏曰。夫佛者以觉知为义。因心而成。不可以诸相见也。经云。若以色见我。以音声求我。是人行邪道。不能见如来。此真如之果。不可以外求也。陛下信心归依发弘誓愿。壮其塔庙广其尊容。已遍于天下久矣。盖有为住相布施。非最上第一希有之法。何以知之。经云。若人满三千大千世界七宝以用布施其福甚多。不如有人于此经中受持四句偈等为人演说其福胜彼。如佛所说。则陛下倾四海之财。竭万夫之力。穷山之木以为塔寺。极冶之金以为尊像。劳则多矣。费则甚矣。其所获福乃不若禅房之匹夫。菩萨所作福德不应贪著。盖有为之法不足高也。况此营建事因土木。或开发盘礴峻筑基阶。或塞穴洞通转采斫。碾压虫蚁动盈巨亿。岂佛标坐夏之义。悯蠢动而不忍害其生乎。又役鬼不可。惟人是营。通计工匠率多贫寠。朝欧莫役劳筋苦骨。箪食飘饮晨炊星饭。饥渴所致疾疹交集。岂佛标徒行之义愍畜产而不忍苦其力乎。又营筑之役僧尼是税。虽展转乞丐穷乏尤多。州县征输星火逼迫。或谋计靡所。或粥卖以充。怨声载路和气不洽。岂佛标喜舍之义愍愚蒙而不忍夺其产乎。且边朔未宁军装日急。天下虚竭海内劳弊。伏惟陛下慎之重之。思菩萨之行。为利益一切众生。应如是布施。则其福德若东西南北四维上下虚空不可思量矣。何必勤于住相雕苍生之业崇不急之务哉。臣以时政言之。则宜先边境畜府库养人力。以佛教论之。则宜救危苦灭诸相崇无为。伏惟察臣之言行佛之行。务以理为尚。无以人废言。疏奏则天大悦。御长生殿召见廷圭。赐以金帛。
　　(三十二)　是岁诏贤首法师法藏。于东都佛授记寺讲新华严经。至华藏世界感大地震动。逾时乃息。即日召对长生殿。问帝网十重玄门海印三昧参合六相总别同异成坏之义。藏敷宣有绪玄旨通贯。则天骤闻茫然惊异。伸请再三。藏就指殿隅金师子为晓譬之。能所谓一毛头师子。百亿毛头师子。则天豁然领解。由是集其语。目为金师子章。初云华寺俨尊者。传杜顺华严宗旨。藏执侍俨尽传其教。及俨去世藏以巾帻说法。于是京城耆德连名抗表乞度为僧。凡藏落发受具皆则天特旨。又尝为则天以十圆镜置八隅上下。皆使相向中安佛像然烛照之。则镜镜现像互相摄入。及观之者交罗齐现。以表刹海十界普容无尽之旨。藏没清凉国师澄观宗其教。天下学者宗之。目为一念圆融具德宗。谓之贤首教。
　　(壬寅)　○初试武举。
　　(三十三)　是年则天铸像之费将具。纳言李峤上疏谏曰。臣闻。佛法慈愍菩萨护持。唯志利益群生非假修崇土木。伏闻。造像税非户口钱出僧尼。非假州县祗承不能济办。且天下编户贫弱者众。或佣力客作以济糇粮。或卖田贴舍以供王役。今造像钱数已有一十七万缗。若以散施广济贫穷。人与一千尚济一十七万户。拯饥寒之弊。省劳役之勤。顺诸佛慈悲之心。广人主停毒之意。则人神胥悦功德无量。则天不纳。是冬像成。率百僚礼祀。
　　(三十四　乙巳)　中宗改神龙(高宗第七子。母曰则天皇后。纳狄仁杰谏。正月张柬之桓彦范等五王。以兵诛奸臣而迎帝即位。迁则天于上阳宫。冬崩。二月复国号曰唐○老君为玄元皇帝。景隆四年韦后安乐公主。于饼中进毒上崩。寿五十五。奉相王旦即位)。
　　(三十五)　正月流房融于高州。夏四月融。于广州遇梵僧般剌密谛赍楞严梵夹至。刺史请就制止道场宣译。融笔授。及译经十卷毕。般刺复携梵本归于天竺。
　　(三十六)　是月中宗降御札。召曹溪六祖惠能入京。其辞曰。朕请安秀二师宫中供养。万机之暇每究一乘。二师并推让云。南方有能禅师。密授忍大师衣法。可就彼问。今遣内侍薛简驰诏迎请。愿师慈念速赴上京。师以表辞疾愿终林麓。薛简曰。京城禅德皆云。欲得会道当须坐禅集定。若不因禅定而得解脱者。未之有也。未审师所说法如何。师曰。道由心悟。岂在坐耶。经云。若见如来若坐若卧。是行邪道。何则无所从来亦无所去若无生灭。是如来清净禅。诸法空寂。是如来清净坐。究竟无证。岂况坐耶。简曰。弟子回朝主上必问。愿师慈悲指示心要令得见性明道。祖曰。道无明暗。明暗是代谢之义。明明无尽亦是有尽。简曰。明喻智慧。暗况烦恼。学道人傥不以智慧照破烦恼。生死凭何出离。师曰。若以智慧照烦恼者。此是二乘小儿羊车等机。上智大根悉不如是。简曰。何谓大乘见解。师曰。明与无明其性无二。无二之性即是实性。实性者处凡愚而不减。在圣贤而不增。住烦恼而不乱。居禅定而不寂。不断不常不来不去。不在中间及其内外。不生不灭。性相如如常住不迁。名之曰道。简曰。师说不生不灭。何异外道。师曰。外道将灭止生以生显灭。灭犹不灭。生说无生。我说本自不生今亦无灭。所以不同外道。汝欲知心要但一切善恶都莫思量。自然得入清净心体。湛然常住妙用恒沙。简礼辞归阙。表上师语。帝咨美久之。寻遣使赐袈裟瓶钵等。谕天子向慕之意。
　　(三十七　丙午)　大通禅师神秀入寂。中书令张说制碑曰。撰夫总四大者成乎身矣。立万始者主乎心矣。身是虚哉。即身见空始同妙用。心非实也。观心若幻乃等真如。名数入焉妙本乖。言说出焉真宗隐。故如来有意传要道力持至德。万劫而遥付法印。一念而顿授佛身。谁其弘之。实大通禅师其人也。禅师尊称大通。讳神秀。本姓李。陈留尉氏人也。心洞九流悬解先觉身长八尺秀眉大耳。应王霸之像。合圣贤之度。少为书生游问江表。老庄玄旨书易大义。三乘经论四分律仪。说通训诂音参吴晋。烂乎如袭孔翠。玲然如振金玉。既独鉴潜发多闻旁施。逮知天命之年。自拔人间之世。企闻蕲州有忍禅师。禅门之法胤也。自菩提达磨天竺东来。以法传惠可。可传僧璨。璨传道信。信传弘忍。继明重迹相承五光。乃不远遐阻翻飞谒诣。虚受与沃心悬会。高悟与真乘同辙。缕指忘识湛见本心。住寂灭境行无是处。有师而成。即然灯佛所。无依而说是空王法门。服勤六年不舍昼夜。大师叹曰。东山之法尽在秀矣。命之洗足引之并座。于是涕辞而去。退藏于密。仪凤中始隶玉泉。名在僧录。寺东七里地坦山雄。目之曰。此正楞伽孤峰度门兰若。荫松藉草吾将老焉。云从龙风从虎。大道出贤人。睹岐阳之地就去成都。华阴之山学来如市。未云多也。后进得以拂三有超四禅。升堂七十。味道三千。不是过也。尔其开法大略。则忘念以息想。极力以摄心。其入也品均凡圣。其到也行无前后。趣定之前万缘尽闭。发慧之后一切皆如。特奉楞伽递为心要。过此以往未之或知。久视年中禅师春秋高矣。诏请而来。趺坐觐君肩舆上殿。屈万乘而稽首。洒九重而宴居。传圣道者不北面。有盛德者无臣礼。遂称两京法主三帝国师。仰佛日之再中。庆优昙之一现。然处都邑婉其秘旨。每帝王分座后妃临席。鸳鹭四匝龙象三绕。时炽炭待矿。故对默而心降。时诊饥投味。故告约而义领。一雨普沾于众缘。万籁各吹于本分。非夫安住无畏应变无方者。孰能至尔乎圣敬日崇朝恩代积。当阳初会之所置寺曰度门。尉氏先人之宅置寺曰报恩。轼闾名乡表德非拟。局厌諠辇长怀虚壑。累乞还山既听中驻。久矣衰惫无他患苦。魄散神全形遗力谢。神龙二年二月二十八日。夜中顾命趺坐泊如化域。禅师武德八年受具于天宫寺。至是年丙午复终于此寺。盖僧腊八十矣。生于隋末百有余岁。未尝自言。故人莫审其数也。三界火心四部冰背。榱崩梁坏雷动雨泣。凡诸宝身生是金口。故其丧也如执亲焉。诏使吊哀王侯归赗。三月二日册谥大通。展饰终之义礼也。时厥五日。假安阙塞缓及葬之期怀也。宸驾临诀至午桥。王公悲送至伊水。羽仪陈设至山龛。仲秋既望还诏乃下。帝诺先许冥遂夙心。大常卿鼓吹导引城门郎监护丧葬。是日天子出龙门泫金榇。登高驻跸目尽回舆。自伊及江扶道哀侯。幡花百辇香云千里。维十月哉生魄。明即旧居后冈安神起塔。国钱严饰赐逾百万。巨钟盖先帝所铸。群经乃后皇所锡。金榜御题花幡内造。塔寺尊重远称标绝。初禅师形解东洛相见南荆。白雾积晦于禅山。素莲寄生于坐树。则双林变色泗水逆流。至人违代同符异感。百日卒哭也。在龙华寺设大会八千人度二十七人。二祥练缟也。成就西明道场数如前会。万回菩萨乞施后宫。宝衣盈箱珍价敌国。亲举宠贵侑供巡香。其广福博因存没如此。日月逾迈荣落相推。於戏法子永恋宗极。痛慈舟之遽失。恨涌塔之迟开。石城之叹也不孤。庐山之碑焉可作。窃比夫子贡之论夫子也。生于天地。不知天地之高厚。饮于河海。不知河海之广深。强名其迹以慰其心。铭曰。额珠内隐。匪指莫效。心镜外尘。匪磨莫照。海藏安静。风识牵乐。不入度门。孰探法要。倬哉禅伯。独立天下。功收密诣。解却名假。诣无所得。解亦都舍。月影空如。现于悟者。无量善众。为父为师。露清热恼。光射昏疑。冀将住世。万寿无期。奈何过隙。一朝去之。嗟我门人。忧心断续。进忆瞻仰。退思付嘱。尽不离定。空非灭觉。念兹在兹。敢告无学。时岐王范及征君卢鸿一。皆勒碑制碣。旧唐史有传称。沙门被王者礼敬。古未之有。
　　(丁未)　改景隆。
　　(三十八)　神僧万回入宫。赐号法云公。馆于集贤院。给二美人奉事。未几忽求阌乡河水。左右仓皇莫能得。又曰。第穴堂前地可得也。既得之。回饮水毕湛然而逝。赐号国公。图形集贤院。初回幼能三千里致兄书。朝往暮归。因号万回。高宗闻其名诏入宫。度为沙门。则天在位。廷之禁中赐锦衣。令宫人给侍。庄惠太子始生。则天抱之示回。回曰。此西域树精。养之宜兄弟。及安乐公主怙韦后将谋逆。回遇之望尘唾曰。血腥不可近。未几安乐果诛。玄宗在蕃尝私谒回。回拊其背曰。五十年太平天子。睿宗为相王每将出。回必告市人曰。天子来。少顷而相王至。其神异类如此。示寂于长安醴泉里。寿七十四矣。
　　论曰。法云公尝有偈曰。明暗两忘开佛眼。不系一法出莲丛。真空不坏灵智性。妙用尝存无作功。圣智本来成佛道。寂光非照自圆通。熟味厥旨。盖大乘了悟之言也。而法云特以小乘神异显化。至于佛菩萨出世宏正法眼。必涵光混世未始泄露密机。直至临终方有付嘱。然则法云章章显异。抑圣贤之权与。
　　(三十九)　是年七月庚辰下诏曰。释典玄宗理均迹异。拯人化俗教别功齐。自今每缘法事聚集僧尼道士女冠等宜齐行并集。初太宗以老子为皇宗。升于释氏之上。至则天朝。复在释氏之下。今此已往遂为永式。令齐班并集云。
　　(四十)　国师惠安卒。诫其徒曰。吾气尽将尸置林中恣野火焚之。偶神僧万回至。与安握手言论。其徒侧聆俱莫之省。至八日合户偃身而寂。春秋一百二十八。其徒奉命舁尸林中。果野火至阇维之。得舍利八十粒。五粒最巨而紫红色光焰夺目。诏留禁中云。
　　(四十一)　是岁再诏于阗国三藏实叉难提至。帝降跸迎劳。备两街法仪。旌幢鼓吹迓之。载以青象安置荐福寺。难提风神宏旷仪韵秀整。善大小乘通华梵语。
　　(四十二　戊申)　泗洲大士僧伽诏入宫供养。度惠俨惠岸木叉三人为侍者。帝亲书所居寺额曰普光王。未几迁止荐福寺。明年京畿旱。有旨命大士致雨。僧伽以瓶水散洒。即有浓云自所居而涌大雨倾注。又明年二月示寂。寿八十有三。神采如生。敕就荐福寺塑身建塔。即秽气满城。帝炷香祝之。许送归淮。言讫异香郁然。倾都叹异。遂奉全身归泗洲普光王寺建塔。帝尝问法云公万回曰。僧伽何如人。对曰。观音大士化身耳。神化事迹具如蒋颖叔所著传。大师自西国来。唐高宗时至长安洛阳行化。历吴楚间手执杨枝混于缁流。或问。师何姓。即答曰。我姓何。又问。师是何国人。师曰。我何国人。寻于泗上欲构伽蓝。因宿州民贺跋氏舍所居。师曰。此本为佛宇。令掘地果得古碑云。香积寺。即齐李龙建所创。又获金像。众谓然灯如来。师曰。普光王佛也。因以为寺额云。乾符中谥证圣大师。
　　(四十三　己酉)　是岁召律师道岸入宫。为妃主授归戒。因留禁中。别日帝至。诸师皆辟席。岸独逡巡长揖而已。帝高其量图形于林光宫。御制赞曰。戒珠皎洁惠流清净。身局五篇心融八定。学妙真宗贯通实性。维持法务纲纪德政。律藏冀兮传芳。像教因而光盛。时以为荣焉。
　　八月乙卯。以高宗旧第兴圣寺有柹树天授中枯死至是忽重荣。因大赦天下。赐百官封爵。普度僧尼道士凡数万。
　　(四十四)　九月。诏三藏菩提流志。于北苑白莲池甘露亭译大宝积经。敕中书陆象先尚书郭元振宰相张说润文。经成凡五十九会。总一百二十卷。
　　(四十五　庚戌)　是年三月。敕东都留守韦安石。赍诏起嵩山沙门一行赴阙。行辞疾不赴。遁入荆州当阳山。旧唐史云。行姓张氏。初名遂。剡国公公瑾之孙。武功令擅之子。少聪敏览观子史。尝诣道士尹崇。借太玄经读之。数日而还。崇曰。此经精微吾寻积年尚未晓。子宜研究无忽也。行曰。已究其义。因出所撰太衍玄图并义决。崇览之大惊。因与谈其渊奥。退谓人曰。此后生颜子也。由此知名于世。初武三思慕其学行就请结交。行遁匿辟之。寻出家遍历天下访求异术。至天台国清寺。见别院古松数十门有流水。行立门屏闻僧于庭中布算声。而语其徒曰。今日当有弟子自远来求吾算法。已合到门岂无人导引乎。即除一算曰。门前水当西流。弟子亦至矣。行返顾溪水果已西流。遂承其言。遽趋入再拜咨求其法。彼尽授与之。遂洞历象阴阳推步之学。回入嵩山。依普寂禅师参决禅门宗旨。及遁当阳山。又从律师惠悟学毗尼。凡经籍一览毕世不忘。

　　佛祖历代通载卷第十二



　　佛祖历代通载卷第十三

　　　　嘉兴路大中祥符禅寺住持华亭念常集
　　唐
　　(一　庚戌)　睿宗旦改景云(高宗第八子。初封豫王。武后废中宗而立为帝者。七年而废封相王。寿五十五。立隆基为太子。任宋璟姚崇为政。帝妹太平公主恃功专横。在位三年)。
　　(壬子)　初改太极又改廷和又改先天(七月传位太子)。
　　(二)　先天元年。三十三祖惠能大师示寂。姓卢氏。其先范阳人。父行瑫。武德中左官于南海之新州。遂占籍焉。三岁丧父其母守志掬养。及长家贫。师樵采以给。一日负薪至市中。闻客读金刚经。悚然问客曰。此何法。得于何人。客曰。此名金刚经。得于黄梅忍大师。归告于母以为法寻师直抵黄梅。忍大师一见默识之。后传衣法令隐于怀集四会之间。仪凤元年正月八日届于南海。及返曹溪雨大法雨。一日示众曰。诸善知识各各净心听吾说法。汝等诸人自心是佛。更莫狐疑。外无一物而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧一行三昧。若于一切处而不住相。于诸法中不生憎爱。亦无取舍。不念利益成坏等事。安闲恬静虚融淡泊。此名一相三昧。若于一切处行住坐卧纯一直心。不动道场即成净土。名一行三昧。若人具二三昧。如地有种能含藏长养成就其实。一相一行亦复如是。我今说法犹如时雨普润大地。汝等佛性譬如种子遇兹沾洽悉得发生承吾言者决获菩提。依吾行者定证妙果。师说法度人。往来学者尝逾千数。明年七月辞归新州故宅国恩寺。其徒泣曰。师归当复来不。师曰。叶落归根来时无口。又问。师之法眼何人传受。师曰。有道者得无心者通。至国恩寺。以八月三日示众曰。吾受忍大师衣法。今为汝等说法不付其衣。盖女等信根已熟决定无疑。堪任大事。听吾偈曰。心地含诸种。普雨悉皆萌。顿悟花情已。菩提果自成。复谓众曰。其法无二。其心亦然。其道清净亦无诸相。女等不用观静及空其心。此心本净无可取舍各自努力随缘好去。吾涅槃时至珍重。即跏趺而逝。于是山林变白鸟兽哀鸣。彩云香雾连日不开。既时广州都督韦据率韶新二郡官吏。迎奉全身归于曹溪宝林寺建塔。真身今尚存焉。旧唐史曰则天闻神秀名诏至都。肩舆入殿亲加跪礼。敕当阳山创度门寺以旌其德。时王公已下及京城士庶。闻风争来谒见。望尘拜伏日以万数。初神秀与惠能同师弘忍。而行业相埒。及忍卒能住韶州广果寺。韶阳山中旧多虎豹。一夕去尽。远近惊叹咸归伏焉。秀尝奏则天。请召能赴阙。能固辞。秀复自作书重邀之。能谓使者曰。吾形貌矬陋。北土见之恐不敬吾法。又先师以吾南中有缘。亦不可违。及中宗召之。竟不度岭而卒。天下散传其法。谓秀为北宗。能为南宗。
　　(三　癸丑)　玄宗隆基改开元(睿宗第三子。嬖杨贵妃。为道士。曰太真。帝初用姚崇宋璟为相治平。晚年耽湎淫佚。用李林甫杨国忠为相。安禄山为将致乱。几致亡国。二十九即位。寿至七十八岁。至上元元年崩。葬泰陵)。
　　(四　甲寅)　二年十月十七日。永嘉玄觉禅师示寂。姓戴氏。丱岁出家。博贯三藏精天台止观圆妙法门。与东阳策禅师偕谒六祖。师至振锡绕祖三匝。祖曰。夫沙门者具三千威仪八万细行。大德自何方而来生大我慢。师曰。生死事大无常迅速。祖曰。何不体取无生了无速乎。师曰。体即无生了本无速。祖曰。如是如是。师乃具威仪参礼。须臾告辞。祖曰。返太速乎。师曰。本自无动。岂有速耶。祖曰。谁知非动。师曰。仁者自生分别。祖曰。女甚明得无生之意。师曰。无生岂有意耶。祖曰。无意谁当分别。曰分别亦非意。祖曰。善哉善哉。少留一宿。时谓一宿觉。及回学徒奔萃。著证道歌一篇。梵僧传归天竺。彼皆钦仰目为东土大乘经。又著禅宗悟修圆旨十篇及观心十门。并盛传于世。
　　(五　乙卯)　三月八日。玄宗遣礼部郎中张洽。赍诏诣当阳山。起沙门一行赴阙。行以再命不许辞赴之。有旨安置光泰殿。帝数访以安国抚民之要。行启陈无隐。未几永穆公主出降。诏依太平公主故事优厚发遣。行谏以为高宗末年唯有一女。所以特加优礼。而太平竟以骄僭得罪。不应引以为例。帝纳其言。遽追敕但依常礼。其忠谏多类此。或谓行优于忆诵。帝一日命出宫籍示之。行阅毕。令内侍执本对帝复之。不差一字。帝惊异顾谓左右曰。圣人也。自是频召咨质佛心之要。行雍容启沃圣眷日隆。天下之人。以帝从之问道。称为天师焉。
　　(六　丙辰)　嵩岳元圭禅师示寂。师居岳之庞坞。一日有异人。峨冠盛服拥卫而至。圭曰。善来仁者。胡为而至。彼厉声曰。师宁识我耶。圭曰。吾观佛与众生等吾一目之。岂分别耶。曰我此岳神也。能生杀于人。师安得一目我哉。圭曰。吾本不生。汝安能杀。吾视身与空等。视吾与汝等。汝能坏空与汝乎。使果能之。吾则不生不灭也。况汝不能。焉能生杀我耶。神稽首曰。我聪明正直过于余神。讵知师有广大智慧。愿授以正戒令我度世。圭曰。汝既乞戒。即既戒矣。所以者何。戒外无戒。又奚戒哉。神曰。此理也我闻茫昧。止求师戒。我身愿为门弟子。圭即张座秉炉正几曰。付汝五戒。若能即曰能。不尔即曰否。神曰。谨奉教。曰汝能不淫乎。神曰。亦娶也。曰非谓此也。谓无罗欲也。神曰能。曰汝能不盗乎。神曰。无乏我也。安有盗取哉。曰非谓此也。谓飨而福淫不供而祸善。神曰能。曰汝能不杀乎。神曰。实司其柄。焉得不杀。曰非谓此也。谓有滥误疑混也。神曰能。曰汝能不妄乎。神曰。我惟正直。焉有妄哉。曰非谓此也。谓先后不合天心也。神曰能。曰汝不遭酒败乎。曰能。曰如上是为佛戒也。以有心奉持而无心拘执。以有心为物而无心想身。能如是则先天地生而不为精。后天地死而不为老。终日变化而不为动。毕竟寂灭而不为休。悟此则虽娶非妻也。虽飨非取也。虽柄非权也。虽作非故也。虽醉非惛也。是谓无心而已。无心则无戒。无戒则无心。无佛无众生。无汝亦无我。无汝则孰为戒哉。神曰。我神通去佛几何。曰汝神通则十句五不能。佛则十句七能三不能。神竦然辟席曰。可得闻乎。圭曰。汝能戾上帝东天行而西七曜乎。曰弗能也。圭曰。汝能夺地祇融五岳而结四海乎。曰弗能也。圭曰。是谓五不能也。佛能空一切相成万法智。而不能即灭定业。佛能知群有性穷亿劫事。而不能化导无缘。佛能度无量有情。而不能尽众生界。是谓三不能也。然定业亦不牢久。无缘亦谓一期。众生界本无增灭。廓无一人能主有法。有法无主是谓无法。无法无主是谓无心。如我解佛。亦无神通也。但能以无心通达一切法耳。神曰。我诚浅昧。未闻空义。师所授戒我当奉行。今愿报慈德效我所能。师曰。吾观身无物。观法无常。了然更有何欲。神曰。师必命我为世间事展我神功。使已发心未发心信心不信心等人目我神踪知有佛有神有能有不能有自然有非自然者。师曰。吾无用是为。曰佛亦使龙神护法。师宁堕叛佛耶。第随意示诲。师不得已曰。东岩寺之障。莽然无树。北岫有之。然而背非屏拥。汝能移北树于东岭乎。神曰。既闻命矣。恐昏夜必有喧动。愿师无骇。即作礼辞去。使门人送而且观之。见仪卫逶迤如王者之状。岚霭烟霞纷纶间错。幢幡环佩凌空隐没。是夕果有暴风迅雷奔云震电。栋宇摇荡宿鸟惊呼。师谓众曰。无怖神与我契矣拂旦和霁则北山之松尽移东岭。森然行植焉。师诫其徒曰。吾没后无令外知。若为口实人将妖我矣。师伊阙人。姓李氏。幼岁出家具戒得法于老安国师。寿七十有三云。
　　论曰。荆国王文公尝问张文定公曰。去孔子百年而有孟。轲此后迨孔孟者为。谁何吾道之寥寥乎。文定沉吟久之曰。有人第恐过之耳。曰谁耶。文定曰。南岳让嵩山圭马祖石头丹霞无业。若此类。孔孟之教辔勒不住。故归释氏矣。文公深肯之。其后张公无尽闻之叹曰。达人之论也。然嵩山盖祖庭之旁出者也。其感应超绝说法沛然如此。则南岳而下的传正续宗师。世教辔勒不住。端可见矣。二三公之谠论。渠不信夫。
　　(七)　是岁天竺三藏法师无畏至京师。帝嗣位之初。一夕梦梵僧谒见。风度环异。及寤追忆不已。因追画工授以形段。图于殿壁。及畏至入对。帝熟视盖梦中所见僧也。竦然异之。馆于西明寺。宁薛诸王皆降礼钦重。其后秋旱。帝廉知无畏能致龙。遣内使传诏请雨。畏难之。奏以旱数当然若苦召龙恐暴物。帝再遣谕旨。人苦秋暑。虽暴风疾雨适足快意。畏诺之。有司设坛仪华彩光丽。畏笑曰。是可以致雨耶。命撤去之。独持满钵水。以小刀搅之。诵咒语百余番。即有微物如蚪龙。从钵矫首水面。顷之复沈。畏咒遣之。白气自钵腾涌。语诏使曰。速归雨即至矣。诏使驰出回顾有云如练。自讲堂盘旋而上。顷刻风雷震电。诏使趋入奏御。衣巾已透湿。于是震风凌雨。飘荡庐舍。士民悚惧。弥日而息。又尝霖霪逾时。诏畏止之。畏于寺捏泥媪五躯。向之作梵语。若斥骂者即刻而霁。其神验类如此。帝敬之若神。未几通华言。译虚空藏毗卢遮那苏悉地羯罗等经十余部。禅师一行三藏宝月等参预其事。畏性简静好禅观。每劝学者习之。累表求还。帝坚留不许。
　　(八)　是岁广州节度宋璟入曹溪礼祖塔。誓曰。弟子愿毕世外护大法。祈一祥瑞表信。言讫微风飘香氤氲袭人。俄而甘雨倾注。唯遍一寺之内。璟忻跃而去。未几召入。与姚元崇相继执政。世称姚宋为中兴贤相。
　　(九　辛酉)　朝廷以麟德历署日蚀比不验。诏禅师一行改撰新历。行受诏推大衍数立术以应之。较经史所书。气朔日名度数可考者。皆合而著之。久之道士邢和璞谓太史令尹愔曰。一行其圣人乎。昔洛下闳造太初历。尝记曰。八百年后当差一日。必有圣人出世纠正之。今年期差满。而一行推大衍数。以纠数家之谬。闳之言不诬矣。愔亦以为然。行复欲知黄道进退。而太史无黄道仪。表请创置之。制可。
　　(十　壬戌)　帝注孝经并制序。
　　是岁沙门智升。上释教经律论目录凡二十卷。铨次大藏经典及圣贤论撰。凡五千四十八卷。自是遂为定数。
　　(十一　癸亥)　十一年十月癸酉。禅师一行制黄道仪成。帝自为之铭。诏安武成殿庭以示百官。其仪准圆天之像。具列宿赤道及周天度数。注水激轮令其自转。一昼夜而天运周外络二轮。缀以日月令得运行。每天东行一周。日西行一度。月行十三度。以十九分度之二十九转日有余日月会。三百六十五转而日周天。以木匮为地平。令仪半在地下晦明朔望迟速有准。立木人二于地平。其一前置鼓以候刻。至一刻则自击之。其一前置钟以候辰。至一辰亦自撞之。皆于地中略施轮轴。关锁交错相持。当时称其妙以为神功。无几铜铁渐涩不能自转。遂藏之于集贤院。
　　是岁改政事堂曰中书门下省。
　　(十二)　○有登州文登县郭行妻王氏。生女鹤喙。将丧自言。酬先世尝斋之报以此示人。
　　(甲子　五七)　沙门牛云者少不慧。因诣台山礼文殊。初至东台见老人问曰。胡为而来。曰愿见大圣求聪慧耳。老人曰。文殊居北台尔往见之。云奉教趋北台。老人亦在彼矣。云意其即文殊也。遂拜之。老人曰。汝沙门也。不应礼俗士。云拜不已。老人怜之。为入定观云前身盖牛也。以尝驰经故获比丘报。老人起定为云言之。复云。汝性昏迷胸中有淤肉在。当为汝钁去之。因戒云闭目无辄开。云如约。颇觉老人以钁锄其胸。然不甚楚。少顷心怀开豁顿异往时。及开眸见老人现身为文殊妙相端严。谓云曰。与汝聪明竟。云喜跃作礼及起身而文殊隐。云自是总持辨悟为时导师。以夙因故牛云称焉。
　　(十四　丙寅)　日本国沙门。荣睿普照等至于扬州。奉僧伽黎十领。其上缀以山川异物之状。盖其国主附之以施中国高行沙门。于时律师鉴真受其衣。叹外国人有佛种性。欲往化之。会睿照等亦劝请遂附舶而东。为恶风飘入鱼蛇等海。以真律行高皆脱祸。既至日本。彼王预知枉驾迎劳。馆于毗卢遮那殿。未几请真授归戒。夫人群臣皆以次禀授。日本自是始有律教。
　　(十五　丁卯)　三藏菩提流志卒。春秋一百五十有六。流志南印土国王之子。以让位出家。高宗闻名有诏要之。以垂拱中至京师。凡四十年。如华严宝积经等。皆出其手。帝及重臣敬之如生佛。葬日特给卤簿羽仪。塔于龙门之西原。赐谥曰开元一切遍知三藏。名德之盛古未有焉。
　　(十六)　时嵩山破灶堕和上者。不称名氏言行叵测。初见老安国师。契悟心要隐居嵩山。山有庙灵甚。殿中唯安一灶。远近祭祀烹宰无虚日。师领徒入庙。以杖击灶三下云。咄此灶泥瓦合成。圣从何来。灵从何起。恁么烹宰物命。又击三下。灶乃倾破堕落。须臾有一人青衣峨冠。设拜师前曰。我本庙灶神。久受业报。今蒙师说无生法。得说此处当生天上。特来礼谢。师曰。是汝本有之性。非吾强言。神再拜而去。少迁徒众问师。某等久在和上左右。未蒙指示。灶神得何径旨。便得生天。师曰。我只向伊道是泥瓦合成。别无道理为伊。众无语。师良久云。会么。众云。不会。师曰。本有之性为什么不会。众僧乃礼拜。师曰。破也破也。堕也堕也。于是其众皆悟玄旨。后有义丰禅师。举问安国师。国师叹曰。此子会尽物我一如。可谓如朗月处空无不见者。只是难凑伊语脉。丰曰。未审什么人凑他语脉。安曰。不知者。又僧问。物物无形时如何。师曰。礼即唯汝非我。不礼即唯我非汝。其僧礼谢。师曰。本有之物物非物也。所以道若能转物即同如来。有僧从牛头处来。师曰。来自何人法会。僧进前叉手绕师一匝而出。师曰。牛头会下不可有此人。僧乃回上边叉手而立。师云。果然果然。僧却问。应物不由他时如何。师曰。争得不由他。僧云。恁么即顺正归原去也。师曰。归原何顺。曰若非和上几错招愆。师曰。犹是未见四祖时道理。见后道将来。僧乃绕师一匝而出。师曰。顺正之道今古如然。又僧侍立次。师曰祖祖佛佛只说如人本性本心。此外别无道理。会取会取。僧礼谢。师以拂子打之曰。一处如是千处亦然。师后不知终。
　　(十七)　是年十一月己丑。禅师一行寝疾于华严寺。旧唐史云。帝一夕梦游其寺见一室绳床竹窗气象萧索。及旦行以疾闻。帝遣中使候问。使还奏行居处之状。与所梦冥合。帝叹久之。有旨命京城十大德为行结坛祈福。既而行疾少间。诏陪驾幸新丰。未几行疾革。帝亲候问。遂沐浴端坐而逝。春秋四十有五。帝哭之哀甚。辍朝三日。有诏伤悼听停龛三七日。与中外赡礼。行容貌如生。而鬓发日长。帝亲制碑书之于石。出内库钱五十万建塔铜人原。谥曰大惠禅师。帝尝从容问国祚几何有留难不。行曰。銮舆有万里之行。社稷终吉。帝惊问故不答。退以小金合进之曰。至万里即开。帝一日发合视之。盖当归少许。及禄山乱驾幸成都至万里桥。忽悟未几果归。昭宗初封吉王。而唐以昭宗而灭。故云终吉。有里媪素供行。而媪一子坐杀人将之刑。媪悲泣请救。行怜之。令弟子捕生物。得雉豕七。行日藏其一于瓮中。为梵语咒之。七日北斗尽没。朝廷震惊。太史奏将有变。请避正殿禳之。帝密以问行。对曰。此无他。盖妖魔也。凡嗔心坏一切善。慈心降一切魔。若赐赦天下则妖不能为。帝然之。遂大赦。媪子由是得免。行日出一豕则一星现。至七日而斗复如故。其秘术多此类。著易论十二卷。大衍论二十卷。开元大衍历五十二卷。七政长历三卷。释氏系录。大衍玄图。心机算术。括遁甲十六局。六壬连珠歌。六壬髓经。天一太一经。太一局遁甲经。各一卷。五音地里经十五卷。宰相李吉甫奉诏撰一行传一卷。并见唐艺文志。十六年诏特进张说历官陈玄景等。编次一行所撰大衍历施用。三月驾幸温汤。道由一行塔所。帝为驻跸徘徊。令品官诣塔。告以出豫之意。赐帛五十疋。令莳塔前松柏。其为圣眷如此。宋史官欧阳文忠曰。自太初至麟德历。凡二十三家。与天虽近而未密。至一行则密矣。其倚数立法。固无以易也。后世虽有改作者。皆依仿而已。沙门道泓者。生黄州与侍郎张敬之厚善。能言吉凶亡不明验。尝为中书张说视宅。戒曰。无穿东北壬隅也。他日见说曰。宅气索然云何。与说共视隅有三坎丈余。泓惊曰。公富贵一世而已。诸子将不终。说惧将平之。泓曰。客土无气。与土脉不连。譬身疮痏。补他肉无益也。其后说诸子皆污禄山以斥死。果如其言。
　　论曰。欧阳文忠公雅嫉吾释。未始略有假借。独于唐志尊一行大衍之作。而宋景文于方技篇削一行玄奘等传。而独著道泓地理之说。或者以为唐浮图行业无足为二公取者。故止于是而已。夫岂然哉。盖大衍所以统天时。地理则切于人事。是宜史笔取也。若吾释之盛莫甚于唐。凡三百年间。以道德为天下宗师者。不可悉数。欧宋以为奉异方之教。故讳之而不书。犹春秋时虽老聃郯子之贤。返不若江人黄人得书于经。岂亦老氏不足取哉。盖国经之典。凡礼乐刑政所及贵贱必书。若吾浮图大绝世累颖脱尘表者。于刑政何与焉。宜其不参于世典也。由是言之。欧宋黜吾释。其微意乃所以尊之也。盛哉一行。前膺洛下闳八百年之谶。当时则明天子跪之称为圣人。及其制作施于后世。缊天地贯幽明历数百年而其术益验。果圣与贤耶。吾弗得而知矣。
　　(十八　己巳)　初以上生日为千秋节○用大衍历。
　　是年太师燕国公张说薨。说为唐宗臣。朝廷大述作多出其手。为文属思精壮。尤善释典。尝谪岳州而诗益凄婉。时人谓得江山之助。天下不称姓而曰燕公。著石刻般若心经序曰。万行起于心。心人之主。三乘归于一。一法之宗。知心无所得是真得。见一无不通是玄通。如来说五蕴皆空。人本空也。如来说诸法空相。法亦空也。知法照空。见空舍法。二者知见复非空耶。是故定之与慧俱空法中。入此门者为明门。行此路者为超路。非夫行深般若者。孰能证于此乎。驸马都尉荥阳郑万钧深艺之士也。学有传僻书成草圣。乃挥洒手翰镌刻心经。树圣善之宝坊。启未来之华业。佛以无依相而说。法本不生。我以无得心而传。今则无灭。道存文字意齐天壤。国老张说闻而嘉焉。赞扬佛事题之乐石。又制法池院二法堂赞并序曰。法池西三归院二法堂。兹院长老初上禅师所造也。禅师姓彭氏名知。至性笃孝执亲之丧七日不食。微言密行志道探玄。究易老庄太一之旨。善正书。擅钟王品格。其点画婉秀毫缕必见。如折槁荷磨文石。筋理洒飒固非人力之所致也。中朝名士山薮高尚法流开胜远近慕焉。及晚年专意于禅颂。平生事业脱若遗尘矣。常叹帝王父母许我出家。雨露生成恩惟一揆。依如来教创是功德。万一乎献福二宫潜祐七祖。将与一切咸登道场。于是三归堂以长安元年辛丑子月望日癸卯立。善法堂以开元元年癸丑丑月望日戊辰建。禅师母弟仁婉弟子启疑及沙弥令哲。左右斯业实有力焉。而作赞曰。敬告诸佛子。一心清净观。欲求正真道。当从信根入。是佛虚空相。是法微妙光。定慧不相离。是僧和合义。人空法亦空。二空亦复空。住心三空宝。是名三归处。至哉初上人。建立善法堂。彩翠三世佛。庄严清净眼。能运无碍心。普入于一切。见若不染色。知若不取识。是名真实见。亦名解脱知。佛观离生灭。诸法等如是。
　　(十九　壬申)　是岁定五服制。盖出自古。至天后请母三年。及卢氏驳议有异。开元五年卢履冰上言。众议纷然。自是卿士之家。孝服有异。今二十年萧嵩等改修五礼。敕下依行。五服礼者。一三年服。为父曰斩衰。哀情至切斩截其心。为母曰齐衰次其父也。然二十七个月终矣。十二月小祥。二十五月大祥。二十七月禫服。更加一月心丧。服之终也。齐斩服以缞麻。臣孝于君亦尔。二期年服。十三个月。为祖父等。三大功。九月。为叔伯等。四小功。五月。堂兄弟等。五缌麻。三月。三从兄弟等内外族等。余如五服注疏全之。
　　(二十)　八月壬申朔。三藏金刚智告其徒曰。白月圆时吾逝矣。至时绕毗卢像顶梵夹退归寝室跏趺而逝。赐谥灌顶国师。敕中书杜鸿渐撰纪德碑。智西域人。本王种。出家从龙智阿阇黎传密教及来东土初达南海。广州节度闻于朝。有旨驿驰赴阙入见。帝大悦。馆于大慈恩寺。未几夏旱。诏智祈雨智结坛图七俱胝像。约开眸即雨。阅三日像果开眸。有物自坛布云弥空。斯须而雨。帝特降诏褒美。明年辞游雁门不允。遂迁荐福寺。为人语默兴居容止凝粹。喜愠不形于色。见者莫测其涯。所至必结灌顶道场。弟子不空传其教。初不空事智。智授以梵本悉昙章及声明论。不逾旬而诵之。智奇其骏。引入金刚道场。以掷花验之。智以为胜己。不空因求瑜伽五部。智未之许。不空拟入天竺求之。智一夕梦京城佛像皆东行。及寤以诘不空。空启以西游意。智曰。汝有授道之资。吾何靳哉。即授以五部及毗卢遮那经苏息轨范。及智没不空奉遗教游天竺增广其学。
　　是岁禅师义福卒。旧唐史云。福得法于神秀禅师。初止蓝田化感寺。处方丈之室。二十余年未尝出宇之外。尝随驾幸东都。蒲号二州刺史及官吏士民皆赍幡华迎之。所在涂路充塞。及卒有旨。赐号大智禅师。葬伊阙之上。送者数万人。中书严挺之为制碑。初神秀虽德行为禅门之杰得帝王钦重。而未尝聚徒开堂传法。至义福普寂。始于京城传教。二十余年人皆仰之。
　　(二十二　癸酉)　恒州刺史韦济奏。方士张果有长年秘术。自言数百岁矣。则天尝召之。果徉死不赴。今复见之。帝闻遣中书侍郎徐峤赍玺书迎之。果至。帝闻其变化不测而疑之。时邢和璞者。善算。能知人寿夭。帝令。算果。懵然莫知其甲子。又有师夜光者。善视鬼。帝召果与之密坐。令夜光视之。夜光不能见。帝闻饮堇汁无苦者真奇士。会天寒以堇汁赐之。果饮三卮醺然如醉。顾左右曰。非佳酒也。倾之取镜视齿则尽燋黑。命左右取铁如意击齿堕尽。更出神药傅其龂寝。顷之齿复粲然如故。帝始信之。将妻以公主。果预知苦辞获免。后恳辞归山。下制曰。恒州张果先生游方之外者也。迹造高尚深入窈冥。早浑光尘应诏城阙。莫详甲子之数。且谓羲皇上人。问以道枢尽会宗极今特行朝礼。爰升宠命可银青光禄大夫。号通玄先生。其年果入恒山。后不知终。
　　(二十三　乙亥)　二十三年三藏无畏卒。春秋九十有九。诏鸿胪丞李现监护丧事。塔于龙门之西山广化寺。藏其全身。畏本释种。甘露饭王之后。以让国出家。道德名称为天竺之冠。所至讲法必有异相。初在乌茶国演遮那经须臾众会咸见空中有毗卢遮那四金字各寻丈排列。久之而没。又尝过龙河。一托驼负经没水。畏惧失经。遽随之入水。于是龙王邀之入宫讲法。不许。彼请坚至。为留三宿而出。所载梵夹不湿一字。其神异多类此。
　　(二十四)　是岁。三藏不空于师子国从普贤阿阇梨求开十八会金刚灌顶及大悲胎藏建坛之法。其王一日调象。俄而群象逸。莫敢御之者。不空遽于衢路安坐。及狂象奔至。见不空皆顿止跪伏。少顷而去。由是举国神敬之。
　　论曰。自大教东流。诸僧间以神异助化。是皆功行成熟契彻心源。自觉本智现量发圣。绝非咒力幻术所致也。殆自东晋尸利密已降。宣译秘咒。要其大归。不过祀鬼神驱邪妄为人禳灾释患而已。其间往往不无假名比丘自外国来挟术惊愚。有所谓罗汉法者。正公[序-予+(林/骨)]邪术下劣之技。亦犹道家雷公法之类也。兹岂高道巨德弘禅主教者齿哉。及开元中西域金刚智无畏不空三大士。始传密教。以玄言德祥开佑至尊。即其神功显效几与造化之力均焉。故三大士虽宏密教。抑本智现量发圣与。尝慨资治通鉴称。贞观中有僧自西域来。善咒术能令人立死。复咒之使苏。太宗择飞骑中壮者试之。皆如其言。因以问傅奕。奕曰。此邪术也。臣闻邪不干正。请使咒臣必不能行。帝命僧咒奕。奕初无所觉。须臾僧忽僵仆。若为物所系。遂不复苏。此恐好事者曲为之辞。何则若使果有是。则僧非真僧咒非真咒。正谓邪术耳。固不足以张吾教之疵也。矧万万无此理。向使彼能自西域远至长安厥术能死人而复苏。乃不暇自卫其身。对常人无故而僵死。虽儿童莫之信也。又当是时三大士者虽俱未至。若京城大德僧惠乘玄琬法琳明赡诸公。其肯坐视绝域伪僧破坏教门。不请峻治乃留帝命傅奕辨耶。佛制戒律。虽春蹊生草犹不许比丘践之。恐害其生。况说断人命咒传于世乎。故予谓好事者曲为之辞断可见矣。
　　(二十五　戊寅)　○始建置州学。
　　二十六年。沙门法秀者。梦异僧劝置袈裟五百领。施回向寺僧。既觉叹异。遂乞丐造之。然遍访所谓回向寺者。咸无得焉。一日道逢一僧。逆而问曰。托置袈裟今成未。秀曰。成矣。僧曰。吾导女入回向寺。女可裹粮载燧从吾以往。秀曰诺。翌日随之入终南山。行二日。至深绝处。所见唯云物掩苒嵓洞崎岖。进遇石坛共止其上。僧命秀钻燧出火。炷香望层霄拜之。忽云开见崖半有朱门高耸刹幡飞扬。秀忻然与之攀跻而上。渐闻午梵清圆钟磬交作。须臾望见其寺。有额曰回向。其僧即趋而入。命阍者授秀馆。因具仪谒上方老宿。次见诸僧皆奇伟雍穆相劳问。明日秀出袈裟遍寺施之。老宿谢毕携秀入一空房。呼侍者取尺八。俄顷侍者持玉箫至。老宿曰。此唐天子旧居之室也。向在此好声乐。故降为人主。久当复归。秀止再宿不得留。老宿授与玉箫并袈裟。嘱曰。持归献唐天子。即遣僧送秀出寺。行未远回望而云雾四合。秀慨叹而还。诣阙表上所寄。帝览之。因取玉箫调弄。宛如夙御焉。其后燕沉香亭诏李白为辞。帝吹玉箫杨妃起舞。欢甚疑飘摇而仙去(旧唐史)。
　　(己卯)　○封孔子文宣王(衣衮冕南面十哲坐图七十二贤庙壁)。
　　(二十六　庚辰)　长者李通玄唐宗子也。开元二十八年顺世。长者以七年至太原盂县。有高仙奴者。识其为大贤。馆之斋中。每旦唯服枣十颗柏叶饼如七大者一枚。终日濡毫临纸。未尝接人事。如是三稔。迁马氏古佛堂侧。筑土室以居。尽日危坐而已。阅十年忽囊负经书而去。行二十里。偶一虎当途驯伏。玄抚之曰。吾将著论释华严经。能为择栖止处不。即以经囊负其背而随之至神福山原下土龛之前蹲驻玄取其囊置龛中。虎即妥尾而去。其龛莹洁广六七肘。圆转上下称之。盖天设以卑有道。非人力所为也。长者著论之夕。心穷玄奥口出白光。以代灯烛。于时忽有二女子。容华绝世皆可笄年。衣布衣俱以白巾幪首。日为长者汲泉炷香奉纸墨。每于卯辰之间。辄具净馔置长者前。斋毕彻器则引去莫测所之。如是五载。至长者著论毕。遂灭迹不见。长者美髭髯朗眉目。丹唇紫肥。冠桦皮衣麻衣。长裙博袖散腰徒跣而行。放旷人天靡所拘执。尝一日出山。遇里人高会燕乐。长者就语之曰。汝等好住。吾将归矣。众惊其去有送入山者。至龛而谢遣之。即于是夕烟云凝布嵓谷震荡。有二白鹤翔空哀唳。其余飞走悲呜满山。翌日里人共往候之。则已端坐示寂于龛中。寿九十有五。华严论四十卷决疑论四卷。会释二卷。十门玄义排科释略及缘生解迷十明论各一卷。十玄六相普贤行愿华严缘观偈赞诗赋等。里人聚于方山逝多兰若。大历中沙门超广始获之。遂行于世。
　　(二十七)　十二月。青原行思禅师示寂。吉州安城人也。姓刘氏。幼年出家。初见六祖。问当何所务即不落阶级。祖曰。汝曾作什么。师曰。圣谛亦不为。祖曰。落何阶级。师曰。圣谛尚不为。何阶级之有。祖深器之。及居青原。有沙弥希迁者。见师。师云。子何方而来。曰曹溪。师曰。将得什么来。曰未到曹溪亦不失。师曰。恁么则用去曹溪作什么。曰若不到曹溪争知不失。迁问。曹溪还识和尚不。师曰。汝今识吾不。曰识又争识得。师曰。众角虽多一麟足矣。他日又问迁。汝什么处来。曰曹溪。师乃竖起拂子云。曹溪还有这个么。曰非但曹溪。西天亦无。师曰。子莫曾到西天不。曰若到即有也。师曰。未在更道。曰和尚也须道取一半。莫全靠学人。师曰。不辞向汝道。恐已后无人承当。又令迁往南岳和尚处下书曰。汝达书了速回。吾与汝个鈯斧子住山。迁至彼未呈书。便问。不重己灵不求诸圣时如何。让曰。子问太高生。何不向下问。迁曰。宁可永劫沈轮。不慕诸圣解脱。让便休。迁回。师问。子返甚速。书达不。迁曰。信亦不通。书亦不达。师曰。作么生。迁举前话了便云。去时蒙和上许鈯斧子。便请。师垂下一足。迁礼谢。辞往石头。即石头和上是也。及是师既归寂。门人咸尊为七祖焉。
　　(二十八)　时京都兴唐寺禅师普寂卒。旧唐史云。寂生河东马氏。少时遍寻高僧学经律。师事神秀凡六年。秀奇之。尽以道授之。秀入京因荐与则天。得度为僧。秀殁天下好释氏者咸师事之。中宗闻其高行。特下制令代神秀统其法众。开元十三年有旨移寂于都城居止。时王公士庶争来礼谒。寂严重少言。来者难见其和悦之容。远近尤以此重之。及卒凡京城士庶曾谒见者。皆制弟子之服。有敕赐号大照禅师。葬日河东尹裴宽及其妻子并衰麻列于门徒之次。士庶倾城哭送市易几废。
　　(壬午)　改天宝。
　　(二十九)　九月。太子詹事严挺之卒。少有风操累登显用。皆著声绩。天下引领望其为相。帝亦知其贤。欲遂相之。晚为李林甫所抑。郁郁不得逞至是预为墓志曰。天宝元年挺之自绛州刺史抗疏陈乞。天恩允从许养疾归间。兼授太子詹事。前后历三十五官。每承圣恩常忝奖擢。不尽驱策驽蹇。何阶仰答鸿造。春秋七十无所展用。为上士所悲。其年九月寝疾于洛阳之私第。以某月某日葬于大照和上塔次之西礼也。尽忠事君叨载国史。勉拙从事或布人谣。陵谷可以自纪。文章焉用为饰。初挺之师事大照禅师惠义。深明释典。及遗葬大照塔次。示不忘其德。见旧唐史。
　　(三十　癸未)　帝遣中使杨庭光入司空山采常春藤。光因诣无相寺问本净禅师曰。弟子慕道斯久。愿和上慈悲略垂开示。师曰。天下禅宗硕学咸会京城。天使足可启决。贫道猥山傍水无所用心。杨再拜。师曰。天使休礼贫道。天使为求佛耶。问道耶。曰弟子昏昧。未审佛之与道其义云何。曰若欲求佛即心是佛。若欲会道无心是道。曰云何即心是佛。曰佛因心悟心以佛彰。若悟无心佛亦不有。曰云何无心是道。曰道本无心。无心名道。若了无心。无心即道。庭光跪受。回阙具以山中所遇闻奏。即敕庭光赍诏起师。以是冬十二月到京安置白莲亭。明年正月上元日。追两街名僧硕学赴内道场。共师阐扬佛理。有远禅师者。问如禅师所见以何为道。师曰。无心是道。远曰。道因心有。何得言无心是道。师曰。道本无名。因心名道。心名若有。道不虚然。穷心既无。道凭何立。二俱虚妄总是假名远曰。禅师见有身心是道以否。师曰。山僧身心本来是道。远曰。适言无心是道。今又言身心本来是道。岂不相违。师曰。无心是道。心泯道无。心道一如。故言无心是道。身心本来是道道亦本是身心。身心本既是空。道亦穷源无有。远曰。观禅师形体甚小。却会此理。师曰。汝只见山僧相不见山僧无相。远曰。请禅师于相上说出无相师曰。净名经云。四大无主身亦无我。无我所见与道相应。大德若以四大有主是我。若有我见穷劫不可会道也。远惭汗而退。如远者又七人往复论道。师皆纵口词辩倾注。帝及四众莫不称善而罢。
　　(三十一　甲申)　三年南岳怀让禅师示寂元和中名儒张正甫制其碑曰。天宝三载观音大师终于衡岳。春秋六十八。僧腊四十八。元和十年故大师弟子道一之门人曰惟宽怀晖。感尘劫遽迁塔树已拱。惧绝故老之口将贻后学之忧。丕若贻谋思扬祖德。乃列景行托于废文。强名无迹以慰乎罔极之思。曰自腾兰演教于此土也殆将千岁。达磨传心至六叶也分为二宗。不阶初入顿入佛慧。曹溪教旨于是乎传。弘而信之观音其人也。大师讳怀让。京兆杜氏。其先因家安康。即为郡人。髫年骏发聪悟绝众。群言所涉一览无遗。居常而未或好弄。在丑而不可亵近。尝默观止水。因而顾影。形仪颙若宛在镜中。三反厥像如初。沛然而心乎独得。还步未辍。闻于空中曰。佛法津梁俟子而大。既应付嘱。尔盍勉之。乃深割爱线亟从剃落。以荆土律藏之微密也。大士智京在焉。摄衣从之。既进而仪法峻整冠于等辈。以嵩岳禅之泉海也。长安长老在焉。稽首咨之。既授而身心自在超出尘垢。厌离文字恩会宗元。周法界以冥搜。指曹溪而遐举。能大师方弘法施学者如归。涉其藩阃者十三焉。跻其堂室者又十一焉。师以后学弱龄分于末席。虚中而若无所受。善闭而唯恐有闻。能公异焉。置之座右。会一音吹万有。衍方寸弥大千。同焉而友畅。异焉而吻合。同受秘印因为宗师。乃陟武当穷栖十霜朅来衡岳终焉是托般若胜概。有观音道场。宴居斯宇。因以为号。或微言析理。辩士顺风而杜其口。或杖屦将撰。山灵借留而现于梦。远自梁益近从荆吴。云趋影附风动川至。灵山圣会古今一时。至矣哉未始闻也。一公见性同德。弘教钟陵郁为名家。再扬木铎而施及宽晖。继传心灯共镇国土。乃追琢琬琰揭于故山。扬其耿光以示来劫。其受法弟子亦序列于左。式明我教之有开焉。
　　(三十二　乙酉)　○立杨太真为贵妃矣○道士吴筠。是年诏见于大同殿。帝问道要。对曰。深于道者无如老子五千文。其余徒丧纸扎耳。复问神仙治炼法。对曰。此野人事。积岁月求之。非人主宜留意。筠每陈皆名教世务。以微言讽天子。天下重之。沙门嫉其见遇而高力士素事佛共短筠于帝。筠知不得留辞还山。下诏为立道馆。后徙茅山由会稽剡中卒。初筠见恶于力士而斥。故其文深诋释氏。议者讥其背向。时浙西观察使陈少游。大恶筠所为。因命法师神邕著论折之。邕著翻迷论以订其妄。筠论遂废。给事中窦绍。见邕论叹曰。邕可谓尘外摩尼论中师子。
　　(三十三　丙戌)　五月制天下度僧尼。并令祠部给牒。今谓之祠部者。自此而始也。
　　(三十四　丁亥)　是岁不空三藏自西域还。诏入内结坛为帝灌顶赐号智藏国师。时方士罗思远者。以术得幸。有旨令与不空验优劣。他日会于便殿。思远持如意向之言论次。不空就取如意投诸地。令思远举之。思远饶力不能举帝拟自取。不空笑曰。三郎彼如意影耳。即举手中如意示之。思远钦服而罢。不空凡祈祷必张绣座。手持木神诵咒掷之。神自立于座。四众环视必见其神目吻瞬动。所祷虽造化之功可夺。朝野奉之如佛焉。是年凤凰现。
　　(辛卯)　世尊示灭一千七百年矣。
　　(三十五　壬辰)　润州鹤林寺径山大师玄素卒。左补阙李华制碑。其略曰。呜呼菩提位中六十一夏。父母之生八十五年。赴哀泣者可思量否。至有浮江而奠望寺而哭。十里花雨四天香云。幡幢盖网光蔽日月。以其月二十一日。四众等号捧全身建塔于黄鹤山西原。象法也。州伯邑宰执丧师之礼率申哀慕。江湖震悼。曩于寺内移居高松互偃。涅槃之夕猗桐双枯。虎狼哀号声破山谷。人只惨恸天地晦冥。及发隐登原风雨如扫。慈鸟覆野灵鹤徊翔。有情无情德至皆感。门人法镜法海。亲奉微言缮崇龛座。菩萨戒弟子故吏部侍郎齐翰。故刑部尚书张均。故江东采访使刘日正。故广东都督梁升。故润州刺史徐峤韦昭理。故给事中韩延赏。故御史中丞李丹。道流人望莫盛于此。弟子尝闻道于径山。犹乐正子春之于夫子也。洗心瞻仰天汉弥高。镜公门人悟甚深者。大理评事杨诣过去圣贤诸功德藏。志之所至无不闻知。鲁史从告。况乎传信。其文曰。浊金清镜在尔销炼。磨之莹之功至乃见。膏渍注然光明外遍。阳升律应草木皆变。启迪喑瞽唯吾大师。息言成教舍法兴悲。辰极不动风波自移。境由心寂道与人随。沓然玄默湛入无为。性本非垢云何净除。身心宴寂大极沦胥。内光无尽万境同如。甘露正味琉璃妙器。遍施大千无同无异。度未度者化周缘备。道树忽枯涅槃时至。我生无灭随世缘因。吉祥殿上应化诸天。寂寂灵塔滔滔逝川恒沙劫坏智月常圆。
　　(三十六　癸巳)　西蕃寇围凉州。帝命三藏不空祈阴兵救之。空诵仁王密语数番。有神介胄而至。帝亲见之。问曰。神谓谁。空曰。北方毗沙门天王长子也。空诵密语遣之。数日凉州捷报。有神兵至威武雄盛。贼畏惧卷甲而去。帝悦诏天下。军垒皆立毗沙门天王祠。
　　(三十七　甲午)　左溪玄朗法师卒。朗如意中得度。就会稽叩宗法师商略律部依恭禅师研究心法行头陀教。初南岳惠文禅师。悟法华宗旨以授惠思禅师。思授天台智顗。顗授章安灌顶。顶授缙云智威。威授东阳惠威。朗奉事东阳尽传其道。重山深林怖畏之地。独处岩穴凡三十年。宴坐左溪。因以为号。每曰。泉石可以洗昏蒙。云松可以遗身世。吾以此始亦以此终。建立精舍约而不陋。跪忏其间。奉观音上圣。愿生兜率亲近弥勒。心不离定口不尝药。或衣弊食绝。布纸而绽掬泉而斋。如缯纩之温。如滑甘之饱。或问。万行俱空云何苦行。答曰。本无苦乐妄习为因。众生妄除我苦随尽。又问。山水自利如聚落何。对曰。名香挺根于海岸。如来成道于雪山。未闻笼中比夫寥廓也。一日告门人曰。吾五印道成万行无得。戒为心本。尔等师之。言讫而逝。春秋八十有二。弟子神邕玄净法灯消辩湛然等数十人传其教。补阙李华志其碑阴。略曰。禅师诲人匪倦。谓不待众。一郁多罗四十余载。一尼师坛终身不易。食不重味居必遍厦。非披阅圣教。不空然一烛。非瞻礼尊仪。不虚行一步。其微细修心。皆循律法之制。是以远方沙门邻境耆宿拥室填门。
  </div>
  <div class="pagination">
   <a href="佛祖历代通载_page14.html">
    上一页
   </a>
   <span>
    ...
   </span>
   <a href="佛祖历代通载_page10.html">
    10
   </a>
   <a href="佛祖历代通载_page11.html">
    11
   </a>
   <a href="佛祖历代通载_page12.html">
    12
   </a>
   <a href="佛祖历代通载_page13.html">
    13
   </a>
   <a href="佛祖历代通载_page14.html">
    14
   </a>
   <span class="current-page">
    15
   </span>
   <a href="佛祖历代通载_page16.html">
    16
   </a>
   <a href="佛祖历代通载_page17.html">
    17
   </a>
   <a href="佛祖历代通载_page18.html">
    18
   </a>
   <a href="佛祖历代通载_page19.html">
    19
   </a>
   <a href="佛祖历代通载_page20.html">
    20
   </a>
   <span>
    ...
   </span>
   <a href="佛祖历代通载_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
