<!DOCTYPE html>
<html>
<head>
    <meta charset="UTF-8">
    <title>历代三宝纪 - 第 40 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代三宝纪 - 第 40 页/共 76 页</h1>
    <div class="content">　　安阳侯沮渠京声　三十五部(三十六卷经)
　　沙门功德直　二部(七卷经)
　　沙门释惠简　二十五部(二十五卷经)
　　沙门释僧璩　一部(二卷羯磨)
　　沙门释法颖　三部(三卷戒本及羯磨)
　　沙门竺法眷　六部(二十九卷经)
　　沙门释翔公　一部(二卷经)
　　沙门释道严　二部(三卷经)
　　沙门释勇公　四部(四卷经)
　　沙门释法海　二部(二卷经)
　　沙门释先公　一部(一卷经)
　　沙门释道俨　一部(二卷论)
　　
　　·宋弥沙塞律三十四卷(见道惠宋齐录。别录云二十四卷此恐误)
　　
　　·弥沙塞戒本一卷(见竺道祖录)
　　
　　·弥沙塞羯磨一卷(见竺道祖录)
　　右三部合三十六卷。废帝荣阳王世。罽宾三藏毗尼师佛陀什。宋言觉寿。少受业于弥沙塞部。专精律品兼达禅要。寿以景平元年七月到于杨都。先是法显于师子国得弥沙塞律梵本来。未及翻译。而显迁化。京邑诸僧闻佛陀什既善此学。于是众议请令出之。即以其年冬十一月集龙光寺。译为三十四卷。什执梵文。于填沙门智胜传语。龙光寺沙门竺道生。东安寺沙门慧严等。更互笔受。参正文理。仪同侍中琅玡王练为檀越。至二年十二月方讫。仍于大部抄出戒心并羯磨等文。并行于世。
　　
　　·普曜经八卷(第二译。与蜀出竺法护翻本同文小异。见宋齐录及祐皎传记。或六卷四卷)
　　
　　·无尽意菩萨经六卷(亦云阿差末经。见李廓录)
　　
　　·生经五卷(见别录)　
　　·广博严净经四卷(元嘉四。年出。见宋齐录。亦云广博严净不退转经。亦云不退转法轮经与晋世竺法护所译阿惟越致遮经。同本别译。名异文别)
　　
　　·菩萨璎珞本业经二卷
　　
　　·毗罗三昧经二卷(明居士入定事。见东录。祐云疑)
　　
　　·阿那含经二卷　
　　·四天王经一卷
　　
　　·善德婆罗门问提婆达多经一卷
　　
　　·一音显正法经一卷(或云一音演正法经)
　　
　　·调伏众生业经一卷　
　　·善德优婆塞经一卷
　　
　　·法华三昧经一卷　
　　·净度三昧经一卷
　　右一十四部合三十六卷。文帝元嘉四年。凉州沙门释智严。弱冠出家游方博学。遂于西域遇得前经梵本赍来达到杨都。于枳园寺共宝云出。严之神德备高僧传。不复委载。
　　
　　·付法藏经六卷(见李廓录)
　　
　　·佛所行赞经五卷(于六合山寺出。见宝唱录。或云传马鸣撰。见别录唐七十卷)
　　
　　·新无量寿经二卷(于道场寺出。是第七译。与支谦康僧铠白延法护罗什法力等出者各不同。见道惠宋齐录及高僧传)
　　
　　·净度三昧经二卷(法显赍。梵本来。见竺道祖杂录)
　　右四部合一十五卷。文帝世。凉州沙门宝云。少历西方。善梵书语。天竺诸国字音训释。悉皆备解。后还长安复至江左。晚出诸经多云刊定。华戎兼通言音允正。众咸信服。初时关中有竺佛念善于宣译。符姚二代犹擅其名。领会真文最为称首。其江左翻传译梵为宋莫逾于云。初与智严恒共同出。严既迁化云后浊宣。故不多载。
　　
　　·大般涅槃经三十六卷(见宝唱录及高僧传)
　　右一部三十六卷。元嘉昙无谶。晋末于姑臧为北凉沮渠氏译。本有四十卷。语小朴质不甚流美。宋文帝世元嘉年。初达于建康。时有豫州沙门范慧严清河沙门崔慧观。共陈郡处士谢灵运等。以谶涅槃品数疏简。初学之者难以厝怀。乃依旧翻泥洹正本加之品目。文有过质颇亦改治。结为三十六卷。始有数本流行未广。严后一时夜忽然梦见有一人形状极伟。乃大厉声而谓严曰。涅槃尊经何以率尔轻加斟酌。严既觉已怀抱惕然。旦乃集僧欲改前本。时有识者咸共止云。此盖欲诫励后人耳。若必苟违乖舛理者。何容即时方始感梦。严以为然。顷之又梦神人告曰。君以弘经精到之力。于后必当得见佛也。恐将来哲不知根元。故复记述。
　　
　　·杂阿毗昙心十卷(或十一卷)
　　右十卷。文帝世。外国沙门伊叶波罗。宋言自在。于彭城为北徐州刺史王仲德译。至择品缘碍未竟遂辍。
　　
　　·菩萨善戒经二十卷(于祗洹寺译。第二出与谶所翻八卷者小异。见竺道祖录及高僧传。后弟子于定林寺更出二品。成三十卷)
　　
　　·杂阿毗昙心十三卷(初伊叶波罗出至择品停。今续译都讫成三十三卷。见高僧传)
　　
　　·四分羯磨一卷(元嘉八年于祇洹寺出。是第二译。与魏昙帝出者同。见高僧传别录宝唱录等)
　　
　　·优婆塞五戒略论一卷(元嘉八年于祗洹寺出。亦云五戒相。亦云五戒略论。见高僧传及唱录)
　　
　　·善信二十二戒一卷(亦云离欲优婆塞优婆夷具行二十二戒。亦云三归优婆塞戒。见高僧传)
　　
　　·沙弥威仪一卷　
　　·经律分异记一卷
　　右七部合三十八卷。罽宾国三藏法师求那跋摩。宋言功德铠。元嘉年来达乎建邺。文帝引见劳问殷勤。帝因言曰。弟子常欲持斋不杀。迫以身殉物不获从志。法师既不远万里来化此国。将何以教之。跋摩曰。夫道在心不在事。法由己非由人。且帝王与匹夫所修分异。匹夫身贱名劣言令不威。若不克己苦躬将何为用。帝王以四海为家万民为子。出一嘉言则士女咸悦。布一善政则人神以和。刑不夭命。役无劳力。则使风雨适时寒暖应节。百谷滋繁桑麻郁茂。如此持斋斋亦大矣。不杀亦众矣。宁在减半日之餐全一禽之命然后方为弘济耶。帝乃抚机叹曰。夫俗人迷于远理。沙门滞于近教。迷远理者谓至道虚说。滞近教者则拘挛篇章。至如跋摩法师所言真谓开悟明达。可与谈于天人之际矣。乃敕住祇洹寺供给隆厚。译出前件经论记等常。于定林寺安居。时有信者采华布席。唯摩所坐华采更鲜。众咸惊异。后还祇洹奄然而化。摩未终前预作遗文。偈颂三十六行。自说证第二果。付与弟子阿沙罗云。吾殁之后可以此文示天竺僧并此土人也。又摩亡时徒众并见一物其状若龙。长一匹许。在尸侧直上空。其遗偈云。前顶礼三宝。净戒诸上座。浊世多谄曲。虚伪无诚信。愚惑不识真。怀嫉轻有德。是以诸贤圣。现世晦其迹。我求那跋摩。命行尽时至。所获善功德。今当如实说。不以谄曲心。希望求名利。为劝众懈怠。增长诸佛法。大法力如是。仁者咸谛听。我昔旷野中。初观于死尸。膀胀虫烂坏。臭秽脓血流。系心缘后处。此身性如是。常见此身相。贪蛾不畏火。如是无量种。修习死尸观。放舍余闻慧。依止林树间。是夜专精进。正观常不忘。境界恒在前。犹如对明镜。如彼我亦然。由是心寂靖。转身极明净。清凉止是乐。增长大欢喜。则生无著心。变成骨锁相。白骨现在前。朽坏支节离。白骨悉磨灭。无垢智炽然。调伏思法相。我时得如是。身安极柔软。如是方便修。胜进转增长。微尘念念灭。坏色正念住。是则身究竟。何缘起贪欲。知因诸妄生。如鱼贪钩饵。彼及无量坏。念念观磨灭。知彼所依处。从心猿猴起。业及业报果。依缘念念灭。心所知种种。是不别法相。是则思慧念。次第满足修。观种种法相。其心转明了。我于尔炎中。明见四念处。信行从事境。摄心缘中住。苦如炽然剑。斯由渴爱转。爱尽如涅槃。普见彼三界。死炎所炽然形体极消瘦。喜自乐方便。身还渐充满。胜妙众相生。顶忍亦如是。是于我心起。真实正方便。渐渐略境界。寂灭乐增长。得世第一法。一念缘真谛。次第法忍生。是谓无漏道。妄相及诸境。名字悉远离。境界真谛义。除恼获清凉。成就三昧果。离垢清凉缘。不涌亦不没。慧净如明日。湛然正安住。纯一寂灭相。非我所宣说。唯佛能证知。那波阿毗昙。说五因缘果。实义知修行。名者莫能见。说论各异端。修行理无二。偏执有是非。达者无违诤。修行众妙相。今我不宣说。惧人起妄想。诳惑诸世间。于彼修利相。我已说少分。若彼善知者。善知此缘起。摩罗婆国界。始得初圣果。阿兰若山寺。遁迹修远离。后于师子国。村名劫波利。进修得二果。是名斯陀含。从是多留难。障修离欲道。见我修远离。知是处空闲。咸生希有心。利养竞来臻。我见如火毒。心生大厌离。避乱浮乎海。阇婆及林邑。业行风所飘。随缘之宋境。于是诸国中。随力兴佛法。无问所应问。谛实真实观。今此身灭尽。寂若灯火灭。
　　
　　·杂阿毗昙毗婆沙十四卷(元嘉十年于长干寺第二重译。与前本大同小异)
　　
　　·摩德勒伽毗尼十卷(一云萨婆多毗尼。元嘉十二年于秣陵平乐寺出。见道慧宋齐录)
　　
　　·大勇菩萨分别业报集一卷
　　
　　·龙树菩萨劝发诸王要偈一卷
　　
　　·请圣僧浴文一卷(并见高僧传及别录)
　　右五部合二十七卷。文帝世。天竺三藏法师僧伽跋摩。宋言众铠。元嘉十年届自建邺。善律藏明杂心。彭城王刘义康崇其戒范。请以为师。名重京邑道场。慧观以跋摩妙解杂心讽诵通利。先三藏等虽复译出。未及缮写。更重请翻。宝云传语。观自笔受。一周乃讫。其后相续出摩德勒伽等。
　　
　　·杂阿含经五十卷(于瓦官寺译。法显赍来。见道慧宋齐录)
　　
　　·众事分阿毗昙十二卷(共菩提耶舍译)
　　
　　·楞伽阿跋多罗宝经四卷(元嘉二十年。于道场寺译。慧观笔受。见道慧僧祐法上等录)
　　
　　·央掘魔罗经四卷(亦道场寺出。见道慧宋齐及僧祐法上别录等)
　　
　　·过去现在因果经四卷(于荆州辛寺译。是第三出。与汉世竺大力吴世谦所出本起瑞应等本大同文少异见始兴及僧祐李廓等录)
　　
　　·释六十二见经四卷(见别录祐录云一卷)
　　
　　·大方广宝箧经三卷(见李廓录)
　　
　　·现在佛名经三卷(元嘉二十九年正月七日。于荆州为南谯王刘义宣译。亦名华敷现在佛名。见始兴录及高僧传)
</div>
    <div class="pagination">
<a href="历代三宝纪_page39.html">上一页</a><span>...</span><a href="历代三宝纪_page35.html">35</a><a href="历代三宝纪_page36.html">36</a><a href="历代三宝纪_page37.html">37</a><a href="历代三宝纪_page38.html">38</a><a href="历代三宝纪_page39.html">39</a><span class="current-page">40</span><a href="历代三宝纪_page41.html">41</a><a href="历代三宝纪_page42.html">42</a><a href="历代三宝纪_page43.html">43</a><a href="历代三宝纪_page44.html">44</a><a href="历代三宝纪_page45.html">45</a><span>...</span><a href="历代三宝纪_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
