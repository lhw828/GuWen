<!DOCTYPE html>
<html>
 <head>
  <meta charset="utf-8"/>
  <title>
   佛祖统纪 - 第 53 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖统纪 - 第 53 页/共 74 页
  </h1>
  <div class="content">
   三年。帝幸庄严寺观三教谈论○周颙迁直殿省。时帝好玄理。而遇人惨毒。不敢显谏。辄举佛经罪福事。帝为之迁善。颙著三宗论言空假义。西凉州道人智林。遗书以赞美之○敕尼净秀所居为禅林院。秀有神异。感娑伽罗龙王兄弟来护。常有三十二童子功德天善女天。以任驱役(三十二童应是三十二天)所服袈裟色如熟椹。见诸尼不如法。即行摩那埵忏悔之法(秦言意喜。由忏悔故自意欢喜。亦使众僧欢喜也)自是京师二部莫不精持。尝游兜率天持天波利[麩-夫+并]。谓其师曰。可斋堂中坐禅沙门○逸士顾欢作夷夏论。以佛道二教齐乎达化而有夷夏之别。欢虽同二法。而意党道教。司徒袁粲托沙门通公。为论以驳之。谓孔老教俗为本。释氏出世为宗。发轸既殊其归亦异。常侍何镇之。亦以书诋欢言。道家经籍简陋。如灵宝妙真之类。采撮法华制用尤拙。上清黄庭餐霞咀石。非徒法不可效。道亦难同。虽五千之文稍长。终不若三乘。共引九流俱接之为得也(出弘明集及南史顾欢传)○沙门竺法眷等。译无尽意经等十二部○帝闻庐山陆修静有道。筑崇虚馆以礼致之。顺风问道。朝野归心。

　　后废帝(昱明帝太子)

　　元徽三年。定林寺法献。往天竺求经。至于阗国得佛牙舍利法华提婆品以归。

　　顺帝(准明帝第三子)

　　升明元年。敕沙门法持为天下僧正。

　　齐(建康)


　　高帝(萧道成)

　　建元元年。帝幸庄严寺听僧达法师讲维摩经。御座稍远。中书令张绪。请迁席以邻帝座。
　　二年。益州刺史傅琰言。沙门玄畅建齐隆寺。感青衣神人绕山守卫。敕蠲百户用充资给　帝幸钟山僧远所居。远床坐辞以老病不出迎。以房门狭不容车。遣使特劳问。
　　三年。中天竺沙门昙摩耶舍译无量义经。
　　四年。诏沙门法颖为京邑僧主　诏迎皖山志公入京。公剺其面为十二面观音。帝以其惑众恶之。

　　武帝(颐高帝太子)

　　永明元年。帝以华林园设八关斋戒。帝微时避难揭阳山中。累石为浮图。忽有一树生其侧。状如华盖○西天沙门达磨提来。译提婆达多品　钟山僧远居山五十年。天下仰其高德。及亡帝致书尉弟子法献曰。承远上无常。弟子中夜已自冥知。远上此去甚嘉。迟见法师。方可叙瑞梦耳(远上者远和上也)○敕长干寺玄畅同法献为僧主。分任江南北事。时号黑衣二杰。
　　二年。诏沙门僧钟见于乾和殿。但称贫道。帝问仆射王俭曰。古之沙门何所称。对曰。汉魏此道未盛无所传闻。晋宋以来多称贫道。而使预座。晋之中世。庾冰桓玄欲使尽敬。事竟不行。帝曰。献畅二师道行如此。尚乃称名。况复余者揖拜则非制称名亦无嫌。
　　四年。沙门僧护于剡县石城山见崖间光如佛焰。乃镌石为弥勒佛。才成面像。初是晋世有沙门昙光。至剡山石室宴坐。有雕虎丹蟒造前依足。与授三归。并即引去。已而山只盛饰来见。光为说法。神奉山以结伽蓝。名曰隐岳。同学于兰复创寺于旁曰玄化。护既造像。乃即像所建刹名石城。与两寺鼎足而居。齐末沙门僧淑来继其功。至梁武帝举兵东下。用度不足。建安王伟(文帝第八子)取襄阳铜佛。毁以为钱。富僧藏繦(举两反。汉志藏繦十万。注钱贯也)多加毒害。后刺江州感恶疾。有始丰县令陆咸(今天台县)梦沙门三人谓曰。建安王染患由于宿障。剡县僧护造弥勒石像。若能成济必获康复。咸还都经年出门遇僧。谓曰。建安王事犹能忆否。忽然不见。咸大感悟。遂以白王。即召定林寺僧祐律师。因旧功铲入五丈(铲楚限反。平木铁器。又去声)至天监十五年毕功。像身光焰通高十丈。王疾既愈。遂留神释学益悟佛理。唐道宣律师见天神谓曰。师即僧护僧叔僧祐后身。故世称为三生石佛云(出南史及刘勰石像碑。天人感通传欲备见三生事迹。故并录于此)。
　　五年。友州进真珠佛像○司徒竟陵王王子良。居西邸招致名僧讲论佛法。造经呗新声。数营斋戒。躬为僧伦赋食行水。尝梦东方普光世界天王如来说净住净行法门。因著净住子二十卷及三宝记○刘霁母明氏寝疾。霁诵观音数万遍。夜梦僧曰。夫人算尽。君精诚笃至。当为申延。后六十日乃亡。霁庐墓哀恸。常有白鹤双翔庐前(南史)刘歊隐居求志。事母兄以孝悌。母每病梦歊进药。翌日有间。弟刘讦精意释典歊听讲钟山诸寺。因共卜筑东涧。许常著谷皮冠披纳。每游山泽辄留连忘反(南史)。
　　六年。僧伽跋摩于广州竹林寺。译善见毗婆沙律。
　　七年。平原居士明僧绍。舍摄山宅为栖霞寺　帝以志公幻惑俗众。收付建康狱。是日国人咸见大士游行市井。其夕语吏曰。门外有两舆食。为我取之。既而文惠太子竟陵王送供至。建康令以闻。帝悔谢奉迎至禁中。馆于华林园○竟陵王于弘济寺讲成实三论。梦中作维摩一契。命僧辩传咏之。群鹤飞舞于阶。咏毕而去○西天沙门摩诃乘德进等。译诸经律。
　　八年。帝不豫诏诸沙门祈佛圣僧。至七日感天香满殿圣僧影迹堂内金锡振响。已而康复○晋安王萧子懋年七岁。母阮淑媛病。请僧行道。有献莲华供佛者。渍铜罂中。王流涕礼佛曰。若阿姨因此和胜。愿华竟斋不萎。七日斋毕华更鲜红。视罂中稍有根须。母疾遂愈。当世称其孝感。
　　十一年。志公在华林园。忽重著三布帽。未几帝崩。文惠太子豫章王。相继而殂。

　　明帝(鸾高帝兄始安王子)

　　建武二年。召刘蚪为国子博士不起。蚪隐居江陵沙洲。衣麻辟谷。六时礼佛。注华严经以顿渐二门判教。又注法华经躬自讲说。是年冬有白云徘徊櫩宇。异香入户。闻磬声而卒。
　　四年。志公于平旦出宫门。忽曰。门上血腥。及帝遇害。果以犊车载尸出此门。颈血流堕门限。徐陵儿时。父携之以候公。公摩其顶曰。天上石麒麟也。
　　永泰元年。滕昙恭年五岁。母杨氏患热思食寒瓜。豫章土俗不产。昙恭历访俄遇一僧。我有两瓜分一相遗。忽失所在及父母卒。昙恭蔬食终身。昼夜哀恸。门外有二冬生树。有神光自树而起。俄见佛像侍卫之仪。家人咸共礼拜。久之乃灭。时人号为滕曾子。

　　东昏侯(宝卷明帝次子)

　　永元元年。扶桑国僧慧深来京师言。其国在大汉东(海外多称中国为汉者。存旧称也)三万里。宋大明五年(宋孝武)罽宾国沙门五人至其国流通佛法。
　　按东方朔十洲记。扶桑在东海去东岸一万里。海水碧色甘香。扶桑在碧海中地方万里。大帝太真所治。林木如桑。两两同根更相依倚。故名扶桑。仙人食其椹体作金色。今慧深言去东三万里。当是远人不测此中地里。故言若此。瓦官寺有师子国玉像。戴安道手制佛像五躯。顾长康维摩画图。世谓之三绝。东昏侯取玉像。为潘贵妃毁作钏钗。都人为之叹恨。

　　佛祖统纪卷第三十六(终)

　　○葛洪博究典籍。尤好神仙导养之法。从祖玄吴时学仙得道号葛仙翁。以炼丹秘术授弟子郑隐。洪就隐学得其法。以年老欲炼丹祈遐寿。闻交趾出丹沙。求为句漏令(句古侯反)。曰非欲为荣以有丹耳。帝从之。至广州刺史留不听去。乃止罗浮山炼丹著内外篇。自号抱朴子。后坐至日中。兀然若睡而卒。举尸入棺轻如空衣。世以为尸解得仙。
　　○豫章西山真君许逊拔宅升天。君生于吴。赤乌二年师至人吴猛传神方。入西山修炼。晋太康元年为蜀郡旌阳令。民服其化至于无讼。岁大疫。标竹江滨置符水中。令病者饮之无不愈。及解官东归。有女童五人。持宝剑为献。闻丹杨女师湛姆有道往叩之。授金丹宝经并正一斩邪之法。君炼丹艾城黄龙山。既成登秀峰为坛醮谢上帝。乃服丹至西安县(今分宁)。庙神迎告曰。此有蛟害民。知仙君来。今往鄂渚避之矣。君杖剑蹑迹而往。敕吏兵驱出诛之。还豫章郡城。以丹数粒杂他药货之令其自取。赎药虽多。竟无一人取丹者。君叹世间仙才之难遇也。弟子数百。君化炭为美妇。夜散入群弟子。明日阅之。其不染污者唯十人。即异时上升高第也。是年有二仙自天而下。奉王皇命授九州都仙。太史诏曰。许逊脱子前世贪杀不祀先祖之罪录。子今生符水治病。罚恶之功身及家口厨宅凌空归天。二仙揖君升龙车。命陈勋时荷周广曾亨黄仁览盱烈及其母(仙君之姊)部从仙眷四十二口。同时升天。鸡犬亦随飞腾(神功妙济真君传。是年天诏施岑钟离嘉乘车升天。君之婿黄仁览同其父黄万石三十二口。从真君升天。宋永初二年举二十六口白日升天耳战。陈大建元年天诏驾车升天)。


　　佛祖统纪卷第三十七

　　　　宋咸淳四明东湖沙门志磐撰

　　法运通塞志第十七之四


　　梁(建康)


　　武帝(萧衍)

　　天监元年。帝梦释迦檀像入国(天竺优填王所造者)乃遣郝骞等(郝黑各反)往西竺求之○于陀利国入贡云。其王梦异僧曰。东土有圣王出。十年之后佛法大兴○制僧尼犯过。并依佛律行罚○庾诜少与帝善。及起兵署为记室不就。山居蔬食六时礼忏诵法华经。于后夜见一道人。自称愿公。呼诜为上行先生。后寝食惊觉曰。愿公复来。吾其去矣。举家闻上行先生已生净土。诏谥贞节处士。
　　二年。帝问志公。国有难否。志指喉及颈(谶候景也)享国几何。曰元嘉元嘉(宋文帝元嘉至三十年。重言之者。过元嘉也)帝临政苛急。志假帝神力见先君受苦地下。由是恤刑。尝诏张僧繇写志真。志以指剺破面门出十二面观音相。或慈或威。僧繇竟不能写。时法云云光二师。每讲法华天华飞集。帝以其证圣。于便殿夜焚书。请志公及光云斋。翌日志公独至○扶南国沙门曼陀罗来进珊瑚佛像。诏译经于扬都○四月八日。帝于重云殿亲制文。率群臣士庶二万人。发菩提心永弃道教。其文云。愿使未来生世童真出家广弘经教化度含识同成佛道。宁在正法中长沦恶道。不乐依老子教暂得生天。十一月。敕公卿百僚侯王宗族。并弃道教舍邪归正。三年。帝御重云殿讲经。以枳园寺法彪为都讲。彪先一问。帝方酬答。载索载征并通玄妙○帝尝梦神僧曰。六道四生受苦无量。何不作水陆大斋普济群灵。帝乃披览藏经创制仪文。三年乃成。遂于金山寺修供。命沙门僧祐宣文。大彰感验(事具光显志)○敕于旧宅建光宅寺。因宅七日放光。故以为名。敕法云法师为光宅寺主。创立僧制为后世法○沙门智棱善涅槃净名。尤通庄老。后值寇还俗。道士孟悉达劝为黄冠。见道家诸经略无宗旨。遂引佛教为之润色。解西升妙真诸经义。皆自棱始。武帝未舍道教时。引棱于五明殿竖义。暮年为诸道士讲西升经。忽失音舌卷于座上委顿而死。众以为叛教之报(僧镜录)。
　　五年。扶南国沙门僧伽波罗来。
　　六年。御注大品般若经。诏光宅云法师为百僚讲说。十年。中天竺释迦檀像至。帝率百僚迎入太极殿。建斋度人。大赦断杀。絓是弓刀并作莲华塔形(絓户怪反豫也)初郝骞谢文华等八十人。应诏西行求像。至舍卫国(此云文物属中天竺国)从王请像。王曰。此中天正像不可适边。乃令三十二匠更刻紫檀。人图一相。卯时运手。午时已就。顶放光明降霔香雨。骞负像东还。乃渡大海。尝闻甲胄之声在后。忽异僧礼像而言曰。毗舍罗神王护像至彼。广作佛事。言讫而隐。其后元帝于荆州城北造大明寺奉安其像○诏僧旻法师入殿讲胜鬘经。公卿毕集。刘业问曰。法师佛学有余。何故多申儒旨。旻曰。昔生公以顿悟通经。次公以毗昙发论。若贫道初不以儒释为限。但据文义所向耳。有沙门道超慕旻讲业。誓欲齐之。梦天神告曰。旻公于毗婆尸佛时预宣法化。君新发意何可类及○何胤入钟山定林寺。听内典通其旨。后隐居若邪山云门寺。二兄求点并从栖遁。号点为大山。胤为小山。亦曰何氏三高○谢举长玄理及释氏义。为晋陵群守。与义学沙门互讲经论。征士何胤自武丘出赴(虎丘避唐高祖祖讳虎追改之)○光宅云法师讲法华经。感天花满空下如飞雪。帝以亢阳问志公。公曰。云能致雨。帝因请讲法华。至其泽普洽即大霔。仪同袁昂家有常供养僧。发愿欲如师慧解。梦一僧谓曰。云法师灯明佛时已讲此经。那可卒及○上集诸沙门制文立誓永断酒食。其略云。弟子萧衍从今已去。若饮酒放逸啖食众生乃至乳蜜酥酪。愿一切鬼神先当苦治弟子将付地狱。众生成佛犹在阿鼻。僧尼饮酒食肉亦应如此加治。是时复集僧尼一千四百四十八人。于华林殿请云法师讲涅槃经中食肉断大慈悲种子之文。上亲席地与众同听。
　　十一年。敕宝亮法师撰涅槃经疏。上亲为制序。
　　十二年。特进沈约著中食论。谓势利荣名妖妍靡曼甘旨肥醲。皆使心神昏惑不能得道。故圣人禁此三事(云云)。
　　十三年。初志公尝与帝登钟山。指独龙冈曰。此为阴宅。先行者得之。是年顺化于华林园佛堂。帝忆其言。诏有司具葬此地。建浮图五级其上。车驾临葬致奠。忽见大士涌身云间。乃为立开善寺。
　　十五年。西天沙门自图其形于吴中灵岩寺。像遇夜起行道。祈祷神应。后有梵僧曰。此智积菩萨也○华阳真人陶弘景。建菩提白塔于三茅山。尝梦佛授记名胜力菩萨。乃诣鄮县阿育王塔。自誓受五大戒。临终不用沐浴。以大袈裟覆衾蒙首足。弟子遵之(梁书)。
　　十六年。敕太医不得以生类为药。郊庙牲牷皆代以面。宗庙荐羞始用蔬果(牷音全。牛纯色。礼记祭祀牲牷)。
　　述曰。祭天地祀宗社。必杀牲以备物。皇王以来用以为法。有国家者掌之为故。且不敢有所议也。夫司天地之化。所以称上帝称皇天后土者。至圣至神也。乌有神圣而好杀牲牢之命。肯歆腥臊之食哉。由夫上古之俗茹毛饮血以是养己。必以是事神。朴陋之见曾不知牷牢腥臭之为渎也。蒸民既粒俗不能变。圣贤教世师古法以著之礼经。于是后王遵而行之。莫或敢议其可不者。以养己。犹古不思事神之不当渎也。夫果于杀命不仁也。荐以腥臭不义也。以不仁不义为养己之旧习。尚当思有以节以求全好之心。岂于事天地祖宗之神灵。而欲以牲牢腥臭之物以渎之哉。自佛法东渐劝修斋戒。天帝尚知事佛。岂人事天而不知事佛乎。知所以事佛。则不当以牲牢渎天。为可信矣。惟梁有武皇魏有献文。敕郊庙祭祀不用牲牷。而易之以蔬面酒果。可谓违古而道。奉黍稷荐明水。是亦三代之祀法也。乌在乎牲牢腥臭之物哉。
　　慈云法师。于天台劝民俗祀神改祭为斋。其文有曰。天子七庙。下至庶人皆同祭祀圆丘方泽上下神祇。国之常典劝令断祭。无乃太伤国风乎。释曰。祭祀出俗典。改祭据佛经。俗典则未逃杀害。佛经则唯重慈悲。杀害则报在三途。慈悲则果成万德。以善改恶无不可者。
　　敕废天下道观道士皆返俗○敕沙门慧超为寿光殿学士。召众僧法集讲论注解经文。并居禁中(此内道场之始)。
　　十八年。会稽沙门慧皎谓宝唱名僧传颇多泛滥。因著高僧传。始汉永平开德业为十科。其自序云。前古撰集多曰名僧。然名者实之宾也。若实行潜光。则高而不名。若寡德适时。则名而不高。名而不高兹焉用纪。高而不名则备今录。世以为确论。
　　普通元年。沙门众养于扬都译文殊般若经等十一部。帝亲笔受。令宝唱继之○帝于禁中筑圆坛将禀归戒。妙选贤明。朝议以草堂慧约法师应诏。四月八日。帝服田衣北面敬礼受具足戒。方行羯磨甘露降于庭。有三足乌孔雀二。历阶驯伏。锡师号曰智者。自是入朝必设特榻。而帝坐其侧。自太子诸王公卿僧俗。从约受戒著录者四万八千人。沙门耆艾(五盖反老也)亦从师重禀(重音虫再也)法云独曰。吾既受戒矣。其可以法为人事耶。议者高之(约姓娄世称娄约法师)。
　　普通二年。诏云光法师于内殿讲法华经。天雨宝华。三年。诏修鄮县阿育王寺。
　　六年。敕光宅寺法云为大僧正。官给吏力(僧正始于姚秦今加大字)。
　　大通元年(即北魏孝明武泰元年。旧云普通者误)南天竺菩提达磨泛海至广州。诏入见帝。问曰。如何是圣谛第一义(圆悟碧岩集云。武帝与娄约法师昭明太子持论二谛。立真谛以明非有。俗谛以明非无。真俗不二是圣谛第一义)师云。廓然无圣(圆悟云。达磨与他一刀截断)帝曰。对朕者谁(圆悟云。帝不省。却作人我见解)师云不识(圆悟云达磨太杀慈悲)帝不契(圆悟云帝不知落处)师遂渡江入魏(圆悟云。后人传折芦渡江。未详所出)○驾幸同泰寺舍身。群臣以钱一亿万奉赎。皇帝归宫。
　　二年。槃槃国进佛牙。
　　中大通元年。京城大疫。帝于重云殿为百姓设救苦斋。以身为祷。复幸同泰寺。设四部无遮大会。披法衣行清净大舍。素床瓦器乘小车。亲升法座为众开涅槃经题群臣以钱一亿万奉赎。皇帝设道俗大斋五万人。
　　二年。帝幸同泰寺设平等大斋○丹丹国进象牙佛像。
　　三年十月。帝幸同泰寺讲涅槃经。十一月讲金字般若经。
　　五年。帝幸同泰寺发金字般若经题。自太子已下听法者。三十万九千六百人○吏部尚书到溉家居蔬食。朝夕从僧礼诵。帝为月三致净馔。所得奉禄(奉音凤。作俸字。葑音者皆非。今官阶朝奉者。当音凤。事见前汉书)皆充蒋山二寺(即钟山也)及卒颜色如生。手屈二指。
　　六年。乌伤居士傅翕。至松山结庵双梼树间。自号双林当来下生善慧大士。令弟子奉书诣阙。称帝为国主救世菩萨。诏报曰。大士为度众生欲来随意。帝预敕锁门以观其异。大士袖出木槌一扣诸门尽开。见帝于善言殿。谒者三赞。不拜。直上御榻对语。设斋食竟出钟山。坐定林松下。大士一日披纳顶冠靸履见上。上问。是僧耶。士以手指冠。是道耶。以手指履。是俗耶。以手指纳衣(汾阳昭代云大士多能)○剡川尼法宣诵通法华。坐卧见帐盖覆其上。父母令就齐明寺出家。是日帐盖即不见。自是博览经论。深探奥理。衡王元简为郡守。请为越城母师○槃槃国进佛舍利。
　　大同元年。帝幸同泰寺设无遮大会○智者约法师亡。帝辍朝三日。素服哭之。从师受戒者。四万八千人。皆服缌麻哭送。塔于志公之左○敕于重云殿为善慧大士别设一榻。讲三慧般若经。公卿毕集。天子至。众皆起迎。大士不动。御史问其故。答曰。法地若动一切法不安。帝善之○隐士赵伯休。于庐山遇律师弘度。得众圣点记云。佛灭后优波离结集律藏。以其年七月十五日自恣竟。于律藏子便下一点。年年如是。波离以后师师相付。至僧伽跋陀罗。将律藏至广州。当齐永明七年庚午七月十五日自恣竟。即下一点。其年凡得九百七十五点。伯休问曰。永明七年后。云何不点。度曰。已前皆得道人。手自下点。吾徒凡夫。止可奉持耳。伯休因点记推至大同初。凡一千二十年。与传记参合。世尊生灭之年皆不同。盖其宗承有异也。
　　二年。帝幸同泰寺设无碍大会(碍碍同出梵典)是年凡三设大会○华阳真人陶弘景告化。香气积日不散。谥贞白先生。所撰书曰真诰。有云。清虚裴真人弟子三十四人。其十八人学佛道。余学仙道。紫阳周真人弟子十五人。四人解佛法。桐柏真人王子乔弟子二十五人。八人学佛法。对会稽东去岸七万里。其西小方诸山。多有奉佛道。有浮图高百丈。金玉镂之(虽奉佛道不作比丘形)○柏闿为陶隐居。执役十余年。一旦有青童白鹤自天而下曰。太上召柏先生。隐居问何道致此。君曰。修默朝之道积年矣。即升天而去。三日密降隐居之室曰。君之阴功著矣。所修本草。以虻虫水蛭辈为药害于物命。一纪之后但解形去世。为蓬莱都水监耳。隐居乃以草木药可代物命者。著别行本草三卷以赎过。
　　三年。诏修长干塔。掘基得石函。内有金罂流离瓶盛舍利爪发。敕分入二塔同放光明○帝幸同泰寺铸十方佛金铜像。复往阿育王寺(在建康都城内)设无碍法食。大赦天下○昭明太子统薨。太子天性好佛。于东宫别立慧义殿为法集之所。招延名僧立三谛义。当世美之○岳阳王萧察(察同昭明之子)镇越州。重修砖木二塔。先是沙门昙彦与许询同造此塔。未就而询亡。彦至是年百二十岁。询后身为萧察。预告门人曰。许玄度来也(询字玄度)时察先承志公密示。才入州便诣寺访塔。彦出门召之曰。许玄度来何莫。昔日浮图今如故。遂以三昧力加之。即悟前身造塔事(今越城应天塔)。
　　四年。帝幸同泰寺设盂兰盆斋(梵语盂兰此云解倒悬。是目连尊者设此盆供。得脱母氏饿鬼之苦)○通事舍人刘勰(音协)雅为太子所重。凡寺塔碑碣皆其所述(石城石像碑见存)是年表求出家。赐名慧地。
　　五年。敕沙门宝云。往扶南国迎佛发。
　　六年。诏越州守臣萧察。重修鄮县阿育王寺○扶南国王遣使朝贡。请释迦像及经论。敕赐。制止涅槃般若金光明讲疏一百三卷○北齐慧文禅师于河南为慧思禅师说三观口决。
　　七年。百济国遣使朝贡请经论。敕赐涅槃疏。
　　十年。于阗国遣使贡玉刻佛像。
　　中大同元年。帝幸同泰寺讲金字三慧般若经行清净大舍。皇太子群臣以钱一亿万奉赎归宫。是夜寺浮图灾。上曰。此魔所为也。乃诏曰。道高魔盛。行善障生。遂更起十二层浮图。
　　太清元年。帝幸同泰寺设无遮大会行清净大舍。升妙严殿讲金字三慧般若经。群臣以钱一亿万奉赎归宫○西天竺三藏真谛来。敕于宝云殿译金光明经等十部○时释子多纵逸。主僧不能制。帝欲以律行僧正事。诏下。藏法师执不可。帝不能夺。藏谓众曰。衣冠子弟十辈。岂能俱称父意。今糅杂五方之众。而欲以一己好恶绳之可乎。帝自受具戒。寝处略同沙门。虽宫禁亦恣僧游览。一日藏师竟登御座。左右诃之。藏曰。贫道定光金轮之裔。宁愧此座。倘欲见杀不虑无受生处。帝特令不问。
　　二年。侯景反于寿阳。初景在东魏。以河南畔。归西魏既而遣使至梁求内附。上纳之封河南王。
　　三年。侯景至建康陷台城。入见上于太极殿。以甲士五百自卫。带剑上殿拜讫。上神色自若。曰卿在戎日久无乃为劳。使引就三公榻。景惶惧不能对。出谓左右曰。吾踞鞍临敌矢石交下未尝怖畏。今见萧公使人畏慑无已(慑质涉反惧也)景既自称丞相。帝忧愤寝疾。斋戒不衰。口苦索蜜未至。举手曰荷荷。遂崩。帝日角龙颜。舌文八字。项有浮光。日中无景。右手成文曰武。晚奉佛道日止一食。唯豆羹粝饭(郎葛反脱栗饭)布衣皂帐一冠三载。五十便绝房室。不饮酒听乐。制涅槃大品般若净名三慧诸经义记　数百卷○江陵居士陆法和。隐居奉佛。及侯景遣将任约击湘东王于江陵。法和与弟子八百人。役神祠阴兵击败之。复于江夏聚兵欲伐侯景。王虑其为乱止之。和曰。贫道求佛者。尚不希释梵坐处。况人王位乎。但以空王佛所有香火缘。今知王宿报欲救之耳。既已见疑。当是定业不可移也。元帝既即位(即湘东王也)以为郢州刺史。帝为魏所执。和与弟子俱入于齐(梁书)。

　　简文帝(网武帝第三子)

　　大宝元年四月八日。诏度人出家。亲制愿文云。弟子萧纲以此建斋度人功德。普度六道四生。出离爱欲永拔无明。修习般若为真佛子。
　　二年。侯景废帝幽于永福。省进土囊殒之。武帝初革命。张齐杀东昏侯。送其首于帝除及宗属。后数年简文生。志公谓帝曰。此子与怨家同生。盖侯景以是年生于雁门。及景破建康帝崩。简文继及于祸。梁子弟多见戮。故世称侯景是东昏后身○北齐慧文禅师因阅大论。至四谛品偈云。因缘所生法。我说即是空。亦名为假名。亦名中道义。恍然大悟。乃远承龙树。依论立观以授慧思禅师。
  </div>
  <div class="pagination">
   <a href="佛祖统纪_page52.html">
    上一页
   </a>
   <span>
    ...
   </span>
   <a href="佛祖统纪_page48.html">
    48
   </a>
   <a href="佛祖统纪_page49.html">
    49
   </a>
   <a href="佛祖统纪_page50.html">
    50
   </a>
   <a href="佛祖统纪_page51.html">
    51
   </a>
   <a href="佛祖统纪_page52.html">
    52
   </a>
   <span class="current-page">
    53
   </span>
   <a href="佛祖统纪_page54.html">
    54
   </a>
   <a href="佛祖统纪_page55.html">
    55
   </a>
   <a href="佛祖统纪_page56.html">
    56
   </a>
   <a href="佛祖统纪_page57.html">
    57
   </a>
   <a href="佛祖统纪_page58.html">
    58
   </a>
   <span>
    ...
   </span>
   <a href="佛祖统纪_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
