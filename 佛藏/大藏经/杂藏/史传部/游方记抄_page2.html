<!DOCTYPE html>
<html>
<head>
    <meta charset="UTF-8">
    <title>游方记抄 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>游方记抄 - 第 2 页/共 3 页</h1>
    <div class="content">　　维师之迹　　发轫西域　　满王之子
　　普明之嫡　　滦京遇知　　允也其时
　　延华之访　　云何其迟　　回视我辙
　　靡国不历　　屋建之瓴　　水投之石
　　天历幸僧　　拂我以憎　　服今之服
　　道誉愈腾　　狂言戏谑　　匡人攸测
　　谈兵未衅　　如柝黑白　　先见之明
　　乃道之精　　或疑或谤　　师心则平
　　舍利既赫　　罔不竦息　　孰谓人性
　　不协于极　　胥斯桧岩　　树石以劖
　　无敢或讹　　于永厥监

　　宣光八年戊午五月　日立
　　指空弟子见访。
　　异端超世教　　盛馔慰寒生
　　野果谈余嚼　　宫壶拜后倾
　　拙辞包不尽　　妙道固难名
　　逸事谁能传　　须凭牧隐铭

　　（二）桧岩寺重创记

　　　　金守温撰
　　东土山川之胜名于天下。而佛庐之处于其间者。又不知其几百十。至于极仁祠制度之备。而具法王行化之体。则未有如桧岩者也。昔天历间。西天薄伽纳提尊者。见此寺基。以为酷似西天阿兰陀寺。且曰。迦叶佛时已为大道场。于是执绳量地。以定其位。时得却前础砌。当时暂庇屋宇。以识其最而已。玄陵王师。普济尊者。受指空三山两水之记。遂来居此。乃欲大创。分授栋梁。奔走募缘。功未及半而王师亦逝矣。其徒伦绝涧等念王师未究之志。踵其遗矩以毕其绩。牧隐文靖公记之曰。普光殿五间南面殿之后。说法处五间。又后舍利殿二间。又其后正殿三间。厅之东西方丈二所各三楹。东方丈之东。罗汉殿三间。西方丈之西。大藏板三间。由普光殿东西分左右诸殿。南起众寮差参钟楼。沙门厨库之所。宾客之位。秩乎有序。栋宇连亘廊腰蔓回。高低冥迷。不知东西。凡为屋二百六十二间。自是之后。干善之士。世不乏人。然或始佛殿而未及于僧寮。或构钟楼而不建客室。于东而西已倾。更南而北又堕。盖寺大故功钜。功钜故人不能遍构而尽缉。遂使一国大丛林几如旷宇。成化壬辰春。大王大妃殿下传懿旨于河城府院君臣郑显祖。若曰予一妇人承祖父余休。佑我世祖大王。诞毓圣子神孙。是虽皇天眷佑东方。亦未必非世祖夙植德本于佛乘也。自古慈母欲保于其孙。忠臣欲寿于其君。莫不惟三宝是归。桧岩东方大伽蓝也。三和尚相继开山。三山两水之记肇于指空。实寿君福国之地也。颇闻筑基不固。殿舍阶砌积以杂石。故创造未久而屋已老。今欲门。阁制度罔改于旧。庭除所履悉易熟石。计其功课倍于初创。卿亦必有种善之因。得尚公主。卿其用力俾遂予弘愿。显祖对曰。世皆言。重创之绩难于肇兴。财谷虽多。苟不得人。罔有以成。今正阳住持处安勤敏通达。干事之材鲜有及者。懿旨允可。遂以安移住桧岩。财谷所费内需司专掌。随乏随给。以济其用。府院君亦倾其私蓄。以供其缺。安奏募僧俗。自愿计功以偿日役。万有余指不督自劝。始于其年月日。阅几十有三朔而告讫。殿舍间阁无所更改。栏墙广狭无所增损。而房栊门闼益为之洞豁。涂溉丹艧益为之绚焕。百余年颓败之旧寺。一朝变为重新之宝刹（下略）。
　　朝鲜正祖宣皇帝(壬子)十六年(宽政四年)加赠指空法。
　　号教旨云。
　　迦叶百八传　提纳薄陀尊者。
　　禅贤号指空。加赠。
　　开宗演教。万行圆融。六度严净。西天三昧东土一祖大法师者。

　　西域僧锁喃嚷结传(古秀竹籁李日华著六研斋笔记卷二)

　　天启甲子九月九日。同曹愚公侍御。登真如塔。下礼长水师墓。浴雪井水。遇梵僧锁喃嚷结者。深眼微须。能为汉音。与坐良久。因诘其西来缘起。嚷结袖出一篇相示。盖其践历踪由也。今录于此。以备遐方参览焉。
　　西域东天竺国有国。名主活。近名高昌。统二十聚落。城高十二丈。方圆百里。四门三层。四角有十二窣堵波。文武二楼高二十五丈。龙楼凤阁千二百座。名刹大院百所。人物雄奇。多有胜迹。城西百里。有大乘寺。立像高十五丈。赤发青面。捧降魔杵。大殿睡佛长十六丈。赤袈裟。白玉石佛像。澡瓶绿琉璃。高三尺围三尺五寸。左十里有小乘寺。内供佛齿五寸。轮王齿三寸。有铁钵黑色盛七升。乃燃灯佛遗迹。右二十里。有答辣法藏寺。即锁喃嚷结出家之所。寺本周天元时。甘露梵王创建。一寺三院。楼阁七重。中有诸天诸佛说法坛。坛内遗舍利三颗紫金函供佛牙一。长一寸广八分。黄色常明。后林忏播楼供佛扫帚一把。乃迦舍草作。长三尺。围七寸。帚柄杂宝装饰。玉石匣盛。后建法王殿说法台。高昌国王麴文哆嘇所施封一高僧无上法王号圆通至胜佛。所度法子名嘛喝宝利。正锁喃嚷结之师。俗居恭御都宫。是高昌王第七弟之遗宗。名播利铠。厌王宫幻有之躯。欣菩提无上之果。遂投实利。修习禅定。指示要略。
　　东行九万里余。始至大明。有先代和尚斑的答祖殁东土。乃成化皇帝国师。嚷结翘慕华风。兼钦先德。发心结五众同行。初礼大雪山证道台灵鹫山说法台。从王舍城。过入莫度达宫。所上名领文。挂号批登。五僧名。一锁喃嚷结（１）　一锁喃陆竹（２）　一锁喃坚剉（３）　一展阳喃渴（４）　一朵而只忏发站（５）　东过缚刍河。此河阿耨达池之源也。递茄赤建国。换牒挂号。一月方行。经喝杆国。行一月至恭御城。人民乌黑。多习波罗门种。三千里过白水城。多外道幻术。不敬僧。东行五千里过呾罗斯城。其人圆晴黑面。短发长须。多习小乘。山出珍宝。住三月。东行至羯霜那国。换牒挂号。住十月。民敬三宝。诸物丰盛。米麦长寸。东行三千里。至葱岭山。山高险。有开辟至今不解之冰。凝冱汗漫。与天云相连。仰之皑然无际睨。其旁有冰峰摧落者。横踞路侧。高可百丈。广□数尺。以是蹊径崎呕登涉艰阻。加以冰雪杂飞。不禁寒颤。将欲眠食。绝无燥处。唯是悬釜而炊。就冰而寝。苦不尽言。七日方出。东南临至特伽国。闻说多暑。十月时如别国八月之热。不可前进。因向东北。行至马蚁院。乃佛在世时使阿难教化之所。名因果处。停住一年。调养冻疮。全愈方行。嚷结所伤两足[跳-兆+盍]破。膝额尚有可验。
　　又东行过殑伽河即恒河广可百丈。其水绿波。见底杂石所儭。两岸奇卉。异香木茂。而往一月至跋禄迦国。名小沙碛。王名碧多。都城高广。人物集盛。唯有一寺。名阿奢理儿寺宽广僧多。专学禅定。多游天竺。又东三千里。过屈支国。王号木文鞠多。宫殿整齐。人民男妇赤色。敬重三宝。多幻术。所餐诸物华美。衣服精丽。使用金银钱。停住一年。又行东过阿耆尼国。多有银矿山。金矿山。高可百丈。光气腾曜。不可名状。贼寇极广。其人凶恶。惨杀无忌。
　　又东行千里。乃古高昌国。先高昌王有妹。被主活国王取去。亦名高昌国。古高昌国亦名伊吾国。人物清秀。相传玄奘法师化道之所。时有汉僧驻锡。东行三千里至流沙河。即砂漠碛是也。宽八百里。上无飞鸟。下绝走兽。地不出水。土无茎草。薰风炎灼。魑魅纵衡。十日方出。至野马泉。安歇取水。有一大寺。名雷音。后一窟洞。名碧播屈。昔日如来降诸外道。治火龙之所。住一月。东行千里。至五烽。从西烽所进有一山。王乃五胧之后。代名王仑卜。山下一泉。方圆丈余。清彻甚美。有达官。看守。凡所水者。通报王知。王见五僧。甚生欢喜。留住数日。与书一封寄东烽王。使人引出界。指说路迳。付水。皮袋盛之。其路一片沙漠无有行处。望马粪骨聚而进。虎狼极多。行五日至东烽。远见山上。城墙止有一门。对列器械。弓箭看守。远官了见五众。方要放箭。急呼西烽王有书。见书方许进见。细说西来之事。王亦甚喜。留住一月。付水甘粮指路。从贺延碛。行才有水。东行五日至碛。乃西蕃境界。名小西天。昔如来传法于此。号鸟思藏。地面宽广。乃四家达王供奉之所。多出高僧。大殿内列法状五百张。有佛子法王莲花上师所传番经番咒出渗金佛。人顶骨数珠．氆氇容金铃。云昔汉班定远超住此。镇定西域。本朝刘马大监征西入界处。地气多寒。参礼莲花上师。留二载余。临行与书封。达五台山罗喉寺。侯法王哨来。
　　东至玉门关。有山无关。有葫芦河一道。上广下狭。洄波迅急。深不可渡。西岸多梧桐林。自硕大者。作筏而进。从上稍至东北。行东南七十里。是玉门大路。封王进贡。悉由此行。随喜岷州秉灵寺。雅州红花寺。山西一路而来。上五台山罗喉寺法王处。住二年。遇钦差御马监太监刘润止山。引五僧至北京双林寺住。
　　万历三十年五月十五日启奉明肃皇太后命。住万寿庵。持咒三年。有番经厂太监张贵。引奏万岁爷。命住双林寺。设坛济幽。四十九昼夜。赐紫衣宝冠。命西经厂掌坛中贵。又赐织金禅衣金段十匹。膳盒八副。寄与大能仁寺。盖先代班的答祖师。于成化年间赐法王宝殿塔院也。僧五人朵儿只忏灭于五台山善萨顶。展阳南渴灭于双林。其余二僧。一在山海关。一在墨云。嚷结募造渗金观音一尊。朝南海天台。斋僧三千已满。得遇纳川同行至嘉奂。宰官居士见者往往诘问踪由。敢述大都如此。

　　南天竺婆罗门僧正碑

　　南天竺婆罗门僧正碑(并序)
　　夫佛日西沈。遗风东扇。十地开士。住菩提而播形。八辈应真。逼机缘而演化。是以。真如奥旨。殊五天而共融。实相圆音。同八部而俱显。若乃深达法相。洞了宗极。研寻七觉。空有两亡。游戏六通。真假双照者僧也。僧正讳菩提仙那。姓婆罗迟。婆罗门种也。一十六国景慕其高义。九十五种钻仰其英徽。但以区域夐隔。史传阙然。本卿风范。难可缕言。僧正神情湛寂。风宇明敏。灵台可仰。而不可窥。智海可注。而不可[打-丁+色]。于是。追支谶之英范。逐世高之逸[軛-厂]。跨雪峰而进影。泛云海而飞仪。冒险经远。遂到大唐。唐国道俗。仰其徽猷。崇敬甚厚。于时圣朝通好。发使唐国。使人丹治比真人广成。学问僧理镜。仰其芳誉。要请东归。僧正感其恳志。无所辞请。以大唐开元十八年十二月十三日。与同伴林邑僧佛彻。唐国僧道璇。随船泛海。及于中路。忽遭暴风。波涛注日。阴曀迷天。计命忽若赘旒。去死犹其一分。举船惶遽。不知所为。乃端仰一心。入禅观佛。少选之间。风定波息。众咸叹其奇异。以天平八年五月十八日。得到筑紫大宰府。昔腾兰聿来。澄什利往。停迹振旦之邦。未[跳-兆+鬲]日域之境。计远论劳。彼有愧德。自非位超修成行积永劫。其孰契于兹乎。同年八月八日。到于摄津国治下。前僧正大德行基。智焕心灯。定凝意水。扇英风于忍土。演妙化于季运。闻僧正来仪。叹未曾有。轶燕王拥帚于郭隗。侔伯喈倒屣于王粲。主客相谒。如旧相知。白首如新。倾盖如旧。于是见矣。乃嘱同法缁侣云。法本不然。今亦不灭。救虽赴化之质翳迹于双林。而法身之体布影于沙界。经云。应以婆罗门身得度者。即现婆罗门身。而为说法。是也。原夫开辟以来。虽时经百王世更万载。未有[葸-十+夕]右梵英。印度圣种。梯山航海弘化圣朝。而今圣德作而异人至。昌运起而大化隆。非但诸佛悲愿之感。抑亦圣朝崇法之应也。我等既逢斯运。复睹此人。盖各尽至款共致迎接。于是道俗辐辏。阗城溢郭。连成幕之袂。濯为雨之汗。肩随踵接。送入京辇。皇上大喜。仍敕住大安寺。供给隆厚。公王英彦。莫不宗敬。行基又率京畿缁素两众五十余种。前后合三度。僧正讽诵华严经。以为心要。尤善咒术。弟子承习。至今传之。僧正居敬行简。喜愠不形于色。含章隐曜。莫能测其浅深。高秩厚礼。不能回其虑。严威峻法。未足惧其心。光虽和世。而弗污其体。尘虽同其心。而不测其真。以天平胜宝二年。有敕崇为僧正。大法由斯绍隆。群生以之回向。虽道迹未彰。而时英咸谓已阶圣果。但夜壑贸迁。阎浮业谢。以天平宝字四年岁次庚子二月二十五日夜半。合掌向西。辞色不乱。如入禅乐。奄尔迁化。即以同年三月二日。阇维于登美山右仆射林。春秋五十七。临终告诸弟子云。吾常观清性。直严自性身。而犹尊重弥陀。景仰观音。汝曹宜抽吾帑藏衣物奉造阿弥陀净土。又云。吾生在之日。普为四恩。奉造如意轮菩萨像。而情愿更造八大菩萨像列坐其像。而无常行迫其事不谐。汝曹不忘畴昔宜共相助毕功。弟子等奉遵遗旨。备饰八像。而感梁木之既摧。恸德音之永閟。所以炳发神功崇敬茂范。莫若在妙像于当今。传遗影于后叶乃造成形像。虽英智茂范共其人既往。而美质风器与严像而如在。爰命谀才为像赞。其辞曰。
　　至象无色。大道无名。湛然常住。非灭非生。随机汲引。应物兮形。发挥正教。如谷传声(其一)。
　　道不自弘。弘之在哲。猗欤圣王。海内有截。接武异人。连肩英杰。慈训惟阐。慧灯斯彻(其二)。
　　爰有应真。寔曰僧正。爱道崇法。忘躯委命。茂德弥新。玄化尤盛。四辈祛惑。一乘得径(其三)。
　　德必有类。道非独显。绰绰行基。幽赞妙典。起予圣宾。揄扬群善。揭诚致敬。超群惟腆(其四)。
　　是生灭法。诸行无常。哲人薪尽。火移光亡。一朝归寂。万古增伤。传法道侣。奄绝舟航(其五)。
　　藏山易速。阅水难息。仰德酬恩。昊天无极。幽诚曷寄。写像追福。遍及无边。广覃有识(其六)。
　　神护景云四年四月二十一日
　　故婆罗门僧正入室弟子传灯住位僧修荣

　　唐大和上东征传

　　　　真人元开撰
　　大和尚讳鉴真。扬州江阳县人也。俗姓淳于。齐辩士髡之后也。其父先就扬州大云寺智满禅师。受戒学禅门。大和尚年十四。随父入寺。见佛像感动心。因请父求出家。父奇其志许焉。是时大周则天长安元年有诏。于天下诸州度僧。便就智满禅师出家为沙弥。配住大云寺。后改为龙兴寺。唐中宗孝和皇帝神龙元年。从道岸律师受菩萨戒。景龙元年杖锡东都因入长安。其二年三月二十八日。于西京实际寺登坛受具足戒。荆州南泉寺弘景律师为和上。巡游二京。究学三藏。后归淮南。教授戒律。江淮之间。独为化主。于是兴建佛事。济化群生。其事繁多不可具载。
　　日本天平五年岁次癸酉。沙门荣睿普照等。随遣唐大使丹墀真人广成。至唐国留学。是年唐开元二十一年也。唐国诸寺三藏大德。皆以戒律为入道之正门。若有不持戒者不齿于僧中。于是方知本国无传戒人。仍请东都大福先寺沙门道璇律师。附副使中臣朝臣名代之舶。先向本国去拟为传戒者。
　　荣睿普照留学唐国已经十载。虽不待使而欲早归。于是请西京安国寺僧道航澄观。东都僧德清。高丽僧如海。又请得宰相李林甫之兄林宗之书。与扬州仓曹李凑。令造大舟备粮送遣。又与日本国同学僧玄朗。玄法二人俱下至扬州。是岁唐天宝元载冬十月(日本天平十四年岁次壬午也)时大和尚在扬州大明寺。为众讲律。荣睿普照至大明寺。顶礼大和尚足下。具述本意曰。佛法东流。至日本国。虽有其法。而无传法人。日本国昔有圣德太子。曰二百年后。圣教兴于日本。今钟此运。愿大和上东游兴化。大和上答曰。昔闻南岳思禅师迁化之后。托生倭国王子。兴隆佛法。济度众生。又闻。日本国长屋王崇敬佛法。造千袈裟弃施此国大德众僧。其袈裟缘上绣著四句曰。山川异域。风月同天。寄诸佛子。共结来缘。以此思量。诚是佛法兴隆有缘之国也。今我同法众中。谁有应此远请向日本国传法者乎。时众默然一无对者。良久有僧祥彦。进曰。彼国太远。性命难存。沧海淼漫。百无一至。人身难得。中国难生。进修未备。道果未克。是故众僧咸默无对而已。大和上曰。为是法事也。何惜身命。诸人不去。我即去耳。祥彦曰。大和上若去。彦亦随去。爰有僧道兴．道航．神顶．崇忍．灵粲．明烈．道默．道因．法藏．法载．昙静．道翼．幽岩．如海．澄观．德清．思托等二十一人．愿同心随大和上去。要约已毕。始抵东河造船。扬州仓曹李凑依李林宗书亦同检挍造船备粮。大和上。荣睿。普照师等。同在既济寺。备办干粮。但云将供具往天台山国清寺供养众僧。是岁天宝二载癸未。当时海贼大动繁多。台州．温州．明州海边并被其害。海路。塞公私断行。僧道航云。今向他国为传戒法。人皆高德行业肃清。如如海等少学可停却矣。时如海大嗔。裹头人州。上采访厅告曰。大使知否。有僧道航。造船入海。与海贼连。都有若干人。办干粮在既济。开元大明寺。复有五百海贼入城来。时淮南采访使班景倩闻即大骇。便令人将如海于狱推问。又差官人于诸寺。收捉贼徒。遂于既济寺。搜得干粮。大明寺捉得日本僧普照。开元寺得玄朗玄法。其荣睿师走入池水中仰卧。不良久见水动。入水得荣睿师。并送县推问。僧道航隐俗人家。亦被捉得并禁狱中。问曰。徒有几人与海贼连。道航答曰。不与贼连。航是宰相李林甫之兄林宗家僧也。今令送功德往天台国清寺。陆行过岭辛苦。造船从海路去耳。今有林宗书二通。在仓曹所。采访使问仓曹。对曰实也。仍索其书看。乃云阿师无事。今三海贼大动。不须海过去。其所造船没官。其杂物还僧。其诬告僧如海与反坐还俗。决杖六十。递送本贯。其日本僧四人。扬州上奏至京。鸿胪捡案问本配寺。寺家报曰。其僧随驾去。更不见来。鸿胪依寺报而奏。便敕下扬州曰。其僧荣睿等既是蕃僧。入朝学问。每年赐绢二十五匹。四季。给时服。兼预随驾。非是伪滥。今欲还国。随意放还。宜依扬州例送遣。时荣睿普照等四月被禁。八月始得出。其玄朗玄法。从此还国别去。
　　时荣睿。普照同议曰。我等本愿为传戒法。请诸高德。将还本国。今扬州奉敕。唯送我四人。不得请诸师。而空还无益。岂如不受官送。依旧请僧。将还本国流传戒法者乎。于是巡避官所。俱至大和上所计量。大和上曰。不须愁。宜求方便必遂本愿。仍出正炉八十贯钱。买得岭南道采访使刘臣邻之军舟一只。雇得舟人等十八口。备办海粮苓脂。红绿米一百石。甜豉三十石。牛苏一百八十斤。面五十石。干胡饼二车。干蒸饼一车。干薄饼一万。番拾头一半车。漆合子盘三十具。兼将画五顶像一铺。宝像一铺。金泥像一躯。六扇佛菩萨障子一具。金字华严经一部。金字大品经一部。金字大集经一部。金字大涅槃经一部。杂经论章疏都一百部。月令障子一具。行天障子一具。道场幡一百二十口。珠幡十四条。玉环手幡八口。螺钿经函五十口。铜瓶二十口。华毡二十四领。袈裟一千领。褊衫一千对。坐具一千床大铜盖四口。行菜盖四十口。大铜盘二十面。中铜盘二十面。小铜盘四十四面。一尺面铜叠八十面。少铜叠二百面。白藤箪十六领。五色藤箪六领。麝香二十脐。沉香．甲香．甘松香．龙脑香．胆唐香．安息香．栈香．零陵香．青木香．薰陆香．都有六百余斤。又有毕钵．呵梨勒．胡椒．阿魏．石蜜．蔗糖．等五百余斤。蜂蜜十斛。甘庶八十束。青钱十千贯。正炉钱十千贯。紫边钱五千贯。罗幞头二千枚。麻靴三十量。廗胃三十个。击僧祥彦．道兴．德清．荣睿．普照．思托．等一十七人。玉作人。画师。雕檀刻镂铸写绣师修文镌碑等工手都有八十五人。同驾一只舟。天宝二载十二月举帆东下。到狼沟浦。被恶风漂浪波击船破。波击舟破。人总上岸。潮来水至人腰。大和上在乌蓲草上。余人并在水中。冬寒风急。甚太辛苦。
　　更修理舟。下至大坂山泊舟不得。即至下屿山。住一月。待好风发。欲到桑石山。风急浪高。舟无著岸。无计可量。才离险岸。还落石上。舟破。人并舟上岸。水米俱尽。饥渴三日。风停浪静。泉郎将水米来相救。又经五日。有还海官。来问消息。申请明州大守处分。安置鄮县山阿育王寺。寺有阿育王塔。明州者旧是越州之一县也。开元二十一年。越州鄮县令王叔达奏。割越州一县。特置明州。更开三县。令成一州四县。今称余姚郡。其育王塔者。是佛灭度后一百年时。有铁轮王。名阿育王。役使鬼神。建八万四千塔之一也。其塔非金非玉。非石非土。非铜非铁。紫乌色刻镂非常。一面萨埵王子变。一面舍眼变。一面出脑变。一面救鸽变。上无露盘。中有县钟。埋没地中。无能知者。唯有方基。高数仞。草棘蒙茸。罕有寻窥。至晋泰始元年。并州西河离石人刘萨诃者。死到阎罗王界。阎罗王教令掘出。自晋宋齐梁至于唐代。时时造塔造堂。其事甚多。其鄮山东南岭石上有佛右迹。东北小岩上复有佛左迹。并长一尺四寸。前阔五寸八分。后阔四寸半。深三寸。千辐轮相鱼印文分明显示。世传曰迦叶佛之迹也。东方二里。路侧有圣井。深三尺许。清凉甘美。极雨不溢。极旱不涸。中有一鳞鱼。长一尺九寸。世传云护塔菩萨。有人以香华供养。有福者即见。无福者经年求不见。有人就井上造屋至以七宝作材瓦。即从井中水涨流却。天宝三载岁次甲申。越州龙兴寺众僧请大和上。讲律受戒事毕。更有杭州湖州宣州并来请大和上讲律。大和上依次巡游。开讲受戒。还至鄮山阿育王寺。时越州僧等。知大和上欲往日本国。告州官曰。日本国僧荣睿诱大和上欲往日本国。时山阴县尉遣人于王蒸宅。搜得荣睿师。著枷递送京。遂至杭州。荣睿师卧病。请暇疗治。经多时云病死乃得放出。
　　荣睿普照师。等为求法故前后被灾。艰辛不可言尽。然其坚固之志。曾无退悔。大和上悦其如是。欲遂其愿。乃遣僧法进及二近事。将轻货往福州买船。具办粮用。大和上率诸门徒祥彦．荣睿．普照．思托．等三十余人。辞礼育王塔。巡礼佛迹。供养圣井护塔鱼菩萨。寻山直出州。大守卢同宰及僧徒父老迎送设供养。差人备粮。送至白社村寺。修理坏塔。劝诸乡人。造一佛殿。至台州宁海县白泉寺宿。明日斋后逾山。岭峻途远。日暮夜暗。涧水没膝。飞雪迷眼。诸人泣泪。同受寒苦。明日度岭。入唐兴县。日暮至国清寺。松篁蓊郁。奇树璀璨。宝塔玉殿。玲珑赫奕。庄严华饰。不可言尽。孙绰天台山赋不能尽其万一。大和上巡礼圣迹。出始丰县。入临海县。导于白峰。寻江遂至黄岩县。便取永嘉郡路。到禅林寺宿。明朝早食。发欲向温州。忽有采访使牃来追。其意者在扬州大和上弟子僧灵祐。及诸寺三纲众僧同议曰。我大师和上发愿向日本国。登山涉海。数年艰苦。沧溟万里。死生莫测。可共告官遮令留住。仍共以牒告于州县。于是江东道采访使下牒诸州。先追所经诸寺三纲。于狱留身推问。寻踪至禅林寺。捉得大和上。差使押送防护。十重围绕。送至采访使所。大和上所至州县官人参迎。礼拜欢喜。即放出所禁三纲等。采访使处分依旧令住本寺。约束三纲防护曰。勿令更向他国。诸州道俗闻大和上还至。各办四事供养。竞来庆贺。递相把手慰劳。独大和上忧愁。呵啧灵祐。不赐开颜。其灵祐日日忏谢乞欢喜。每夜一更立至五更谢罪。遂终六十日。又诸寺三纲大德共来礼谢乞欢喜。大和上乃开颜耳。
　　天宝七载春。荣睿普照师从同安郡至扬州崇福寺大和上住所。大和上更与二师作方便。造舟买香药。备办百物。一如天宝二载所备。同行人僧祥彦．神仓．光演．顿悟．道祖．如高．德清．日悟．荣睿．普照．思托．等道俗一十四人。及化得水手一十八人。又余乐相随者合有三十五人。六月二十七日发自崇福寺。至扬州新河。乘舟下至常州界狼山。风急浪高。旋转三山。明日得风。至越州界三塔山。停住一月。得好风发至署风山。停住一月。十月十六日晨朝大和上云。昨夜梦见三官人。一著绯二著绿。于岸上拜别。知是国神相别也。疑是度必得渡海也。少时风起指顶岸山发。东南见山。至日中其山灭。知是蜃气也。去岸渐远。风急汝峻。水黑如墨。沸浪一透。如上高山。怒涛再至。似入深谷。人皆荒醉。但唱观音。舟人告曰。舟今欲没。有何所惜。即牵栈香笼欲抛。空中有声言。莫抛莫抛。即止。中夜时舟人言。莫怖。有四神王。著甲把杖。二在舟头。二在樯舳边。众人闻之。心里稍安。三日过蛇海。其蛇长者一丈余。小者五尺余。色皆斑斑。满泛海上。三日过飞鱼海。白色飞鱼翳满空中。长一尺许。一日经飞鸟海。鸟大如人。飞集舟上。舟重欲没。人以手推。鸟即衔手。其后二日无物。唯有急风高浪。众僧恼卧。但普照师每日食时行生米少许。与众僧以充中食。舟上无水。嚼米喉干。咽不入。吐不出。饮碱水腹即胀。一生辛苦。何剧于此。海中忽四只金鱼。长各一丈许。走绕舟四边。明旦风息见山。人总渴水。临欲死。荣睿师面色忽然怡悦。即说云。梦见官人。请我受戒忏悔。睿曰。贫道甚渴欲得水。彼官人取水与睿。水色如乳汁。取饮甚美。心既清凉。睿语彼官人曰。舟上三十余人多日不饮水。甚大饥渴。请檀越早取水来。时彼官人唤雨令老人处分云。汝等大了事人。急送水来。梦相如是。水今应至。诸人急须把碗待。众人闻此总欢喜。明日未时西南空中云起。覆舟上注雨。人人把碗承饮。第二日亦雨至。人皆饱足。明旦近岸。有四白鱼来引舟。直至泊舟浦。舟人把碗。竞上岸头觅水。过一小岗便遇池水。清凉甘美。众人争饮。各得饱满。后日更向池欲汲水。昨日池处但有陆地。而不见池。众共悲喜。知是神灵化出池也。是时冬十一月。华蕊开敷。树实竹笋不辨于夏。凡在海中。经十四日方得著岸。遣人求浦。乃有四经纪人。便引道而去。四人口云。大和尚大果报遇于弟子。不然合死。此间人物吃人。火急去来。便引舟去入浦。晚见一人被发带刀。诸人大怖与食便去。
　　夜发经三日。乃到振州江口泊舟。其经纪人往报郡。其别驾凭崇债遣兵四百余人来迎。引至州城。别驾来迎乃云。弟子早知大和上来。昨夜梦有僧姓丰田。当是债舅。此间若有姓丰田者否。众僧皆云无也。债曰此间虽无姓丰田人。而今大和上即将当弟子之舅。即迎入宅内。设斋供养。又于大守厅内。设会授戒。仍入州大云寺安置。其寺佛殿坏废。众僧各舍衣物造佛殿。住一年造了。别驾凭崇债自备甲兵八百余人。送经四十余日。至万安州。州大首领凭若芳请住其家。三日供养。若芳每年常劫取波斯舶三二艘。取物为己货。掠人为奴婢。其奴婢居处南北三日行。东西五日行。村村相次总是若芳奴婢之住处也。若芳会客。常用乳头香为灯烛。一烧一百余斤。其宅后苏芳木露积如山。其余财物亦称此焉。行到岸州界无贼。别驾乃回去。荣睿普照师从海路经四十余日到岸州。州游弈大使张云出迎拜谒。引入令住开元寺。官寮参省设斋。施物盈满一屋。彼处珍异口味。乃有益知子。槟榔子。荔支子。龙眼。甘蔗。拘莚楼头大如钵盂。甘甜于蜜。花如七宝色。胆唐香树丛生成林。风至香闻五里之外。又有波罗捺树。果大如冬瓜。树似椬楂毕钵草子同。今见叶如水葱。其根味似干柹。十月作田。正月收粟。养蚕八度。收稻再度。男著木笠。女著布絮人皆雕蹄凿齿。绣面鼻饮。是其异也。大使已下至于典正。作番供养众僧。大使自手行食。将优昙钵树叶以充生菜。复将优昙钵子供养众僧。乃云大和上知否。此是优昙钵树子。此树有子华。弟子得遇大和上如优昙钵华。甚难值遇。其叶赤色圆一尺余。子色紫丹气味甜美。彼州遭火。寺共被烧。大和上受大使请造寺。振州别驾闻大和上造寺。即遣诸奴各令进一椽。三日内一时将来。即构佛殿讲堂砖塔。椽木余又造释迦文丈六佛像。登坛受戒。讲律度人已毕。即别大使去。仍差澄迈县令看送上船。
　　三日三夜便达雷州．罗州．辨州．象州．白州．佣州．藤州．梧州．桂州．等官人僧道父老。迎送礼拜。供养．承事．其事无量。不可言记。始安都督上党公凭古璞等步出城外。五体投地。接足而礼。引入开元寺。初开佛殿。香气满城。城中僧徒擎幡烧香。喝梵云集寺中。州县官人百姓填满街衢。礼拜赞叹。日夜不绝。凭都督来自手行食。供养众僧。请大和上受菩萨戒。其所都督七十四州官人。选举试学人。并集此州。随都督受菩萨戒人其数无量。大和上留住一年。时南海郡太都督五府经略采访大使。摄御史中丞。广州大守卢焕牒下诸州。迎大和上向广府。时凭都督来。亲送大和上。自扶上船口云。古璞与大和上。终至弥勒天宫相见。而悲泣别去。下桂江七日至梧州。次至端州龙兴寺。荣睿师奄然迁化。大和上哀恸悲切。送丧而去。端州太守。迎引。送至广州。卢都督率诸道俗。出迎城外。恭敬承事。其事无量。引入大云寺。四事供养。登坛受戒。此寺有呵梨勒树二株。子如大枣。又开元寺有胡人。造白檀华严经九会。率工匠六十人。三十年造毕。用物三十万贯钱。欲将往天竺。采访使刘臣邻奏状。敕留开元寺。供养。七宝庄严不可思议。又有婆罗门寺三所。并梵僧居住。池有青莲华。华叶根茎并芬馥奇异。江中有婆罗门。波斯。昆仑等舶。不知其数。并载香药珍宝。积载如山。舶深六七丈。师子国。大石国。骨唐国。白蛮。赤蛮等往来居住。种类极多。州城三重。都督执六纛。一纛一军。威严不异天子。紫绯满城。邑居逼侧。大和上住此一春。发向韶州。倾城送远。乘江七百余里。至韶州禅居寺。留住三日。韶州官人又迎引入法泉寺。乃是则天为慧能禅师造寺也。禅师影像今现在。后移开元寺。普照师从此辞大和上。向岭北去明州阿育王寺。是岁天宝九载也。时大和上执普照师手。悲泣而曰。为传戒律。发愿过海。遂不至日本国。本愿不遂。于是分手。感念无喻。时大和上频经炎热。眼光暗昧。爰有胡人。言能治目加疗治。眼遂失明。后巡游灵鹫寺．广果寺。登坛受戒。至贞昌县。过大庾岭。至虔州开元寺。仆射钟绍京左邻在此请大和上至宅。立坛受戒。次至吉州。僧祥彦于舟上端坐。问思托师云。大和上睡觉否。思托答曰。睡未起。彦云。今欲死别。思托咨大和上。大和上烧香将曲几来。使彦凭几向西方念阿弥陀佛。彦即一声唱佛。端坐寂然无言。大和尚乃唤彦彦。悲恸无数。
　　时诸州道俗闻大和上归岭北。四方奔集日常三百以上。人物骈阗。供具炜烨。从此向江州。至庐山东林寺。是晋代慧远法师之所居也。远法师于是立坛授戒。天降甘露。因号甘露坛。今尚存焉。近天宝九载有志恩律师。于此坛上与授戒。又感天雨甘露。道俗见闻叹同晋远。大和上留连此地已经三日。即向浔阳龙泉寺。昔远法师于是立寺无水。发愿曰。若于此地堪栖止者。当使抽泉。以锡杖扣地。有二青龙。寻锡杖上。水即飞涌。今尚其水涌出地上三尺焉。因名龙泉寺。从此陆行至江州城。太守追集州内僧尼。道士。女官。州县官人百姓。香华音乐来迎请停三日供养。太守亲从浔阳县至九江驿。大和上乘舟与大守别去。从此七日至润州江宁县。入瓦官寺登宝阁。阁高二十丈。是梁武帝之所建也。至今三百余岁。微有倾损。昔一夜暴风急吹。明旦人看阁下四隅有四神迹。长三尺入地三寸。今造四神王像。扶持阁四角。其神迹今尚存焉。昔梁武帝。崇信佛法。兴建伽蓝。今有江宁寺。弥勒寺。长庆寺。延祚寺等。其数甚多。庄严雕刻。已尽工巧。大和上之弟子僧灵祐承大和上来。远从栖霞寺迎来。见大和上。五体投地进接大和上足。展转悲泣而叹曰。我大和上远向海东。自谓一生不获再觐。今日亲礼。诚如盲龟开目见日。戒灯重明。昏衢再朗。即引还栖霞寺。住三日。却下摄山。归杨府。过江至新河岸。即入杨子亭既济寺。江都道俗奔填道路。江中迎舟轴舻连接。遂入城住本龙兴寺也。大和上从南振州来至杨府。所经州县立坛授戒。无空过者。今亦于龙兴．崇福．大明．延光．等寺。讲律授戒。暂无停断。昔光州道岸律师命世挺生。天下四百余州以为受戒之主。岸律师迁化之后。其弟子杭州义威律师响振四远。德流八纮。诸州亦以为受戒师。义威律师无当之后。开元二十一年时大和上年满四十六。准南江左净持戒者。唯大和上独秀无伦。道俗归心。仰为受戒之大师。凡前后讲大律并疏四十遍。讲律抄七十遍。讲轻重仪十遍。讲羯磨疏十遍。具修三学。博达五乘。外秉威仪。内求奥理。讲授之间。造立寺舍。供养十方众僧。造佛菩萨像其数无量。缝纳袈裟千领。布袈裟二千余领。送五台山僧。设无遮大会。开悲田而救济贫病。启敬田而供养三宝。写一切经三部。各一万一千卷。前后度人授戒略计过四万有余。其弟子中超群拔萃为世师范者。即有榻州崇福寺僧祥彦。润州天响寺僧道金。西京安国寺僧璇光。润州栖霞寺僧希瑜。扬州白塔寺僧法进润州栖霞寺僧干印。沛州相国寺僧神邕。润州三昧寺僧法藏。江州大林寺僧志恩。洛州福先寺僧灵祐。扬州既济寺僧明烈。西京安国寺僧明债。越州道树寺僧璇真。扬州兴云寺僧惠琮。天台山国清寺僧法云等三十五人。并为翘楚。各在一方。弘法于世导化群生。
　　天宝十二载次癸巳十月十五日壬午。日本国使大使特进藤原朝臣清河。副使银青光录大夫光禄卿大伴宿弥胡麻吕。副使银青光禄大夫秘书监吉备朝臣真备。卫尉卿安倍朝臣朝衡等来至延光寺。白大和上云。弟子等早知大和上五回渡海。向日本国。将欲传教。故今亲奉颜色顶礼欢喜。弟子等先录大和上尊名并持律弟子五僧。已奏闻主上。向日本传戒。主上要令将道士去。日本君王先不崇道士法。便奏留春桃原等四人。令住学道士法。为此大和上各亦奏退。愿大和上自作方便。弟子等自在载国信物船四舶。行装具足。去亦无难。时大和上许诺已竟。时扬州道俗皆云。大和上欲向日本国。由是龙兴寺防护甚固。无由进发。时有仁干禅师。从务州来。密知大和上欲出。备具船舫于江头相待。大和上于天宝十二载十月二十九日戌时从龙兴寺出。至江头乘船下。时有二十四沙弥。悲泣走来白大和上言。大和上今向海东重观无由。我今者最后请预结缘。乃于江边为二十四沙弥授戒讫。乘船下至苏州黄洫浦。相随弟子。扬州自塔寺僧法进。泉州超功寺僧昙静。台州开元寺僧思托。扬州兴云寺僧义静。衢州灵耀寺僧法载。窦州开元寺僧法成等一十四人。藤州通善寺尼智首等三人。杨州优婆塞。潘仙童。胡国人安如宝。昆仑国人军法力。誊波国人善听都二十四人。所将如来肉舍利三千粒。功德绣普集变一铺。阿弥陀如来像一铺。雕白栴檀千手像一躯。绣千手像一铺。救世观世音像一铺。药师．弥陀．弥勒菩萨瑞像。各一躯。同障子。金字大方广佛华严经八十卷。大佛名经十六卷。金字大品经一部金字大集经一部。南本涅槃经一部四十卷。四分律一部六十卷。法励师四分疏五本各十卷。光统律师四分疏百二十纸。镜中记二本。智周师菩萨戒疏五卷。灵溪释子菩萨戒疏二卷。天台止观法门。玄义文句各十卷。四教仪十二卷。次第禅门十一卷。行法华忏法一卷。小止观一卷。六妙门一卷。明了论一卷。定宾律师饰宗义记九卷。补释饰宗记一卷。戒疏二本各一卷。观音寺亮律师义记二本十卷。南山宣律师含注戒本一卷及疏。行事钞五本。羯磨疏等二本。怀素律师戒本疏四卷。大觉律师批记十四卷。音训二本。比丘尼传二本四卷玄奘法师西域记一本十二卷。终南山宣律师关中创开戒坛图经一卷。合四十八部。及玉环水精手幡四口。□□金珠□西国琉璃瓶盛□菩提子三斗。青莲华廿茎。玳瑁叠子八面。天竺革履二緉。王右军真迹行书一帖。小王真迹行书三帖。天竺朱和等杂体书五十帖。□□□□□□□□□□□□。水精手幡已下皆进内里。又阿育王塔样金铜塔一区。二十三日庚寅大使处分大和上已下分乘副使已下舟毕。后大使已下共议曰。方今广陵郡又觉知大和上向日本国。将欲搜舟。若被搜得为使有妨。又风被漂还著唐界。不免罪恶。由是众僧总下舟留。十一月十日丁未夜。大伴副使窃招大和上及众僧。纳己舟总不令知。十三日普照师从越余姚郡来乘吉备副使舟。十五日壬子四舟同发。有一雉。飞第一舟前。仍下碇留。十六日发。二十一日戊午第一第二两舟同到阿儿奈波岛。在多祢岛西南。第三舟昨夜已泊同处。十二月六日南风起。第一舟著石不动。第二舟发向多祢去。七日至益救岛。十八日自益救发。十九日风雨大发。不知四方。午时浪上见山顶。二十日乙酉午时第二舟着萨摩国阿多郡秋妻屋浦。二十六日辛卯延庆师引大和上入太宰府。
　　天平胜宝六年甲午正月十一日丁未副使从四位上大伴宿祢胡麻吕奏大和上到筑志太宰府。二月一日到难波。唐僧崇道等迎慰供养。三日至河内国。大纳言正二位藤原朝臣仲麻吕遣使迎慰。复有道璇律师。遣弟子僧善谈等迎劳。复有高行僧志忠。贤璟．灵福．晓贵等三十余人。迎来礼谒。四日入京。敕遣正四位下安宿王。于罗城门外迎慰拜劳。引入东大寺安置。五日唐道璇律师婆罗门菩提僧正来慰问。宰相．右大臣．大纳言已下官人百余人来礼拜问讯。后敕使正四位下吉备朝臣真备来口诏曰。大德和上远涉沧波来投此国。诚副朕意。喜慰无喻。朕造此东大寺经十余年。欲立戒坛传受戒律。自有此心日夜不忘。今诸大德远来传戒。冥契朕心。自今以后。受戒传律。一任大和尚。又敕僧都良辨。令录诸监坛大德各进禁内。不经于日敕授传灯大法师位。其年四月。初于卢遮那殿前立戒坛。天皇初登坛受菩萨戒。次皇后皇太子亦登坛受戒。寻为沙弥证修等四百四十余人授戒。又旧大僧灵祐。贤璟．志忠．善顶．道缘．平德．忍基．善谢．行潜．行忍．等八十余人僧。舍旧戒受大和上所授之戒。后于大佛殿西。别作戒坛院。即移天皇受戒坛土筑作之。大和上从天宝二载。始为传戒五度装束。渡海艰辛。虽被漂回。本愿不退。至第六度过日本。三十六人总无常去。退心道俗二百余人。唯有大和上学问僧普照。天台僧思托。始终六度。经逾十二年。遂果本愿。来传圣戒。方知济物慈悲宿因深厚。不惜身命。所度极多。
　　时有四方来学戒律者。缘无供养多有退还。此事漏闻于天听。仍以宝字元年丁酉十一月二十三日。敕施备前国水田一百町。大和上以此田欲立伽蓝。时有敕旨。施大和上园地一区。是故一品新田部亲王之旧宅。普照．思托请大和上以此地为伽蓝。长传四分律藏。法励四分律疏。镇国道场饰宗义记。宣律师钞。以持戒之力。保护国家。大和上言。大好。即宝字三年八月一日。私立唐律招提名。后请官额。依此为定。还以此日请善俊师。讲件疏记等。所立者今唐招提寺是也。初大和上受中纳言从三位冰上真人之延请。就宅窃尝其土。知可立寺。仍语弟子僧法智。此福地也。可立伽蓝。今遂成寺。可谓明鉴之先见也。大和上诞生象季。亲为佛使。经云如来处处度人。汝等亦敩如来。广行度人。大和上既承遗风度人逾于四万。如上略件及讲遍数。唐道璇律师请大和上门人思托曰承学有基绪。璇弟子闲汉语者。令学励疏并镇国国记。幸见开导。僧思托便受于大安唐院。为忍基等四五年中研磨数遍。宝字三年僧忍基于东大唐院讲．疏记。僧善俊于唐寺讲件疏记。僧忠慧于近江讲件。疏记。僧惠新于大安塔院讲件疏记。僧常巍于大安寺讲件疏记。僧真法于兴福寺讲件疏记。从此以来。日本律仪渐渐严整。师资相传。遍于寰宇。如佛所言。我诸弟子展转行之。即为如来常在不灭。亦如一灯燃百千灯。暝者皆明明不绝。
　　宝字七年癸卯春。弟子僧忍基梦见讲堂栋梁摧折。寤而惊惧。欲大和上迁化之相也。仍率诸弟子。模大和上之影。是岁五月六日结跏趺座面西化。春秋七十六。化后三日顶上犹暖。由是久不殡殓。至于阇维香气满山。平生尝谓僧思托言。我若终已。愿坐死。汝可为我于戒坛院别立影堂。旧住房与僧住。千臂经云。临终端坐如入禅定。当知此人已入初地。以兹验之。圣凡难测。同八年甲辰日本国使遣唐扬州诸寺。皆承大和上之凶闻。总著丧服向东举哀三日。都会龙兴寺。设大斋会。其龙兴寺先是失火皆被烧。大和上昔住院房。独不烧损。是亦戒德之余庆也。
　　宝龟十年岁次己未二月八日己卯撰。

　　初谒　大和上二首并序

　　闻夫佛法东流。摩腾入于甲洛。真教南被。僧会游于吴都。未丧斯文。必有命世。将弘兹道。实待明贤。我皇帝据此龙图。济苍生于八表。受彼佛记。导黔首于三乘。则有负鼎掷钧。虽比肩于绛阙。而乘杯听铎。未连影于玄门。爰有鉴真大和上。张戒网而曾临。法进阇梨。照智炬而戾止像化多士。于斯为盛。玄风不坠。寔赖兹焉。弟子浪迹嚣尘。驰心真际。奉三归之有地。欣一觉之非遥。欲赞芳猷。奋弱管。云尔。
　　摩腾游汉阙　　僧会入吴宫
　　岂若真和上　　含章渡海东
　　禅林戒网密　　慧苑觉华丰
　　欲识玄津路　　缁门得妙工
　　我是无明客　　长迷有漏津
　　今朝蒙善诱　　怀抱绝埃尘
　　道种将萠夏　　空华更落春
　　自归三宝德　　谁畏六魔嗔

　　五言伤　大和上传灯逝

　　　　日本国传灯沙门释思托
　　上德乘杯渡　　金人道已东
　　戒香余散馥　　慧炬复流风
　　月隐归灵鹫　　珠逃入梵宫
　　神飞生死表　　遗教法门中

　　五言伤　大和上

　　　　金紫光禄大夫中纳言行式部卿石上宅嗣
　　上德从迁化　　余灯欲断风
　　招提禅草刬　　戒院觉华空
　　生死悲含恨　　真如欢岂穷
　　惟视常修者　　无处不遗踪

　　五言伤　大和上
</div>
    <div class="pagination">
<a href="游方记抄.html">上一页</a><a href="游方记抄.html">1</a><span class="current-page">2</span><a href="游方记抄_page3.html">3</a><a href="游方记抄_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
