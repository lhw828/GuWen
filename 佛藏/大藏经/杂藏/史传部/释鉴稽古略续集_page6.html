<!DOCTYPE html>
<html>
<head>
    <meta charset="UTF-8">
    <title>释鉴稽古略续集 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释鉴稽古略续集 - 第 6 页/共 10 页</h1>
    <div class="content">　　续原教论　翰林待诏沈士荣撰。上卷七篇曰。原教论观心解。内教外教辨。执迹儒者。参禅辨。论禅辨。作用是性解。下卷七篇曰。名儒好佛解。自私辨。庄老异同辨。错说诸经解。较是非得失辨。三教论。诸师人物雄伟论。其序云。夫情智相违而后有教。识趣相违而后有辨。故分别是非。所以立教。不辨何以立理哉。昔人欲理之明。乃设虽以为问答。使读之者了然不疑。今儒者疑难于佛。必当辨之。所以立教明理也。昔诸佛出世。诸大菩萨化为外道。各执异说问难于佛。如来乃破其邪执。立如是义。说如是经。则诸教皆由论辨而起也。若唐宋大儒。各执所见疑难于佛。毁訾排斥。或有甚焉。亦或菩萨化身儒门。故尔相违。使有以辨之以彰至理欤。果亦未造佛之阃域。实有所疑欤。自是以来数百年间。以儒名者之。于佛教或为敬信为非议。毁赞不常。是非莫辨。使至道不明。诚可悲矣。士荣自知愚陋。所学不及先儒之万一。又未得吾佛证入之门。伏念二教之相违久矣。而智者则默然而不为之辨。坐视求学之士。循习旧闻。或生诽谤丧内学之家珍。伤名教之根本。故不自揆度。辄以其所非斥之言。具录于前。为之辨解于后。著论三篇解五篇辨六篇。通十四原其异同谓之论。释其疑惑谓之解。明其是非谓之辨。理学君子幸决择而去取焉。固不碍于圣贤之学也。时洪武乙丑季夏上弦。建安沈士荣谨序。
　　御制谕翰林待诏沈士荣曰。古智人有为身而修身。吾不知修者谁也。或曰。身为神而修。或云神为身而修。因是之辨惑之而更惑之。果身修神欤。抑神修身欤。吾不知二修之道。但见古人遗迹。询及儒释道三宗。必欲达之以妙己虚灵。呜呼善哉君子。虽未至三宗之奇。有心若是。岂不谓学之足矣。聃云。居善地心善渊。今之人顽肯匠斯三宗者。岂不全妙己之虚灵者乎。此即智人也。
　　护持朵耳思乌思藏。诏大矣哉大觉金仙。行矣哉出无量历阿僧。下兜率生梵宫。异哉雪岭之修。世人过者乎。天上人间经劫既广。忍辱愈多。方成佛道。善被人世。法张寰宇。人有从斯道者。天鉴神扶身后同游于佛境。若违斯道而慢佛者。则天鉴神知羁困地狱。与鬼同处。直候拂石劫尽而方生。其斯忧乎苦乎。一念同佛则百祸烟消化为诸福。今朵耳思乌思藏两衙地方诸院上师。踵如来之大教。备五印之多经。代为阐扬化凶顽以从善。启人心以涤愆。朕谓佛为众生若是。今多院诸师亦为佛若是。而为暗理王纲与民多福。敢有不尊佛教而慢诸上师者。就本处都指挥司。如律施行毋怠。
　　丙寅洪武十九年。敕天下寺院有田粮者。设砧基道人。一应差役不许僧应。
　　六月诏天下。行养老之政。谕曰。尚齿所以教敬。事长所以教顺云云　八月初八日。礼部奏据僧性海等。告给护持山门榜文。钦奉圣旨出榜与寺家。张挂禁治诸色人等。毋得轻慢佛教骂詈僧人非礼搅扰。违者本处官司约束钦此。钦遵出给榜文。颁行天下各寺。张挂禁约　八月十六日。本部官于奉天门钦奉圣旨。云南僧人性海等回还。与他递运船只。钦此咨兵部。钦遵施行　谕云南僧游方。金仙之教甘心寂寞。成在苦空故。修道者多栖岩屋树。落魄林泉玩霄壤之明月。吟清风于松下。置身物外。沦世事如太虚。若是者乃修之宣之。尔云南僧修者不辞万里之遥。欲觉因缘十二。若止京师而师云南。又何知。天台之景两浙之美。高僧之渊薮。特敕往游。阅诸名山。廓尔方寸。睿尔神灵。异时一归演华言于金马。论风景于碧鸡。时乃道冠点苍。神游八极。快矣哉　十二月御制大诰。三篇成颁示天下。
　　恕中禅师　讳无愠。字恕中。别号空室。临海人也。族姓陈。母林氏。依径山元叟端禅师出家剃度。于昭庆律寺受戒。谒灵岩芝公一元灵公。一一扣问详切。既归径山居择木寮。后见大白砥公竺元道公。以看狗子无佛话发悟。颂曰。狗子佛性无。春色满皇都。赵州东院里。壁上挂胡芦。又曰。此事如鱼饮水冷暖自知。决不在语言文字上也。师性爱静隐。虽两住名山。皆甫及三载而退。后日本国主。以水晶数珠峨山石。研为贽请命太祖。祈师往化。师以老病竟辞。弟子居顶迎师住于鄞之翠山。四方之扣谒者无虚日。求偈语者甚众。是年七月十日。书偈曰。七十八年无法可说。末后一句露柱饶舌咄。端坐而逝。至十二月望日。葬于唐嶴之原。有二会语录。拈雪窦拈古。续大慧竹山颂。古山庵杂录。净土诗偈颂等若干卷。行世。
　　幻隐禅师　讳慧明。号幻隐。字性原。父项。母陈氏。七岁发疽。忽失所在。求得之则曰。四童子舁我至此。识者知。为天神所祐。后谒竺元道公于仙居紫萚山。又谒径山元叟端公端问。东岭来西岭来。师指草鞋曰。此是三文钱买得。端曰。未在更道。师曰。某甲只如此。和尚作么生。端曰。念汝远来放汝三十棒。师乃悟其旨。久之遂罄底蕴曰。才涉思惟皆为剩法。是年示寂。寿六十九。腊五十八。
　　木庵禅师(聪)　　觉初禅师　　无逸禅师
　　丁卯洪武二十年。御制尚书洪范成。命赞善刘三吾序其后　浙江布政及苏州等府。编汇田土方圆四至鱼鳞图册成　二月上躬耕籍田。遣官享先农。礼成宴群臣于坛所。谕之曰。耕籍古礼也。一以供粢盛。一以劝农务本也　四月十一日礼部尚书崔等。复奉圣旨。将戒牒颁行天下。重出晓谕。谕善世禅师板的达曰。禅师自西而东。朝夕慕道。务在济人利物。朕观禅师之立志也。努力甚坚。其岁月之行也甚深。故得诸方施供。善者顶礼。恶者欢心。前者东达沧海。而礼补陀。旋锡钱塘而暂禅天目。西游庐岳。中国之名山。遂禅师之意已达。复来京师。驻锡钟山之阳。日禅岩穴。禅师之所以玄中。仰观俯察。志在神游八极。惟神天昭鉴。
　　戊辰洪武二十一年。迁僧录司于天禧寺。试经度僧给与度牒　三月十四日。僧录司左善世弘道等。于中右门钦奉圣旨恁。僧录司行文书各处僧司去。但有讨度牒的僧。二十已上的。发去乌蛮曲靖等处。每三十里造一座庵。自耕自食。就化他一境的人钦此　四月二十六日。僧录司左善世弘道等。于奉天门钦奉圣旨。灵谷天界能仁鸡鸣等寺。系京刹大寺。今后缺大住持。务要丛林中选举有德行僧人。考试各通本教。方许著他住持。毋得滥举钦此　五月乙酉。五色云见。刘三吾进曰。云物之祥。征于治世。舜之时兴于诗歌。此实圣德所致。上曰。古人有言。天降灾祥。在德诚使吾德靡悔。灾亦可弭。苟爽其德。虽祥无应国家之庆。不专于此也　以庶吉士解缙。为监察御史。缙吉水人。天性英悟。七岁能赋诗。日记数千言。十八乡试第一。连登进士。草封事凡万言以进。未几遣归。
　　己巳洪武二十二年春。上以天下无事。悯诸将老。欲保全之。诏从公侯各还其乡。各陛辞赐赉有差　七月初三日。本部官于华盖殿钦奉圣旨。鸡鸣寺老僧官。陕西带来的番僧汉僧。教二部做与绵布僧衣。钦此移咨二部。造办僧衣三十六名。每名绵布僧衣一套。每套三件。共一百八件。进赴内府给去讫　八月增设僧司。举选通佛法的僧发来考试。除授他去钦此　八月十七日僧录司左善世弘道。于奉天门钦奉　圣旨。天界寺只作善世。为额钦此　授善世禅师诏曰。佛教肇兴西土。流传遍被华夷。善世凶顽。佐王纲而理道。今古崇瞻由慈心而愿重。是故出三界而脱沉沦。永彰而不灭。尔劳心愿重。特加善世禅师。以神善道统。制天下诸山。绳顽御恶。於戏佐王纲而理善道。愿力宏深。体斯之行。无往不复。戒哉戒哉。
　　天渊禅师　　季芳禅师
　　万峰禅师　讳时蔚。号万峰。永嘉人。金姓。母梦白气亘天。生时有光满室。襁褓见僧辄微笑合掌。七岁依演庆寺升公出家。十六剃度。十九受具。谒虎跑止岩请益。复至天台访无见睹公。后归止岩处决择。为堂中第一座。后岩以法衣拂子顶相并偈付之。三筑精蓝题曰圣恩。三十年道风遐布。师示得法人偈曰。慈悲无念花开果熟。因地分明慧宝致嘱。清彻源源一派流。千古万古来相续。又语曰。如今末法将沈。须向水边林下钁头边。接引一个半个。阐扬吾道报佛恩德。不可扳缘高贵。轻篾下流。逐妄追名迷真惑道。切宜仔细。遂跏趺说偈曰。七十九年。一味杜田。悬崖撒手。杲日当天。言毕而绝。
　　庚午洪武二十三年。诏求仙人张三丰。了不可觅。召其弟子丘玄清至。与语悦之。授官与室。爵不受。
　　辛未洪武二十四年。定生员巾服之制。襕衫用蓝色。绢布为之。宽袖皂线绦。软巾垂带。由是士子衣冠。绰有古风焉。
　　申明佛教榜册　六月初一日钦奉圣旨。佛教之始。自东汉明帝夜。有金人入梦。是后法自西来。明帝敕臣民愿崇敬者许。于是臣民从者众。所在建立佛刹。当时好事者。在法入之初。有去须发而舍俗出家者。有父母以儿童子出家者。其所修也。本苦空寂寞。去诸相欲。必欲精一己之英灵。当是时佛教大彰。群修者虽不能尽为圆觉。实在修行次第之间。岂有与俗混淆与常人无异者。今天下僧寺。以上古刹列圣相继而较者。佛之教。本中国之异教也。设使尧舜禹汤之时。遇斯阐演。未审兴止何如哉。今佛法自汉入中国。历历数者一千三百三十年。非一姓为君而有者也。所以不磨灭者为何。以其务生不杀也。其本面家风端在苦空寂寞。今天下之僧多与俗混淆。尤不如俗者甚多。是等其教而败其行。理当清其事而成其宗。令一出禅者禅。讲者讲。瑜伽者瑜伽。各承宗派。集众为寺。有妻室愿还俗者听。愿弃离者听。僧录司一如朕命。行下诸山。振扬佛法。以善世仍条于后。
　　一自经兵之后。僧无统纪。若府若州。合令僧纲司。僧正司。验倚郭县分。僧会司验本县僧人。杂处民间者见其实数。于见有佛到处。会众以成丛林。清规以安禅。其禅者务遵本宗公案。观心目形以证善果。讲者务遵释迦四十九秋妙音之演。以导愚昧。若瑜伽者。亦于见佛刹处。率众熟演显密之教。应供是方足孝子顺孙报祖父母劬劳之恩。以世俗之说。斯教可以训世。以天下之说。其佛之教阴翊王度也。
　　一令下之后。敢有不入丛林。仍前私有眷属。潜住民间。被人告发到官。或官府拿住。必枭首以示众。容隐窝藏者流三千里。
　　一显密之教轨范科仪。务遵洪武十六年颁降格式内。其所演唱者。除内外部真言。难以字译。仍依西域之语。其中最密者。惟是所以曰密。其余番译经及道场内。接续词情恳切交章。天人鬼神咸可闻知者。此其所以曰显。于兹科仪之礼。明则可以达人。幽则可以达鬼。不比未编之先。俗僧愚士。妄为百端讹舛规矩。贻笑智人。鬼神不达。此令一出。务谨遵毋增减。为词讹舛紊乱。敢有违者。罪及首僧及习者。
　　一令出之后。有能忍辱不居市廛。不混时俗。深入崇山刀耕火种。侣影伴灯。甘苦空寂寞于林泉之下。意在以英灵出三界听。
　　一瑜伽僧。既入佛刹已集成众。赴应世俗。所酬之资。验日验僧。每一日每一僧钱五百文。主磬写疏召请三执事。每僧各一千文。
　　一道场诸品经咒布施则例(各项经寸数目不录)。
　　一陈设诸佛像。香灯供给。阇黎等项劳役钱一千文。
　　一凡僧与俗斋。其合用文书。务依修斋行移体式。除一表三申三牒三帖三疏三榜。不许文繁别立名色。妄费纸札以耗民财。
　　一今后所在僧纲僧正僧会去处。其诸散寺应供民间者。听从僧民两便。愿请者愿往任从之。僧纲僧正僧会。毋得恃以上司。出帖非为拘钤。假此为名。巧取散寺民施。从有缘僧。有道高行深者。或经旨精通者。檀越有所慕。从其斋礼。毋以法拘。
　　一瑜伽之教。显密之法。非清净持守。字无讹谬。呼召之际幽冥鬼趣。咸使闻知即时而至。非垢秽之躯。世俗所持者。曩者民间世俗。多有仿僧瑜伽者。呼为善友。为佛法不清。显密不灵。为污浊之所污。有若是。今后止许僧为之。敢有似前如此者。罪以游食。
　　七月初一日。本部官于奉天门钦奉圣旨。恁礼部出批。著落僧录司。差僧人将榜文去。清理天下僧寺。凡僧人不许与民间杂处。
　　八月十八日。手敕著善世天禧能仁三寺僧官宗泐等。明早有雨不要来。若无雨天晴。早赴奉天门钦此。
　　复原禅师　名福报。字复原。台之宁海人。俗姓方。母张氏。于杭之崇福寺出家。谒石湖美公于净慈落发。参经山原叟得旨。出世慈溪芦山。迁四明之智门。洪武初。驰召道行沙门。与以中日章赴京馆天界寺。屡入内庭应答称旨。留三年赐还。补处径山。上堂云。似地擎山。不知山之孤峻。如石含玉。不知玉之无瑕。及化之日。忽拍手曰。呵呵呵。大众是甚么看取。竟寂。寿八十四。塔于寂照右冈。六月四辰。
　　澹居禅师　讳至仁。字行中。号澹居。又号熙怡叟。番阳人。姓吴。侍报恩寺真牧纯公得度。自幼识见卓颖。指空上人叹曰。再世人天师也。令参元叟。留侍香掌外记。叟喜谓曰。仁书记。虎而翼者也。出世德章崇报万寿等刹。宋学士称之曰。虎丘尊者名浮屠。见性炯如摩尼珠。洪武初。皇上问以鬼神之理。师以佛旨为书而对。上悦。临终索纸书偈而逝。寿七十四。腊六十七。三月十九忌辰也。
　　全室禅师　讳宗泐。字季潭。号全室。台之临海人。族姓周。父吉甫。母葛氏。幼辄跏趺坐。八岁从笑隐欣公学法。十四剃度。二十受具。欣公开山龙翔。师与俱。寄意词章。尤精隶古。后谒元叟于径山掌记室。出世水西。迁中竺升双径。次五十五代。诏师与演福法师大璞玘公。笺释心经金刚楞伽三经。点简藏经。制献佛乐章。往西域求法。得庄严宝王文殊等经。授僧录司善世。掌天下僧教。建凤阳槎峰圆通庵。辟一室曰松下居。赐天界住持。引见赐诗。有泐翁去此问谁禅。朝夕常思在目前。后赐归槎峰。诗云。寂寞观明月。逍遥对白云。汝其往矣。渡江示疾。谓众曰。人之生灭如海一沤。沤生沤灭复归于水。何处非寂灭之地也。言已唤侍者曰。这个聻。侍者茫然。师曰苦。遂逝世。时九月十四日也。寿七十四。荼毗舍利塔于天界。附欣公之右　高皇帝。有赐师免官说(载皇明护法录)又御和诗一百四十五首。称泐翁。成祖有御制像赞　赐中顺大夫　得法弟子湛然性一宗钦。
　　古拙禅师　号祖庭。松陵人。母持净戒。生不知荤。幼背法华。十岁日诵一部。十三投日铸寺。出家剃染受具。首谒石屋。南参古梅老人。续然三指。九载切磨廓然瞥地。行诣白云。留为众首。后遁迹韬光岩壑三十余年。有平生最爱隈岩谷。二十年来懒放迎之句云。
　　梁寅　字孟敬。临江人。家贫力学。一时名士多与之游。上征天下名儒修述礼乐。寅与焉以老病辞归。结屋石门山。称梁五经。年八十二。
　　壬申洪武二十五年。试经给僧度牒　敕僧录司。行移天下僧司。造僧籍册。刊布寺院。互相周知。名为周知板册　四月二十五日皇太子薨。谥懿文　九月立嫡长孙允文为皇太子。以方孝孺为汉中教授。孝孺台州宁海人。聪颖绝伦。双眸炯炯如电。读书一目十行俱下。乡人呼为小韩子。宋濂谓曰。子之文非当世之文也。太祖谓皇太子曰。此庄士也。又曰异人也。后建文末狥忠　冬上患热病危甚。诸御医进药皆无效。俄有赤脚僧。诣阙下云。天眼尊者及周颠仙。遣进药视其药。一曰温凉药。一曰温凉石一磈。其方用盆盛石磨药。注之沉香盏以服。上服之。服在未时间。至点灯时遍体抽掣。药之效也。其药味香如菖蒲。而盏底凝朱。红彩迥异。是夜病愈。精神日强　十二月初六日。僧录司左善世夷简等。于奉天门钦奉圣旨。各处有通佛法性理高僧。访问得几人。取将来善世寺。住钦此　十二月二十一日。钦依关领清教录一百四十五本。发与各处僧纲司。依本刊板印造。俵散所属寺院僧人。
　　琉球　在海东南。自福建梅花所开漾。顺飙利舶七日可至。其俗以盈虚为晦朔。以草木为冬夏。人皆去髭黥手。羽冠毛衣。无礼节好剽掠。至此遣子弟来学。夷习稍变。奉正朔设官职。被服冠裳。陈奏表章。著作篇什。有华风焉。
　　日本　即古倭奴国。海中诸夷倭奴最大。西南至海东北。大山国主。世以王为姓。地分五畿三岛。又有附庸百余。拘邪韩最大。唐初更为日本。其俗男子魁头断发黠面文身。妇人被发屈紒跣足。间用履。其喜盗。轻生好杀天性然也。物产金银．琥珀．水精．琉黄．水银．铜钱．白珠．青玉．苏木．胡椒．细绢．花布．螺[虫*朋]．漆器．扇．犀象．刀剑．铠甲．马。交市华人。喜得童女。绵绮丝绵磁针　时入贡不诚。
　　彭享　在东南海岛中。并山多平原。禽兽希少草木繁茂。沃土宜谷。饶果蔬。其俗上下亲狎无寇盗。男女椎髻好诵佛经。煮海为盐。酿榔为酒。产片脑诸香花锡物　遣使奏金叶表文来朝。
　　百花　在海中。依山为国。国中有奇花嘉树。民俗饶富尚释教。产红猴．黾倚．玳瑁．孔雀．倒挂鸟．胡椒　时国王遣使来贡。
　　卜烟　帖木儿。鞑靼别部。去甘肃一千五百里。其地广袤千里。居无城郭。以毡帐为庐舍。产骡马牛羊。至是来朝。
　　杨维祯。号铁崖。戴方巾见上。上问。此巾何名。对曰。四方平定巾。上喜。彭友信以贡至京。遇上微行。口占红霓诗云。谁把青红线一条。和云和雨系天腰。命续之。友信应声曰。玉皇昨夜銮舆出。万里长空驾玉桥。上大悦问其籍。命翌辰候于升桥同入朝。友信如言。候久不至。遂入朝。上召友信上殿前问故。具以实对。命为北平布政使。
　　癸酉洪武二十六年。严震直述浦江郑济。及同里王勋二家。累世同居。家世孝友于上。特诏褒异。除二人左右春坊庶子　正月初三日。大龙兴寺住持僧祖俊等。赴京贺正辞回。司礼监官鲁梯传圣旨。住持僧赏五锭。散僧每名二锭。教礼部补本钦此　赐西番国师诏曰。佛教兴于西土。善因博被华夷。虽无律以绳顽。惟仁心而是则。大矣哉。妙觉难穷。昔从斯道者顿悟三空。脱尘沦而出苦趣。永离幽冥。使生者怀而死者慕。岂不圣人者欤。迩来西番入贡。有僧公哥监藏巳藏卜。乃昔元八思巴帝师之后人云。踵师之道深通奥典。独志尤坚。化愚顽以从善。起仁心以涤愆。虽是遥闻。特加尔圆智妙觉弘教大国师。统治僧民。名当时之善人。永为教中之称首。於戏寂寞山房。俦青灯而读诵。观皓月以吟风。叠膝盘陀之上。草衣木食。方契善符。
　　象源禅师　讳淑。台州人。住持径山。六月初四日趋入门曰。杀来了杀来了。作么生避。遂坐脱。
　　甲戌洪武二十七年。命僧录司。行十三布政司。选僧补官。于是居顶道成净戒等。应召除授　正月上谓刘三吾曰。朕历年久。而益惧者。恐为治之心懈也。懈心一生。百事皆废。生民休戚系焉。故日慎一日。惟恐弗及。如是而治。效犹未臻。甚矣为治之难也。三吾顿首曰。陛下之言及此。天地神人之福也　谕曰。人之常情安于所忽。饱即忘饥。暖即忘寒。不思为备。一旦卒遇凶荒。则茫然无措也。深知民艰。百计以劝督之。俾其咸得饱暖。
　　正月初八日。钦奉圣旨。释迦佛发大悲愿心。历无量劫至于成道说法度人。一切来历载大藏。愚者安能知义。聪者未能尽目。有佛以来效佛之修者无量。凡所说法。人天会听。愚者虽无知。补于时君多矣。自佛去世之后。诸祖踵佛之道。所在静处不出户牖。明佛之旨。官民趋向者历代如此。效佛宣扬者智人也。所以佛道永昌。法轮常转。迩年以来。踵佛道者。未见智人。致使轻薄小人毁辱骂詈有玷佛门。特敕礼部。条例所避所趋者。榜示之。
　　一僧合避者不许奔走市村。以化缘为繇。致令无藉凌辱有伤佛教。若有此等。擒获到官。治以败坏祖风之罪。
　　一寺院庵舍。已有砧基道人。一切烦难答应官府。并在此人。其僧不许具僧服入公听跪拜。设若己身有犯即预先。去僧服以受擒拿。
　　一钦赐田地税粮全免。常住田地虽有税粮。仍免杂派人差役。
　　一凡住持并一切散僧。敢有交结官府悦俗为朋者。治以重罪。
　　一凡僧之处于市者。务要三十人以上聚成一寺。
　　一可趋向者。或一二人。幽隐于崇山深谷。必欲修行者听。
　　一僧有妻者。许诸人捶辱之。更索取钞钱。如无钞者打死勿论。
　　一有妻室僧人。愿还俗者听。愿弃离者。修行者亦听。
　　一僧寺庵院。一切高明之人。本欲与僧扳话。显扬佛教。奈何僧多不才。其人方与和狎。其僧便起求施之心。为此人远不近(文长不录)。
　　呜呼僧若依朕条例。或居山泽。或守常住。或游诸方不干于民。不妄入市村。官民欲求僧以听经。岂不难哉。如此则善者慕之。诣所在焚香礼请。岂不高明者也。行之岁久。佛道大昌。榜示之后。官民僧俗。敢有妄论乖为者。处以极刑。钦此。
　　七月十二日。本部官同僧录司华盖殿。钦奉圣旨。征南阵亡病故的官员军士。就灵谷做好事。普度他。恁礼部用心整理。钦此。
　　乙亥洪武二十八年。命僧录司。设上中下三科。考试天下沙门。赐善世天禧等寺。粮米以给其食。赐僧录司官。大佑袈裟衣衾。
　　大宗禅师　讳兴。台州人。住持径山。三月十一日忽叹曰。夫三十妇六龄。毕竟偶不成。遂坐去。
　　丙子洪武二十九年十一月。圣旨灵谷寺住持病故。恁礼部与祭祀。钦此。本部办素祭遣官致祭。
　　丁丑洪武三十年。命僧录司。行十三布政司。凡有寺院。处所俱建禅堂。安禅集众。
　　戊寅洪武三十一年。太祖定燕邸。后代取讳二十字四句曰。高瞻祁见祐厚载翊常由慈和怡伯仲简靖迪先猷　二月二十九日。僧录司左善世大佑等。于右顺门钦奉圣旨。著江东驿江淮驿两处。盖两座接待寺。著南北游方僧道。往来便当钦此。
　　蘧庵法师　讳大佑。号蘧庵住持姑苏北禅寺。诏为左善世。精究内外典籍。善天台贤首教义。有弥陀略解净土指归等书。行世。
　　遂初法师　讳绍宗。号遂初。上海陈氏。十三出家于松江安国寺。得法于静庵镇法师。天资颖悟戒行精严。初说法于长庆。次迁吴兴慈咸。大展玄风缁素向化。洪武癸酉应召。有事庐山奏对称旨。赐金缕僧伽黎。擢右讲经升右善世。是年月日示疾而逝。
　　四月。上不豫。闰五月十日崩。寿七十有一。是月十六日葬于孝陵。上尊谥曰。圣神文武钦明启运俊德成功统天大孝高皇帝庙。号太祖。
　　太祖御制护法集　录入集中者。不列备云栖护法录中。
　　佛教利济说　心经序　三经论
　　释道论　诵经论　修教论
　　明施论　宦释论　鬼神有无论
　　空实喻　拔儒僧文　僧道衡说
　　僧妙云说　僧竺隐说　清教录
　　谕钟山僧敕　谕天界寺僧　赐宗泐免官说
　　问佛仙二篇　还经示僧　天界寺花架说
　　戒僧陶冶文　又谕僧　习唐太宗圣教序
　　游寺记　灵谷寺记　游新庵记
　　牛首山庵记　僧犯宪说　赦二役囚人
　　祭宝志公文　祭道林文　赞十六罗汉二次
　　诗偈十九首　山居诗十二首
　　赞颂十三首
　　集列六十一人附见十五人。
　　道原禅师(衍)　　秋潭法师(月)　　宗律禅师
　　昭庆律师(濡)　　太白法师(砥)　　石湖禅师(美)
　　竺元禅师(道)　　一元禅师(灵)　　无著禅师
　　古梅老人　　用明法师　　懒牧禅师
　　静庵禅师(镇)　　清源法师　　白云禅师
　　皇太孙即皇帝位。以明年为建文元年。大赦天下　太孙治丧礼。被发哭踊。哀动左右。敕有司丧仪悉遵周礼。于是仿金藤遗制。前朝后殿左右角门。及西宫内寝各设座如生存。凡十一所有久不御者。即以香汤洒扫之。陈祖训于东直殿。设重器于西直殿。京官四品以上。朝服执钺。立于诸陛之上。自初十以至十六日。哭临如礼。昼不饮勺水。夜不就枕簟。先是　太祖不豫。多暴怒遭谴戮者甚众。太孙入侍事必躬承。服药则亲尝以进。去后则亲扶以起。唾壶溺器之属。靡不手提以献。而愉色婉容蔼然可掬　太祖气已渐平多所全宥。当深更夜分。侍卫酣寝际。呼无不应。应无不起。盖终夕未尝交睫也。太孙素丰腴。至是哀毁骨立矣。是日诸大臣迎之于大明门外。群臣百姓望见其毁瘠之容深墨之色。与哭泣之哀。莫不举手加额。曰天子纯孝。举喁喁然。有至德之思焉　诏行三年丧　命齐泰黄子澄预参国事　命方孝孺为博士侍讲　蹇义为吏部侍郎　夏原吉为户部侍郎　征江西处士杨士奇。为翰林院编纂官　张统为吏部尚书　荧惑守心。程济通术数。上书言。北方兵起期在来年。
　　(皇明崇祯十一年春月金盖云蘧寿光比丘寓杏溪遽庵纂录编次)。

　　释鉴稽古略续集(二)



　　释鉴稽古略续集

　　　　归安杏溪蘧庵比丘大闻
　　　　　幻轮　汇编
　　　　蘧庵居士　严尔圭　校梓

　　建文皇帝

　　讳允炆。太祖之孙。懿文太子子也。洪武十年十一月己卯。懿文继妃吕氏所生。生十年而懿文卒。时太祖年六十有五矣。是年九月庚寅。立为皇太孙。至是太祖崩即位。年二十二。靖难兵起至金川门。帝避位逊去。在位四年。
　　己卯建文元年正月。大祀天地于南郊。还宫御奉天殿。受群臣贺。方孝孺进郊祀颂。上嘉纳之。遣使告即位天下神祇　诏尊皇考懿文太子。为兴宗孝康皇帝封弟允熥吴王。允熞衡王。允[燋-隹+(臣*巳)]徐王。立子文奎为皇太子　诏开史馆。纂修太祖高皇帝实录　诏优贤养老。垦田兴学。考察官吏。旌孝赈贫。掩骸埋胔。赎鬻子减租　卓敬曰。夫萌而未动者几也。量时而为者势也。势非至劲莫能动。几非至明莫能察　三月京师地震求直言　召解缙为翰林待诏　六月靖难兵起。以丘福张玉朱能。为都指挥。以诛斋泰黄子澄为名　燕王召道衍等共谋语。未几檐瓦飘坠地而碎。王以为不祥。色殊不怿。道衍曰。此祥也。王谩骂曰。汝何妄言。此乌得为祥。道衍曰。天意欲殿下易黄瓦。尔王乃喜。是日谋乃定。
</div>
    <div class="pagination">
<a href="释鉴稽古略续集_page5.html">上一页</a><a href="释鉴稽古略续集.html">1</a><a href="释鉴稽古略续集_page2.html">2</a><a href="释鉴稽古略续集_page3.html">3</a><a href="释鉴稽古略续集_page4.html">4</a><a href="释鉴稽古略续集_page5.html">5</a><span class="current-page">6</span><a href="释鉴稽古略续集_page7.html">7</a><a href="释鉴稽古略续集_page8.html">8</a><a href="释鉴稽古略续集_page9.html">9</a><a href="释鉴稽古略续集_page10.html">10</a><a href="释鉴稽古略续集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
