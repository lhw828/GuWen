<!DOCTYPE html>
<html>
 <head>
  <meta charset="utf-8"/>
  <title>
   佛祖统纪 - 第 63 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖统纪 - 第 63 页/共 74 页
  </h1>
  <div class="content">
   述曰。夫人在孩提时便知学字。师不知字故所学多非。及长又以是教人非。传非故皆不疑。不知字而为文。文欲学古。而字不知古。何文哉。汉先君中郎尚书(后汉卢植字子干。至磐已身为十二世。备见家谍)尝上书。乞正五经文字。有云。古文近实而流俗。降在小学此伤之也(班固汉书列字书为小学)磐幼从师学。年五十始悟字多非。因发愤取诸字书订正之。益知世人书字讹谬为尤多。如陈阵华花历历奉俸。反主俗字而违失经史之正(论语战陈之事。诸典皆作陈。今韵略却出阵字。于下注云。亦作陈○礼记。菊有黄华。诗隰有荷华。魏曹植诗。朱华冒绿池。今韵略先出花字。于下注云。亦作华○易治历明时。汉书律历志皆作历。今韵略历历并出○汉书餐钱奉邑。又光武诏。增百官奉。扶用反。秩禄也。今韵略先出俸字。下注云。亦作奉。此皆以俗字为主)岩岩槁藁台[臺-吉+(其-(六-(〦-一)))]船舡。此造作不典。而正通俗三者之所不收。冈岗暴曝刍刍然燃。是为山山火火重加之缪(暴音仆。孟子一日暴之。史记。暴其所长于燕。又暴露于野。并音仆。号字韵者。非曝浴)况况宜宜羁羁场场是为增减点画之不成字也。至于正月之音征。昭穆之音韶。异代不必讳。而述音义者。讳之何也(书正月上日音政。又音征。诗正月如字。世谓秦始皇讳政。故避者音征。今去秦远矣。尚不闻避政事之政。何独正月之避耶。礼记王制。三昭三穆无明音。周礼呼昭穆而进之。注上昭反。此因避晋文帝讳昭故音韶。然昭穆正取昭明之义。朱晦庵经解并用如字。此征韶二音皆陆德明释文。不知改削之过。已亡不令之君。能与避讳。而孔圣万世之师。不知避讳。古今儒宗不能无愧也)。佛与禅出释典而不收。僧与梵亦释典而置之篇韵。何也(梵语佛陀此言觉者。梵语禅那此云静虑。此二字不收。梵语僧伽此云众。梵者清净离欲。今韵中收二字)是知孙强之增玉篇(梁顾野王撰玉篇。唐孙强增字。多取俗书)孙勉之增广韵(唐孙勉撰广韵多收俗字)与夫本朝丁度之撰集韵。皆泛引俗书杂揉正体。俾经史古意黯然不明。此字书之大厄。而有待于志士以矫正之乎。今观欧阳序韵总。谓能正五方之讹。儒者莫能难。于私心窃有感焉。特无由见此书耳(见六一居士集)黄太史曰。魏晋人取字势易工。不复问字之根源。如桥[橋-(夭/口)+(友-又+(ㄇ@人))]直[匕/且]皆不成字。思陵翰墨志有云。书字之弊无如本朝。至哉。圣学之深识也(高宗陵号永思)。

　　英宗(仁宗兄。濮王第十三子。正月二日为寿圣节)葬永原陵

　　治平二年。敕大相国寺造三朝御制佛牙赞碑。翰林学士臣王圭撰文。左仆射魏国公臣贾昌朝书。右仆射兼译经润文使卫国公臣韩琦立石。太宗御制曰。功成积劫印文端。不是南山得恐难。眼睹数重金色润。手擎一片玉光寒。炼时百火精神透。藏处千年莹采完。定果熏修真秘密。正心莫作等闲看。真宗御制曰。西方大圣号迦文。接物垂慈世所尊。常愿进修增妙果。庶期饶益在黎元。仁宗御制。三皇掩质皆归土。五帝潜形已化尘。夫子域中夸是圣。老君世上亦言真。埋躯秖见空遗蒙。何处将身示后人。唯有吾师金骨在。曾经百炼色长新。
　　三年。净因琏禅师乞归四明阿育王山。上赐手诏曰。天下寺院任性住持。师遂建宸奎阁以奉先朝圣制(仁宗诗颂凡十七篇)学士苏轼为作记。移书问手诏中语。师答以无。此后示寂得之笥中。轼闻之曰。有道之士也。
　　四年。敕天下私造寺院。及三十间者。并赐寿圣之额。

　　神宗(英宗长子。母宣仁圣烈皇后高氏。四月十日为同天节)葬永裕陵

　　熙宁元年。
　　七月司谏钱公辅言。祠部遇岁饥河决。乞鬻度牒以佐一时之急。自今圣节恩赐。并与裁损。鬻牒自此始。
　　述曰。古者出家之士。自汉明以来。并从国恩而为得度。如隋文一岁至五十万。唐太宗感奘三藏弘法须人之言。即度僧至万七千人。睿宗度三万人。本朝太宗普度十七万人至二十四万人。此特恩蒙度之大略也。唐中宗始诏天下试经度僧。是犹汉家以科举取士。最可尚也。我太宗真宗仁宗。并举试经之科。于兹为盛。未闻货取于山林高尚之士也。自唐肃宗用宰相裴冕之请。以时方用兵始鬻度牒。犹汉世纳粟助边以得爵也。从恩犹可择人。试经是为得才。至于纳訾为僧。则富者可以逞欲(汉书訾眦同)长污杂亏精进。法门之不幸也。公辅以时艰。始劝上裁恩赐以就买卖。利源一开。逮今不可复塞。律言。余方有清净。虽非我制不得不行。盖此义也。
　　是岁天下僧二十二万六百六十人。尼三万四千三十人。
　　四年。明教大师契嵩终于钱唐之灵隐。火浴之鼻舌眼睛耳豪数珠五物不坏。时众欲验之。烈火再锻。五物愈坚。
　　五年。敕钱唐天竺观音院。岁度一僧以奉香火(上竺纪胜)○七月欧阳永叔自致仕居颖上。日与沙门游。因自号六一居士。名其文曰居士集(欧公自作传云。吾家藏书一万卷。集录三代以来金石遗文一千卷。有琴一张。有棋一局。而常置酒一壶。以吾一身老此五物)息心危坐屏却酒肴。临终数日令往近寺。借华严经读至八卷。倏然而逝(见外传)永叔初登政府苦于多病。尝梦至一所见十人冠冕列坐。一人曰。参政安得至此。永叔问曰。公等非释氏所谓冥府十王乎。曰然。因问。世人饭僧造经。果有益否。曰安得无益。既寤病良已。自是益知敬佛(枢密副使吴充撰行状云。此事得于公之孙曰恕)。
　　述曰。居士者西竺学佛道者之称。永叔见祖印。排佛之心已消。故心会其旨。而能以居士自号。又以名其文集。信道之笃于兹可见。然其传六一。谓以一身老五物之间。五物者身外之余物。岂足以寓诸道。则知居士之称。或近于滥。盖好名而失其实者也。良渚曰。欧阳氏号称大儒而无通识。以故立论时有乖戾。而为当时君子之所见攻。如议追尊濮王为皇考误。英宗承大统无人子礼(英宗本生父濮王。及继仁宗。王圭议宜称皇伯。欧阳修请如汉宣帝光武称皇考。范镇奏。既考仁宗。又考濮王。非是宜。从圭议。司马光奏。欧阳修巧说误听。宜从圭议。吕诲十一奏。乞依王圭。不报。乃与范纯臣吕大防合奏。欧阳修首开邪议。韩琦饰非传会。乞下修于理正其罪。上竟从修议。其后神宗以追尊事与汉宣帝异。以问吴奎。对曰。此诚牵于私恩耳。神宗曰。当时为欧阳修所误。奎曰。韩琦于此事亦失众心)谓见在佛不拜过去佛。诬太祖真宗不为佛敬(欧阳归田录载。太祖入寺问赞宁。佛当拜否。答曰。见在佛不拜过去佛。今详赞宁随吴越王归京师。在太宗朝未尝及见太祖。归田所载妄也。会要国史也。称真宗每上元诣寺观三十处百拜以上。欧阳岂不知之。而妄载归田录中。上诬两朝。下诬赞宁。其为过不少矣)削唐太宗战士建刹之诏。失史官记事之实(太宗正观三年。诏建义以来陨身戎陈者。为建寺荐福。四年战场七处建寺成。命虞世南岑文本七人为七寺撰碑。事载旧史。欧阳并删去之。本朝建隆二年。韶于杨州置建隆寺。为死事者荐福。如唐正观四年故事。其后王禹偁撰碑。建隆之诏。既指唐朝故事。考之新书则无所可据。使后世有欧阳子修宋史。则将并除建隆之诏矣)谓河图洛书为怪妄不足信。与易系辞论语相反(见居士集论易篇)至若著本论。斥佛法为中国患。而晚年敬明教服圆通。称居士。读华严竟自畔其前说。犹韩退之始排佛而终信服。至哉子瞻之论曰。韩愈之于圣人之道。盖亦好其名而不乐其实也。其论至于理而不精。往往自畔其说而不知今观欧阳之始卒。当亦不逃子瞻之论。
　　诏衡州迎常宁资福寺玉塔入京师。塔高一寻。累以玉石。阿育王所造第九塔也。或夜中腾光明。且往瞻敬者。必获舍利○日本国沙门成寻来朝。
　　六年七月。天竺灵山海月大师慧辩合掌坐亡。遗言。须东坡至方阖龛。四日坡至见趺坐如生。乃作三诗以吊之(欲寻遗迹强沾裳。本自无生可得亡。今夜生公讲堂月。满庭依旧冷如霜。集中但录其一)初是学士沈遇治杭。以师有重德补为都僧正。通守苏轼为之序曰。钱唐佛僧之盛。盖甲天下。道德材智之士。与妄庸巧伪之人杂处其间。号为难齐。故僧正副之外。别补都僧正一员。簿书案牒。奔走将迎之劳专责副正以下。而都师总领要略。实以行解。表众而已。师既莅职。凡管内寺院虚席者。涓日会诸刹。及座下英俊。开问义科场。糊名考校。十问五中为中选。不及三者为降等。然后随院等差(楚宜反不齐也)以次补名。由是诸山仰之咸以为则。
　　八年七月。公卿朝士建盂兰盆会于开宝寺。自月五日始至十五日毕。主客扬杰为之记。
　　九年。敕开宝寺灵感塔。建庆寿崇因之阁。中建木塔。御篆鸿福圆成之塔。
　　十年。夏旱。上于禁中斋祷甚虔。夜梦神僧驰马空中口吐云雾。觉而雨大霔。敕求其像得之相国寺阁第十三尊罗汉。诏迎入内供养。宰相王圭以诗称贺曰。良弼为霖孤宿望。神僧作雾应精求(东轩笔录)。
　　元丰元年三月。杭州雷峰慧才法师。为灵芝元照道俗千人授菩萨戒。羯磨之际见观音像放光讲堂大明。净慈法真禅师守一作戒光记。米芾书。辩才法师立石于龙井。
　　二年。初驾部郎中朱寿昌。七岁时不知母所在。乃刺血写佛经。行四方求之。五十年复弃官入秦。得母于同州。年已七十。苏轼时谪居黄州。寄诗以为贺。时称寿昌孝感所致。
　　三年正月。敕大内设千僧斋。施袈裟金刚经。为慈圣太后追福○诏详定官制朝议。以自唐至本朝。译经僧官皆授试光禄卿或鸿胪卿。今后改赐译经三藏法师。试少卿者。赐三藏法师(洪容斋三笔)○诏革江州东林律院为禅席。命常总禅师居之。寺人相谓曰。远公谶记。吾灭七百年。当有肉身大士革居道场。今总公实应之矣。东坡过东林。赠以诗曰。溪声便是广长舌。山色岂非清净身。夜来八万四千偈。今日如何举似人○荆公王安石问文定张方平曰。孔子去世百年生孟子。后绝无人。或有之而非醇儒。方平曰。岂为无人。亦有过孟子者。安石曰。何人。方平曰。马祖汾阳雪峰岩头丹霞云门。安石意未解。方平曰。儒门淡薄收拾不住。皆归释氏。安石欣然叹服。后以语张商英。抚几赏之曰。至哉此论也○祁公杜衍以张方平佞佛常笑怪之。有医者朱生游二公间。一日祁公呼朱生胗脉。生谓使者曰。往白公。但言看楞严未了。及至揖坐。谓曰。老夫以君疏通不意。近亦阘茸。圣人微言无出孔孟。所谓楞严者何等语耶。生曰。公未读此经。何知不及孔孟。因袖中出其卷。祁公观之。不觉终轴。大惊曰。安道知之而不以告我。即命驾就见之(方平字安道)安道曰。譬如失物忽已得之。但当喜其得不必悔其晚也○张商英初仕。因入僧寺见藏经严整。怫然曰。吾孔圣之教不如胡人之书耶。夜坐长思。冯纸阁笔。妻向氏曰何不睡去。商英曰。吾正此著无佛论。向曰。既言无佛何论之有。当著有佛论可耳。商英默而止。后诣同列见佛龛前维摩诘经。信手开视有云。此病非地大亦不离地大。倏然会心。因借归细读。向曰。读此经始可著无佛论。商英闻而大悟。由是深信其道。后为漕于江西谒东林总禅师。遂蒙印可。因按部过分宁。诸禅迓之。最后见兜率悦公。商英见其短小。易之遽曰。闻公聪明善文章。悦大笑曰。运使何至失言。从悦临济九世孙。对运使论文章。正如运使对从悦论禅也。商英内惭。佯不领曰。师是临济九世耶。是夜宿兜率。语及宗门事。至更深悦焚香。请十方诸佛作证。谓商英曰。东林既印可明公。公于佛祖言教有少疑否。商英曰。香林独脚颂。德山托钵话。未能无疑。悦曰。秖如末后句是有耶是无耶。商英曰。岂不是有。悦大笑归丈室。闭门而寝。商英展转无寐。五更下榻触翻踏床。忽然有省。为之颂曰。鼓寂钟沈托钵回。岩头一拶语如雷。果然秖得三年活。莫是遭他授记来。遂扣门曰。商英已捉得贼。悦曰。赃在甚处。商英无语。翌日复举前颂。悦曰。参禅只为命根不断依语生解。如是之说公已深悟。然至极微细处使人不觉不知堕在区宇。悦后作颂证之云。等闲行处步步皆如。虽居声色宁滞有无。一心靡异万法非殊。休分体用莫择精粗。临机不碍应物无拘。是非情尽凡圣皆除。谁得谁失何亲何疏。拈头作尾指实为虚。翻身魔界转脚邪涂。了非逆顺不犯工夫。商英邀至建昌。途中一一伺察有十颂叙其事。悦亦酬十颂。法门传提以为盛事(已上三事见宗门武库)商英既达禅道。尝谓人曰。吾学然后知儒○杭州净慈宗本禅师。夏中定起。有道人卉衣至堂上。本视之曰。黄龙旧话何不举似。其人笑曰。钱大安用饶舌。遽御风疾去。卉衣者吕洞宾也。钱大者本前身也(普灯录)○八月馆职文同(字与可)沐浴。冠带正坐而化。同馆崔公度闻之。惊谓人曰。昨别与可于州南曰。明日复来乎。及再往与可徐曰。经言。人不妄语者舌覆面上。即吐舌引至眉上。三叠之如饼状。公度大骇。今闻其亡又异。信得道人也。与可梓潼人。文行高洁。画竹得妙趣(东都事略及文艺传)。
　　四年。苏轼在黄州。作赵先生舍利记言。南海有潘冕者阳狂不测。人谓之潘盎。盖俚人谓心风为盎也。盎与京师言法华偈颂往来。言云。盎即日光佛也。有赵棠者。初为幕官。因弃仕从盎游。盎谓尽得我道。盎既隐去。棠亦坐化。焚其尸得舍利数升。轼与棠子昶游。得四十八粒。
　　五年。诏相国寺辟六十四院为八禅二律。以东西序为慧林智海二巨刹。诏净慈宗本禅师住慧林。东林常总禅师住智海。总固辞。许之。本入对延和殿。山呼。即就榻加趺。侍卫惊顾。师方自若。赐茶举盏撼荡之。上问受业。对曰。承天永安(姑苏承天寺永安院)上大喜。语论久之既退。上目之曰。僧中宝也。侍者问主上何语。曰吃茶闲话耳。
　　七年。太子少师赵抃。旧与法泉禅师为方外友。及知青州从重元禅师问心要(住天钵嗣天衣怀禅师)尝隐几公堂心如止水。忽闻辟历声豁大省。举头观空。刹刹尘尘无处不是。后致政归衢。筑高斋以自居。与高僧逸民游。是年八月有大星陨于庭。公晨起与子[山*幾]语如平时。忽趺坐而化(苏子瞻作神道碑。及见普灯录)○荆公王安石。请以江宁府围庐为僧寺。赐额报宁禅院。初安石子雱资性险恶。父居政府。凡误国害人之政。雱实使之。既亡。安石恍惚见荷铁枷告父求佛为救。安石大惧。亟为建寺之祈脱苦。

　　佛祖统纪卷第四十五(终)

　　召句曲山道士朱自英诣阙。赐号观妙先生。初真宗以储嗣久虚。命朱自英奏章升神帝阙。见三茅真君乘宝辇而下。问何所来。答曰。臣为大宋祈嗣。茅君颔之。以其章进太上。敕曰。茅盈忧国爱民。宜为宋嗣。明年仁宗生(句曲洞天在闰州句容县。三茅君治此山长茅盈二弟固[褒-保+(罩-卓)]。详见通塞志一卷)。
　　考异曰。郑景望家集言。茅君下生张师正。括异志则云南岳李仙。此两者必一。于是今观乐史感梦近于恍惚。未若自英升神所遇之为实也。矧惟　真庙拜章于当年。　仁后锡号于兹日。皆所以表正其事。则宜以郑氏所纪为实。
　　八年。诏嗣天师张乾曜赴阙。赐号澄素先生。上问以飞升之道。对曰。此山林志士之所为。非可以辅政教也。上嘉之。诏自今一代与一先生号免租徭。○上闻蓝元道有道术召见之。馆于芳林园。赐号养素先生。未几去居南岳。所居夜有赤光。及闻对谈者翌日侍者以问曰。吾师刘道君海蟾子行雨过此耳。有刘中明者。南游衡山。谒养素受其术。后于伽蓝尸解。邑令拜其窆。闻其中言曰。止暴殄息求营。勿冒财勿柱刑。令愕而去。乡人简有从复见于东都。问曰。与先生同里闭。独不念之乎。中明曰。人年五十已如败屋。能志于道仅可延年。子今年七十矣。平生好法律佐人诤讼。尚何所言。遂不顾而去。
　　○零陵何仙姑者。幼行山中。逢吕仙出桃食之遂不饥。家异之作楼以居。吕仙常过之。仙姑逆知世人未然事。狄青南征优智高。问仙姑曰。是行可克否。姑曰。疖破脓出。既而左校孙节陷陈再战而破之。著作佐郎焦浚明以仕宦不达奏章自诉。一夕得幅纸。有十六字不可识。持问姑。姑曰。天篆也且亟归家。浚明叩之。姑曰。受金五两折寿十年。枉杀二人死后处分。浚明至家即死。士夫过零陵者日至门访灾祥。仙姑厌之。乃盛服坐化。著灵源志。言修养事。行于世(湖南永州)。
　　○天台张平叔。少传混元之道。龙图陆诜守成都。依以游蜀。遇异人授金丹火候之诀。道成著悟真篇传于世。尝遍参禅门大有省发。后读雪窦祖英集。顿明心地。作歌偈以申其旨。且言。独修金丹而不悟佛理者。即同楞严十仙散入诸趣之报。侍郎马默漕广南复从之游。未几趺坐而化。炼其蜕得舍利千百。绀碧色若鸡头。然既而复其见之者。平叔始以丹法传之石泰。泰以传薜道源。皆于丹道有成。
　　述曰。学仙之流已执所得。知佛道为究竟者不多有也。如张平叔明佛性。吕洞宾悟禅理。时一见耳。今世道流不知学。谓仙为阳魂。释为阴鬼。著此说以误后人。皆不知佛性禅理之过。


　　佛祖统纪卷第四十六

　　　　宋咸淳四明东湖沙门志磐撰

　　法运通塞志第十七之十三


　　哲宗(神宗第六子。母钦成皇后朱氏。十二月七日为龙兴节)(陵名永泰)

　　元祐元年。高丽王子祐世僧统义天来朝。敕礼部苏轼馆伴。有司共张甚设(共张作供帐读见汉书疏广传)义天四上表乞传华严教。乃敕主客杨杰送至钱唐。受法于慧因净源法师。复往天竺谒慈辩谏法师传天台教。见灵芝照律师请戒法及资持记。至金山谒佛印元禅师。坐纳其礼。杨杰惊问其故。元师曰。义天异域僧耳。若屈道徇俗。何以示华夏师法。朝廷闻之。以师为知大体。义天既还国。乃建刹传教。奉慈辩为始祖。复寄金书华严经新旧三译于慧因。建阁以藏(今俗称高丽寺)。
　　二年七月。张商英游五台。中夜于秘魔岩见文殊大士身在金色光中。九月自太原出案寿阳。至方山昭化院。即李长者造论之所。于破屋下得华严决疑论。疾读之疑情顿释。即移县为长者立像。有圆光白色见于山南。于是父老并请新其院。商英乃为之记。
　　三年。敕内侍赍黄金往东林。妆饰神运五殿佛像○主客杨杰诣双林礼大士轮藏。瞻仰之次轮忽自转。大众叹异。杰为赞以记其事。杰尝以净土之道为自信。绘丈六阿弥陀佛随身观念。寿终之时感佛来迎。端坐而化。
　　四年。翰林学士苏轼知杭州。道过金山谒佛印禅师。值师集众入室。轼竟造之。师曰。此无坐处。内翰何来。轼曰。暂借和上四大作禅床。师曰。有一转语。若答得当如所请。若拟议即留所系玉带。轼许之。置玉带几上。师曰。山僧四大本空。五蕴非有。内翰欲于何处坐。轼果拟议。师急呼侍者曰。收取玉带永镇山门。遂取纳裙为报(师有偈公和韵云。病骨真堪玉带围。钝根仍落箭锋机。欲教乞食歌姬院。故与云山旧纳衣)子迨四岁不能行。及来杭请辩才法师为落发。摩顶。数日即善步。轼赋诗为谢。有师来为摩顶起步趁奔鹿之句。
　　五年。神智升法师(慈云下)来居越之兴福。时清献赵公抃为帅。适亢旱大疫。久祷不应。遂请师迎大士入府治。恳祷一夕雨如霔疫病亦息。抃奏于朝。赐所居曰圆通。锡师号曰神智。初是吴越王钱镠镇越患目眚。梦素衣仙人言。来自永嘉。明旦有永嘉僧投牒。以大士像献言。得之海潮。示梦欲归越城。武肃即具威仪迎之。一见像即目明。乃创庵曰兴福。以奉之。
　　七年。颖川守臣苏轼言。佛陀波利塔院祈祷屡验。乞降敕额。诏赐光梵之院。波利在唐仪凤初。复回西竺。取尊胜咒经再来译传。后至颖而亡。里人漆其身造塔。以严事之(前志言。波利持梵本入五台不复出)○轼弟辙谪高安(瑞州)时洞山云庵与聪禅师一夕同梦。与子由出城迓五祖戒禅师。已而子赡至。三人出城候之语所梦。轼曰。八九岁时时梦身是僧往来陕右。又先妣孕时梦眇目僧求托宿。云庵惊曰。戒公陕右人。一目眇。逆数其终已五十年。而子瞻时四十九。自是常称戒和上○四明延庆中立法师。令门人介然(鄞福泉延寿受业)创十六观堂。以延专修净业之士。延平陈瓘为之记(瓘字莹中。与晁说之同禀教于立法师)。
　　八年。知定州苏轼。绘水陆法像作赞十六篇。世谓辞理俱妙(今人多称眉山水陆者由于此)。
　　绍圣二年。苏轼谪惠州。韶阳南华寺重辩。请轼书柳宗元六祖碑。复题其后曰。释迦以文设教。其译于中国必托于儒之能言者。然后传远。故大乘诸经至楞严则委曲精尽胜妙独出。以房融笔授故也。柳子厚南迁。始究佛法。作曹溪南岳诸碑。妙绝古今。而南华今无石刻。重辩师谓。自唐以来颂述祖师者多矣。未有通亮如子厚者。盖推本其言与孟氏合。其可不使学者日见而常诵之○子瞻在惠州被命迁谪儋耳(海外儋州)惠守方子容来吊曰。吾妻沈氏事僧伽谨甚。一夕梦来别。问何往。曰当与苏子瞻同行。后七十二日有命。今适其日。岂非事已前定。南行之日携阿弥陀佛一轴。人问其故。答曰。此轼往生西方公据也。及在儋。得蜀人张氏画十八阿罗汉。遂为之赞。复题其后曰。佛灭度后阎浮提众生刚狠自用莫肯信入。故诸圣贤皆隐不现。独以设像遗言提引未悟。而峨眉五台庐山天台。犹出光景变异使人了然见之。轼家藏十八罗汉像。每设茶供则化为白乳。或凝为花桃李芍药仅可指名。或云。罗汉慈悲深重急于接物。故多见神变。倘其然乎。今以授子由。使以时修敬。
　　三年。袁州仰山有舍利石塔自然出现。高二十丈○黄庭坚谪居黔南。制酒绝欲。读大藏经凡三年。常曰。利衰毁誉称讥苦乐。此之八风于四仪中未尝相离。虽古之元圣大智。有立于八风之外乎。非学道不知也(大般若经云。菩萨所行于利于衰于毁于誉于称于讥于苦于乐。平等不变)○法云秀禅师谓鲁直曰。君作艳歌荡人淫心。使逾礼越禁。其罪非止堕恶道而已。鲁直自此不复作。李伯时善画马。师戒之曰。为士夫以画行已可耻。况又作马。伯时曰。无乃堕恶道乎。师曰。君思其神骏念之不忘。异日必入马腹。伯时愕然。乃多画观音以洗其过。
　　四年。四明大梅山法英禅师等十八人列状于郡称。杭州僧元照至郡分净土集云是唐慈愍三藏作。虽以劝修净业为名。意实毁谤禅宗指为异见著空之人。英等今检藏经即无此文。遂作解谤一通以诘之。乞取问元照穷核真伪。照无以为答。乃称古藏有本。州司知其理穷。而敬其持律。但令收毁元本以和解之(解谤书刻板在梅山。说义立理最为雅正)。
　　述曰。大智以英才伟器受弘律之任。资持之记与会正并行。而独盛于今时。其为名世有足重者。及观其偏赞净土。述新疏以反智者。假慈愍集以畔六祖。何为其若是也耶。大氐此师检身之学为有余。而明心之道未尽善也。慈愍集已毁。律家犹存新疏。识者必能别之。
　　五年二月。钱唐律师元照于四明开元寺建戒坛。准律如法为东南受戒之胜。
　　元符元年。袁州木平山有舍利石塔自然出现。夜放五色虹光。有丈六佛在月轮中。观音罗汉列侍左右。
　　二年。袁州东山石崖有罗汉尊像出见。○夏四月不雨。袁州守臣王古往祷于木平山圣塔。岩中放光。见白衣大士身金璎珞获舍利。五色大如枣。中有台观之状。复往仰山塔所。见泗州大士维摩罗汉列居左右。已而大雨沾足。郡闻于朝。诏赐木平塔曰会庆。仰山塔曰瑞庆。
　　三年诏治泰陵(哲宗寿陵)登封令(洛阳西京)楼异(四明楼攻愧祖官至尚书)请因余力修嵩高少林道场。官民同役一朝而具。名曰面壁兰若。既而林中产芝草十二本。雨甘露于池上。夜有光属于天。后山陈无已为之记。

　　徽宗(神宗第十子。哲宗异母弟。母钦慈太后陈氏。永祐陵)

　　建中靖国元年。法云寺佛国禅师惟白。撰续灯录三十卷进上。赐御制序○七月东坡苏轼卒于毗陵。时钱济明侍旁曰。公平生学佛。此日如何。轼曰。此语亦不受。遂化。
　　崇宁元年。赦书节文。应天下名德僧道。为众师法未有谥号者。仰所属勘会以闻。
　　二年。赐终南山唐澄照律师道宣谥法慧大师。天竺山慈云大师遵式谥法宝大师。南屏梵臻谥实相大师。孤山智圆谥法海大师。
　　三年。敕迎相国寺三朝御赞释迦佛牙。入内供养。隔水晶匣舍利出如雨点。因制赞曰。大圣释迦文。虚空等一尘。有求皆赴感。无刹不分身。玉莹千轮在。金刚百炼新。我今恭敬礼。普愿济群伦○诏谥白马寺摩腾三藏启道圆通法师。竺法兰开教总持法师。双林傅大士等空绍觉大士。方山李长者显教妙严长者○杨州奏。泗州大圣屡见于普慧塔。
　　四年。金州奏。清湘有豪光见获石罗汉。赐名感应。瑞像迎至精舍。大放光明○尚书王古因阅大藏撰法宝标目八卷。其法于每经之下录出因缘事迹所说法门。使览题便能知旨。沙门梵真为对校。刻其板于永嘉。
　　五年十月。诏曰。有天下者尊事上帝敢有弗虔。而释氏之教。乃以天帝置于鬼神之列。渎神逾分。莫此之甚。有司其除削之。又敕水陆道场内设三清等位元丰降诏止绝。务在检举施行。旧来僧居多设三教像。遂为院额殿名。释迦居中。老君居左。孔圣居右。非所以奉天真与儒教之意。可迎其像归道观学舍以正其名。洛京沙门永道读诏泣曰。域中孔老法天制教。故不违天。佛出世法。天人所师。故不违佛。自古明王奉佛以事上帝者。为知此理也。佛法平等。故其垂教虽圣凡俱会。而君臣尊卑之分莫不自殊。祖宗以来奉法已定。一旦除削。吾恐毁法之祸兆于此矣。闻者为之怃然。
　　大观元年。诏将作监李遇往启圣院移释迦栴檀像置御容殿。舆像已至。而朵殿横梁低不可度。众方惧。像忽敛肩俯首。舆竟度无碍。上下为之鼓舞。上尝闻大后礼像于足下度线。翌旦上幸寺焚香。令小珰持纸度像足。众失声曰。过矣。上益嘉叹○敕道士位居僧上。○敕左街净因寺道楷。迁主法云。赐紫衣定照禅师。楷表辞曰。贫道幼别父母。为之誓曰。出家之后期不以利名为求。当一意学道报罔极度生灵答君恩。有渝此心永弃身命。今若窃冒[冗-几+龍]荣。则上负亲心下违本誓。敢辞。上遣开卦尹李孝寿赍敕书谕之。楷确执不回。上怒收付狱。有司问。长老有疾法应免罪。楷曰。平生不妄语。岂敢称疾罔上。遂受罚。著逢掖流淄州。都城道俗莫不流涕(音体眼泪)。
　　二年正月。上受八宝大赦天下。敕淄州道楷自便。师归隐芙蓉湖之庵居。学者益至。朝廷闻之赐额华严○西京宝应寺僧孔清觉。居杭之白云庵。依仿佛经立四果十地。分大小两乘造论数篇。传于流俗。从之者称白云和上。名其徒曰。白云菜。其说专斥禅宗。觉海愚禅师力论其伪。坐流恩州。
　　鉴曰。白云之徒几与白莲相混。特以无妻子为异耳。人见其晨夕持诵躬耕自活。为似可敬。然察其愚痴诞言妄干正道。则识者所当深嫉而力排之也。
　　三年。敕勋臣戚里应功德坟寺自造屋置田止赐名额蠲免科敷从本家请僧住持。不许指占有额寺院充坟寺功德。许御史台内侍省弹劾施行。
　　致和元年。敕先圣庙用二十四戟。曾参等所封侯爵犯先圣讳。甚失弟子尊师之礼。别拟封者七人(曾子先封瑕丘伯。司马牛楚丘。子张宛丘。石处营丘。琴开顿丘。南宫子容龚丘。已上六人在七十弟子数。左丘明瑕丘。谷梁赤龚丘。戴圣楚丘。已上三名在从祀数)。
　　述曰。世之为儒者。知尊夫子为先圣。而不知避其讳。如唐宋诗人好以先圣名为戏。其不知礼若是。退之诗云。乘槎追圣丘。欧阳诗云。仁义丘与轲。又丘门安敢辄论诗。二儒排佛老尊孔孟。常切切然。而反侮圣人之名。韩欧尚不知礼。余不足责也。大哉。祐陵之知尊先圣也。谓曾子等封邑犯讳。为失弟子之礼。而别拟其封。后世为儒者有能推此意义达之中朝乞行回避之条。岂不为儒门之有师法。
　　筠州沙门惠洪(字觉范)坐交宰相张商英节使郭天信流崖州。灵源清禅师闻之叹曰。兰植中涂。必无经时之翠。桂生幽壑。终抱弥年之丹。古人谓。聪明深察而近于死者。好议人者也。在觉范有之矣。
　　二年。侍郎边知白。自京师至临川。触暑成病。忽梦白衣天人以水洒之。顶踵清寒。觉而顿爽。于是集古今灵验。作观音感应集四卷行于世(刻板上竺)○嘉州奏。风雷折古树。中有定僧爪发被体。诏舆至禁中。译经三藏金总持。令击金磬以觉之(音教误也)询其名。曰我远法师弟慧持也。因游峨眉至此。问欲何归。曰陈留古树中。诏以礼送之。因图形制赞云。七百年来老古锥。定中消息许谁知。争如只履西归去。生死何劳木作皮(凡三偈今录其一出普灯)。
　　述曰。持师本传。谓在[郫-卑+((白-日+田)/廾)]县龙渊顺寂。有临终遗命。今乃云游峨眉至此。意者圣师神化。不可以生死之迹为之拘也。
　　三年。译经三藏明因妙善普济大师金总持。同译语仁义。笔受宗正。南游江浙至秀州车溪。密印寺沙门澄鉴。问三衣右会及旋绕左右。总持答曰。圣教但言以衣覆身。不曾挂于肩上。西天绕旋自北至东耳。
　　述曰。自昔议右绕(绕围也作绕者缠也非)如因草庵之立言有二句。自佛之右。自我之右。尽矣。然草庵误执自我之右。谓右袒(便于执作)右胁(是吉祥卧。涅槃经头北足南面西背东)右回诠善(文句记云。左回偏僻以表恶。右回便易以表善。左回如考。右回如老)圣发右旋(凡人左旋唯佛发右旋)皆是自我义。遂于涅槃金棺右绕自东而南。谓是译人之误。而不知其自误也。夫自我之右。自用也。自佛之右。绕佛也。今所立义。是绕佛而恋慕也。何关自我之用耶。大经右绕拘尸。正是此义。今人右绕多用自佛。其事已定。尚恐惑于草庵之言。故不得不辩。金总持自北至东。正自佛之右也。若南山东回北转。自是说戒集众之义。此自我之右也。毋惑。崖州惠洪得旨自便。
　　四年。方士言。陈留八关寺佛指。乃海狗指耳。有诏取验。火焚铁捶十余日。色不变。敕加礼还之。
　　六年九月一日。杭州灵芝元照律师趺坐迁化。谥曰大智。毗尼之学亲自佛制。文殊已下不措一辞。如世礼乐征伐自天子出。自大法东度律学未明。至唐正观南山律师。始作戒疏业疏事钞。以弘四分。流传四百载。释义六十家。唯允堪师会正记。独为尽理。至照律师始约法华开显。作资持记以明南山之宗。于是会正资持。疏为二派。
　　七年。初永嘉道士林灵素。挟妖术游淮泗。乞食于僧寺。是年至楚州。与僧慧世。抗言相欧。辨于官。郡倅石仲喜其口辨脱之。挈入京师。谒太师蔡京以为异人。引见上。即诞言曰。上即天上长生帝君居神霄玉清府。弟曰青华帝君。皆玉帝子也。蔡京即玉清左相仙伯。灵素乃书罚仙吏褚惠也。上大喜。赐号金门羽客。筑通真宫以居之。因自号教主道君皇帝。建宝箓宫设长生青华二帝像。诏改天下天宁观为神霄玉清宫。灵素既得幸。念楚州之辱。日夜以毁佛为事。引方士刘栋为己助。上益安其说(云云)。初是上尝梦赴青华帝君召游神霄宫。觉而异之。敕道录徐知常访神霄事。或告曰。太一宫道堂林道士。累言神霄。尝作诗题于壁。知常以闻。召入见。上问曰。朕昔见东华帝君闻改除魔髡之语。何谓也。灵素遂纵言曰。佛教害道久矣。今虽不可灭。宜与改正。以佛刹为宫观。释迦为天尊。菩萨为大士。僧为德士。皆留发顶冠执笏。诏可(耿延禧作林灵素传)。
　　赵氏宾退录云。东坡守杨州。梦行山间。一虎来噬。有道士叱虎去。明旦一道士投谒曰。夜出不至惊否。坡咄曰。鼠子未欲杖汝背。汝谓吾不知汝子夜术耶。道士骇而退。徽宗梦神霄。盖此类也。
　　述曰。明皇梦空中楚金二字。为书多宝塔额。肃宗梦僧诵宝胜如来。代宗梦游山寺。本朝仁宗梦景德寺门龙蟠。神宗梦神僧驰马空中。此皆佛力法力。诸师慈善根力。自然感化之所致耳。非同神霄子夜妖术之比。恐痴人妄引自证。故不得不区别之。
　　诏法灯禅师住襄阳。鹿门郡将讽诸山辨金帛。诣京师作千道斋。师曰。童牙事佛且非风狂。岂当用十方檀施千里以媚道士。郡将愧而止。丛林闻而壮之。西蜀宝梵大师昭符。鲁直称之曰。知文知武染衣将相也。其嗣圆明大师敏行。子瞻称之曰。读内外教博通其义。以如幻三昧为一方首者也。灯父事圆明。大父事宝梵。有自来矣(石门文字禅)重和元年七月。诏建寿山艮岳。时大旱。灵素祷雨无验。蔡京始言其奸伪。上不听。通真宫一静室常封钥。京遣人廉之。有黄罗帐朱漆倚卓。京具以奏。随驾往视之。但粉壁明窗而已。京惶恐待罪。
　　宣和元年正月。诏曰。自先王之泽竭。而胡教始行于中国。虽其言不同。要其归与道为一教。虽不可废而犹为中国礼义害。故不可不革。其以佛为大觉金仙。服天尊服。菩萨为大士。僧为德士。尼为女德士。服巾冠执木笏。寺为宫。院为观。住持为知宫观事。禁毋得留铜钹塔像。初释氏之废。外廷莫有承向者。开封尹盛章为奸人激以利害。始为之从。乃以上旨谕蔡京。京曰。国家安平日久。英雄无所用。多隐于此徒。一旦毁其居而夺之衣食。是将安所归乎。必大起怨咨聚而为变。诸君他日盍使谁任其咎。上闻之。怒曰。是辈欲惧我耳。京家人劝之曰。上怒矣。京曰。吾以身当之以报佛。会僧徒将投牒于京求辨论。盛章廉得之。捕其首高僧。日华严朋觉二律师。凡七人杖杀之。左街宝觉大师永道上书曰。自古佛法未尝不与国运同为盛衰。魏太武崔浩灭佛法。未三四年浩竟赤族。文成大兴之。周武卫元嵩灭佛法。不五六年元嵩贬死。隋文帝大兴之。唐武宗赵归真李德裕灭佛法。不一年归真诛德裕窜死。宣宗大兴之。我国家太祖太宗列圣相承。译经试僧大兴佛法。成宪具在。虽万世可守也。陛下何忍。一旦用奸人之言为惊世之举。陛下不思太武见弑于阉人之手乎。周武为铁狱之囚乎。唐武受夺寿去位之报乎。此皆前监可观者。陛下何为蹈恶君之祸。而违祖宗之法乎。书奏。上大怒。敕流道州。上以京执不肯行。遂罢辅相之议。专决于左右。盛章逼僧录洪炳。上表奉旨。于是尽改僧为德士。悉从冠服。否则毁之。京数恳列于上前曰。天下佛像非诸僧自为之。皆子为其父。臣为其君。以祈福报恩耳。今大毁之。适足以动人心念。非社稷之利也。上意为之少回。
　　述曰。蔡京初见灵素以为异人。引而进之。将结知于上。以固其宠耳。及灵素得君而横罢佛兴道。京始惧物论。亟言其妄无及矣。亦犹京初荐童贯以为能事。及专主北伐不悉禀庙堂。京始大疾之。屡言其过无及矣。大抵蔡京以奸人之资欲引党助己以专国政。而童贯灵素亦奸人之流。故不能相容。而反相疾。然则蔡京之进二奸不能无罪矣。或谓京能言二奸之罪者知悔举也。则将应之曰京以二奸专擅不与己协。言其过者疾之之辞。非同中正君子之清议也。
　　泗州浮图僧伽像。将加以冠。忽风雨晦冥。裂其冠堕门外。太守闻之大惊。遽诣像前谢曰。僧伽有灵安敢再渎(独醒志)○敕废乾明寺为五寺三。监杨戬议废太平兴国寺为邸肆民舍。初折正殿瘗佛像于殿基之下。肢体破裂已而戬病胸腹溃裂而死(夷坚志)○诏天下建神霄宫。州郡惮费。多以巨刹易其额。太平州将折承天寺。一之日董役官兵坠马死。二之日都匠坠屋死。三之日兵官堕马折臂。主其议者石仪曹一子十岁为金甲神褫去其衣。纳于浴室火龛中。闻神言曰。石某绝嗣。是年子亡。石客死京师○永道至道州。郡守僚属同时梦佛像荷枷入城。翌日师至。守知其异令善待之。城中军民多患寒疾。或求救于师。师素受西天真言法。病者饮所咒水及为摩顶无不愈。求者既多。乃为沼于营内以咒之○三月京师大水。鼋鼍出于院舍。宫庙危甚。诏灵素率道士治水。屡日无验。役夫数千争举挺欲击杀之。灵素走而免。上闻之不乐。俄而泗州大圣见于大内凝立空中。旁侍慧岸木叉。上焚香拜祷。大圣振锡登城诵密语。顷之一白衣裹巾跪于前。若受戒谕者。万众咸睹。疑龙神之化人也。既而水退。诏加僧伽大圣六字师号。灵素复劝上削去之。以舍人许翰制辞太褒罢其职○九月台臣卒僚属奏。林灵素奸邪小人。妄议迁都改除佛教。罪当诛戮。不报○十月灵素与宦官分党交诤。又于道上冒太子节。上始恶之。榜于神霄宫曰。褚惠罪恶不悛。帝命削其仙籍永为下鬼。十一月放灵素归温州。赐死于道。嘱门人归葬为数虚蒙(高宗幸江心。改其故宅为寺。遣人发其蒙。将加戮焉。以不知其处。遂止)于是内外俱以废佛教之罪归之○余姚法性行持禅师。初受请过上虞。邑令王君请说法要。师登座云。头戴乌巾身披鹤氅。分明好个神仙。解弄曹溪伎俩。令与大众皆击节长叹。时会中有垂泣不能已者(师号牧庵。得法于象田卿和上。其家为四明卢氏。于志磐为高伯祖。历位雍熙云门雪窦护圣。名列祖图)○石门惠洪禅师寓湘西谷山。取云门临济两宗。自嘉祐至政和。凡八十一人。为禅林僧宝传三十卷。自宁通慧之后。传僧史者唯师而已○昔云居祐禅师。于宏觉禅师塔东作卵塔曰。凡住持者非生身不坏。火浴无舍利者。皆以骨石填于此。其西作卵塔曰。凡僧众迁化者藏骨石于此。谓之三塔。白云端禅师曰。天下丛林之兴大智之力也(百丈谥大智)祖堂当设达磨像于中。大智像西向。开山像东向。不当止设开山而略其祖宗也。觉范论之曰。白云云居识度高远斯可为天下法也○八月下诏曰。向缘奸人建议改释氏之名称。深为未允。前旨改德士女德士者。依旧称为僧尼○九月诏大复天下僧尼。道州永道量移近郡(已上杂见国朝会要。本朝通鉴。道法师传。林灵素传)。
　　述曰。佛法厄运。故必有奸人为之乱法。而主上竟受其蔽。及运当泰来故众人交攻。主上一窹。于是降诏自洗。指灵素为奸人。而且大复佛法。初蔽后明。皆法运使之而然也。
　　七年四月。四明东湖二灵山知和庵主亡。师晚事南岳辩师(嗣东林总禅师)因游方至四明郡。以名刹邀之。力距不受。问其故。曰近世住山者多以贿得。吾耻之弗为也。正言陈禾与之游。自雪窦招居二灵山金襕庵。三十年不出山。问道者以未至其居为之耻。尝有一虎为侍。师既亡。虎卧死于烬余之地。三年有僧自蜀来问。海尊者何在。人言此但和公耳。蜀僧曰。正其人也。见其塔曰。此非吉地。岁余劝土人为结石龛易葬之。见骨身舍利盈溢光耀林表○六月道州永道得旨放回。敕住昭先禅院。赐名法道以旌护法○八月诏罢黄老学。
　　八年七月。吴国公主敬重空门。敕品官庶民如有毁辱僧尼骂称秃字者。照祥符三年指挥治罪○十二月上逊位于皇太子。居龙德宫称太上皇。
　　述曰。恭惟　道君上皇。以聪明神武之姿。当天下之无事。其于法　祖宗之崇佛。可谓至矣。赐续灯录制序。追谥汉唐诸祖师恭礼释迦佛牙。为之制赞。此十六年之良心也。一旦奸人用事。尚道而毁佛。于是上心始惑。而宣和废释之诏行矣。既而天降鸿水。役夫举挺以逐灵素。忤宦者之党冒储君之节。上始大恶之。榜罪于门放死于路。亟下诏罪。已大复佛法罢黄老学。然则上之良心。犹故不失。是盖大法之厄运。而魔外得以肆其奸也。何伤乎道君之聪明神武哉。

　　钦宗(徽宗长子。母恭显皇后王氏。四月十三日乾龙节。陵名永宁)

　　靖康元年正月。金虏犯阙。二月金虏退○诏曰。比自大观初圣节行香。许就道观。今后道君圣节仍就道观。若乾龙节仍就佛寺建道场。一月一依祖宗旧法。其道士官阶并与追毁○十一月金虏再犯阙。诏皇弟康王为天下兵马大元帅。
  </div>
  <div class="pagination">
   <a href="佛祖统纪_page62.html">
    上一页
   </a>
   <span>
    ...
   </span>
   <a href="佛祖统纪_page58.html">
    58
   </a>
   <a href="佛祖统纪_page59.html">
    59
   </a>
   <a href="佛祖统纪_page60.html">
    60
   </a>
   <a href="佛祖统纪_page61.html">
    61
   </a>
   <a href="佛祖统纪_page62.html">
    62
   </a>
   <span class="current-page">
    63
   </span>
   <a href="佛祖统纪_page64.html">
    64
   </a>
   <a href="佛祖统纪_page65.html">
    65
   </a>
   <a href="佛祖统纪_page66.html">
    66
   </a>
   <a href="佛祖统纪_page67.html">
    67
   </a>
   <a href="佛祖统纪_page68.html">
    68
   </a>
   <span>
    ...
   </span>
   <a href="佛祖统纪_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
