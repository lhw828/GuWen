<!DOCTYPE html>
<html>
 <head>
  <meta charset="utf-8"/>
  <title>
   释鉴稽古略续集 - 第 5 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释鉴稽古略续集 - 第 5 页/共 10 页
  </h1>
  <div class="content">
   庚戌洪武三年正月。追封外大父为杨王。立庙京师亲祭之　二月王袆教大本堂　诏免三省十六郡今年税粮。
　　别峰禅师　讳大同。字一云。上虞王氏子。母陈氏临诞。父见庞眉异僧振锡而入揖问曰。和尚何来。曰昆仑山。竟排闼趋内室。俄而师生。因知其再来人也。舍入崇胜寺。剃染究清凉宗旨于春谷法师。精四法界观于古怀肇公。见晦机熙公深有悟入。见中峰禅师。托以弘扬贤首之教。特书偈赞清凉像付之。师大喜曰。吾今始知万法本乎一法。不识孰为禅。又孰为教也仍侍春谷分座。讲华严大经。延祐间屡住净土寺景德东塔宝林诸刹。然宝林乃清凉国师肄业之地也。师居之而来学者甚众。至正初赐佛心慈济妙辨之号。并金斓法服。岁旱。师爇臂香请雨大澍。洪武初年。钟山法席召见武楼。赐宴禁中馈币金珍物。以荣其归。师持律甚严。一钵外无长物。惟有书史五千余卷。洪武二年冬示疾。三年春三月十日说法。辞众归方丈坐逝。寿八十二。腊六十五。所著有天柱稿宝林类编等集。行世。
　　白云禅师　讳智度。号白云。丽水人。族姓吴。母叶氏。年十五投禅智寺空中假公。剃染受具。深习禅定达旦不寐者三载。于白云山筑旧福林院以居。阅楞严圆觉二经。见灵岩芝公．断崖义公．无见睹公。深得禅宗奥旨。又见无方普公小隐大公。机缘吻合旋归福林。与毒种昙公成山钦公互相策励。惟恐失之。洪武二年诏天下名僧。而师预焉还居虎跑复趋华顶。是年二月微疾回至福林。三月日沐浴易衣书偈曰。无世可辞无众可别。太虚空中何必打橛。掷笔而逝。寿六十七。腊五十二。阇维舍利五色。齿牙数珠不坏云。
　　四月册封诸皇子为王。封第二子樉为秦王。第三子棡为晋王。第四子棣为燕王。第五子橚为周王。第六子植为楚王。第七子榑为齐王。第八子梓为潭王。第九子杞为鲁王。第十子檀为蜀王。侄孙守谦为靖江王。皆授以册宝。设置相傅官属　定科举格。初场各经义一道。四书义一道。二场论一道。诏诰表笺内科一道。三场策一道。中式者后十日。以骑射书算律五事试之。
　　危素字大朴。金溪人。以文学知名。元末官至学士。元亡欲投井死。僧大梓挽出曰。国史非公莫知。公死是死国史也。后仍为学士谪和州。
　　夏久不雨。上躬自祷。素服草履步诣山川坛。昼暴于日。夜卧于地。皇太子捧榼进农家食。杂麻麦菽粟。凡三日既而大雨。四郊沾足。
　　古庭法师　讳善学号古庭。姓马氏。年十七为大僧。投宝觉简公。习华严宗旨。简公曰。学上人可谓。名实相副矣。名称勃然推为人望。别传教公．古由滋公。无言宣公。俱以上席聘之。师还东林隐居。专修白业。行华严忏法。修净土五悔诸文。藉是以祈生安养。众请主阳山之大慈。大弘贤首之教。以续佛慧命。岁旱为众祷雨辄应。是年四月二十日。以官赋违期。徙抵池阳而化。年六十四。于宿业不逭也。
　　楚石禅师　讳梵琦字楚石。明州象山朱氏子。母张梦日堕怀而生。师襁褓时。有神僧摩其顶曰。此佛日也。他时能照烛昏衢。因小字昙耀。七岁读书。即了大义号为奇童。九岁投永祚寺讷翁出家。依崇恩询公剃染。往昭庆受具戒。随询师住道场司藏室。阅楞严经有省。参元叟端公。问云。言发非声色前不物。其意何如。叟就以师语诘之未彻。会元英宗金书大藏。应选上京。一日闻城楼鼓声汗下如雨。曰径山鼻孔今日入吾手矣。偈云。舍得红炉一点雪。却是黄河六月冰。再参元叟一见谓曰。西来密意喜子得之矣。出世海盐福臻。升主永祚。创大宝阁铸千佛圣像。建七级浮图高二十四丈。功垂就势偏将压。师祷之夜乃大雨风。闻鬼神相语。曰天宁塔偏亟往救之。迟明塔正如初。迁杭之报国。转嘉兴之本觉。构万佛阁宏伟壮丽。俨若天宫下移人世。帝师嘉其行业。赐以佛日普照慧辨之号。颇符昔日神僧之谶。顷赴报恩之请。退筑西斋以终老焉。洪武元年赴蒋山法会。师升座说法。二年复然。赐宴文楼下。亲承顾问馈以币金。三年七月示疾。具浴书偈曰。真性圆明本无生灭。木马夜鸣西方日出。谓梦堂曰。吾将去矣。堂曰。子将何之。师曰西方。堂曰。西方有佛东方无佛耶。师厉声一喝泊然而逝。是月二十六日也。茶毗齿舌数珠不毁。舍利累累如珠。塔于天宁永祚寺。寿七十五。腊六十三。师所著有六会语录．净土诗．上生偈．北游凤山西斋三集。和天台三圣诗。及永明寿陶靖节林和靖诸作。为国初第一等宗师云。
　　十一月。斑爵行赏。封公者六人。李善长宣国公。授开国辅运推诚守正文臣。进封韩国公。徐达信国公。授开国辅运推诚宣力武臣。进封魏国公。常遇春封郑国公。冯胜封宋国公。李文忠封曹国公。邓愈封卫国公。封侯者二十八人(不录)封汪广洋忠勤伯。刘伯温为诚意伯。
　　铁券　其形如瓦。面刻诰文。背镌免罪减死之数。字嵌之金。高广有差第为七等。刻而为二。一颁功臣。一藏内府。有故则取合之为信。帝宴功臣罢有云。明者当烛于未形。昧者犹蔽于已著。事未形犹可图也。患已著则无极矣　人处富贵。欲不可纵。欲纵则奢情不可佚。情佚则淫奢。淫之至忧危乘之。今与卿等恐久而忘。故戒勉之。
　　杰峰禅师　讳世愚号杰峰。西安人。族姓余。母毛氏。梦观音送青衣童子而生。师自幼好礼佛塔。长依显教孤岳剃度。刺血书金刚经。谒古崖纯公．石门刚公。得闻用力之要。兀坐如枯株。又见布衲雍公断崖中峰诸善知识。参大慈山止岩成禅师。指示力究而得大悟。偈云。夜半忽然忘月指。虚空迸出日轮红之句。止岩印可。服劳三载后。兴复西安福慧古刹。帝师闻之。赐以佛智弘辩之号。迁主石溪兴龙禅寺。向化者甚众。连应古望．龙眼．宝盖．普润四刹。皆为第一代。洪武三年冬十二月。赴郡守黄公水陆大斋。佛事罢示疾。勉众以精进入道。书偈云。生本不生。灭本不灭。撒手便行。一天明月。掷笔而化。寿七十腊五十。塔于乌石慈云院。有二会语录弟子十五人云。
　　辛亥洪武四年正月李善致仕　刘伯温归老田里　赐皇太子玉图书。曰大本堂记。中官图书曰厚载之记。
　　介庵禅师　讳辅良字用贞号介庵。吴县人。范姓文正公之十世孙也。父伯和。母郑氏。师幼禀出尘之相。十五从迎福院寿弥剃染具戒。慨然曰。学佛将以明心。心非师无以明。终日墙面可乎。事北禅泽公以习天台教观。因士瞻杓公策。见笑隐诉公以究禅宗大旨。次与石室瑛公纵横叩击。出世嘉兴资圣寺说法。增崇殿宇。迁天章移中天竺。倾向日众。最后兴建灵隐古刹而终焉。是年正月十六日逝。世年五十五。腊四十。阇维齿牙坚洁。舌根红润皆不坏。舍利盈升。
　　九奏乐章　冷谦制。一曰本大初。二曰仰大明。三曰民初生。四曰品物亨。五曰御六龙。六曰泰阶平。七曰君德成。八曰圣道成。九曰乐清宁。上曰。礼以导敬。乐以宣和。不敬不和。何以为治。
　　冷谦　字启敬。杭州人。精音律善鼓瑟工绘画。元末以黄冠隐居吴山顶上。飘然有尘外之趣。国初召为太常协律郎。郊庙乐章多所裁定。常遇异人传仙术。能隐身于瓶。呼则应。碎瓶而片片皆应。
　　八月上手书问刘基以天象事。基条答。以为雪霜之后必有阳春。今国威已立。宜少济以宽。上以其书付史馆。或有言杀连三十年未除者。基曰。若使我当国扫除俗弊。一二年后宽政可复也(按杀运至靖难后除)。
　　觉原禅师　讳慧昙。字觉原。天台人。族姓杨。母贾氏。梦吞明月珠而生。依法果寺大均出家。十六受具戒。学律于昭庆果公。习律于高丽教公。听止观于上竺澄公。时笑隐诉公。敷禅宗于中竺。师往陈求道之切。公曰。从外入者即非家珍。道在自己。奚向人求耶。师退凝神独坐久之。公一日举百丈野狐语。师大悟曰。佛法落吾手矣。只为分明极。翻令所得迟。公曰。尔见何道理。敢尔大言耶。师展两手曰。不值半文钱。公额之。从诉公于龙翔寺随之。以见元文宗于奎章。师能神气恬然。诉公云。真吾家师子儿也。后出世牛头山之祖山堂。殿阁一新。迁清凉广慧禅寺。起废一如牛首。帝师嘉之授以净觉妙辨之号。太祖定建业。师谒见于辕门。大祖一见而叹曰。此福德僧也。命主蒋山太平兴国寺。次年诏主大天界寺。每设法会。师必演扬。车驾数临恩赐优渥。帝书天下第一禅林悬于三门。洪武元年开善世院授从二品。以师为演梵善世利国从教大禅师。住持天界。统诸山释教事。颁降诰命俾服紫衣。僧有行非法者。有言当痛治。师曰谚有之。大林有不材之木能尽去乎。秖益释门之丑耳。事呈露勿恕可也。洪武三年奉使西域。四年九月有疾呼左右曰。予不能复命矣。遂卒寿六十八。腊五十三。外国王以香棺香薪茶毗。瘗灵骨于其国辟支佛塔之侧。门友宗泐奉遗衣。藏于南京聚宝山雨华台之间云。
　　瞽庵禅师　讳显示号瞽庵。姓卢。母金氏。梦观音大士现五色云中而生。二十一投悟本院一山元公。剃落具戒。首谒天岸指见佛海。精究天台教观。大小部文义悉贮胸中。叩之则辩说如注。更亲虎岩颐公贤叟思公。而道益进。出世隆寿教寺增辉旧制。迁显严教寺残毁重新。受聘主崇恩演福教寺。汲引方来竭尽平昔所蕴。后山栖专志于西方净土之业。终日系念屡有灵验。是年月日顺寂。
　　壬子洪武五年。上以历代传国玺。未得遣将觅之　三月给僧道度牒。命赈给无告老幼男妇　诏各有司。举行乡饮酒礼　春即将山寺。建广荐法会　命四方名德沙门。先点校藏经。
　　御署曲名　命宗泐撰献佛乐章。既成呈进署名。一曰善世曲。二曰昭信曲。三曰延慈曲。四曰法喜曲。五曰禅悦曲。六曰遍应曲。七曰妙济曲。八曰善成曲。敕太常谐协歌舞之节用之。著为定制。
　　广荐法会　时海宇无虞洽于太康。文武恬娱雨风时顺。上是恭默思道端居。穆清重念。元季兵兴六合雄争。有生之类不得正命而终。动亿万计灵氛纠盘。充塞上下吊奠靡至。茕然无依。天阴雨湿之夜。其声或啾啾有闻。宸衷[書-曰+((口*口)/皿)]伤若疚在躬。且谓洗涤阴郁升陟阳明。惟大雄氏之教为然云云　宋文宪公。有记有诗。备护法录　蒲庵禅师来。复有钟山稿一编。备录本末。及祥异诸事尤悉　命僧道录司造周知册。颁行天下寺观。凡遇僧道到处。即与对册。其父母籍。告度月日。如册不同即为伪僧。
　　孤峰禅师　讳明德号孤峰。昌国人。族姓朱。母黄氏梦僧玠公托宿遂娠。师生幼时即好趺坐。十二为横山锡公弟子。诣五台受戒。首谒竺西坦公。闻举世尊拈花之事而有省。次见晦机熙公。明极峻公。而了无障碍。又遇竺田霖公。举泥牛入海公案。而群疑顿释。又与仲方伦公。结庵于桃花坞。相与激扬阅华严大经。出世于东禅寺。再迁集庆之保宁。煅炼来学兴复破坏。帝师授以圆明定慧之号。副以金斓法衣。一时缙绅莫不愿与之交。三迁湖之道场。建造次第就绪。又赴杭之净慈之请。逮入国朝。谢归道场竹林庵。一日戒其徒曰。吾身虽微。一真之性与如来等。世相起灭无异石火电光。昼夜勤行毋生退转。书颂入灭。寿七十九。腊六十二。瘗骨东冈。四会语录行世。
　　璧峰禅师　讳宝金。号璧峰。永寿人。族姓石。父称长者。母张氏。嗜善弗倦。有持钵僧。以观音像授张嘱曰。谨事之当生智慧之男。未几生师。白光照室。六岁依云寂温法师为弟子。剃染受具。诣讲肆穷性相之学。演说如贯珠然。次见如海真公于西蜀。示以道要。师大起疑情。寝食为废者三年。若得尘劳暂息。又至胁不沾席者三年。自是得大定力。一日闻伐木。声曰。未生前之事。吾今日方知其真耳。急往求证于真公。公反覆辨诘甚力。至画三十圆相以示。师一一具答。公曰。汝今方知佛法宏胜如是也。师往五台验知前生。见文殊瑞应。建灵鹫庵以居众。负米来施者甚广。元顺帝召至燕京。赐以金纹伽黎衣。次年召见延春阁。命建坛祷雨辄应。赠以金缯。受之以赈饥乏。特赐寂照圆明之号。诏主海印禅寺。已而[怡-台+(懇-心)]求还山。洪武三年诏至南京。见太祖于奉天殿。留于大天界寺。时召入问佛法及鬼神情状。奏对称旨。四年赐馔于崇禧寺。五年正月既望。上行献佛之礼。敕师施摩伽斛食。以赈幽冥。宠赉优渥赐诗十二韵。有玄关尽悟。已成正觉之言。六月四日沐浴坐逝。寿六十五。腊五十九。荼毗舍利五色。齿舌数珠不毁。师丰伟端重。福慧双足所至皆化。不啻生佛出现云。
　　用拙法师　讳祖你。字日章。号用拙。常熟张氏子。祝发后东游四明。时我庵无公住延庆。石室瑛公居育王。皆待以忘年。后嗣法于竹屋净法师。出世永定教寺。继迁昆山广孝。嘉定净信。而主教吴下垂五十年。洪武初。预选高行。有旨就天界寺说法。上数召入禁中。奏对称允。加赐慈忍法师之号。后赐归故里而终焉。
　　癸丑洪武六年。普给天下僧度牒。前代多计僧鬻牒。号免丁钱。诏蠲之。赐来朝守令官酒馔。复谕以勉修厥德。广施惠政　金陵城完。上与刘基同阅视。上曰。城高若此。非人可逾。基曰。殊非燕能飞入耳　后燕王入金陵。遂符此谶　访求贤才于天下曰。世有贤才国之宝也。古之圣君汲汲于求贤。盖贤才不备不足以为治。鸿鹄之能远举者。为其有羽翼也。蛟龙之能腾跃者。以其有鳞鬣也。人君之能致治者。以其有贤人而为之辅也。今山林之士。岂无文艺德行之足称。有司礼送至京。用之以图至治　上咨治道于桂彦良对曰。道在正心。又曰。用德则逸。用法则劳。法以靖民则民劳而弗靖。德以靖民则民靖于德矣。上曰。卿帝者师也　诏以故元释帝师喃迦巴藏卜。为炽盛佛宝国师。自是番僧。有封为灌顶国师。及赞善王．阐化王．正觉大乘法王．如来大宝法王者。俱赐印章诰命。领其各本国人民。间岁朝贡　五月祖训录成　上命礼官。参考历代帝王有功生民者。立庙祀之　诏以恒言注释经书。使人皆通圣贤旨意。注成以进。赐名群经类要。
　　无梦禅师　讳昙噩。字无梦。号酉庵。慈溪人。族姓王。母周氏。幼业儒。藻思浚发。礼广法院子文良公为师。就雪庭传公剃染。受戒昭庆。性相之学无不该练。后依元叟端公。咨叩朗然。延祐初奉诏敷陈。金山水陆佛事。至元间出世庆元之宝庆。再迁开寿。三转国清。帝师嘉之锡以衣号。海风飘荡屋庐遍覆。师能坐镇不倾。师戒诸徒众曰。研究空宗。当外形骸忘寝食。以消累劫宿习。然后心地光明耳。洪武二年诏征有道僧。而师预焉。馆于天界寺。既奏对。上悯其年耄放令还山。是年二月命弟子曰。三界空华如风卷烟。六尘幻影如汤沃雪。亘古亘今唯一性独存。吾将入灭。听吾偈。曰吾有一物。无头无面。要得分明。涅槃夜看。言讫敛目而逝。年八十九。塔于天台清凉山云。
　　时崇尚释老徒众日盛。上令郡县择有戒行者。领其事。
　　逆川法师　讳智顺。字逆川。瑞安陈氏子。其大父母精修白业。既殁莲华现门屏间。母娄氏供智者大师像以求子。一夕梦。僧顶有圆光。逆江流而上。招娄氏谓曰。吾当为汝之子。师生美质夙成。七岁出家习法华经。三月通诵。为无相院觉源璇公之嗣。依横云岳师。究三观十乘之旨。从毒海清师为纲维之职。参铁关枢公得领心要。真积既久触发妙机。又参千岩长公。归证枢公反覆辨诘。始成嘱付。初主报恩。次拓何山。又开山于归原寺。朝廷为降院额。赐师佛性圆辨之号。并金伽黎服。温城净光塔坏。师悉力整完。东禅废刹。师落其成。料理种种诸事皆有成绪。人曰。使吾师总戎。则无败北之患矣。千佛院万佛阁。师一措置。焕乎维新。洪武初年钟山法会。师与其列后住净慈。会朝廷征有道浮屠。以备顾问。师至南京四阅月。书偈而逝。是年八月二十日也。舍利无数瘗聚宝山。有五会语录善财偈行世。
　　大千禅师　讳慧照。字大千。永嘉麻氏子。母黄氏。父母保惜如珠。十五依良公剃落具戒。谒晦机熙公东屿海公石林巩公。究明人事兼精教乘。见无言宣公于杭之净慈。后出世于明庆。诲众曰。佛法欲得现前莫存知解。一物不立而起居自在。闻者悦怿。迁四明之宝陀。一以厚德载物众服其化。尝垂三关语以验学者。后筑室曰梦庵。自号梦世叟。掩关独处凝尘满席不顾也。是年十月朔。召弟子曰。吾将西归。恬然而寂。寿八十五。腊七十。阇维牙齿眼精数珠不毁。舍利五色。瘗于梦庵之后。有语录行世。
　　甲寅洪武七年。宋濂等纂修大明历日成。凡一百卷。又择言行之大者。为皇明宝训五卷。
　　上谓宋濂曰。朕之为君。上畏天地下畏兆民。兢兢业业不敢自逸。宋濂对曰。陛下此心。乃古先帝王之心也。慎终如始天下幸甚　太祖诏曰。曩因天下大乱。死者不可胜数。生者备历艰辛。已有年矣。朕起布衣削群雄。定祸乱改元洪武。今纪七年。但才疏德薄日夕虑上帝有责。思之再三。惟兵后苦殃者。朕失抚养存恤。盖军士为朕开拓疆宇。奋不顾身。没于战场。尸不至家。魂无所依。父母年高。妻寡子幼。一旦抛弃至今不能存活。此朕之过也。民间经年避难。父南子北至今不能会聚。奉养者有之。亦朕之过也。兴言至此实可悯伤。今诏天下有司。各各具名以言。朕当会居存养使不失所。
　　日本禅师　讳印原。字古先。相州藤氏。生有异征。幼多奇志。八岁归桃花悟公。十三剃度具戒。奋然南游。初参无见睹公。指见中峰本公。给侍左右屡呈见解。峰呵曰。根尘不断如缠缚。何虚妄尘劳。皆非究竟事也。师愈精进久之有省。现前境界一白无际。入室印决超然领解。峰嘱以善自护持。时虚谷灵公。古林茂公。东屿海公。月江印公。师咸往谒焉。以丛林师子儿称之后。同情拙澄公入日本。建立法幢化行遐迩。殊有力焉。出世慧林祝香嗣于中峰。次主等持教寺及真如万寿净智等刹。又住持普应寺长寿院。兼主圆觉建长。后退老长寿。是岁春正月示疾。至二十三日召门人曰。尔等恪守吾平日所训。使法轮永转可也。大书心印二字付额其塔。寿八十。腊六十云。
　　愿证姓李字大猷。姑苏人。母陶氏祷观音大士而生。幼即颖悟异常。学佛于顿觉兰若祝发受具。与僧法秀游得友益焉。谒南京净觉法师。师曰。子才锐甚宜留意文学。他日期子弘宗扶教也。于是竺坟鲁典无不研穷之。著为文辞森然有奇气。出世水西寺迁吴兴之道场。退居武康山中。著观幻子内外篇。以合儒释一贯之妙。皆踔厉前人。其光烨烨不可袭秘。后至天界寺值太祖。访良僧于宋濂。濂以师对。太祖览其所著喜曰。论议甚高其铁中铮铮者乎。召见谨身殿慰劳备至。敕吏部除以翰林官职。是年二月病殁。寿三十七。
　　上咨宿学之士于宋濂。对曰。会稽郭传虽寄迹浮屠。诚一代奇才也。上颔之濂以其文进。上召见俾日侍左右以备顾问。传清白一心。凡可以献替者咸无隐情。擢为翰林应举。升起居注迁考功丞　刘基甘露颂称。洪武四年十月。甘露降于钟山沾润草木。莹若凝脂。五年十一月又降。今年春及十一月仍降如初。帝德应大。祯祚屡应。
　　西白法师　讳力金。字西白。吴郡姚氏子。其母周氏梦一庞眉僧趋闱遂娠。临育奇芬馥郁满庭。其容方颡圆额白晢如工琢。见者欢爱。逮七岁颖悟异常。凡书一览即能记忆。见佛像即拜。请于父母求出家。依道原衍师祝发受具。研三观十乘之旨。衍公主秀之德藏。师为纲维之职。谒径山古鼎铭公。触机有契。至正间出世苏之瑞光寺。兴复嘉兴之天宁寺。帝师闻师之贤。授以圆通普济之号。筑孤云庵以养母。仿陈睦州之意焉。洪武改元有旨。起师住持大天界寺。师至阙见上于外朝。慰劳优渥赐以御馔。时召入禁庭奏对称旨。师于内外典籍淹贯。与缙绅谈论霏霏如吐玉屑。故乐与游。四年春诏建广荐法会。师总持其事。五年冬诏复建会。大驾临幸。诏师阐扬第一义谛。公侯庶僚环听悦服。是年十二月二十四日。示疾而化。
　　乙卯洪武八年正月。命中书省。行天下群县访穷民无告者。月给以衣粮。无所依者给以屋舍。仍谕之曰。天下一家民犹一体。有不获其所者。当思所以爱养之。昔吾在民间目击其苦。鳏寡孤独饥寒困踣之徒。常自厌生恨不即死。如此者宛转于沟壑。可坐而待也。吾乱离遇此。心常恻然。故躬提师旅。誓清四海以同吾一家之安。今代天理物已十余年。若天下之民有流离失所者。非惟昧朕之初志。于代天之工亦不能尽也。尔等为吾辅相当体朕怀。不可使有不获　三月命选国子生。分教北方谕之曰。致治在乎善俗。善俗在乎教化。教化行虽闾阎。可使为君子。教化废虽中材或坠为小人(云云)。诏曰。农桑衣食之本。学校道理之原。朕尝设置有司。颁降条章使敦笃教化。务欲使民丰衣足食理道畅焉(云云)　四月诚意伯刘公卒。年六十五。未卒前以天文书授其子琏。进呈于上且戒之曰。勿令后人习也。帝常以老先生称之。至谓吾子房也　九月诏建大内宫殿。谓廷臣曰。唐虞之时宫室朴素。后世穷极奢丽。习尚华靡。去古远矣。朕今所作但求安固不事华丽。凡雕饰奇巧一切不用。惟朴素坚壮可传永久。使吾后世子孙守以为法。至以台榭苑囿之作。劳民费财以事游观之乐。朕决不为之。敕所司知朕之意。
　　甘露论　十一月甘露降于员丘青松之上。悬垂上下有若明珠。采而食之甘如饧糖。儒臣献歌诗颂德。上曰。人之常情好祥恶妖。然天道幽微莫恻。若恃祥而不戒。祥未必皆吉。睹妖而能惩。妖未必皆凶。盖闻灾而惧。或蒙见休。见瑞而喜。或以致咎。何则凡人惧则戒。心常存喜则侈心易纵。朕德不逮。惟图修省之不暇。岂敢以此为己所致哉。因著甘露论以示群臣。
　　德隐禅师　讳普仁。字德隐。兰溪赵族。母杨。师生有出尘之思。十岁依秋潭月公出家。俾师习儒释诸书。师能领解义趣。十四祝发受具戒。二十造谒了然义公机锋触发。至湖之道场见东阳辉公。武林双径见南楚说公古鼎铭公。无不改容礼敬。再叩月江印公。云外岫公。相与征辨无虚日。次与觉隐诚公笑隐诉公为最密。语不能休。出世金华净土禅寺。大明洪武诏住诏之南华杭之中竺。皆力辞不赴。后住净慈开堂说法。兴坏起废终罹诬咎。忽示疾而逝。实八月八日也。寿六十四腊五十。有山居诗三会语录传世。
　　梦窗禅师　讳智曤。日本国势州人。母祷普门大士梦吞金色光而娠。生有祥光满室。九岁出家。十八为大僧。礼慈观律师受具戒。寻学显密二教。梦游中国名山。一庞眉僧授以达磨尊像。寤而叹曰。洞明吾本心者其唯禅观乎。谒无隐范公一山宁公。一山曰。我宗无语言。亦无一法与人。本来廓然清净。虽慈悲方便亦无。师力参至目不交睫。于高峰日公言下有省。一夕大悟。偈有等间击碎虚空骨之句。高峰印可嘱曰。西来密意。汝亦得之。善自护持。后入五台缚吸江庵。构泊船庵退耕庵。有终身丘壑之志。既而不得已。应世所住。南禅善应净智圆觉瑞泉慧林瑞光临川兜率西芳资圣补陀天龙诸名刹赐号。有正觉及心宗普济等。王敕有道振三朝。名飞四海主龙象席。再转法轮秉佛祖权。数摧魔垒。国中以为荣。是年九月三十日逝。世寿七十七。腊六十。终时白气一道。横贯师室。存日爪发皆有舍利。
　　休庵法师　讳可指。字无旨号休庵。临海李氏子。十二出家。十九得度。参普觉明公白岩真公。延居上座。助杨正化。至元间出世于安圣院。上嗣普觉迁隆恩。补白岩故处。选主龙华。百废具兴。山门为之改观。四坐道场诸方倚之为重。作休庵日修念佛三昧曰。此即禅定功夫。恶可强分同异哉。洪武六年中天竺请师。而净慈率众邀于道。拥居其位。是年八月十一日。曰吾将逝矣。众请留偈。师曰。吾宗本无言说。乃合指连称佛号而逝。寿六十九。腊五十。阇维齿牙贯珠不坏。舍利晶莹如金银水精者。遍布于地藏于龙塔。
　　竹庵法师　讳坏渭。字清远。号竹庵。南昌魏氏子。广智全悟之甥。而即其法嗣也。生时有灵芝产于庭槐。占者谓。灵秀所凝之瑞。全悟挽致座下。训导成材。喜曰。此吾宗千里驹也一时名公缙绅。相与盘桓争歆慕之曰。此文龙而义虎也。后出世主会稽之宝相杭之报国湖之道场。为法求人无少懈退。洪武初。四众请住净慈禅林。及钟山无遮法会。师亦承诏而赴。退居梁渚乃全悟。藏爪发之地也。是年十二月十六日奄忽而终。寿五十九。腊四十。舍利祔葬爪发塔之侧。四会有录。诗文外集所书草隶俱精善。鼓刊曰是皆般若所寓也。
　　广慧禅师　讳智及。字以中号广慧。吴县顾氏子。母周氏。入海云院祝发受具。听习华严了然透彻。次见广智欣公于龙翔。大加赏誉。同袍聚上人策发参究。豁然有省。升双径谒寂照端公。执侍左右。以便咎叩。迁主藏室。研穷教理。出世隆教。升座说法。靡不敬服。后主杭之净慈。又补双径寂照故处。洪武六年诏有道浮屠十人集天界寺。而师居其首。以病赐还。是年九月日。书偈而逝。寿六十八岁云。
　　丙辰洪武九年六月。以宋濂为学士承旨。谕之曰。朕以布衣为天子。卿亦起草莱列侍从之开国文臣之首。俾世臣与国同休　时钦天监奏。五星紊度日月相刑。下诏求言有吴印者。钟山寺僧也。有文学。上亲选命蓄发拜官。径授方面。宠之甚厚。所言多从　十月改建太庙。从同堂异室之制。国初立四亲庙。德祖玄皇帝庙居中。懿祖居东第一庙。熙祖居西第一庙。仁祖居东第二庙。至是定此制。前为正殿后为寝殿九间。以一间为一屋。奉安各庙神王。时享岁夹则设累朝帝后衣冠于神座而祀之。
　　懒牧禅师　名湛觉字梦庵。长安人张姓。依月空师出家。参性空师得法。结松巢于雨花之左。平生语录有松巢内外集。行于世。
　　丁巳洪武十年。诏天下沙门。讲心经金刚楞伽三经。命宗泐如玘等注释颁行　御制演佛寺住持玘太璞字说。
　　御制字说　僧多舍俗。惟立字为名何也。以其法殊人主之教故也。迩来有僧。用三字为名。曰玘曰太曰璞。且玘玉之至精者也。太无上之巨也。璞实而不虚。混而未凿。斯三字之用果如是乎。若是则仁者体之。又何为而不可哉。今僧用斯三字。理道深长机根浅露者。莫可探其趣。若遇良工。必由雕琢而方见其形也。昔如来璞太虚。混厚坤故。发问于未判。孰雕琢而使澄清。列无量之象于穹壤。七曜运行其间。布海岳于鸿庞。百川东注。此由大朴而至穹窿。果理之使然。气质之变焉。吾闻混沌静久。今僧舍俗认璞。必释教之然哉。
　　二月学士承旨。宋濂致仕归金华。文宪公为国初一代大儒传。是永明后身不独为国家铺张文学。以上诸大禅师。多其所传记者云　三月十三日礼部尚书张等奉天门奏准奉圣旨就批本著落礼部知道一切南北僧道。不论头陀人等。有道善人。但有愿归三宝。或受五戒十戒。持斋戒酒。习学经典。明心见性。僧俗善人许令斋持戒牒随身执照。不论山林城郭乡落村中。恁他结坛上座。拘集僧俗人等。日则讲经说教化度一方。夜则取静修心钦此　上谓侍臣曰。前代庸君暗主。莫不皆以垂拱无为借口。纵恣荒淫不亲政事。孰知治天下者。无逸而后可逸。朕即位有年。常以勤励自勉。待旦即临朝。哺时而后还宫。夜卧不能安席。披衣而起。或仰观天象。见一星失次。即为忧愓。或量度民事。有当速行者。即次第笔记待旦发遣。朕非不欲暂安。秖畏天命不敢故尔。朕言。及此者但恐。群臣以天下无事便欲逸乐。股肱既惰。元首丛脞。民何所赖。书曰功崇惟志业广惟勤。尔群臣但能以此为勉。朕无忧矣。
　　宝钞　上初造钞不就。梦神人告曰。非用士子肝心不可。上忧之语马太后。后曰。此甚易耳。用国学文课置钞。钞就矣。上曰何也。答曰。士子呕心做出文字。岂非此耶。上从之钞乃就。
　　洪武正韵　上以旧韵起于江左。多失正音。乃命学士乐韶。以中原雅音校正之。书成。诏颁行之。
　　十一月皇孙允炆生　皇孙头颅颇偏。太祖抚之曰。半边月儿知其不克终也。及读书甚聪慧。尝咏新月诗云。谁将玉指押。掐破碧天痕。影落江湖内。蛟龙不敢吞。太祖不悦。以其非吉兆也。
　　戊午十一年正月。给朝参文武百官牙牌。悬带出入以防奸伪　礼部郎中袁子文。建言度僧许之。
　　朴隐禅师　讳元净。字天镜。号朴隐。会稽倪氏子。母严氏。从弘教立公落发。具戒于昭庆濡律师。往集庆受天岸济法师十乘止观三千性具之义。谒径山元叟端禅师。明单传直指之道。端公称是般若中人也。久之游大龙翔寺。见广智欣公精贯儒释二家之学。出世长庆寺。升万寿禅寺。洪武初年。师与东溟日公璧峰金公。召入内庭问道赐食而退。后主灵隐。终罹诬构谪贬。是年正月十九日卒。
　　扶宗法师　讳崇裕。字约之。毗陵陈氏子。母梦庞眉异僧叩门。托寓之兆而生。幼遇圣像即瞻礼之。从东林晓公为师。后谒径山端公究明大事。端公云。此龙象器也。参断崖义公广智欣公。随广智住大龙翔寺左右十余年。广智对客大为称赞。出世光孝禅寺香祝广智。帝师锡以今号。迁于崇胜禅寺。洪武九年移主育王广利禅寺。曾于钟山广荐法会。师列十大僧之位。以偈献上览之大悦。命之书天界寺额。赐食上前。上称诚善知识也。生平瑞应甚众云。是古德再来不及备录。是年殁。塔于石耳峰下。年七十五。有三会语录。
　　四月命造皇堂於陵所。亲制皇陵碑记以示后世。上微时同里刘继祖。助善地以葬皇考妣。即皇陵追封义惠侯。亲撰诰文遣官以祭之　五月二十四日敕授玘太朴左讲经。御制诰文谕曰。经中知人我之相。教外忘大小之乘。非古刹之沙门实东林之德士。学高诸侣。名动一时。尔玘大朴养性得。宜讲经不倦。持身谨戒。临事慎为。是用职尔僧官。以副朝典。往化释子无怠讲经。尚宜以佛之觉觉人。以师之业业已。俾释子有达宪章。庶不负朕设官之初意也。今特授尔僧录司左讲经。汝其勉之。
　　御制授了达德瑄溥洽僧录司。谕曰。西说东来妙演无量。或云不二法门。斯道也本苦空寂寞。从斯道者果若是。宜其然哉。迩来僧录司首僧阙员。召见任者。命询问其人。各首僧承命而还。不数日来告曰。臣弘道等若干人。前奉敕询高僧于诸山。即会丛林大众。佥曰。惟浙右上天竺僧溥洽。京师鸡鸣寺僧德瑄。能仁寺僧了达。东鲁之书颇通。西来之意博备。若以斯人备员僧录司。实为允当。呜呼昔人有云。世不绝圣国不绝贤。近者僧录司阙员。朕将以为无人矣。及其询问乃有人焉。今朕域之内慕清净。而欲出三界者。有其名而无其实。其泛泛者不下五七万。尔今三人不屈五七万之下。伸于五七万之上。可谓志矣可谓道矣。然昔如来道备于雪岭归演五天。妙音无量灵通上下。天人会听。若斯之演听四十九秋。自是之后五百余年流传东土。虽九夷八蛮。一闻斯道无不钦崇顶礼。何况中国文物礼乐之邦。人心慈善易为教化。若僧善达祖风者。演大乘以觉聪。谈因缘以化愚启聪愚。为善于反掌之间。虽有国法何制乎。缧绁刑具亦何以施。岂不合乎柳生之言。阴翊王度。岂小小哉。今尔僧了达德瑄溥洽达祖风。遵朕命则法轮常转。佛日增辉。名僧于吾世足矣。往钦哉。
　　己未洪武十二年。诏以北平久不雨。今年夏税秋粮。尽行蠲免　十月定致仕官处乡党之礼。
　　御制授仲羲阐教诰文谕曰。入定于大千界内。谈经于不二门中。解脱为空清虚成性。久留心于佛教。独潜于禅林。去就一之。是非不染尔仲羲居山禅伯对月诗宗抱不堕之慈悲。乐无穷之清净。乃命阐教之职。用副僧录之司。尚宜深究佛书详穷禅教。条分本末缕析始终。俾诸僧皆悟静中之禅。而无教外之失。今特授尔僧录司右阐教。往钦于训。宜懋尔功。
　　御制授清浚左觉义诰文谕曰。夫僧者。立身于物表以化人。初不可烦以官守也。然而聚庐以居合众而食。钱谷有出纳。簿籍有勾稽。不有所司。何以能治。故僧官之设历代不废。今命尔僧清浚。为僧录司左觉义。尔其往慎乃职勿怠以私。使彼学道之从。安居饱食而不懈于进修。以称朕兴隆尔教之意。钦哉。
　　东溟法师　讳慧日。号东溟。天台人。族姓贾。依平山等公出家。从子庭欣公习台衡之学。子庭为之剖析。无不尽其玄奥。至上竺礼竹屋净公。偈颂屡屡招拔同伍。净公喜曰。翘翘苍松挺出于荆榛之上者是子也。后於越溪座下首众。以表仪四众。创建下竺灵山教寺。宏敞上竺观音教寺。帝师嘉师行业。赐以金斓法服。并署妙应普济之号。洪武初年。召赴天界禅林升座说法。众皆耸听。所度弟子甚众。师眉长一寸余。其白胜雪。人皆以白眉和尚称之。是年七月。梦青莲华清芳袭人。曰吾生净土之祥也。寿八十九。葬于妙应塔院。
　　十二月封诸王。柏为湘王。桂为豫王。柍为汉王。植为卫王。
　　庚申洪武十三年正月。丞相胡惟庸谋逆伏诛。因是罢丞相等官升六部。分理天下庶务。改大都督分左右前后中五都督　宋濂卒。年七十二。公博极群书名满天下。文传四夷。而于佛老之言尤深研究。所著有潜溪集芝园集龙门子无相誊语等书。传于世　四月。命群臣各举所知以备任用　五月甲午。雷震谨身殿大赦　诏曰。朕以非德托以万姓之上。奉天勤民于兹十有三年矣。不期宰辅失职。四奸擅权。使贤愚陷于不义。朕思创业之艰难。念守成之不易。首除奸恶。锄根剪蔓。爰及余党。然刑戮之际不无过焉。甚非上帝好生之德。乃于是月初四日申时分雷震谨身殿。朕甚惧焉。于是赦天下罪者。除十恶不赦。外其余已未发觉结正。罪无大小咸赦除之　六月诏曰。朕荷上天眷祐。君主华夷十有三年。仓廪盈府库充。皆吾民之所供也。今民未苏诏告有司。今洪武十三年。天下秋粮尽行蠲免　授建昌僧官谕曰。天下大道惟善无上。其善无上者释迦是也。固大慈忍。志立大悲愿心。行无所不至。化无所不被。论性原情谈心妙理。洁六尘之无垢。净六根之无翳。去诸魔而清法界。制外道以乐人天。斯行斯修而历劫无量。乃降兜率至于梵宫。既舍金轮而犹苦行于雪岭时。道成午夜。明心相符。朕观如来以己之大觉。而欲尽觉诸法界众生。其为慈也大。其为悲也深。可为无上者欤。世人宿有善根者皆慕佛力。寰中之修者甚广。今建昌僧某。博修佛道善驭僧民。其方士民。仰僧善道感化人淳。既内附之诚理。宜授以建昌府僧纲司云　辛酉洪武十四年创编赋役黄册。余带曰畸零册。颁五经博士于北方学校　始定翰林院官制。为正五品衙门　上谓廷臣曰。夫道之不明。由教之不行也。夫五经载圣人之道者也。譬之粟菽布帛。家不可无人。非菽粟布帛则无以为衣食。非五经四书则无由以知道理云。今以五经颁赐使其讲习。夫君子知学则道兴。小人知学则俗美。他日收学。亦未必不本于此。
　　雪牕禅师　讳悟光。字公寔号雪牕。成都人。姓杨氏。以三昧力入智慧海。初说法于白马寺已。而住育王天童四会说法。虞文清公赞。为佛果一枝凤毛麟角。洪武十四年记。
　　南堂禅师　讳清欲。字了庵。南堂其号也。姓朱氏。台之临海人。住及开福本觉灵岩三刹。有三会语录。行世。
　　悦堂禅师　讳颜。以东屿正嫡。住昆山东禅。转吴门万寿。升虎林南屏。遂陟双径。有四会语录行世。
　　古鼎禅师　讳铭。临济十五世孙。四坐道场将示寂。谓其徒曰。观世音持莲华至矣。安坐而逝。荼毗舌根齿牙数珠不坏。五色舍利无数。国史危先生为之碑。有四会语录行世。
　　蒋山寺住持仲羲奏。迁蒋山寺及宝公塔于东冈。改赐寺额曰灵谷寺。榜外门曰第一禅林。命度僧一千名。悉给与度牒。赡僧田若干顷。
　　六月二十四日。礼部为钦依开设僧道衙门事照得。释道二教流传已久。历代以来皆设官以领之。天下寺观僧道数多。未有总属。爰稽宋制。设置僧道衙门以掌其事。务在恪守戒律以明教法。所有事宜开列于后。
　　一在京设置僧录司道录司。掌管天下僧道。精选通经典戒行端洁者铨之。其在外布政府州县。各设僧纲僧正僧会道纪等。司衙门分掌其事。
　　僧录司掌天下僧教事。
　　善世二员。正六品左善世右善世。阐教二员。从六品左阐教。右阐教。讲经二员。正八品左讲经。右讲经。觉义二员。从八品左觉义。右觉义。
　　道录司掌天下道教事。
　　正一二员。正六品左正。一右正一。演法二员。从六品左演法。右演法。至灵二员。正八品左至灵。右至灵。玄义二员。从八品左玄义。右玄义。
　　各府僧纲司掌本府僧教事。
　　都纲一员从九品　副都纲一员。
　　各府道纪司掌本府道教事。
　　都纪一员从九品　副都纪一员。
　　各州僧正司。僧正一员。道正司道正一员。各掌本州僧道事。
　　各县僧会司僧会一员。道会司道会一员。各掌本县僧道事。
　　一各府州县寺观僧道并。从僧录司道录司取勘置文册。须要开写某僧某姓名年甲某布政司。某府某州某县籍。某年于某寺观出家受业某师。先为行童几载。至某年某施主披剃簪戴。某年给度开报。
　　一供报各处有额寺观。须要明白开写本寺本观。始于何朝何僧。何道启建。或何善人施舍。
　　一僧道录司衙门。全依宋制。官不支俸。吏与皂隶合用人数。并以僧道及佃仆人等为之。
　　一僧道录司体统。与钦天监相同出入。许依合用本品伞盖。遇官高者即敛之。
　　一各处寺观住持。从本处僧道衙门举保。有戒行老成。谙通经典者。申送本管衙门。转申僧录司道录司。考试中式具申礼部奏闻。
　　一各府州县未有度牒僧道。许本管僧道衙门具名申解。僧纲司道纪司。转申僧录司道录司考试。能通经典者。具申礼部奏闻出给。
　　一在京在外僧道衙门。专一简束僧道。务要恪守戒律阐扬教法。如有违犯清规不守戒律。及自相争讼者。听从究治。有司不许干预。如犯奸盗非为。但与军民相涉。在京申礼部酌审情。重者送问。在外即听有司断理。
　　壬戌洪武十五年。前太子正字晋。府长史桂彦良入朝。献万世太平治要十三事。上嘉纳之　三月初六日。曹国公钦奉圣旨。天下僧道的田土法不许买。僧穷寺穷。常住田土法不许卖。如有似此之人。籍没家产钦此　四月二十二日准吏部咨。除授各僧道录司咨。本部知会　僧录司　左善世戒资　右善世宗泐　左阐教智辉　右阐教仲羲　左讲经玘太朴　右讲经仁一初　左觉义来复　右觉义宗鬯。
　　四月二十五日。礼部为钦依开设僧道衙门事。今将定列本司官员职掌事理。开坐前去仰照验遵依施行。
　　一戒资掌印　宗泐封印　凡有施行。诸山须要众僧官圆坐署押眼同用印。但有一员不到。不许辄用。差放者不在此限。
　　一戒资提督众僧坐禅。参悟公案。管领教门之事　一智辉仲羲亦督修者坐禅　如玘守仁。接纳各方施主。发明经教。
　　一来复宗鬯。简束诸山僧行。不入清规者。以法绳之。并掌天界寺一应钱粮产业及各方布施财物。置立文簿。明白稽考。其各僧官职掌之事宗鬯皆须兼理　考试天下僧人能否。公同圆议具实奏闻。
　　五月二十一日。礼部照得佛寺之设。历代分为三等。曰禅曰讲曰教。其禅不立文字。必见性者方是本宗。讲者务明诸经旨义。教者演佛利济之法。消一切现造之业。涤死者宿作之愆。以训世人。本月二十日。本院官钦奉圣旨。见除僧行果为左阐教。如锦为右觉义。前去能仁开设应供道场。凡京城内外大小应。付寺院僧。许入能仁寺。会住看经。作一切佛事。若不繇此另起名色。私作佛事者。就仰能仁寺官问罪。若远方云游看经抄化。及百姓自原用者不拘是限。钦此出榜晓谕。应赴寺院僧人钦遵施行。
　　谕钟山寺僧敕曰。且佛之为教也善。其大也溥被生死。仲尼有云。西方有大圣人。不言而化。不治而不乱。可谓能仁矣。云何大觉金仙。又赞之以能仁。以其不绳顽而顽化美善而善光。其行苦而不苦。其心素而弗素。虽俦雪岭之孤灯似白昼之单影。目星见性超出尘沦。复有人天之说四十九秋。其演也妙备载大藏。未尝有诉逋逃于廷。致愆于水火者耶。况昔禅祇树千二百五十人。从逋逃者未闻。仲尼有云。道千乘之国敬事而信。节用而爱人。今僧佃逃未审节用。而致然耶。抑爱人而有此耶。若非此而有此。则府谓僧云。当自善来。若论以如律。恐伤佛性。如敕奉行。
　　论僧纯一曰。昔释迦之为道。孤处雪岭。于世俗无干。及其道成也。善被两间灵通上下。使鬼神护卫而听德。故世人良者愈多。顽恶者渐少。所以治世人主。每减刑法而天下治。斯非君减刑法。而繇佛化普被之然也。所以柳子厚有云。阴翊王度是也。尔沙门纯一既弃父母以为僧。当深入危山结庐以静性。使神游三界。下察幽冥。令生者慕而死者怀。景张佛教。岂不修者之宜。世人因是而互相仿效。虽不独处穷居。人皆在家为善。安得不世之清泰。因尔僧之所及也。尔不能如是上下朝堂。欲气力以扶持。意在鼎新佛寺。集多财以肥己。孰不知财宝既集淫欲并生。况释迦之非大厦而居六载。大悟心通。方今梵像巍巍。楼阁峥嵘金碧荧煌。华夷处处有之。此释迦之所感若是欤。集财而建造欤。尔僧无知不能修内而修外。故不答特役之。今脱尔行。命有司资路费。往寻名山悟善己道以善人。他日道必烛寰区。可不比佛之为道哉。
　　六月丙戌。皇后马氏崩。后性勤俭服御不多费。谓诸王妃公主曰。生长富贵当知蚕桑之不易。当为天地惜物也。上以威武治天下。后尝济之以宽仁。至是崩。年五十一。上恸悼终身不复立后　九月葬马皇后于钟山孝陵。谥曰孝慈皇后(永乐加谥孝慈昭宪至仁文德承天顺圣高云)诏选高僧分侍诸王。命僧道衍往燕府。住持庆禅寺。按道衍即姚广孝也。姑苏人。幼出家为僧。好读书工诗文。遇异人传术能知人休咎。及善术数之学。太祖择名僧辅诸王。文皇帝时为燕王。广孝自请于文皇曰。殿下若能用臣。臣当举一白帽子与大王戴也。既而文皇自求广孝于太祖许之。盖王上加白乃皇字。是时广孝。已知燕邸异日之。必有天下为皇帝矣。洪武未靖难兵起。皆广孝之谋也。永乐初。繇僧录司左善世。径擢太子少师辅导东宫。复其姓名。竟不蓄发娶妻卒。封荣国公谥恭靖享太庙。按姚广孝之遇文皇。犹刘基之遇太祖。皆佐命天界非偶然也。广孝在燕侍文皇时。天寒甚。文皇出一对曰。天寒地冻水无一点不成冰。广孝应声曰。国乱民愁。王不出头谁作主。文皇大喜。后举兵令择日。至期疾风暴雨。文皇谓曰。出师大风雨此兵家之忌也。孝曰。殿下是个龙正。要大风雨方助得势头起。果验。
　　癸亥洪武十六年。吴沈等进精诚录。先是上谓沈等曰。朕阅古昔圣贤其垂训立教。大要有三。曰敬天。曰忠君。曰孝亲。君能敬天。臣能忠君。子能孝亲则人道立矣。然其言散在经传。未易会其要领。尔其以三事以类编辑。至是书成上之。赐名曰精诚录。五月二十一日早朝。僧录司官于奉天门钦奉圣旨。即今瑜伽显密法事仪式。及诸真言密咒尽行考较稳当可为一定成规。行于天下诸山寺院。永远遵守。为孝子顺孙慎终追远之道。人民州里之间祈禳伸请之用。恁僧录司行文书。与诸山住持并各处僧官知会俱。各差僧赴京。于内府关领法事仪式。回还习学后三年。凡持瑜伽教僧赴京试验之时。若于今定成规仪式通者。方许为僧。若不省解读念且生。须容周岁再试。若善于记诵无度牒者。试后就当官给与。如不能者发为民钦此。
　　谕天界寺善世诸行人。吾闻。释迦之教务靖。不喧时洗心。而涤虑去五欲之魔。清六根之本。虽不至六通圆觉之果。其报也必在将来。所以修行者磨厉也。行者行也。功者造积也。凡云修行者先置验不速。又将不期然而然欤。今之修者期验欲疾。茫然久之心不耐已。虑不隔尘。世之有者念无不在。由是而失道迷宗。愆重嵬山。信之乎迩来。左善世右善世左觉义欲不绝而事生旷致伽蓝之有鉴使犯宪章。斯非他人讦告。亦岂朕之不理。然自作为定业。将欲以难去。实艰以解分。是何行哉。皆不务靖。而好喧生事自取者也。行人悟焉。
　　甲子洪武十七年春。颁行科举成式三年一大比。自是遂为定制　访求德行声名著于州里之人。再验年貌书判进呈　谕天界寺不律僧戒泐复曰。志所以崇声名立节义去浮沉。凡丈夫举此。必欲出类拔萃而异仄陋也。又智用之。而知无不知。以之而觉。觉无不先也。岂有过去茫然而不追者乎。斯二志智在天地间。生而知之者善用。教而知之者善守。若生而不知教而不成。类乎禽兽者也。又何屑屑询其所以然乎。尔戒泐复者。所致之地渐佛之场。所修者出世之道。及今之所以甚于处俗。妒忌之恶忿于蚖蛇。亵于觐佛不另禽兽。所以舁而上殿周旋佛前。斯果顶礼乎。当此之际志智全忘。生死无知死生亦无知。前敕住持果如是乎。曾闻。生死也死生也云何。盖生非死死非生。豁然还有觉乎。今茫然无知。其所以然。且今之罪报也。人神共怒。为集金帛构是非。要虚名不立实效。甚蛱蝶之寻芳游蜂之捕蕊。若蚍蜉之慕膻腥于车渠马足之间。不顾网罗轮蹄之厄。尔本清蝉翅霄汉。丽天风饮高露。而乃故低飞而掠残花啖味。甚于蜂蚁蝶乎。今之罪也。在奏愆匿愆。观喜怒乘颜色及盗众僧用。特愚朕以饰己非。斯身亡有日矣。然死虽有日。未施行于法司。
　　乙丑洪武十八年二月。魏国公徐达卒。年五十四。追封中山王谥武宁。赐葬钟山之阴。上亲为祭文。亲制神道碑记享大庙　敕建鸡鸣寺造浮图五级。祠宝公岁遣官祭祀。初西番僧星吉鉴藏居是山。至是为辟院。命为僧录司右觉义　三月十八日。本部官于武英殿钦奉圣旨。僧录司右觉义如锦病故。恁礼部办素祭去祭祀他。钦此。令祠部备祀。库支价买祭物去祭祀　诏曰。呜呼罪盈自己。蠹政害民。朕为民设官。为民造福。必欲除奸。复生奸甚扰害吾民。实朕不才之所致。今诏天下。凡吾良民。怜朕不敏以居君位。书不云乎。天位艰哉。寝食不安以图民康。仰天俯察求治奸贪愈增。若此人心为之奈何。自诏之后凡扰吾民者大赦不赦　七月诏曰。呜呼天位艰哉。朕自即位以来十有八年。不遑暇食以抚生民。奈何内外之臣数用弗当。实在予一人以致上天垂戒。灾于万姓水旱相。仍今闻。山东北平雨水愆期。农艰栽种岁苗有亏。诏书到日。今岁秋粮尽行蠲免。有司如命毋扰吾民云云　九月谕曰。农桑衣食之本。然弃本逐末。鲜有救其弊者。先王之世。野无不耕之民。室无不蚕之女。水旱无虞。饥寒不至云云　九月命蜀王阅武于中都。王太祖第十子也。讳椿最有贤德。博通经艺旁及释典。上所钟爱呼为蜀秀才。王至中都首辟西堂。以读书自娱。阅武余暇。召儒臣李叔荆苏伯衡及名僧来复辈。与之讲道论文。殆无虚日。复建宝训堂。尊奉祖训及前代帝王经典。命来复记之。又命来复作正心观道崇本敬贤四箴。以自警。
　　僧来复字见心。豫章人。通儒术工诗文。一时名士皆与之交。与文僧宗泐齐名。上闻召见之。后以赋诗忤上意被刑。有蒲庵集行世。
　　十一月十八日。本部官于太庖西钦奉圣旨。僧录司左讲经如玘病故。了恁礼部祭祀他钦此。祠部备祭。库内支价。办祭物件。完备祭祀　十一月二十一日。本部官于奉天门钦奉圣旨。左讲经如玘今日下葬。恁礼部官便去。祭祀钦此。令礼部侍郎章祥致祭。仍御制祭文　御制祭如玘文。呜呼业海茫茫济彼岸者鲜矣。尔如玘驾般若舟。举楞严桌建圆觉樯。假华严风扬大集帆。昨朝柁宽帆饱倏焉。彼岸噫果操舟之善耶。尔如玘冒风涛而有此耶。今业海尔济舟楫犹存。孰备善尔舟傲风于业海。如斯济岸就。不日乘尔某之舟。有此之济。非独如是。其拯溺者既多。朕观营般若之舟。施普度之道。岂徒然哉。今也期当空相绝迹。去来所有庶馐。尔其享焉　附赓玘太璞韵。花逢夜雨晓看妍。实蕊凋时阶不喧。试问老禅幽得处。谓言物外有青天。
  </div>
  <div class="pagination">
   <a href="释鉴稽古略续集_page4.html">
    上一页
   </a>
   <a href="释鉴稽古略续集.html">
    1
   </a>
   <a href="释鉴稽古略续集_page2.html">
    2
   </a>
   <a href="释鉴稽古略续集_page3.html">
    3
   </a>
   <a href="释鉴稽古略续集_page4.html">
    4
   </a>
   <span class="current-page">
    5
   </span>
   <a href="释鉴稽古略续集_page6.html">
    6
   </a>
   <a href="释鉴稽古略续集_page7.html">
    7
   </a>
   <a href="释鉴稽古略续集_page8.html">
    8
   </a>
   <a href="释鉴稽古略续集_page9.html">
    9
   </a>
   <a href="释鉴稽古略续集_page10.html">
    10
   </a>
   <a href="释鉴稽古略续集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
