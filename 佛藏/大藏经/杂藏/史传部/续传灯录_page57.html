<!DOCTYPE html>
<html>
<head>
    <meta charset="UTF-8">
    <title>续传灯录 - 第 57 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续传灯录 - 第 57 页/共 74 页</h1>
    <div class="content">　　平江府虎丘绍隆禅师。和之含山人也。九岁辞亲居佛慧院。逾六年得度受具。又五年谒长芦信公略沾法味。有传圆悟语至者。师读之叹曰。想酢生液虽未浇肠沃胃。要且使人庆快。弟恨未聆謦欬耳。遂由宝峰依湛堂。客黄龙叩死心禅师。次谒圆悟。一日入室悟问曰。见见之时见非是见见犹离见见不能及。举拳曰。还见么。师曰见。悟曰头上安头。师闻脱然契证。悟叱曰。见个甚么师曰。竹密不妨流水过。悟肯之。俾掌藏教。有问悟曰。隆藏主柔易若此何能为哉。悟曰瞌睡虎耳。后归乡邑出世住开圣。建炎乱乃结庐铜峰之下。郡守李公光延居彰教。次徙虎丘众盛道大显著。示众曰。豁开户牖万里不挂片云。杲日腾空。四顾清风满坐。湖光浩渺野色澄明。万象森罗全彰海印。直得头头妙用物物真机。心境一如纤尘不立。正恁么是万机休罢。千圣不携。坐断毗卢顶。不禀释迦文。婢视声闻奴呼菩萨。德山临济直得目瞪口呿。有棒有喝一点也用不得。且道忽遇其中人来时如何话会。倾盖相逢元故旧。何妨来吃赵州茶。又曰。目前无法。万象森然。意在目前。突出难辨。不是目前法。触处逢渠非耳目之所到。不离见闻觉知。虽然如是。也须是他向上关棙子始得。所以道。罗笼不肯住呼唤不回头。佛祖不安排。至今无处所。如是则不劳敛念楼阁门开。寸步不移百城俱到。蓦拈拄杖划一划云。路逢死蛇莫打杀。无底蓝子盛将归。又曰。光非照境境亦非存。光境俱忘复是何物。百草头上罢却于戈则且置。忽若嘉州大像倒骑陕府铁牛。把须弥山一掴百杂碎。新罗国里走马。南赡部洲说禅。又作么生。五台山上云蒸饭。佛殿阶前狗尿天。刹竿头上煎锤子。三个猢狲夜簸钱。又曰。凡有展托尽落今时。不展不托堕坑落堑。直饶风吹不入水酒不著。捡点将来自救不了。岂不见道。直似寒潭月影静夜钟声。随扣击以无亏。触波澜而不散。犹是生死岸头事。拈拄杖画一画云断古人多年葛藤。点头石不觉拊掌不笑。且道笑个什么。脑后见腮莫与往来。绍兴丙辰示微疾而逝。塔全躯于寺之西南隅。
　　明州育王佛智端裕禅师。绍兴府人姓钱氏。自圆悟得旨遍住大刹。奉诏住径山。赐号佛智大师。又移育王。尝示众曰。一法若有重重铁壁银山。万法若无处处沈空滞寂。己眼若正见刺亦除。一法不堕缘尘万法本无挂碍。山是山水是水。俗是俗僧是僧。不异不同。直饶恁么。犹是闭门造车。未是出门合辙。更须知有顶上一著作么生明。今古团栾无缝罅。大力那罗擘不开。又曰。行时绝行迹。说时无说踪。行说若到则垛生招箭。行说未明则神锋划断。就使说无渗漏行不迷方。犹滞壳漏在。若是大鹏金翅奋迅百千由旬。十影神驹驰骤四方八极。不取次啖啄。不随处埋身。且总不依倚。还有履践分也无。刹刹尘尘是要津。又示众举。南泉道。老僧十八上便解作活计。赵州道。我十八上便解破家散宅。会么。作活计底始解破家散宅。破家散宅底始解作活计。假使黄金为城白银为壁。禅悦为食解义为浆。本色衲子不肯回顾。何也岂不见道。明眼汉投窠臼。纵饶万里空寥寥。正好一捶俱摵碎。且道不落进修一句作么生道。良久曰。樗蒲若识本面彩。尽教骰子满盘红。击拂子一下。又示众曰。未恁么时一句子超释迦越弥勒及乎明破不直半分。何也只为见惯若裁方就圆。如虎头戴角龙背插翼。为瑞为祥若平榻榻地。睡来合眼饭来开口。且道裁方就圆即是。平榻榻地即是。还辨得出么。直饶辨得也是碗脱丘。又曰。尽大地是沙门眼。尽大地是自己光。为什么东弗于逮打鼓西瞿耶尼不闻。南赡部洲点灯北郁单越黑暗。直饶向个里道得十全。犹是光影活计。以拂子一摵曰。百杂碎作么生是出身一路。若果不见随路摘杨花。又曰。一锤便成不是性懆汉。一跃千里不是汗血驹。锋铓不露。无孔铁锤。八面玲珑。多虚少实。直须肘后悬夜明符。顶门具金刚眼。彻头彻尾生杀交驰。任他魔佛现前。便好利刀截却。且道据个什么便如此要知么。玉杷轻提海岳昏。
　　潭州大沩佛性法泰禅师。蜀人姓李氏。自幼业儒为文章有声。忽厌俗出家得度受具。遍游丛林亲近诸耆宿。于五家宗派皆妙得其家风。独于圆悟得髓。圆悟在道林蒋山皆命为首座。出世说法于德山。示众曰。祖师道。欲得现前莫存顺逆。释迦老子是什么破草鞋。一大藏教是拭不净底故纸。达磨九年面壁瞌睡未惺。汝等诸人皮下无血眼里无筋。更向这里觅什么碗。各请归堂去。又曰。止止不须说我法妙难思。释迦老子无端向净地上放屙。诸增上慢者闻必不敬信。彼彼丈夫儿。诸人向什么处见释迦老子。若也见得入德山门。未入得德山室。且道德山室如何入。良久曰。三十年后。又曰。开口有时非开口有时是。粗言及细语皆归第一义。释迦老子碗鸣声。达磨西来屎臭气。唯有山前水牯牛。身放毫光照天地。又曰。法不尔而尔。暗去明来。道不然而然。雷奔雨骤。直得千江竞注万壑争流。山头白浪滔天。平地人鱼共处。莫问道芽增长。如今头上漫漫。虽然水到渠成。争奈过犹不及。幸而云收雨散浪息波停。杲日当空万像同庆。且道大功不宰一句作么生道。野老不知尧舜力。冬冬打鼓祭江神。又曰。宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋芒亦非顾鉴。独超物外则且置。万机丧尽时如何。八月秋何处热。又曰。闻声悟道未免著水耳中。见色明心亦是撒沙眼里。直得纤毫无障碍。空有等空平。下绝己躬上无攀仰。孤迥迥绝情尘。峭巍巍离分别。犹是那边事且道这边事又作么生。休恋寒潭无影树。且看六月雪花飞。又曰。动则影现觉则冰生。不动不觉土木无殊。衲僧到这里须有转身一路始得。若也转得分三成六唱九作十。纳须弥于芥子掷大千于方外。若转不得守他山鬼窟。不免是精灵。又曰。达得人空法空。未称祖佛家风。体得全用全照。亦非衲僧要妙。直须打破牢关识取向上一窍。如何是向上一窍。春寒料峭冻杀年少。又上堂曰。涅槃无异路。方便有多门。拈起拄杖云。看看山僧拄杖子。一口吸尽西江水。东海鲤鱼[跳-兆+孛]跳上三十三天。帝释忿怒把须弥山一掴粉碎。坚牢地神合掌赞叹云。谛观法王法法王法如是。以拄杖击绳床下坐。又曰。德山入门便棒。平地生堆。临济入门便喝。无风起浪。俱胝只竖一指。未免颟顸。雪峰辊出三毬。小儿戏剧。到这里总用不著。争如六月三伏甘雨普滋。水足东[白/本]禾青南亩。农夫鼓腹樵者高歌。古佛家风俨然如在。于斯会得共乐升平。脱或未然只知事逐眼前过。不觉老从头上来。
　　台州护国此庵景元禅师姓张氏。温州乐清人。始出家遍游丛林。至蒋山谒圆悟禅师。久在会中。一日因二僧阅死心录。有云。既迷时须待个悟。既悟了须识悟中迷。迷悟双忘却从迷悟处建立。一切法。师心非之。拂袖而起。行数步。忽然冥契。走告圆悟。圆悟印可。后辞圆悟。圆悟问。向去有人问尔作么生。师抚傍僧背曰。和尚问尔何不秖对。圆悟大笑。尝语人云。我有些子禅。被元兄一布袋盛将去也。丛林因号元布袋。师道契耿龙图因请出世于处州南明。示众曰。释迦不会道。达磨不会禅列祖无机关。衲僧没巴鼻。是则是作么生承当。若向这里承当得去。佛法世法打成一片。十二时中不移易一丝毫。其或未然莫守寒岩异草青。坐著白云宗不妙。又示众举拂子曰。大众还见么。击碎银山铁壁。掀翻虎穴魔宫。截断佛祖机关。拂尽诸方路布。直得德山却步临济吞声。天下衲僧不敢喘气。纵饶睦州亲自入门。顶[寧*頁]也还一札。且道连云节角在什么处。还知么。若到诸方切忌错选。又曰。野犴鸣师子吼。开得眼张得口。动南星蹉北斗。大众还知落处么。金刚阶下蹲神龟火里走。僧问。如何是临济宗。师曰。杀人不眨眼。云如何是云门宗。师曰。顶门三眼曜乾坤。云如何是沩仰宗。师曰。推不向前约不向后。云如何是法眼宗。师曰。箭锋相敌不相饶。云如何是曹洞宗。师曰。手执夜明符几个知天晓。师居南明几二年。厌于将迎。一日举感铁面颂云。
　　院是大宋国里院。州是大宋国里州。州中有院不容住。何妨一钵五湖游。师举了曰。是则是去住自由。忒杀露风骨。因作颂曰。休休休夕阳西去水东流。惟有仰山云势远。抟风千万过南州。后住台州护国示寂于木山。
　　福州玄沙僧昭禅师上堂。天上无弥勒。地下无弥勒。且道弥勒在甚么处。良久曰。夜行莫踏白。不是水便是石。

　　续传灯录卷第二十七


　　续传灯录卷第二十八目录


　　大鉴下第十六世
　　·


　　昭觉圆悟勤禅师法嗣五十九人
　　·南峰云辩禅师
　　·正法建禅师
　　·华藏安民禅师
　　·昭觉道元禅师
　　·中竺中仁禅师
　　·象耳袁觉禅师
　　·华严祖觉禅师
　　·福严文演禅师
　　·明因昙玩禅师
　　·虎丘元净禅师
　　·天宁梵思禅师
　　·君山觉禅师
　　·宝华显禅师
　　·东山觉禅师
　　·天封觉禅师
　　·道祖首座
　　·宗振首座
　　·枢密徐俯居士
　　·郡王赵令衿居士
　　·侍郎李弥逊居士
　　·祖氏觉庵道人
　　·令人明室道人
　　·成都范县君
　　·灵隐慧远禅师
　　·洪福子交禅师(已上二十五人见录)
　　·中岩照禅师
　　·广利璲禅师
　　·广利枢禅师
　　·无为胜禅师
　　·定山昂禅师
　　·开福宜禅师
　　·白水正禅师
　　·显报旸禅师
　　·翠峰弼禅师
　　·云际全禅师
　　·德山静禅师
　　·报恩莹禅师
　　·四明亨禅师
　　·西禅通禅师
　　·金文照禅师
　　·长溪朴禅师
　　·江宁府悟明禅师
　　·宝林勤禅师
　　·九顶宗悟禅师
　　·智頵首座
　　·道殊首座
　　·自珍首座
　　·智度演禅师
　　·璟上座
　　·师范首座
　　·中竺海禅师
　　·永怀有证禅师
　　·幽岩珊禅师
　　·乾明印禅师
　　·保宁祖禅师
　　·景德旻禅师
　　·门司郑谌居士
　　·灵泉希寿禅师
　　·云顶宗正禅师(已上三十四人无录)



　　续传灯录卷第二十八


　　大鉴下第十六世


　　昭觉圆悟克勤禅师法嗣

　　平江府南峰云辩禅师。本郡人。依闽之瑞峰章得度。旋里谒穹窿圆。忽有得遂通所见。圆曰。子虽得入未至当也。切宜著鞭。乃辞扣诸席。后参圆悟。值入室才踵门。悟曰。看脚下。师打露柱一下。悟曰。何不著实道取一句。师曰。师若摇头弟子摆尾。悟曰。尔试摆尾看。师翻筋斗而出。悟大笑。由是知名。住后僧问。如何是夺人不夺境。师曰。霸主到乌江。曰如何是夺境不夺人。师曰。筑坛拜将。曰如何是人境两俱夺。师曰。万里山河获太平。曰如何是人境俱不夺。师曰。龙吟雾起虎啸风生。曰向上还有事也无。师曰。当面蹉过。曰真个作家。师曰。白日鬼迷人。一日入城与道俗行至十郎巷。有问。巷在这里十郎在甚处。师奋臂曰。随我来。
　　成都府正法建禅师上堂。兔马有角牛羊无角。绝毫绝厘如山如岳。针峰上师子翻身。藕窍中大鹏展翼。等闲突过北俱卢。日月星辰一时黑。
　　建康府华藏密印安民禅师。嘉定府朱氏子。初讲楞严于成都。为义学所归。时圆悟居昭觉。师与胜禅师为友。因造焉。闻悟小参。举国师三唤侍者因缘。赵州拈云。如人暗中书字。字虽不成文彩已彰。那里是文彩已彰处。师心疑之告香入室。悟问。座主讲何经。师曰。楞严。悟曰。楞严有七处征心八还辩见。毕竟心在甚么处。师多呈艺解。悟皆不肯。师复请益。悟令一切处作文彩已彰会。偶僧请益十玄谈。方举问君心印作何颜。悟厉声曰。文彩已彰。师闻而有省。遂求印证。悟云。以本色钳锤。师则罔措。一日白悟曰。和尚休举话。待某说看。悟诺。师曰。寻常拈槌竖拂。岂不是经中。道一切世界诸所有相皆即菩提妙明真心。悟笑曰。尔元来在这里作活计。师又曰。下喝敲床时。岂不是返闻闻自性性成无上道。悟曰。尔岂不见经中道妙性圆明离诸名相。师于言下释然。悟出蜀居夹山。师罢讲侍行。悟为众夜参举古帆未挂因缘。师闻未领遂求决。悟曰。尔问我。师举前话。悟曰。庭前柏树子。师即洞明。谓悟曰。古人道如一滴投于巨壑。殊不知大海投于一滴。悟笑曰。奈这汉何。未几令分座。悟说偈曰。休夸四分罢楞严。按下云头彻底参。莫学亮公亲马祖。还如德峤访龙潭。七年往返游昭觉。三载翱翔上碧岩。今日烦充第一座。白华丛里现优昙。后谒佛鉴于蒋山。鉴问佛果有不曾乱为人说底句。曾与尔说么。师曰。合取狗口。鉴震声曰。不是这个道理。师曰。无人夺尔盐茶袋叫作甚么。鉴曰。佛果若不为尔说。我为尔说。师曰。和尚疑时退院别参去。鉴呵呵大笑。师未几开法保宁迁华藏。旋里领中峰。上堂。众卖华兮独卖松。青青颜色不如红。算来终不与时合。归去来兮翠蔼中。可笑古人恁么道。大似逃峰赴壑避溺投火。争如随分到尺八五分钁头边讨一个半个。虽然如是。保宁半个也不要。何故富嫌千口少贫恨一身多。冬至上堂举。玉泉皓和尚云。雪雪片片不别下。到腊月再从。来年正月二月三月四月五月六月七月八月九月十月。依前不歇冻杀饿杀。免教胡说乱说。师曰。不是骂人亦非赞叹。高出临济德山。不似云居罗汉。且道玉泉意作么生。良久曰。但得雪消去自然春到来。师后示寂于本山。阇维设利颇剩。细民穴地尺许皆得之。尤光明莹洁。心舌亦不坏。
　　成都府昭觉彻庵道元禅师。绵州邓氏子。幼于降寂寺圆具。东游谒大别道禅师。因看廓然无圣之语。忽尔失笑曰。达磨元来在这里。道誉之。往参佛鉴佛眼。蒙赏识。依圆悟于金山。以所见告。悟弗之许。悟被诏住云居。师从之。虽有信入。终以鲠胸之物未去为疑。会悟问参徒。生死到来时如何。僧曰。香台子笑和尚。次问师。汝作么生。师曰。草贼大败。悟曰。有人问尔时如何。师拟答。悟凭陵曰。草贼大败。师即彻证。圆悟以拳击之。师抚掌大笑。悟曰。汝见甚么便如此。师曰。毒拳未报永劫不忘。悟归昭觉命首众。悟将顺世以师继席焉。
　　临安府中天竺[仁-二+幻]堂中仁禅师。洛阳人也。少依东京奉先院出家。宣和初　赐牒于庆基殿落发。进具后往来三藏译经所谛穷经论。特于宗门未之信。时圆悟居天宁。凌晨谒之。悟方为众入室。师见敬服奋然造前。悟曰。依经解义三世佛冤。离经一字即同魔说。速道速道。师拟对。悟劈口击之。因坠一齿。即大悟留天宁。由是师资契合请问无间。后开法大觉迁中天竺。次徙灵峰。上堂。九十春光已过半。养花天气正融和。海棠枝上莺声好。道与时流见得么。然虽如是且透声透色一句作么生道。金勒马嘶芳草地。玉楼人醉杏花天。上堂举狗子无佛性话。乃曰。二八佳人刺绣迟。紫荆花下啭黄鹂。可怜无限伤春意。尽在停针不语时。淳熙甲午四月八日　孝宗皇帝诏入赐座说法。帝举不与万法为侣因缘俾拈提。师拈罢颂曰。秤锤搦出油。闲言长语休。腰缠十万贯。骑鹤上扬州。癸亥中升堂告众而逝。
　　眉州象耳山袁觉禅师。郡之袁氏子。出家传灯试经得度。本名圆觉。郡守填祠牒误作袁字。疑师慊然。戏谓之曰。一字名可乎。师笑曰。一字已多。郡守异之。既受具出蜀。遍谒有道尊宿。后往大沩依佛性。顷之入室陈所见。性曰。汝忒杀远在。然知其为法器。俾充侍者掌宾客。师每侍性。性必举法华开示悟入四字令下语。又曰。直待我竖点头时汝方是也。偶不职被斥。制中无依。寓俗士家。一日诵法华。至亦复不知何者是火何者为舍乃豁然。制罢归省。性见首肯之。圆悟再得　旨住云居。师至彼以所得白悟。悟呵云。本是净地屙屎作么。师所疑顿释。绍兴丁已眉之象耳虚席。郡守谓此道场久为蟊螣囊橐。非名流胜士莫能起废。诸禅举师应聘。尝语客曰。东坡云。我持此石归。袖中有东海。山谷云。惠崇烟雨芦雁。坐我潇湘洞庭。欲唤扁舟归去。傍人谓是丹青。此禅髓也。又曰。我敲床竖拂时。释迦老子孔夫子都齐立在下风。有举此语似佛海远禅师。远曰。此觉老语也。我此间即不恁么。
　　眉州中岩华严祖觉禅师。嘉州杨氏子。幼聪慧书史过目成诵。著书排释氏。恶境忽现悔过出家。依慧目能禅师。未几疽发膝上。五年医莫愈。因书华严合论毕夜感异梦。旦即舍杖步趋。一日诵至现相品曰。佛身无有生。而能示出生。法性如虚空。诸佛于中住。无住亦无去。处处皆见佛。遂悟华严宗旨。洎登僧籍府帅请讲于千部堂。词辩宏放众所叹服。适南堂静禅师过门谓师曰。观公讲说独步西南。惜未解离文字相耳。倘问道方外。即今之周金刚也。师欣然罢讲南游。依圆悟于钟阜。一日入室。悟举罗山道。有言时踞虎头收虎尾。第一句下明宗旨。无言时觌露机锋如同电拂。作么生会。师莫能对。夙夜参究忽然有省。作偈呈悟曰。家住孤峰顶。长年半掩门。自嗟身已老。活计付儿孙。悟见许可。次日入室。悟又问。昨日公案作么生。师拟对。悟便喝曰。佛法不是这个道理。师复留五年愈更迷闷。后于庐山栖贤阅浮山远禅师削执论云。若道悟有亲疏。岂有栴檀林中却生臭草。豁然契悟。作偈寄圆悟曰。出林依旧入蓬蒿。天网恢恢不可逃。谁信业缘无避处。归来不怕语声高。悟大喜。持以示众曰。觉华严彻矣。住后僧问。最初威音王末后娄至佛。未审参见甚么人。师曰。家住大梁城更问长安路。曰只如德山担疏钞行脚意在甚么处。师曰。拶破尔眼睛。曰与和尚悟华严宗旨相去几何。师曰。同途不同辙。曰昔日德山今朝和尚。师曰。夕阳西去水东流。上堂举。石霜和尚迁化。众请首座继踵住持。虔侍者所问公案。师曰。宗师行处如火烧冰。透过是非关。全机亡得丧尽道。首座滞在一色。侍者知见超师。可谓体妙失宗全迷向背。殊不知首座如鹭鸶立雪品类不齐。侍者似凤翥丹霄不萦金网。一人高高山顶立。一人深深海底行。各自随方而来。同会九重城里。而今要识此二人么。竖起拂子曰。龙卧碧潭风凛凛。垂下拂子曰。鹤归霄汉背摩天。僧问。如何是一喝如金刚王宝剑。师曰。血溅梵天。曰如何是一喝如踞地师子。师曰。惊杀野狐狸。曰如何是一喝如探竿影草。师曰。验得尔骨出。曰如何是一喝不作一喝用。师曰。直须识取把针人。莫道鸳鸯好毛羽。
　　潭州福严文演禅师。成都府杨氏子。僧问。如何是定林正主。师曰。坐断天下人舌头。曰未审如何亲近。师曰。觑著则瞎。上堂。当阳坐断凡圣迹绝。随手放开天回地转。直得日月交互。虎啸龙吟。头头物物耳闻目视。安立谛上是甚么。还委悉么。阿斯吒。咄。
　　平江府西山明因昙玩禅师。温州黄氏子。遍参丛席。宣和庚子回抵钟阜。适朝廷改僧为德士。师与同志数人入头陀岩食松自处。久之圆悟被旨居是山。亲至岩所令去须发。及悟诏补京师天宁。与师俱往命掌香水海。未几举枹击鼓顿明大法。凡有所问皆对曰。莫理会。故流辈咸以莫理会称之。住后上堂。汝有一对眼。我也有一对眼。汝若瞒还自瞒。汝若成佛作祖。老僧无汝底分。汝若做驴做马。老僧救汝不得。众檀越入山请上堂。说偈曰。我无长处名虚出。谢汝殷勤特地来。明因无法堪分付。谩把山门为汝开。
　　平江府虎丘雪庭元净禅师。双溪人也。上堂。知有底人过万年如同一日。不知有者过一日如同万年。不见死心和尚道。山僧行脚三十余年。以九十日为一夏。增一日也不得。减一日也不得。取不得舍不得。不可得中秖么得。翠云见处又且不然。山僧行脚三十年来谁管他一日九十日。也无得也无不得。处处当来见弥勒。且道弥勒在甚么处。金风吹渭水落叶满长安。上堂。说得须是见得。见得又须说得。见得说不得。落在阴界见解偏枯。说得见不得。落在时机堕在毒海。若是翠云门下。直饶说得见得。好与三十棒。说不得见不得。好与三十棒。翠云恁么道。也好与三十棒。遂高声召大众曰。险。上堂。日日日东出。日日日西没。是时人知有。自古自今如麻似粟。忽然捩转话头亦不从东出。亦不从西没。且道从甚么处出没。若是透关底人闻恁么道。定知五里牌在郭门外。若是透不过者往往道。半山热瞒人。僧问。如何是到家一句。师曰。坐观成败。问不与万法为侣者是甚么人。师曰。远亲不如近邻　曰待汝一口汲尽西江水即向汝道。又作么生。师曰。近邻不如远亲。问。亡僧迁化向甚么处去。师曰。粪堆头。曰。意旨如何。师曰。筑著磕著。
　　衢州天宁讷堂梵思禅师。苏台朱氏子。上堂。趯翻生死海踏倒涅槃岸。世上无活人。黄泉无死汉。遂拈拄杖曰。讷堂今日拄杖子有分付处。也还有承当得者么。试出来担荷看。有么有么。良久掷拄杖下座。上堂知有底也吃粥吃饭。不知有底也吃粥吃饭。如何直下验得他有之与无是之与非邪之与正。若验不出参学事大远在。喝一喝。下座。上堂。山僧是杨岐四世孙。这老汉有个三脚驴子弄蹄行公案。虽人人举得秖是不知落处。山僧不惜眉毛为诸人下个注脚。乃曰。八角磨盘空里走。
　　岳州君山佛照觉禅师。上堂举。古者道。仰之弥高钻之弥坚。瞻之在前忽焉在后。诸人还识得者么。若也不识为尔注破。仰之弥高不隔丝毫。要津把断佛祖难逃。钻之弥坚真体自然。鸟啼花笑在碧岩前。瞻之在前非正非偏。十方坐断威镇大千。忽焉在后一场漏逗。堪笑云门藏身北斗。咄。
</div>
    <div class="pagination">
<a href="续传灯录_page56.html">上一页</a><span>...</span><a href="续传灯录_page52.html">52</a><a href="续传灯录_page53.html">53</a><a href="续传灯录_page54.html">54</a><a href="续传灯录_page55.html">55</a><a href="续传灯录_page56.html">56</a><span class="current-page">57</span><a href="续传灯录_page58.html">58</a><a href="续传灯录_page59.html">59</a><a href="续传灯录_page60.html">60</a><a href="续传灯录_page61.html">61</a><a href="续传灯录_page62.html">62</a><span>...</span><a href="续传灯录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
