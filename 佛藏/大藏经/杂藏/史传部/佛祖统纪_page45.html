<!DOCTYPE html>
<html>
<head>
    <meta charset="UTF-8">
    <title>佛祖统纪 - 第 45 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖统纪 - 第 45 页/共 74 页</h1>
    <div class="content">
　　慈恩宗教

　　初祖西天戒贤法师　二祖三藏玄奘法师　三祖慈恩窥基法师
　　贤师三时之教。立义疏阔。岂足以收一代之经。慈恩玄赞之作。观心亏阙。岂足以通一实之典。恕之者则曰。此别为一机也。当天台之兴。南三北七为之扫迹矣。岂容慈恩崛起于四海永清之后。是不得不议也。撰慈恩宗教志。
　　法师玄奘。洛阳陈氏。年十一诵通维摩法华。时道基法师化行长安。师负笈西游。从受阿毗昙婆沙杂心论等。基赞之曰予游讲肆多矣。未见少年神悟若此。武德中在京师讲杂心论。以不泥文相为世所服。仆射萧瑀。奏住大庄严寺。正观二年上表游西竺。上允之。杖策西征。远逾葱岭。毒风切肌。飞沙塞路。遇溪涧悬绝。则以绳为梁。梯空而进。及登雪山。壁立千仞。人持四栈。手足更互著崖孔中。猿臂而过。张骞甘延寿所未至也。过沙河逢恶鬼异类出没前后。师一心念观音及般若心经。倏然退散。棱山冰雪春夏不解。徒侣冻死者十之四。入铁门峰壁皆铁。即突厥关塞也。所历百三十国。凡如来所化之地。泥洹坚固之林。降魔菩提之树。迦路崇高之塔。那揭留影之山。皆申礼敬。获宝像舍利贝叶七十五部。耆山方等之教。鹿苑半字之文。马鸣龙树诸所著述。十八异执之宗。五部殊途之致。收罗研究悉得其文。虽七例八转之音。三声六释之句。无不尽其微妙。既而祗罗国王。赐青象白马。以助驮载。十九年正月归长安。留守房元龄。备幢幡鼓吹释部威仪。道俗数万众。以宝辇迎师。二月至洛阳。见上于仪鸾殿(时帝行幸洛京)尉劳勤至。问西域事迹。诏撰西域记。山川风俗前史未闻。诏就弘福寺与沙门道宣灵纲等同翻译。二十年上新译菩萨藏经显扬圣教论。请上制圣教序。二十二年进瑜伽师地论。上亲览。叹曰。佛教广大。犹瞻天瞰海。莫极高深。九流典籍若汀滢方溟渤耳。世言三教齐致。此妄谈也。诏写新译经论。宣赐九道总管(时天下分为九道)展转流布。诏于京师紫微殿西。别创弘法院。延师居之。选名德七人以自从。对上论道之余。则与众随时翻译。上令翻老子为梵文以遗西竺。师曰。佛老二教其致大殊。安用佛言以通老义。且老子立义肤浅。五竺闻之适足见薄。遂止。永徽三年。表请创塔于慈恩寺。以奉藏梵本及两朝御制圣教序。上许之。仍裒七宫亡人衣财以助其费。显庆元年皇子生(中宗)神光满室。上赐号佛光王。越月表请佛光王出家。诏落发授归戒。进金字心经法衣钵具。二年帝幸洛阳。诏师陪驾。便道陈留。改葬二亲。敕供给葬具。四年以玉华宫为寺。追崇先帝。诏师居之。译大般若经。及四年成六百卷。麟德元年二月四日。告众曰。幻泡之质何得久停。令众称弥勒。愿与含识速奉慈颜。遂右胁累足。以手支颐。凝然不动。帝哭之恸。废朝五日。五诏褒恤。用佛故事。以金棺银椁葬于浐东。初卧病。明藏禅师问疾。见二长人捧白莲至前。曰师从无始损恼有情。因今小疾并得消殄。师顾大众合掌而听。得非译般若力转重罪为轻受乎。初游天竺。手摩门迳松曰。吾西求法可枝向西。吾若言归枝可东指。既往枝果西。一日忽东指。弟子曰。教主归矣。因号摩顶松。师至天竺。遇龙树宗。欲从其学。其徒令服药求长生。方可穷研宗旨。师自念。本欲求经。恐仙术不就。有负宿愿。遂学法相于戒贤传唯识宗。贤时年一百三岁。蒙文殊付托。忍死以迟奘。贤用三时教。一有。二空。三不空不有。起信论虽出马鸣。久而无传。师译唐为梵。俾流布五天。复闻要道。师之功也。
　　法师窥基。代郡人。金吾卫将军尉迟敬宗之子。母裴氏。梦吞月而孕。六岁聪慧过人。项有玉枕指文如印。未成童便能著书。初奘三藏得童子于西域。聪悟绝伦。尝携诣敬宗。宗呼基出拜奘。使诵所著兵书数千言。奘数目童子。基诵毕奘曰。此古书也。令童子覆之。不差一字。宗大怒以基罔已将杀之。奘就丐出家。因念曩在天竺。起归与之与。卜者谓曰。师可东归。弟子生矣。谶既冥符。举以告宗。宗曰。此子悍暴岂堪受训。奘曰。郎君器度。非将军不生。非贫道不识。宗竟诺之。基怫然曰。得不断欲茹荤血过中食听此三事。乃可尔。奘念先以欲钩牵。遂矫许之。正观二十一年。奉敕落发。时年十七住广福寺。禀受奘师瑜伽师地唯识宗旨。撰述疏钞及于百部。时号百部论师。东行博陵。或请讲法华。造玄赞大疏十卷。永淳元年十一月。示灭于慈恩翻经院。御制像赞。敕诸寺图形以祀。祔葬于奘师之莹。
　　义神智曰。慈恩玄赞之释法华也。都无立行摄法入心成观等义。专用唯识论定性灭种以通此经。兹乃徒援权文用证实教。然其谈八识缘境广狭。及转识成智束智成身。与夫造业受报等说。厥功为多。
　　瑜伽密教
　　　初祖金刚智灌顶国师　二祖不空灌顶国师　三祖慧朗灌顶法师　龙门无畏法师　大慧一行法师
　　持密语以希显验者。非与夫解第一义者妙心一悟当座而决。是以洁齐三业精明轨仪。诵专数言课充亿万。积月累岁而用成无间。重精叠思而始获一感。维兹瑜伽五部之教。一切行果。广大悉备。而于护国救世尤为至要。斯盖佛道显仁藏用。所以御外务而回不信也撰瑜伽密教志(梵语瑜伽此云相应谓一切乘境行果所有诸法皆相应也)。
　　国师金刚智。西土人。亲传龙智阿阇梨法。唐开元七年抵南海广州以闻。诏入见。馆大慈恩寺。夏旱诏祷雨。结坛图七俱胝像。约像开目即雨。阅三日像目果开。有物自坛布云弥空。须臾霈雨。诏褒之。明年辞游雁门。不允。迁居荐福。所至结坛作灌顶道场。二十年八月告其徒曰。白月圆时吾其逝矣。至期右绕毗卢遮那佛像。顶安贝叶趺坐而化。谥灌顶国师。塔于伊川。
　　国师不空。西域人。幼随叔父观光上国。值金刚智从之传瑜伽义。智授梵本声明论。旬日成诵。奇之引入金刚道场。验以掷华。谓为胜己。师初求法。梦京师像皆东行。窹以问智。智曰。汝有受道之资。吾何靳哉。即授五部及苏悉地仪轨。智没奉遗教。西游天竺。至师子国。遇龙智受十八会金刚灌顶及大悲胎藏建坛之法。传经论至五百余部。二十九年自师子国归至广州。采访使刘巨济。请建灌顶坛法。感文殊见身。度人千万。天宝元年西城大石康居五国。入寇安西。召师入内。上亲秉香炉。师诵仁王护国密语。方二七遍。上忽见神兵可五百人。带甲荷戈立于殿庭。师曰。此毗沙门天王第二子独健。副陛下意往救安西。请设食以遣之。至四月安西奏。二月十一日。城东北黑云中见金甲人丈余。空中鼓角大鸣声震天地。寇人帐幕间有金鼠啮断弓弦。五国即时奔溃。须臾城楼上见天王形。谨图其像以进验之。即诵咒日也。乃敕诸道。于城西北隅置天王像(今城楼军茔立天王堂者即其故事)师每祷必张绣座手持木神。诵咒掷之。神自立于座。四众环视。两目瞬动。感格踵至。肃代两朝。尊为灌顶国师。每以至理开发君上。加赠鸿胪卿晚年示疾就加开府仪同三司肃国公。食邑三千户。辞不受。赐号大广智三藏。大历九年六月。示寂于大兴善寺上废朝三日。赐祭赠司空。谥大辩正广智。塔舍利于旧居。师译经七十七部。诸弟子得诵咒之法者。慧朗为最。故东夏以金刚智为始祖。不空为二祖。慧朗为三祖云。不空弟子有慧果者。元和中日本空海入中国从果学。归国盛行其道(慧朗法师传本纪失)。
　　铠庵曰。华严顿施别圆。则无俟乎密。鹿苑专说小乘。则未易用密。唯方等般若二时。欲转小成衍及被接入别圆。则如来始于此时有显密二轮之用。若夫法华开显。无小无大俱入一乘。殆犹日轮当午罄无昃影。所谓密者尚何施耶。自金刚智诸师。为末代机缘有宜密教者。故东传此道以名一家。然嗣其后者。功效寖微。唐末乱离。经疏销毁。今其法盛行于日本。而吾邦所谓瑜伽者。但存法事耳。
　　法师无畏者。甘露饭王之后也。逊国遗荣。出家学道。所至说法必有异相。至乌茶国演遮那经。众见毗卢遮那四金字于空中。其径寻丈(应是顺西土梵书成形也)及过龙河。驼负经竟入水。无畏随之。龙王请入宫。讲法三日。开元四年至长安。帝先梦。梵僧来谒。及寤命工肖形于壁。洎师入对。即梦所见者。馆之西明寺。称为教主。秋旱诏祷雨。师以数定为难曰。必欲致雨恐龙暴物。使谕曰。民苦旱久矣。暴风疾雨适足快意。即持钵握小刃搅之。诵密言百过。俄有物若蚪。矫首出钵。白气盈空。语使人速归。使回视见密云如练。自讲堂盘空而上。已而震雷风雨飘荡庐舍。弥日方息。又以积雨不止。即捏泥为五媪。作梵语向之。若叱詈者。即刻而霁。译毗卢遮那苏悉地揭罗等经十余部。弟子宝月一行。皆足受道。数求还西。上安慰不许。二十三年示灭。真体不坏。塔于龙门之西山(本朝太祖。乾德九年上幸洛阳龙门山广化寺。问无畏三藏塔。瞻敬真体)。
　　法师一行。张公谨之孙也。初从普寂落发。卢鸿一见奇之。谓寂曰。此子非君所能模范。当从其东请南询可也。师所至倒屣迎之。凡西竺贝叶阴阳纬谶。靡不穷究。传密教于金刚无畏。结集毗卢遮那经疏登坛灌顶受瑜伽五部法。至国清学历于老僧。初至僧布算谓侍者曰。当有弟子求吾算法。除一算曰。门前溪水西流乃至。师突入稽首受诀毕。水复东注。自是算法卓诡。开元三年诏入见。咨出世法及安国抚民之道。时号天师。帝以国祚为问。答曰。銮舆有万里行。社稷终吉。以金合进曰。至万里即开视。乃当归少许耳。禄山之乱上幸成都。至万里桥悟当归之谶洗然忘忧。终吉者。至昭宗而绝。昭曾封吉王也。里媪王氏子坐罪当死。求救于师。令捕七稚豚。日藏其一于瓮。封以六一泥。咒之七日北斗尽没。太史奏有大变。师劝帝大赦。媪子遂得免。乃日出一豚。七日而魁杓尽复。师未解奕。于燕公座。观王积薪一局遂为敌手。谓燕公曰。此争先法耳。若诵贫道四句乘除语。则人人为国手。邢和璞谓尹愔曰。洛下闳。造历时云。八百年差一日。当有圣人定之。大衍历出。闳言皆验。十五年陪驾幸新丰。道病。诏京师十大德结坛祈福。十月八日示寂于华严寺。停龛三七日颜貌如生。塔铜人原。谥大慧禅师。所著易论大衍历。其目在唐书艺文志。

　　南山律学

　　始祖昙无德尊者(法正。鞠多尊者弟子。四分律主。南山所宗)　二祖昙摩迦罗尊者(法时。西竺沙门。始依四分十人受戒。远承法正)　三祖北台法聪律师(元魏孝文时。本学僧祇。因考受体首传四分。远承法时)　四祖云中道覆律师(聪之弟子。最初撰疏疏科六卷。以释四分)　五祖大觉慧光律师(初从佛陀禅师出家。陀曰。此子宜先听律。律是慧基非智不奉。若初从经论。必轻戒网。由是依覆通四分律。撰疏十卷)　六祖高齐道云律师(从光受学。撰疏钞九卷。判释广文)　七祖河北道洪律师(从云受学。亦著疏文)　八祖弘福智首律师(禀戒之前。于古佛塔前。预祈显验。蒙佛摩顶。身心泰然。方知感戒。及寻律部。多会其文。从洪受学。撰疏二十卷)　九祖南山道宣律师(轻重仪云。先所宗承首律师者)
　　鹿园初会多士未纯。以故渐制诸戒用清三业。既屡被弹诃。复盛闻开显。则世之为学。将有乘急戒缓之过。故于泥洹之夜。扶律谈常。严饬来机毋忽学戒。是为以知常之心扶奉律仪。非同十二年中偏弘三藏之学也。维南山师。远受佛寄。专典毗尼。盛述条章。深明持犯。所以正为末代之机宜也。入道之士。何莫由斯。三学相仍。兹为初步。撰南山律学志。
　　法师道宣。京兆钱氏。母梦梵僧语之曰。仁者所怀梁僧祐律师也。处胎弥十二月而生。九岁遍览群书。十二善习文墨。十五师日严頵公(于伦反)十六诵法华。两旬而彻。十七落发。二十依首师进具戒。三衣唯布。常坐一食。武德四年再依首师学律。性好禅那期修正定。頵曰。戒净定明慧方有据。始听未闲。持犯焉识。七年徙居终南纻麻兰若。始制行事钞。正观四年行般若三昧于清宫精舍。经九十日。龙化人形礼觐听法。沙弥染心顾盻其女。龙怒欲害之。念师教诫顿息恶心。摄毒吐井。白师勿饮此水。及往视之其井涌沸。又于云际寺行此三昧。前后二十会。常感天童为之给侍。十九年偕奘公翻经弘福。笔受润文推为上首。永徽元年复居纻麻。心劳疾发。忽毗沙门天王授以补心之方(今和剂局方。有天王补心丹)复告师曰。时当像末。不修禅诵。但起伽蓝恐非比丘之正业。后在西明寺深夜行道。足跌前阶圣者扶足。师问何人。答曰。北天王子那吒。奉命来卫。师曰。太子威力自在。天竺有可作佛事者。愿为致之。太子即以所宝佛牙授之。师夜捧行道昼藏地穴。唯弟子文纲知之。师与天神往来。言此土灵纵西天圣迹。计三千八百事。随问随录。为感通传。坐夏有功庭生芝草。隐居之地水涌白泉。操觚续传则鸿儒服膺。封土筑坛则梵僧称赞。捷疾送奇华异果。非人献甘露名香。若此之事不能毕记。干封二年春。天人告师曰。师报缘将尽。当生弥勒内宫。十月三日。众见空中幡华交列。异香天乐。天人同声请师归觐弥勒。上闻之。诏天下寺院。图形奉祀。穆宗制赞曰。代有觉人为如来使。龙鬼归降天神奉事。声飞五天辞惊万里。金乌西沈佛日东举。稽首归依肇律宗主。懿宗朝谥澄照。师所撰删定僧戒本(一卷今所盛行)删定比丘尼戒本(一卷)注僧戒本(三卷)戒疏(四卷)注羯磨经(二卷)羯磨疏(四卷)行事钞(三卷)尼戒本(一卷)比丘尼钞(三卷)拾毗尼义钞(三卷)亡物轻重仪。章服仪。归敬仪。正行忏悔仪。新学教诫仪(各一卷)法华义苑(三十卷亡本)释迦方志(二卷)佛道论衡(四卷)续高僧传(三十卷)后续僧传(十卷)广弘明集(三十卷)三宝感通记(二卷)天人感通传(一卷)大唐内典录(十卷)。
　　铠庵曰。澄照娄感天神。扬搉律相。参诸异部。以四分为宗。撰述疏钞破斥诸家。但据成实论师之说。以五义分通大乘。立为圆宗戒体(日本师为问以难)又立三种忏法。不依方等普贤。乃取唯识别教。以为末世初心忏重观法。判位太高。不无可议。
　　律师允堪。锡号智圆。庆历间主钱唐西湖菩提寺。撰会正记。以释南山之钞。厥后照律师出。因争论绕佛左右衣制短长。遂别撰资持记。于是会正资持。遂分二家。
　　律师元照。余杭唐氏。初依祥符鉴律师。十八通诵妙经。试中得度。专学毗尼。后与择映从神悟谦师。悟曰。近世律学中微。汝当明法华以弘四方。复从广慈才法师受菩萨戒。戒光发见(详见才法师传)乃博究南山一宗顿渐律仪。常布衣持钵。乞食于市。主灵芝三十年。众至三百。义天远来求法。为提大要授菩萨戒。会几满万。增戒度僧。及六十会。施食禳灾。应若谷响。所至伽蓝必为结界。每曰。生弘律范死归安养。平生所得唯二法门。政和六年秋九月一日。集众讽普贤行愿品。趺坐而化。湖上渔人皆闻天乐。葬于寺之西北。谥大智。塔曰戒光。常谓其徒曰。化当世无如讲说。垂将来莫若著书。乃述资持记(释事钞)济缘记(释羯磨疏)行宗记(释戒疏)住法记(释遗教疏)报恩记(释兰盆疏)观无量寿佛经。小本弥陀。皆有义疏。删定尼戒本。凡百余卷。杂著芝园集二十卷。
　　铠庵曰。律师以英才伟器。受[怡-台+(由/卜)]悟弘四分之记。斯可矣。而乃别为观经述新疏。抗分事理。专接钝机。废弃格言唯任臆说。此草庵辅正。不得已而条攻之也。至于律家扶新之出。适足以扶不义以抗义戒之哉。

　　佛祖统纪卷第二十九(终)



　　佛祖统纪卷第三十

　　　　宋景定四明东湖沙门志磐撰

　　三世出兴志第十四

　　久远劫来诸佛出世。已粗陈于释迦本纪之前矣。今约三千如来。用明七佛继兴及今佛像末法灭之相。承之以弥勒下生。终之以楼至成佛。乃至星宿未来莫不略录。兹盖克论此方一须弥山南洲之化事。而十方刹土。正可以会通云耳。荆溪师云。必有一人最初先觉。遂以斯道转觉后觉。相续不已觉者滋多。乃有十方三世诸佛。为明此义撰三世出兴志。
　　梵语劫波。此云分别时节(智论)以人寿八万四千岁。百年命减一年。减至十岁。百年增一年(或云子倍父寿)复增至八万四千岁。如是一减一增为一小劫。二十增减为一中劫。总成住坏空四中为一大劫(新婆沙论)今论过去现在未来三世各一大劫。
　　过去庄严劫(此劫有成住坏空各二十小劫)
　　成二十小劫(每一小劫各一减一增后放此)
　　住二十小劫。有千佛次第出世。始自华光佛终至毗舍浮佛(过去七佛。有三佛在庄严劫。四佛在见在贤劫)。
　　九百九十八尊毗婆尸佛。姓拘利若。父槃头。母婆提。子方膺。侍者无忧。人寿八万岁出世。居般头婆提城。坐波波罗树下说法。三会度三十四万八千人。
　　九百九十九尊尸弃佛。姓拘利若。父明相。母光曜。子无量。侍者忍行。人寿七万岁出世。居光相城。坐分陀利树下说法。三会度二十五万人。
　　毗舍浮佛第一千尊。姓拘利若。父善灯。母称戒。子妙觉。侍者寂灭。人寿六万岁出世。居无喻城。坐娑罗树下说法。度十三万人(长阿含经○按菩萨本行经。自毗婆尸等三佛相去。劫数辽远。似不同在庄严劫中。今言七佛者。多准药王经阿含经三世三千佛之义)。
　　坏二十小劫
　　空二十小劫(成住坏四者之相并于后贤劫中见)
　　见在贤劫。以多贤人故名贤劫(智论)
　　成二十小劫。自过去庄严劫坏空之后。至今。
　　贤劫初成时。光音天。空中布金色云。遍覆梵天。注大洪雨犹如车轴。积风轮上结为水轮。增长至天住界。雨断水退有大风起。吹水生沫掷置空中。作梵天宫殿七宝间成。水复退下如前风起。吹掷水沫成魔罗波旬宫殿。次造他化自在天。展转至夜摩天宫殿。水复退下。大风吹沫造须弥山四宝所成。复吹水沫造三十三天七宝宫殿。复于山腹造四天王宫。及日月宫天七宝宫殿。及造空居夜叉颇梨宫殿。又于须弥四面作修罗城。七宝庄严。又吹水沫作七金山四大洲八万小洲。周匝安置小轮围山。金刚所成。如是大风吹掘大地渐渐深入。置大水聚成七香水海及大碱水海。又于地下造阎摩罗宫殿地狱住处。如是三千世界一时同成。此外更造大轮围山。包裹此大千界。其中六欲须弥日月四洲。乃至小铁围山。各有万亿。此约经历二十增减次第而成(起世经)。
　　第一小劫(减增)过去劫坏。一切有情久集光音天中。天众既多居处迫窄。诸福减者应下居。
　　世间最初有一天子。从光音没来生大梵空殿之中。是为梵王。经一减一增。念言。无有梵子来生我处(梵王先生后没。经成住坏空六十小劫。以此为寿)。
　　第二小劫(减增)时光音诸天。来生梵世者。为梵辅天(寿四十小劫。即是自成劫第二增减劫。至第一增减劫时没)。
　　第三小劫(减增)光音诸天。复有来生梵世者。为梵众天(寿二十小劫。即是自成劫第三增减。至住劫第一增减时没。或继此来生者。前后不定则没时亦前后不定也)渐渐下生六欲诸天人趣。以恶业力渐渐下生饿鬼旁生地狱。后成先坏。法尔如斯。时光音诸天福尽来下化生为人。或乐观新地者。光明远照飞行自在。无有男女之相。众共生故。故名众生。地涌甘泉味如稣密。以指试尝遂生味著。失其神足及以身光。世间大闇黑风吹海。漂出日月置须弥山腹照四天下。时诸人辈见出则喜见入则惧。自兹之后乃有昼夜晦朔春秋岁数。终而复始。由耽地味颜色粗悴。地味既隐乃生林藤(楼炭经云两枝蒲萄)复共耽食林藤复隐。便生自然粳稻无有糠[禾*會]。备众美味。此食稍粗残秽在身。为欲蠲除。便在二道。成男女根。情欲多者便为女人。宿习力故便生淫欲。夫妻共住。光音诸天后来生者入母胎中。遂有胎生。是时先造瞻婆大城。乃至一切城郭。自然粳稻朝刈暮熟。刈后随生米长四寸。时众生并取二日粮。乃至取五日粮。渐生糠[禾*會]。刈已不生。众怀忧恼。各封田宅造作田种。其后多有盗他田稻。便相拳斗无能决者。议立一平等王赏善罚恶。便有刀杖杀戮。众共供给号刹帝利(此云田主)自后诸王以此为首。时阎浮提天下富乐安隐。八万郡国人民聚落鸡鸣相闻。无有病患大寒大热。正行十善正法治国。人民爱敬寿极大久(诸经多言。寿极八万四千以为增减之数。不言极久)后王不行正法。其寿渐减。至八万四千岁时。身长八丈。百年命减一年身减一寸。如是减至十岁身长一尺。名为减劫之极。自此之后百年增一年(有经言。子倍父寿者。纵有此事。增减不齐)增至八万四千岁。名为增劫之极。一减一增终而复始。增至八万四千岁时。有金轮王出。七宝千子。治四天下国土丰乐。女年五百岁方嫁。此后凡遇增劫之初。皆有金轮王出世(长阿含经)。
　　第四小劫(减增)乃至第二十小劫(减增)住二十小劫
　　第一小劫(减增)(○光音诸天来生梵世。最初为梵众天者至此寿满二十小劫于此劫殁)
　　第二小劫(减增)　第三小劫(减增)　第四小劫(减增)　第五小劫(减增)　第六小劫(减增)　第七小劫(减增)　第八小劫(减增)
　　第九小劫(减增)人寿减至五万岁时。第一拘留孙佛出世。姓迦叶。父礼德。母善枝。侍者善觉子上胜。居安和城。坐尸利沙树下说法。一会度四万人。
　　减至四万岁时。第二俱那含牟尼佛出世。姓迦叶。父大德。母善胜。侍者安和。子导师。居清净城。坐乌暂婆罗门树下说法。一会度三万人。
　　减至二万岁时。第三迦叶佛出世。姓迦叶。父梵德。母财主。侍者善友。子集军。居波罗柰城。坐尼俱律树下说法。一会度二万人。
　　减至一百岁时。第四释迦牟尼佛出世。本在一万岁时。为观众生无机可度。至百岁劫末苦逼。故出乎世(长阿含经大智度论)。
　　减至八十六岁时。尽正法。一千四百年。
　　按法住记。佛告阿难。我灭度后正法一千年。由女人出家减五百年。像法一千年。末法一万年。善见论云。佛初不度女人。后为说八敬法。还得一千年。法苑云。天人答南山曰。佛锡杖在龙窟中。四十年住。为如来去后。有飞行罗刹。能说十二部经。诈为善比丘。食诸持戒者日别四百。为断此恶故镇龙窟中。复令正法增住四百年。像法增千五百年。末法增二万年。
　　减至七十八岁。入像法八百年。是为今时正得寿(以佛灭二千二百年为约合减二十二岁。至理宗淳祐十一年。准之)。
　　减至六十一岁尽像法。二千五百年(解见前文)。
　　减至三十岁。入末法三千一百年。人长三尺。时饥馑灾起。由人民皆行十恶。草菜米谷五种上味。悉皆隐没。唯煎朽骨共为燕会。若遇一粒粟稗藏护如宝。六七年来天不降雨。尚不得水。何况饮食。人多饿死。郡益空荒。七年七月七日其灾方息。时有一人合集男女有福德者。凡得万人。留为人种。人能行善。所须饮食。天即雨下(杂出阿毗昙论瑜伽对法论中阿含经庄椿录等文)。
　　减至二十岁。入末法四千一百年。人长二尺。时疾疫灾起。由人行恶复盛。俱遭病死。无人送埋。郡邑空荒。唯少家在。经七月七日其灾方息。唯留万人为种。人持善行。饮食衣服。天即雨下。
　　减至十岁。入末法五千一百年。人长一尺。女人五月便嫁。时刀兵灾起。由人行恶转盛。各起杀害之心。能行恶者。为人所敬。随执草木瓦石皆成刀剑。更相残害横死无数。亦有厌恶入山隐藏。七日七夜其灾方息。唯留万人为种。人从隐处而出。更互相见。起慈愍心共行善法。衣食所须天即雨下。由能行善寿复增长。复从百年命增一年(已上谓之小三灾。但坏正报。若值大三灾。则依正俱坏也)。南洲人寿至十岁时。刀兵劫起互相诛戮。佛法是时当暂灭没(法住记)。
　　增至四十九岁时。入末法一万年。月光菩萨出真丹国(即东土震旦也)说法满五十二年。广度众生入涅槃后。首楞严经般舟三昧经先灭不现。余经次第而灭。无量寿经后住百年。大度众生然后灭去(本起经○案无量寿经云。当来之世经通灭尽。我以慈悲哀闵。时留此经止住百岁。其有众生值斯经者。随意所愿皆可得度。南岳愿文云。我今誓愿。持令此经不灭。至弥勒佛出世)。
　　增至一百岁时。入末法一万五千一百年。南洲人复修善。时十六阿罗汉与诸弟子。复来人中显说无上正法度无量众令其出家(法灭尽经法住记)。
　　增至二百四十四岁入末法二万九千五百年。法将灭时尚五百岁。一心修此法华三昧。即得六根清净。故知末代亦有入大乘之机(净名疏引普贤观经)。
　　增至二百四十九岁。时尽末法三万年。
　　增至七百岁时。十六罗汉弘法已毕(自下人世至今。应五千年说化)以一切经典舍利。收聚起塔。结加趺坐。围绕此塔。俱没于地。是为佛法灭尽之相。自此有千亿辟支佛。出世说法利益众生(法灭尽经○法住记。人寿七万岁时。十六罗汉用七宝造窣堵波。释迦遗身驮都。皆集其内。香花供养作如是言。我先受敕护持正法。及与天人作诸饶益。法藏已没有缘已周。今辞灭度。先定愿力火起焚身。时窣堵波便陷入地住金刚际。尔时释迦正法永灭。从此世间有七百俱胝独觉。一时出现。人寿八万岁时。独觉圣众复皆灭度。次后弥勒如来出现世间○记言七万永灭。去末法太远。今以经云七百岁为正)。
　　增至二万岁时。铁轮王出独治南洲(俱舍论。金银铜铁轮一二三四洲。铁轮王一洲。金轮王四洲)　增至四万岁时。铜轮王出治东南二洲　增至六万岁时。银轮王出治东西南三洲。
　　增至八万四千岁时。金轮王出治四天下。轮王成就七宝。一金轮宝者。若圣王出。天金轮宝忽现在前。轮有千辐天匠所造。轮径丈四。圣王见之手摩轮曰。可向东方如法而转。轮即东转。王将四兵随其后行。东方诸小王来诣拜云。善哉大王。愿于此治。时圣王言。汝等当以正法治化。勿使偏枉。诸王闻之。即从圣王巡行诸国至东海表。南西北方随轮所至亦复如是。二白象宝者。王坐殿上忽现在前。即试习乘其上。清旦出城周行四海食时已还。三绀马宝者。忽然现前。清旦乘行食时即返。四神珠宝者。忽现在前。置高幢上光照一由旬。城中人民皆起作务。谓是昼日。五玉女宝者。忽然出现。颜色端正冬温夏凉。六居士宝者(诸经名典财宝)忽然出现。地中宝藏皆悉知见。七主兵宝者。忽然出现。智谋雄猛专任讨伐。是为轮王七宝成就(长阿含经)。
　　第十小劫(减增)减至八万岁时。第五弥勒佛出世。时阎浮提其地平正如琉璃境。丛林茂盛高三十里。八万四千众宝小城周遍天下。其中大城名翅头末。七宝楼阁七重行树。园林浴池八功德水。街巷道陌广十二里。其土安隐无有怨贼劫窃水火刃兵饥馑之难。有明珠柱高十二里。光明逾日昼夜常照。香风时来吹珠柱上雨宝璎珞。众人取之以为服用。众宝罗网弥覆城上。风吹宝铃演说归依佛法僧。人身长十六丈。寿命满八万岁。无有中夭。女人五百岁方嫁。日受妙乐深游禅定。如三禅天。人常慈心恭敬和顺。皆由弥勒慈心训导。持不杀故。唯有三病。一者饮食。二者便利。三者衰老。有香美稻一种七获。百味具足入口消化。便利之时地裂生赤莲华以蔽秽气。人民既老自然行诣树下。念佛待尽。生大梵天及诸佛前。有转轮圣王名曰儴佉。七宝千子。四大宝藏满中珍宝。众人见之心不不贪著。各各谓言。释迦佛时往昔众生为此宝故更相偷劫造生死罪。时弥勒菩萨于兜率天宫当下作佛。生大婆罗门家。父名修梵摩。母名梵摩跋提。下生托胎。身紫金色三十二相。坐宝莲华光明无量。身长三十二丈。如黄金山。正念观察苦空无常不乐在家。时儴佉王持七宝台奉上。弥勒受已施诸婆罗门。即便毁坏各共分之。弥勒见此宝台须臾无常。知有为法皆悉磨灭。修无常想。赞过去佛无常之偈。诸行无常是生灭法生灭灭已寂灭为乐。说此偈已出家学道。诣翅头末城外金刚庄严道场龙华菩提树下(枝如宝龙吐百宝华。故名龙华)即于是日初夜降魔成道。释梵四天请转法轮。时儴佉王与八万大臣俱求出家。须发自落即成沙门。时弥勒佛与儴佉王等诸比丘僧天龙八部。入翅头末城中央。其地过去诸佛所坐金刚宝座。自然涌出。佛于此座转正法轮。时诸婆罗门长者须达那。今须达长者是。转轮王宝女(即玉女宝)舍弥婆帝。今毗舍佉母是。弥勒亲族须摩提。今善贤比丘尼是。各与八万四千人出家学道。时儴佉王千子俱求出家。唯留一子用嗣王位。弥勒世尊初会于金刚座上说法。九十六亿人得阿罗汉。二会于城外华林园说法。九十四亿人得阿罗汉。三会复在华林园说法。九十二亿人得阿罗汉(西域记。波罗柰国弥勒受记成佛处。佛告弥勒。三会说法。其得度者。皆我遗法植福众生。在家出家。持戒犯戒。皆蒙化导。证果解脱。三会之度。乃化同缘善友)是时弥勒与无量人。登耆阇崛山顶。手擘山峰。摩诃迦叶即从定起。持佛僧伽梨衣授与弥勒。涌身虚空作十八变入般涅槃。收身舍利山顶起塔。弥勒佛住世六万岁。入灭之后。诸天世人收取舍利。于四天下各起八万四千宝塔。正法住世六万岁。像法亦六万岁(杂出弥勒下生经弥勒来时经。弥勒成佛经。贤愚经○菩萨处胎经去弥勒世有五十六亿七千万岁。处处经五十亿七千六十万岁。弥勒下生经。上生经。并云五十六亿万岁。庄椿录。自佛灭取弥勒生。有八百八十万九千二百年。诸说不同。未曾校算)。
　　十一小劫(减增)　十二小劫(减增)　十三小劫(减增)　十四小劫(减增)　十五小劫(减增)此减劫中。自第六师子佛下至欲乐佛凡九百九十四佛。相继出兴。说法度人(药王经俱舍论)。
　　佛告频婆娑罗曰。过去然灯佛灭后。有一猕猴。见罗汉入定。即取坐具披作袈裟。绕比丘行。比丘定起为说三归五戒求菩提法。猕猴依教受已踊跃欢喜。缘树坠死生兜率天。值一生补处菩萨为说无上道。从是以后值佛无数。于最后身。次弥勒后当成菩提。号师子月佛。今婆须密多是也(师子月佛经)。
　　十六小劫(减增)　十七小劫(减增)　十八小劫(减增)　十九小劫(减增)
　　二十小劫(减增)最后增劫中。第一千楼至佛。以本愿力故出增劫。早出暮灭。是时人多厌世修诸禅定。住劫已极易可化度。但使性是沙门污沙门行。形似沙门被著袈裟。于弥勒佛所。得入涅槃无有遗错(俱舍论大悲经)。
　　述曰。释迦遗教不了之徒寄诸弥勒。弥勒遗教寄诸九百九十四佛。此诸遗教次第相寄。最后以寄楼至。楼至之世易可化度。苟或不了可谓极钝。极钝之机不免有待星宿之劫。悲夫。佛佛世世得逢遗教。纵未得出犹以为幸。倘因中间造极重恶。长劫无间则与佛相背。此为可痛。如目连入地狱问讯调达。狱卒报云。此有迦叶佛时调达。释迦佛时调达。欲问何者。此虽大权难以情测。权必引实。宁无实报之辈。惟兹末代此土修行有教无证。欲祈易了。莫若专修净土往生之行。则一登无生永居不退。后佛化化正可乘愿来参影响之众。寄言有志当思务进。
　　拘留孙佛人寿四万岁时出。拘那含牟尼佛。三万岁时出。迦叶佛。二万岁时出。释迦佛百岁时。弥勒佛八万四千岁时。师子佛七万岁时。光炎佛九万岁时。柔仁佛六万岁时。华氏佛五十万岁时。次复有华氏九亿岁时。善月佛七万岁时。现义佛百岁时出(云云)。第一千慧业佛(即楼至之华言)人寿八万岁时出。贤劫千佛过已。六十五劫无佛(此皆一减一增小劫之论)然后有劫名曰大称。往昔择明轮王千子。于此皆同斯劫成最正觉。过是劫已竟。八十劫都无佛兴。然后有劫名喻星宿。往昔择明轮王八万大臣。于斯劫中成最正觉。过是劫已竟。三百劫亦无佛兴。然后有劫名重清净。择明轮王圣后采女成最正觉(贤劫经)。
　　述曰。俱舍论约三世增减。论三千佛出兴之渐。贤劫经明诸佛出兴。有久有近不定劫数。此有三意。一者佛赴机所说不同。二者结集部别不同。三者传译前后不同。难以和会(此例甚多)然粗论次第取证增减。则必以俱舍为本。慈恩劫章正取此论。
　　坏二十小劫(减增)火灾坏至初禅(坏劫有火水风大三灾。今贤劫中止论一番火灾。若水风二灾不在贤劫中。后当别释三相)始从地狱终至梵天。有情世间经十九增减。次第坏尽。唯器世间空旷而住。乃至三千世界一切有情都尽。最后一增减劫方坏器世间(世间如器故名)有七日从海底出。大海尽竭须弥崩坏。风吹猛焰烧上梵天。悉成灰烬。乃至三千世界一时烧尽。此为依正俱坏。名为坏劫(顺正理论)。
　　空二十小劫(减增)。自初禅梵世已下世界空虚。犹如墨穴。无昼夜日月。唯有大冥。如是二十增减之久。名为空劫(俱舍)。
　　未来星宿劫(千佛出兴如天星宿)。成二十小劫(减增)。
　　住二十小劫(减增)。此劫中有千佛次第出。始自日光佛终至须弥相佛(药王经)。佛言。我灭度后。若有勤修功德行众三昧称弥勒名行六事法(事六度也)必定得生兜率天上。亦随弥勒下生。阎浮第一闻法。于未来世值遇贤劫一切诸佛。于星宿劫亦值诸佛受菩提记(弥勒上生经)。
　　坏二十小劫(减增)　空二十小劫(减增)○(成住坏空之相并如前释)
　　有能一日夜持不杀戒。决定不逢刀兵灾起。能以一诃梨勒果。起殷净心奉施僧众。决定不逢疾疫灾起。能以一搏食施诸有情。决定不逢饥馑灾起。东西二洲无根本三灾。而有相似三灾。谓嗔增盛似刀兵。身羸劣似疾疫。数加饥渴似饥馑。北洲根本相似俱无(新婆沙论)三灾起时复有三种最极衰损。一寿量。谓极至十岁。二依止。谓身量极至一搩手。三资具。谓以粟稗为食中第一。以发为衣中第一。以铁为庄严第一(瑜伽论○搩磔同陟各反周尺。人一尺。佛二尺)。
　　大三灾者。一大劫终必一火灾起(如前贤劫成住坏空八十小劫。为一大劫)如是经七大劫七火灾。凡七坏初禅。复经一大劫。有一水灾起。坏至二禅。如是七七火灾。相间七水灾。复经七火灾。凡五十六番火坏初禅。七番水坏二禅。复经一大劫。有一风灾起。总之为六十四大劫。为大三灾始终之相(依俱舍论出义)。
　　初火灾坏初禅者。灾欲起时地狱罪毕来生人中。有定业者转生他方地狱。乃至无有一情。名为地狱已坏。畜生饿鬼阿修罗亦次第尽。是时世间皆行十善。人身之内无有诸虫。与佛身同。以由是时旁生坏故。时此南洲一人无师自然得初静虑(初禅也)从静虑起唱言离生喜乐甚乐甚静。余人闻已皆入静虑。命终并得生梵世中。东西二洲例此应说。北洲根钝无离欲念。命终生欲界天。静虑现前方能离欲。乃至人趣无有一情。名为人趣已坏。时欲界六天。一天自然得初静虑。乃至并得生梵世中。名为欲界已坏。时梵世中一天自然得二静虑(二禅也)唱言定生喜乐甚乐甚静。余天闻之皆入静虑。命终并得生光音天。乃至梵世(大梵天也)已坏。始从地狱终至梵天。经十九增减。有情世间次第坏尽。唯器世间空旷而住。乃至三千三界一切有情同业坏尽。最后一增减劫方坏器世间。于此渐有七日轮出。有大黑风吹海水为两披。初取一日置须弥腹日道中行。草木雕落。次取二日。河渠皆竭。海水渐涸七百由旬。三日出时。恒河俱竭。四日出时。阿耨池竭。五日出时。四大海水七千由旬一时竭尽。六日出时。大地火起靡不烧坏。七日出时须弥山坏众山洞然。风吹猛焰烧上天宫。乃至梵天无遗灰烬。自地火焰烧自宫殿。非他地灾能坏他地。由相引起故说烧上。始从地狱至于梵天。于一增减劫次第坏尽。乃至三千世界一时俱坏。是为火灾坏。初禅火灾过后。世界空虚犹如黑穴。经二十增减之久。大云降雨水长至天。吹风水沫作梵天宫。如是下至地狱如前建立(在前成劫说。杂出长阿含经。因本经。杂心论。显宗论。顺正理论。瑜伽对法论)。
　　次水灾坏二禅者。当灾起时。地狱饿鬼旁生四洲人趣六欲诸天。次第得生二禅。于二禅中时有一天。自然得三禅定。余天闻之。皆入此定得生三禅。是时二禅中有俱生水界起坏器世间。犹水消盐。一时俱没(有说从三禅边空中。歘然雨热灰水。有说从下水轮涌水上腾)是为水灾坏二禅。水灾过后。如前空二十小劫。如前大云降雨。风吹水沫成光音天宫。下至地狱后成。
　　三风灾坏三禅者。当灾起时。下地诸趣有情及六欲二禅。次第得生三禅。时有一天。自然得四禅定。余天闻之。皆入此定得生四禅。是时三禅中有俱生风界起。坏器世间。吹诸天宫相拍粉碎。诸大山王亦皆拍碎。如风干肢节悉皆消尽。是为风灾坏三禅(有说。从四禅边歘然风起飘击。有说。从下风轮击风上腾○出顺正理论。瑜伽对法论)如是东方无量世界。或有将坏。或有将成。或有正坏。或坏已空。或有正成。或成已住。乃至十方亦尔。若有情世间。若器世间。业烦恼力所生故。业烦恼增上力所起故(瑜伽对法论)初禅内有觉观火扰乱故。外为火灾所烧。二禅内有喜水扰乱故。外为水灾所漂。三禅内有出入息风扰乱故。外为风灾所坏。四禅不定相续随彼天生宫殿俱起。若天命终宫殿亦没(杂心论)。四禅内外过患一切皆无(涅槃经)劫劫皆坏初禅者。为顺初禅一劫寿故。次经八劫方坏二禅。为顺二禅八劫寿故。次经六十四劫方坏三禅。为顺三禅六十四劫寿故(辅行)。

　　佛祖统纪卷第三十(终)



　　佛祖统纪卷第三十一

</div>
    <div class="pagination">
<a href="佛祖统纪_page44.html">上一页</a><span>...</span><a href="佛祖统纪_page40.html">40</a><a href="佛祖统纪_page41.html">41</a><a href="佛祖统纪_page42.html">42</a><a href="佛祖统纪_page43.html">43</a><a href="佛祖统纪_page44.html">44</a><span class="current-page">45</span><a href="佛祖统纪_page46.html">46</a><a href="佛祖统纪_page47.html">47</a><a href="佛祖统纪_page48.html">48</a><a href="佛祖统纪_page49.html">49</a><a href="佛祖统纪_page50.html">50</a><span>...</span><a href="佛祖统纪_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
