<!DOCTYPE html>
<html>
<head>
    <meta charset="UTF-8">
    <title>释氏稽古略 - 第 38 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释氏稽古略 - 第 38 页/共 41 页</h1>
    <div class="content">　　　　甲午　政和四年　　大辽　天庆四年　　女真阿骨打十三年秋八月叛辽　　西夏

　　女真　金也。世本新罗人。号完颜氏。完颜犹汉言王也。世为酋长。服属大辽二百年。世袭节度使。至龛福下四世。妻女真女生二子。长曰胡来。胡来生三子。长曰核里。次曰蒲刺束。季曰杨割。杨割生三子。长曰阿骨打。次曰吴乞马。季曰思改。思改生粘罕。女真至杨割太师始雄诸部。丙子岁萧解里啸聚。辽捕之。遂投生女真界(见寿昌乙亥下)。辽命杨割图之。杨割但斩解里。遣长子阿骨打献首级于辽。自此杨割内恃有功。阴怀异志。杨割死。阿骨打之年。会辽主天祚掊剥是嗜。上下荒淫。其相李俨萧奉先辈庸琐贪婪。阿骨打承其父杨割富庶之余。兵强马壮力有异图。先是女真之地东北邻于五国。五国之东接大海。出名鹰。自海东来者谓之海东青。小而俊健能擒鹅鹜。爪曰者尤以为异。辽人酷爱之。天祚嗣位责贡尤苛。逼其国人穷取以献。女真至五国战斗而后得。女真苦之。且沿边诸帅邀求赂遗无虚日不胜其扰。诸部怨叛于辽。潜结阿骨打举兵谋乱。至是甲午年秋八月。阿骨打始叛。用粘罕胡舍为谋主。银木割移烈娄宿阇母等为将帅。甲马二千犯混同江之东宁江府。天祚遣兵御之。皆败遂失宁江州。阿骨打将兵转战而前。乙未年秋八月。辽主天祚下诏亲征女真。路出长春。军中一夕戈甲有光。辽相张琳曰。唐庄宗攻梁。矛戟夜有光。郭崇韬曰。火出兵入破贼之兆。天祚喜而信之。十一月进战兵溃。天祚一日一夜走五百里。退保长春。女真乘胜。遂并渤海辽阳等五十四州(辽志)　长白山混同江。俱今辽阳开元路咸平府。
　　　　乙未　政和五年　二月立定王相为皇太子　　大辽　天庆五年　　女真阿骨打十四年　　西夏

　　宋四月。明州延庆院明智法师中立入寂。立嗣神智鉴文。文嗣广智尚贤。三世皆继住持延庆祖庭。至立益盛。晁说之铭其塔(祖庭塔铭)。
　　宋左街香积院法师永道。敕赐号宝觉大师(道三藏法师传)。
　　隆与府黄龙山死心禅师。名悟新。韶州黄氏子。生有紫肉幕左肩。右袒如僧伽黎状。壮依佛陀院德修祝发。进具参方谒晦堂心禅师。得其法要。遂嗣之。至是乙未十二月十三日入寂。荼毗舍利五色。后有过其区所者。获之尤多。塔于晦堂丈室之北(普灯)。
　　隆兴府泐潭湛堂禅师。名文准。生兴元府梁氏。受具后参方谒真净文禅师。服勤十年。一日举杖决渠水溅衣忽大悟。显谟李公景直守豫章。请开法云岩。迁泐潭。至是政和五年十月二十日。更衣说偈而化。阇维睛齿念珠不坏。舍利晶圆光洁塔于南山之阳。无尽居士丞相张公商英撰行业碑。大慧杲禅师为禅侣时请之也。师嗣真净文。文嗣黄龙南禅师(普灯)。
　　　　丙申　政和六年　　大辽　天庆六年　　女真阿骨打十五年　　西夏

　　宋秋九月一日杭州灵芝寺律师元照跏趺入寂。寿六十九岁。僧腊五十一夏。葬寺西北隅。谥曰大智。刘焘铭其塔。关演碑其行业。孙觌为立石。照字湛然。生余杭唐氏。初毗尼大学亲自佛制。自文殊已降不许措一词。优婆离结集不敢衍一字。人间天上十方三界。刹海无尽圣众。唯同一律可谓严矣。如世礼乐征伐必自天子出。公侯卿大夫不容僭也。然大法东度。唯律未明。学者失己。唐太宗贞观中永兴军终南山澄照大律师道宣作戒疏羯磨疏事钞弘四分律。流传逾四百载。释义近六十家。于中大昭庆律师允堪作会正记。独为尽理。最后此灵芝太智元照。以法华开显圆意。作资持记。与会正师殊途同归。推明南山元意。而上合于佛制。自是会正资持又分宗于律矣。如析金杖不失金体。无作戒体果可分耶(系年录)。
　　　　丁酉　政和七年诏改节度观察留后为承宣使　　大辽　天庆七年　　女真阿骨打十六年　　西夏

　　林灵素者温州人也。善符术辅以雷公法。初往来不逞于宿毫淮泗间。乞食诸寺。僧薄之。至楚州(今淮安路)。与释慧世相驱击讼于官。时府倅石仲喜其辩捷轻俊。为脱之置馆中。问吐纳烧炼蜚升之术。至是政和七年正月。仲携之入京谒宰相蔡京。京致见帝。林大言曰。天上有神霄王清府。长生帝君主之。其弟青华帝君皆玉帝子。次有左相仙伯并书罚仙吏褚慧等八百余官。谓帝即长生帝君。蔡京乃左相仙伯。灵素即褚慧。帝忻然信之。赐林号金门羽客。作通真宫以处之。帝自号教主道君皇帝。二月诏改天下天宁观为神霄王清万寿宫。所在无观者以寺充。仍设长生大帝君青华大帝君像。建宝箓宫。置道学科。宣和元年帝有景贶。冬十一月放林灵素归温州死之(东都事略帝纪)。隆兴府黄龙山佛寿灵源禅师。名惟清。得法晦堂室中。至是秋九月十八日入寂。师嗣晦堂宝觉心禅师。嗣师之法慧古德逢守市皆高第弟子。时伊川居士徐师川．朱世英．洪驹父皆从之问道(普灯录)。
　　汴京智海佛鉴禅师。名慧勤。舒州(今安庆路)汪氏子草岁师本郡广教圆深。试所习得度。每以法华经佛言唯此一事实余二即非真味之有省。入五祖演和尚室。深得法要嗣之。舒守孙鼎臣请住太平。法道大播。政和初诏住汴京智海。经五年乞归。得旨居建康嶈山。枢密邓公子常奏赐师号紫服。至是政和七年九月八日。上堂云。祖师心印。状似铁牛之机。去即印住。住即印破。直饶不去不住。亦未是衲僧行履处。且作么生是衲僧行履处。待十月前后为诸人注破。至十月八日。沐浴更衣端坐。手写别故旧书数纸停笔而化。阇维收灵骨舍利。塔于寺左。嗣师之法者守珣等。珣生湖州施氏。住何山天宁。号佛灯禅师。至绍兴六年亦以十月八日归寂。通判双槐居士郑绩。待制养空居士潘良贵深有扣明焉(普灯录)。
　　　　戊戌　重和元年　　大辽　天庆八年　　大金阿骨打称帝天辅元年　　西夏

　　宋帝汴京作寿山艮岳。是年秋七月成。赐名华阳宫。蜀郡汉州雒县僧祖秀。字紫芝。钦宗靖康初亲游其间。作华阳宫记。载之东都事略。秀尝集文忠公修江州圆通讷禅师论议佛法大旨。作欧阳外传。后湖居士苏庠序之。高宗绍兴二年。其弟子昙运仲宏集师讲义为传。作疏钞三卷。汝阴王铚又叙之。右相魏国公张浚并述后叙。刊行于世。秀作佛运编年通论。祖琇者作统纪。并为己有之。琇号石室(云卧纪谈)。

　　大金

　　女真也。阿骨打建国称帝。辽主天祚在京中。闻燕王兵败女真入新州。昼夜忧惧。秋女真取东京黄龙府五十余城。是时有杨朴者。辽东铁州人也。本渤海大族。登进士第累官校书郎。先是渤海人高永昌杀辽东京留守萧保先。自称为渤海国皇帝。据辽东五十余州。辽主遣相张琳将兵讨之。琳败绩。女真破渤海军斩高永昌。降杨朴而用之。朴劝阿骨打称皇帝。改元天辅。以王为姓。以旻为名。以其国产金号大金。又说阿骨打曰。自古英雄开国受禅。先求大国封册。秋八月。阿骨打遣人诣辽主天祚求封册。其事有十。徽号大圣大明皇帝(一也)国号大金(二也)玉辂(三也)衮冕(四也)玉刻御前之宝(五也)以兄弟通问(六也)生辰正旦遣使(七也)岁输银绢二十五万匹两分南宋岁赐之半(八也)割辽东长春两路(九也)送还女真阿鹘产赵三大王(十也)天祚付群臣议。萧奉先大喜。以为自此无患。差静江军节度使萧习烈．翰林学士杨勉充封册使。副归州观察使张孝伟．太常少卿王府充通问。副使卫尉少卿刘湜充管押礼物官。将作少监杨主忠充读册使。备天子衮冕．玉册．金印．车辂．法驾之属。册立阿骨打为东怀国至圣至明皇帝。其册文略曰。眷惟。萧慎之区。实介扶余之俗。土滨上国。材布中嵚。雅有山川之名承其父祖之胤。碧云袤野固须挺于渠材。皓雪飞霜畴不惟于绝驾。章封屡报。诚意交孚。载念遥芬宜膺多[戩-(ㄙ*ㄙ)+(ㄠ*ㄠ)]。是用遣萧习烈等。持节备礼。册为东怀国至圣至明皇帝。义敦友睦。地裂丰腴。呜呼戒哉钦哉。式孚于休所有徽号。缘犯祖号改为至圣至明。余悉从之。使人自十月发行。冬十二月至金国。是月阿骨打追尊九代祖龛福。谥景元皇帝号始祖。八代祖名讹鲁谥德皇帝。七代祖名洋海谥安皇帝。六代祖名随阔谥定昭皇帝号献祖。五代祖名实鲁谥成襄皇帝号昭祖。曾祖太师名胡来谥惠皇帝号景祖。父大师名杨哥谥孝平皇帝号穆宗。妃后皆追加谥号(金志)。阿骨打以辽使仪物示杨朴。杨朴以仪物不全用天子之制。又东怀国乃小邦怀其德之义。仍无册为兄之文。如遥芬多[戩-(ㄙ*ㄙ)+(ㄠ*ㄠ)]皆非美意。彤弓象辂亦诸侯事。渠材二字意似轻侮。命习烈归易其文。习烈曰。兄友弟恭出自周书。言友睦则兄之意见矣。杨朴等面折以为非是。阿骨打大怒。叱出使副欲腰斩之。糊罕诸酋为谢乃解。然犹人各笞百余。至次年三月止遣萧习烈杨立忠回云。册文我都不晓。徽号国号王辂御宝我都有之。须称我大金国皇帝兄即已。能从我今秋可至军前。不然我提兵取上京矣。天祚恶闻女真事。萧奉先揣其意皆不以闻。迁延久之。闻上京已破和议遂寝。后天祚虽复言和。阿骨打皆不报(辽志)。
　　　　己亥　宣和元年　　大辽　天庆九年　　大金　天辅二年　　西夏　元德元年

　　宋二月诏改佛为大觉金仙。余为仙人大士。僧称德士。尼为女德士。寺为宫。院为观。禁铜钹。赐佛天尊服。德士衣道流戴冠执笏。京师左街崇先香积院宝觉大师永道上书谏曰。自古佛法与国运同盛衰。元魏太武信崔浩灭佛法。不五六年崔浩赤族。文成帝大兴之。周武信卫元嵩灭佛法。不六七年元嵩贬死。隋文帝继兴之。唐武宗信李德裕李归真灭佛法。不一年归真诛。德裕窜死朱崖。宣宗盛兴之。我国家太祖皇帝太宗皇帝列圣相承译经试僧流通佛法。自有成宪万世可守也。上震怒黥永道于道州。道在贬所斋戒严整如常。时道昔者尝从西天总持三藏禀真言轨范。至是值军民多瘴疟。道咒水以饮之。无不全安。三月京师大水街衢浩渺。朝廷委林灵素治水。日夜溢涨。君臣怀惧泗州僧伽普光王现灵禁中。帝焚香归敬。见僧伽振锡登城。水乃顿涸。上下大悦。冬十一月放林灵素归温州。宣和二年秋九月。诏复佛号。德士复为僧。永道量移近郡。宣和七年诏永道还京师复僧形服。朝廷旌其护法。念其精忠。改赐名曰法道。住昭庆昭先院。兼领右街显圣释迦院(东都事略又道三藏本传)。金人四月攻陷辽国。上京路祖州则太祖之天膳堂。怀州则太宗德光之崇元殿。庆州则望仙望圣神仪三殿。比先破干显等州。如凝神殿安元圣母殿木叶山之世祖殿诸陵寝皇妃子弟影堂。焚烧掠尽发掘金银珠玉。所司即以闻。萧奉先皆抑而不奏(辽志)。
　　　　庚子　宣和二年　复僧佛号　　大辽　天庆十年　　大金　天辅三年　　西夏　元德二年

　　宋太尉陈良弼建大会斋延诸禅讲。有善法师。贤首宗之雄者号义虎。致问诸禅曰。吾佛设教自小乘至于圆顿。扫除空有独证真常。然后万德庄严方名为佛。而禅宗以一喝转凡成圣。考诸经论似相违背。今一喝若能入五教是为正说。若不能入五教是为邪说。是时诸禅列坐。法真禅师一公以目眴慈受禅师深公。深肘净因使对之。净因召善而谓之曰。承法师所问。不足劳诸大禅师之酬。只净因小长老可解法师之惑。其五教者如愚法小乘教乃有义也。如大乘始教乃空义也。如大乘终教乃不有不空义也。所谓大乘顿教乃即有即空义也。所谓一乘圆教乃空而不有有而不空义也我此一喝非唯能入五教。至于世间诸子百家一切技艺悉能相入。乃喝曰。还闻么。善曰闻。成曰。汝既闻则此一喝是有。是能入小乘教。又召善曰。汝今还闻么。善曰不闻。成曰。汝既不闻则适来一喝是无。能入大乘始教。我初一喝。汝既道有。喝久声销。汝复道无。道无则元初实有。道有则即今实无。既乃不有不无。是能入终教。我有喝之时。有非是有。因无故有。无喝之时。无非是无。因有故无。即有即无能入顿教。我此一喝不作一喝用。有无不及情解俱忘。道有之时纤毫不立。道无之时横遍虚空。即此一喝入百千万亿喝。百千万亿喝入此一喝。是能入圆教。善遂稽首谢。师复召善曰。乃至一语一默一动一静。道古至今。十方虚空万象森罗。六趣四生。三世诸佛一切圣贤。八万四千法门百千三昧。无量妙义。契理契机。与天地万物一体。谓之法身。三界唯心万法唯识。四时八节阴阳一致。谓之法性。是故华严经云。法性遍在一切处。有相无相一声一色。全在一尘中含四义。事理无边周遍无余。参而不杂。混而不一。于此一喝中皆悉具足。犹是建化门庭随机方便。谓之小歇场。未至宝所。殊不知吾祖师门下以心传心以法印法。不立文字见性成佛。有千圣不传底向上一路在。善又问曰。如何是向上一路。成曰。汝且向下会取。善曰。如何是宝所。成曰。非汝境界。善曰。望禅师慈悲。成曰。恁从沧海变终不为君通。善于是愀然变容俯首而退。是时帝私幸观之。太师鲁国公亦预焉。帝顾谓近侍曰。禅宗玄妙深极如此。净因才辩亦罕有也。侍臣奏曰。此宗师之绪余耳。莹仲温罗湖录赞曰。成之学赡明道。左右逢原乘机挫锐于人天众前。借使先德扶宗。亦蔑以加于此矣。禅师名继成。字蹒庵。生江西袁州宜春刘氏。诏住净因禅刹。师嗣智海道平禅师。平嗣大沩慕喆。喆嗣翠岩可真。真嗣慈明圆禅师。成之嗣有二弟子。曰瑞岩胜．冶父川。临济派也(罗湖文集五灯会元)。
　　　　辛丑　宣和三年秋八月童贯进大师　　大辽　保大元年　　大金　天辅四年　　西夏

　　宋二月。诏政和七年所改寺为神霄宫者。田产尽还僧寺(统纪)。三月二十五日诏慈受禅师怀深。住汴京大相国慧林禅刹。师生寿春夏氏。高宗绍兴二年入寂。嗣长芦信。信嗣慧林圆照本禅师(普灯)。
　　白云庵　杭州灵隐寺方丈后山之庵也。至是宣和三年。有比丘曰清觉。自号本然。仁宗庆历三年十月二十二日。生洛京登封县孔氏。宣尼五十二世孙。曾祖高勍事梁历唐。同光时领襄州泽潞河阳节度使。官至太子太师。父欣进士隐德。母崔氏。觉幼而颖悟习儒业。累请乡举。神宗熙宁二年。阅法华经有省。求出家。父母许之。依汝州龙门山宝应寺海慧大师剃染。嘱其南询。初参嘉州峨眉山千岁和尚。次抵淮西舒州(今安庆路)浮山。结庵于太守岩。宴坐二十年。哲宗元祐七年游浙。明年至杭州灵隐寺随众居止。汪罗二行人求师心要。学侣日臻。灵隐圆明童禅师。以寺后白云山庵居觉。玄化开阐。乃自立宗。以所居庵名为号曰白云宗。移居余杭龙门山。庵曰福地。为龙神说三归五戒。至是崇宁三年。至钱塘六和塔开化寺后紫云庵居。道俗请就正济寺讲华严经。时当毁教。觉著证宗论三教编十地歌。大观元年。卓庵湖州归安千金市。名曰十地。次至乌程菁山。卓锡得泉结庵而居。名曰出尘。徒众复请归正济寺。忌之者以证宗论于忤朝政闻官。政和六年编管广南思州。宣和二年弟子政布等十人诣京陈状。蒙旨放令逐便。至是辛丑年七月二十日谢恩。八月三日作偈投太守游公。指以九月二十六日为别。至期乃化去。世寿七十九岁。显腊五十二夏。弟子慧能禀遗训。奉灵骨舍利归葬杭州余杭之南山。当宣和五年之二月也。塔曰白云。院曰普安。后弟子改曰普宁。其于崇德甑山．松林善住。皆其行道之所。德清．龙山．超山．方山．乾元山．归安．岩山。皆分葬舍利之所。其宗聿兴浙右。
　　　　壬寅　宣和四年十二月无尽居士薨　　大辽　保大二年　　大金　天辅五年　　西夏

　　辽春三月。金人破中京(奚国也)。天祚在燕京闻报甚惧。即日出居庸关。率骑兵五千西奔云中府。留宰相张琳李处温与燕王淳守燕。淳居燕二十年得人心。天祚趋渔阳入夹山。李处温等三月十七日会百官父老。立燕王曰天锡皇帝。改元建福。下诏废天祚为湘阴王。天锡以燕云平中京上京辽西六路奄为己有。沙漠以北西南面西北路招讨府诸番部族。天祚主之。称保大二年。辽国自此分矣。八月燕帝淳病薨。谥曰宣帝。无嗣。越王萧干会百官父老。议立燕帝妻萧氏为皇太后。权主军国事。奉迎天祚次子秦王为帝。萧氏即位于柩。前改元德兴。天祚闻淳死。下诏削淳官爵。并妻萧氏降为庶人。赐姓虺氏。金主趋中京。天祚走及夏国。十二月金人抵居庸关(辽志)。
　　　　癸卯　宣和五年　　大辽　保大三年　　大金　五月改天会元年　　西夏

　　宋秀州(今嘉兴路)春旱。祷精严寺观音有验。重装圣像。夏旱复有讲。郡守曾侯梦白衣天人曰。我固当为此方致雨。然面目不净三十里无所见。不能与众圣会奈何。明日诘其由。果匠者欲圣容明润。用鸡子牛胶调粉故尔。遂改新之。随祷即应(系年录观音感应集)。
　　辽春正月。燕帝后萧氏在燕。闻金人入居庸关。夜率萧干及车帐出城。声言迎敌。实乃出奔。至松亭关议所往。耶律大石材牙辽人也。欲归天祚。四军大王萧干奚人也。欲就奚王府立国。宣宗(燕王淳也)附马都尉萧勃迭曰。今日固合归天祚。然而有何面目相见。林牙命左右牵出斩之。传令军中有敢异议者斩。于是辽奚二军列阵相拒而分矣。辽军从林牙挟萧后归天祚于夹山(七月到夹山。天祚命杀萧后并外甥常哥。余免本罪)。奚渤海军从萧干(名夔离不)留奚王府。干据府自立僭号神圣皇帝。国号大奚。改元天兴(又曰天嗣)。七月奚兵遇金人战于腰铺。奚大败。萧干为其部曲得哥杀之(辽志)。
　　金癸卯春。升皇帝寨曰会宁府。建为上京。改辽之上京曰北京。先是女真之初无城廓。止呼曰皇帝寨国相寨太子庄。至是改焉。置三省六郡尹贰曹属。左丞相陈王兀室撰女真字以行(金志)。五月阿骨打旻。北追天祚途中以疾殂。谥曰大圣武元皇帝。庙号太祖。旻建国登位首末凡六年。弟吴乞马立。改名晟。杨割太师第二子也。改天辅六年曰天会元年。在位一十一年。旻八子皆封王。初燕人张[穀-(一/禾)+壬]者平州人也(河东山西道平滦路滦州皆古平州)。登建士第仕燕。建福元年(燕王淳之年号。壬寅岁也)授辽兴军节度使(辽与军平州也)。金人粘罕欲擒[穀-(一/禾)+壬]。康公弼曰。是激其反也。独往见[穀-(一/禾)+壬]谕金国之意。[穀-(一/禾)+壬]曰。契丹八路今特平州存耳。敢有异志。所以未释甲者防萧干耳。康报其言。粘罕信之。改平州为南京。加[穀-(一/禾)+壬]同平章事判留守。事实欲图之也。[穀-(一/禾)+壬]杀金左企弓等。以平州附宋。十一月金兵袭破平州。得宋朝所赐[穀-(一/禾)+壬]金花笺御笔书诏金乃归曲于宋。累檄宋朝宣抚司取[穀-(一/禾)+壬]。宋不得已。命王安中诛[穀-(一/禾)+壬]。函首送金。未几金太子窝里孛由平州侵宋矣(金志)。
　　金主旻八子。一曰阿母。二曰室曷(熙宗胄之父也)。三曰说梁虎。与室曷同母。乃正室所生。四曰斡离不(误呼曰二太子)。五曰窝里嗢(误呼曰三太子)。宋高宗绍兴四年冬犯江上者生。第六曰兀术(误呼曰四太子)。七曰窝里混(误呼曰五太子)。八曰阿骨保邪王号自在郎君是也与兀术同母旻第二第三二子早世。所以误呼其四为二。五为三。六为四也(金志)。
　　　　甲辰　宣和六年　　大辽　保大四年　　大金　太宗晟　天会二年　　西夏

　　宋高僧寂音尊者　江西瑞州清凉禅师。名惠洪(亦名德洪)。郡之彭氏子。年十四父母俱丧。依三峰靘禅师居。日记数千言。览群书殆尽。靘器之。年十九试经于东京天王寺得度。从宣秘讲成实唯识论。逾四年弃去。谒真净文禅师于庐山归宗。文迁石门。师随行命掌记室。未久去之。显谟朱公彦守抚州。请开法州北景德。后住江宁府清凉。大慧杲禅师处众日。亲依于师。仰叹其妙悟辩慧。高宗建炎二年五月辛酉入寂于同安。世寿五十八岁。僧腊三十九夏。太尉郭公天民奏赐宝觉圆明之号。师嗣真净文禅师。撰禅林僧宝传三十卷林间录。又文集曰石门文字禅。流行于世(普灯录)。
　　辽甲辰秋七月。天祚牵鞑靻诸军五万。携其后妃二子曰秦王赵王及宗属。南来越渔阳岭。金人粘罕回军云中。天祚复奔山。金司与小胡鲁谋南归宋。又谋奔西夏。国计未决。小胡鲁密遣人递报粘罕。金使娄宿驰骑犯天祚。小胡鲁遂俘天祚以还。金人削封天祚为海滨王。送长白山(今辽东道开元路咸平府)。东筑室居之。明年乙巳殂辽国亡。辽起自后梁均王贞明二年丙子岁至是甲辰。凡九主历二百单九年(辽志)。
　　　　乙巳　宣和七年　　大金　天会三年　　西夏

　　宋六月。封童贯广阳郡王。宋朝凡异姓非外戚无封王者。蔡京用事持绍述之说以资奸谋。遂赠王安石舒王。其后何执中赠清河郡王。王爵于是滥矣。十二月童贯复宣抚。自太原逃归(宋鉴)。
　　大金十二月。斡离不粘罕分道入侵宋。因平州张[穀-(一/禾)+壬]归宋至于构怨。东路之军斡离不主之。建枢密院于燕山。以刘彦宗主院事。西路之军粘罕主之。建枢密院于云中。以时立爱主院事。国人呼为东朝廷西朝廷。于是斡离不之军自燕山直犯河北。粘罕之军犯河东陷朔武代忻等州。直趋太原。金之渝盟也一因张[穀-(一/禾)+壬]。帝所恃者童贯贾先临敌逃归。贯本庸缪。因蔡京为助。遂握兵权。贯今统兵身远敌常数百里。是致将不先敌士不用命。屡见败衄。庚申帝禅位太子。以道君号退居隆德宫。遣李邺使金虏。告以内禅且求和(帝纪)。

　　钦宗

　　桓徽宗子至是以皇太子受内禅即帝位年二十七岁尊徽宗曰太上皇在位二年　靖康(二)。
　　　　丙午　靖康元年　　大金　天会四年　　西夏　四月攻宋朱昭死之

　　宋正月。金人陷相州。己巳帝下诏亲征。太上皇出幸南京。辛未帝置守城战具粗毕。而金人抵城下矣。白时中罢相。李邦彦起复太宰。张邦昌少宰。都人呼邦彦为浪子宰相。壬申遣使督诸路帅臣将兵入援。金人索金银犒师。尊我主为伯父。归我燕云之人在汉者。割中山太原河间之地。亲王宰相为质。我乃退师。诏以皇弟康王为军前计谋使。张邦昌副之。李邺高世则偕行。所求皆与之。其三镇诏书。李纲留之不遣。乙亥诏金国以大金称。丁亥勤王之兵并至号二十万。京师人心稍安。二月金使复来。帝遣宇文虚中。赍李纲所留三镇诏书以往。仍奉迎康王。先是康王留金营。与金国太子同射。连发三矢皆中。鹄连珠不断。金人谓将官良家子。似非亲王乃遣归。更请肃王为质。乙巳康王自金营还。金人围京城凡三十三日。既得三镇诏书及肃王。不俟金银数足。丙午金师退窜蔡京儋州。至潭而死。年八十。蔡攸窜万安军。寻有诏所在斩之。童贯远窜追斩于南雄。三月命枢密使李纲。迎上皇于南京。四月始至京师。赵良嗣先窜[木*去*ㄗ]州。至是就斩之。初徽宗政和元年秋九月。童贯使辽归至幽州虏沟河。有燕人马植者。得罪于辽之燕王无所容。遂见贯陈灭燕之策。贯携之归改姓李名良嗣。荐于帝赐姓赵。复燕之议始于此也。宣和二年二月女真请遣使通好。因遣赵良嗣往约夹攻契丹。卒于败国。今乃斩之。金人以三镇未得。冬十月复两道入寇。十一月乙酉斡离不犯京师屯刘家寺。闰月粘罕犯京师屯青城。诏康王构为天下兵马大元帅。陈构为元帅。宗泽副之。速领兵入卫。丙辰京城失守。辛酉帝如青城。二酋令孙觐撰降表书成。令帝签名。北望拜发。且云其主别立贤君但称宋王。帝默然。十二月壬戌朔帝留青城。康王开元帅府于相州。癸亥帝自青城回。粘罕请遣使迎康王。使还报不见康王为辞(宋鉴)。
　　西夏四月。夏人寇边攻震威城。戎酋呼知城朱昭曰。大金约我夹攻。自河以北大金得之。自河以西我国得之。今麟府诸垒悉己归我。公何恃而不降乎。攻甚急城陷昭死之。十一月夏人寇边陷怀德军守贰刘诠杜栩死之(宋鉴)。
　　丁未靖康二年正月辛卯朔庚子。金粘罕遣人邀帝到营。帝以孙传谢克家辅太子。监国传仍为留守。梅执礼副之。帝出城。仆射何[桌-日+(ㄇ@(人/人))]以下皆从帝至青城。与粘罕相见。留之营中。并留亲王宰相执政学士院礼部太常寺官。余令先归。金人根括金银。帝遣中使归云。朕拘留在此。候金银数足方可还。于是增官根括。搜掘戚里宗室内侍僧道伎术之家。凡八日得金三十万八千两银六百万两衣段一百万。输纳金营。二月丁酉。粘罕遣金牙郎君来责。又发教坊人孟子著内侍蓝折医官周道隆等所藏窖隐金银。凡十八日城内得金七万五千八百两银一百一十四万五千两衣段四万八十四疋。纳金人军前。丁巳金人索郊天仪制及监书图籍印板。戊午金人索大成乐器太常礼制器用以至琴棋博戏之具珍奇图画等物。丙寅粘罕令萧庆读金主诏于帝曰。别立异姓废渊圣为陈留王。保州守坟墓。推异姓堪为人主者。从军前备礼册。命仍邀太上皇出城。丁卯太上皇后妃郓王以下三十余人诸王妃公主都尉等皆从。三月丁酉金人册张邦昌为帝国号大楚。丁巳太上皇北行。宁德皇后及诸亲王妃嫔以下皆行。由滑州路进发。斡离不军护送。四月庚申朔。渊圣皇帝北行。皇后皇太子偕行。由郑州路进发。粘罕军护送。渊圣率后诸王望拜城中泣别宗庙。哭声震动青城。庚午元祐皇后孟氏垂帘听政。邦昌以太宰退处资善堂(邦昌僭位凡三十三日。元祐孟太后哲宗后也。时六宫有位者皆从二帝。惟后以废得存)。癸亥群臣请康王即帝位。辛巳康王至单州。壬午至虞城县。邦昌闻车驾至南京。排辨舆辇冠冕服御仪物。百官有司各以其职并赴南京以备册礼。癸未康王次应天府(今归德府隋曰宋州豫域)。翌日诣鸿庆宫朝三殿御容张邦昌至。伏地恸哭请罪。王慰抚之。甲申耿南仲等议。改元建炎。以有宋火德之祥也。戊子太后遣使赍手书。略曰。今闻涓辰之吉受册有期。将同日月之照临。行布风雷之号令。天命所属。黎民咸竭于欢心。神器既安。衰老愿谐于素志。康王乃以己丑即帝位于南京。

　　高宗

　　讳构。徽宗第九子。封康王。靖康二年五月康寅朔。改元建炎。以五月二十一日为天申节。窜张邦昌于潭州。寻赐死。建炎三年三月。御营司都统制苗傅副统制刘正彦作乱。逼帝逊位太子。居帝睿圣宫。太后垂帘听政。十一日改年曰明受。张浚．吕颐浩．辛永宗．刘光世．韩世忠等勤王。上复辟幸建康。秋七月韩世忠生擒苗刘。脔于建康市。议驻札越州发建康。金人犯建康陷杭州。帝航海至温州。复回越州。车驾如杭州。升杭州为临安府。绍兴二年春正月癸巳朔壬寅。帝发越州。丙午驻驿临安府。久之秦桧自金回。专主和议。徽宗．钦宗．郑后．邢后相继崩于五国城。金还河南地及梓宫以和(赞于越州)。继而复入寇。张浚韩世忠岳飞吴麟等大败之。遂遁去。帝颁黄庭坚所书戒石铭于州县。兴太学。建二馆。开经筵。躬籍田。正经界。秦桧不能体上意。罢诸将之权以沮忠义之气。卒使境土不能复也。帝年二十一岁即位。在位三十六年。禅位孝宗。自称太上皇居德寿宫。年八十二岁崩(宋续通鉴)　建炎(四年)绍兴(三十二年)。
　　　　丁未　建炎元年　冬十月车驾狩扬州　　大金　天会五年　　西夏
　　　　戊申　建炎二年正月诏金山住持克勤入对扬州赐号圜悟禅师普灯　　大金　天会六年　　西夏

　　冬十月四日。苏州北禅天台法主净梵入寂。梵传慧明。明传蕴尧。报慈法师也(兰陵集释统僧传)。
　　　　己酉　建炎三年　　大金　天会七年　　西夏

　　诸天行位　秋八月二十一日。杭州上天竺慧觉法师齐璧入寂。石林叶梦得铭其塔。璧著普贤观经疏三卷祖源记二卷。嗣子神涣．如湛．法久。涣尝考论诸天行位。以君臣宾主男女本迹为纲目。谓大梵尊天君临三界统上冠下。诸天皆其臣属也。大梵为三界主。三目摩醯为大千主。帝释主地居三十三天。四王主领八部。虽君臣不同。要各有主义。若大辩在山泽。功德在北天园中。皆客寄耳。实无所主领也。梵释四王是男天。功德大辩地神树神皆女天。不可使男女失序。况鬼子母有女名。功德天有男名。散脂修摩今子居母上。可谓之以母从子。其可居天主之上乎。梵释四王本是地住菩萨。金刚密迹本护千兄成佛。不揣其本而齐其迹可乎。知此四义然后始可与言天矣。焕有三弟子。曰总庵妙心．常斋法拜．觉庵简言。言传鉴堂思义。宝庆绍定间住上竺(释统僧传)。
　　护国金光明忏　冬十月。帝狩台州至金鳌山寺。寂然空静唯广殿香清。有白发僧老甚。祷诸天于佛前。忧时保国语意诚笃。帝悦而问之。对曰。护国金光明三昧忏也。是后驻跸杭州。辇下诸巨刹岁赐金帛。修金光明期忏。实本于此(赵彦惠拥炉闲话)。
　　　　庚戌　建炎四年春二月驾狩温州驻江心寺因改曰龙翔　　大金　天会八年　　西夏


　　齐

　　金人粘罕谓张邦昌之死。请于国主。乃以河南之地。九月九日册立济南守刘豫为帝于大名圆号大齐。年曰阜昌。宋屡征讨之。豫屡败恤。至丁巳年。金主以刘豫不能立国遂废豫。齐立八年亡。豫生景州。守济南(金志)。
　　　　辛亥　绍兴元年秋八月范宗尹罢相秦桧右相　　大金　天会九年　　西夏
　　　　壬子　绍兴二年秋九月秦桧罢相朱胜非复拜右相　　天会十年　　西夏
　　　　癸丑　绍兴三年　　天会十一年　　西夏
　　　　甲寅　绍兴四年九月赵鼎八相　　太宗崩熙宗立　天会十二年　　西夏
　　　　乙卯　绍兴五年　　天会十三年　　西夏　大德元年

　　宋九月丙辰。驾幸上天竺。以万岁香山供养菩萨。召住持应如赐对。如辩慧称旨。赐金帛祠部度僧牒以勉修造。初绍兴三年七月。龙图阁学士梁如嘉知临安府。奏圆通大师应如住上竺。至是帝悦(上竺纪胜)。
　　金太宗晟。天会十二年十二月崩。熙宗孝成帝亶立。太祖嫡孙也。宗浚之子。称天会十三年至戊午改元天眷。辛酉改元皇统。己巳皇统九年十二月十日。为从弟岐王亮弑之。孝成在位十六年。幼而聪达。贯宗经业喜文辞威仪。太宗深所爱重。平日嗜杀。晚年性尤暴。宗族大臣皆惧不免。遂相与结约以伺其间而弑之。亮既即皇帝位。追废亶为东昏王。亮死世宗立。谥亶曰武灵皇帝。庙号闵宗。久之改孝成皇帝。庙号熙宗(金志)。
　　　　丙辰　绍兴六年　　大金　天会十四年　　西夏

　　平江虎丘隆禅师入寂。塔全身于西南隅。师和州含山人。嗣圜悟勤禅师。勤嗣五祖演(普灯)。
　　　　丁巳　绍兴七年七月二十一日诏佛日禅师宗杲住径山能仁禅寺　　天会十五年　　西夏
　　　　戊午　绍兴八年三月秦桧复拜右相　　金改　天眷元年　　西夏

　　敕绫度牒　宋秋八月。诏赐天下僧尼敕绫度牒(释统兴废志中兴历)。
　　　　己未　绍兴九年　　天眷二年　　西夏

　　宋诏以女真来和。大赦天下。诸郡县州建报恩光孝禅寺(以崇宁万寿天宁寺改也)奉徽宗皇帝香火(释统兴废志中兴历)。
　　　　庚申　绍兴十年　　大金　天眷三年　　西夏拓跋仁孝立　大庆元年

　　宋冬十一月七日。杭州北关妙行院沙门名思净入寂。礼部侍郎张九成铭其塔。净之族钱塘喻氏建妙行院接待。供僧三百万。画阿弥陀佛入于神妙。杨侍郎杰赞为喻弥陀。人从而称之。净于西湖之北镌石为大佛头(塔铭寺记)。
　　　　辛酉　绍兴十一年秦桧张浚谋诛大将岳飞　　金改　皇统元年　　西夏

</div>
    <div class="pagination">
<a href="释氏稽古略_page37.html">上一页</a><span>...</span><a href="释氏稽古略_page33.html">33</a><a href="释氏稽古略_page34.html">34</a><a href="释氏稽古略_page35.html">35</a><a href="释氏稽古略_page36.html">36</a><a href="释氏稽古略_page37.html">37</a><span class="current-page">38</span><a href="释氏稽古略_page39.html">39</a><a href="释氏稽古略_page40.html">40</a><a href="释氏稽古略_page41.html">41</a><a href="释氏稽古略_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
