<!DOCTYPE html>
<html>
 <head>
  <meta charset="utf-8"/>
  <title>
   续传灯录 - 第 31 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续传灯录 - 第 31 页/共 74 页
  </h1>
  <div class="content">
   ·白莲愈廉禅师
　　·法相用先禅师
　　·太平慧真禅师
　　·西余安德禅师
　　·宝严西杲禅师
　　·法会子升禅师
　　·龙华行庆禅师
　　·寿宁可机禅师
　　·禅悦慧日禅师
　　·安国子志禅师
　　·安乐有捷禅师
　　·练塘惠满禅师
　　·仰天契达禅师
　　·真隐纯洁禅师
　　·慧日德慧禅师
　　·净光法空禅师
　　·龙兴自端禅师
　　·慧日道祥禅师
　　·净土法慧禅师
　　·兴国重宁禅师
　　·安国子咏禅师
　　·永安简玉禅师
　　·承天了宗禅师
　　·甘泉立生禅师
　　·清修省方禅师
　　·灵岩用芳禅师
　　·遍福心印禅师
　　·龙门普顺禅师
　　·千顷宗应禅师
　　·永泰有澄禅师
　　·杨直讲居士
　　·道齐和尚
　　·圆明和尚
　　·善德和尚
　　·法海和尚
　　·报恩志明禅师
　　·大宁永贤禅师
　　·功臣慧周禅师
　　·大卢奉坚禅师
　　·灵峰自和禅师
　　·多福太素禅师
　　·广际用干禅师
　　·宝琛和尚
　　·鸡峰止首座(已上一百五十三人无录)



　　续传灯录卷第十四


　　大鉴下第十三世


　　东京慧林圆照宗本禅师法嗣

　　东京法云大通善本禅师。姓董氏其先家于太康仲舒村。师之父祖皆官颖遂为颖州人母初无子祷于佛像前。誓曰得子必以事佛。及生师骨相秀异方晬而孤。既长博学操履清修。然无仕官意。遂辟谷学道。家贫隐于笔工。气刚不屈终日沉默。嘉祐八年至京师籍名显圣地藏院。试所习为大僧。其师圆成律师惠楫者语人云。本他日当是海内名。因使听习毗尼随喜法华。夜梦童子如世所画善财者合掌道而南。既觉曰。诸圣加被我矣。其欲我南询诸友乎。时圆照禅师道振吴中。师造姑苏谒之于瑞光默契宗旨。服勤五年尽得其要。其整顿提撕之纲研练差别之智。纵横卷舒度越前规。一时流辈无出其右。圆照倚之以大其家。元丰七年春绝九江游淮山遍礼祖塔。眷浮山岩丛之胜有终焉之志。遂居大寂岩。久之出世于婺州双林。浙东道俗追崇至。谓傅大士复生。移住钱塘浮慈继圆照之后。食堂日千余口仰给于檀施。以师法名与圆照同下字。时号圆照为大本。以师为小本焉。
　　神宗闻其名　诏住京师法云寺。赐号大通禅师。又继圜通秀之后。师玉立孤峻俨临清众。如万山环天柱让其高寒。然精粗与众共。未尝以言狗物以色假人。王公贵人施舍日填门。厦屋万础涂金缕碧。如地涌宝坊。凡八年请于朝。愿归老于西湖之上。诏可。遂东还庵于龙山崇德。师凡三住大刹。道化尘俗缁素蚁慕。尝示众曰。上士听法以神。中士听法以心。下士听法以耳。且道更有一人来将什么听。乃拈拄杖卓禅床一下曰。高也著低也著。落落圆音遍寥廓。十方内外更无他。不用无绳而自缚。又曰。案山说法主山听。主山说法案山听。案山主山一时说。且道将什么听。诸人若也善听。三世诸佛所说妙法皆悉现前。还有么。铁锤无孔犹间事。笑杀毗耶老古锥。又曰。衲僧见处逆顺难该。翛然独往应物还来。或高栖于世表。或抗迹于尘埃。把定则冰生水面。放行则锦上花开。卢老不知何处去。白云影里笑咍咍。喝一喝下座。又曰。花心未放柳眼初开。雁回呜咽之声。水泻潺湲之响。森罗举唱法尔。常规更言缚脱同源。大似龙头蛇尾。又上堂良久曰。会么。祖佛妙旨秖在目前。慧日峰。前云生足下。湖澄浪阔迥接遥天。晚唱渔舟。夜泛蒹葭之月欢游画舫。时闻丝竹之音。更说闻声悟道见色明心。大似抛却甜桃树寻山摘醋梨。下座。师住庵杜门却扫与世相忘者又十年。独与衲子思慧。居士大夫想其高风愿见而不可得。大观三年十二月甲子屈三指。谓左右。曰。止有三日。已而果殁。有异禽翔鸣于庭而去。塔全身于上方。师平居作止直视不瞬。临众三十年未尝笑。及间居时抵掌笑语。或问其故。师曰。不庄敬无以莅众。吾昔为丛林故强行之。非性实然也。所至见画佛菩萨行立之像不敢坐。伊蒲塞馔以鱼胾名者皆不食。其真诚敬事防心离过类如此。及其升堂演唱。则左右顾如象王旋回。学者多因此悟入。其将终之夕。越僧数人梦师归兜率天云。
　　舒州投子证悟修颙禅师。姓梁氏晋州赵城人。幼不拜神祠不受书训。常曰。当为人天师安慕此耶。遂游诸方。造苏州瑞光圆照禅师法席参扣宗旨。因举。无著问天亲。弥勒说什么法。云说这个法。忽如有省晨夕参叩。一日因登溷捺倒打破水瓶有省。作颂曰。这一交这一交。万两黄金也合消。头上笠腰下包。清风明月杖头挑。于是名声蔼然。遂出世说法。初住寿州资寿。历迁数大刹。住西京少林迁招提。又迁舒州投子。道誉愈播。丛林同号。曰颙华严。升堂。有僧才出。师曰错。云什么处是错。师曰。不信道。问是法平等无有高下。为甚么赵州三等接人。师曰。入水见长人。云争奈学人未会。师曰。唤不回头争奈何。问如何是祖祖相传底心。师曰。三星绕月宫。云便恁么去时如何。师曰。伯乐暂垂鞭驽骀夸八骏。问如何是第一义。师曰。百杂碎。乃曰。楞伽峰顶谁能措足。少室岩前水泄不通。正当恁么时黄头老子张得口。碧眼胡僧开得眼。虽然如是事无一向。先圣幸有第二义门。足可共诸人东说西话。所以道。春生夏长秋落冬枯。四时迁改轮转长途。愚者心生彼此。达者一味无殊。良久曰。陕府铁牛吞大像。嘉州佛向藕丝藏。又曰。春风鸣古木。晓雾锁寒波。头头皆显露。显露亦肴讹。看看直下是怎。奈何明眼汉没臼窠。吐不得嚼不破。喝一喝下座。又曰。巍巍少室永镇群峰。有时云中捧出。有时雾罩无踪。有时突在目前。有口道不得。被人唤作壁观胡僧。诸仁者。作么生免得此过。休休不如且持课。良久曰。一元和二弥陀三释迦。自余是什么碗脱丘参。又曰。露滴庭莎风鸣古桧。皓月泻千峰寒色。清淮流万顷波涛。于此荐得与诸人截断众流。若也未然不免随波逐浪。譬如河中水。湍流竞奔逝。各各不相知。诸法亦如是。遂拈拄杖曰。拄杖子是诸法是相知不相知。若相知早被知缚。若不相知凭何指注。卓一下曰。知之一字众妙之门。复曰。错下座。富郑公素慕宗风。初于少林见之值升座。以目左右顾视大众。公因有省。及晚年致政居洛。重师道渴思扣问。遂请住招提。伺师入境躬出迓之。临登车司马温公适至问。相公何往。郑公云。接新招提颙禅师。温公云。某亦同去。于是联鏕出郭候于邮亭。久之忽见数十夫荷担问之。荷担者应云。招提和尚行李。温公遂索马先归。郑公云。要见华严何故先返。温公云。已见他了遂先还。公独候之。既至益加敬重。因迎居后苑晨夕参叩。富公每有谈论。师辄以为非。而公说理未已。师一日谓富公曰。待得山僧竖点头即是也。自是公有所言。师辄摇首未曾有所答。忽一日中夜公忽省彻遽往叩门。师已闭关而寝。闻其声即呼曰。相公且喜大事了毕。夜深更不启关晨朝相见。至晓往见之。师遥见公来。未交一谈已点头矣。富公喜甚。时圜照方奉诏住慧林。公以诗寄谢曰。因见颙师悟入深。夤缘传得老师心。东南谩说江山远。目对灵光与妙音。
　　润州金山法印善宁禅师江州人。受业于甘露寺。至圆照禅师法席。师资机感缘如夙契。戮力赞弼以扬法化。出世万寿规矩严肃。躬己力行众无不服。上堂僧问。天皇也恁么道龙潭也恁么道。未审和尚作么生道。师曰。手握白玉鞭。骊珠尽击碎。云退身有分。师曰。知过必改。问如何是祖师西来意。师曰。秤尾无星。云未审此意如何。师曰。斗方有底。云如何是佛。师曰。眉如初月眼似流星。云如何是法。师曰。义列交罗星分大野。云如何是僧。师曰。古貌棱层。丈夫意气。问竿木随身逢场作戏。今朝选佛场开请师方便。师曰。文不加点。云可谓古今罕闻。师曰。且道是什么题目。僧拟议。师便打。乃顾视左右曰。古人道。在眼曰见。在耳曰闻。在鼻嗅香。在舌谈论。在身觉触。在意攀缘。虽然如是。秖见锥头利。不见凿头方。若是万寿即不然。有眼觑不见。有耳听不闻。有鼻不知香。有舌无谈论。有身不觉触。有意不攀缘。一念相应六根解脱。敢问诸禅德。且道与前来是同是别。莫有具眼衲僧出来通个消息。若无复为诸人重重注破。放开则私通车马。捏聚则高下不存。若是惯战作家。一任是非贬剥。又曰。撮玄机于掌上。挂古鉴于台前。有何妖孽谁敢当御。可谓昭昭法界自他而境智全收。历历真源彼此而圣凡俱寂。以此而推。僧堂佛殿对现色身。厨库三门共扬斯事。但请拗折拄杖向目前参取。又曰。若也谈禅说道。便见有生有灭。更乃举扬古今。大似不观时节。昨夜风雨潇潇。今朝顿除烦热。到此善能参详。达磨迷是不别。又曰。尽大地未尝有一人真正举扬宗教。若有一人。举扬宗教。尽大地人并须铓锋结舌。莫是教诸人杜绝见闻契合斯道也无。如此见解譬如萤火烧须弥山。经尘沙劫终不能著。殊不知古圣垂示秖要后人眼正。眼正达者实谓古今罕闻。光前绝后。放行言言见谛句句明宗。收来眼眼从方明明侧立。向什么处见古人。良久曰。须知海岳归明主。未信乾坤别有天。
　　睦州广灵佛印希祖禅师。处州周氏子。上堂曰。灵光鉴彻物我全收。照体独存前后俱绝。由是无为变化应量千差。托质殊分混同一性。故我元首明哉股肱良哉。法以时遇道在中兴。建大法幢作大佛事。足可称扬。所以正观绝迹名相互分。寂听非闻圆音普应。霜钟露鼓主伴交参。宝殿琼楼听说斯显。六街三市遍处庄严。柳陌花衢寅昏佛事。圣凡交会士庶锵锵。帝网圆融虚明互照。何必南方独迈遍扣诸门历涉艰辛。是非未决。而今重重华藏无尽法门。触目见成何须拟议。然虽如是钝置祖风。良久曰。九年少室谁知已。一句流通万古传。又示众曰。严陵台畔七里滩头。直须钓鳌钓鲸。岂止捷鰕捷蚬。随流放旷任性浮沉。停舟月上波心。举桌沤生水面。敢问大众。不触波澜一句作么生会。良久曰。时人秖看丝纶上。不见芦花对蓼江。
　　寿州资寿圆澄岩禅师。僧问。大藏教中还有奇特事也无。师曰。秖恐汝不信。云如何即是。师曰。黑底是墨黄底是纸。曰谢师答话。师曰。领取钩头意。莫认定盘星。乃曰。云生谷口月满长川。樵父斫深园。渔翁钓沙岛。到这里便是吴道子张僧繇。亦无尔下手处。良久曰。归堂问取圣僧去。下座。又曰。乾坤肃静海晏河清。风不鸣条雨不破块。春生夏长秋收冬藏。这个是世间法。作么生是佛法。良久曰。欲得不招无间业。莫谤如来正法轮。珍重。又上堂。良久曰。宗乘妙诀即今为说。山高水深寒风凛冽。祖师西来道个休歇。敢问诸人。作么生是休歇处。还会么。寒则围炉座。闲时任性眠。
　　太平州隐静守俨禅师。僧问。摩腾入汉藏教分明。达磨西来有何意旨。师曰。我法妙难思。龙天尽归向。云未审祖意教意是同是别。师曰。两彩一赛。云一言归有道万象自无心。师曰。犹较些子。问达磨大士相逢如何话会。师曰。罕遇作家。云若非朝宰知音。和尚焉肯拈出。师曰。金锤影动宝剑光寒。乃曰。春云春雨万物敷荣。暖日和风岩花竞秀。青山叠叠涧水澄澄。达磨迷逢切忌说破。复曰。若人点捡得出。山僧今日话堕。以拄杖击禅床下座。又曰。一法不通万缘方透。若也于斯明得。眼睛穿过铁围山。一口吸尽大海水。乃一喝曰。大海水已吸尽了也。鱼龙向什么处安身立命。众中莫有兴运慈悲者么。出来救取龙王。若也不能气急杀人。虽然如是事无一向。山僧不免为诸人说道理。不见先圣云。究竟涅槃常寂灭相终归于空。一翳在眼空花遍界。翳若不消不出门知天下事。翳若消尽始知庵内人不见庵外事。若能如是方解稳坐。十二时中一任受用。如或未然。久立珍重。
　　秀州本觉法真守一禅师。姓沈氏江阴人。幼慕空门。圆照居瑞光时遂投出家。更不他游。晨夕参叩顿悟宗旨。出世说法。僧问。选佛选官应在。我祖席登科事若何。师曰。大鹏展翼天衢遥。巨鳌转身海水窄。僧云。夫子家声遗旧业。法王基绪得中兴。师曰。后五日看。僧云。且道昔日今时是同是别。师曰。一言已出。问春气已随红雨散。薰风初度绿阴凉。学人借问西来意。乞师方便为敷扬。师曰。分明举似大众。云可谓一句截流万机顿削。师曰。筑著磕著作么生道。云落落清规今古同。相逢会有知音举。师曰。不妨伶利。问离群狮子踞地全威。不露爪牙愿闻哮吼。师曰。大家著力。云当年卢老曾饶舌。今日亲闻第一机。师曰。脚根下事作么生。云宝杖拨开千圣眼。当场辨取火中莲。师曰。果然作家。乃曰。此一法印非有所传。旷劫佩持不从人得。包六虚而无外。浑十世以同时。全提则佛祖踪沈。放下则圣凡交起。昭昭日用森罗顿现于灵光。荡荡目前彼此无分于实际。虽廓然泯迹。流通于无量义门。阒尔无依。迥超于一切智地。非文字相离见闻缘。诸乘由是莫能诠。列祖于斯提不起。此日人天既集不可徒然。略于建化门中普示诸人。各请端心正视。乃顾左右曰。还见么。若恁么承当得。便乃机衡在握同归阃外之权。刹海澄波共助寰中之化。珍重。又曰。诸人知有道不得。山僧道得不知有。且道此两语是一理是二义。若人定当得出。许尔顶门眼正参。又曰。本分相见不在如何。撩起便行犹为钝汉若也分宾分主。俱为念话杜家。更乃说妙谈玄。不当宗门苗裔。山僧恁么道已是雪上加霜。汝等诸人。更拟觅个什么。以拄杖一时趁下。
　　润州甘露传祖仲宣禅师上堂曰。建立宗乘群魔屏迹。播扬大事三藏忘言。况阿逸多未离兜率。黄面老已灭拘尸。大唐国里无禅师。天下衲僧味糟粕。众中莫有英灵衲子变豹作家出来。掀倒禅床喝散大众。岂不快哉。良久曰。瑞兽藏头角。珍禽惜羽毛。又曰。雨过山青云横水碧。宝陀岩上瑞草将敷。王舍城中幽花欲绽。空生宴坐帝释奔驰。彼此一时今古曷异。良久曰。万般施设不如常。又曰。住住百千妙门同归一路。青山常在知识难逢。争如识取主人公。高声召云。主人公。复曰。今日自买自卖。又上堂顾视曰。杨子江心无风起浪。石公山畔平地骨堆。会得左右逢原。争似寂然不动。良久曰。堪笑寒山忘却归。十年不识来时道。
　　福州太平守恩禅师。本州福清人姓丘氏。自圆照得法。初出世住地藏迁太平。上堂。竖起拳复开曰。或时为拳或时为掌。若遇衲僧有功者赏。遂放下曰。直是土旷人稀相逢者少。又曰。雨后鸠鸣山前麦熟。何处牧童儿骑牛笑相逐。更把短笛横。风前一两曲。参。又曰云岩弄师子。普化打筋斗。丛林将为向上关。未免笑破衲僧。口休休没来由。却是象骨古锥能辊毬。又上堂。拈拄杖击禅床一下曰。有智若闻则能信解。无智疑悔则为永失。三十年后不得道。山僧今日上堂秖念法华经。僧问。如何是古佛心。师曰。莺啼处处同。云学人不会。师曰。牛羊自傍山。问如何是沙门行。师曰。多虚少实。云和尚何得谩人。师曰。实无讳处。僧问。庵内人为什么不知庵外事。师曰。却许阇黎具眼。云久向和尚。师曰。暗中秤绳谁辨曲直。问如何是超佛越祖之谈。师曰。三日一风五日一雨。云向上更有事也无。师曰月明三岛静。樵子太平歌。僧问。如何是本来人。师曰。皮枯骨瘦。云中下之机如何体悉。师曰。倒卧横眠。僧云。古佛今佛皆无别理。师曰。更梦见什么。师乃曰。诸人知处山僧尽知。山僧知处诸人不知。今日不免布施诸人。良久曰。头上是天脚下是地。参。
　　衢州灵曜寺辩良佛慈禅师。饶州吴氏子。清献赵公命开法於越州福果衢州超化海会灵曜四刹。僧问。三变禅林四回出世。于和尚分上成得什么边事。师曰。钵盂口向天。曰三十年来关棙子。而今流落五湖传。师曰。那个是山僧关棙子。曰一言超影象。不坠古人风。师曰。惜取眉毛。上堂。不知时分之延促。不知日月之大小。灰头土面且与么过山僧每遇月朔。特地斗钉家风。抑扬问答一场笑具。虽然如是因风撒土借水献花。有个葛藤露布。与诸人共相解摘看。蓦拈拄杖击香台曰。参堂去。
　　真州长芦净照崇信禅师。庐州人姓高氏。十三依本州承天僧用成为师。二十受具。南游造杭州净慈圆照禅师法席投机印证。初住秀州资圣。僧问。如何是道。师曰。家家门首通长安。云如何是道中人。师曰。上座自何来。云莫秖这个便是也无师曰。碧眼胡僧笑点头。云毕竟如何。师曰。礼拜了退。上堂曰。凄凉大野物景萧条。露滴枯枝烟笼远墅。长天极目列万象以昭然。霜月流辉映千江而普现。如斯举唱带水拖泥。若也尽令提纲。直须祖佛侧立。放过一著别有清规。喝一喝。
　　苏州瑞光真觉守琮禅师。姓顾氏本州人。依圆照禅师削发。复叩宗乘乃获印可。遂出世阐扬。僧问作是思惟十方佛现。今思惟了佛在什么处。师曰。当风一句起自何来。云恁么则头头撞著弥勒。步步踏著释迦。师曰。西天与此土不同。乃曰。宗门妙诀岂在多说。一言括尽便须顿歇。明眼衲僧秖自知。金色头陀善分别。冬去春来夏酷热。若遇寒山拾得时。传语丰干莫饶舌。
　　宣州水西山轲禅师。僧问。我手佛手是同是别。师曰。人人有分。云任有千般巧。终无两样风。师曰。且莫错认。问真金须假炉中煆一锤便成时如何。师曰。切忌道著。僧便喝。师曰。这漆桶。乃曰。忆得灵山会上末后句。今日举似诸人。良久曰。会么。任是饮光出来。今日也无伸处参。又曰。雷声远震广布慈云。甘露才开普天春色。柳开青眼花吐芳容。鸟噪幽林鱼游水面。更说迷逢达磨。大似剜肉作疮。若言法本如斯。正是天然外道。恁么说话傍若无人。明眼衲僧一任点检。
　　明州启霞山崇梵慧章禅师。僧问。如何是佛。师曰。尔问我如何是法。师曰。黄卷赤轴。如何是僧。师曰。方袍圆领。如何是向上事。师曰。且待别时。云即今便请。师曰。蹉过了也。
　　越州石佛密印晓通禅师。僧问。如何是石佛。师曰。头戴天脚踏地。云向上更有事也无。师曰。任经霜与雪。不改旧时容。乃曰。至道冲虚万物何宰。真空绝迹法界如如。若能对境无心触目无非是道。良久乃曰。昼夜舒光照有无。痴人唤作波罗蜜。参。
　　处州南明仁寿善通禅师。僧问。如何是南明境。师曰。泉飞一带雪。峰出半天云。如何是境中人。师曰。策筇看鹤舞。坐石见云归。问如何是祖师西来意。师曰。登山千里月。度海一帆风。云未审意旨如何。师曰。言前有路句下无私。问龙未出洞时如何。师曰。佛眼觑不见。出洞后如何。师曰。兴云吐雾。
　　杭州西湖妙慧文义禅师上堂曰。随机设化大阐宗风。截断众流不留朕迹。入一乘之阃域。践向上之玄关。方便门开分明看取。喝一喝。又曰。会么。已被热谩了也。今早起来无教可说。下床著鞋后架洗面。堂内展[盉-木+友]吃粥。粥后打睡。睡起吃茶。见客相唤。斋时吃饭。日日相似。有什么过。然虽如是。更有一般令我笑。金刚倒地一堆泥。拍禅床下坐。
　　西京韶山杲禅师。僧问。祖意西来未审传个什么。师拈起拄杖。僧云。恁么则心外有法也。师曰。心内心外即且置。汝唤什么作法。僧曰。天台楖栗。师曰。也是第二月。乃曰。七月孟秋犹热。古往今来时节。若在佛法商量。正是弄巧成拙。若作无事话会。又与外道何别。直饶总不如斯。敢保老兄未彻。如来言祖师诀。无孔铁锤重下楔。自家心地乱如麻。却把指头唤作月。莫思量休解说。千年枯骨休咬啮。从他兔走与乌飞。饥来吃饭困来歇。
　　东京净因佛日惟岳禅师。福州长磎人姓陈氏。七岁投西林院彻上人出家。遍扣知识。参圆照禅师。因侍立次闻举劫火洞然因缘。豁然有省。给侍久之出世常州承天。迁东京华严。复迁净因。开堂日　哲宗皇帝遣中使降香。师登座问答罢。乃曰。此个法门不在筌蹄。岂干问答。直饶尽十方刹土抹为微尘。一一微尘尽为衲僧。各如满慈鹙子。穷天玄辩竭世枢机。到这里一点用不著。何以故。生佛圆融自能平等。人人鼻孔辽天。各各壁立千仞。盖不知真随妄转法逐缘迁。自昧灵光枉投异趣。所以破有法王运无缘慈。驾三乘舟楫渡五姓波澜翻恋。澄潭月影静夜钟声。故使怀州牛吃禾庐陵米价长。又不免劳初祖达磨逗器支那。教外菱花不磨砖镜。衣中骊颔不数他珍。未挂古帆见成公案。由是悟取无悟底面目。迷是不迷底乡关。三际无私十方同畅。自家田地枯木生枝。古庙香炉寒灰再焰。莫不一切语言文字。资生产业皆与实相不相违背。若然者无影树下合同船渔翁鼓舞。中有黄金充一国。野老讴歌共乐升平同跻寿域。自是天长地久海晏河清。且道共乐升平一句。作么生道。良久曰。罗浮打鼓韶州舞。久立珍重。建中靖国元年　皇太后上仙。被旨同六禅长老就文德殿升座。师拈香曰。率土之土莫非王土。且道此一办香产何乡土。若也道得。白石有消日。氤氲无尽年。尽虚空遍法界为云为盖应现无穷。上荐仙游径生佛国乃敷坐(问答不录)师乃曰。最初说法者不知末后句。末后说法者不知最初句。最初句适来慧林禅师已为诸人说了也。说则说了。末后句且如何说。若约三乘十二分教。偏圆顿渐半满一音。不免执指为月入海算沙。直似澄潭月影后夜钟声。随扣击以发音。逐波澜而不散。犹是生死岸头事。故乃菩提达磨观象神州有大乘器。所以泛杯千顷浪。登陟万重山。首造于梁。梁以果因有为之法而垂问。达磨揭圣谛第一义而奉答。梁主未契。遂之嵩少。九年面壁不立文字迥出三乘。直指人心见性成佛。当时神光二祖立云断臂得髓明心。一花五叶结果自成。六代传衣后人得道。自此东华方信有正法眼藏涅槃妙心。中下随根迷悟相半。信知此事非大根大器不能领悟。何以故。见闻觉知是法。法离见闻觉知。便乃火聚当岐铁山在路。自然少室峰前壁立千仞。曹溪路上水泄不通。于其中间祖风不无凌迟。颓纲亦将委地。虽然如是法无定相。道假时彰建大法幢演大法义。兴此一大事因缘。利乐有情不在他时。须际会千佛前后知之。今日幸遇大圣人出现于世。广大流布廓周沙界。实千载之一遇。至若尧舜禹汤端拱垂衣。无为之化不为不至。若乃开方便门　示真实相。十方嘉会四聚同延。辟古佛之家风。发含生之大本。未可与今日同时而语。何谓也。释提桓因与善现发明般若唯止真空。波斯匿王为庆喜特指不迁犹存俗谛。惟此教外别传向上一著彰显当今。岂非希有之缘应在震旦。然溪山各异云月是同。同声相应同气相求。方知此事无古无今无彼无此。高而无上广不可极。渊而无下深不可测。毛吞巨海芥纳须弥。在天同天在人同人。在天则为日为月为照为明。在人则为君为臣为忠为孝。以此而推。百亿日月百亿须弥山百亿四大海。根身器界情与无情同一体性。莫不仁者见之谓之仁。智者见之谓之智。百姓日用而不知。其能会万物于自己者。其唯圣人。由是灯灯续焰叶叶相承。百千世月点慧灯光融三界。十万里星排祖[榦-木+禾]凉荫四生。是知法轮再转于支那。帝日长辉于震旦。始然者法无大小物无适莫。皆被其光皆蒙其泽。以至草木禽鱼无远不及。秖如舍卫国王。欲往灵山见佛敕诸臣僚。山河大地草木丛林须同去见。若一草一木不去。吾则不得见佛。大众秖今乾坤之内宇宙之间山河大地草木丛林。去亦不去来亦不来。湛湛无私巍巍不动。乃文乃武乃禅乃律。同在九重天上慈德殿前同时见佛。诸仁者见则不无。且作么生见。良久曰。重瞳日月明无尽。隆准山河秀有余　皇情愉怿赐号佛日禅师。初神宗阐大相国寺为六禅。圆照首膺诏旨。至师复承恩遇丛林增光焉。
　　明州天童可齐禅师。姓应氏台州人。依天台国清寺僧道才出家圆具　初游讲肆。晚造慧光圆照禅师法席开悟。众请住安乐山。晚迁天童。僧问。宝华王座今日师登。祖意西来如何垂示。师曰。华开岩畔千枝秀。云便是和尚为人处也无。师曰。水泻檐前一样清。僧云。空生不解岩前坐。惹得天花动地来。师曰。笑破他人口。云时来云散后不见别山高。师曰。吽吽。问如何是道。师曰。踏不著。云踏著后如何。师曰。七穿八穴。乃曰。一问一答一拶一掠。千眼顿开澄潭皎月。随机施设纵夺临时。纵之则句句攒花簇锦。处处释迦道场。夺之则一法不留千圣绝迹。虽然如是。须知有向上一窍。还会么。良久曰。莫谓春残花落尽。峰前昨夜一枝开。
　　苏州万寿普勤禅师上堂曰。物外无堪老便休。干城梦质两悠悠。如何幻事来相逼。却使闲身不自由。然则出家之士利物为初。禀先祖之洪规。续慧灯于千古。一心妙法号总持门。得之者不立阶梯顿齐诸圣。失之者尘劫不复徒自劳形。或得失两忘凡圣情尽。正当恁么时不是心不是佛不是物。敢问诸禅德。毕竟是什么。若向这里倜傥分明。便能独步大方横身三界。握金刚宝剑破生死魔军。良久曰。札。
　　明州香山正觉延泳禅师。僧问。祖意西来即不问。和尚家风事若何。师曰。眼深鼻大。云学人便恁么履践时如何。师曰。臂长袖短。乃曰。心随境现境逐心生。心境两忘是个什么。拈起拄杖曰。且道这个甚处得来。若道是拄杖瞎却尔眼。若道不是拄杖瞎在甚么处。是与不是一时拈却。且骑拄杖出三门去也。
　　明州雪窦法藏守卓禅师示众曰。好大众。龙种上尊王佛为诸人现银色世界。琼林玉宇刹刹交光。宝殿银城光辉相映。又色即是空。空即是色。色空空色休拟议。空色色空成智慧。耳闻眼见遍河沙。尽是如来真实地。不得已向诸人道。生是苦受是业灭可证道可修。以四谛十二因缘。知苦断集证灭修道。复曰。有生可知有业可断有灭可证有道可修皆谤佛。谤佛尽同魔说。正当恁么时且道作么生会。雪窦不免与诸人说破。千峰积寒雪。万径人踪绝。坏衲拥枯槎。是说如何说。喝一喝。又曰阳回几次到新冬。坏衲炉寒也不穷。白鸟静驰天外影。红颜偷过耳边风。是非未起名何在。物我兼忘景自空。记取云岩岩上语。莫教辜负主人翁。喝一喝。僧问。如何是宾中主。师曰。进前无路。云如何是主中宾。师曰。退不容身。云如何是宾中宾。师曰。对面是何人。云如何是主中主。师曰。有理无说处。云宾主已蒙师指示。向上宗乘事若何。师曰。仰面贪看鸟回头错应人。
　　湖州报本常利禅师上堂。僧问。如何是大人相。师曰。披毛戴角。云学人不会。师曰。紫磨金容。问如何得作佛去。师曰。烦恼里荐取。云如何得离烦恼。师曰。对面菩提。问如何是无相佛。师曰。影临四海。云如何是有相佛。师曰。体绝毫厘。云毕竟是有是无。师曰。常忆当年寻海客。一声羌笛过山西。云和尚不近道理。师曰。从来秖与么。问古镜未磨时如何。师曰。照。云磨后如何。师曰黑。云既是磨后为什么黑。师曰。为汝要磨。问如何是无为。师曰。有作。云如何是有作。师曰。无为。僧拟议。师曰。漆桶这里不是无为。乃曰。今日月望打个糊饼供养大众。拈拄杖作圆相曰。还识此饼么。不但供养一人。百千万亿人秖是一个。细嚼饱餐不得咬破。然虽如是切忌面生参。又曰。大众有一人无形无相无学无名。不动人情能为变化。该罗群象洞摄大千。截生死流踞涅槃岸。或诸菩萨乃至非人见今坐断毗卢。直至一生补处。还识此人么。若识得伊共为洪范。若不识伊常为冤对。快识取好。
　　睦州资福道芳禅师。僧问。德山临济以棒喝接人。和尚出世将何垂示。师曰。山僧无气力。云和尚岂无方便。师曰。大众笑尔。有僧出礼拜起云。请师答话。师曰。蹉过了也。云甚处是蹉过。师曰。五里复五里。乃曰。秋风清秋水渌。白露立寒沙。秋蝉噪幽谷。金风扇白苹。玉露滋黄菊。流水奏伯牙之琴。凉飙动子猷之竹。听也听不尽。观也观不足。且作么生会个佛性义。良久曰。解空不解离声色。爱听孤猿岭上啼。
　　安州九[嵕-凶+(鬯-匕)]山圆明著禅师。僧问。大藏教中还有奇特事也无。师曰有。云如何是。师曰。展轴光千界开函万国春。问作家不啐啄啐啄不作家。学人上来请师作家相见。师曰。袖里青蛇吼。云学人不会。师曰。脑后冷光生。云错。师曰。识甚痛痒。乃曰。烟凝雨岸黄叶飘空。燕去雁来古今时节。说生说灭未为极则之谈。遣有排空岂是格外之语。黄梅夜半少室九年。直显真机更无别理。所以道。直截根源佛所印。摘叶寻枝我不能。敢问诸人。作么生会个直显真机底道理。良久曰。参。
　　东京慧林慈寿法昼禅师。生杭州徐氏。出家圆具。听习经论。后造瑞光圆照禅师法席投机开悟。先住北京天钵。次迁香山。后被旨住东京慧林。僧问。山岩水壑尽是旧日家风。拄杖净瓶拈起新来活计。古殿重开愿闻举要。师曰。击大法鼓演大法义。僧云。恁么则弥勒门开心[去*頁]晓。德云峰峻道何藏。师曰。尔向甚处见弥勒。僧云。云散长天星斗现。月明沙界物难藏。师曰。休要费力。乃顾大众曰。皇都禅利慧林道场今日暂借山僧升陟。实愧非才于明眼人前提纲佛祖炫耀见知。直饶说得天雨四花地摇六震。一点也用不著。盖为各各威光动地人人不欠丝毫。然虽如是。更有向上一窍。三世诸佛不能宣。六代祖师拈不起。且道是什么物得恁么奇怪。还荐得么。良久曰。曹溪路坦平莫强生荆棘。久立。
　　通州狼山法印载仪禅师。僧问。祥云绽处现千朵之危峰。羽扇摇时去九旬之炎热。正当恁么时如何是到地头一句。师曰。一雨普润。僧云。未审如何践履。师曰。射虎须当机。僧云。快便难逢。师曰。要棒吃那。问知师久蕴囊中宝。今日当筵略借看。师曰。莫是南番真舶主。僧云。不独学人有赖。大众亦乃沾恩。师曰。元来秖是杜波斯。乃顾视大众曰。好好可谓幽显朗照物理虚通。为森罗之宝印。作万象之真宗。其动也形其寂也冥。本净非莹法尔圆成。所以道。如何无价之宝隐在阴入之坑。大众。山僧今日敢对众前特地拈出。乃画一圆相擎示大众曰。这里既放憨去。亦要大家精鉴。莫谓连城之价可以并辉。径寸之圆堪同其美。直谓龙女争锋无垢世界未当正觉。纵使金轮独步立功勋者权为重赏。且道是什么宝得恁么殊异。良久曰。海神知贵不知价。留与人间光照夜。
　　苏州定慧圆义遵式禅师。僧问。南泉斩猫儿意旨如何。师便打。僧云。犹是学人疑处。师曰。十万八千。僧云。忽遇赵州时如何。师曰。卖金还有买金人。问如何是祖师西来意。师曰。万水千山。僧云。便与么去时如何。师曰。千山万水。僧云。专为流通。师曰。南地行人口似碑。乃曰。青山郁郁水滔滔。万浪千波接海涛。提得丝纶漾舟去。钩头须要钓鲸鳌。拈拄杖曰。负命者上钩来参。又曰。睡来合眼饭来餐。佛祖从教说易难。若问安心有何法。太湖长浸洞庭山。衲僧家人人尽道。我八面四方纵横无阂。龙济为什么道。卷帘除却障闭户生得阂。若人辨得许汝向衣钵下稳坐地。上堂曰。一月初圆百川澄影。一灯发彩万炷流辉。月无留影之心。灯无传辉之念。若得如是。可以处于諠哗入乎尘俗。运大悲光于沙界。开普门眼于生灵岂惟观音大士三十二种妙应无方。具缚凡夫一一皆能开正法眼。虽然如是。也须是斩钉截铁汉始得。其或不然。静处萨婆诃。
　　杭州南山广法法光禅师。僧问。雪峰三上投子九到洞山。为什么倒戈卸甲。师曰。理长即就。云未审雪峰得个什么。师曰。一棒一条痕。问腊月火烧山意旨如何。师曰。若不得流。水还应过别山。僧云。学人未晓。师曰。春来草又生。乃曰。宾主问答未当宗乘。建化门中一期施设。使言言相副句句投机。于衲僧分上远之远矣。如今日明云暗山高水深。且作么生会举扬底道理。还会么。山僧不免土上加泥。更为露个消息。高低岩岫见重重。楼阁门开处处通。要会此中端的意。威光烁烁遍长空。珍重。
　　明州瑞岩永觉禅师。僧问。久得韶阳旨门中试为通。师曰。声前如迸镞句后若流星。僧云。古殿豁开光灿烂。水精宫里撒真珠。师曰点。乃曰。若据衲僧分上。四时不别八节安知。高栖岩上出没卷舒。一任桑田海变。从他兔走乌飞。布衾暖处始知春。黄叶飘阶委秋色。如斯境界方称道怀。若据顺俗之谈。须是这个消息。乃顾大众曰。且道即今是什么时节。还知么。玉漏声将促。金乌影渐长。须臾春色里。又见百花香。久立。
　　舒州太平慧灯禅师。僧问。如何是太平境。师曰。多年三级塔未老万株松。云如何是境中人。师曰。一不曾斋。乃曰。太平知见麦里有。面厨库对僧。堂三门对佛。殿喝一喝。
　　处州法海世长禅师。僧问。法身三种病二种光如何透得。师曰。画地为牢。僧云。和尚透得也无。师曰。退身无路。僧云。自起自倒。师曰。脑门著地。问如何是诸法实相。师曰。更举一遍。僧云。三世诸佛吐不出。六代祖师吞不下。师曰。言犹在耳。乃曰。城市諠哗空中寂静。虽然如是动静一如彼我不二。四时轮转物理湛然。夏不去而冬自来。风不寒而冰自冷。今也古也不假丝毫。谁少谁多身无二用。诸禅德。既是身无二用。为什么龙女现十八变。君不见。弄潮须是弄潮人。卓拄杖下座。
　　筠州米山崇仙禅师。上堂顾视大众曰。山河大地被山僧撮来。捣罗为末炼蜜为丸。以淡姜汤吞下了也。何处更有一丝毫。若道是有即为谤法。诸人到这里合作么生话会。良久曰。参。
　　苏州宝华妙觉愿禅师。僧问。机轮曾未转转处实能幽。如何是转处实能幽。师曰。白云绕空谷清风拂太虚。云意旨如何。师曰。劫火洞然毫末尽。青山依旧白云中。问如何是祖师西来意。师曰。霜风零落叶。云意旨如何。师曰。逢春又却生。问久雨不晴时如何。师曰。绿毛龟出水。云晴后如何。师曰。得缩头时且缩头。师顾视大众曰。日如箭月如梭。灵源本来莹净。何须特地揩磨。如今要得无余事。学取城东黑老婆参。
　　明州岳林元亨禅师示众曰。云依依日迟迟。柳开河岸花发高枝。灵云今日向甚处安身立命。蓦拈拄杖曰。看看莫颟顸。久参高士举目知归。晚进之流新罗国里。久立。
　　庐州澄慧善珂禅师。僧问。如何是澄慧境。师曰。千里清风归野外。一轮明月上波心。云如何是境中人。师曰。横肩楖栗目视层霄。云如何是向上事。师曰。葛藤得也未。示众曰。若论此事高超三界独步大千。截生死流踞涅槃岸。演无上法。使灵苗异草处处腾芳。鸾凤麒麟声声相应。可谓将此深心奉尘刹。是则名为报佛恩。诸高德。如斯举唱未免周遮。若是出格道流且道别时相见。参。
　　苏州宝华悟本庆禅师。僧问。久居岩谷即不问。入廛垂手事如何。师曰。弄花香满手穿竹粉盈衣。云便是为人处也无。师曰。两眼已随青。嶂合双眉犹带野花颦。僧出众提起坐具。师便喝。僧亦喝。师又喝。僧礼拜。师便打。问休去歇去古庙香炉去意旨如何。师曰。有耳铁牛穿半夜。无绦石马走春风。云莫便是为人处也无。师曰。风激浪高鱼自隐。金鳞透入碧波中。师顾视曰。看看桃花乱落如红雨。风撼梨花白雪香。莺转玉琴细。柳垂金线长。古佛家风在。头头示显扬。恁么说话也是事随物转法逐时迁。若是格外上根。不干文墨直见自心。大用繁兴无非佛事。良久曰。参。
　　饶州密岩净土慧旻禅师示众曰。道无动静法本随缘。立处皆真随方作主。在天地则覆载。在日月则照临。在君臣则移风易俗。在释氏则兴运慈悲。且道衲僧分上又作么生。良久曰。欲言言不及。林下好商量。参。
　　庐州澄慧师冕禅师。僧问。如何是澄慧境。师曰。前临金斗城后枕藏舟浦。僧问。如何是境中人。师曰。利名尽处江山窄。声色忘来天地宽。乃曰。万法纵然何须自昧。大众还见么。风高凛冽正严凝。瑞气祥光满寺庭。祖令已行高著眼。寒光烁烁射文星。久立。
　　潭州石霜能禅师。僧问。知师久蕴囊中宝。今日当场略借看。师曰。两手分村。僧云。小出大遇。师曰。回眸子细看。乃曰。释迦密印不出乎心。达磨真机岂离当体。于兹见得畅快平生。更若纷纭。自家埋没。虽然如是七穿八穴一句又作么生。路逢死蛇莫打杀。无底蓝子盛将归。
　　筠州逍遥聪禅师。绵州盐泉人姓王氏。幼投剑门慈云海亮禅师出家。年二十三诵经得度。遂游成都讲肆。舍之南游遍参尊宿。至吴越见圆照本禅师于净慈。久而不悟。本云。吾昔梦汝甚异。汝不勉则死。师茫然不知所谓。常念南岳思大和尚口吞三世诸佛语不去于心。一日为僧伽作礼。忽洒然而悟。即上方丈见本具陈所得。本云。汝得之矣。吾昔梦汝吞一世界一剃刀。今汝所悟云然。知汝自今始真出家也。即为升坐告众。师服勤久之游江西。高安人敬爱之延住真如开善圣寿三刹。师性静默与物无忤。所居不问有无。安于戒律不知持犯之别。后退圣寿安居十年。弊衣粝食与住山时如一日。素善东坡苏公兄弟。元丰中黄门公谪高安。与师游颇相得。元祐末再谪高安。师出见之曰。老僧比梦与公游于山中。知公当复来。去与来宿缘也无足怪者。时高安之人皆来谒师而言。有如聪禅师而不坐道场者耶。师曰。吾未始不坐道场。顾以苏公一来余无求也。山旧有逍遥寺。开山祖名僖。乃唐肃宗之少子。出家事忠国师蒙记莂。居逍遥寺。赐田甚广。经五代乱民盗耕之几尽后真净文禅师诉于县。十得一二可以居众。于是众请师住焉。师从之。绍圣乙亥十二月杖策入山。山久废不治僧不至。师方治其缺圮以延众。明年夏师示寂。至九月戊申入灭。俗寿五十五。塔于本山。
　　舒州投子普聪禅师。中秋上堂曰。寂住峰顶叶落归根。明月堂前金风玉露。且道深秋一句作么生道。良久曰。古往不知何处去。后夜依前月到窗。下坐。师晚年道望益显著。缁素无不敬仰。在投子时年八十余矣。有监寺者一夕为盗所杀。副寺白师。师曰。我已知其人矣。副寺闻官而吏至。师如前语。吏诘之。师曰。杀监寺者老僧也。吏即以师系狱师无异词。偶杨次公为宪按部至州境。夜梦神人云。此州有肉身菩萨。枉坐缧绁之中。次公访问吏以师事告。次公遂释之。后十年有行者。患迦摩罗疾而自首云。昔日杀监寺者我也。黄鲁直太史公尤敬师。尝兴胡少汲书云。公道学颇得力耶。治病之方当深求禅悦。照破生死之根则忧畏淫怒无处安脚。病既无根则枝叶无能为害。投子聪和尚海会演和尚皆出世宗师。道行高重不愧古人。皆可亲近。且胜从文章之士学妄言绮语增长无明种子也。聪老尤喜接高明士大夫。开怀议论便穿得诸儒鼻孔。若于义理得宗趣。却观旧读诸书境界。廓然六通四辟。极省心力也。然有道之士须以至诚恳恻归向。古人所谓。下人不精不得其真。此非虚语。师为名公所赏识者如此。可想见其高风焉。后于本山示寂。
　　泗州普照寺处虚真寂禅师。滁州赵氏子。开堂日僧问。世尊出世地涌金莲。和尚出世有何祥瑞。师曰。扫却门前雪。
  </div>
  <div class="pagination">
   <a href="续传灯录_page30.html">
    上一页
   </a>
   <span>
    ...
   </span>
   <a href="续传灯录_page26.html">
    26
   </a>
   <a href="续传灯录_page27.html">
    27
   </a>
   <a href="续传灯录_page28.html">
    28
   </a>
   <a href="续传灯录_page29.html">
    29
   </a>
   <a href="续传灯录_page30.html">
    30
   </a>
   <span class="current-page">
    31
   </span>
   <a href="续传灯录_page32.html">
    32
   </a>
   <a href="续传灯录_page33.html">
    33
   </a>
   <a href="续传灯录_page34.html">
    34
   </a>
   <a href="续传灯录_page35.html">
    35
   </a>
   <a href="续传灯录_page36.html">
    36
   </a>
   <span>
    ...
   </span>
   <a href="续传灯录_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
