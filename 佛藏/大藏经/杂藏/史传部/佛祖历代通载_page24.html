<!DOCTYPE html>
<html>
<head>
    <meta charset="UTF-8">
    <title>佛祖历代通载 - 第 24 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖历代通载 - 第 24 页/共 26 页</h1>
    <div class="content">　　至元十八年十二月二十日。
　　(壬午)　十九年(八月赐文天祥死时年四十七岁矣)○甲申正月六日大赦。
　　(乙酉)　二十二年(十二月安童丞相复职)。
　　(十二)　圣旨焚毁诸潞伪道藏经之碑翰林院(臣)唐(方)杨(文郁)王(构)赵(与)李(谦)阎(复)李(铸)李(监)王(盘)奉敕撰。正奉大夫枢密副使(臣)商(挺)奉敕书。光禄大夫中书左丞相监修国史(臣)耶律(铸)奉敕篆额。
　　至元二十一年三月初三日。诏遣资德大夫总制院使兼领功德使司事相哥谕翰林院。戊午僧道持论。及至元十八年十月二十日。焚毁道藏伪经始末。可书其事于石(臣监)等谨按释总统合台萨哩所录事迹。昔在宪宗皇帝朝。道家者流出一书。曰老君化胡成佛经。及八十一化图。镂板传布。其言鄙陋诞妄。意在轻篾释门而自重其教。罽宾大师兰麻总统少林长老福裕。以其事奏闻。时上居潜邸。宪宗有旨。令僧道二家同诣上所辩析。二家自约。道胜则僧冠首而为道。僧胜则道削发而为僧。僧问道曰。汝书为谕化胡成佛。且佛是何义。道对曰。佛者觉也。觉天觉地觉阴觉阳觉仁觉义之谓也。僧曰。是殆不然。所谓觉者。自觉觉他觉行圆满。三觉圆明。故号佛陀。岂特觉天地阴阳仁义而已耶。是时上特语近侍曰。吾亦先知仁义是孔子之语。谓佛为觉仁觉义其说非也。道士又持史记诸书以进。欲出多说侥幸取胜。帝师板的达癹合师八曰。此是何书。道曰。前代帝王之书。上曰。汝今持论教法。何用攀援前代帝王。帝师曰。我天竺亦有此书。汝闻之乎。对曰。未也。帝师曰。我为汝说天竺频婆罗王赞佛偈曰。天上天下无如佛。十方世界亦无比。世间所有我尽见。一切无有如佛者。当其说是语时。老子安在。道者不能对。帝师又问。汝史记有化胡之说否。曰无。又问。老子所传何经。曰道德经。曰此外更有何经。曰无。道德经中有化胡事否。曰无。帝师曰。史记中既无。道德经中又无。其为伪妄明矣。道者辞屈。尚书姚(枢)曰。道者负矣。上命如约行罚。遣近臣脱欢。将道者樊志应等十有七人。诣龙光寺削发为僧。焚伪经四十五部。天下佛寺为道流所据者。二百三十七区。至是悉命归之。道教提点甘志泉所据吉祥院其一也。据而弗归。至元十七年夏四月。僧人复为征理。长春宫道流谋害僧录广渊。聚徒持挺欧击僧众。自焚廪舍。诬广渊遣僧人纵火。且声言焚米三千九百余石。他物称是。事达中书省。辩其诬。甘志泉王志真款伏。诏遣枢密副史孛罗及诸大臣覆按。无异词。志泉志真就诛。劓刵流窜凡十人。仍征所声言米物。如其数归之僧众。有道家伪经尚存。为言者闻诸皇太子。十八年九月。都功德使司脱因小演赤奏言。往年所焚道家伪经板本化图。多隐匿未毁。其道藏诸书类。皆诋毁释教剽窃佛语。宜皆甄别。于是上命枢密副史与前中书左丞文谦秘书监友直释教总统。合台萨哩太常卿忽都于思中书省客省使都鲁在京僧录司教禅诸僧及臣等。诣长春宫无极殿。偕正一天师张宗演全真掌教祁志诚大道掌教李德和杜福春暨诸道流。考证真伪。翻阅兼旬。虽卷帙数千。究其本末。惟道德二篇为老子所著。余悉汉张道陵后魏寇谦之唐吴筠杜光庭宋王钦若辈。撰造演说。凿空架虚。罔有根据。诋毁释教。以妄自尊崇。复爱慕其言。而窃为己有。假阴阳术数。以示其奥。衰诸子医药。以夸其博。往往改易名号。传注讹舛。失其本真。文所载符咒。妄谓佩之令人商贾倍利。子嗣蕃息伉俪谐和如鸳鸯之有偶。将以媒淫乱而规财贿。至有教人非望佩符在臂。则男为君相。女为后妃。入水不溺。入火不焚。刀剑不能伤害之语。其伪妄驳杂如此。留之徒以诳惑愚俗。自道德经外。宜悉焚去。(臣)等同辞以闻。上曰。道家经文传讹踵谬非一日矣。若遽焚之其徒未必心服。彼言水火不能焚溺。可姑以是端试之。俟其不验。焚之未晚也。遂命枢密副使孛罗守司徒和礼霍孙等。谕张宗演祁志诚李德和杜福春等。俾各推择一人佩符入火自试其术。四人者奏言。此皆诞妄之说。(臣)等入火必为灰烬。实不敢试。但乞焚去道藏。庶几澡雪(臣)等。上可其奏。遂诏谕天下道家诸经可留道德二篇。其余文字及板本化图。一切焚毁。隐匿者罪之。民间刊布诸子医药等书。不在禁限。今后道家者流其一遵老子之法。如嗜佛者削发为僧。不愿为僧者。听其为民。乃以十月壬子集百官于悯忠寺。焚道藏伪经杂书。遣使诸路俾遵行之。(臣)盘等闻。老氏之为道也。以清净为宗。无为为本。谦冲以处己。损抑以下人。非有贪欲好胜之事。厥后枝分派列。徒属寖盛袭讹成伪夸诞百出。清净一变而为污秽。无为一变无所不为。如汉之文成五利。致身求仙。恍惚诞幻。帛书饭牛之诈。黄金可成之妄。一但败露。为武帝所诛。三张之徒以鬼道惑众。倡乱天下。为皇甫嵩曹魏所灭。宋王浮昔居上清宝箓宫。与女冠为奸。林灵素自称神霄紫府仙卿。禳大水不验。并为徽宗诛窜而死。迨金末年。复有麻被先生铁笠李二人。以奸谋秘计出入时贵之门。肆为淫污之行。咸受显戮。历代以来。若此之类。不可胜数。追惟祸乱之源奸宄之本。率皆假符箓以神其教。托伪经以警其俗。横肆巧诬倡为诡状。诋毁圣教寇攘内典。固已悖老氏不争不盗之禁矣。及陷刑辟皆是孽自内作。愎将谁咎哉。且夫释氏之教宏阔胜大非他教所拟伦。历百千世。圣帝明王莫不尊崇。东冒扶桑。西极昧谷。冰天桂海山河大地。昆虫草木胎卵湿化。有情无情百千万类。皆依佛荫生息动止于天地之间。故天上天下惟佛为尊。超出乎有生之表。归极乎无碍之真。智周三界神妙诸方。泽及大千功用不宰。其大有如此者。慈航所至无溺不援。法雨所沾有生皆润。悯世人之沉沦幻海颠覆迷津。展转多生流连累劫。将使之脱凡企圣蠲弊崇真。故神光破沉晦之门。大觉指无生之路。其仁有如此。何意狂谋辄形妒忌。虽积毁销骨众煦漂山。泫体圆成初无小玷。譬如盲人之毁日月。何伤日月之明。井蛙之小河海。奚损河海之大。多见其不知量也。钦惟圣天子。识超四谛道慕三乘。参无象之真空。传法王之心印。所以尊崇之礼。归向之诚。矫百伪以从真。黜群邪而归正。有不容不严者焉。况乎笔墨劝淫妖术误世。恣为欺诳鼓荡群愚。若不大为改革。则邪说肆行枉道惑众。其如天下后世何。况天下之理。有善有恶。有正有邪。有真有伪。常混然而同处。杂然而并行。自非禀上圣之资。诞生知之性。智出庶物明照群情。则红紫之乱朱。洼淫之变雅。是孰得而辩明之哉。由是言之。圣天子匡济真图翼扶大法之功至矣。概诸圣不可有加矣。于以凿含灵之耳目。开正途之荒秽。使般若之光永乎无际劫遍满恒河妙界。延洪圣寿于无疆。衍绵储君之福利。鼎祚于亿万年之久者。庸有既乎是可述也。(臣)磐等敬为之书。以贻后人。俾为老氏之学者有所警焉。
　　大元至元辩伪录随函序。翰林直学士奉训大夫知制诰同修国史臣张伯淳撰。天无私覆。地无私载。日月无私照。辩伪录之所云良有以也。洪惟圣朝继天立极论道经邦以佛心子育万方。以正法泽被四海。至元辛卯之岁孟春。大云峰长老迈吉祥。钦奉。
　　皇帝明命。撰述至元辩伪录。奏对天颜睿览颁行。入藏流通。原其所自。乙卯间道士丘处机李志常等毁西京天城夫子庙为文城观。毁灭释迦佛像白玉观音舍利宝塔。谋占梵刹四百八十二所。传袭王浮伪语老子八十一化图。惑乱臣佐。时少林裕长老率师德诣阙陈奏。先朝蒙哥皇帝玉音宣谕登殿辩对化胡真伪。圣躬临朝亲证。李志常等义堕辞屈。奉旨焚伪经。罢道为僧者十七人。还佛寺三十七所。党占余寺流弊益甚。丁巳秋少林复奏。续奉纶旨伪经再焚。僧复其业者二百三十七所。由乙卯而辛酉。凡九春而其徒窜匿未悛邪诸谄行。屏处犹妄。惊渎圣情由是至元十八年冬。钦奉玉音颁降天下。除道德经外。其余说谎经文尽行烧毁。道士爱佛经者为僧。不为僧者娶妻为民。当是时也。江南释教都总统永福杨大师琏真佳。大弘圣化。自至元二十二春。至二十四春。凡三载恢复佛寺三十余所。如四圣观者昔孤山寺也。道士胡提点等。舍邪归正罢道为僧者。爰啻七八百人。挂冠于上永福帝师殿之梁棋间。故典如南岳山之券。为事伪者戒。试尝考之。自大教西来。汉明帝迎摩腾竺法兰二师于洛阳。五岳道士褚善信等。上表讥毁佛法。当时筑坛。以佛道二经焚之。道经悉为灰烬。佛经放光无损。尊者踊身作十八变。有狐非狮子类。灯非日月明之至言。道士为僧者不可胜数。如寇谦之矫妄崔浩惑魏太武而崔浩卒以族诛。昙谟最之挫屈姜斌。斌流于马邑。齐昙显之愧陆修静。唐总章元年法明辨化胡之伪。敕搜聚天下化胡经。抑尝火其书矣。由古而今。历代帝王之制。斯可忽诸。盖世尊等视三界众生犹如一子。弃背大觉。是子背其父也。子背其父。是自昧其所天也。且师老子者。道德二篇。以清虚澹泊绝世弃圣立其宗。隐居以求其志。翛然无为尔。今盗名之徒。丛啸党援假立冠褐。峻侈宫观苟世利养。岂老氏之用心哉。况老氏谓大辨若讷。大巧若拙。辨者不善。善者不辩。勿矜勿伐。抱一为天下式。而占毁佛寺。窃经扇化胡之伪。是若拙若讷欤。是善者不辩欤。师老子而违其术。亦复违其自宗矣。若嫡师于老子者。则弗为也。过归末流尔。虽然麒麟之于走兽。凤凰之于飞鸟。兰蕙之于薰莸。旃檀之于秽壤。则世未有舍凤凰麒麟之瑞。兰蕙旃檀之馨。而惬走兽飞鸟之常。薰莸秽壤之垢者。人心天理爱恶之所同也。奈何菽麦未析而甘事于伪妄不实之教。复矜诞其浮辞。侮慢大觉讪毁至圣。而弗惮三途之沦溺乎。斯辩伪录之正名教。造理渊奥推难精明。凛乎抗凌云之劲操。坦然履王道之正涂。而堤备后世之溺于巨浸者。其为言也至矣。盖有伪则辩。无伪则无辩。岂好辩哉。弘四无碍之辩者。迈公之德欤。言之者无罪。闻之者足以戒。故我皇金言喻辞曰譬如五指皆从掌出。佛门如掌。余皆如指。信乎王言如丝。其出如纶。明逾日月。坚逾金石。为万世之龟鉴。则斯录岂小补哉。
　　(十三)　辩伪录序。盖闻五运未形。元无人物之号。三才既立。乃叙尊卑之名。肇分六爻始画八卦。其有书契定乎训章。凤篆龟图金縢玉字。百家之异辙。万卷之分区。虽理究乎精微言殚乎物范。纪情括性。未出乎域中。原始要终。讵该于化内。况乎法身无相。高超于象帝之先。真谛绝称。迥出乎思议之表。英猷茂实代有人焉。如意者。俗姓乎延氏。太原人也。世传缨冕。累叶播迁代郡。因为家焉。九岁落绀。随师请业。玉离荆岫。价重之德弥彰。桂生幽岩。馨香之风远递。阿师内穷三藏之奥外核九流之源。名冠于中华。声闻于朝野。运谈天之口。施不世之才。郁郁间绮锦之文。雄雄耸凌云之气。班马之珠玉。未可同年。顾陆之文章。宁堪并驾。至若庄生墨生之学。黄老李老之书。三清谤道之文。十异九迷之录。混元隐月之秘。灵宝赤书之仪。焕若胸膺。明犹指掌。加以禅参于五派。傍阅于群书。既有雄才特专著述。运思之外汲引无穷。挫邪则有吼石之功。扶正则具鞭尸之德。固以才侔安远学迈生融。实觉海之龙鳞。乃佛门之柱碍。切见全真道士者。丘处机李志常史志经令狐璋等。学业庸浅识虑非长并为。鄙辞排毁正法。击兹布鼓窃比雷门。使中下之流咸生邪见。钦奉薜禅圣明皇帝发大悲心。愍其盲瞽恐堕泥犁。敕令制斯论耳。震荡法海摧彼词锋。碧鸡之锐竟驰。黄马之骏争骛。状鸿炉之焚纤翼。犹炎日之炼轻冰。负胜之俦于斯可见。暂归慈定已破魔军。至元十八年十月二十日。复钦奉先皇帝圣旨敕令天下伪经一时焚尽。由是佛日重晖于碧汉。法云广布于阎浮右如意所作文赋注解。四经序。韩文别传。性海赋等。在世已传。然兹论五卷二百余纸。穷释老之渊源。分邪正之优劣。盖唱弥高而和弥寡。深可愧焉。余文惭绮丽学匪通圆。睹斯论之嘉言。钦吾皇之鸿护。不胜手舞勉为斯引。辄以藤绠联彼圭璋。庶博雅君子详其致云尔。大云峰住持袭祖沙门雪溪野老贵吉祥。
　　大都道者山云峰禅寺住持。如意祥迈长老。奉敕撰辩伪录五卷。其略云。妄立天尊伪(化云。道者万化之父母。自然之极尊于此幽玄微妙之中而生空洞。空洞者。真一也。真一之气化生之后历九十九万亿九十九万岁。乃化生上三气。三气相去九十九万亿九十九万岁。三合成德共生无上。乃虚皇天尊。又历如上岁数。乃生中三气。三合成德乃生玄老。即元始天尊也。又历如上岁数。乃生下三气。三合成德共生太上。即太上道君也。自后又一气复生三气。每气相去八十一万亿八十一万岁。三合成德共生李老君。虽四圣相次各不相因。谓之独化。老君生后乃生五运谓太易。太初。太始。太素。太极○老君混沌之祖。宗天地之父母。故能分布清浊开辟乾坤)。
　　辩曰。盖闻龙图鸟篆之文。龟书科斗之典。玉版玉谍之记。金縢金匮之书。秦汉魏晋之章。宋齐梁陈之简。记事记史直笔直言。靡睹虚皇之名。不闻元始之号。安有手执玉圭。身挂黄褐。顶垂皓发。头戴金冠。别号天尊。高拱三清之上。独称教主。统御九华之宫。纵有天尊之名。并是偷窃佛语。古今称佛名为天尊。不关道君之事。窃他美称妄自尊严。取信通人。斯言谬矣。案列子及易钩命诀。皆云。天地未生之前。有太易。有太初。有太始。有太素。有太极。说者咸云。太易者。未见气也。太初者。气之始也。太始者。形之始也。太素者。质之始也。太极者。质形已具混沌未分也。太极之后乃生两仪。谓之天地。夫名从实生。实从名起。名实既著。其道乃行。太易之前。沓然空洞。溟溟漠漠。本绝音容。何得谩张九气妄生四人。虚上生虚。似敲空而求向。伪中起伪。如趁影之寻踪。岂不思。既立其名。须有其体。既立其体。须有氏族。且道虚皇元始谁人所生。氏族何起。居在何处。若有源系。出在何书。若无来由。即是虚设。又空洞之前。本无岁数。今标岁数愈见虚张。盖数目起于伏羲。甲子唱乎皇帝。将今记古。颠倒何多。且上之三尊。为有形耶。为无形耶。若是有形。不在太易之上。爰从父母而生。须有年代时处姓氏名字。前云三气共德而生。则是以气生气。与气不殊。何有形名。若是无形。本无名位。下第七化乃云。老君以上皇元年九月二日。出游西河。遇元始天尊。乘八景玉舆。驾九色玄龙。群仙导从。手把华幡。师子白鹤啸歌邕邕。同会西河之上。授老君洞玄玉符。此是谁耶。进退两求。并无准的。则知海枣虚谈有名无实。雕冰镂雪枉废词章。山海之所不收大荒之所不载。庸愚巧饰。何足信哉。老君衰周之柱史。诳云混沌之祖宗。避周乱而过函关。妄云天地之父母。既自语之相戾。何函矢之相攻。掩耳偷铃。欲隐弥露。道德章云。吾有三宝。宝而持之。一曰慈。二曰俭。三曰不敢为天下先。老君献胡王妻子。与胡兵格战。何有慈乎。乘玉衡之舆。坐金阙之内。披九色离罗之衣。荫九光偃鹤之盖。何有俭乎。生于无始起于无因。为万道之先。作元气之祖。观混沌之未判。视清浊之未分。为帝王之师。作天地之母。何有不敢为天下先乎。辽阳高宪。字仲常。游东京白鹤观。见三清像指其右曰。此何像也。观主对曰。老君像。曰何代人。曰周定王时。又指左曰。此何像也。主曰。道君像。曰此何代人。住仓惶未答。宪指中尊曰。且饶这元始天尊。闻者传以为笑。
　　创立劫运年号伪(第三化云。始则太虚之气。其气相击往来乱射。经百亿万气之后。其气方慢。往来流行为自然之气。此偷佛书世界初成风轮下旋之事也。又号弥罗万梵之气。又经九万九千九百九十九亿。气之后。结吉祥之气成一圣人。自号元始天王。同时生五老五行之主。其劫号延康。年号龙汉。又经如上气数。乃生道君。时劫号赤明。年亦号赤明。同时生九老。分为九天。又经如上气数。方生老君。劫号清运。年号上皇。时生八公。又立五运太易太初等。老君乃以阴阳二气结。为混沌。而分布天地万物始备矣)辨曰。盖闻班固律历之志。史记天官之书。皇甫谧之帝年。陶隐居之帝纪。未闻五运之前先有年号。三气之内虚立劫名。既清浊之未形。只是洪蒙一气何有老君元始五老九天。虽窃佛主劫之名。而不晓成坏之数。梵云劫波。此云时分。时虽长短皆立劫名。错谬梵言迷惑体相。释教未来。此劫但有劫杀劫贼。故许慎说文云。以兵胁人曰劫。又鲁将曹沫。劫桓公于坛上。求所侵地。此则逼夺名劫。岂有劫运之言乎。今陈此言妄窃见矣。夫名位既有年号斯张。将以率领万方整齐四海混同九有同一车书。天子至尊得建年号无名位者不敢立焉。孔子虽然删书定礼分辨君臣。以无贵位止号素王。矧乎老聃周之柱史臣子之列。而草窃帝王。妄建年号哉。况轩皇之前本无甲子(黄帝臣大挠造甲子)汉武之代始建年号(武帝始立年号)将古标古亦何伪乎。或曰。老子生于天地之前。别立年号。有何乖违。答曰。既在天地之上。乃是太易之前。世界未形。君臣无迹。杳然空寂。唯一溟蒙。建立年号统领谁人乎。明知偷佛庄严贤劫星宿之意。而立此延康赤明青运之目。彼明三世。此约一时。正同山羌偷。王衣物。迷惑颠倒上下失次尔。下去老子生于天岗李谷字曰光明。则在三皇之后。何得老君以阴阳二气结为混沌而分布天地耶。首尾两端穿凿见矣。
　　开分三界伪(第五化云。天地有形之大者。太上老君乃混沌之祖宗。天地之父母。故能分布清浊开辟天地。运玄元始三气而成天。上为三清三境。即始气为玉清境。元气为上清境。玄气为太清境。又以三清之气。各生三气。合成九气。而为九天。第一郁单天。第二上神寿无量寿天。第三梵蓝须延天。第四寂然兜术天。第五波罗尼蜜不桥乐天。第六洞玄化应声天。第七灵化梵辅天。第八高虚清明天。第九无想无爱天。此之九天各生三气。每气为一天。合二十七天通此九天为三十六天。则三界四民上极三清。是其数也。初下六天为欲界。一太黄天。二太明天。三清明天。四玄胎天。五玄明天。六七曜天。次一十八天为色界。一虚无天。二太极天。三赤明天。四荣华天。五曜朗天。六皇笳天。七灵明天。八端靖天。九光明天。十极瑶天。十一元载天。十二太安天。十三极风天。十四始皇天。十五太皇天。十六无思天。十七阮乐天。十八昙誓天。次四天为无色界。一霄庆天。二元同天。三妙成天。四禁上天。此二十八天。名为三界。此上又四天名为种人天。一常融天。二玉隆天。三梵度天。四贾奕天。此四天超出三界。又云。上三天为三清境。一曰太赤天。二曰虫余天。三曰清微天。最上曰大罗天。包罗诸天极高无上。玄都玉京镇于其上。三尊所处焉。又太霄隐书云。大道君治在五十五重无极大罗天中玉京之十。七宝玄台金林玉机金童玉女之所侍卫。住居在三十三天三界之外)。
　　辩曰。详夫蛇躯(伏羲)牛首(炎帝)之书。龙师(太[糸*(且/八)])凤纪(少皞)之典。谈天(邹衍)论天(黄缭)之诰。括地(地志)舆地(地图)之图。甘氏星经张衡灵宪。不说三清之号。匪闻大罗之名。并是依傍佛经改头换尾。采他名相妆缀己书。且道教之宗源起黄帝。而老子涓子列子庄周鹖冠尹文。派为道教。诸子所谈并无说天之事。唯是张道陵所集灵宝经中。始说三十二天。效佛神咒而作蜜言。自后道书牙相鼓唱。空枝引蔓唯诳下俗。佛教未来。云何不说。释经广布始唱斯名。明名修静增加。三张妄阐。狗偷鼠盗何足贵乎。尔雅之立四号约于四时。太玄之说九天准于九有。不似道家虚加数目。天本定体何有少多。今各说不同。显知妄立。案佛经三界。三业所感。总二十八。欲界有六。色界十八。无色有四。具胜妙欲名为欲界。形色超绝名为色界。根识两忘名无色界。越此而去名出生死。舍分段之后身。绝形名而无寄。安有玄都之境。玉京之山。金童玉女交杂之事。琼舆碧帐之饰。妄窃不真。于斯见矣。试问道士三界从何而来。何功所感释名辨相全不能知。且道宗极致惟尽升天。灵宝幽微秖贪羽化。难逃四相讵免五衰。泛业浪以漂沈。随生死而轮转。纵茫茫之业识。积浩浩之苦源。长往不归。良可叹息。郁头蓝弗是其验欤。
　　随代为帝王师伪(第十一化云。老君在伏羲时。号郁花子。说元阳经。教伏羲。叙人伦画八卦。在祝融时。号广寿子。说按摩通精经。教以钻木出火。陶冶为器。在神农时。号大成子。说太乙玄精经。教以播种五縠。采和诸药。在神农时。号广成子。教以抱神守静之道。在少昊时。号随应子。说在敬经。教以鸟官为理。分布九鳸以统百司。在颛顼时。号赤精子。说微言。帝喾时。号录图子。说黄庭经。帝尧时。号务成子。说宣化经。帝舜时。号尹寿子。说通玄经七十卷。又说道。德经八千二百。卷夏禹。时号真行。子说元始经六十。卷殷汤。时号锡则。子说长生经二十。卷周文王。时号燮邑子。说赤精。经教以仁孝之。道乃至。云上古之君皆受教于老子。然后造作群物也)。
　　辩曰。夫贤之与圣名位不同。古哲今人出处各异。庄周云。万世之后一遇大圣。犹旦暮遇之。此明圣人出世表瑞协祥。应千年之期。膺适时之运。孤标特秀迥出常流。故得帝王师之诸侯礼重。万载一遇尚为旦暮。岂有随代而出现乎。夫李耳者退静之士。史记称为隐君子也。避乱过关葬于槐里。潜身柱下。本是人臣。位不躐于上阶。名未厕于台辅。何乃擢君圣地为帝王师。譣诐不经骇人耳目。培塿要齐于嵩华。孰肯凭焉。潢洿拟广于沧溟。终难信矣。岂有开辟之后万亿余年中间别无一人拔萃唯有老子为帝王师乎。三坟五典八索九丘。孔子春秋丘明国语。百家异说九流杂谈。并无老子为师之语。唯是后代无知道士。妄撰斯言。欲使老子独高群圣。美则美矣。伪且伪焉。且伏羲神农皆有圣德。轩皇尧舜并号明君。或幼而能言。或生知妙道。讵假老子教之。然后造作群物乎。况书传所记。古史所明。燧人钻火伏羲画卦。炎帝播耨。女娲造篁。黄帝作宫室。轩冕乐有咸池。颛顼作六英。尧有大章。舜有大韶。及作围棋。禹有大夏。汤有大濩。文王有辟雍。武王有下武。鲧作城郭。蚩尤作兵器。岐伯造医。俞附脉经。伶伦制律。隶首作算。容成作历。大桡造甲子。奚仲作车。曹胡作衣。伯余作裳。于则作履。共鼓作舟楫。巨挥作弓。夷牟作矢。黄雍父作杵臼。孟庄子作锯。赵武灵王作靴。苏威公作篪。暴辛作埙。后稷之孙叔均作犁。蒙恬作笔。蔡伦作纸。夏昆吾氏作瓦。此皆各有其主。群书所明。何得自矜览为我造。又周易系辞孔子所述。列明古帝制造之事。如云包羲氏之王天下也。观象于天俯察于地。近取诸身。远取诸物。始画八卦。以通神明之德。以类万物之情。作结绳而为网罟。以畋以渔。盖取诸离。神农氏为耜为耒。以利天下。日中为市。交易有无。乃至黄帝尧舜。垂衣裳而天下治。盖取诸乾坤。如此历陈法易造物。不言老子所造也。窃功业标为己能。炫名自高。君子不忍。又云。老子在尧时为务成子者。案后汉应劭风俗通云。东方朔是太白星精。黄帝时为风后。尧时为务成子。周时为老聃。在越时为范蠡。在齐为鸱子。此则务成子乃东方朔。非干老子明矣。何得妄加钩引称老子为人师乎。案鲁哀公问于子夏曰。五帝三皇皆有师乎。子夏曰。有。臣闻皇帝学乎太真。颛顼学乎绿图。帝喾学乎赤松子。尧学乎尹寿。舜学乎务成跗。禹学乎西王国。汤学乎威子伯。文王学乎铰时子斯。武王学乎郭政。周公学乎太公吕望。上之所叙文极分明。而言老子随代为帝王师。何出言之狂悖哉。巧言如篁颜之厚矣。且老子衰周柱史史有明文。本是人臣。返为上古帝王之师。履冠戴屦何颠狂之甚乎。又上文云。上古之君皆受教于老子。则桀纣之不作。幽厉之无道。秦王之凶暴。王莽之纂逆。亦老子之所教也。既然如是。则老子为悖逆之魁首。巨猾之元匠。不忠不孝。老子之所生。不义不仁。老子之所主。为人师者。不亦惭乎。老君既说随代为师。而秦汉之下至于金朝。偏无一现乎。今既无矣古亦虚焉。且汉文恭俭孝武英明。孝明达礼乐之情。孝章优儒雅之道。魏文帝风流文藻。晋世祖明达宽仁。宋文帝致治升平。梁武帝文武兼备。隋高祖混同四海。唐太宗混一车书。此时不俟老子之化。而皆金声玉振。则知牵合巧会枉费词章。秖可诳于闾阎。难可信于达士。嫫母加粉见者愈嗤。邻女效颦乡人不贵。
　　老子出灵宝三洞伪(第九化云。太上老君以中皇元年三月一日。于玉清天金阙上宫。撰集灵篇以为宝经三百卷。符图七千章。玉诀九千篇。老君于上三皇时出为万天法师。又号玄中法师。当龙汉元有。授上三皇洞真经一十二部。以无极之道。下教人间其时人寿九万岁。于中三皇时。号有古先生。当赤明元年。授中三皇洞玄经一十二部。行无上正真之道。以化于人。其时人寿六万岁。于下三皇时。出为师号金阙帝君。当开皇元年。授下三皇洞神经一千二部。以太平之道化人。其时人寿一万八千岁。夫洞真洞玄洞神名一十二部。合为三十六部尊经也)。
　　辩曰。夫仲尼入梦。十翼之道始宣。伯阳过关。二篇之教方阐。有名为万物之始。无名为天地之先。混徼妙而同玄。惊宠辱而一致。谷神不死久视长生。挫锐解纷谦卑自牧。此老氏之旨也。自余教典皆是伪书。制杂凡流唯尚夸竞。采傍佛语换体安名。拟三界而立三清。仿三大而立三洞。虚劳纸墨妄饰词章。何以知之。汉时张道陵造灵宝经。王褒造洞玄经。吴时葛孝先造上清经。晋时王浮造明威化胡经。鲍静造三皇经。后改为三清经。齐朝陈显明造六十四真步虚经。梁时陶弘景造太清经。隋末辅惠祥。改涅槃为长安经。后事发被诛。案甄鸾笑道论云。道家妄注诸子三百五十卷为道经。如此详之代代穿凿人人妄制。采他佛教标为道书或言仙洞飞来。或言老子再现。群贤不睹道士独传。欺誷时君不惧朝宪。故唐琳法师对太宗皇帝云。若据肃温众议道家。止有道德二篇。如依汉明校量。便应七百余卷。约葛洪神仙之说。仅有一千。准修静所上目中。过前九十。又检玄都目录。转复弥多。既其先后不同。显知后人妄制增加卷轴添足篇章。依傍佛经改头换尾。或道名山自出。时唱仙洞飞来。何乃黄领独知英贤罕睹。典籍不记书史无闻。试问当今道士推勘后出之经。为是老子别陈。为是天尊更说。若也更说。应有时方师资传授。为是何年何月何邦何代。若在天上而说。何人传来。若在西域而谈。何人译出。如其有据。容可流行。若也妄言。理须焚剪。又汉晋之代。僧号道士。寇谦得志僭冒其名。今称法师愈为矫节。法师之号源出佛经。万卷百家本无此语。且为法之师。名为法师。法即是师。名为法师。名义不知。妄安己号。按贤劫已来有三佛出。初佛出时人寿六万岁第二佛。出时人寿四万。第三佛出人寿二师。何乃改彼三皇妄合其数。又前说云。上三气中而有龙汉赤明之号。是时五运尚无但唯一气。何有三皇之君人寿之数乎。上古纵有五龙四姓九头十纪。亦无三皇建立年号。试问龙汉赤明上皇开皇。谁君之年乎。若言有说。史无明文。若言无凭。不可妄立。扣其两端竟无一是。又伏羲之前文字未有。何出三洞灵宝之篇乎。又十二部名源出佛经。一代时教类分十二。道家名义不知何以妄著己典。如琢美玉拟作甑窐。虽受劬劳智者见诮。
　　游化九天伪(第二十六化云。是时老君于青羊大会引尹喜冉。冉升空。初至第一天。见波利天帝。乘九光元灵之舆。荫七元交晨之盖。建五色摄魔之节。金童玉女九万人。迎老君八大有宫。请问自然之道。如是摩夷天。楚宝天。化应天。不侨乐天。兜率天。烦延天。禅善天。郁单天。随处天。帝皆与金童玉女迎礼老君。请问法要。所到天宫皆设琼浆碧醴丹液流薰兰羞八彻灵芝珍果)。
　　辩曰。昔我世尊初成正觉。不离道树而赴诸天。一身不分而遍一切。即多而一。即一而多。犹如素月流空影分众水。大块噫气万窍怒号。大小咸周远近无隔。无心顿应岂正九天伯阳周之枉史。尹喜函谷关吏。身居下位。难等圣踪。欲为己德。盖善窃者。鬼神不觉。既为人知。非是好手。离欲而获轻举。禅定而感神通。老子既无此功。何以升于天上。昔列子居郑。夫妻相忘。耳目不分。翛然绝寄。心凝形释。骨肉都融。然后身如槁叶随风。东西万里须臾过旬乃返。而庄周讥云。犹有所待。矧乎老耳。不绝妻子(老子之子名宗。宗之子名注。注之子名官。侍魏文侯)未逮形亡。过关乘薄軬之车。道经垂有身之患。讵可升天履雾驾鹤乘云。拟效牟尼衿为己胜。且布施而获大福。持戒而感生天。汝尚不达斯由。安能为天说法。欲界本六。妄云九天。初禅纯男。而云玉女。勾虚阐伪巧说多端。且初禅已上。禅悦为食。定生喜乐舍念清净何用琼浆碧醴兰羞八彻乎。将谓天上同于人间。羡酒肉之薰膻。争鱼臭之秽浊。喻乎鸱耽死鼠为便凤凰同。餐盗听不真。请杜臆说。穷乡多怪。曲学多辩。斯言信乎。
　　偷佛经教伪(第三十化云。胡王见太上徒众甚多。疑是鬼魅。遂积薪焚之。火起冲天。老君放身光明。火中为王说金光明经。胡王益怒。纳之大镬煮之三日。老君镬汤之中。莲华涌出。坐莲花上。说涅槃经。又云。老君使尹喜为佛。与胡王为师忏悔三业六根五逆十恶。乃说五戒十善。并四十二章经)。
　　辩曰。夫麒麟斗而日月亏。鲸鲵死而彗星现。铜山崩而洛钟应。葭灰缺而月晕残。盖感应之道交。故机教之相扣。人心渴仰法雨芳菲。沃彼情尘开他蒙昧。故孔子曰。不愤不启。不悱不发。此明待问而说也。况乎圣人设教权变多方。岂使他人起怒自授焚溺。全无[怡-台+典][怡-台+墨]。强与他言。岂知虚往实归之道哉[剜-夗+死]刻字样巧合经名。既坐火焰上说金光明经。坐莲华上说莲花经。则道德二篇坐于道路而说。洞玄三部元在水洞而谈。此既不然。彼云何尔。且金光明性相通显。法华经破权归实。涅槃经明佛性真常。四十二章群经集出。不穷根蒂盗听妄谈。唯口起羞出何容易。难惑上智只诳下愚。又上经既是老子所陈。道士应宜依而学。佛何乃合气为道。专讽灵宝。试问三经文明何义。道藏既不收摄。道士又不通明。偷大圣之至诠。为老君之极唱。正符涅槃盗牛之喻。又同瞽者误入金穴。虽得其宝未知何用。又曰。忏悔三业至年月斋法。若如是者。道士应通。且问忏悔是何语言。今此忏悔。为事忏耶。为理忏耶。约功德门而灭罪邪。约逆生死心而灭罪耶能忏之心宜有几种。所忏之罪何处安排。忏悔二字由尚罕知。则三业六根五逆十恶。戒善之轨年月斋名。决不晓达。若是老子所说。道士应合备。知既然一字不通。显知偷佛妄说。此同窃贼人物被主认著。犹不招承。更生拒辩。焚经火板方乃惭惶。君子悔前不至如此。
　　老君结气成字伪(第八化云。圣纪经云。太上老君。昔于龙汉之年。从元始天尊。于中央大福堂国。说灵宝十部妙经。出法度人。又于东极大浮[黍-禾+利]国。出法度人。以紫笔书于空青之林。又于南极禅离界。以火炼真文莹发字形。又于西极卫罗世界。北极郁单国。皆出法度人。老君以五方真气之精。结成宝字。大方一丈。八角垂芒。为云篆之形。飞鸟之状。以立文章。又云。坟典自我而出。经籍自我而生也)。
　　辩曰。夫子字之聿兴爰从上古。伏羲氏之王天下也。始画八卦。造书契以代结绳之政。由是文藉生焉。故有青丘紫府三皇刻石之文。绿检黄绳六甲灵蜚之字。后有苍颉。因而增制。大篆起于史籀。小篆兴于李斯。飞白创于蔡邕。隶书变于程邈。秦书八体汉字六形。瘦金堆金。垂云垂露。蔡叶龙爪颜体坡书。皆循古以增成。近代而改制。岂假真气而结。何关老子传来。掩窃他能炫卖己德。放舒白眼不耻清流。上云。龙汉起于初气。何有老子而生。既言紫笔书林。乃在蒙恬之后。牵今引古。欺我贤人。孔安国云。伏羲神农黄帝之书。谓之三坟。言大道也。少昊颛顼高辛唐虞之书谓之五典。言常道也。易则三圣方定诗则群英之言。春秋孔子所修。礼则周公所定。尔雅周公所纂。国语丘明所述。刘熙释名。许慎说字。埤苍广雅。桂苑珠丛。顾野王之玉篇。陆法言之切韵。各有源系。非干老聃而言坟典自我而出经籍自我而主。荒唐谬谈侮弄明哲亦犹相如上林说。卢橘夏熟。杨雄甘泉赋。玉树冬菁。听其言则洋洋美耳。究其事则杳杳空传。矧乎国名虚设。妄采他书。大福堂。改大堂而取名。东浮黎。彷扶桑而立号。南禅黎。革重黎而标字。西卫罗。窃于迦维罗卫。北方全收郁单越名。十洲所不收。神异所不摄。地理无所纪。括地绝形名。空阐五车了无一实。偷铃掩耳斯之谓与。

　　佛祖历代通载卷第二十一



　　佛祖历代通载卷第二十二

　　　　嘉兴路大中祥符禅寺住持华亭念常集
　　周文王时为柱下史伪第九(第十九化云。周文王时老君为变邑子。时帝纣荒虐天下涂炭。乃乘飞飙之轮。风伯前驱。彭祖骖乘。降坡山之阳。西伯揖之拜为守藏吏。武王克商。迁为柱下史。作赤精经。教文王以仁义之道。作璇玑经。以授周公。成王康王之代。世为性下史。昭王时。有黑气之祥。老君以八天隐文授昭王王。不用后成胶舟之难)辨曰。盖闻九头五龙之纪。重瞳四乳之书。金秦火汉之文。黄魏白晋之典。不闻文王师于老子。璇玑训于周公。但云文王师于太公。武王师于姬旦。群书具载。先儒盛谈。何乃违戾百家别张毛目。蓬心瞽唱睐目生灵。夫欲圣人者。宜务其实。无稽之谈自招世诮。案史记别传。老子生于定王之世。与孔子相接。何乃妄为西伯之时乎。既是圣人。见纣荒淫宜尽力规谏匡其不逮。而乃高乘飞轮弃而远遁。为忠臣者。固若是乎。昔日过关。雇徐甲而为御乘薄軬之车今则乘飞飙轮。风伯前驱。彭祖骖乘。何自高之不经乎。况彭祖此时已殁。风伯不肯前驱。文王自公刘以来。世积仁孝。美化行乎江汉。仁慈及于行苇。何待赤精之教哉。周公制礼作乐。代临天下。设金縢而表誓。制周礼而流规。何用璇玑之教乎。昭王时号明君。史无黑气之变。妄改白虹之兆。而云黑气之言。授以隐文。又成孟浪之说。前云。老君为九天教主金阙帝君。建七曜之冠。披九色之帔。乘八景玉舆。驾五色神龙金阙之中坐玉帐之内仙童左奉玉女右陪。万圣拥随千灵翊从。老子既有如此高贵之位。而不肯居。返就守藏之职。屈身为臣。侍君之傍立柱之下。晨趋暮拜端笏搢绅。舍乔木之高迁。投幽谷之贱地。翻上倒下以何谬哉。燮邑之号。周书之所不载金阙帝君。爰从道士虚张。有名无实孰肯传信栽。风求影种电寻根。此之谓与。若以昭王不信故。感胶舡之难者。奏皇求仙亲临海上。凌波涉险冀遇神仙。虚想安期之名。不睹羡门之面。沙丘道死。鲍臭薰人。汉武好仙。身著羽人之衣。口饮天表之露。纵栾大之诡说。信少。君之诈术。而身入茂陵竟无一补。魏太武。任寇谦之说。建静轮天宫。费竭人劳终感疠疾。用武帝。口服丹药身服黄衣。热发晋阳失音而死。唐武宗。师赵归真饵金丹药。会昌不满早致崩亡。近宋上皇。信林灵素游月宫。诵太极之章佩驱邪之剑而亡国破家身死东韩。此之数君。皆倾诚一志望享千年。而遘患弥留竟无一验。讥以胶船之难。不亦妄求人过乎。幸人有灾。君子不为也。
　　前后老君降生不同伪第十(第一化云。老子生在五运之前。第二化中。老子生在三气之中。第六化云。老君姓李。讳弘元曜灵。字光明。以上和七年岁在庚辰九月三日甲子卯。时始育于北玄玉国天冈灵镜山李谷之间。玄灵圣母既诞之夕。有三日出于东方。九龙吐水月妃散花。日童扬彩。年五岁体道凝真。二十而有金姿玉颜。弃家离亲超迎风尘。后感元始下教。授以郁仪太章太洞真经。紫微天帝玉清君。以琼舆下迎。赐丹玺符书。为上清金阙后圣帝君。掌握十天河海神仙。第十一化云。老君以清浊元年七月一日。托玄神玉精。降太元玉女。千三百年。号无上老子。一号大千法王。第十二化云。老君以清汉元年。寄九天飞玄玉女。八十一年。号高上老子。第十三化云。老君以清汉元年甲午九月九日。降元素玉女。七十三年。号九灵老子。第十化云。老子以殷十八王阳甲庚寅岁建午月。入于玄妙玉女口中。八十一年至武丁九年庚寅岁一月十五日。圣母剖左腋攀李树而生。生即行九步。步生莲花。九龙吐水。具七十二相八十一好。左手指天右手指地。曰天上天下唯道独尊。我当阐扬无上道法。普度一切。又云。李灵飞。得修生之道真。妻天水尹氏于濑乡昼寝见太上从天而下。化为玄铢。吞而有娠。八十一年生而皓首。曰老子。生李树下。苗李为姓)。
　　辨曰。夫星流贯昴。实标文命之祥。电绕枢星。是显轩皇之庆。虹流华渚少昊于是膺期。星冠月轮。颛顼以之应瑞。赤龙[目*(電-雨+大)]瞹言旌帝尧。云屯郁蒸实征汉祖。此则圣人神异谱牒具详。未闻老子初生三日共出九步周行。月妃散花日童扬彩之事。且星陨如雨。日有蚀之。春秋书之。以为异事李耳若有征瑞。孔子何以不记乎。且鲁阳挥戈而返日。淮南子有。景公善言。而退荧(刘向新文)贰师拔剑而泉流(前汉书中)耿恭拜井而水出(后汉书中)于有奇相书为美谈。老既无文。事必虚唱。倚他大圣取为神奇。夫圣人现相虽有多途。托化诞生事无两体。世尊百亿化身大千世界一时顿显。化缘事讫便入涅槃老子随代降生。以何大谬乎。本是李耳妄。改其讳李伯阳而云光明。隐其本名而加美号。史记真文一词不录。道书伪说百种妆填。前之两化。说在太易之前。后之十重。纪在伏羲之后。寻虚摭伪诳惑后人。前说五岁凝真二十入道。后则八十一岁生而皓首。自语矛循。何待他攻。亳州濑乡实而不认。北玄玉国虚而妄传。聃耳蓬头。谬说心十二相。野合怀胎。谄云周行九步。采他释瑞而为老奇。将此薰莸乱彼兰芷。北玄玉国。山海之所不纪。天冈李谷。池里之所匪详。王俭百家(太尉王俭有百家谱)弗闻玉女之名。何姓氏苑。罕说玄妙之族。案道士贾善翔高道传序云。伯阳起迹于姬周。既云起迹于姬周。则是老子不在商也。明知阳甲之时。本无李耳。衰周之际。始见老聃(胡曾云。七雄戈戟乱如麻。四海无人得坐家。老氏却思天竺住。便将徐甲过流沙。斯则周末时人明矣)避乱入秦。死葬槐里。秦佚吊之三号而出斯良证也。何更疑哉。史记本传。莫知所终。化胡浪语云。过流沙。将如来降诞之祯。合老子过关之气。汝虽巧会伪说孰凭。案炖煌实录云。周桓王二十九年。幸闲豫庭。与群臣对论古今。王曰。老聃父何如人也。天水太守索绥对曰。老聃父姓韩名虔字元卑。癃跛下贱胎则无耳。一目不明孤单乞贷。年六十二无妻。与邻人益寿氏宅上牧猪老婢子曰精敷。野合怀胎。八十一年而生。老子生时皓首。故曰老君。此本实迹蔽而不传。偷窃他能欲张老圣。家有弊帚享之千金。斯言信与。
　　三番作佛伪第十一(第三十四化云。老君告胡王曰。使我弟子为佛。汝当师之。即使尹喜变身为佛。与胡人为师。令作桑门授以浮图之法。说四十二章经。又云。老君至舍卫国。自化作佛坐七宝座。身长百千万丈。遍满虚空。又云老君将欲再整释教。以周庄王九年。乃于梵天命烦陀王老君弟子。乘月精托阴天竺摩耶夫人胎。至十年四月八日右胁降生。后入雪山修行六年。道成类佛陀众。号末牟尼。至匡王四年解化。太上命升贾奕天。为善惠仙人)。
　　辩曰。夫根深果茂。源远流长。虎啸风生。龙吟雾起。圣人利见皆有深源。昔植善因今感妙果。我佛世尊三无数劫积行累功。六度无舍而求菩提。弃身命如恒河沙。捐国城如微尘数。庄严世界诱掖群生。然后应然灯记。补迦叶位。下生中印托化王宫。七步周行指天地而犹贵。三十二相映日月而争辉。四王捧足出尘寰。六年行满而成道。现身百亿国土。说法四十九年。播声教于人天。摧外道于双树。化缘事毕却返无为。应物适时如是示现。何待老子始化尹喜变身。掩他神功矜为己胜。佛生周昭之代。老降定王之朝。世隔一十七帝。年经三百余祀。化已满于天下。教已满于龙宫。家仰仁慈之风。国遵释氏之范。岂假李耳重整烦陀再现。援前著后谄诳庸愚。昔日过关。雇徐甲而为从。奚有天人侍卫乎。乘鹿柴车。何有七宝之座乎。广颡聃耳。焉有万丈之身乎。狡佞不经欺贤誷圣。鲲化为鹏。盖缘自变。蛇蜕为雉。匪假他功。此皆物理自然。阴阳感召。待时而发。非他使然。老子自是凡人。身为臣子。何能别生神圣更使尹喜作佛。昧自心灵瞎他眼目。悖礼慢圣殃报拔舌。善惠仙人将登八地。遇然灯佛受无生记。此乃世尊往昔之号。既然成佛功成果满。化缘事毕入于涅槃。迁神常乐之乡。永入无为之境。岂可作佛事毕更作善惠仙人。将后著前一何错乱。妄窃不真坏人视听。夫上天虽乐终是轮回。不免三灾之殃。难逃五衰之苦。圣人超出生死苦乐两忘。高超三界之津独步六尘之表。何返归天上却入嚣尘。杂污我圣人。欺谩我大觉。此同弃天子之尊严。慕厮养之贱役。舍华堂之广厦。悦蔀屋之茅檐。汝欣贾奕之荣。我耻粪土之辱。隋大臣楚国公杨素行经楼观。见壁间画像问道士曰。此何图也。道士对曰。老子化胡成佛图。素曰。承闻老子化胡。胡人不受。老子变身作佛。胡人方受。是则佛能化胡。道不能化。何言老子化胡也。道士不能加答。善哉杨素之言。此通人之论云。若胡人不先知有佛。讵肯受佛之化乎。以此考之。则印土先有佛矣。而言尹喜作佛老子始变。何欺吾门之深。乎(楼观尹喜故宅在开之南。今道士居之仍在)。
　　冒名僭圣伪十二(第四十八化云。商太宰问夫子曰。夫子圣人欤。孔子对曰。圣则丘何敢焉。然则丘博学多识者也。太宰曰。三王圣者欤。孔子曰三王善任智勇者。圣则丘不知。太宰曰。五帝圣者欤。孔子曰。五帝善任二义者。圣则丘弗知。太宰曰。三皇圣者欤。孔子曰。三皇善任因时者。圣则丘弗知。太宰大骇曰。然则孰者为圣。孔子动容有问。曰丘闻西方之人有圣者焉。不治而不乱。不言而自信。不化而自行。荡荡乎民无能名焉。丘疑其为圣人也。史志经云。孔子在鲁。老子在周。以鲁望周之洛阳。故在西方。盖指老子为西方圣人也。孔子问礼之时。先有犹龙之叹。故此指老子也)。
　　辩曰。夫自炫自媒。妇女之丑行。不矜不伐。圣人之深能。是以舜美禹功。嘉有勋而弗竞。孔称孟反(孟之反)犹退厚而居薄。由是美誉播于千秋。谦放光辉于四海。上之所引。具见列子仲尼篇中。古今通论。以谓此夫子推佛为西方大圣人之语也(唐琳法师对太宗之表。张丞相作护法论。皆引此文佛西方圣人也)未闻老子在周孔子在鲁故指老子为西方圣人。窃名冒圣欺我何多。僭圣人者不仁。言乖理者非智。且道源之祖肇起黄帝。非干老子。老子师容成子演五千文纵然说圣不能赶于轩辕。既三皇五帝孔子不推为圣。返指老子而为圣人。不亦过乎。盖我世尊功圆万行果证十身。流光遍于刹尘。分身应于沙界。不可以人事测。不可以处所求。实三界之大师。是四生之慈父。寰中独步。为王中之法王。出世独尊。为圣中之大圣。故能高拱觉场威行万国。纵使周公之制礼作乐。孔子之述易删诗。卜偃之文章。端木之言语马迁之辩博。葛洪之该通。辅嗣之玄谈。左慈之神化。并驱驰于域内。言未涉于大方。可为善世之高流。难作出尘之圣者。案天竺圣方群贤所聚。过去诸佛共生于彼。范晔汉书云(后汉西域传史论文)其土则殷乎中土。玉烛和畅灵圣之所降集。贤懿之所挺生。故古昔贤能时有往者。老子西升经云。闻道竺干(今改为开道竺干)有古皇先生。善入无为。不始不终。永存绵绵。是以西行。又古本化胡经云。我生何以晚。泥洹一何早。不见释迦文。心中空懊恼。此则老子自指于佛。为西方圣人也。又黄帝梦游华胥之国。其国在弇州之西。王邵注云。此指西方天竺也。周穆王时。闻西方有大圣人出世。心甚惧之。乃使造父乘骅骝八骏。西上昆仑观日所没以厌其气又西极有化人来。能返天易地。圣力无方。千变万化。不可穷极。穆王敬之若神。筑中天台以居之。化人引穆王神游。斯须之间已如数载。又穆王五十二年如来示灭。西方有白虹十二道。南北通贯连夜不灭。王问太史扈多。是何祥也。扈多对曰西方有大圣人。衰相现尔穆王喜曰。朕常惧于彼。今无忧矣。此则竺干胜方圣人居彼。故得贤王西求化人东来也。又张骞奉使。西穷河源至于大夏。闻雪山南有身毒国。其人奉浮图。不杀罚。乘象而战。身毒即今印度也。此则仁慈之风详于汉史明也。上之所引。咸指印度以为西方。佛生于彼。故指佛为西方圣人。岂说洛阳以为西方老子为圣人也。又云。孔子先有犹龙之叹。故此圣德指老子者。意欲将孔子一期问礼之事。便为老子弟子。孔子曰。吾无常师。主善为师。三人行必有我师焉。故学琴于师襄。问乐于苌弘。问官于郯子。入太庙每事问。有问稼曰吾不如老农。有问圃曰吾不如老圃。此明孔子虚怀纳善汲汲于道尔。岂有一事便为师焉。盖当时老子。为守藏吏。掌周公之礼典。故孔子问之若以问礼便为孔子之师。则老农老圃亦孔子之师哉。必不然矣。沽名炫世求为人师。君子不为也。
　　合气为道伪十三(第一十三化云老子以周昭王二十三年七月十二日。至函关。尹喜既见邀归本第。说道德经二篇五千余言。尹喜扣头曰。愿授其要。老君曰。善。乃为解道德之要曰。道者。谓泥桓。泥桓者。天德也。理在人头中。紫气下降下至丹田。名堵。谓脾也。脾者。中黄太一也。黄气徘恛理中宫。万物之母者。谓丹田也。丹田玄牝也。居下元中。一夜之时。一气下降周旋三宫。同出而异名。谓精也。一曰精。二曰汗。三曰血。四曰液。故曰异名。玄之又玄者。谓左右汗也。众妙之门道可道者。谓朝食美也。非常道者。谓暮为屎。此依张道陵解。道陵如此说也。有无相生。谓口与腹也。难易相成。谓精与气也。此老子授尹真节要也。又授尹喜神丹经金液经及八炼九还丹伏火之诀。其方云○金液还丹仙华流。高飞云翔登天丘。赤黄之气成须臾。当得雌雄分乱珠。可以腾变致行厨。灵童玉女我为夫。出入无间天同符。真精凝霜善沉浮。汝其珍敬必来游。又授九丹之名。及歌曰○圆三五寸一分。口四八两寸唇。长二尺厚薄均。腹三齐坐垂温。阴在上阳下奔。首尾武中间文。始七十终三旬。内二百善调匀。阴火白黄芽钦。两凑聚辅翼人。子处宫得安存。去来游不出门)。
　　辨曰。夫道贵清净。德尚无为。恬憺内持谦卑自牧。不依此道别唱多端。唯以行气运功而为修养。失道德之淳粹。乖自然之妙门。虚设巧言妄加穿凿。保丹田为至道。守两肾为重玄。鄙秽粗浮诳諕闾里。王乔羡门之辈非好此方。白石赤松之流不依此道。丹经炼诀不见延年。服饵餐芝罕曾久视。周武服丹至日哑。唐武服丹而早亡。误他多少贤良。不守乐天之日。既道德真诀。理极于此则道藏余文不足贵也。今之道士更骋浅术。或有扶鸾而乱书。秖贪夜饮。或有驱邪而断鬼。诳人除凶。或有拘环墙而内守。此谓坐驰。或有惜言语而不行。此谓痴默。或有熊经而鸟引拟彭祖而齐肩。或有饮气而息神效龟鹤而老寿。或有运精而上脑门挽河车。或固丹田而内封谓之保养或有合气而为道老子聚麀。或有夺精而采神男女混杂。扣齿谓之天鼓。咽津谓之醴泉。呼男根为金菜。只图强劲。呼女窍为玉户。潜隐丑名。呼童女为真人。呼交构为龙虎。婴儿姹女铅汞丹炉。故曰开命门抱真人。婴儿回龙虎戏。三五七九天罗地网。故张道陵黄书云。男女有和合之法。三五七九交接之道。其通真诀在于丹田。丹田者玉门也。唯以禁忌为急。不许泄于道路。道路者屎孔也。又道家内朝律云。礼法男女至朔望日。朝师入私房。诣师立功德。阴阳并进。日夜六时当立功德。不得失内侍之序。不得贪外道失中御之道。不得抄前排后失次第之序。亦不得嫌丑爱美。又云。朔望之际。侍师私房。情意相亲男女交接。使四目两鼻上下相当。两口两舌彼此相对。阴阳既接精气遂通。故老子云。我师教我金丹经。使我专心养玉茎。三五七九还阴精。呼吸玉池入玄冥。行道平等升太清。此等歌诀义皆如是。将斯[女*畏]媟以为真修。不思归根复命之言。维行合气鄙薄之术。以此求道枉陷人伦。以此超升终身叵得。以斯灭罪罪不可亡。以斯消灾灾不可退。以斯求福福不可生。以斯出家家不可出。何异蒸砂作饭。虚受劬劳。镜里真寻。终无所获。呜呼弃骊珠而拾砾。斡忧鼎而羡糠。自误误他死沉苦海。哀哉哀哉。
　　(二)　偷佛神化伪十四(第四十二化。老子入摩竭国。现希有相。以化其王。立浮图教。名清净佛。号末摩尼。至舍卫国。自化作神。从天而降。天人侍卫。现身长百千万丈。又至罽宾。降胡王及王子。火不能烧。镬不能煮。水不能溺。胡兵百万弓矢剑戟。一时摧落。飞电八冲。声如霹雳。人马惊仆。化郭先生空中头赞。又至条支国。手擎大山。至拘萨罗。降伏九十六种外道。至迦夷罗国。左手把日右手把月。藏于头中。天地冥暗。山飞石裂。海水逆流。山川空行。又至于阗。于南渠山示故胡王。令尹喜化作金人。身长丈六。项佩圆光。足踏莲华。从空而下。拜礼老君。谓胡王曰。此君弟子与汝为师。又留神钵令得法味。又于毗摩城地变金色。放九色神光遍照尘沙国。土即有赤灵真人中黄丈人太一真君九宫六丁八卦神君青龙白虎散花玉女。浮云而至。老君坐七宝座。烧百合香。奏钧天乐。又有八十余国诸王妃后。皆来听法。留尹喜作佛。及钵于毗摩城却升天去。老君又于葱岭降大毒龙。遍历五天。于耆阇山独木树下。化玉座与王说浮图。度桑门二千五百人。受以戒律。又六十六化云。于阗国毗摩城伽蓝。是老君化胡成佛之处。中有石幢刻记其事云。东方圣人号老君来化我国。下引入学上议证其事迹)。
　　辨曰。案后汉西域传三国志魏隋书西域志(图六十卷。志四十卷。合一百卷成西域志)并纪西天五印。有佛圣迹。或幢或柱。咸勒其事。不说老君曾留名字。初张骞西来。始传浮图之号。至于今代。国使往还无虑百人。并不见老君西化之说古谷皇帝西征尽海所到之地。唯有佛僧。行近西北海。有一国土。城中佛塔森然若林。彼国君王唯是和上。又唐王玄策奉使西行。至摩竭陀国。于耆阇崛山及佛成道处。咸述碑铭。赞佛圣化。未闻说有老君之事(上之铭赞在王玄策传中)又湛然居士扈从太祖。西征于阗及可弗叉国。越天山过雪岭。风化具详。亦未知有老子之事。即今煦烈大王皇帝亲弟镇守西域。不寻思干西南雪山之西使命往还来往不绝。除亲咨询老化。并云无闻。则老子神异道书伪出。既非通论。何足信哉○钦奉。
　　(三)　圣旨禁断道藏伪经下项(见者便宜收取)。
　　化胡经(王浮撰)　犹龙传　圣纪经　西升经　出塞经　九天经　赤书经　上清经　南斗经　玉纬经　纪胜赋　辨仙论(梁旷)　龁邪论　三破论(齐人张融假托他姓)　明真辩伪论(吴筠)　太上实录　十山论　青阳宫记　玄九内传　帝王师录　三天列记　十异九迷论(傅奕吕玄卿)　历代应现图　佛道先后论　钦道明证论(唐员半千)　辅正除邪论(吴筠)　辟邪归正论(杜光庭)　十二虚无经　藏天隐月经　赤画度命经　楼观先生内传　谤道释经(林灵素杜光庭撰造破大藏经)　三教根源图(金天长观李大方撰)　历代帝王崇道记　高上老子内传　灵宝二十四生经　混元生三清经　五公问虚无经　混元皇帝实录
　　(四)　圣旨就大都大悯忠寺。焚烧道藏伪经。除道德经外。尽行烧毁。遂命大都报恩禅寺林泉伦长老下火。谢恩毕拈香云。佛心天子悯众生。恐堕三途邪见坑。个里了无偏党处。就中朱紫要分明。所以道圣鉴无私天机莫测。既来颂德。敢不酬恩。此香端为祝延。
　　大元世主当今皇帝。圣躬万岁万岁万万岁。伏愿。金轮与法轮同转。福越三祇。舜日共佛日齐明。寿延亿劫。次举火云。忆昔当年明帝。时曾凭烈焰辨妍媸。大元天子续洪范。显正摧邪谁不知。嗟乎道教阴蠹佛书。自古至今造讹捏伪。盗窃释经言句。图谋贝叶题名。谤毁如来赃诬先圣。丑辞恶语何可言哉。无蒂狂谈实难遍举。始自张陵杜撰。不遵老氏玄言。谬作醮书兼集灵宝。诈道从空而得。妄言太上亲传。用三张鬼法。以诳惑愚夫。设五运神符。而魇奸匹妇。以此观之。葛孝先徒搜要妙。陶洪景谩述浮辞。杜光庭白拈巧偷。劫贼无异。陆修静外好里弱。说客何殊。若非吃苦不甘。争肯说长道短。鲍静被诛犹可。王浮招报非轻。傅奕姜斌不堪齿录。张生焦辈何足言论。寇谦之口舌澜翻。损他利己。林灵素机谋谄诈败。国亡家。毁人祖兮。定遭一时之辱。灭贤良兮必招三世之殃。因果无差报应有准。呜呼悲法琳不遇而遭贬。嗟道世虽再而难为。致令释子伤心。幸得皇天开眼。恭惟。我大元世主圣明皇帝陛下。辟邪归正。去伪存真。恐众生永堕迷津。令万姓咸登觉路。雪冤已竟。感谢皇恩。粉骨碎身莫能酬报。遂以火炬打一圆相云。诸仁者。只如三洞灵文。还能证此火光三昧也无。若也于斯会得。家有北斗经。枉教人口不安宁。其或未然。从此灰飞烟灭后。任伊到处觅天尊。急著眼看。至元十八年十月二十日。大都报恩禅寺林泉长老。从伦奉敕下火。
　　(五)　○对道士持论师德一十七名。
　　燕京
　　圆福寺长老从超　　奉福寺长老德亨
　　药师院长老从伦　　法宝寺长老圆胤
　　资圣寺统摄至温　　大名府长老明津
　　蓟州
　　甘泉山长老本琏　　上方寺长老道云
　　滦州　开觉寺长老祥迈
　　北京　传教寺讲主了询
　　大名府　法华寺讲主庆规
　　龙门县　抗讲主行育
　　大都　延寿寺主道寿　仰山寺律主相睿　资福寺讲主善朗
　　绛州　唯识讲主祖圭　蜀川讲主元一(余如本论)
　　(丁亥)　闰二月。诏行至元钞。以一准中统之五。
　　(戊子)　正月二十一日大赦。
　　(六)　至元二十五年正月十九日。江淮释教都总统杨辇真迦。集江南禅教朝觐登对宣上竺出班。圣旨问。讲何经。答云。法华经。次问。仙林讲何经。奏云。百法论。即就退位而立。引问径山云峰和上云。禅以何为宗。奏对云。禅也者净智妙圆体本空寂(泉总统译云再说)复奏云。非见闻觉知之所可知。非思量分别之所能解。又传圣旨令更说。复奏云。禅之为宗。西天四七唐土二三。自迦叶付之阿难。阿难传之商那和修。商那和修传之优波鞠多。由是展转而至二十八祖菩提达磨。菩提达磨即东土之初祖也。祖得法后大破六宗之邪。望东震旦国有大乘根气。航海而来。见梁皇一语不契。遂折芦渡江。至少林山中面壁九年。得二祖神光断臂立雪。祖问。当何所求。光云。我心未宁。乞师安心。祖云。将心来与汝安。光云。觅心了不可得。祖云。与汝安心竟。光得传心法。后传之三祖。三祖传之四祖。四祖传之五祖。五祖本一栽松道者。四祖云。汝已年老。可再来。吾当忍死以待。五祖遂至浊港江头。见一女问投宿。而受孕托生。谓之黄梅无姓儿。既而传法于五祖。黄梅法席七百高僧。独神秀上座为上首。祖以传衣法时至。令各述一偈。秀即书壁间云。身是菩提树。心如明镜台。时时常拂拭。莫待惹尘埃。五祖云。此偈亦未见性。盖其尚滞名相。未脱知解。正在学地。传圣旨云。再举一遍复举毕。又奏云。卢行者时在碓坊。为众负舂。五祖已知其素有悟门。卢行者本不识字。遂倩人书一偈于壁间秀师所书偈侧云。菩提本无树。明镜亦非台。本来无一物。何处惹尘埃。乃开析云。老卢此偈至本来无一物处。即是空诸所有彻法源底。五祖即于夜半密付其衣法。卢得衣钵宵遁。至大庾岭头。为明上座追及。卢即置衣钵于石上云。不可以力争。明乃尽其神力。钵不能举。明乃云。本为法来。非为衣也。祖云。不思善不思恶。正恁么时如何是明上座本来面目。当下大悟。秀归河北。自称六祖。然而知解未亡。犹滞名相。故流于相宗。是以教盛西北。能受正传于曹溪。是以禅盛东南。谓之南能北秀。此教禅所由分也。自是曹溪传之南岳怀让让本观音大士分身。让传之马祖。谓之马驹踏杀天下人。马祖传之百丈。于侍立举挂拂处。亲遭一喝。当下悟去。直得三日耳聋。百丈对黄蘖。举此一喝。黄蘖不觉吐舌。亦于言下洞明此喝之旨。后临济至于黄蘖。三度问佛法大意。三遭六十痛棒。后于大愚席下举前话云。过在什么处。愚云。黄蘖得与么老婆心切相为。更觅过在。济大悟。遂于大愚肋下筑三拳。愚云。汝师黄蘖。非干我事。临济归黄蘖。便与三掌。自是流通此喝。谓之临济入门便喝。此喝之所由生也。所谓德山棒者。即周金刚(泉总统又传又)圣旨云。如何是周金刚。奏云德山本姓周。为金刚经座主。满车载疏钞游南方。直欲搂破魔子窟宅。当恁么时。甚生气概。于途中遇卖油糍婆子。买油糍点心。婆云。汝是讲金刚经座主。经中有一段义。若答得白吃油糍不要钱遂问。过去心不可得。现在心不可得。未来心不可得。三心中点那个心。座主无对。古云。假饶讲得千经论。一句临机下口难。信知不能彻法源底。则满车之疏皆长语也。后见龙潭。于侍立次。遇夜深辞去。见外面黑。潭遂度纸烛与之。德山方接得。潭便吹灭。当下大悟。次日示众云。穷诸玄辩。若一毫置于太虚。竭世枢机。似一滴投于巨壑。自是据条白棒。佛来也打。祖来也打。此无他。恐后人滞于名相。凡有所问。至支离处便与一棒。此棒之所由生也。所谓德山入门便棒。临济入门便喝。夫棒喝者。岂徒施也哉。奏至此。遂奏云。臣僧不敢多谈。恐渎圣听。传圣旨。但说。不要怕又非奸偷屠贩之事。遂进奏云。释迦牟尼世尊初生下时。周行七步目顾四方。一手指天一手指地云。天上天下唯我独尊。所谓独尊者。非为金轮王位之尊。所可尊者。我也。道也。法也。心也(正欲启奏云门大师一棒公案以为佛祖雪屈时灵隐长老净伏牵衣云勿举此话遂转语云)。四十九年三百余会。所说之法。无非观根逗教。如一雨普沾。三草二木。各随其根器之大小。而为之发机。末后云。始从鹿野苑终至跋提河。于是二中间未尝谈一字。既是四十九年说法。因甚么不谈一字。正恐后人滞于名相不离知解。所谓不谈一字者。炽然常说。以无说之说。是名真说。又于灵山会上百万众前。拈起一枝花。普示大众。独有迦叶破颜微笑。世尊云。吾有正法眼藏涅槃妙心。分付摩诃大迦叶。谓之教外别传。传此心也。印此法也。达磨西来不立文字。直指人心见性成佛。传此心也。印此法也。奉圣训垂问曰。云那讲主看他长老所说教外别传底。是耶非耶。上竺出对云。是是。又仙林出云。南方众生多是说谎。所以达磨西来不立文字。正恐伶俐的。说谎贪著语言文字。故有直指之语。又奉圣旨宣进。榻前同仙林赐坐谢恩毕。就坐。传圣旨云。持论。仙林云。始从鹿野苑终至跋提河。于是二中间未尝谈一字。既是不谈一字。五千余卷自何而来。答云。一代时教如标月指。了知所标毕竟非月。林云。汝禅宗得法有多少人。答云。从上佛祖天下老和上。尽恒河沙莫穷其数。林云。即今是谁。答云。当面蹉过。林云。在什么处。答云。含元殿上更觅长安。林无语。又传圣旨。令泉总。统。问那讲主问底。是甚言语。林答。问他禅宗得道多少人。他云。恒河沙数。又传圣旨。汝讲主家。莫看面皮。何得向远远说来。林遂问。如何是禅。答以手打一圆相。林云。何得动手动脚。答云。只这一圈子便透不过。说甚千经万论。林无语。又奉圣旨云。俺也知尔是上乘法。但得法底人。入水不溺。入火不烧。于热油锅中教坐。汝还敢么。答云。不敢奉圣旨。为甚不敢。奏云。此是神通三昧。我此法中无如是事。又传圣旨。如何都无输赢。林云。道不敢。便是输。遂斥林云。不妨会得好。林无语。乃体圣意。奏云。夫禅之与教本一体也。禅乃佛之心。教乃佛之语。因佛语而见佛心。譬之百川异流同归于海。到海则无异味。又如我万万岁皇帝。坐镇山河天下一统。四夷百蛮随方而至。必从顺成门外而入。到得黄金殿上。亲睹黄金面皮。方谓到家。若是教家只依语言文字。未达玄旨。犹是顺成门外人。又如禅家未得彻证未得顿悟。亦在顺成门外。谓之到家亦未可也。皇情大悦。遂以龙袖西拂。即谢恩下殿。奉御领。归寝殿赐食。
　　(己丑)　正月抄数户计○庚寅九月日大赦。
　　(辛卯)　五月二十三日诏改按察司曰肃政廉访司。
　　(癸巳)　十月二十二日大赦。
　　(七)　至元三十年。杭州径山云峰和上示寂。师名妙高。句之长溪人。父讳鼒家。世业儒。母阮。梦池上婴儿合爪坐莲华心手捧得之。觉而生师。因名梦池。神采秀彻。嗜书力学。尤耽释典。固请学出世法。父母以梦故不定夺。俾从吴中云梦泽公受具戒。师锐意求道。首参痴绝冲。冲曰。此儿语纚纚有绪。吾宗瑚琏也。寻又见无准于径山。准尤器爱。拟以侍职处。师叹曰。怀安败名。吾不遍参诸方不止也。遂之育王见偃溪。即请入侍室。掌职藏钥。一日溪举。譬如牛过窗棂。头角四蹄俱过了。因甚尾巴过不得。师划然有省。答曰。鲸吞海水尽。露出珊瑚枝。偃溪可之。会师迁南屏。携师与俱。寻住南兴大芦。遂为嫡嗣。迁保安江阴教忠霅川何山。云衲四来。三堂皆溢。蒋山虚次直指佥议无以易师。朝旨从之。历十有三载。众逾五百。德祐乙亥年。被兵革。军士有迫师求金者。师曰。此但有寺有僧。无金与汝。俄以刃拟师。师延颈曰。欲杀即杀。吾头非汝砺刀石。辞气雍容了无怖畏。军士感动掷刃去。丞相伯颜公见师加敬。舍牛百斋粮五百。寺赖以济。颜公又戒诸将。此老非常人比。宜异目待之。以故寺得无恙。至元庚辰。双径延请。师恳辞再三。乃前寺罹回禄。草创才什一。师悉力兴建。且捐衣盂自为僧堂众寮。不十年悉复旧观。戊子春。魔事忽作教徒谮毁禅宗。师闻之叹曰。此宗门大事。吾当忍死以争之。遂拉一二同列趋京。有旨大集教禅廷辨。上问禅以何为宗。师奏。净智妙圆体本空寂。非见闻觉知思虑分别所能到。宣问再三。师历举西天四七东土二三。达磨诸祖南能北秀。德山临济棒喝因缘。大抵教是佛语。禅是佛心。正法眼藏涅槃妙心。趣最上乘。孰过于禅。词指明辩余二千言。又宣进榻前与仙林。诸教徒返复论难。林问。禅宗得法几人。师云。从上佛祖天下老和上。尽恒河沙莫穷其数。林云。只这是谁。师云。含元殿上更觅长安。又问。如何是禅。师打一圆相。林不省。师曰。只这一圈透不过。说甚千经万论。林辞屈。上大说。众喙乃熄。禅宗按堵如初。陛辞南归。示众云。我本深藏岩窦。隐遁过时。不谓日照天临。难逃至化。又云。衲帔蒙头万事休。此时山僧都不会。径山轮奂甫备。延燎复尽。师谓众曰。吾负此山债耳。遂竭力再建。汇殿坡为池。他屋皆易置佳处。五年而成。癸巳六月初。小参训饬学者。十七日书偈而逝。师生于嘉定己卯二月十七日。寿七十五。腊五十九。葬于寺西之居顶庵。
　　(甲午)　至元三十一年　上崩。
　　(八)　世祖皇帝潜龙时。出征西国。好生为任。迷径遇僧。开途受记。由是光宅天下统御万邦。大弘密乘尊隆三宝。
　　帝潜龙时。命忠书记。叩六丁之灵。求治国之道。出征江南。书记奏云。飞龙之时已至。可速回辕。上然之犹是富有天下。
　　帝问帝师云。施食至少。何能普济无量幽冥。帝师云。佛法真言力。犹如饮马珠。
　　帝迎旃檀瑞像归内宫。安奉万岁山仁智殿。为见世之宝。
　　帝尝问帝师云。修寺建塔有何功德。帝师云。福荫大千。由是建仁王护国寺。以镇国焉。
　　帝命帝师。齐竟天雨金花。缤纷而下。帝云。何故有此祥瑞。帝师云。陛下心花内发。天雨金花赞叹。
　　帝命伯颜丞相。攻取江南不克。遂问胆巴师父云。护神云何不出气力。奏云。人不使不去。佛不请不说。帝遂求请。不日而宋降。
　　定光佛塔毫光发现。
　　帝命开视内有舍利。光耀人目。由是重建宝塔。
　　蜀僧元一游西天回朝。
　　帝。帝问云。西天佛有么。元一奏云当今东土生民主。何异西天悉达多。
　　元一以西天琢成玉石佛像献。
　　帝。帝宝之于万山供养。
　　元一以西天贝多叶经献。
　　帝。帝贮以七宝函。严加信仰。
　　忠书记僧中之杰。
　　帝命以三奇之道为辅。出号施令。帝加信任。封为太保。
　　元一自西天持佛如来铁钵献。
　　帝。帝悦宝之。以镇库藏。
　　帝与帝师坐次。一亢二僧侍侧。帝云。何不游戏三昧。亢以一年小云。从小至大为次。一遂云。海青身至小。天鹅身至大。海青彻天飞。天鹅生惧怕。亢云。猪豚身至小。象王身至大。象见豚来欺。掷向大千界。帝师云。我以大千界。化为一釜灶。煮尔四伴物。大小都容了。帝大悦。
　　帝问元一云。孔老徒众何以至少。如来徒众何以至多。元一奏云。富嫌千口少。贫恨一身多。
　　帝问拣坛主云。何处有佛。拣奏云。我皇即是佛。帝云。朕如何是佛。拣云。杀活在于手。乾坤掌上平。
　　帝问弥陀和上云。和上住在何处。奏云。住在我王神州。帝云。恁么则时时见弥陀。
　　帝问僧元一云。和上还涉世缘么。奏云。不知法故犯。知法了应无。
　　帝问帝师云。僧中还有通古今事底么。时有因和上。奏云。法自汉明帝至以火辩真伪。帝云。古今事且置。今再以火辩真伪时如何。因奏曰。我皇有护法之心。此经争得焚烧。帝悦其言。
　　帝诞生太子。诏海云国师。摩顶立名。奏云。世间最尊贵。无越于真金。
　　帝命东宫围场斋。帝师作忏悔。帝师云。众生度脱尽。仁王悲愿深。
　　帝设资戒大会。随处放光。帝问帝师云。光从何处来。帝师回奏云。感应道交佛光应现。
　　帝命皇后娘娘。镇国寺行香。后问众僧云。诸处放光。此处何无。言讫定光塔上毫光烛天。终日不散。
　　帝以众婇女围绕帝师。帝问云。还也动心么。帝师云。目前虽可看。争奈老僧何。帝大悦。
　　帝问渊总统。还有眷属无。回奏云。终日不曾离。又问。还餐酒肉无。渊奏云。钵盂常染腥膻味。帝云。好老实人。
　　新筑京城。监筑者谋毁海云国师塔。两雉相合。奏帝欲去其塔。帝云。海云高僧。筑城围之。贵僧之德千古不磨。
　　帝一日曰。栴檀瑞像现世佛宝当建大刹安奉。庶一切人俱得瞻礼。乃建大圣寿万安寺。
</div>
    <div class="pagination">
<a href="佛祖历代通载_page23.html">上一页</a><span>...</span><a href="佛祖历代通载_page19.html">19</a><a href="佛祖历代通载_page20.html">20</a><a href="佛祖历代通载_page21.html">21</a><a href="佛祖历代通载_page22.html">22</a><a href="佛祖历代通载_page23.html">23</a><span class="current-page">24</span><a href="佛祖历代通载_page25.html">25</a><a href="佛祖历代通载_page26.html">26</a><a href="佛祖历代通载_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
