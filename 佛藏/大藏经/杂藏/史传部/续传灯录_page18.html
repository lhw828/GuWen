<!DOCTYPE html>
<html>
 <head>
  <meta charset="utf-8"/>
  <title>
   续传灯录 - 第 18 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续传灯录 - 第 18 页/共 74 页
  </h1>
  <div class="content">
   般若蟾禅师法嗣一人
　　·般若隆一禅师(无录)


　　瑞鹿先禅师法嗣一人
　　·瑞鹿如昼禅师(无录)


　　智者肯禅师法嗣一人
　　·智者绍忠禅师(无录)


　　双林已禅师法嗣一人
　　·枫桥来禅师(无录)


　　竹圆显禅师法嗣二人
　　·广安牛心道轸禅师
　　·香水守真禅师(已上二人无录)


　　大乘遵禅师法嗣四人
　　·龙山景静禅师
　　·双池宠禅师
　　·竹林用淳禅师
　　·智门智常禅师(已上四人无录)


　　益首座法嗣一人
　　·李林宗中书(无录)



　　续传灯录卷第十


　　大鉴下第十二世


　　投子青禅师法嗣

　　芙容道楷禅师。沂州沂水人。生崔氏。为人刚劲孤硬。自其少时即能辟谷学道。隐伊阳山中。后游京师藉名术台寺。试所习得度具戒。谒青华严于淮山海会。问佛祖言句如家常茶饭。离此之外别有为人言句也无。青曰。汝道寰中天子敕。还假禹汤尧舜也无。楷拟酬之。青以拂子摵之曰。汝发意来早有二十棒也。于是楷悟旨于言下。再拜即去。青呼曰。且来。楷亦不顾。青曰。汝到不疑之地耶。楷以手掩耳。后掌众食。青问。厨务句当良苦。对曰不敢。曰汝炊饭耶煮粥耶。对曰。人工淘米著火。行者煮粥炊饭。曰汝作甚么。对曰。和尚慈悲放他闲去。又尝从青游园。青以拄杖付楷曰。理合与么。对曰。与和尚提鞋挈杖不为分外。曰有同行在。对曰。那一人不受教。青遂休去。至晚青谓曰。早来说话未尽。对曰。更请举看。青曰。卯生日戌生月。楷即点灯来。曰上来下去总不空然。对曰。在左右理合如此。曰奴儿婢子谁家屋里无对。曰和尚尊年缺他不可。曰与么殷勤。对曰。报恩有分。元丰五年北还沂间居马鞍山。遂出世说法。初住沂州之仙洞。后迁西洛之招提龙门。又迁住郢州之大阳隋州之大洪。皆一时名公卿为之劝请。洞上之风大振西北。崇宁三年有诏住。东京十方净因禅院。大观元年冬移住天宁。差中使押入不许辞免。俄开封尹李孝寿奏。楷道行卓冠丛林。宜有以褒显之。即赐紫伽黎号定照禅师。楷焚香谢恩罢。上表辞之曰。伏蒙圣慈特差彰善阁秖候谭祯。赐臣定照禅师号及紫衣牒一道。臣感戴睿恩已。即时焚香升座仰祝圣寿讫。伏念臣行业迁疏道力绵薄。常发誓愿不受利名。坚持此意积有岁年。庶几如此传道后来。使人专意佛法。今虽蒙异恩。若遂忝冒则臣自违素愿何以教人。岂能仰称陛下所以命臣住持之意。所有前件恩牒不敢只受。伏望圣慈察臣微悃。非敢饰词。特赐俞允臣没齿行道上报天恩。上阅之以付李孝寿。躬往谕朝廷旌善之意。而楷确然不回。开封尹具以闻。上怒收付有司。有司知楷忠诚而适犯天威。问曰。长老枯悴有疾乎。楷曰。平日有疾今实无。又曰。言有疾即于法免罪谴。楷曰。岂敢侥幸称疾而求脱罪谴乎。吏太息。于是受罚著缝掖编管缁州。都城道俗见者流涕。楷气色闲暇。至缁州僦屋而居。学者益亲。明年冬敕放。令自便庵于芙容湖中。数百人环绕坐卧。楷虑祸。乃日各食粥一杯。不堪者稍稍去。在者犹百许人。政和七年冬敕赐所居庵额华严禅寺。明年五月十四日无疾而殁。先写偈付侍者曰。吾年七十六。世缘今已足。生不爱天堂。死不怕地狱。撒手横身三界外。腾腾任运何拘束。初楷在大阳。青华严遣果侍者。以大阳皮履直裰付之。楷以付襄州洞山道微。微退罢还浙东殁于双林小寺。今取以还鹿门山。建阁藏之曰藏衣。楷偈句精深有旨法。作五偈述其门风。一曰。妙唱不干舌。偈曰。刹刹尘尘处处谈。不劳弹指善财参。空生也解通消息。花雨岩前鸟不嗛。二曰。死蛇惊出草。偈曰。日炙风吹草里埋。触他毒气又还乖。闇地若教开死口。长安依旧绝人来。三曰。解针枯骨吟。偈曰。死中活得是非常。密用他家别有长。半夜髑髅吟一曲。冰河红焰却清凉。四曰。铁锯和三台。偈曰。不是宫商调。谁人和一场。伯牙何所措。此曲旧来长。五曰。古今无间。偈曰。一法原无万法空。个中那许悟圆通。将谓少林消息断。桃花依旧笑春风。楷旧隐与虎为邻。虎尝乳四子。月余。楷阚其出往视之。腥臭不可言。窃携其一还。虎得彘曳至弄穴前伏地。喜见脊尾。但见三子。怒以足跑地吼。群鸟皆鸣翔其上。楷即放还之。其伊阳宰韩承议偈曰。老爱依山人事稀。虎驯庵畔怪来迟。寥寥石室尘埃满。不知何日是归期。又曰。数里无人到。山黄始觉秋。岩间一觉睡。忘却百年忧。
　　随州大洪山报恩禅师。卫之黎阳刘氏子。世皆硕儒。师未冠举方略擢上第。后厌尘境请于朝乞谢簪绂为僧。上从其请。遂游心祖道至投子。未久即悟心要。子曰。汝再来人也。宜自护持。辞谒诸名宿皆蒙印可。丞相韩公缜请开法于西京少林。未几大洪革律为禅诏师居之。上堂。五五二十五。案山雷主山雨。明眼衲僧莫教错举。僧问。九鼎澄波即不问。为祥为瑞事如何。师曰。古今不坠。曰这个且拈放一边。向上还有事也无。师曰。太无厌生。曰作家宗师。师曰。也不消得上堂。如斯话会谁是知音。直饶向一句下千眼顿开。端的有几个是迷逢达磨。诸人要识达磨祖师么。乃举手作捏势曰达磨鼻孔在少林手里。若放开去也。从教此土西天说黄道黑欺胡谩汉。若不放过不消一捏。有人要与祖师作主。便请出来与少林相见。还有么。良久曰。果然。上堂拈起拄杖曰。昔日德山临济信手拈来。便能坐断十方壁立千仞。直得冰河焰起枯木花芳。诸人若也善能横担竖夯遍问诸方。苟或不然少林倒行此令去也。击禅床一下。僧问。一箭一群即不问。一箭一个事如何。师曰。中也。曰还端的也无。师曰。同声相应同气相求。曰恁么则石巩犹在。师曰。非但一个两个。曰好事不如无。师曰。穿却了也。问三玄三要即不问。五位君臣事若何。师曰。非公境界。曰恁么则石人拊掌木女呵呵。师曰。杓卜听虚声。熟睡饶谵语。曰若不上来伸此问。焉能得见少林机。师曰。放过则不可。随后便打。上堂横按拄杖曰。便与么休去已落二三。更若忉忉终成异见。既到这里。又不可弓折箭尽去也。且衲僧家远则能照近则能明。乃拈起拄杖曰。穿却德山鼻孔。换却临济眼睛。掀翻大海拨转虚空。且道三千里外谁是知音。于斯明得大似杲日照天。苟或未明不免云腾致雨。卓一下。问祖师西来九年面壁。最后一句请师举唱。师曰。面黑眼睛白。师尝设百问以问学者。其略曰。假使百千劫所作业不忘。为甚么一称南无佛罪灭河沙劫。又作此○相曰。森罗万象总在其中。具眼禅人试请甄别。上堂拈拄杖曰。看看大地雪漫漫。春来特地寒。灵峰与少室。料掉不相于。休论佛意祖意。谩谓言端语端。铁牛无踪迹。明月芦花君自看。卓拄杖下座。师素与无尽居士张公商英友善。无尽尝以书问三教大要曰。清凉疏第三卷。西域邪见不出四见。此方儒道亦不出此四见。如庄老计自然为因能生万物。即是邪曰。易曰。太极生两仪。太极为因亦是邪因。若谓一阴一阳之谓道。能生万物亦是邪因。若计一为虚无则是无因。今疑老子自然与西天外道自然不同。何以言之。老子曰。常无欲以观其妙。常有欲以观其徼。无欲则常有。徼则已入其道矣。谓之邪因。岂有说乎。易曰。一阴一阳之谓道。阴阳不测之谓神。神也者妙万物而为言。寂然不动感而遂通天下之故。今乃破阴阳变易之道为邪因。拨去不测之神。岂有说乎。望纸后批示。以断疑网故也。师答曰。西域外道宗多途。要其会归不出有无四见而已。谓有见无见亦有亦无见非有非无见也。盖不即一心为道则道非我有。故名外道。不即诸法是心则法随见异。故名邪见。如谓之有有则有无。如谓之无无则无有。有无则有见竞生。无有则无见斯起。若亦有亦无见非有非无见亦犹是也。夫不能离诸见则无以明自心。无以明自心则不知正道矣。故经云。言词所说法。小智妄分别。不能了自心。云何知正道。又曰。有见即为垢。此则未为见。远离于诸见。如是乃见佛。以此论之。邪正异途正由见悟殊致故也。故清凉以庄老计道法自然能生万物。易谓。太极生两仪。一阴一阳之谓道。以自然太极为因。一阴一阳为道。能生万物则是邪因。计一为虚无则是无因。尝试论之。夫三界唯心万缘一致。心生故法生。心灭故法灭。推而广之弥纶万有而非有。统而会之究竟寂灭而非无。非无亦非非无。非有亦非非有。四执既亡百非斯遣。则自然因缘皆为戏论。虚无真实俱是假名矣。至若谓太极阴阳能生万物。常无常有斯为众妙之门。阴阳不测是谓无方之神。虽圣人设教示悟多方。然既异一心宁非四见。何以明之。盖虚无为道道则是无。若自然若太极若一阴一阳为道。道则是有常。无常有则是亦无亦有。阴阳不测则是非有非无。先儒或谓妙万物谓之神则非物物。物则亦是无。故西天诸大论师皆以心外有法为外道。万法唯心为正宗。盖以心为宗则诸见自亡。言虽或异未足以为异也。心外有法则诸见竞生。言虽或同未足以为同也。虽然儒道圣人固非不知之。乃存而不论耳。良以未即明指一心为万法之宗。虽或言之犹不论也。如西天外道皆大权菩萨示化之所施。为横生诸见曲尽异端以明佛法。是为正道。此其所以为圣人之道顺逆皆宗。非思议之所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权未必知权也。知权之为实斯知权矣。是亦周孔老庄设教立言之本意。一大事因缘之所成始所成终也。然则三教一心同途异辙。究竟道宗本无言说。非维摩大士孰能知此意也。

　　沂州洞山云禅师上堂。秋风卷地夜雨翻空。可中别有清凉个里更无热恼。是谁活计到者。方知才落见闻即居途路。且道到家后如何。任运独行无伴侣。不居正位不居偏。
　　长安福应文禅师上堂。明明百草头。明明祖师意。直下便承当。错认弓为矢。惺惺底筑著磕著。懵懂底和泥合水。龟毛拂逼塞虚空。兔角杖撑天拄地。日射珊瑚林。知心能几几。击禅床下座。
　　滁州龙蟠圣寿昙广禅师。僧问。师唱谁家曲宗风嗣阿谁。师曰。杨广山头云霭霭。月华庵畔柏青青。曰恁么则投子嫡嗣大阳亲孙也。师曰。未跨铁牛捧如雨点。曰今日已知端的。师曰。一任敲砖打瓦。

　　玉泉皓禅师法嗣

　　郢州林溪兴教文庆禅师上堂。六六三十六。东方甲乙木。嘉州大像出关来。陕府铁牛入西蜀。参。

　　夹山遵禅师法嗣

　　江陵福昌信禅师。僧问。一花开五叶。如何是第一叶。师提起坐具。僧曰。云生片片雨点霏霏。师曰。不痛不知伤。僧曰。这个犹是风生雨意。如何是第一叶。师将坐具摵一摵。僧拍掌。师曰。一任[跳-兆+孛]跳。问如何是佛。师曰。东家儿郎西家织女。僧曰。学人不会。师曰。掷笔抛梭。上堂召大众。众举头。师曰。南山风色紧。便下座。

　　佛印元禅师法嗣

　　临安府百丈庆善陀净悟禅师。僧问。如何是佛。师曰。问谁。曰特问和尚。师曰。鹞子过新罗。上堂。说则摇唇行则动脚。直饶不说不行时错错。拍禅床下座。
　　常州善权慧泰禅师上堂。诸佛出世广演三乘。达磨西来密传大事。上根之者言下顿超。中下之流须当渐次发明心地。或一言唱道。或三句敷扬。或善巧应机遂成多义。撮其枢要总是空花。一句穷源沉埋祖道。敢问诸人作么生是依时及节底句。良久曰。微云淡河汉。疏雨滴梧桐。参。
　　饶州崇福德基禅师上堂。若于这里会得。便能入一佛国坐一道场。水鸟树林共谭斯要。楼台殿阁同演真乘。续千圣不尽之灯。照八面无私之焰。所以道。在天同天在人同人。还有知音者么。良久曰。水底金乌天上日。眼中瞳子面前人。
　　婺州宝林怀吉真觉禅师上堂。善慧遗风五百年。云黄山色秖依然。而今祖令重行也。一句流通遍大千。大众且道是甚么句。莫是函盖乾坤截断众流随波逐浪底么吽。有甚交涉。自从有佛祖已来未曾动著。今日不可漏泄真机去也。顾视大众曰。若到诸方不得错举。
　　洪州资福宗诱禅师上堂。龙泉今日与诸人说些葛藤。良久曰。枝葛上更生枝蔓。
　　洪州翠嵓广化惠空禅师。僧问。如何是道。师曰。荒田不拣。云莫便是和尚为人处么。师曰。量才补职。示众曰。昨日雨霖霖。今朝日杲杲。文殊与普贤。全身入荒草。赖得王老师夜来眠起早。拈起拄杖曰。来也来也。不见道春无三日晴。下座。
　　饶州密嵓净土德溥禅师。僧问。如何是密嵓境。师曰。芙容头上清风起。云如何是境中人。师曰。雨露增前野老歌。云向上宗乘如何指示。师曰。新声调古曲。那个是知音。
　　南康军云居山仲和禅师。僧问。如何是佛。师曰。问处分明。僧云。夜来松竹起清风。吹散白云三两片。师曰。且莫磕著露柱。僧礼拜归众。师嘘嘘。
　　庐山同安崇胜幼宗禅师。上堂拈拄杖示众曰。拄杖子是体。击禅床一下曰。这个是用直得高低普见远近皆闻。正当恁么时且道是分不分。良久曰。楖栗横挑华藏界。维摩掌上未为多。下座。
　　袁州龙兴居岳禅师。僧问。师唱谁家曲宗风嗣阿谁。师曰。自从达磨分流后。万派都归是一家。云学人未晓请师直指。师曰。集云峰下四藤条。
　　庐山万杉子章禅师。僧问。道泰不传天子令。时清共唱太平歌。如何是太平歌。师曰。云尽日月正。雪消天地春。云恁么则雨洒千峰秀风动万年枝。师曰。星江水阔连天碧。五老山横宇宙宽。问师资未相见时如何。师曰。定光金地遥招手。云见后如何。师曰。尊卑定位。
　　信州鹅湖山仁寿德延禅师。僧问。如何是鹅湖境。师曰。一泓湖水春来渌。数只仙鹅天外归。云如何是境中人。师曰。松声来客坐。山翠上人衣。乃曰。众口咸来发问端。当空一点欲酬难。而今大义重宣也。剔起眉毛觌面看。久立。

　　广因要禅师法嗣

　　福州妙峰如璨禅师上堂。今朝是如来降生之节。天下缁流莫不以香汤灌沐共报洪恩。为甚么教中却道。如来者无所从来。既是无所从来。不知降生底是谁。试请道看。若道得其恩自报。若道不得明年四月八还是蓦头浇。

　　智海逸禅师法嗣

　　瑞州广檗志因禅师。僧问。如何是得力句。师曰脚。曰学人不会。师曰。一步进一步。上堂。四十九年说恩润禽鱼。十万途程来警悟人天。这二老汉各人好与三十棒。何故一个说长说短。一个胡言汉语。虽然如是且放过一著。
　　福州大中德隆海印禅师上堂。法无异法道无别道。时时逢见释迦。处处撞著达磨。放步即交肩。开口即咬破。不咬破大小大。上堂。夫欲智拔先须定动。卓拄杖曰。唵苏嚧[口*悉]唎娑婆诃。归堂吃茶。上堂。触境无滞底为甚么抬头不起。田地稳密底为甚么下脚不得。譬如天王赐与华屋。虽获大宅要因门入。乃曰。门聻。樊哙踏开真主出。巨灵抬手锦鳞喷。参。上堂。平旦寅晓何人。处处弥陀佛。家家观世音。月里麒麟看北斗。向阳椑子一边青。
　　福州白鹿山仲豫禅师。开堂日问答罢。师乃曰。设使言中辩的句里藏机。意思交驰并同流浪。何故吾祖之道岂其然乎。若是上根作者。独步丹霄临机大用。把住涓滴不漏。放行乃浪涌千江。踞地全威壁立千仞。得不英灵自己荷负宗门。直饶恁么未称衲僧。且道衲僧有甚么奇特。良久曰。深秋帘幕千家雨。落日楼台一笛风。下座。
　　签判刘经臣居士字兴朝。少有逸才登仕版。于佛法未之信。年三十二会东林照觉总禅师与语启迪之乃敬服。因醉心祖道。既而抵京师谒慧林冲禅师。于僧问雪窦如何是诸佛本源。答曰千峰寒色。语下有省。岁余官雒幕。就参韶山杲禅师。将去任辞韶山。山嘱曰。公如此用心何愁不悟。尔后或有非常境界无量欢喜。宜急收拾。若收拾得去便成法器。若收拾不得则有不宁之疾成失心之患矣。未几复至京师趋智海依正觉逸禅师请问因缘。海曰。古人道。平常心是道。尔十二时中放光动地不自觉知。向外驰求转疏转远。公益疑不解。一夕入室。海举传灯所载。香至国王问波罗提尊者。何者是佛。尊者曰。见性是佛之语问之。公不能对疑甚。遂归就寝。熟睡至五鼓。觉来方追念间。见种种异相表里通彻。六根震动天地回旋。如云开月现喜不自胜。忽忆韶山临别所嘱之言。姑抑之。逗明。趋智海悉以所得告。海为证据且曰。更须用得始得。公曰。莫要践履否。海厉声曰。这个是甚么事却说践履。公默契。乃作发明心地颂八首。及著明道谕儒篇以警世。词曰。明道在乎见性。余之所悟者见性而已。孟子曰。口之于味也。目之于色也。耳之于声也。鼻之于臭也。四肢之于安佚也性也。杨子曰。视听言貌思性所有也。有见于此则能明乎道矣。当知道不远人。人之于道犹鱼之于水。未尝须臾离也。唯其迷己逐物。故终身由之而不知。佛曰大觉。儒曰先觉。盖觉此耳。昔人有言曰。今古应无坠。分明在目前。又曰。大道秖在目前。要且目前难睹。欲识大道真体。不离声色言语。又曰。夜夜抱佛眠。朝朝还共起。起倒镇相随。语默同居止。欲识佛去处。秖这语声是。此佛者之语道为最亲者。立则见其参于前也。在舆则见其倚于衡也。瞻之在前也。忽焉在后也。取之左右逢其源也。此儒者之语道最迩者。奈何此道唯可心传。不立文字故。世尊拈花而妙心传于迦叶。达磨面壁而宗旨付于神光。六叶既敷千花竞秀。分宗列派各有门庭。故或瞬目扬眉擎拳举指。或行棒行喝竖拂拈槌。或持叉张弓辊毬舞笏。或拽石搬土打鼓吹毛。或一默一言一吁一笑。乃至种种方便皆是亲切为人。然秖为太亲故人多罔措。瞥然见者不隔丝毫。其或沉吟迢迢万里。欲明道者宜无忽焉。祖祖相传至今不绝。真得吾儒所谓忿而不发开而弗违者矣。余之有得实在此门。反思吾儒自有其道。良哉孔子之言。默而识之一以贯之。故目击而道存指掌而意谕。凡若此者皆合宗门之妙旨。得教外之真机。然而孔子之道传之子思。子思传之孟子。孟子既没不得其传。而所以传于世者特文字耳。故余之学必求自得而后已。幸余一夕开悟。凡目之所见耳之所闻心之所思口之所谈手足之所运动无非妙者。得之既久日益见前。每以与人人不能受。然后知其妙道果不可以文字传也。呜呼是道也。有其人则传。无其人则绝。余既得之矣。谁其自知乎。终余之身而有其人邪无其人邪。所不可得而知也。故为记颂歌语以流播其事。而又著此篇以谕吾徒云。

　　支提隆禅师法嗣

　　杭州灵隐玄本禅师。僧问。蚌含未剖时如何。师曰。光从何来。问临济入门便喝。德山入门便棒。此意如何。师曰。天晴不肯去。师见僧看经乃问。看甚么经。僧无语。乃示颂曰。看经不识经。徒劳损眼睛。欲得不损眼。分明识取经。

　　净土素禅师法嗣

　　杭州净土院惟正禅师。秀州华亭黄氏子。幼从钱塘资圣院本如隶业。且将较艺于有司。如使祷观音像以求阴相。师谢曰。岂忍独私于己哉。郡人朱绍安闻而加叹。欲启帑度之。师慨然曰。古之度人以清机密旨。今反是去古远矣。吾堕三宝数当有其时已。而遇祥符覃恩得谐素志。独拥毳袍且弊。同列慢之。师曰。佛乎佛乎仪相云乎哉。僧乎僧乎盛服云乎哉。厥后有愿输奉岁时用度俾继加之院务。亦复谢曰。闻托钵乞食。未闻安坐以享。闻历谒诸祖。未闻废学自任。况我齿茂气完。正在筋力为礼。非从事屋庐之秋也。于是提策东引。学三观于天台。复旋径山恣单传之旨于老宿惟素。素董临安功臣山净土院。师辅相之久而继席焉。然为人高简律身精严。名卿巨公多所推尊。叶内翰清臣牧金陵。迎师语道。一日叶曰。明日府有燕饮师固奉律能为我少留一日款清话否。师诺之。翌日遣使邀。师留一偈而返曰。昨日曾将今日期。出门倚杖又思惟。为僧祇合居嵓谷。国士筵中甚不宜。坐客皆仰其标致。师识虑洗然不牵世累。雅爱跨黄犊。出入军持巾钵悉挂角上。市人争观之。师自若也。杭守蒋侍郎尝与师为方外友。每往谒至郡庭下犊。谈笑终日而去。蒋有诗曰。禅客寻常入旧都。黄牛角上挂瓶盂。有时带雪穿云去。便好和云画作图。师尝作山中偈曰。桥上山万层。桥下水千里。惟有白鹭鸾。见我常来此。平生制作三十卷号锦溪集。又工书笔法胜绝。秦少游珍藏之。冬不拥炉。以芦花作毬纳足其中。客至共之。夏秋好玩月。盘膝大盆中浮池上。自旋其盆吟笑达旦。率以为常。九峰韶禅师尝客于院。一夕将卧。师邀之曰。月色如此。劳生扰扰对之者能几人。峰唯唯而矣。久之。呼童子使熟炙。峰方饥意作药石顷乃橘皮汤一杯。峰匿笑曰。无乃太清乎。有问曰。师以禅师名。乃不谈禅何也。师曰。徒费言语。吾懒宁假曲折。但日夜烦万象为敷演耳。言语有间而此法无尽。所谓造物无尽藏也。皇祐元年孟夏八日语众曰。夫动以对静未始有极。吾一动历年六十有四。今静矣。然动静本何有哉。于是泊然而逝。

　　宝林殊禅师法嗣

　　婺州宝林用明禅师。僧问。世尊三昧迦叶不知。和尚三昧什么人知。师曰。泥牛穿海去。木马透云归。云恁么则学人请益。师曰。未敢相许。僧无语。师曰。真个。

　　东山宗禅师法嗣

　　建州定峰晓宣禅师。僧问。如何是祖师西来意。师曰。云收千岳翠。云如何领会。师曰。雨洗百花鲜。问学人上来请师垂示。师曰。江澄秋夜月。风扫晓天霞。云一句才闻流通万古。师曰。汝作么生会。僧喝。师便打。

　　续传灯录卷第十
  </div>
  <div class="pagination">
   <a href="续传灯录_page17.html">
    上一页
   </a>
   <span>
    ...
   </span>
   <a href="续传灯录_page13.html">
    13
   </a>
   <a href="续传灯录_page14.html">
    14
   </a>
   <a href="续传灯录_page15.html">
    15
   </a>
   <a href="续传灯录_page16.html">
    16
   </a>
   <a href="续传灯录_page17.html">
    17
   </a>
   <span class="current-page">
    18
   </span>
   <a href="续传灯录_page19.html">
    19
   </a>
   <a href="续传灯录_page20.html">
    20
   </a>
   <a href="续传灯录_page21.html">
    21
   </a>
   <a href="续传灯录_page22.html">
    22
   </a>
   <a href="续传灯录_page23.html">
    23
   </a>
   <span>
    ...
   </span>
   <a href="续传灯录_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
