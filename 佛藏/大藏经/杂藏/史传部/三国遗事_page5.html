<!DOCTYPE html>
<html>
 <head>
  <meta charset="utf-8"/>
  <title>
   三国遗事 - 第 5 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国遗事 - 第 5 页/共 13 页
  </h1>
  <div class="content">
   魏满朝鲜

　　前汉朝鲜传云。自始燕时常略得真番朝鲜(师古曰战国时□国始略得此地也)。为置吏筑障。秦灭燕。属辽东外徼。汉兴。为远难守。复修辽东故塞。至浿水为界(师古曰。浿在乐浪郡)。属燕。燕王卢绾反入凶奴。燕人卫满亡命。聚党千余人。东走出塞。渡浿水。居秦故空地上下障。稍役属真番朝鲜蛮夷。及故燕齐亡命者王之。都王俭(李曰。地名。臣赞曰。王俭城在乐浪郡浿水之东)。以兵威侵降其旁小邑。真番临屯皆来服属。方数千里。传子至孙右渠(师古曰。孙名右渠)。真番辰国欲上书见天子。雍阏不通(师古曰。辰谓辰韩也)。元封二年。汉使涉何谕右渠。终不肯奉诏。何去至界。临浿水。使刺杀送何者朝鲜裨王长(师古曰。送何者名也)即渡水。驭入塞。遂归报。天子拜何为辽东部都尉。朝鲜怨何。袭攻杀何。天子遣楼。舡将军杨仆。从齐浮渤海。兵五万。左将军荀彘出辽讨右渠。右渠发兵距险。楼舡将军将齐七千人先到王俭。右渠城守。规知楼舡军小。即出击楼舡。楼舡败走。仆失众遁山中获免。左将军击朝鲜浿水西军。未能破。天子为两将未有利。乃使卫山因兵威往谕右渠。右渠请降。遣太子献马。人众万余持兵。方渡浿水。使者及左将军疑其为变。谓太子已服。宜毋持兵。太子亦疑使者诈之。遂不渡浿水。复引归。报天子诛山。左将军破浿水上军。乃前至城下。围其西北。楼舡亦往会居城南。右渠坚守。数月未能下。天子以久不能决。使故济南太守公孙遂往正之。有便宜将以从事。遂至。缚楼舡将军并其军。与左将军急击朝鲜。朝鲜相路人。相韩。尼溪相参。将军王唊(师古曰。尼溪地名。四人也)相与谋欲降。王不肯之。陶唊路人皆亡降汉。路人道死。元封三年夏。尼溪相参使人杀王右渠来降。王俭城未下。故右渠之大臣成已又反。左将军使右渠子长。路人子最。告谕其民。谋杀成已。故遂定朝鲜。为真番　临屯　乐浪　玄菟四郡。

　　马韩

　　魏志云。魏满击朝鲜。朝鲜王准率宫人左右。越海而南至韩地。开国号马韩。甄萱上大祖书云。昔马韩先起。赫世勃兴。于是百济开国于金马山。崔致远云。马韩。丽也。辰韩。罗也(据本纪。则罗先起甲子。丽后起甲申。而此云者。以王准言之耳。以此知东明之起。已并马韩而因之矣。故称丽为马韩。今人或认金马山。以马韩为百济者。盖误滥也。丽地自有邑山。故名马韩也)四夷　九夷　九韩　秽貊周礼职方氏掌四夷九貊者。东夷之种。即九夷也。三国史云。溟州。古秽国。野人耕田得秽王印献之　又春州古牛首州。古貊国。又或云。今朔州是貊国。或平壤城为貊国。淮南子注云。东方之夷九种　论语正义云。九夷者　一玄菟　二乐浪　三高丽　四满饰　五凫　六素家　七东屠　八倭人　九天鄙　海东安弘记云九韩者　一日本　二中华　三吴越　四[尤-尢+乇]罗　五鹰游　六靺鞨　七丹国　八女真　九秽貊。

　　二府

　　前汉书。昭帝始元五年己亥。置二外府。谓朝鲜旧地平那及玄菟郡等为平州都督府。临屯乐浪等两郡之地置东部都尉府(私曰朝鲜传则真番玄菟临屯乐浪等四。今有平[郡-口]无真番。盖一地二名也)。

　　七十二国

　　通典云。朝鲜之遗民分为七十余国。皆地方百里。后汉书云。西汉以朝鲜旧地初置为四郡。后置二府。法令渐烦。分为七十八国。各万户(马韩在西。有五十四小邑。皆称国。辰韩在东。有十二小邑称国。卞韩在南。有十二小邑。各称国)。

　　乐浪国

　　前汉时始置乐浪郡。应邵曰。故朝鲜国也　新唐书注云。平壤城。古汉之乐浪郡也　国史云。赫居世三十年。乐浪人来投　又第三弩礼王四年。高丽第三无恤王伐乐浪灭之。其国人与带方(北带方)投于罗。又无恤王二十七年。光虎帝遣使伐乐浪。取其地为郡县。萨水已南属汉(据上诸文。乐浪即平坏城。宜矣。或云乐浪中头山下靺鞨之界。萨水今大同江也。未详孰是)又百济温祚之言曰。东有乐浪。北有靺鞨。则殆古汉时乐浪郡之属县之地也。新罗人亦以称乐浪。故今本朝亦因之而称乐浪郡夫人。又太祖降女于金传。亦曰乐浪公主。

　　北带方

　　北带方。本竹覃城。新罗弩礼王年。带方人与乐浪人投于罗(此皆前漠所置二郡名。其后僭称国。今来降)。

　　南带方

　　曹魏时始置南带方郡(今南原府)故云。带方之南海水千里曰瀚海(后汉建安中以马韩南荒地为带方郡。倭韩遂属。是也)。

　　靺鞨(一作勿吉)　　渤海

　　通典云。渤海。本栗未靺鞨。至其酋柞荣立国。自号震。先天中(玄宗王子)始去靺鞨号。专称渤海开元七年(己未)柞荣死。谥为高王。世子袭立。明皇赐典册袭王。私改年号。遂为海东盛国。地有五京。十五府。六十二州。后唐天成初。契丹攻破之。其后为丹所制(三国史云。仪凤三年。高宗戊寅。高丽残孽类聚。北依太伯山下。国号渤海。开元二十年间。明皇遣将讨之。又圣德王三十二年。玄宗甲戌。渤海靺鞨越海侵唐之登州。玄宗讨之。又新罗古记云。高丽旧将柞荣。姓大氏。聚残兵。立国于大伯山南。国号渤海。按上诸文。渤海乃靺鞨之别种。但开合不同而已。按指掌图。渤海在长城东北角外)　贾耽郡国志云。渤海国之鸭渌南海扶余橻城四府。并是高丽旧地也。自新罗泉井郡(地理志。朔州领县有泉井郡。今涌州)至橻城府三十九驿　又三国史云。百济末年。渤海靺鞨新罗分百济地(据此。则鞨海又分为二国也)罗人云。北有靺鞨。南有倭人。西有百济。是国之害也　又靺鞨地接阿。瑟罗州　又东明记云。卒本城地连靺鞨(或云今东真)罗第六只王十四年(乙丑)靺鞨兵大入北境。袭大岭栅过泥河　后魏书靺鞨作勿吉　指掌图云。挹屡与勿吉皆肃慎也　黑水　沃沮　按东坡指掌图。辰韩之北有南北黑水　按东明帝立十年灭　北沃沮。温柞王四十二年南沃沮二十余家来投。新罗又赫居世五十二年东沃沮来献良马。则又有东沃沮矣。指掌图。黑水在长城北　沃沮在长城南。

　　伊西国

　　弩礼王十四年。伊西国人来攻金城　按云门寺古传诸寺纳田记云。贞观六年壬辰伊西郡今郡村零味寺纳田。则今郡村今清道地。即清道郡古伊西郡一。

　　五伽耶(按驾洛记赞云。垂一紫缨。下六圆卵。五归各邑。一在兹城则一为首露王。余五各为五伽耶之主。金官不入五数当矣。而本朝史略。并数金官而滥记昌宁误)

　　阿罗(一作耶)伽耶(今咸安)古宁伽耶(今咸宁)大伽耶(今高灵)星山伽耶(今京山玄)碧珍小伽耶(今固城)又本朝史略云。太祖天福五年庚子改五伽耶名。一金官(为金海府)二古宁(为加利县)三非大(今昌宁恐高灵之讹)余二阿罗星山(同前星山或作碧珍伽耶)。

　　北扶余

　　古记云。前汉书宣帝神爵三年壬戌四月八日。天帝降于讫升骨城(在大辽医州界)乘五龙车。立都称王。国号北扶余。自称名解慕漱。生子名扶娄。以解为氏焉。王后因上帝之命。移都于东扶余。东明帝继北扶余而兴。立都于卒本州。为卒本扶余。即高句丽之始祖。

　　东扶余

　　北扶余王解夫娄之相阿兰弗。梦天帝降而谓曰。将使吾子孙立国于此。汝其避之(谓东明将兴之兆也)东海之滨。有地名迦叶原土壤膏腴。宜立王都。阿兰弗劝王移都于彼。国号东扶余。夫娄老无子。一日祭山川求嗣。所乘马至鲲渊。见大石相对侠流。王怪之。使人转其石。有小儿金色蛙形。王喜曰。此乃天赉我令胤乎。乃收而养之。名曰金蛙。及其长为太子。夫娄薨。金蛙嗣位为王。次传位于太子带素。至地皇三年壬午。高丽王无恤伐之。杀王带素。国除。

　　高句丽

　　高句丽即卒本扶余也。或云今和州又成州等皆误矣。卒本州在辽东界。国史高丽本记云。始祖东明圣帝姓言氏讳朱蒙。先是北扶余王解夫娄。既避地于东扶余。及夫娄薨。金蛙嗣位。于时得一女子于太伯山南优渤水。问之。云我是河柏之女。名柳花。与诸弟出游。时有一男子。自言天帝子解慕漱。诱我于熊神山下鸭绿边室中知之而往不返(坛君记云。君与西河河伯之女要亲。有产子名曰夫娄。今按此记。则解慕漱私河伯之女而后产朱蒙。坛君记云产子名曰夫娄。夫娄与朱蒙异母兄弟也)　父母责我无媒而从人。遂谪居于此。金蛙异之。幽闭于室中。为日光所照。引身避之。日影又逐而照之。因而有孕。生一卵。大五升许。王弃之与犬猪。皆不食。又弃之路。牛马避之弃之野。鸟兽覆之。王欲剖之而不能破。乃还其母。母以物裹之。置于暖处。有一儿破壳而出。骨表英奇。年甫七岁。[山/(敲-高+止)]嶷异常。自作弓矢。百发百中。国俗谓善射为朱蒙。故以名焉。金蛙有七子。常与朱蒙游戏。技能莫及。长子带素言于王曰。朱蒙非人所生。若不早图。恐有后患。王不听。使之养马。朱蒙知其骏者。减食令瘦。驽者善养令肥。王自乘肥。瘦者给蒙王之诸子与诸臣将谋害之蒙母知之。告曰。国人将害汝。以汝才略。何往不可。宜速图之。于是蒙与乌伊等三人为友。行至淹水(今未详)。告水曰。我是天帝子河伯孙。今日逃遁。追者垂及。奈何。于是鱼鳖成桥。得渡而桥解。追骑不得渡。至卒本州(玄莬郡之界)遂都焉。未遑作宫室。但结庐于沸流水上居之。国号高句丽。因以高为氏(本姓解也。今自言是天帝子。承日光而生。故自以高为氏)时年十二岁。汉孝元帝建昭二年甲申岁。即位称王　高丽全盛之日。二十一万五百八户。珠琳传第二十一卷载。昔宁禀离王侍婢有娠。相者占之曰。贵而当王。王曰。非我之胤也。当杀之。婢曰气从天来。故我有娠。及子之产。谓为不祥。捐圈则猪嘘。弃栏则马乳。而得不死。卒为扶余之王(即东明帝为卒本扶余王之谓也。此卒本扶余。亦是北扶余。之别都。故云扶余王也。宁禀离乃夫娄王之异称也)。

　　卞韩　　百济(亦云。南扶余。即泗泚城也)

　　新罗始祖赫居世即位十九年壬午。卞韩人以国来降。新旧唐书云。卞韩苗裔在乐浪之地　后汉书云。卞韩在南。马韩在西。辰韩在东　致远云。卞韩。百济也　按本记。温祚之起。在鸿嘉四年甲辰。则后于赫世东明之世。四十余年。而唐书云。卞韩苗裔在乐浪之地云者。谓温祚之系出自东明故云耳。或有人出乐浪之地。立国于卞韩。与马韩等并峙者。在温祚之前尔。非所都在乐浪之北也。或者滥九龙山亦名卞那山。故以高句丽为卞韩者盖谬。当以古贤之说为是。百济地自有卞山。故云卞韩。百济全盛之时。十五万二千三百户。

　　辰韩(亦作秦韩)

　　后汉书云。辰韩耆老自言。秦之亡人来适韩国。而马韩割东界地以与之。相呼为徒。有似秦语。故或名之为秦韩。有十二小国。各万户。称国。又崔致远云。辰韩本燕人避之者。故取涿水之名。称所居之邑里。云沙涿。渐涿等(罗人方言。读涿音为道。故今或作沙梁。梁亦读道)新罗全盛之时。京中十七万八千九百三十六户　一千三百六十坊　五十五里　三十五金入宅(言富润大宅也)　南宅　北宅　于比所宅　本彼宅　梁宅　池上宅(本彼部)　财买井宅(庾信公祖宗)　北维宅　南维宅(反香寺下坊)　队宅　宾支宅(反香寺犯)　长沙宅　上樱宅　下樱宅　水望宅　泉宅　杨上宅(梁南)　汉岐宅(法流寺南)　鼻穴宅(上同)　板积宅(芬皇寺上坊)　别教宅(川北)　衙南宅　金杨宗宅(梁官寺南)　曲水宅(川北)　柳也宅　寺下宅　沙梁宅　井上宅　里南宅(于所宅)　思内曲宅　池宅　寺上宅(大宿宅)林上宅(青龙之寺东方有池)　桥南宅　巷叱宅(本彼部)　楼上宅　里上宅　椧南宅　井下宅。

　　又四节游宅

　　春。东野宅　夏。谷良宅　秋。仇知宅　冬。加伊宅　第四十九宪康大王代。城中无一草屋。接角连墙。歌吹满路。昼夜不绝。

　　新罗始祖　　赫居世王

　　辰韩之地。古有六村。一曰阏川杨山村。南今昙严寺。长曰谒平。初降于瓢嵓峰。是为及梁部李氏祖(奴礼王九年置。名及梁部本朝太祖天福五年庚子。改名中兴部。波替东山彼上东村属焉)。二曰突山高墟村。长曰苏伐都利。初降于兄山。是为沙梁部(梁读云道。或作涿。亦音道)郑氏祖。今曰南山部。仇良伐麻等乌道北回德等南村属焉(称今曰者。大祖所置也。下例知)。三曰茂山大树村。长曰俱(一作仇)礼马。初降于伊山(一作皆比山)是为渐梁(一作涿)部。又牟梁部孙氏之祖今云长福部。朴谷村等西村属焉。四曰觜山珍支村(一作宾之又宾子又之)长曰智伯虎。初降于花山。是为本彼部崔氏祖。今曰通仙部。柴巴等东南村属焉。致远乃本彼部人也。今皇龙寺南味吞寺南有古墟。云是崔侯古宅也。殆明矣。五曰金山加利村(今金刚山柏栗寺之北山也)长曰只沱(一作只他)初降于明活山。是为汉岐部。又作韩岐部斐氏祖。今云加德部。上下西知乃貌等东村属焉。六曰明佸山高耶村。长曰虎珍。初降于金刚山。是为习比部薛氏祖。今临川部。勿伊村仍仇[方*尒]村阙谷(一作葛谷)等东北村属焉。按上文此六部之祖。似皆从天而降。弩礼王九年始改六部名。又赐六姓。令俗中兴部为母。长福部为父。临川部为子。加德部为女。其实未详。前汉地节元年壬子(古本云建虎元年。又云建元三年等。皆误)三月朔。六部祖各率子弟。俱会于阏川岸上。议曰。我辈上无君主临理蒸民。民皆放逸。自从所欲。盖觅有德人。为之君主。立邦设都乎。于是乘高南望。杨山下萝井傍。异气如电光垂地。有一白马跪拜之状。寻捡之。有一紫卵(一云青大卵)马见人长嘶上天。剖其卵得童男。形仪端美。惊异之。俗于东泉(东泉寺在词脑野北)身生光彩。鸟兽率舞。天地振动。日月清明。因名赫居世王(盖乡言也。或作弗矩内王言光明理世也。说者云。是西述圣母之所诞也。故中华人赞仙桃圣母。有娠贤肇邦之语是也。乃至鸡龙现瑞产阏英。又焉知非西述圣母之所现耶)位号曰居瑟邯(或作居西干。初开□之时。自称云。阏智居西干一起。因其言称之。自后为王者之尊称)时人争贺曰。今天子已降。宜觅有德女君配之。是日沙梁里阏英井(一作娥利英井)边有鸡龙现。而左胁诞生童女(一云龙现死。而剖其腹得之)姿容殊丽。然而唇似鸡觜。将浴于月城北川。其觜拨落。因名其川曰拨川。营宫室于南山西麓(今昌林寺)奉养二圣儿。男以卵生卵如瓠。乡人以瓠为朴。故因姓朴。女以所出井名。名之二圣。年至十三岁。以五凤元年甲子。男立为王。仍以女为后。国号徐罗伐。又徐伐(今俗训京字云徐伐。以此故也)或云斯罗。又斯卢。初王生于鸡井。故或云鸡林国。以其鸡龙现瑞也。一说。脱解王时得金阏智。而鸡鸣于林中。乃改国号为鸡林。后世遂定新罗之号。理国六十一年。王升于天七日。后遗体散落于地。后亦云亡。国人欲合而葬之。有大蛇逐禁。各葬五体为五陵。亦名蛇陵。昙严寺北陵是也。太子南解王继位。

　　第二南解王

　　南解居西干。亦云次次雄。是尊长之称。唯此王称之父赫居世。母阏英夫人。妃云帝夫人(一作云梯。今迎日县西有云梯山圣母。祈旱有应)前汉平帝元始四年甲子。即位。御理二十一年。以地皇四年甲申崩。此王乃三皇之弟。一云。按三国史云。新罗称王曰居西干。辰言王也。或云。呼贵人之称。或曰。次次雄。或作慈充　金大问云。次次雄方言谓巫也。世人以巫事鬼神尚祭祀。故畏敬之。遂称尊长者为慈充。或云。尼师今。言谓齿理也。初南解王薨。子弩礼让位于脱解。解云。吾闻圣智人多齿。乃试以饼噬之。古传如此。或曰麻立干(立一作袖)金大问云。麻立者。方言谓橛也。橛标准位而置。则王橛为主。臣橛列于下。因以名之。史论曰。新罗称居西干。次次雄者一。尼师今者十六。麻立干者。四罗末名儒崔致远作帝王年代历。皆称某王。不言居西干等。岂以其言鄙野不足称之也。今记新罗事。具存方言亦宜矣。罗人凡追封者称葛文王。未详。此王代乐浪国人来侵金城。不克而还。又天凤五年戊寅。高丽之裨属七国来投。

　　第三弩礼王

　　朴弩礼尼叱今(一作儒礼王)初王与妹夫脱解让位。脱解云。凡有德者多齿。宜以齿理试之。乃咬饼验之。王齿多。故先立。因名尼叱今。尼叱今之称自此王始。刘圣公更始元年癸未。即位(年表云。甲申即位)改定六部号。仍赐六姓　始作兜率歌。有嗟辞词脑格　始制黎耜及藏冰库。作车乘。建虎十八年。伐伊西国灭之。是年。高丽兵来侵。

　　第四脱解王

　　脱解齿叱今(一作吐解尼师今)南解王时(古本云壬寅年至者谬矣近则后于弩礼即位之初。无争让之事。前则在于赫居之世。故知壬寅非也)驾洛国海中有船来泊。其国首露王与臣民鼓噪而迎。将欲留之。而舡乃飞走。至于鸡林东下西知村阿珍浦(今有上西知下西知村名)时浦边有一妪。名阿珍义先。乃赫居王之海尺之母。望之谓曰。此海中元无石嵓。何因鹊集而鸣。孥舡寻之。鹊集一舡上。舡中有一樻子。长二十尺。广十三尺。曳其船置于一树林下。而未知凶乎吉乎。向天而誓尔俄而乃开见。有端正男子并七宝奴婢满载其中。供给七日乃言曰。我本龙城国人(亦云正明国。或云琓夏国琓夏或作花厦国。龙城在倭东北一千里)我国尝有二十八龙王从人胎而生。自五岁六岁继登王位。教万民修正性命。而有八品姓骨。然无择。皆登大位。时我父王含达婆娉积女国王女为妃。久无子胤。祷祀求息。七年后产一大卵。于是大王会问群臣。人而生卵。古今未有。殆非吉祥。乃造樻置我。并七宝奴婢载于舡中。浮海而祝曰。任到有缘之地。立国成家。便有赤龙护舡而至此矣。言讫。其童子曳杖率二奴登吐含山上作石冢。留七日。望城中可居之地。见一峰如三日月。势可久之地。乃下寻之。即瓠公宅也。乃设诡计。潜埋砺炭于其侧。诘朝至门云。此是吾祖代家屋。瓠公云否。争讼不决。乃告于官。官曰。以何验是汝家。童曰。我本治匠乍出邻乡。而人取居之。请堀地检看。从之。果得砺炭。乃取而居。时南解王知脱解是智人。以长公主妻之。是为阿尼夫人。一日吐解登东岳。回程次令白衣索水饮之。白衣汲水。中路先尝而进。其角杯贴于口不解。因而啧之。白衣誓曰。尔后若近遥不敢先尝。然后乃解。自此白衣詟服。不敢欺罔。今东岳中有一井。俗云遥乃井是也。及弩礼王崩。以光虎帝中元六年丁巳六月。乃登王位。以昔是吾家取他人家故。因姓昔氏。或云。因鹊开樻。故去鸟字姓昔氏。解樻脱卵而生。故因名脱解。在位二十三年。建初四年己卯崩葬疏川丘中。后有神诏。慎埋葬我骨。其髑髅周三尺二寸。身骨长九尺七寸。齿凝如一。骨节皆连琐。所谓天下无敌力士之骨。碎为塑像。安阙内。神又报云。我骨置于东岳。故令安之(一云崩后二十七世文虎王代。调露二年庚辰三月十五日辛酉。夜见梦于太宗。有老人貌甚威猛。曰我是脱解也。拔我骨于疏川丘。塑像安于含山。王从其言。故至今国祀不绝。即东岳神也云)。

　　金阏智　　脱解王代

　　永平三年庚申(一云中元六年。误矣。中元尽二年而已)八月四日。瓠公夜行月城西里。见大光明于始林中(一作鸠林)有紫云从天垂地。云中有黄金樻。挂于树枝。光自樻出。亦有白鸡鸣于树下。以状闻于王。驾幸其林。开樻有童男。卧而即起。如赫居世之故事。故因其言。以阏智名之。阏智即乡言小儿之称也。抱载还阙。鸟兽相随。喜跃跄跄择吉日。册位太子。后让故婆娑。不即王位。因金樻而出。乃姓金氏。阏智生热汉。汉生阿都。都生首留。留生郁部。部生俱道(一作仇刀)道生未邹。邹即王位。新罗金氏自阏智始。

　　延乌郎　　细乌女

　　第八阿达罗王即位四年丁酉。东海滨有延乌郎细乌女。夫妇同居。一日延乌归海采藻。忽有一岩(一云一鱼)负归日本。国人见之曰。此非常人也。乃立为王(按日本帝记。前后无新罗人为王者。此乃边邑小王。而非真王也)细乌怪夫不来归寻之。见夫脱鞋。亦上其岩岩亦负归如前。其国人惊讶。奏献于王。夫妇相会立为贵妃。是时新罗日月无光。日者奏云。日月之精。降在我国。今去日本。故致斯怪。王遣使求二人。延乌曰。我到此国。天使然也。今何归乎。虽然朕之妃有所织细绡。以此祭天可矣。仍赐其绡。使人来奏。依其言而祭之。然后日月如旧。藏其绡于御库为国宝。名其库为贵妃库祭天所名迎日县。又都祈野。

　　末邹王　　竹叶军

　　第十三末邹尼叱今(一作末祖又末)金阏智七世孙赫世紫缨仍有圣德。受禅于理解始登王位(今始称王之陵为始祖堂。盖以金始登王位。故后代金氏诸王皆以末邹为始祖。宜矣)。在位二十三年而崩。陵在兴轮寺东。第十四儒理王代。伊西国人来攻金城。我大举防御。久不能抗。忽有异兵来助。皆珥竹叶。与我军并力击贼破之。军退后不知所归。但见竹叶积于末邹陵前。乃知先王阴骘有功。因呼竹现陵。越三十六世惠恭王代。大历十四年己未四月。忽有旋风。从廋信公冢起。中有一人乘骏马如将军仪状。亦有衣甲器仗者四十许人。随从而来。入于竹现陵。俄而陵中似有振动哭泣声。或如告诉之音。其言曰。臣平生有辅时救难匡合之功。今为魂魄镇护邦国。攘灾救患之心暂无渝改。往者庚戌年。臣之子孙无罪被诛。君臣不念我之功烈。臣欲远移他所。不复劳勤。愿王允之。王答曰。惟我与公不护此邦。其如民庶何。公复努力如前。三请三不许。旋风乃还。王闻之惧。乃遣工臣金敬信。就金公陵谢过焉。为公立功德宝田三十结于鹫仙寺。以资冥福。寺乃金公讨平壤后。植福所置故也。非末邹之灵。无以遏金公之怒。王之护国不为不大矣。是以邦人怀德。与三山同祀而不坠。跻秩于五陵之上。称大庙云。

　　奈勿王(一作那密王)　　金堤上

　　第十七那密王即位三十六年庚寅。倭王遣使来朝曰。寡君闻大王之神圣。使臣等以告百济之罪于大王也。愿大王遣一王子表诚心于寡君也。于是王使第三子美海(一作末喜)以聘于倭。美海年十岁。言辞动止犹未备具。故以内臣朴娑览为副使而遣之。倭王留而不送三十年。至讷祗王即位三年己未。句丽长寿王遣使来朝云。寡君闻大王之弟宝海秀智才艺。愿与相亲。特遣小臣恳请。王之幸甚。因此和通。命其弟宝海。道于句丽。以内臣金。谒为辅而送之。长寿王又留而不送。至十年乙丑。王召集群臣及国中豪侠。亲赐御宴。进酒三行。众乐初作。王垂涕而谓群臣曰。昔我圣考诚心民事。故使爱子东聘于倭。不见而崩。又朕即位已来。邻兵甚炽。战争不息。句丽独有结亲之言。朕信其言。以其亲弟聘于句丽。句丽亦留而不送。朕虽处富贵。而未尝一日暂忘而不哭。若得见二弟。共谢于先之庙。则能报恩于国人。谁能成其谋策。时百官咸奏曰。此事固非易也。必有智勇方可。臣等以为歃罗郡太。守堤上可也。于是王召问焉。堤上再拜对曰。臣闻主忧臣辱。主辱臣死。若论难易而后行。谓之不忠。图死生而后动。谓之无勇。臣虽不肖。愿受命行矣。王甚嘉之。分觞而饮。握手而别。堤上帘前受命。径趋北海之路变服入句丽。进于宝海所。共谋逸期。先以五月十五日归。泊于高城水口而待。期日将至。宝海称病。数日不朝。乃夜中逃出。行到高城海滨。王知之。使数十人追之。至高城而及之。然宝海在句丽。常施恩于左右。故其军士悯伤之。皆拔箭镞而射之。遂免而归王既见宝海。益思美海。一欣一悲。垂泪而谓左右曰。如一身有一臂一面一眼。虽得一而亡一。何敢不痛乎。时堤上闻此言。再拜辞朝而骑马。不入家而行。直至于栗浦之滨。其妻闻之。赤马追至栗浦。见其夫已在舡上矣。妻呼之切恳。堤上但摇手而不驻。行至倭国诈言曰。鸡林王以不罪杀我父兄。故逃来至此矣。倭王信之。赐室家而安之。时堤上常陪美海游海滨。逐捕鱼鸟。以其所获每献于倭王。王甚喜之而无疑焉。适晓雾蒙晦。堤上曰。可行矣。美海曰。然则偕行。堤上曰。臣若行。恐倭人觉而追之。愿臣留而止其追也。美海曰。今我与汝如父兄焉。何得弃汝而独归。堤上曰。臣能救公之命。而慰大王之情则矣。何愿生乎。取酒献美海。时鸡林人康仇丽在倭国。以其人从而逸之。堤上入美海房。至于明旦。左右欲入见之。堤上出止之曰。昨日驰走于捕猎。病甚未起。及乎日昊。左右怪之。而更问焉。对曰。美海行已久矣。左右奔告于王。王使骑兵逐之。不及。于是囚堤上问曰。汝何窃遣汝国王子耶。对曰。臣是鸡林之臣。非倭国之臣。今欲成吾君之志耳。何敢言于君乎。倭王怒曰。今汝已为我臣。而言鸡林之臣。则必具五刑。若言倭国之臣者。必赏重禄。对曰。宁为鸡林之犬豚。不为倭国之臣子。宁受鸡林之棰楚。不受倭国之爵禄。王怒。命屠剥堤上脚下之皮。刈蒹葭使趋其上(今蒹葭上有血俗云提上之血)更问曰。汝何国臣乎。曰鸡林之臣也。又使立于热铁上。问何国之臣乎。曰鸡林之臣也。倭王知不可屈。烧杀于木岛中。美海渡海而来。使康仇丽先告于国中。王惊喜。命百官迎于屈歇驿。王与亲弟宝海迎于南郊。入阙设宴。大赦国内。册其妻为国大夫人。以其女子为美海公夫人。议者曰。昔汉臣周苛在荣阳。为楚兵所虏。项羽谓周苛曰。汝为我臣。封为万禄侯。周苛骂而不屈。为楚王所杀。堤上之忠烈。无怪于周苛矣。初堤上之发去也。夫人闻之追不及。及至望德寺门南。沙上放卧长号。因名其沙曰长沙。亲戚二人。扶腋将还。夫人舒脚。坐不起。名其地曰伐知旨。久后夫人不胜其慕。率三娘子上鸱述岭。望倭国痛哭而终。仍为鸱述神母。今祠堂存焉。

　　第十八实圣王

　　义熙九年癸丑。平壤州大桥成(恐南平壤也。今杨州)王忌惮前王太子讷祗有德望。将害之。请高丽兵而诈迎讷祗。高丽人见讷祗有贤行。乃倒戈而杀王。乃立讷祗为王而去。
  </div>
  <div class="pagination">
   <a href="三国遗事_page4.html">
    上一页
   </a>
   <a href="三国遗事.html">
    1
   </a>
   <a href="三国遗事_page2.html">
    2
   </a>
   <a href="三国遗事_page3.html">
    3
   </a>
   <a href="三国遗事_page4.html">
    4
   </a>
   <span class="current-page">
    5
   </span>
   <a href="三国遗事_page6.html">
    6
   </a>
   <a href="三国遗事_page7.html">
    7
   </a>
   <a href="三国遗事_page8.html">
    8
   </a>
   <a href="三国遗事_page9.html">
    9
   </a>
   <a href="三国遗事_page10.html">
    10
   </a>
   <span>
    ...
   </span>
   <a href="三国遗事_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
