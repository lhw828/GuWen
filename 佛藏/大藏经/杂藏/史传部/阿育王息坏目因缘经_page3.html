<!DOCTYPE html>
<html>
<head>
    <meta charset="UTF-8">
    <title>阿育王息坏目因缘经 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿育王息坏目因缘经 - 第 3 页/共 10 页</h1>
    <div class="content">　　亿劫乃获　　及八无闲　　颠倒之法
　　如板浮海　　盲鳖投孔　　此犹可冀
　　求人身难　　汝等已果　　莫生憍慢
　　人中五乐　　幻伪不真　　当建天福
　　适忉利宫　　七宝殿堂　　食以甘露
　　其有欲得　　受天之福　　当于半月
　　奉持三斋　　时石室王　　教诲不懈
　　举国丰熟　　人民安隐　　其有男女
　　遭遇彼王　　命终之后　　皆生天上
　　大王阿育　　而问来使　　法益治化
　　为如法不　　国界人民　　尽靡伏不
　　卿今具说　　不足疑难　　来使欢悦
　　即前自宣　　大王寿考　　万民蒙赖
　　法益圣王　　气力康强　　恒以正法
　　恤化西方　　石室城中　　如天帝宫
　　王于中治　　犹天王释　　乾陀越国
　　土丰民盛　　所行真实　　无有虚伪
　　不杀不盗　　顺从正法　　人民之类
　　叹庆无量　　愿使大王　　延寿无穷
　　蒙圣之德　　各宁其所　　阿育王闻
　　喜庆欢悦　　和颜悦色　　告耶奢曰
　　吾获大利　　其德实显　　法益王子
　　以理治化　　率以礼禁　　导以恩和
　　人民之类　　莫不戴奉　　今当分此
　　阎浮利地　　吾取一分　　一分赐子
　　使我法益　　长生寿考　　治化人民
　　如今无异　　新头河表　　至娑伽国
　　乾陀越城　　乌特村聚　　剑浮安息
　　康居乌孙　　龟兹于阗　　至于秦土
　　此阎浮半　　赐与法益　　纲理生民
　　垂名后世　　师子昙罗　　摩竭金根
　　维耶舍卫　　裸形垂耳　　雪山北界
　　至于海际　　吾躬训化　　令无有限
　　臣耶奢闻　　如被毒箭　　外佯含笑
　　内怀嗔恚　　即跪对曰　　奉大王教
　　正尔传令　　不敢稽迟　　窃自念本
　　宿对之恼　　三毒隆盛　　不顾身命
　　昔椎我头　　其痛难忘　　今不报怨
　　何日可果　　寻即却退　　还归所止
　　密遣侍人　　具白天母　　夫人闻已
　　敕耶奢曰　　速作秘书　　退位刑罚
　　无令外伺　　而见闻者　　若当事显
　　俱亦倾没　　耶奢白言　　秘书易办
　　唯须金印　　用封印书　　夫人报曰
　　印自我忧　　今当供办　　何虑不果
　　善思行人　　可付往者　　无令轻举
　　事情外露　　时臣耶奢　　诈称王命
　　私述圣旨　　虚辞万端　　轻诈彼土
　　欲令灰烬　　云阿育王　　感恚彼国
　　若欲安此　　阎浮地者　　速从我命
　　不足违戾　　见吾书信　　并睹印封
　　摧检法益　　挑两目出　　此非我子
　　我非彼父　　所治国界　　亦非我有
　　窃为此书　　往示夫人　　启办宝印
　　不足疑难　　今得印者　　明当遣信
　　若小稽留　　恐事彰露　　尔时夫人
　　即以其日　　向王涕泣　　佯称变怪
　　昨夜卧梦　　极为不祥　　将恐王身
　　会遇疾病　　宜先豫虑　　以禳恶梦
　　愿饮甜浆　　用悦我心　　便能伏厌
　　不祥之应　　尊及君民　　永无有忧
　　王寻告曰　　梦是非真　　安能令吾
　　身值疾病　　夫人闻此　　重更悲泣
　　向天号哭　　宛转于地　　王当垂愍
　　应受我酒　　无令妾身　　永失命根
　　时王含笑　　徐告之曰　　卿意欲尔
　　当为饮之　　焉得使汝　　自丧其命
　　此是小事　　吾不相逆　　王即受酒
　　饮小过差　　寻醉睡眠　　了无所觉
　　夫人取印　　用封检书　　于时侍从
　　无见之者　　王于梦见　　有人解印
　　寻时惊觉　　问左右曰　　方始安眠
　　心识澹泊　　谁来扰吾　　神不得宁
　　速检校之　　无令有虚　　斯必有谋
　　欲危吾身　　手执利剑　　及飞铁轮
　　奋赫天威　　语夫人言　　谁乃令汝
　　取吾宝印　　设不时首　　正尔逝灭
　　夫人怀惧　　长跪白言　　愿王垂察
　　实无此情　　王重嗔恚　　复告之曰
　　更无余人　　触娆吾者　　今不面对
　　以诚陈过　　当取汝身　　分为二段
　　夫人涕泣　　跪白王曰　　此是梦幻
　　现瑞怪耳　　种非凡细　　孤穷裸浅
　　何敢王前　　虚称诈实　　假使须印
　　焉得偷窃　　以诚告王　　岂不得耶
　　王闻此语　　默然不对　　复还寝卧
　　达晓乃觉　　夫人急敕　　伪臣耶奢
　　速遣信使　　不足停滞　　当尔之时
　　王子法益　　与诸群臣　　共集殿上
　　欢会遨游　　随意所娱　　书信达到
　　石室城内　　王闻外有　　父王教敕
　　寻起前迎　　拜跪顶受　　授与左右
　　使发印封　　见上教令　　至为严切
　　称阿育王　　普恚斯土　　若欲安居
　　石室城者　　速检王子　　挑两目出
　　无令停滞　　使影移转　　法益闻已
　　自投于地　　我有何过　　于父王所
　　遣此书命　　毁我两目　　将非有人
　　向父王谗　　群臣人民　　闻此切教
　　咸共惊愕　　莫知所如　　何灾之甚
</div>
    <div class="pagination">
<a href="阿育王息坏目因缘经_page2.html">上一页</a><a href="阿育王息坏目因缘经.html">1</a><a href="阿育王息坏目因缘经_page2.html">2</a><span class="current-page">3</span><a href="阿育王息坏目因缘经_page4.html">4</a><a href="阿育王息坏目因缘经_page5.html">5</a><a href="阿育王息坏目因缘经_page6.html">6</a><a href="阿育王息坏目因缘经_page7.html">7</a><a href="阿育王息坏目因缘经_page8.html">8</a><a href="阿育王息坏目因缘经_page9.html">9</a><a href="阿育王息坏目因缘经_page10.html">10</a><a href="阿育王息坏目因缘经_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
