<!DOCTYPE html>
<html>
<head>
    <meta charset="UTF-8">
    <title>历代三宝纪 - 第 49 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代三宝纪 - 第 49 页/共 76 页</h1>
    <div class="content">　　右一部六十卷。招提寺沙门释僧就。开皇六年新合。就少出家专宝坊学。依如梵本此大集经凡十万偈。若具足翻可三百卷。见今译经崛多三藏口每说云。于阗东南二千余里。有遮拘迦国。彼王纯信敬重大乘。诸国名僧入其境者并皆试练。若小乘学即遣不留。摩诃衍人请停供养。王宫自有摩诃般若大集华严三部大经。并十万偈。王躬受持亲执键钥。转读则开香花供养。又道场内种种庄严。众宝备具。兼悬诸杂花时非时果。诱诸小王令入礼拜。彼土又称。此国东南二十余里。有山甚险。其内安置大集华严方等宝积楞伽方广舍利弗陀罗尼华聚陀罗尼都萨罗藏摩诃般若八部般若大云经等。凡十二部皆十万偈。国法相传防护守视。兼云有三灭定罗汉。在彼山窟寂禅冥卫。半月一月或有僧往山为罗汉净发。信哉神力固当实焉。须发剃还生入灭定不动。难思议福地获此宝任持。所冀今来明王睿主。种贤绍圣。弘法化君。写以传流。所统之内闻善尚传。故因叙载。然去圣将远凡识渐惛。不能总持随分撮写。致来梵本部夹弗全。略至略翻广来广译。缘是前哲支昙所翻及罗什出。或二十七。或复三十。或三十一卷轴匪定。就既宣扬每恒嗟叹。及睹耶舍。高齐之世出月藏经一十二卷。至今开皇复属耶舍译日藏经一十五卷。既并大集广本旧品。内诚欣跃。即依合之成六十轴。就虽附入未善精。比有大兴善寺沙门洪庆者。识度渊明。奉为皇后检校抄写。众经两藏遂更正就。所合名题甚为整顿。又今见翻。其间尚有是大集分。略撮都讫应满百卷。于本梵文三分将一。且夫土石末为细尘。无自持之力。及其结为坤阜。有生载之功。况条离林希盛荣。流舍源求广润。而可得乎。我皇帝之挺生。应天时顺地理。九州离隔出三百年。十万偈分将逾千祀。散经还聚。聚光大集之文。别壤遂通。通显大兴之国。非夫位握金轮化弘方等。先皇前帝弘化阐法。其孰并斯焉。
　　
　　·佛本行集经六十卷(开皇七年七月起手。十二年二月讫功。沙门僧昙学士费长房刘凭等笔受。沙门彦琮制序)
　　
　　·法炬陀罗尼经二十卷(开皇十三年四月起手。十六年六月讫沙门道邃等笔受)
　　
　　·威德陀罗尼经二十卷(开皇十五年七月起手。十六年十二月讫沙门僧琨等笔受)
　　
　　·诸佛护念经十卷(开皇十四年十月起手。十二月讫沙门僧昙笔受)
　　
　　·五千五百佛名经八卷(开皇十三年八月翻。十四年九月讫。沙门僧昙等笔受)
　　
　　·贤护菩萨经六卷(开皇十四年十二月起首。至十五年二月讫。沙门朗芬等笔受)
　　
　　·贤善住天子所问经四卷(开皇十五年四月翻沙门道密等笔受)
　　
　　·观察诸法行经四卷(开皇十五年四月二十四日翻。五月二十五日讫。学士费长房笔受)
　　
　　·四童子经三卷(开皇十三年五月翻。七月讫。沙门僧琨笔受)
　　
　　·诸法本无经三卷(开皇十五年六月翻。七月讫。学士刘凭等笔受)
　　
　　·虚空孕菩萨经二卷(开皇七年正月翻。三月讫。沙门僧昙笔受沙门彦琮制序)
　　
　　·月上女经三卷(开皇十一年四月翻。六月讫。学士刘凭笔受。沙门彦琮制序)
　　
　　·善思童子经二卷(开皇十一年七月翻。九月讫。学士费长房笔受。沙门彦琮制序)
　　
　　·移识经二卷(开皇十一年十月翻。十二月讫。学士费长房笔受)
　　
　　·譬喻王经二卷(开皇十五年五月翻。六月讫。沙门道邃等笔受)
　　
　　·发觉净心经二卷(开皇十五年九月翻。十月讫。沙门僧琨等笔受)
　　
　　·一向出生菩萨经一卷(开皇十五年十一月翻。十二月讫。沙门僧昙笔受。沙门彦琮制序)
　　
　　·大威灯仙人问疑经一卷(开皇六年正月翻二月讫。沙门道邃笔受。沙门彦琮制序)
　　
　　·文殊尸利行经一卷(开皇六年正月翻。二月讫。沙门僧昙笔受。沙门彦琮制序)
　　
　　·八佛名号经一卷(开皇六年五月翻。六月讫。沙门道邃笔受。沙门彦琮制序)
　　
　　·希有校量功德经一卷(开皇六年六月翻。其月讫。沙门僧昙笔受。沙门彦琮制序)
　　
　　·善恭敬师经一卷(开皇六年七月翻。八月讫。沙门僧昙等笔受。沙门彦琮制序)
　　
　　·如来方便善巧咒经一卷(开皇七年正月翻。二月讫。沙门僧昙等笔受。沙门彦琮制序)
　　
　　·不空罥索观世音心咒一卷(开皇七年四月翻。五月讫。沙门僧昙等笔受。沙门彦琮制序)
　　
　　·十二佛名神咒除障灭罪经一卷(开皇七年五月翻。其月讫。沙门僧琨笔受。沙门彦琮制序)
　　
　　·金刚场陀罗尼经一卷(开皇七年六月翻。八月讫。沙门僧琨等笔受。沙门彦琮制序)
　　
　　·诸法最上王经一卷(开皇十五年十一月翻。四月讫。沙门明芬等笔受)
　　
　　·入法界经一卷(开皇十五年七月翻。八月讫。沙门道密等笔受)
　　
　　·商主天子问经一卷(开皇十五年八月翻。九月讫。学士费长房等笔受)
　　
　　·出生菩萨经一卷(开皇十五年九月翻。其月讫。学士刘凭笔受)
　　
　　·金光明经嘱累品银主品合一卷(凉世昙无谶翻四卷。梁世真谛翻六卷。并无周世嘱多翻五卷并无。此两品今有故后出也)
　　右三十一部合一百六十五卷。北天竺揵达国三藏法师阇那崛多。隋言至德译。又云佛德。周明帝世武成年初。共同学耶舍崛多。随厥师主摩伽陀国三藏禅师阇那耶舍。赍经入国。师徒同学悉习方言。二十余年。崛多最善。同世在京及往蜀地。随处并皆宣译新经。或接先阙。文义咸允。时遭魔难世迫王威。建德三年逢毁二教。夏之七众俱俗一衣。崛多师徒亦被诱逼。既无结契捐命游方。弗惮苦辛弘化为务。值法陵灭遂爽本心。辞是梵人不从华服。秉固志节乞求反邦。国家依听以礼放遣。我脂那者实是阎浮之陆海也。为诸遐裔殊服异形咸所奔凑。其非乐土。宁感致斯。慕化而来来者容纳。思乡欲去去者弗违。还向北天路迳突厥。遇值中面他钵可汗。殷重请留因往复。曰周有成坏劳师去还。此无废兴幸安意住。资给供养当使称心。遂尔并停十有余载。师及同学悉彼先殂。唯多独在时属相州沙门宝暹(道邃智周僧威法宝僧昙智照僧律等十有一人以)齐武平六年相继西游。往还七载。凡得梵经二百六十部。回到突厥闻周灭齐并毁佛法。退则不可进无所归。迁延彼间遂逢志德。如渴值饮若暗遇明。仍共寻阅所得新经。请翻名题勘旧录目。颇觉巧便有殊前人。暹等内诚各私庆幸。获宝遇匠得不虚行。同誓焚香共契宣译。大隋受禅佛法即兴。暹等赍经先来应运。开皇元年季冬届止。
　　敕旨付司访人令翻。崛多四年方果入国。处之兴善将事弘宣。五年敕旨即令崛多。共婆罗门沙门若那竭多开府高恭恭息都督天奴和仁又婆罗门毗舍达等道俗六人。令于内史内省翻梵古书及乾文等。于时广济寺唯独耶舍一人译经。至七年别敕崛多使兼翻经。两头来往。到十二年。翻书讫了合得二百余卷。进毕。尔时耶舍先已殁亡。仍敕崛多专主翻译。移法席就大兴善寺。更召婆罗门沙门达摩笈多并遣高天奴高和仁兄弟等同翻。又僧置十大德沙门僧休法粲法经慧藏洪遵慧远法纂僧晖明穆昙迁等。监掌始末诠定旨归。其十四部本行集经七十六卷。并是余处。十一年前崛多自翻。沙门彦琮制序皆是。其十七部法炬经等八十九卷。十二年来在大兴善寺禅堂内出。沙门笈多高天奴兄弟等助。沙门明穆沙门彦琮。重对梵本。再更覆勘。整理文义。其外尚有九十余部。见在续翻讫随附录。仰惟如来金口一唱异类各蒙悟解。譬若日月耀天。迦叶阿难亲承梵音结集布乎皮牒。犹如炬烛朗夜。后汉迄今国俗殊别。宣译著在文言。状似荧灯照室。所冀石火之继太阳以影传光。津液法流沾润含识。庶无断绝。考论真伪本末。岂得同年而比校哉。
　　
　　·增壹数四十卷(略诸经论所有数法。从一至十从十至百乃至千万有似敷林)
　　
　　·佛性论二卷　
　　·众经录一卷
　　右三部合四十三卷。相州前定国寺沙门释法上撰。上戒山崇峻慧海幽深。德可[簐-欠+几]人威能肃物。故魏齐世历为统都。所部僧尼咸二百万。而上网纪将四十年。当文宣时盛弘释典。上总担荷并得缉谐。内外阐扬黑白咸允。非斯柱石孰此栋梁。景行既彰逸响遐被。致句丽国大丞相王高德。乃深怀正信崇重大乘。欲以释风被之海曲。然莫测法教始末缘由。自西徂东年世帝代。故从彼国件录事条。遣僧义渊乘帆向邺启发未闻。事条略云。释迦文佛入涅槃来。至今几年。又在天竺经历几年方到汉地。初到何帝年号是何。又齐陈国佛法谁先。从尔至今历几年帝。请乞具注。其十地智度地持金刚般若等诸论。本谁述作。著论缘起灵瑞所由。有传记不。谨录咨审请垂释疑。上答佛以姬周昭王二十四年甲寅岁生。十九出家三十成道。当穆王二十四年癸未之岁。穆王闻西方有化人出。便即西入至竟不还。以此为验。四十九年在世。灭度已来至今齐世武平七年丙申。凡一千四百六十五年。后汉明帝永平十年。经法初来。魏晋相传至今。孙权赤乌年。康僧会适吴方弘教法。地持是阿僧佉比丘从弥勒菩萨受得。其本至晋安帝隆安年。昙摩谶于姑臧为河西王沮渠蒙逊译。摩诃衍论是龙树菩萨造。晋隆安年鸠摩什波至长安为姚兴译。十地论金刚般若论。并是僧佉弟婆薮槃豆造。至后魏宣武帝时。三藏法师菩提留支始翻。上答指订由缘甚广。今略举要以示异同。而上所服素纳袈裟一钵三衣外更无积聚。诸受请供感世利财。起一山寺名为合水。山之极顶造兜率堂。常愿往生觐睹弥勒。四事供养百五十僧。齐破法湮山寺弗毁。上私隐俗习业如常。常愿残年见三宝复。更一顶礼慈氏如来。业行既专精诚感彻。心如注水。遂属开皇至尊龙飞佛日还照。上果情愿病服袈裟。弟子杠舆升山寺顶。合掌三礼弥勒世尊。右绕三周讫还山下。奄然而卒。九十余矣。
　　
　　·安民论一十二卷　
　　·陶神论一十卷
　　
　　·因果论二卷　
　　·圣迹记二卷
　　
　　·塔寺记一卷　
　　·经法东流记一卷
　　
　　·十德记一卷　
　　·僧尼制一卷
　　右八部合三十卷。相州大慈寺沙门释灵裕撰。裕即道凭法师之弟子也。轨师德量善守律仪。慧解钩深见闻弘博。兼内外学为道俗师。性爱传灯情好著述。可谓笃识高行沙门。观裕安民陶神因果。意在宣通无上法宝。而法大宝重光显实难。末代住持由乎释种。像运建立寄在帝王。所以骥尾之蝇能驰千里。修松之葛遂竦万寻。附托胜缘方申奇志。且夫京者大也。师者众也。大众所聚故曰京师。况今九壤会同六合齐统。主上方欲垂拱岩廊。无为而治。既为天下之用。还须天下之才。故召释弘僧征儒化俗。委政于士求巧于工。女织男耕各专其务。四民之业也。有司具存无所复厝。其戒律禅思讲说经论。转读法事五众之匠焉。典章未备故复广搜。开皇十年降敕所部。追裕入京至见阙庭。劳问殷重。方应攀龙鳞以布法云。使苍生蒙润。附凤翼以扬慧吹。令黔首获凉。到未几何。频辞请退。乃云。不习水土屡觉病增。十一年春放还归邺。房曰。夫能忘我乃能济时。今顾恋身形忘大利益。六亲聚落尚未能捐。三界处居理难出也。
　　
　　·对根起行杂录三十二卷。
　　
　　·三阶位别集录三卷。
　　右二部合三十五卷。真寂寺沙门释信行撰。行魏州人。少而落采博综群经。蕴独见之明。显高蹈之迹。与先旧德解行弗同。不令声闻兼菩萨行。舍二百五十戒。居大僧下在沙弥上。门徒悉行方等。结净头陀乞食。日止一餐在道路行。无问男女率皆礼拜。欲似法华常不轻行。夫涅槃一理趣有万途。譬若帝京八方奔凑。涅槃亦尔。十方皆归。但路有艰夷。或迂或直。意迷其迳解翻成惑。心醒其途惑即为解。所以经言。众生未成佛。以菩提为烦恼。众生若成佛。以烦恼为菩提。信行此途。亦是万衢之一术也。但人爱同恶异。缘是时复致讥。此录并引经论正文。而其外题无定准的。虽曰对根起行幽隐。指体标榜于事少潜。来哲傥详幸知有据(开皇二十年敕断不听流行。想同箴勖)。
　　
　　·众经录目七卷
　　右一部七卷。开皇十四年。大兴善寺沙门释法经等二十大德奉敕撰。扬化寺沙门明穆。区域条分指踪綋络。日严寺沙门彦琮。覼缕缉维考校同异。故表略云。总计众经合有二千五十七部五千三百一十二卷。凡为七轴。别录六卷。总录一卷。但法经等既未尽见。三国经本校验同异。今唯且据十余家录。删简可否总标纲纪。位为九录。区分品类。有四十二分九初六录三十六分。略示经律三藏大小之殊。粗显传译是非真伪之别。后之三录集传记注。前三分者并是西域圣贤所撰。以非三藏正经故为别录。后之三分并是此方名德所修。虽不类西域所制。莫非毗赞正经发明宗教。光辉前绪开进后学。故兼载焉。
　　
　　·新合金光明经八卷
　　右一部八卷。大兴善寺沙门释宝贵。开皇十七年合。贵即周世道安神足。玩阅群典见昔晋世沙门支敏度合两支两。竺一百五家首楞严五本。为一部作八卷。又合一支两竺三家维摩三本。为一部作五卷。今沙门僧就又合二谶罗什耶舍四家大集四本。为一部作六十卷。诸此合经文义宛具。斯既先哲遗踪。贵遂依承以为规矩。而金光明见有三本。初昙无谶译四卷。其次崛多译为五卷。又真谛译复为七卷。其序果云。昙无谶法师称金光明经。篇品阙漏。每寻文揣义。谓此说有征。而仇校无指永怀寤寐。梁武皇帝愍三趣之轮回。悼四生之漂没。泛宝舟以救溺。秉慧炬以照迷。大同年中敕遣直后张记等送扶南献使反国。仍请名僧及大乘诸论杂华经等。彼国乃屈西天竺优禅尼国三藏法师波罗末陀。梁言真谛。并赍经论恭膺帝旨。法师游历诸国故在扶南。风神爽悟悠然自远。群藏渊部罔不研究。太清元年始至京邑引见殿内。武皇躬申顶礼于宝云供养。欲翻经论寇羯凭陵。大法斯舛国难夷谧。沙门僧隐始得咨禀。法师译经经目果阙。三身分别业障灭陀罗尼最净地依空满愿等四品全别成为七卷。今新来经二百六十部内。其间复有银主陀罗尼品及嘱累品。更请崛多三藏出。沙门彦琮重覆校勘。故贵今分为八卷。品部究足始自乎斯。文号经王义称深妙。愿言幽显顶戴护持。
　　
　　·十种大乘论一卷
　　右一部一卷。大兴善寺沙门释僧粲撰。粲俗姓孙氏。陈留人。少出家尚游学。江河南北靡所不经。关陇西东触处皆履。涉历三国备齐陈周。诸有法筵无不必践。工难问善博寻。今为二十五众第一摩诃衍匠。故著斯论光赞大乘。十种者一无障碍。二者平等。三逆四顺。五接六挫。七迷八梦。九相即十中道。并引经论成文。证据甚有轨辙。亦初学者巧方便门也。
　　
　　·论场一部三十一卷
</div>
    <div class="pagination">
<a href="历代三宝纪_page48.html">上一页</a><span>...</span><a href="历代三宝纪_page44.html">44</a><a href="历代三宝纪_page45.html">45</a><a href="历代三宝纪_page46.html">46</a><a href="历代三宝纪_page47.html">47</a><a href="历代三宝纪_page48.html">48</a><span class="current-page">49</span><a href="历代三宝纪_page50.html">50</a><a href="历代三宝纪_page51.html">51</a><a href="历代三宝纪_page52.html">52</a><a href="历代三宝纪_page53.html">53</a><a href="历代三宝纪_page54.html">54</a><span>...</span><a href="历代三宝纪_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
