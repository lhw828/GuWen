<!DOCTYPE html>
<html>
<head>
    <meta charset="UTF-8">
    <title>释氏稽古略 - 第 37 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释氏稽古略 - 第 37 页/共 41 页</h1>
    <div class="content">
　　春二月。司马光拜左相。三月程颐为崇政殿说书。一日言闻陛下宫中盥而避蚁有是乎。帝曰然深恐伤之耳。颐曰。推此心以及四海。帝王之要道也(圣政录)。夏四月。吕公著拜右相。文彦博太师平章军国重事(帝纪)。秋九月。温国文政公司马光薨于相位(帝纪)。
　　冬十月敕改衍圣公。为奉圣公。仍置教授一员。教孔氏子弟(宋鉴)。
　　台州白莲寺法真大师处咸。七月二十三日与众言别。跏趺而逝。嗣法二弟子。曰智涌了然。曰真教智仙。仙传圆智。上竺证悟大师也(释统)。
　　净土　汴京有曦法师者。定中游净土。见大莲华光明黄色。题名其上曰宋比丘宗本之座。既而定起。往述其事。是时圆照请老归苏州灵岩。曦问曰。禅师何故位归净土。圆照曰。宗本修禅时心在极乐世界。无二相也(人天宝鉴)。
　　　　丁卯　元祐二年　　大辽　咸雍二十三年　　西夏　春正月宋册李干顺为夏国主

　　秀州崇德界有车溪。僧因唐世青镇古塔建寿圣院。请法师择卿开山住持。卿慈辩之子。南屏之孙。法智下第三世也。入寂于徽宗大观间。塔葬院南芙蓉浦上。有嗣子。曰可观有朋齐璧如湛善荣。灯灯相续学侣皆龙象。岁建法华三昧期忏。高宗居德寿宫。改寿圣为广福院。吴越讲宗多车溪之派系(寺记)。
　　　　戊辰　元祐三年　　大辽　咸雍二十四年　　西夏　四月寇塞门寨

　　杭州南山慧因寺法师。名净源。生晋江杨氏。先世泉之晋水人故。学者以晋水称师。受具参方。受华严于五台承迁。学合论于横海明覃。南还听楞严圆觉起信于长水法师子璇。四方宿学推为义龙。因省亲于泉。泉主请住清凉。复游吴住报恩观音。杭守沈文通置贤首院于祥符寺以延之。迁秀州青镇密印宝阁。移华亭普照之善住。左丞蒲宗孟抚杭。愍其苦志于宗。奏慧因寺以居师。高丽义天僧统之来也。申弟子礼以见师。初华严一宗疏钞久矣散坠。因义天持来咨决逸而复得。义天之还国也。以金书华严三译本一百八十卷自高丽遣使遗师。建大阁安奉之。故俗呼慧因为高丽寺。至是元祐三年十一月己酉师乃入灭。世寿七十八岁。塔舍利于寺西北隅。其宗称为中兴教主。太尉吕惠卿。字吉甫。为建行业碑。仍作华严阁记。蒋之奇立石(本传)。华严经(晋译六十卷。唐译八十卷。唐又译后分四十卷)。
　　　　己巳　元祐四年　　大辽　咸雍二十五年　　西夏

　　灵芝律师元照。普劝道俗归命西方极乐世界阿弥陀佛。是时龙图阁学士知杭州苏轼。乃以舍其母蜀郡太君程氏遗留簪珥采画净土佛像。以荐父母。仍作颂赞之(东坡文集)　冬十月真州长芦院禅师宗颐。与当时名胜盛结莲华净土念佛社(苇江集)。
　　冬十一月三日。高丽国义天僧统遣其徒寿介至杭。祭晋水于坟塔(行业碑)。
　　　　庚午　元祐五年　　大辽　咸雍二十六年　　西夏

　　西湖　唐白侍郎居易刺杭州。浚理为胜概。至是龙图阁学士苏轼守杭州。奏杭有西湖犹人之有眉目。而葑生已翳。乃浚湖之旧。环三十里际山为岸。积其葑于湖旁。直通南北为长道。杨柳木芙蓉间值其上。杭人名曰苏公堤(坡集奏议)。
　　　　辛未　元祐六年　　大辽　咸雍二十七年　　西夏

　　太史黄公讳庭坚。字鲁直。号山谷道人。至是丁家艰馆黄龙山。从晦堂禅师祖心游。与死心新草堂清尤笃方外契。晦堂因语次举。孔子谓弟子。以我为隐乎。吾无隐乎尔。吾无行而不与二三子者是丘也。请公诠释而至于再。晦堂不然其说。公怒形于色。沉默久之。时当暑退凉生秋香满院。晦堂曰。闻木犀香乎。公曰闻。晦堂曰。吾无隐乎尔。公欣然领解。及在黔南致书死心新曰。往日尝蒙苦口提撕。常如醉梦。依俙在光影中。盖疑情不尽命根不断。故望崖而退耳。谪官在黔州道中昼卧。觉来忽然廓尔寻思。平生被天下老和尚懑了多少。惟有死心道人不肯。乃是第一相为也(感山莹仲温罗湖录)。
　　秋八月。汴京法云寺禅师法秀入寂。诏杭州净慈寺禅师善本继席住持。赐号大通禅师。师名善本。姓董氏。汉仲舒之裔也。大父琪父温皆官于隶。遂为隶人。甫及长博极群书。无仕宦意。仁宗嘉祐八年。与弟善思往京师地藏院试经得度。习毗尼。东游至苏州(今平江路)。礼圆照本禅师于瑞光。发明悟真。执侍五年。圆照令师依圆通秀公。又尽其要。神宗元丰七年渡淮留太守岩。久之出住双林。迁净慈。至是诏住法云。赐大通号。师凡所住见佛菩萨像之行立者。终不敢坐。斋食以鱼胾名者不食。其真诚敬事防心离过类如此。元祐七年秋。师丐老归杭州西湖。制可。至徽宗大观三年十二月甲子。屈三指谓左右曰。止有三日已。而果殁。塔全身于上方。世寿七十五岁。僧腊四十五夏。师嗣圆照本禅师。世谓大小本焉。圆照嗣怀禅师(续灯)。
　　九月二十日。杭州龙井山辩才法师入寂。师名元净。自仁宗嘉祐末历治平熙宁三朝。住上天竺一十七年。道满朝野。元丰间辞而复住又三年。晚居龙井。饮食起居之际。眉间流光。皆舍利。谓参寥子道潜曰。吾净业已成。越七日无疾右胁而逝。门下侍郎苏辙铭其塔。龙图阁学士知隶州苏轼祭之。文曰。孔老异门。儒释分宫。又于其间禅律相攻。我见大海有南北东。江河虽殊其至则同。维大法师自戒定通。律无持破垢净皆空。讲无辩讷事理皆融。如不动山。如常撞钟。如一月水。如万窍风。八十一年生虽有终。遇物而应。施则无穷。我初适吴尚见五公。讲有辩(海月也)臻(南屏也)禅有琏(大觉也)嵩(明教也)。后二十年独余此翁。此又去矣。后生谁宗(东坡文集龙并碑记)。
　　江西隆兴府(今降兴路)兜率寺禅师。名从悦。生赣州熊氏。初首众于道吾。谒云盖智和尚。智指之见洞山文禅师。深领奥旨。出世鹿苑。至是元祐六年冬十一月辛卯。师澡浴集众说偈曰。四十有八。圣凡尽杀。不是英雄。龙安路滑。奄然而化。领法要悟心者。无尽居士商英张公。公遣使持祭且曰。老师于祖宗门下有大道力。不可使来者无所起敬。俾塔于龙安之乳峰。后为奏谥师号。嗣真净文禅师。与法云杲同禀。
　　无尽张公。蚤负禅学。犹欲寻诸宗师与之决择。因朱给事世英语。及兜率悦禅师禅学高妙聪敏出于流类。至此元祐六年。公漕江西按部分宁。五禅住持逆于旅亭。顾问至兜率。公曰。闻师聪敏之名久矣。悦遽对曰。从悦临济儿孙。若以聪敏说文章。定似都运谈禅。公虽壮其言而意不平。遂作偈命五禅举扬曰。五老机缘共一方。神锋各向袖中藏。明朝老将登坛者。便请横矛战一场。悦当其末提纲之语尽贯前者。公因喜之。乃游兜率相与夜谈。及宗门事。公曰。比看传灯录。一千七百尊宿机缘。唯疑德山托钵话。悦曰。若疑托钵话。其余则是心思意解。何曾至大安乐境界。公愤然就榻。屡寝屡起。夜将五鼓。不觉趯翻溺器。忽大省发。甚喜。即扣悦丈室门。谓悦曰。已捉得贼了也。悦曰。赃物在甚么处。公拟议。悦曰都运且寝。翌旦公有颂曰。鼓寂钟沈托钵回。岩头一拶语如雷。果然只得三年活。莫是遭他受记来。别去未几。悦遂归寂。公登右揆之明年。当徽宗宣和辛卯岁二月奏请悦谥号。遣使持文祭于塔祠曰。昔者仰山谓临济曰。子之道他日盛行于吴越间。但遇风则止。后四世而有风穴延沼。沼以谶常不怿。晚得省念而喜曰。正法眼藏今在汝躬。死无遗恨矣。念既出世首山。荒村破寺衲子才三十余辈。然其道大振天下。师于念公为六世孙。于云庵为嫡嗣。住山规范足以追媲首山。机锋敏妙初不减风穴。余顷岁奉使江西按部西安。相识于龙安山中。抵掌夜语。尽得其末后大事正宗显决。方以见晚为叹。而师遽亦化去。惜其福不逮慧。故缘不胜。喜其德不可掩。故终必有后。有若疏山了常兜率慧照慈云明鉴清溪志言者。皆说法一方。有闻于时。有若罗汉慧宜杨岐子圆广慧守真赣川智宣者。皆遁迹幽居。痛自韬晦。风穴得一省念。遂能续列祖寿命。今龙安诸子乃尔。其盛岂先师灵骨真灰烬无余耶。盖其道行实为丛林所宗向。有光佛祖。有助化风。思有以发挥之。为特请于朝蒙恩追谥真寂大师。呜呼余惟与师神交道契。故不敢忘外护之志。虽其死生契阔之异。而蒙被天子之殊恩则幸亦共之。仰惟觉灵只此荣福(莹仲温罗湖录)。仲温赞曰。夫蔚为儒宗而崇佛道未有如公者。然非敏手安能激发。苟非上根未易承当。至于岳立廊庙展大法施。既不忘悦之道义。而特与追荣。矢心以词。勤勤若此。盖所以昭示尊师重法欤(仲温文集)。托钵因缘。雪峰义存在德山作饭头。一日德山托钵赴堂。雪峰曰。钟未鸣鼓未响。托钵向甚么处去。德山便归方丈。雪峰举似岩头全奯。全奯曰。大小德山未会末后句在。德山闻知令侍者唤奯来前曰。汝不肯老僧那。奯密启其意。山乃休。明日升堂。果与寻常不同。奯至僧堂前拊掌大笑曰。且喜堂头老汉会末后句。他后天下人不奈伊何。虽然也秖得三年活。德山后三年示寂(传灯录)。
　　　　壬申　元祐七年　　大辽　咸雍二十八年　　西夏

　　灵源禅师惟清。参承晦堂心禅师于黄龙。清侍者之名著闻丛林。至是元祐七年。无尽居士张公漕江西钦慕之。檄分宁邑官。同诸山劝请出世于隆兴观音。其命严甚。时清寓兴化。不得已遂亲出投偈辞免曰。无地无锥彻骨贫。利生深愧乏余珍。廛中大施门难启。乞与青山养病身。黄太史鲁直忧居里闾。有手帖与兴化海老曰。承观音虚席。上司甚有意于清兄。清兄确欲不行亦甚好。蟠桃三千年一熟。莫做退花杏子摘却。此事黄龙兴化。亦当作助道之缘共出一臂。莫送人上树拔却梯也(林间录)。莹仲温罗湖录赞曰。江西法道盛于元祐间。盖弹压丛林者眼高耳。况遴选之礼优异如此。灵源以偈力辞。而太史以简美之得非有所激而云。
　　　　癸酉　元祐八年　九月大后高氏崩　　大辽　咸雍二十九年　　西夏
　　　　甲戌　绍圣元年　　大辽　咸雍三十年　　西夏
　　　　乙亥　绍圣二年　　大辽　寿昌元年　帝加尊号改元　　西夏

　　辽道宗洪基。加号圣文神武全功大略聪仁孝惠天祐皇帝。寿昌二年。大国舅帐萧解里四郎君善骑射。豪杰不羁。常养亡命数十人。从行往来游猎于辽。至东西郡间。其饮食用度。强取办于富民。一日获罪。辽国捕之甚峻。即啸聚为盗。未旬日有众二千余人。攻陷干显等数州。诸道发兵捕讨。潜率众奔生女真界(女真之种有生熟之分。居混同江之南者谓之熟女真。阿骨打所居。乃江之北谓之生女真。亦臣于辽国)。就结杨割大师谋叛。诸军追袭至境上不敢进。乃具以闻北枢密院。寻降宣札子付杨割一面图之。杨割迁延数月。独斩解里首级。遣长子阿骨打献辽。余悉不遣绐云已诛绝矣。辽不得有二进杨割父子官爵。自是杨割父子内恃有功于辽。阴怀异志。吞并旁近部族以金珠良马。时常赂遗权贵以通情好(契丹国志)。
　　六月九日。韶州南华寺禅师重辩。请龙图阁学士苏轼。书柳宗元所撰六祖大鉴禅师碑。轼又题其后曰。释迦以文设教。其译于中国。必托于儒之能言者。故大乘诸经至楞严则委曲精尽胜妙独出者。以房融笔受故也。柳宗元南迁始究佛法。作曹溪南岳诸碑。妙绝古今。自唐以来颂述祖师者多矣。未有通亮简正如宗元者。盖推本其言与孟轲氏合。其可不使学者昼见而夜诵之。
　　三塔　是年南康云居山真如院祐禅师始创之。以葬寺之物故僧侣童行骨殖之所。诸方自尔遵有之。祐生信州上饶王氏。嗣黄龙南。南嗣慈明圆禅师(续灯录)。
　　　　丙子　绍圣三年　　大辽　寿昌二年　　西夏　冬十月大举寇宋至延州见有备乃拔去
　　　　丁丑　绍圣四年　　大辽　寿昌三年　　西夏

　　苏轼谪儋州。惠州太守方子容奉敕书谓子瞻曰。室人奉淮泗大圣僧伽甚谨。前夕来别于梦中曰。送苏子瞻过海南。今果此行数分已定。夫复何忧(宋僧史)。元符三年庚辰岁六月。轼归自海外居常州。遨游宜兴。初黄州谪所筑室东坡。因号东坡居士。徽宗建中靖国元年七月二十八日。朝奉郎提举成都府王局观苏轼卒于常州。
　　　　戊寅　元符元年　六月改元　　大辽　寿昌四年　　西夏　永安元年
　　　　己卯　元符二年　　大辽　寿昌五年　　西夏

　　钱塘高僧名道潜。以诗见知于苏文忠公轼。公号其为参寥子。凡诗词迭唱更和。形于翰墨。必曰参寥。及吕丞相公著为奏妙总师名之。后与简牍。则曰妙总老师。江浙石刻具存者多矣。今略记。公离钱塘。以长短句别之曰。有情风万里卷潮来。无情送潮归。问钱塘江上西兴浦口。几度斜晖不用思量。今古俯仰昔人非。谁似东坡老白首忘机。记取西湖西畔。正暮山好处。空翠烟霏。算诗人相得。如我与君稀。约他年东还海道。愿谢公雅志莫相违。西州路不应回首为我沾衣。仲温莹禅师赞曰。噫今世之小生。于有道宗师必名呼而示其忽慢。亦安知文忠于一诗僧尚尔敬重。况道德崇重者耶。莹嗣大慧杲禅师(普灯)。
　　台州赤城崇善寺法师。名有严。退庵于栌木之下。号曰樝庵。怀安养故乡。有诗四首。凄婉感人。其一章曰。西方真净本吾家。今忆归程十万赊。客路竛竮都已困。风尘孤苦最堪嗟。七重树耸千般乐。八德池开四色华。莫怪近来归梦切。奈何荣辱事无涯。时争传诵。严生平笃于净业。徽宗建中靖国元年夏四月将终。见宝池大莲华天乐四列而归寂。师著大部备检四卷笺难四卷助览四卷或对四卷流通(释统)。
　　　　庚辰　元符三年　正月帝崩　　大辽　寿昌六年　　西夏

　　辽帝秋七月大渐。戒孙延禧曰。南朝通好岁久。汝性刚切勿生事。又戒大臣曰。嗣君若妄动。卿等当力谏止之。帝崩在位四十六年。庙号道宗。谥天福皇帝(辽志)。
　　宋冬治泰陵知。登封县楼并请因余力治嵩山少林道场。达磨初祖之居也。自监司郡县百执事下逮士庶工贾不挽而同。一朝而具名曰面壁庵。林出芝十二本。华各异色。甘露雨于池。夜有光四起属天合为大陈。东西数十里。后山居士陈师道记曰。子孔氏之门颜闵冉皆无传。仲弓之后有荀卿。曾舆之后有孟轲。端本赐之后有庄休。而荀孟庄之后无闻焉。李氏之传关尹。尹之传复无闻焉。释自能仁二十八世而为达磨。又六世而为曹溪。至于今又十有五世矣。而儒老子之徒欲校其源委误矣(后山文集)。
　　隆兴黄龙山晦堂宝觉禅师。名祖心。冬十一月十六日入寂。师生南雄邬氏。嗣黄龙南禅师。得宝觉法道者。曰草堂惟清死心悟新太史黄山谷吴中立等(普灯)。

　　徽宗

　　讳佶。神宗第十子。初封端王。年十九即帝位。在位二十五年。六月十日为天宁节。时当承平日久。苏杭置造作局。朱勉父子致花石纲。营良岳万岁山。民间一花一石。亦以供御为名。而胁之受赂满所欲方免。蔡京为太师。内侍童贯领枢密。受辽国燕人李嗣良而同归。言辽可取。适女真来聘。约夹攻辽。金既灭辽复侵宋。帝乃禅位太子。尊帝曰太上皇。为金师拥之北去。降封天水郡王。终于五国城(续宋通鉴)　建中靖国(一)崇宁(五)大观(四)政和(七)重和(一)宣和(七)。
　　　　辛巳　建中靖国元年　　大辽乾统元年　天祚立　　西夏

　　辽天祚立。讳延禧。道宗之孙。秦主元吉之子。自称天祚皇帝。淫纵失道。卒至于亡国(辽志)。

　　女真

　　杨割太师是岁死子阿骨打嗣。
　　续灯录　秋八月十五日汴京法云寺佛国禅师。名惟白。集禅派宗师机缘。为续灯录三十卷进呈。帝亲为制序以赐之。其文曰。昔释迦如来之出世也受然灯佛记。生净梵王家。分手指乎天地。而其机也已露。游门观于老死。而幻缘也顿寂。及乎唱道鸡园腾芳鹫岭。无边刹境遂现于一毫之端。大千经卷毕出于微尘之表。西被竺土。东流震旦。编叶而书。则一时圣教。虽传于庆喜。拈花而笑。则正法眼藏。独付于饮光。自达磨西来实为初祖。其传四七二三而至于曹溪。于是双林之道逾光。一滴之流愈广。自南岳青原而下分为五宗。各擅门风。应机酬对虽建立不同。而会归则一莫不箭锋相拄鞭影齐施。接物利生启悟多矣。源派广迤。枝叶扶疏。而临济云门二宗遂独盛于天下。朕膺天宝命。绍国大统。恭惟艺祖辟度门于绵寓。太宗阐秘义于敷天。章圣传灯于景德。永昭广灯于天圣。皆宏畅真风协助神化。以成无为之治者也。于皇神考尤向空宗。元丰三年。诏于大相国寺创二大禅刹。辟慧林于东序。建智海于西庑。壬戌之岁。以越国大长公主及集庆军节度观察留后附马都尉张敦礼之请复建法云禅寺于国之南。于是祖席光辉。丛林鼎盛。天下袭方袍慕禅悦者云集于上都矣。今敦礼。以其寺住持僧佛国禅师惟白探最上乘了第一义。屡入中禁三登高座。宣扬妙旨良惬至怀。昔能仁说法华经。放眉间白毫相。光照东方万八千世界。而弥勒发问。文殊决疑。以谓日月灯明佛本光瑞如此。持是经者妙光法师。得其证者普明如来。今续灯之名。盖灯灯相续光光相入义有在于是矣。噫圆证觉海本含裹于十方。生灭空沤遂沉沦于三有。因明立所由尘发智。识妄相仍转入诸趣。良可悲也。若回光内照发真归元则是录也。直指性宗。单传心印。可得于眉睫。可荐于言前。举手而擎妙喜世界。弹指而现庄严楼阁神。通妙用真不可思议者也。嘉于有众。缔此胜缘。俱离迷津。偕之觉路。斯朕之志也。
　　汴京法云禅寺佛国禅师。名惟白。生静江府冉氏。嗣圆通秀禅师。秀嗣天衣怀。怀嗣雪窦显禅师(普灯)。
　　　　壬午　崇宁元年　　大辽天祚皇帝乾统二年　　女真　阿骨打初年　　西夏

　　宋赦书一件应天下。旧来有名德僧为众师法未曾谥名者。仰所属勘会闻奏。谥给师号。诏天下军州创崇宁寺。又改额曰天宁寺。至高宗改报恩寺光孝。追崇严荐(南渡中兴小历)。
　　　　癸未　崇宁二年　　大辽　乾统三年　　女真　二年　　西夏

　　宋夏四月。敕谥杭州天竺寺慈云大师遵式号法宝大师。南屏法师梵臻谥实相法师。未兴军终南山澄照律师谥法慧大师(南屏谥碑)。
　　　　甲申　崇宁三年　　大辽　乾统四年　　女真　阿骨打三年　　西夏

　　漏泽园　宋春二月。诏天下州县置漏泽园。殡客死无归之士(东都帝纪)。
　　御赞佛牙　宋夏五月五日。帝迎三朝(太宗真宗仁宗)御赞释迦佛牙于大相国寺。入禁中供养。帝展敬。次舍利隔水晶匣出如雨点。帝赞以偈曰。大士释迦文。虚空等一尘。有求皆赴感。无刹不分身。玉莹千轮在。金刚百炼新。我今恭敬礼。普愿济群伦(翻译名义五十二篇)。
　　蕲州五祖山禅师。名法演。夏六月二十五日升堂辞众入寂。师生绵州邓氏。嗣白云端和尚。端嗣杨岐会。会嗣慈明圆禅师。临济下九世也。嗣师之法者。佛果勤(圜悟也)佛鉴勤佛眼远。世呼曰三佛。远之嗣曰黄龙牧庵忠等。忠之嗣普庵菩萨印肃等(普灯录)。
　　龙门三自省　佛眼远禅师居龙门日作之也。一曰是身寿命如驹过隙。何暇闲情妄为杂事。既隆释种。须绍门风谛审先宗。是何标格。二曰。道业未办去圣时遥。善友师教诚不可舍。自生勉励念报佛恩。惟已自知大心莫退。三曰。报缘虚幻岂可强为。人世几何随家丰俭。苦乐逆顺道在其中。动静寒温自愧自悔(缁林宝训)。
　　　　乙酉　崇宁四年　　大辽　乾统五年　　女真　阿骨打四年　　西夏

　　宋秋八月铸九鼎成作乐名曰大晟(东都事略帝纪)。
　　　　丙戌　崇宁五年　　大辽　乾统六年　　女真五年　　西夏
　　　　丁亥　大观元年　　大辽　乾统七年　　女真六年　　西夏

　　宋诏左街十方净因禅院禅师道楷住天宁寺。开封尹李孝寿奏赐紫衣号定照禅师。楷谢恩罢。上表辞谢。不敢窃冒宠荣。帝再遣孝寿赍玺书谕意。楷确然不回。帝怒收楷付岳。有司问。长老有疾乎有疾免罪。楷曰。生平不曾妄语。岂敢侥幸称疾。遂受罚著缝掖编管淄州。次年放逐。便庵于芙蓉湖上。学者益亲。帝赐所居额曰华严禅寺。师生沂州崔氏。初游京师籍名术台寺。试华严经。得度得法投子山青禅师嗣之。重和元年五月十四日入寂。邓州丹霞子淳等嗣之。淳有二弟子。曰清了(即真歇也)曰正觉(即天童宏智也)。高宗绍兴二十七年九月二十日。宏智出辞明越郡侯。十月十日还寺。十一日手书请育主大慧杲禅师主后事。掷笔而逝。齿发道具舍利流缀。葬全身于东谷(师隰州人碑记)。
　　　　戊子　大观二年　　大辽　乾统八年　　女真七年　　西夏

　　宋蔡京进太师。童贯加武康熙河等路宣抚。内侍建节始此。五月加贯检校司空易镇泰宁。贯由此恃功选置将吏。不复关朝廷矣(宋鉴)浙西湖州有邵宗益者。剖蚌中有珠现阿罗汉像。偏袒右肩矫首左顾衣纹毕具。僧俗惊喜奉之以归城南慈感天台教寺。寺临苕溪。建炎间宪使杨应诚与客传玩。不觉越槛跃入溪中。后溪涸沙明索而获之。建阁藏焉(韵语阳秋)。
　　饭僧嚫金练塘居士洪庆善持江东使节。夜宿池州梅山。愚丘宗禅师迎之相与夜话。洪问。以饭僧见于何经其旨安在。宗曰。四十二章经有云。饭凡人百不如饭一善人。乃至饭千亿三世诸佛不如饭一无住无作无证之者。其无修证则是正念独脱。能饭斯人则功超诸佛。然前辈知此旨者多矣。洪曰。其为谁乎。宗曰。且以近说如秦少游藤州贬所自作挽章。有谁为饭黄缁之句。东坡既闻秦讣。以书送银五两。嘱范元长为秦饭僧。及东坡北归至毗陵以疾不起。太学生裒钱。于东京慧林饭僧。苏黄门撰东坡墓志首载之。洪曰。嚫金有据乎。宗曰。公岂不见毛诗小雅鹿鸣燕群臣嘉宾也。既饮食之。又实币帛筐篚。以将其厚意。盖饮食不足以尽敬。而加赠遗以致殷勤也。于是为诵丁晋公斋僧疏曰。佛垂遍智。道育群生。凡欲救于倾危。必预形于景贶。谓白衣干禄叨家宰之重权。丹陛宣恩忝先皇之优渥。补仲山之衮曲尽巧心。和傅说之羹难调众口。尝于安寝忽梦清容。妙训泠泠俾尘心而早悟。贡仪隐隐恨凡目以那知。盖智永周身事乖远害。至祸临而莫测成灾。及以非常黜向西京。感圣恩而宽宥。窜于南裔当忠宪以甘心。咎实自贻。孽非他作。念一家之散地望万里以何归。既为负国之臣。永绝经邦之术。程由湘土。道假灵山。正当烦恼之身。忽接清凉之众。方知富贵难保始终。直饶鼎食之荣。岂若盂羹之美。特形归命恭发精诚。虔施白金充修净供。饭苾刍之高德。答懒瓒之深慈。冀保此行乞无他恙。伏愿天回南眷。泽赐下临。免置边夷。白日便同于鬼趣。赐归中夏黄泉再感于天恩。虔罄丹诚永紧法力。洪曰。向读名臣传。只见补仲山衮知傅说羹一联而已。今获全闻。其精祷若此(感山云卧纪谈)　衡岳寺高僧名明瓒。性懒而食残。时曰懒残李泌异而往谒之。拨火出芋。以其半啖必曰。领取十年宰相。
　　　　己丑　大观三年　　大辽　乾统九年　　女真八年　　西夏

　　宋十二月二十七日。四明法智下二世杭州慈辩法师从谏自元丰元祐至大观住上竺二十四年。退居处州寿圣入寂。嗣法弟子十人。西浙择卿齐璧其传最盛(教行录)。
　　　　庚寅　大观四年　　大辽　乾统十年　　女真九年　　西夏

　　宋六月。以张商英入相。时久旱。是夕大雨。御书商霖二大字赐商英。次年四月罢。宣和四年薨。号无尽居士。寓荆南日。道学自居。少见推许。圜悟舣舟谒之。剧谈华严旨要。圜悟曰。华严现量境界。理事全真。初无假法。所以即一而万。了万为一。一复一。万复万。浩然莫穷。心佛众生三无差别。卷舒自在。无碍圆融。此虽极则终是无风匝匝之波。无尽于是不觉促拓。圜悟遂问曰。到此与祖师西来意为同为别。公曰同矣。圜悟曰。且得没交涉。公色为之愠。圜悟曰。不见云门道。山河大地无丝毫过患。犹是转句。直得不见一色。始是半提更须知有向上全提时节。彼德山临济岂非全提乎。公乃首肯。翌旦复举事法界理法界。至理事无碍法界。圜悟又问。此可说禅乎公曰正好说禅也。圜悟笑曰不然。正是法界量里在。盖法界量未灭。若到事事无碍法界法界量灭。始好说禅。如何是佛干屎橛。如何是佛麻三斤。是故真净偈曰。事事无碍如意自在。手把猪头口诵净戒。趁出淫坊未还酒债。十字街头解开布袋。无尽公曰。美哉之论岂易得闻乎。罗湖赞曰。夫圜悟融通宗教若此。故使达者心悦而诚服。非宗说俱通安能尔耶(莹仲温罗湖录)。
　　圜悟　西川成都府昭觉寺禅师。名克勤。彭州骆氏子。世宗儒。儿时日记千言。游妙寂寺见佛书有感。遂出家。依师自省祝发。从文照法师通讲说。又从敏行授楞严。出蜀首谒玉泉皓。次依金銮信大沩喆黄龙晦堂心东林总。皆称美之。晦堂曰。他日临济一派属子矣。最后到蕲州。谒演禅师于五祖山。尽领其奥旨。至是崇宁中还乡里。成都帅翰林郭公知章。请开法六祖寺更昭觉。政和初谢事复出峡南游。时无尽居士张公商英寓荆南。师谒之谈华严。无尽公信敬拜礼之。留住碧岩。复徙道林。枢密邓公子常奏赐紫服师号。诏住建康蒋山。敕补汴京天宁万寿寺。帝召见褒宠甚渥。建炎初又迁镇江金山。适高宗驾幸扬州。诏入对赐号圜悟禅师。迁江西云居。久之还领昭觉。绍兴五年(高宗年号)八月己酉示微恙。趺坐书偈别众投笔而逝。火化舌齿不坏。舍利五色无数。塔于昭觉寺之侧。谥真觉禅师。嗣五祖山演禅师。演嗣白云端。端嗣杨岐会。会嗣慈明圆禅师。临济派也(普灯录)。
　　　　辛卯　政和元年　　大辽　天庆元年　　女真阿骨打十年　　西夏
　　　　壬辰　政和二年　　大辽　天庆二年　　女真阿骨打十一年　　西夏

　　宋太师楚国公蔡京喜食鹑。预笼蓄而烹之。尝梦鹑数千诉于前。其一致词曰。食君禀中粟。充君箸下肉。一羹数百命。生死犹转毂。看君寿千春。祸福相倚伏。京甚畏焉　宋秋九月。改官名太宰少宰。曰左右仆射。
　　　　癸巳　政和三年春三月王安石进封舒王　　大辽　天庆三年　　女真阿骨打十二年　　西夏

　　宋东都妙慧尼寺住持净智大师慧光。生成都范氏。其著书号唐鉴。乃其叔父也。是年帝自禁中以法衣施诸禅长老。光亦预焉。因命资次说法。而光受当其末。升座问答罢顾视大众曰。若论说禅说道。则诸大禅师已说了也。教山僧到这里说个甚么即得。岂不见先德道千种言万般解。只要教君长不昧。然虽如是毕竟如何。遂以法衣覆顶。良久云。衲帔蒙头万事休。此时山僧都不会便下座。于时缁素听者万计。靡不叹服。所以韩舍人子苍铭光之塔称其多闻善辩焉。塔创于豫章西山圣相之原(云卧纪谈)。
　　宋四月。西蜀嘉州奏。风折大树枯株有僧在定。髭发蒙密指爪缠身。帝令送至京师。秋八月迎入禁中。译经院三藏大师金总持。鸣金磬出其定。僧曰。我东林远法师之弟慧持也。西游峨嵋。因入定于此。远公无恙否。三藏曰。远公东晋人。去世已七百年。僧遂不语。三藏徐启。今欲何归。僧曰陈留县。即复入定。乃用其言葬陈留。帝令绘其像颁天下。御制赞三首曰。七百年前老古锥。定中消息许谁知。争如只履西归去。生死徒劳未作皮。藏山于泽亦藏身。天下无藏道可亲。为语庄周休拟议。树中不是负趍人。有情身不是无情。此彼人人定里身。会得菩提本无树。不须辛苦问卢能(普灯录二十二卷。慧持见东晋义熙八年)。
</div>
    <div class="pagination">
<a href="释氏稽古略_page36.html">上一页</a><span>...</span><a href="释氏稽古略_page32.html">32</a><a href="释氏稽古略_page33.html">33</a><a href="释氏稽古略_page34.html">34</a><a href="释氏稽古略_page35.html">35</a><a href="释氏稽古略_page36.html">36</a><span class="current-page">37</span><a href="释氏稽古略_page38.html">38</a><a href="释氏稽古略_page39.html">39</a><a href="释氏稽古略_page40.html">40</a><a href="释氏稽古略_page41.html">41</a><a href="释氏稽古略_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
