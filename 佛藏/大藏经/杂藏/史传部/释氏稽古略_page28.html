<!DOCTYPE html>
<html>
 <head>
  <meta charset="utf-8"/>
  <title>
   释氏稽古略 - 第 28 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释氏稽古略 - 第 28 页/共 41 页
  </h1>
  <div class="content">
   炎。穆宗第五子。初封颖王。先是文宗太子永薨无子。立敬宗子陈王成美为皇太子。及文宗崩。中尉仇士良等矫诏废太子。立颖王为皇太弟即位。在位六年。寿三十二　会昌(六)。
　　辛酉会昌元年六月。以衡山道士刘玄静为光禄大夫。充崇玄馆学士。六祖下五世圭峰宗密禅师入寂(传灯录)。
　　云岩　潭州云岩禅师。名昙晟。钟陵建昌王氏。少出家于石门。参百丈海禅师二十年。因缘不契。后造药山。山曰。百丈说甚么法。师曰。一日上堂大众立定。以柱杖一时趁散。复召大众众回首。丈曰是甚么。山曰今日因子得见海兄。师于言下顿悟。便礼拜。至是会昌元年十月二十六日。唤主事令备斋。来日有上座发去。至二十七夜入寂。荼毗得舍利一千余粒。瘗于石室。敕谥无住大师。塔曰净胜。师嗣药山俨禅师。接弟子洞山价。曹洞宗本于师也(传灯录)。
　　九座山　癸亥会昌三年。正觉大师。讳智广。兴化军仙游人。宪宗元和二年示生。初参盐官安国师及鄂州无等禅师有省。遂南归止泉州。常持铁钵以一白犬自随。至是武宗将废教。乃遁岩谷。宣宗复教复出南山。懿宗咸通六年柢此九山之所。逢巨蟒欲来吞师。师锡先飞撑拄蟒口。师入蟒口趺坐。逮师出定蟒化为石矣。既而雷雨涌沙成院基址。由是山之神移山八维。院居其中成九座焉师僖宗乾符三年示寂。昭宗乾宁二年。敕谥正觉大师。
　　甲子会昌四年三月。诏以道士赵归真为左右街道门教授先生。帝锐意求仙。归真乘宠。每排释氏。帝然之。复请与释氏辩论。有旨追僧道于麟德殿谈论。法师知玄登论座。辩捷精壮。道流不能屈。玄因奏曰。王者本礼乐一宪度。吐纳服食盖山林匹夫独擅之事。愿陛下不足留神。帝色不平。侍臣讽玄。赋诗以自释。玄立进五篇。有鹤背倾危龙背滑君王且住一千年之句。帝知其刺(唐书旧史)。
　　乙丑五年。赵归真荐举邓元超。偕刘玄靖等愈排释氏。五月敕并省天下佛寺选汰僧人。福州龟洋智真禅师慧忠作十偈。今出其三篇。明月分形处处新白衣宁坠解空人。谁言在俗妨修道。金粟(维摩居士)曾为长者身。忍仙林下坐禅时。曾被歌王割截肢。况我圣朝无此事。只令休道亦何悲。形容虽变道常存。混俗心源亦不昏。试读善财巡礼偈。当年岂例是沙门。忠扬州柳氏子嗣草堂义。义嗣抚州曹山耽章禅师本寂寂嗣洞山价(传灯)。
　　丙寅会昌六年。帝饵方士金丹疽发背。旬日不能言。三月崩。宣宗即位。夏四月辛未朔宣宗始听政。

　　宣宗

　　忱。宪宗第十三子。封光王。为人严重寡言。宫中咸以为不慧。武宗不豫。中尉马元贽立之为皇太叔即帝位。在位十三年。寿五十岁。复佛之教。以右常侍李景让为浙西观察使。初景让母郑氏性严明。早寡家贫居洛阳。诸子皆幼。母自教之。一日宅后古墙因雨溃。陷得钱盈船。奴婢喜走告母。母往焚香祝之曰。吾闻无劳而获身之灾也。天必以先君余庆矜其贫而赐之。则愿诸孤他日学问有成乃其志也。此钱不敢取。遽命掩而筑之。三子景让景温景庄皆举进士及第。景让宦达发已班白小有过。不免母之捶楚也(唐书李景让传)　太中(十三)。
　　丁卯大中元年闰二月诏曰。会昌季年并省寺宇。虽云异方之教有资为理之源。中国之人久行其道。厘革过当事体乖谬。其灵山圣境应会昌五年所废寺宇。诸宿旧僧可仍旧修复住持。有司毋得禁止(唐书旧史)。
　　画弥陀佛　是年太子少傅白居易薨。年七十五。赠尚书左仆射。白与弟行简敏中友爱。所居洛阳履道里。疏沼种树架石楼。香山凿八节滩。号醉吟先生。又自称香山居士。与胡景等九人宴集。皆高年不仕人。慕之绘为九老图。既卒以其所居第施为佛寺。少傅尝画阿弥陀佛像礼事之。自为之记。略曰。我本师释迦如来说言。西方有世界号极乐。以无八苦四恶道故也。其国号净土。以无三毒五浊业故也。其佛号阿弥陀。以寿无量愿无量功德相好光明无量故也。谛观此娑婆世界。众生无贤愚无贵贱无幼艾。有起心归佛者举手合掌必向西方。有怖厄苦恼。开口发声必先念阿弥陀。又范金合土刻石绣纹。乃至印水聚沙。童子戏者莫不率以阿弥陀佛为上首。不知其然而然由是而观。是彼如来有大誓愿于此众生。众生有大因缘于彼国土明矣。不然南北东方过现未来佛多矣。何独如是哉。唐中大夫太子少傅白居易。当衰暮之岁。中风痹之疾。乃舍俸钱三十万。命工画西方世界一部。阿弥陀佛坐中央。观音势至二大士侍左右。人天瞻仰功德成就。弟子居易稽首跪于佛前。愿此功德回施众生。众生有如我老者如我病者。愿离苦得乐断恶修善。不越南部便睹西方。青莲上品随愿往生。现在未来常得亲近。欲重宣此义而说赞曰。极乐世界清净土。无诸恶道及众苦。愿如我身老病者。同生无量寿佛所(乐天文集)。
　　戊辰二年。观察使裴休守宣城。常与名缁讲道。门人谓公曰。敢问三界之言未立。人不知修行。不见因果。介景福者不为之少。洎斯教也行乎中国。愚人畏罪损其恶。贤人望福增其善。增之不已则至今当尽善矣。损之不已至今当无恶矣。何昏迷暴虐无减于秦汉之前。福慧聪明不增于魏晋之后归之者。殊途辐凑立之者万法云兴。宜使吾人尽升觉路。不宜蚩蚩庶类。由古至今若斯之迷也。由之之用庸非溺乎。公笑谓之曰。大明肇启法不斋备。圣人继出代天为工。结网画卦文质滋改。一圣立一法生。天道人事显若符契。夫燧人氏之未有火也。则天无火星。人无火食。龟无火兆。物无火灾必矣。少昊氏之未理金也。则天无金星。人无金用。龟无金兆。物无金灾必矣。及圣人攻木出火锻石取金。于是乎精芒主宰腾变上下。则知世法时事随圣人也。考精神之源。穷性命之表。作大方便护于群生。群生受之而不知。盖犹天道运行物以生茂。皆谓自己孰知其然也。于是问者廓然自得佛味。及诏许立寺。而宣城士民相鼓以万。请先立之于宣郛。遂复新兴寺焉。休乃礼迎黄檗希运禅师至郡。寓开元寺朝夕受法(传灯录)。
　　己巳三年。湖南观察使裴休谒潭州华林觉禅师。问有侍者否。师曰。有一两个。使云。在甚么处。觉乃唤大空小空。二虎自庵后而至。使惊惧焉。觉潭州人。嗣马祖一禅师(传灯录)。
　　黄檗　洪州(江西隆兴也扬州之域)黄檗山禅师。名希运。闽人也。幼于福州黄檗山出家。受具游京师。往江西参百丈海禅师。契悟心要。相国裴休镇宛陵建大禅苑。请师说法。还以黄檗名其寺。休既契心。集师所说法语类之成帙。题曰黄檗心要。入大藏流行。至是大中四年八月师入灭敕谥断际禅师。塔曰广慈。师嗣百丈海海嗣马祖道一禅师(传灯录)。
　　辛未大中五年正月。诏京兆大荐福寺弘辩禅师入内。帝问。禅宗何有南北之名。师奏曰。禅门本无南北。自诸祖至弘忍大师有二弟子。一慧能受衣法居岭南。一神秀在北扬化。得法虽一而开导发悟有顿渐之异。故曰南顿北渐。非禅宗有南北之号也。帝曰。何名戒定慧。对曰。防非止恶名戒。六根涉境心不随缘名定。心境俱空照览无惑名慧。帝曰。何名方便。对曰。隐实覆相权巧之门也。被接中下曲施诱进。谓之方便。设为上根。言舍方便但说无上道者。斯亦方便之谈。以至祖师玄言忘功绝谓。亦无出方便之迹。帝曰。何为佛心。对曰。佛者西天之语。唐言觉。谓人有智慧觉照为佛心。心者佛之别名。有百千异号。体唯其一。如陛下日应万机。即是陛下佛心。帝曰。有人念佛如何。对曰。如来出世随根器而说。为上根者开最上乘顿悟至理。中下根者未能顿晓。是以佛开观门令念佛生于极乐。帝曰。有持经咒求佛如何。对曰。如来种种说法皆为一乘。如百千众流莫不朝宗于海。如是差别诸缘皆归萨婆若海。帝曰。祖师既传心印。金刚经云。无所得法如何。对曰。佛之一化实无一法与人。但示各各自性同一法藏。当时然灯如来但印释迦本法而无所得。方契然灯本意。帝曰。禅师既会祖意。还礼佛看经否。对曰。沙门礼佛诵经。盖是住持常法有四种焉。依佛戒修身。参寻知识。渐修梵行。履践如来所行之迹。帝曰。何为顿见。何为渐修。对曰。顿明自性与佛无二。然有无始染习故假渐修对治。令顺性起用。如人吃饭非一口便饱。是日便对漏下七刻。帝悦赐号圆智禅师。继有诏旨增修天下祖塔。应未经赐谥者所在以闻。太常考行颁赐(旧唐书)。弘辩京兆人也。嗣章敬寺怀晖禅师。晖泉州人。姓谢氏。宪宗元和十三年入寂。谥大觉禅师。嗣马祖(传灯录)。
　　壬申大中六年。诏复江州庐山东林寺。刺史崔黯为碑。诏加谥远法师辩觉二字(庐山记)。
　　沩仰宗　潭州沩山禅师。名灵祐。福州长溪人。姓赵氏。年十五出家。依本郡建善寺法常律师剃发受具于杭州龙兴寺。究大小乘教。二十三游江西。参百丈海禅师悟明心法。有司马头陀者。自湖南来。言于百丈曰。沩山一千五百人善知识所居之地也。师于百丈会中应命而往。营构梵宇。值武宗毁教。裹头隐于民。大中初。观察使裴休请师复至所居。连帅李景让奏额曰同庆寺。禅会特盛缁侣辐辏。师敷扬宗教凡四十余年。达其道者不可胜数。入室弟子四十一人。至是大中七年正月九日。盥漱趺坐怡然而逝。寿八十三。腊六十四。塔于本山。敕谥大圆禅师。塔曰清净。相国郑愚为碑。师嗣百丈海禅师。海嗣马祖一禅师(传灯录)。
　　仰山属江西袁州路(扬州之域)。禅师名慧寂。韶州怀化人。姓叶氏。年九岁于广州和安寺投通禅师出家。十四披剃未登具。即游方初谒耽源。耽忠国师侍者应真也。已悟玄旨。耽源曰。国师当时传得圆相。九十七个。乃六代祖师所留也。授与老僧记之曰。吾灭后三十年。南方有一沙弥到来。大兴此教。次第传授无令断绝。今适子来当以付之无令断绝。师既领玄旨。后参沩山遂升堂奥。师卧次梦入天宫弥勒内院居第二座。有一尊者白槌云。今当第二座说法。师起白槌曰。摩诃衍法离四句绝百非。谛听谛听众皆散去。一日忽有梵僧从空而至。师问曰。近离甚么。曰西天。曰几时离彼。梵曰今早。师曰太迟生。曰游山玩水。师曰。神通游戏则不无阇黎。梵曰特来东土礼文殊。却遇小释迦。遂出梵书贝多叶数十与师。作礼乘空而去。自此号师小释迦焉。梁贞明二年丙子岁。师再迁东平。说偈曰。年满七十七。无常在今日。日轮正当午。两手抱屈膝。言讫以两手抱膝而终。阅明年嗣法弟子南塔光涌禅师迁灵骨归仰山。塔于集云峰下。敕谥智通禅师妙光之塔。师嗣沩山祐禅师。法道盛化。人皆宗之曰沩仰宗　寂初住王莽山。僖宗乾符六年。山神请曰。东南有大仰山。福地也。师乃迁焉。
　　甲戌大中八年。终南山初有一僧结庵习定。一日有猴窃其伽黎衣。披而宴坐。随有群猴皆习定坐。有脱去者今有五猕猴塔。至是宣宗御制赞曰。嗟汝猕猴能入定。心猿不动几千春。罢攀红树三冬果。休弄碧潭孤月轮。双眼已随青嶂合。两眉犹对百花颦。自从坐脱终南(山名永兴军今京兆)后。悟了浮生多少人(林间录)。
　　受戒给牒　丙子大中十年。敕法师辩章为三教首座。初令僧尼受戒给牒(唐书旧史)。
　　戊寅十二年冬十月。司空门下侍郎同平章事令(平声)狐绹拟李远杭州刺史。帝曰。吾闻远诗长日唯消一局棋安能理人。绹曰。诗人托此为高兴耳。未必实然。帝曰。且令往试观之(唐书本传)。
　　三世同居　万敬孺庐州人。三世同居丧亲庐墓。刺指血书佛经。郡守改其所居里。曰成孝乡广孝聚。至是大中十二年有司申闻帝。敕旌表其家(唐书)。
　　藤萝尊者　温州瑞安本寂禅院僧无绎。因武宗会昌沙汰隐于东北谷。结庵禅定。阅十年藤萝缠绕。俨然不动。人号之藤萝尊者。后人立嗣至今奉祀之(出永宁编)。
　　己卯大中十三年八月帝崩。宣宗性明察沉断。用法无私。从谏如流。重惜官赏。恭谨节俭惠爱民物故。大中之政讫于唐亡。人思咏之谓之小太宗(唐书本纪)。

　　懿宗

　　讳漼。宣宗长子。始封郓王。在位十四年。寿三十一岁。咸通(十四)。
　　庚辰咸通元年。
　　普化　镇州普化和尚。不知何许人也。事盘山密受真诀。唯振一铎佯狂街市或居冢间。至是咸通元年振铎凌空隐隐而逝。莫测其由。师嗣盘山积禅师。积嗣马祖(传灯录)。
　　壬午咸通三年二月。杭州大慈山寰中禅师入灭。寿八十三。敕谥性空禅师。师蒲阪人。姓卢氏。嗣百丈海禅师。夏四月敕两街四寺。各置戒坛。剃度僧流二七日(唐书旧史)。
　　水忏　匡宗大德。讳知玄。姓陈氏。咸通四年制署号悟达国师。总教门事。十二年五月。帝幸安国寺。赐师沉香装饰宝座。高二丈余珍丽绝甚。僖宗中和二年。驾幸蜀避黄巢至成都。遣御史郭遵。赍玺书召师赴行在。次年师自成都行宫。辞还九陇山。一珠隆起于左股楚甚。是曰人面疮。遇异僧引水洗疮。知为晁错袁盎冤对也。今之水忏三卷者缘起于师也。师亦自知时谢。右胁安然而逝。师三学洞贯名盖一时。世称陈菩萨(唐书旧史)。
　　德山　朗州德山禅师。名宣鉴。简州人。姓周氏。丱岁出家。依年受具。精究律藏于性空寺。通贯诸经旨趣。常讲金刚般若。时谓之周金刚。不信南方宗禅之道。乃曰。出家儿千劫学佛威仪。万劫学佛细行。不得成佛。南方魔子敢言。直指人心见性成佛。我当搂其窟穴灭其种类以报佛恩。遂檐青龙疏钞出蜀至澧阳。路上买油糍点心。婆子指其檐曰这个是甚么。师曰。青龙疏钞。婆曰讲何经。师曰。金刚经。婆曰我有一问。若道得我当供上座油糍。若道不得不与油糍。婆乃问曰。经中道过去心不可得。未来心不可得。现在心不可得。未审上座点那个心。师无语乃不得油糍而去。遂之澧州龙潭寺。至法堂曰。久向龙潭及乎到来。潭又不见。龙又不现。潭隐身曰。子亲到龙潭。师无语求栖止焉。一夕侍立。潭曰更深何不下去。师便出却回。曰外面黑潭点纸烛度与师拟接。潭即吹灭之。师当下大悟便礼拜。潭曰子见个甚么。师曰。从今向去更不疑天下老和尚舌头也。来日将所携疏钞。于法堂前焚之。举火曰。穷诸玄辩若一毫置于太虚。竭世枢机。似一滴投诸巨壑。辞去抵沩山。复还住澧阳三十年。属武宗废教。隐于独浮山之石室。宣宗大中初。武陵刺史薛廷望再葺德山精舍。号古德禅院。请师住持不肯下山。廷望设诡计。以茶盐诬师致之入州。礼敬坚请。然后居之以阐玄化。至是咸通六年十二月三日谓众曰。扪空追响劳汝心神。梦觉觉非竟有何事。言讫安坐而化。敕谥见性禅师。嗣龙潭崇信禅师(传灯录)　武陵唐为朗州今常德路荆域。
　　临济宗　镇州真定路也。临济禅师。名义玄。生曹州南华刑氏。自幼剃落。初到黄檗。时睦州陈尊宿为首座。问师在此几时。师曰。在此三年。州指其问佛法的的大意。檗便打。三度问三度打。师乃辞睦州曰。自恨障缘不领深旨。今且辞去。州曰须辞和尚。睦州语檗曰。问话上座若来辞方便接伊。已后为一株阴凉大树覆荫天下人去在。师辞檗。檗曰往高安参大愚去。师至高安。愚曰。甚处来。师曰黄檗。愚曰。黄檗有何言句。师曰某甲三度问佛法的的大意。三度被打。不知有过无过。愚曰。黄檗与么老婆心切。师于言下大悟。乃曰。元来黄檗佛法无多子。愚搊住曰。这尿床鬼子。适来道有过无过。如今却道佛法无多子。尔见个甚么道理。速道速道。师于大愚肋下筑三拳。愚拓开曰。汝师黄檗。非干我事。却回黄檗。檗曰来来去去有甚了期。师曰。只为老婆心切。便人事了侍立。檗曰。大愚有何言句。师举前话。檗曰。大愚老汉饶舌。待来痛与一顿。师曰。说甚待来即今便打。遂掌黄檗。檗曰。这风颠汉来这里捋虎须。师便喝。檗云。侍者引之参堂去。师后住镇州临济。学侣云集。乃曰。大凡演畅宗乘。一句中须具三玄门。一玄门须具三要。有权有实有照有用。汝等诸人作么生会。后居大名府兴化寺东堂。至是咸通八年四月十日说偈曰。沿流不止问如何。真照无边说似他。离相离名人不禀。吹毛用了急须磨。端坐而逝。塔全身于府西北隅。敕谥慧照禅师。塔曰澄灵。嗣黄檗运。运嗣百丈海。缁林尊仰曰临济宗(传灯录)。
　　戊子咸通九年。诏康承训讨庞勋等于徐州。承训奏乞沙陀三部落使朱耶赤心帅其众以自随。败勋于徐州。勋死。帝嘉朱耶赤心之功。置大同军于云州。以赤心为节度使。赐姓李名国昌。国昌子克用。克用子存勖后唐庄宗也。初太宗贞观间破西突厥(音屈)。置十三州都督府。未尝有沙陀府也。有处身处密诸部。又其小者也。朱耶者处身别部之号也。至宪宗时始有朱耶尽忠及子执宜见于中国。自号沙陀。以朱耶为姓。盖沙陀大碛也。自处身以来。世居此碛。号沙陀突厥至尽忠孙。赐姓李氏。李氏复大。而夷狄遂以沙陀为贵种(克用灭黄巢功第一)。
　　曹洞宗　江西瑞州洞山禅师。名良价。为越州会稽俞氏。幼岁出家。从师念般若心经。至无眼耳鼻舌身意处。忽以手扪面问其师曰。某甲有眼耳鼻舌等。何故言无。其师骇异曰。吾非汝师。指其往五泄山礼默禅师披剃。年二十一诣嵩山具戒。游方首谒南泉。次参沩山。沩山指之曰。此去丰陵攸县石室相连。有云岩道人。若能拨草瞻风必为子之所重。由是径造云岩便问。无情说法甚么人得闻。岩曰无情得闻。师曰。和尚闻否。岩曰我若闻汝即不闻吾说法也。师曰。某甲为甚么不闻。岩竖起拂子曰还闻么。师曰。不闻。岩曰我说法汝尚不闻。岂况无情说法乎。师曰。无情说法该何典教。岩曰岂不见。弥陀经云水鸟树林悉皆念佛念法。师于此有省。乃述偈曰。也大奇也大奇。无情说法不思议。若将耳听终难会。眼处闻时方得知。辞去。宣宗大中末年。于新丰山接诲学侣。盛化豫章高安之洞山。权开五位。善接三根。大阐一音。广弘万品。横抽宝剑剪诸见之稠林。妙叶弘通截万端之穿凿。又得曹山深明的旨妙唱嘉猷道合君臣偏正回互。由是洞上玄风播于天下。故诸方宗匠咸共推尊之曰曹洞宗。至是咸通十年二月入寂。寿六十三。腊四十二。敕谥悟本禅师。塔曰慧觉(传灯)。
　　江西抚州路曹山禅师。名本寂。生泉州莆田黄氏。少业儒。年十九岁往福州灵石出家。二十五登戒谒洞山。山问。阇梨名甚么。师曰本寂。山曰。那个聻。师曰不名本寂。山深器之。自此入室。盘桓数载乃辞去。山遂密授洞上宗旨。直趋曹溪礼六祖塔回吉水。众向师名请开法。师志慕六祖。遂名山曰曹。寻值贼乱乃之宜黄。有信士王若一。舍何王观请师住持。师更何王为荷玉。由是法席大兴。学者云萃。洞山之宗至师为盛。昭宗天复元年六月十五日谓众白。曹山明日辰时行脚去。及时焚香宴坐而化寿六十二。腊三十七。葬全身于山之西阿。敕谥元证禅师。塔曰福圆。寂嗣洞山良价禅师。价嗣云岩晟。晟嗣药山俨。俨嗣石头迁。迁嗣青原思。思嗣六祖大鉴禅师(传灯录)。
　　庚寅咸通十一年十一月帝诞节。召两街大德僧人入内讲道。帝悦赐昙显等十人紫衣。赐永兴军终南山道宣律师号澄照律师(本传)。
　　相国裴公　至是咸通庚寅薨。寿七十四岁。执弟子礼事黄檗运禅师。悟明心要。公讳休。字公美。河东孟州间喜人。儿时与兄弟偕隐。昼讲经夜著书。有馈鹿者。休不食曰。蔬食犹不足。今一啖肉。后何以继。擢进士第。累迁职任刺洪州日。入龙兴寺观画壁曰。容仪可观。高僧何在。众无对者。公曰。此间有禅僧否。属运禅师于岭南黄檗山舍众。来大安精舍混迹洒扫。人莫之识。或曰有一禅者。公延之至。理前语问之。运朗声曰。裴休。公曰诺。运曰。在甚么处。公豁然契会。遂迎之入府。朝夕问道公移镇宛陵(宣州也)请运与俱。公于宣宗时执政。
　　云居　禅师。名道膺。幽州玉田人。姓王氏。童丱出家于涿州延寿寺。二十五岁成大僧。其师令习声闻篇聚。非其好弃之。游方至翠微。闻洞山法席遂造焉。契悟宗旨。结庵三峰经旬不赴堂。价禅师觇之。每有天人送食。洞山谓之曰。我将谓汝是个人犹作这个见解。高声呼曰膺庵主。师应诺。山曰。不思善不思恶是甚么。师有省回庵宴坐。天神寻之不见三日乃绝。山勉师随方接人。遂乃焚其庵。去海昏登欧阜庐山西北崦冠世之绝境也。就树缚屋而居号云居。衲子亦追求而集。散处山间树下。久成苫架。至是咸通十三年遂成法席。学侣至一千五百众。唱洞山之道居三十年。道遍天下。南昌王钟傅师尊之。师于昭宗天复元年十二月二十八日为众开最后方便。叙出世始末。次年正月三日端坐而逝。敕谥弘觉禅师。塔曰圆寂(传灯录)。
　　帝于宫中日斋万僧。御制赞呗(唐书旧史)。
　　癸巳咸通十四年三月。诏迎凤翔法门寺佛骨。以四月八日至京。帝御安福门楼迎拜。引入内道场三日供养。送京城诸寺。七月帝崩。太子即位。明年四月诏送佛骨归于凤翔。都人耆耋辞饯。皆呜咽流涕(旧唐书)。

　　僖宗

　　儇。懿宗第五子。初封晋王。懿宗不豫。立为皇太子。在位十五年。寿二十七　乾符(六)广明(一)中和(四)光启(三)文德(一)。
　　甲午乾符元年(六)。
　　时东昌路濮(音卜)州人王仙芝。始聚众数千人起于长垣。二年黄巢亦聚众千余人应王仙芝。巢少时与仙芝皆以贩私盐为事。巢善骑射喜任侠粗涉书传。屡举进士不第。遂为盗与仙芝攻剽州县横行山东。民之困于重敛也争归之。数月之间众至数万。乾符五年。招讨使曾元裕大破王仙芝于黄梅追斩仙芝。黄巢方攻毫州。仙芝余党尚让者帅其余众归巢。推巢为主。号冲天大将军。称王霸元年署官属陷福建。乾符六年冬巢来襄阳。十一月山南东道节度使与江西招讨使曹全晸(时正切)合兵。屯荆门以拒之。战败北至江陵俘斩其什七八。巢与尚让收余众渡江东走。巢势复振。转掠饶信池宣歙杭等十五州。众至二十万。广明元年十一月巢陷东都(洛阳也)。十二月壬午巢兵攻潼关。关上兵皆溃。中官田令孜奉帝自金光门出。惟福穆泽寿四王及妃嫔数人从行。百官皆莫之知。巢入长安。帝幸兴元乃入蜀。庚寅巢杀唐宗室在长安者。壬辰巢即皇帝位。国号大齐。称金统元年。中和二年。巢所署同州防御使朱温屡请巢益兵以捍河中。不报。温见巢兵势日蹙知其将亡。亲将胡真谢瞳劝温归国。九月温杀其监军严实举州降。诸道行营都统王铎承制以温为同华节度使。未几赐名全忠。河中留后王重荣行营都监杨复光东面宣慰使王徽诸道行营都统王铎议讨贼。复光曰。雁门李仆射(克用也)骁勇有强兵召之来贼不足平也。时王铎在河中。乃以墨敕召李克用。十一月克用将沙陀(始见懿宗感通九年)万七千人趣河中。中和三年三月。克用进军渭桥与巢军战于渭南。贼兵大败奔走。四月克用自光泰门入京师。巢力战不胜焚宫室遁去。克用时年二十八岁。破巢复长安功第一。诏以克用为河东节度使。中和四年春二月巢走围陈州。李克用率汴徐[六/衣]之军以救之。五月巢引兵东北趣汴州。克用追及巢于中牟奋击大破之。巢将尚让帅其众降克用。克用追至冤句(巢居之邑)粮尽乃还汴州营于城外。朱全忠固请入城馆于上原驿。全忠置酒克用乘酒语颇侵之。全忠不平发兵围驿而攻之。克用缒城得出。六月武宁将李师悦等追巢至瑕丘败之。巢众殆尽走至狼虎谷巢甥林言斩巢兄弟妻子首以降。巢始起于乾符二年至中和四年七月灭(唐书)。
　　睦州(今淅西道建德路也)陈尊宿。名道明。江南陈氏之后也。幼出家本州开元寺。持戒精严学通三藏。游方契旨于黄檗。延充首座。众请住观音院。常有百余众经数十载。诸方归慕咸以尊宿称。后归开元房居。织蒲鞋以养母。故有陈蒲鞋号天使至问师。三门俱开从那门入。师唤尚书使应诺。师曰。从信门入。师看经。次陈操尚书问和尚看甚么经。师曰金刚经。尚书曰六朝翻译此当第几。师举起经曰。一切有为法。如梦幻泡影。至是乾符四年召门人曰。此处缘息吾当逝矣。乃跏趺而逝。郡人以香薪焚之。舍利如雨。收灵骨塑像于寺。寿九十八。腊七十六。嗣黄檗运禅师。运嗣百丈海禅师(传灯录)。
　　己亥乾符六年　庚子广明元年　辛丑中和元年。
　　澧州洛浦山禅师名元安。凤翔麟游人丱岁。出家。具戒持律通经论。是年参临济玄禅师充侍者。后往夹山卓庵。昭宗光化元年八月诫门人曰。出家之法长物不留。况其他哉。切须在念。时光迅速大道深玄。苟或因循曷由体悟。至十二月一日安坐而寂。嗣夹山会禅师(传灯)。
　　夹山　澧州夹山禅师。名善会广。州廖氏子。幼岁出家。依年受戒。听习经论。该练三学。出住润州(浙西道镇江路扬州之域)鹤林。因道吾指之。见船子诚禅师。于华亭契悟心要。恭禀遗命遁世忘机。懿宗咸通年间。栖迟丰州。学侣云集。相从卜居于夹山。遂成院宇。至是中和元年十一月七日入寂。葬本山。谥传明大师。嗣船子诚禅师(传灯)。
　　壬寅中和二年。钟传据江西(唐书)。
　　癸卯中和三年。李克用复京师。
　　拓跋思恭以兵赴国难。黄巢之乱也。朝廷命思恭权夏绥节度使赐姓李(见宋仁宗宝元元年)。
　　甲辰中和四年黄巢既灭。秋七月李克用至晋阳遣使奉表。极言朱全忠妒功嫉能终为国患。凡八上表请诛讨之。帝谓方事之殷姑存大体。诏奖谕克用且解之。于时浙东饥疫明州普贤忏院幼璋禅师收瘗台温明三郡饿殍遗骸数千。时人呼师曰增悲菩萨(高僧传)。
　　乙巳光启元年二月。帝还至京师改元。中官田令孜愈纵威权。河中节度使王重荣累表数令孜罪恶。重荣启李克用引兵赴之。十二月克用进逼京城。田令孜夜奉帝自开远门出幸凤翔。光启二年春正月田令孜请帝幸兴元。帝不从。是夜令孜引兵入宫劫帝幸宝鸡。宰相朝臣皆不知。及发宝鸡留杨晟(时正切)守散关(兴元路之口也)乘舆才入散关。邠宁节度使朱玫已围宝鸡。嗣襄王熅肃宗玄孙也。有疾从上不及留遵涂驿。为玫所得与之俱还凤翔。三月车驾至兴元。朱玫逼百官奉襄王熅权监军国事。长安百官太子太师斐璩等劝进于襄王熅监即皇帝位。改元建贞。遥尊帝为太上元皇帝。观军容使杨复恭传檄关中称。得朱玫首者以静难节度使赏之。玫将王行瑜擒玫斩之。襄王奔河中。王重荣诈为迎奉执熅杀之。诏以行瑜为静难军节度使(唐书本纪)。
　　灵云　禅师。名志勤。福州长溪人嗣长庆安。安嗣百丈海。勤在沩山。时见桃花悟道。后返福州居灵云(传灯录)。
　　钱镠(吴越王也)是年讨董昌有功授杭州刺史。
　　岩头　鄂州岩头禅师。名全奯。泉州柯氏子。少礼青原谊公落发。禀戒于长安宝寿寺。习经论诸部。忧游禅苑。后参德山契旨住岩头。值武宗汰教乃于湖边隐作渡子。后庵于洞庭卧龙山。徒侣臻辐。至是光启三年四月八日入寂。门人为焚之获舍利四十九粒。起塔供养。敕谥清岩禅师嗣德山鉴。鉴嗣龙潭信(传灯录)。
　　石霜　潭州石霜山禅师。名庆诸。江西吉州新滏陈氏。依洪井西山绍銮禅师落发。诣洛下习毗尼教。抵沩山充米头。一日沩山拾一粒米谓师曰。莫轻这一粒。百千粒从这一粒生。师曰。百千粒从这一粒生。未审这一粒从甚处生。沩山呵呵大笑便归方丈。至晚上堂曰米里有虫。诸人好看。后参道吾智禅师。密契心要。后因避世混俗于长沙刘阳陶家坊。人莫识者。因僧举洞山解制上堂。秋初夏末兄弟东去西去。直须向万里无寸草处去。师曰。出门便是草。洞山闻之乃云。此是一千五百人善知识语。师因此声名驰露。帝闻师道誉赐紫衣。辞不受。至是光启三年入寂。葬院之西北隅。敕谥普会大师。嗣道吾宗智智嗣药山俨。俨嗣石头迁。迁嗣青原思(传灯录)。
　　戊申文德元年二月。帝自凤翔归京。三月不豫。壬寅大渐。皇弟吉王保长而贤。群臣属望。十军观军容使杨复恭请立其弟寿王杰为皇太弟。癸卯帝崩。遗制太弟杰。更名敏。即皇帝位　王建据有西川。

　　昭宗

　　懿宗第七子。初封寿王。名杰。更名敏。龙纪元年改名晔。在位十六年。寿三十八　龙纪(一)大顺(二)景福(二)乾宁(四)光化(三)天复(四)。
　　己酉龙纪元年十一月。帝改名晔。帝将祀圜丘。中尉枢密皆[袖-由+癸](睽桂反)衫侍从故事也。僖宗之世已具襕笏。至是又令有司制法服。孔纬及谏官皆以为不可。帝出御礼谕之曰。卿等所论至当事有从权。勿以小瑕遂妨大礼。于是宦官始服剑佩侍祠。
　　庚戌大顺元年　辛亥大顺二年。杨行密据扬州。
　　杭州千顷山禅师。名楚南。福州张氏子。得旨于黄檗。初抵姑苏报恩寺。精修禅定二十余年。足不逾阈。寻住钱塘支硎山慈云。虽应缘无倦。常住禅定。或逾月或浃旬。僖宗光启年间。刺史钱镠请师下山供养。僖宗闻其道化就赐紫衣。僖宗文德元年五月入寂。寿七十六。塔于院之西隅。师著破邪论行于世。嗣黄檗运禅师。至是大顺二年。宣州孙儒寇钱塘发塔睹师。全身爪发俱长。拜谢修塔而去(传灯录)。
　　壬子景福元年八月。以杨行密为淮南节度使。宣明历寖差。太子少詹事边冈造新历成。十二月帝命之曰景福景玄历。
　　癸丑二年以渝州刺史柳玭为泸州刺史。柳氏自公绰以来。世以孝悌礼法为士大夫。所宗玭为御史大夫。上欲以为相。宦官恶之故久谪于外。玭尝诫其子弟曰。凡门地高可畏不可恃也。立身行己。一事有失则得罪重于他人。死无以见先人于地下。此其所以可畏也。门高则骄心易生。族盛则为人所嫉。懿行实才人未之信。小有玭颣众皆指之。此其所以不可恃也。故膏梁子弟学宜加勤行宜加励。仅得比他人耳玭(玉病)颣(丝节)。
　　王朝据福州称留后。王镕帅镇定称赵王。刘仁恭是时为幽州卢龙节度使称燕王。
　　甲寅乾宁元年。沙门贯休(婺州人也)入蜀。以诗谒王曰。一瓶一钵垂垂老。万水万山特特来。蜀王待以殊礼加以官资。禅月大师号亦其赐也。至后唐庄宗同光三年入寂。高僧齐巳蜀人也。幼捐俗依沩山祐禅师。时慧寂禅师(仰山也)住豫章观音院。巳总辖庶务。有粥疏曰。粥名良药。佛所赞扬。义冠三檀。功标十利。更祈英哲。各遂愿心。既备清晨。永资白业。其后居西山金鼓示寂。塔存焉。龙盘乃其书堂也(云外纪谈)。
　　乙卯乾宁二年。次年马殷据湖南杭州。钱镠兼镇东西两浙。李茂贞犯京师。帝幸华州。茂贞入长安。宫室市肆燔烧俱尽。
　　丙辰三年正月九峰玄禅师戒其徒曰。无虚度光阴。无虚消信施。既已出家唯道是履名大丈夫。云已寂然入定。至三月二十日而入灭。
　　丁巳乾宁四年闽帅王朝薨弟审知嗣据其地。
　　赵州　禅师。名从谂。曹州郝乡人也。姓郝氏。童稚于本州扈通院从师披剃。未纳戒抵池阳参南泉愿禅师。泉器之。一日问泉曰。如何是道。泉曰平常心是道。师曰。还可趣向也无。泉曰拟向即乖。师曰。不拟争知是道。泉曰道不属知不属不知。知是妄觉。不知是无记。若真达不疑之道。犹如太虚廓然荡豁。岂可强是非耶。师于言下悟理。乃往嵩岳琉璃坛纳戒。仍返南泉。久之众请住赵州(隶真定路)观音院。一曰东院道化甚盛。作十二时歌。偈颂机缘语录流行于世。新到师问曰。曾到此间么。僧曰未曾到。师曰。吃茶去。又问僧曰。曾到此间么。僧曰曾到。师曰。吃茶去。院主问曰。为甚么曾到也吃茶去。未曾到也吃茶去。师召院主。主应诺。师曰。吃茶去。时真定帅王镕称赵王。庐王节度使刘仁恭称燕王。二王争相重敬。至是乾宁四年十一月二日卧右胁而寂。寿一百二十岁。敕谥真际大师。嗣南泉愿。愿嗣马祖(传灯)。
　　戊午光化元年赦李茂贞。八月车驾自华州还京师。
　　己未光化二年。华岳禅师玄伟编次德宗贞元以来禅宗机缘。为圣胄集。
　　杭州无着禅师。名文喜。嘉兴朱氏。年七岁依本邑常乐寺国清出家剃染。习律听教。属武宗汰教反服韬晦。宣宗初再度于盐官齐峰寺。往五台礼文殊。遇一老翁牵牛而行。邀师入寺。翁纵牛引师升堂。翁踞床指绣墩命坐。翁曰。近自何来。师曰南方。翁曰。南方佛法如何住持。师曰。末法比丘少奉戒律。翁曰。多少众。师曰或三百或五百师。却问此间佛法如何。住持翁曰。龙蛇混杂。凡圣同居。师曰。多少众。翁曰前三三后三三。翁呼童子均提致茶。又进酥酪。翁拈起玻璃盏问曰。南方还有这个否。师曰无。翁曰。寻常将甚么吃茶。师无对辞别。翁令童子相送。师问童子前三三后三三是多少。童召大德师应诺。童曰是多少。师曰。此为何处。童曰此金刚窟般若寺也。师凄然悟彼翁者文殊也。即稽首童子愿乞一言为别。童说偈曰。面上无嗔供养具。口里无嗔吐妙香。心里无嗔是珍宝。无垢无染是真常。言讫均提与寺俱隐。懿宗咸通三年师至洪州(龙兴)观音。参仰山寂禅师。顿悟心法。后回浙西住龙泉寺(杭州)。钱王奉赐紫衣署无着禅师。至是光化三年十月三日。告众曰。三界心尽。即是涅槃。言讫跏趺而逝。寿八十岁。塔于鹫峰灵隐之西坞。哀帝天祐二年叛兵发师塔。肉身不坏爪发俱长。钱王谬闻之。遣裨将邵志重加封瘗。宋宁宗嘉定十三年迁葬净慈山智觉寿禅师塔左。师嗣仰山寂。寂嗣沩山祐禅师(五灯会元)。
　　庚申光化三年初。崔胤与上密谋尽诛宦官。流枢密使宋道弼景务修等皆赐自尽。宦官益惧。中尉刘季述王仲先枢密使王彦范薛齐偓等阴谋废立。帝猎苑中夜归。季述扶帝与后同辇。嫔御侍者才十余人。适少阳院锁其门。季述矫诏令太子裕监国寻使即皇帝位。以帝为太上皇。季述遣其养子希度诣朱全忠许以唐社稷输之。天平节度副使李振劝全忠诛季述。全忠乃囚希度遣振如京师。崔胤密遣人说神策指挥。使孙德昭诛季述等。时十二月也。
　　辛酉大复元年正月朔。王仲尼入朝。孙德昭擒斩之。崔胤迎帝御长乐门楼。帅百官称贺。周承晦擒刘季述王彦范继至。方诘责已为乱挺所毙。薛齐偓赴井死。出而斩之灭四人之族。时朱全忠李茂贞各有挟天子令诸侯之意。全忠欲帝幸洛阳。茂贞欲帝幸凤翔。朱全忠至河中表请车驾幸东都。十一月中尉韩全诲逼帝幸凤翔。遂火其宫城。
　　壬戌天复二年十一月。朱全忠进攻凤翔钱镠进爵越王。
　　癸亥天复三年春正月。李茂贞请帝诛韩全诲等。与朱全忠和。遣使囊全诲等首以示全忠。甲子车驾出凤翔幸全忠营。己巳入长安。
　　甲子天祐元年　春正月朱全忠请帝迁都洛阳。壬戌车驾发长安。甲子至华州。朱全忠屡章促发遂至洛阳。改元天祐。朱全忠遣李振至洛阳。与蒋玄晖等。八月弑帝立辉王为皇太子。柩前即位。时年十三岁。哀帝也　钱镠加封吴王。

　　哀帝

　　柷。昭宗第九子。在位四年。禅于梁。梁封帝为济阴王。迁于曹州。戊辰年鸩杀济阴王于曹州。追谥曰唐哀皇帝。号景宗　一云。朱全忠弑昭宗立哀帝。逾四年使刘霸鸩哀帝。葬温陵。立少帝濮王紃。一名继。昭宗子也。年号天寿。朱全忠又鸩之。议以天祐四年禅位于梁云。本纪不载濮王一年事　紃(松伦反)天祐(四)。
　　乙丑天祐二年淮南杨行密薨。子渥嗣位。
　　丙寅三年南平钟傅薨。子匡时立。寻为秦虏。荆南节度高季昌据荆南。闽王会雪峰玄沙二禅师问曰。将何为道作何修行见性成佛。雪峰曰。宜先忏悔涤除障垢。所以获心见性。一切业障海。皆从妄想生。若欲忏悔者端坐念实相。愿大王识取实相。自然成佛(本传)。丁卯天祐四年三月。帝逊于梁王。梁受禅改元开平元年。
　　右唐二十一主合二百八十八年禅于梁。

　　五代


　　梁
  </div>
  <div class="pagination">
   <a href="释氏稽古略_page27.html">
    上一页
   </a>
   <span>
    ...
   </span>
   <a href="释氏稽古略_page23.html">
    23
   </a>
   <a href="释氏稽古略_page24.html">
    24
   </a>
   <a href="释氏稽古略_page25.html">
    25
   </a>
   <a href="释氏稽古略_page26.html">
    26
   </a>
   <a href="释氏稽古略_page27.html">
    27
   </a>
   <span class="current-page">
    28
   </span>
   <a href="释氏稽古略_page29.html">
    29
   </a>
   <a href="释氏稽古略_page30.html">
    30
   </a>
   <a href="释氏稽古略_page31.html">
    31
   </a>
   <a href="释氏稽古略_page32.html">
    32
   </a>
   <a href="释氏稽古略_page33.html">
    33
   </a>
   <span>
    ...
   </span>
   <a href="释氏稽古略_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
