<!DOCTYPE html>
<html>
 <head>
  <meta charset="utf-8"/>
  <title>
   佛祖历代通载 - 第 14 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖历代通载 - 第 14 页/共 26 页
  </h1>
  <div class="content">
   论曰。昔司马文正公。讥元魏崔浩昧于择术。若傅令者。不善择术尤可数也。方天意大启唐祚。而太宗以大权圣人示现出世。为千载道德盛明之主。岂易遇哉。有文中子者。身任百世师儒。出河汾间。凡太宗一时宰辅。若凌烟阁上诸公。皆北面称师。受王佐之道。当是时使傅令稍知向方。预出王氏之门。则其施设纵非公台之任。亦不失为名卿才大夫。徒以卜史占候下技。位貌既卑无以自逞。乃以夙昔私憾。谤黩大教。规窃声誉。及太宗登位。天下文明诸公雍容庙堂。论道经邦制礼作乐。虽尧舜之运。亡以加也。此时奕之学素荒而伎且索矣。抱惭自废于家。其无聊而毙也可知矣。妙哉李君内德论。熟览之盖天下精识谠论也。其通命一篇。以儒所谓命释所谓业。原始要终合而通之。尤为警绝。惜辞多未能具载云。
　　是岁夏四月。太子建成秦王世民。怨隙已成将兴内难。而又边境屡优军国务殷。傅奕妄生毁佛。乞行废教之请复云云未决。及法琳等诸僧著论辨之。合李黄门内德论。同进之于朝。帝由是悟奕等誉道毁佛为协私。大臣不获已。遂兼汰二教而施行焉。五月辛巳。诏曰。
　　(五)　释迦阐教清净为先。远尘离垢除去贪欲。所以弘宣胜业修植善根。开导愚迷津梁庶品。是以敷演经教检括学徒。调忏身心舍诸染著。衣服饮食咸资四辈。自大觉迁谢道法流行。末代陵迟渐以亏损。乃有猥残之侣规自尊高。游堕之民苟辟徭役。妄为剃落托号出家。嗜欲无厌营求不已。致有出入闾里周旋阛阓。驱策畜产聚积货财。耕织为生沽贩为业。事同偏户迹等齐人。进违戒律之文。退无礼典之训。或有躬行劫掠身自穿窬。造作奸讹交通豪猾。每罹宪网自蹈重刑。渎玷真如亏损妙法。譬夫稂莠有秽嘉苗。类若淤泥混乎清水。又伽蓝之地本曰净居。栖心之所理尚幽清。近代以来多立寺舍。不求间旷之地。唯趋諠杂之方。缮彩崎岖甍宇殊错。拓舛隐慝诱纳奸邪。或有接延廛邸邻近屠沽。尘埃满室腥膻盈路。徒长轻薄之心。有亏崇敬之义。且老氏垂化本实冲虚。养志无为违情外物。全真守一是谓玄门。驱驰世务尤乖宗旨。朕应期御宇兴隆教法。志思利益情在护持。欲使玉石区分薰莸有辨。长存妙道永固福田。正本澄源宜从沙汰。诸僧尼道士女冠。有精勤练行守戒律者。并令就大寺观居止。供给衣食不令乏短。其不能精进无行业。弗堪供养者。并令罢道各还桑梓。所司明为条式务依教法。违制之坐悉宜停断。京城留寺三所观二所。其余天下诸州各留一所。余悉毁之。六月四日。秦王以府兵平内难。高祖以秦王为皇太子。付以军国政事是月癸亥大赦天下。停前沙汰二教诏。甲子高祖逊于位。称太上皇。太子即位于东宫。是为太宗。
　　(六　丁亥)　太宗文皇帝世民改贞观(高祖次子。厥性仁贤。轻财重义。隋末起义兵。高祖谓之曰。破家亡躯由汝。化家为国亦由汝焉。肇兴唐室。皆太宗之功也。武德九年太子建成齐王元吉死。八月受禅即位。制体作乐选贤任良。与公卿大臣论议政事。吞蝗以整年谷之凶。其睿德如此。用魏征李靖房玄龄杜如晦等诸贤为相。慰迟敬德刘文靖为将。在位二十三年)。
　　(七)　帝对群臣太息曰。今大乱之后。其难治乎。魏征对曰。大乱之治譬饥人之易食。帝曰。古不云乎。善人为邦百年而后胜残去杀。征曰。此不为圣哲之论。圣哲之治其应如响。盖不其难。仆射封德彝曰。不然。三代之浇诡日滋。秦任法律汉杂霸道。皆欲治而不能。非能治而不欲。征书生好虚论徒乱国家不足听。征曰。五帝三王不易民而教。行帝道而帝。行王道而王。顾所行何如耳。黄帝战蚩尤。七十而战胜其乱。因致无为。九黎害德。颛顼征之。既克而治。桀为乱。汤放之。纣无道。武伐之。汤武身及太平。若人渐浇诡不复扑。今当为鬼为魅。尚安得而化之哉。德彝不能对。然复以为不可。帝雅以征对为然。他日帝尝召傅奕。赐之食而谓曰。佛道微妙圣迹可师。且报应显然屡有征验。汝独不悟其理何也。奕曰。佛是西方桀黠欺谜夷狄。及流入中国。尊尚其教皆邪僻纤人。摸写庄老玄言饰其妖妄。无补于国家。有害于百姓。帝恶其言不答。自是终身不齿。
　　(己丑)　○放宫女三千。
　　(八)　七月蝗害稼。帝在苑中掇蝗而言曰。民以谷为命。而汝害之。是害吾民也。百姓有过在予一人。汝而有灵。当食朕身无害吾民。将吞之。左右恐致疾遽求代。帝曰。所贵移灾朕躬。何疾之避。遂吞之。由是终帝世蝗不为害。冬十二月癸酉。诏曰。有隋失道九服沸腾。朕亲总见戎致兹明罚。其有桀犬婴此汤罗。衔须义愤终乎握节。各狥所奉咸有可嘉。日往月来逝川斯远。切恐九泉之下向沦鼎镬。八难之间永缠冰炭。愀然疚怀无忘兴寝。所以树立福田济其营魄。可于建义以来交兵之处为义士凶徒殒身戎阵者各建寺刹招延胜侣。望法鼓所振。变灾火于青莲。清梵所闻。易苦海于甘露。所司量定处所。并立寺名支配僧徒。及修院宇。具于事条以闻。称朕矜哀之意。仍命虞世南李伯乐褚遂良颜师古岑文本许敬宗朱子奢等。为碑铭以纪功业(已上见旧史)。
　　(庚寅)　○禁笞背法。
　　十月天下断狱。死罪二十有九人。东南薄海。西极于岭。北穷玄塞。户不夜闭。旅不赍粮。取给于路。米斗三钱。天下大治。蛮夷君长衣冠带刀宿卫。帝喜谓群臣曰。此魏征劝朕仁义之效也。惜不令封德彝见之。因追念初平天下时。手诛千余人不及享太平。即以御服施诸寺。命僧礼忏荐擢焉。
　　(辛卯)　诏僧尼拜父母。
　　(壬辰)　○纵死囚四百还家。
　　(九　癸巳)　七年。三藏法师玄奘。游天竺求法。达于王舍城。奘生洛州偃师陈氏。隋季出家具戒。博贯经籍。每慨前代译经多所讹略。志游西土访求异本以参订焉。以三年冬抗表辞帝。制不许。即私遁自原州出玉关抵高昌。高昌王麴文泰奉奘行资。护送达于罽宾。从僧伽论师决俱舍因明。大毗婆沙等论。至大林国。从婆罗门学中论及异道典籍。时婆罗门七百余岁。至仆底国。从伏光法师学对法宗显理门等论。至那伽罗国。从月胄论师学众事分毗婆沙。至禄勒那国从阇那屈多三藏学经部毗婆沙及萨婆多部辨真等论。至麴阇国从毗邪犀那三藏学二毗婆沙。王有胜兵十万雄冠西域。奘与胡商八十许人渡殑伽河。彼俗以人祀天。奘与诸商被执。以奘风度特异。将戮以祭。俄大风作尘沙涨天昼日晦暝。彼众震惧。以奘为圣人。遂释之。至中天竺。遇大乘居士。为奘开瑜伽师地。即入王舍城。彼预闻奘至。具礼郊迎之。安置那兰陀寺。寺七宝所成。僧以万数。奘见上方戒贤论师。时春秋一百有六。道德为西土宗师。号正法藏。国主以十城租赋奉之。奘启以求法意。贤咨嗟流涕曰。吾顷疾病且死。忽梦文殊大士谓吾曰。汝未应厌世。后三年震旦有大沙门。从女受道。自尔已来今三稔矣。于是慰喜交集。有同宿契焉。奘见王。王给象车从者三十辈。日供上馔。馔有龙脑香乳苏蜜及大人米。米香闻百步。然国产不多。唯君长与后。及主法上德与焉。奘寓其国。从正法藏穷探大乘秘奥。日益智证云。
　　(十　乙未)　九年十月法师玄琬卒于延兴寺。遗表陈。圣帝明王赏罚三宝不滥痛愍。沙门犯法不应与民同科。乞付所属以僧律治之。并上安养论三德论各一卷。帝嘉纳。有诏伤悼。遣皇太子临吊。敕有司给葬具。唐敕葬沙门由琬而始。
　　(十一)　十一月。诏曰。三乘结辙济度为先。八正归依慈悲为主。流智慧之海膏泽群生。剪烦恼之林津梁品物。任真体道理叶至仁。妙果胜因事符积善。朕钦若金轮恭膺宝命。至德之训无远不思。大圣之规无幽不察。欲使人免盖缠。家臻仁寿。比缘丧乱僧徒减少。华台宝塔窥户无人。绀发青莲栉风沐雨。眷言凋毁良用怃然。其天下诸州有寺之处宜度僧尼。数以三千为限。其州有大小地有华夷。当处所度多少有司详定务取德业精明。其往因减省还俗。及私度白衣之徒。若行业可称通在取限。必无人可取。亦任其开数。比闻多有僧徒溺于流俗。或假托鬼神妄传妖怪。或谬称医巫左道求利。或灼钻肤体骇俗惊愚。或造诣官曹嘱致赃贿。凡此等类大亏圣教。朕情在护持。必无宽贷。自今宜令所司依附六律。
　　(十二　丙申)　参以金科明为条制。十年皇太子问张士衡曰。事佛营福其应如何。对曰事佛在清净仁恕。如贪惏骄虐。虽倾财事之无损于祸。且善恶必报若影赴形。圣人之言备矣。为君明。为臣忠。为子孝。则福祚永。反是则祸至矣。时太子有逆志。故士衡因对以箴之。
　　(十三　丁酉)　帝幸洛京下诏曰。老君垂范义在清虚。释迦贻则理存因果。求其教也。汲引之迹殊途。论其宗也。弘益之风各致。然大道之兴肇于遂古。源出无名之始。事高有形之外。况是国家先宗。宜居释氏之右。自今已后斋供行位至于称谓。道士女冠可在僧尼之前。庶敦返本之俗。畅于九有。贻于万叶。京邑沙门各陈极谏。有司不纳。时有沙门智实者。洛下贤僧也。丰度隽颖内外兼明。携诸宿德随驾表奏于关口。其略曰。僧某等言。年迫桑榆。始逢太平之世。貌同蒲柳。方值圣明之君。窃闻父有诤子。君有诤臣实等虽在出家。仍在臣子之列有犯无隐。敢不陈之。伏见诏书。国家本系出自柱下。宗祖之风形于前典。颁告天下无德而称。今道士在僧尼之上。奉以周旋。岂敢拒诏。寻其老君垂范治国治家。所佩服章初无改易。不立观宇不领门人。处柱下以全真。隐龙德而养性。今道士等不遵其法。所著冠服并是黄巾之徒。实非老子之裔。行三张之鬼术。弃五千之玄言。反同张陵。谩行章醮。从汉以来常以鬼道化于浮俗。妄托老君之后。即是左道之苗。若在僧尼之上。诚恐国家同流有损国化。遂以道经及汉魏诸史佛先道后之事。具陈如左。帝壮其志于教。遣宰相岑文本谕旨遣之。实固执不奉诏。帝震怒。杖实于朝堂。民其服流之岭表。而卒。年三十有八。初实得罪。有讥其不量进退者。实曰。吾固知已行之诏不可易。所以争者。欲后世知大唐有僧耳。闻者莫不叹惜。
　　(十四　戊戌)　十二年尚书虞世南卒。帝手敕魏王泰曰。虞世南与我犹一体也。拾遗补过无日暂忘。当代名臣人伦准的。吾有小失。必犯颜而诤之。今其云亡石渠东观之中。无复人矣痛惜岂可言耶。未几帝赋往代兴亡诗一篇。辄叹惜曰。钟子期死伯牙不复鼓琴。朕此诗将何所示。令褚遂良持诣世南灵帐读毕焚之。冀其神识感悟焉。明年梦世南进谠言有如平生。因下诏曰。故礼部尚书文懿公虞世南。德行纯备文为辞宗。夙夜尽心志存忠益。奄从物化忽移时序。昨因夜梦倏睹斯人。兼进谠言有若平生之日。追怀遗美良用悲悼。宜资冥福申朕思旧之情。可即其家斋五百僧造佛像一躯(出旧唐史本纪)。
　　(十五)　秋八月。诏三学秀异。于弘文殿论议。道士蔡子晃问法师惠净曰。法华称序品第一。未审序第何分。净曰。如来入定放光现瑞假远开近。为破二之鸿基。启一真之由致。此其序也。第者为居。一者为始。故曰序品第一。晃难曰。第者弟也。为弟则不宜称一。言一则不应称弟。两言矛盾。何以会通净曰。向不云。第者为居。一者为始。先生不省名义。安能难人。晃忙乱曲为之词。净乘胜剉折。遂蒙惭而退。净雅与房玄龄厚善尤为太常褚亮所敬。亮尝谓人曰。净俯视安远顾蔑生肇。真当世独步也。及天竺三藏波颇那罗译大庄严论。诏净笔授。并敕赵郡王孝恭詹事杜正伦同监护。
　　(十六　己亥)　十三年。方士秦世英谮法师惠琳著论讪毁皇宗。有旨捕琳。琳知之变服自系诣阙请谴。制旨曰。据尔论。有念观世音者临刑不伤。今详罪犯当坐大辟。赐假七日。尔可勤念之。贵临刑自免。琳奉制一无所念。至期诏问所念观音感应如何对曰。隋季失德四海沸腾。陛下廓清寰宇道洽生灵。琳自七日已来。不念观音唯念陛下。帝讶其言。遣御史韦琮问琳所以念朕之状。对曰。观音至圣垂形六道。上天下地皆为师救。陛下御临宸极万国欢心。文治至平灵鉴无外。圣与观音齐等。所以唯念陛下。且琳挺志盖弘宣释氏之法以助皇化。冀民惧报应。畏刑罚而远恶也。琳何求而敢讪谤哉。陛下察琳忠于所事。则所谓临刑自免若唯谗是信。则琳伏尸无地。琮奏其语。有旨免刑流于益州(法师著辨正论八卷。为诸死于蜀百牢关。未几秦世英被诛矣)。
　　(十七　庚子)　○定嫂叔甥舅服。
　　华严法师法顺卒。顺生杜氏。亦称杜顺。如晦族长也。长安万年人。以陈永定二年生。少为隋文帝所重。给月俸供之。有病者。师对之危坐少顷即愈。或生而聋者。顺召之与言耳即聪。或生而哑者。顺就与之悟即能言。或狂而颠者。顺使人领住向之禅定少选。彼即拜谢而去。又尝临溪随侍者惧不可济。顺率同涉。水即断流。其神迹类如此。而顺隤然初不以介意。尤邃华严宗旨。帝素敬重之。尝引入宫禁。导迎善气妃主。戚里诸贵奉之有如生佛。集华严法界观门弟子智俨尊者传其教。
　　(十八)　傅奕感报。于十四年秋卒暴而亡冥报记曰。奕初与傅仁均薛迹同司太史。仁均先死。迹昔欠仁均钱五千未偿。后梦仁均索讨。迹问先所欠钱当付与谁。仁均曰。付与泥人。又问。泥人者谁。曰傅奕也。是夕溤长命少府亦梦同焉。又多见先亡者。问佛经之虚实。彼曰。实也。曰傅奕毁法当受何报。彼曰。配越州泥人。长命入殿庭告迹。迹亦言如之。时有唐临在侧迹送钱与奕。及告其梦。不数日奕果暴亡。或为泥犁中人也。
　　(十九)　相国萧瑀字时文。梁明帝子也。九岁封新安王。国除入隋晋王妃实瑀姊。官右千牛。尝疾。不肯呼医。自信天命。叹曰。吾更余年则从此遁矣。及晋王践祚姊为后。闻其言。召责之以其不安小官。后病损拜内史侍郎。以直言事颇为炀帝憎。隋乱瑀出为河池郡守。唐高祖入关以书招之。因挈郡归。封宋公。委以枢要。帝不名。呼为萧郎。瑀家世贵胄。自武帝以来。皆奉佛清修。瑀及其孙勉精严尤甚。太宗即位屡入相。既而房杜得君事任稍分。瑀不能无少望。尝乞度为僧。帝许之。瑀寻度不能而止。事两朝凡五入相位。年七十四薨。瑀性忠鲠雅薄福贵。善属文。通儒柳顾辈皆高其才。唐史称之曰。梁萧氏兴江左实有功在民。厥终无大恶。以寖微而亡。故余祉及其后裔。自瑀逮遘。八叶宰相名德相望。与唐盛衰。世家之盛古未有也。
　　(二十　辛丑)　十五年五月戊辰。帝幸宏福寺。召大德道懿等五人赐座。谕以创寺为专一追崇穆太后。言发涕零。懿及左右皆哽咽逡巡。自制疏施绢二百疋。自称皇帝菩萨戒弟子。令回向罢。顾谓道懿等曰。顷以老子是朕先宗。故令名位在前。卿等应恨恨也。道懿曰。陛下尊祖宗降成式。懿等蒙荷国恩安闲学道。诏旨初下咸皆欢悦。讵敢有恨。帝曰。尊祖重亲有生之大本。故先老子以别亲疏之序。非不留心于佛也。自有国以来。未尝创立道观。凡有功德并归僧舍。虽往日操戈临阵。亦未始纵威滥杀。今所在战场皆立佛寺。至于太原旧第亦以奉佛。朕存心如此。卿等想未谕也。道懿等遽起趋谢。帝曰。少坐。此是朕意。不述则人不知。天时向热。寺宇未备。今所施可别造经寮令僧众宽展行道。
　　(二十一　壬寅)　十六年。三藏玄奘法师。发王舍城入只罗国国主郊迎之。已而问曰。而国有圣人出世。作小秦王破阵乐试为我言其为人。奘粗陈帝神武削平天下躬行尧舜之治。其王大惊。东向稽首曰我当朝觐与师偕行也。奘因出所撰制恶见论似之。王钦叹曰。此论一出。可谓日光既升萤火夺明矣。即以青象名马助奘驮经而还。
　　(二十二　癸卯)　○图功臣于凌烟阁。
　　八月四日。原州松昌鸿池谷忽有五石。皆青质白文。成字曰。高皇海出多子李元王八十年太平天子李世民千年太子李治书燕山人士乐大国主尚汪谭奖文仁迈千古大王五王六王七王十风毛才子七佛八菩萨及上果佛田天子文武贞观昌大圣延四方上不治示孝仙戈八为善。原州奏于朝。字初若不甚显。及群公拟定。遂粲然明著。十一月辛卯。有事于南郊。诏遣使以玉帛诣原州鸿池谷祭之曰。嗣天子讳祚继鸿业君临宇县。宿兴旰食无忘于政。道德齐礼愧于前修。天有成命表瑞征符。文字粲然历数惟永。既旌高庙之业。又锡眇身之祚。迨于皇太子治。亦降贞符。具纪李氏于石言。仰瞻宵汉空名大造。甫惟寡薄弥增寅惧。敢因大礼重荐玉帛。上谢冥灵之贶。以伸祗栗之诚。
　　(二十三　乙巳)　十九年正月丙子。法师玄奘赍经像归于京师。留守房玄龄馆于宏福寺。以表闻帝。壬辰奘如东都。二月己亥见于仪鸾殿。帝曰师去何不相报。对曰。当去时表三上。以诚愿微浅。不蒙谅许。无任慕道之至。乃辍私行。专擅之罪惟深愧惧。帝曰。师出家与俗殊隔。能委命求法惠利苍生。朕甚嘉焉固不烦为愧。但念山川阻远方俗异心。怪师能达也。对曰。奘闻乘疾风者造天地而非远驭龙舟者涉江海而不难。自陛下握乾符清四海。德笼九域仁被八区。淳风扇炎景之南。圣威震葱岭之外。所以戎夷君长。每见翔云之鸟自东来者。犹疑发于上国。敛衽而敬之。况玄奘圆顶方亲承化育者耶。既赖天威。故得往还无难。帝曰。此长者之言。朕何敢当。因广问雪岭以西印度之境玉烛和气物产风俗八王故迹七佛遗踪。并博望之所不传。班马无得而载者。奘既亲游其地。记忆无遗。随问而对。皆有条理。帝大悦曰。师所经一百余国。可尽掇其山川风俗。撰大唐西域记以遗后来。不亦美乎奘奉诏将罢。帝谓侍臣曰。昔符坚称道安为神器。举国遵敬朕观法师。词吐温雅风节贞峻。非徒不愧古人。实过之远甚。司徒长孙无忌曰。诚如明诏。道安虽高行博识。然弘法之功。固不如法师躬趋圣域讨论众妙究探宗极者矣。时车驾将问罪高丽。闻法师之还。期暂引见。及对谈论不觉日莫。帝曰。匇匇言不尽怀。欲共法师东行。省方观俗。指挥之暇。别更谈叙可乎。对曰玄奘远归。兼有病疾。不堪陪驾。帝曰。师向能孤游绝域。今此行如跬步耳。尚何辞。对曰。陛下东征六军奉卫。伐乱诛奸必有牧野之功昆阳之捷。玄奘无所裨助。虚负道路之费。且兵刃交战。佛制沙门不得观视。惟陛下矜察。帝嘉纳而止。奘因奏西域所获梵本经论凡六百五十七部。乞就嵩山少林寺为国宣释。帝曰。朕顷为穆太后创宏福寺。极为虚静。可就彼翻译。所须并与玄龄平章。奘因进曰。百姓无知见奘远归妄有窥看。不徒妨废法务。兼虑不测之患。愿得监门官以防衅隙。帝悦曰。此言可谓保身之计当为处分。及罢即别。有旨差官监护。
　　(二十四　丙午)　二十年七月辛卯。法师玄奘表上新译菩萨藏经六门陀罗尼经显杨圣教论大乘杂集论凡五部五十八卷。请帝为圣教序。降手敕曰。省书具悉雅意。法师夙标高行早出尘表。泛宝舟而登彼岸。搜妙道而辟度门。弘阐大猷荡除众罪。朕学浅心拙。在物犹迷。况佛道幽微。岂能仰赞。侧请为序。非己所闻。奘重表请曰。伏奉墨敕猥垂奖谕。祗奉纶言精守振越。玄奘行业空疏谬参缁侣幸属九瀛有截四海无虞凭皇灵以远征。恃国威而访道。穷遐冒险虽励愚诚。纂异怀荒实资朝化所获经论蒙遣翻译。见成卷轴志有铨序。伏惟陛下睿思云敷。天华景烂。理苞系表调逸咸英。跨千古以飞声。掩百王而腾实。切以神力无方。非神思不足铨其理。圣教玄远。非圣藻何以序其源。故乃冒犯威严敢希题目。宸眷冲邈不蒙矜许。抚躬累息相顾失图。奘闻。日月丽天。既分辉于户牖。江河纪地。亦流润于岩崖。云和广乐。不秘响于聋瞆。金玉奇珍。岂韬彩于愚瞽。敢缘此理重有干祈。伏乞雷雨曲垂天文俯照。配两仪而同久。与二曜而俱县。然则鹫岭微言。假神笔而弘远。鸡园奥典。托英词而宣扬。岂止区区梵众独荷恩荣。蠢蠢迷生方超尘累而已。制许之。
　　(二十五　丁未)　○作翠微宫于终南山。
　　是岁帝得秘谶云。唐三世而后女主武王代有天下。遂密召太史令李淳风访其事。对曰。臣据术推之。其兆已成。今在陛下宫中矣。逾三十年当有天下。诛唐子孙殆尽。帝曰。疑似者杀之何如。对曰。天命不可易。且真王者不死。徒使疑似之戮淫及无辜。今既在宫。已是陛下眷属。更三十年又当衰老。老则心慈。虽受终易姓。于陛下子孙或不甚损。今若戮之。即当复生少庄严毒。况又立仇则陛下子孙必无遗类。帝善其言而止。
　　(二十六　戊申)　二十二年六月。帝在玉华宫。召法师玄奘至。乃曰。朕在京苦暑。故就此宫。泉石既凉气力稍佳。然忆法师故兹相屈。涉涂当大劳也奘谢曰。四海黎庶。依陛下而生。圣躬不安。则率土煌灼。伏闻。銮舆至此御膳顺宜。凡预含灵孰不无蹈。愿陛下永保崇高。与天地无极。玄奘庸薄猥蒙齿召。衔荷而来。不觉为劳。帝以法师德业冲博仪表绝伦。欲令罢道共康庶政。因曰。昔三五帝王。靡不以六合务广万机事殷。不能遍理。故周凭十乱。舜托五臣。翼亮朝猷弼谐邦国。彼盛明之后且尔。况朕寡昧而不寄众哲哉。意欲法师脱缁服挂纁衣。升铉路以陈谋坐槐庭而论道。师意何如。对曰。玄奘微生伏奉明诏。称三五之君不能独治。寄诸贤哲共而成之。此陛下盛德含光谦让之词。在理则不尔也。何哉。使臣能至治。桀纣柏灵之君岂无臣耶。以此而言不必由也。伏惟陛下圣哲之治。一人纪纲万事咸得其绪。况抚运已来。天地休平中外宁晏。皆陛下不荒不矜不丽不侈。兢兢业虽休勿休居安思危。为善承天之所致也。余何预焉。请粗陈其梗概。陛下经纬八纮驱驾豪杰。戡定祸乱崇阐雍熙。聪明文思之德。体元合极之姿。皆天之所授。无假于人。一也。敦本弃末崇儒尚德。移浇风于季俗。反淳政于上古。赋遵薄制刑用轻典。九州四海禀识怀生。俱沐恩波咸遂安逸。此又圣心自化。无假于人。二也。至道旁通深仁远洽。东逾日域西迈昆丘。南尽炎州北穷玄塞。雕题鼻饮之俗。卉服左衽之人。靡不候风瞻雨稽颡屈膝。献琛贡宝充委夷邸。此又天威所感。无假于人。三也猃狁为患其来自久。五帝所不止。三王莫能制遂使渭河为被发之野。酆鄗为鸣镝之场。中国陵迟匈奴得逞。殷周已来不能攘弭至汉武穷兵卫霍尽力。虽收枝叶根本犹存。自是而后无闻良策。陛下御图一征斯殄倾巢倒穴无复孑遗。浣海燕然之域。尽入提封。单于弓骑之人。俱充臣妾。若言由人。则虞舜已来贤辅多矣。何因不获。故知有道斯得。无假于人。四也。高丽小蕃失礼上国。炀帝总天下之师三自征伐。攻城无伤半堞。掠卒不获一人。虚丧六军狼狈而返。陛下暂行提数万骑。摧驻跸之强阵。破辽盖之坚城。振旅凯旋俘馘三十余万。用兵御将其道不殊。隋以之亡。唐以之得。故知由主无假于人。五也。天地交泰日月光华。和气氤氲庆云纷郁。五灵见质一角呈奇。白狼白狐朱雁朱草。昭章杂沓无量亿千不可遍举。皆应德而至。无假于人。六也。明诏乃欲比喻前王寄功十乱。切为陛下不取。总复须才。今亦伊吕多矣。
　　(二十七)　玄奘庸陋何足以预之。至于守戒缁门阐扬遗法。此其诚愿。伏乞天慈终而不夺。帝大悦曰。师所陈并上玄垂祐。及宗庙之灵卿士之力。朕安能自致哉。师既欲敷扬妙道。亦不固违高志。中书令褚遂良曰。今四海廓清九域宁晏。皆陛下圣德。实如法师之言。帝笑曰。不如此。珍裘岂一狐之腋。大厦必众材共成。何有君能独济。法师欲自全雅操。故滥相光饰耳。因问比译何经。对曰。瑜伽师地论。帝曰。明何等此。对曰。此弥勒大士所造明十七地义。曰何谓十七地。奘曰。六识相应地。有寻有伺地。无寻唯伺地。无寻无伺地。三摩呬多地。有心地无心地。闻所成地思所成地。修所成地。声闻地。独觉地。菩萨地。有余依地。无余依地是为十七。及标举纲目陈列大义。帝深爱焉。遣使取论入宫凡一百卷。帝自详览睹其词义宏奥。非向所闻。谓侍臣曰。朕观法师新译经论。犹瞻天啖海莫极高深顷既军国务殷。未暇委寻。今而后知宗源杳旷。顾儒道九流犹汀滢之方溟渤耳。因敕有司拣秘书手写新译经论各九部。令宣赐九道总管展转流布。冀率土之内同禀未闻之法。
　　司徒长孙无忌。中书令褚遂良。奏曰。佛教冲玄天人莫测。言本则甚深。语门则难入。伏惟陛下至道照明辉光昱日。泽沾遐界化溢中区。拥护五乘建立三宝。致法师当叔叶而秀质。闲千载而挺生。陟重险以求经。履危涂而访道。见珍异俗具获真文。归国翻宣。若庵摩之始说。精文奥义。犹金口之新开。皆陛下圣德所感。臣等愚瞽预此见闻。苦海波澜舟航有寄。况天慈广远使布之九州。蠢蠢黔黎俱餐妙法。臣等亿劫忻逢。不胜庆幸。
　　(二十八)　六月。帝撰大唐三藏圣教序成。御庆福殿百官倍位。宣法师玄奘升殿赐座。敕弘文馆学士上官仪。以序对群臣宣读。霞焕锦舒极褒扬之美。其辞曰。盖闻。二仪有像。显覆载以含生。四时无形。潜寒暑以化物。是以窥天鉴地。庸愚皆识其端。明阴洞阳。贤哲罕穷其数。然而天地包乎阴阳而易识者。以其有象也。阴阳处乎天地而难穷者。以其无形也。故知像显可征。虽愚不惑形潜莫睹。在智犹迷。况乎佛道冲虚乘幽控寂。宏济万品典御十方。举威灵而无上。抑神力而无下。大则弥于宇宙。细则摄于毫厘。无灭无生。历万劫而不古若隐若显。运百福而长今。妙道凝玄。遵之莫知其际。法流湛寂。揖之莫测其原固知蠢蠢凡愚区区庸鄙。投其旨趣能无疑惑者哉。然则大教之兴基于西土。腾汉庭而皎梦。照东域而流慈。昔者分形分迹之时。言未驰而成化。当常现常之世。民仰德而知遵。及乎晦迹归真迁仪越世。金容掩色。不镜三千之光。丽像开图空端四八之相。于是微言广被。拯含类于三涂遗训遐宣。导群生于十地。然而真教难仰。莫能一其旨归。曲学易遵。邪正于焉纷纠。所以空有之论。或习俗而是非。大小之乘。乍沿时而隆替。有玄奘法师者。法门之领袖也。幼怀贞敏。早悟三空之心。长契神情。先包四忍之行。松风水月。未足比其清华。仙露明珠。讵能方其朗润。故以智通无累神测未形。超六尘而迥出。夐千古而无对。凝心内境。悲正法以陵迟。栖虑玄门。慨深文之讹阙。思欲分条析理广彼前闻　截伪续真开兹后学。是以翘心净土往游西域。乘危远迈仗策孤征。积雪晨飞涂闲失地。惊沙夕起空外迷天。万里山川泼烟霞而进影。百重寒暑。蹑霜露而前踪。诚重劳轻求深愿达。周游西宇十有七年。穷历异邦询求正教。双林八水味道餐风。鹿苑鹫峰瞻奇仰异。承至言于先圣。受真教于上贤。探赜妙门精穷奥义。一乘五律之道驰骤于心田。八藏三箧之文。波腾于口海爰自所历之国。总将三藏要文凡六百五十七部。译布中夏宣扬胜。业引慈云于西极。注法雨于东垂。圣教阙而复全。苍生罪而还福。湿火宅之干焰。共拔迷途朗爱水之昏波同臻彼岸。是知恶因业坠善以缘升。升坠之端唯人所记。譬夫桂生高岭。零露方得泫其华莲出绿波。飞尘不能污其叶。非莲性自洁而桂质本贞。良由所附者高则微物不能累。所凭者净则浊类不能沾。夫以卉木无知。犹资善而成善。况乎人伦有识。不缘庆而求庆。方冀兹经流施。将日月而无穷。斯福遐敷。与乾坤而永大。于是御笔亲书。缀于新经之首。法师奉表。谢曰。六爻探赜。局于生灭之场。百物正名。未涉真如之境。远惟羲册睹奥不测其神遐想轩图历选普归其美。恭惟陛下玉毫降质金轮御天。廓先王之九州。掩百千之日月。广利代之区域。纳恒沙之法界。遂使给孤精舍尽入提封。贝叶灵文咸归册府。玄奘往因振锡聊谒崛山。经途万里。怙天威如咫步。匪乘千叶。诣双树如食顷。搜扬三藏。尽龙宫之所储。研究一乘。穷鹫岭之遗旨。并已载于白马还献紫宸。寻蒙下诏敕使翻译。玄奘识乖龙树。谬忝传灯之荣。才异马鸣。深愧泻瓶之敏。所译经论纰舛尤多。遂荷天威留神制序。文超象系之表。理括众妙之门。忽以微生亲闻梵响。踊跃欢喜如闻授记。无任感荷之极。手敕答曰。朕才谢圭璋言惭博达。至于内典尤所未闻昨制序文深惭鄙拙。秽翰墨于金简。标瓦砾于珠林。忽得来书谬承褒赞。循躬省虑弥益厚颜。善不足称虚劳致谢。
　　(二十九)　时皇太子睹圣序遂撰述圣记。法师进启奉谢。帝复览新译菩萨藏经。爱其辞旨微妙。因诏皇太子撰菩萨藏经后序。其辞曰。盖闻。羲皇至赜。精粹止于龟文。轩后幽通。雅奥穷于鸟篆。考丹书而索隐。殊昧实际之源。征录错以研几。盖非常乐之道犹且事光图史。振薰风于八埏德洽生灵。激尧波于万代。伏惟陛下转轮垂拱而化渐鸡园。胜殿凝旒而神交鹫岭。总调御于徽号。匪文思之所窥。极般若于纶言。岂象系之所拟。由是教覃溟表。咸传八解之音。训浃寰中。皆践四禅之轨。遂使三千世界。尽怀生而可封百亿须弥。入提封而作镇。尼莲德水。迩帝里之沧池。舍卫庵园。接上林之茂苑。虽复法性空寂。随感必通。真乘深妙无幽不阐。所以大权御极。导法流而靡穷。能仁抚运。拂劫石而无尽。体均相具不可思议。校美前王。焉可同年而语矣。爰自开阐地限流沙。震旦未融灵文尚隐。汉皇精感。托梦想于玄宵。晋后翘诚。降修多于白马。有同蠡酌。岂达四海之涯。取譬管窥。宁穷七曜之奥。洎乎皇灵遐畅。威加铁围之表。至圣发明德被金刚之际。恒沙国土普袭衣冠开解脱门践真实路。龙宫梵说之偈。毕萃清室。猊吼贝叶之文。咸归册府。洒兹甘露普润芽茎。乘此惠云遍沾翾走岂非归依之胜业。圣政之灵感者乎。菩萨藏经者。大觉义宗之要旨也。佛修此道已证无生。菩萨受持咸登不退。六波罗蜜关键所资。四无量心根力斯备。盖彼岸之津涉。正觉之梯航者焉。贞观年中身毒归化。越热坡而颁朔跨悬渡而输琛。文轨既同道路无壅。法师玄奘振锡寻真。出自玉关长驱奈苑。于天竺力士生处。访获此经。归而奏上。降旨翻译。于是毕功。余以问安之暇。澄心妙法之宝奉述天旨微表赞扬。式命有司缀于卷末。帝自是情信日笃平章法义不辍于口。与法师相得之深。无时暂闲。凡衣服卧具频诏换易。如家人焉。
　　(三十)　八月丙申。赐奘百金磨衲并宝剃刀。奘奉表谢。略曰。忍辱之服。彩合流霞智惠之刀。铦逾切玉。谨当衣以降烦恼之魔。佩以断尘劳之网。帝自伐辽而还。气力不逮平昔有忧生之虑。既遇法师留神大教稍遂平复。因问欲植法门之益何所宜先。奘对曰。众生寝惑非惠莫启。惠芽抽植法为之资。弘法须人即度僧为最帝悦。
　　九月乙卯。诏曰。隋季失御天下分崩。四海涂炭八埏鼎沸。朕属当戡乱亲履兵锋。亟犯风霜宿于马上。顷加药饵犹未痊除。比日以来方遂平复。岂非福善之致耶。京城及天下诸州寺。各度僧五人(时天下寺三千七百余所。度僧凡一万七千余人)。
　　(三十一)　十月车驾还京师。敕有司于北阙紫微殿西南创弘法院。留奘居禁中。昼则陪御谈论夜分就院译经。
　　(三十二)　十二月。皇太子为文德皇后创大慈恩寺成。诏选京城宿望五十大德。各度侍者六人。入居新寺。是月丙辰。太子备宝车五十乘。迎诸大德。并彩亭宝刹数百具奉安新获梵夹诸经及瑞像舍利等。敕太常九部乐及长安万年音乐京城诸寺。花幡导引入寺。帝御安福门楼。执炉致敬。经像过尽始罢。皇情大悦。
　　(三十三　己酉)　二十三年四月。帝幸翠微宫。法师玄奘陪驾。每谈叙渊奥。帝必攘袂曰。与法师相值恨晚耳。未尽弘法之意。夏五月不豫。诏太尉长孙无忌中书令褚遂良入卧内。嘱曰公等忠烈著在朕心。昔汉武托霍光。刘备嘱诸葛亮。朕之后事一以委卿。太子仁孝。必须尽诚辅导永保社稷。无忌等叩头流涕。帝复执太子手曰。无忌遂良在。国家事汝无忧矣。是年崩于含风殿年五十有三。
　　(三十四)　唐史赞曰。甚矣至治之君不世出也。禹有天下传十有六王。而少康有中兴之业。汤有天下传二十八王。而其甚盛者号称三宗。武王有天下传三十六王。而成康之治与宣之功。其余无所称焉。虽诗书所载有时阙略。然三代千有七百余年。传七十余君。其卓然著见于后世者。此六七君而已。呜呼可谓难得也。唐有天下传世二十。其可称者三君。玄宗宪宗皆不克其终。盛哉太宗之烈也其除隋之乱。比迹汤武。致治之美。庶几成康。自古功德兼隆。由汉以来未之有也。至其牵于多爱。复立浮图。好大喜功勤兵于远。此中材庸主之所常为。然春秋之法常责备于贤者。是以后世君子之欲成人之美者。莫不叹息于斯焉。
　　论曰。君子谓立言之难其实非难。特为好恶所欺耳。如欧阳文忠公作太宗本纪赞。虽笔高语奇杰出诸史。至贬太宗复立浮图好大喜功勤兵于远类中材庸主所为而不取。予谓文忠责备之深。而为好恶所欺也。方贞观之世。天下昆虫草木咸被其泽。至于日月霜露所至之国。皆款关而修职直。独高丽莫离支叛逆阻命。太宗身任千载道德英雄之主。其肯坐视之。留为子孙忧。而不少假经略乎。盖其威德之盛。其势之必然。非好大喜功之谓也。昔黄帝平蚩尤。七十战而胜其乱。高宗伐鬼方。三年而后克。太宗举偏师而阴山平。临驻跸而高丽服。然黄帝高宗。经孔子而未尝少贬。文忠特以为太宗之疵。庸讵非责备之过与。以太宗盛德大业如此。犹曲贬之将恐后之君子。怀免贬之难而无意于功名也。文忠徒欲高尚其事。而不知此亦自蹈好大之失。矣至于复立浮。图乃所以和顺道德。而齐天地鬼神之心。以开济天下后世之人。为无穷之益也。文忠以为不当。则是太宗暗于取舍矣。使太宗果暗于此。则当时房杜王魏之流。亦因循户禄而暗于取舍者耶。或曰。文忠慕韩愈为人。故不得不尔。呜呼文忠何忍哉。慕人毁佛而兼弃太宗之道德。是不为好恶所欺耶。孔子立名教者也。老氏则非毁之。及孔子删礼。则曰。吾闻诸老聃云。然孔子亦以人而废言乎。亦若世情之好恶耶。况真佛也者耶。圣凡本有之体。毁之乃所以自毁之也。讵伤于真佛哉。尝闻文忠一昔梦。为勇士数辈摄至太宗之庭。太宗怒而责曰。吾文武勋烈如此。不能逃子之贬何也。文忠震惧而寤。后欲追改之。而业已进书颁行矣。遂不克改。尝慨然曰。平怀最难。此殆非偶然而云耳。

　　佛祖历代通载卷第十一



　　佛祖历代通载卷第十二

　　　　嘉兴路大中祥符禅寺住持华亭念常集
　　唐
　　(一　庚戌)　高宗治改永徽(字为善。小名雉奴。太宗第九子。年五十六崩葬乾陵。在位三十四年。一云。三十六年。或云。三十年○复以周公为先圣。孔子为先师)。
　　(辛亥)　世尊示灭一千六百年矣。
　　(二)　四祖道信大师示寂。师姓司马。世居河内。后徙蕲州。生而超异。幼慕空宗诸解脱门。宛如夙习。既绍祖位。摄心无寐胁不至席者。仅六十年。隋大业末。领众至吉州。值群盗围城。七旬不解万众惶怖。师悯之。教诵摩诃般若。既而贼众望雉堞间。若有神兵。乃相谓曰。城中必有异人。遂即引去。武德中始居破头山学徒奔凑。尝一日于黄梅道中逢一小儿。骨相秀异。师曰。汝何姓。答曰。姓即有不是常姓。师曰。是何姓。答曰。是佛性。师曰。汝无性耶。答曰。性即空故。师默识其为法器。令侍者诣其母求之出家。母以夙缘故了无难色。以至传衣付法。偈曰。华种有生性。因地华生生。大缘与信合。当生生不生。遂以学徒委之。一日告众曰。吾尝游庐山。登绝顶望破头山。见紫云如盖。下有白气横分六道汝等会否。众皆默然。忍大师曰。莫是和上他后横出一枝佛法否。师曰善。贞观末太宗向师道味欲瞻风彩。诏赴京师师上表逊谢。前后三返竟以疾辞。第四度命使者曰。如果不起即取首来。使至山谕旨。师乃引颈就刃神色怡然。使异之。回以状闻。帝弥加叹慕。就赐珍缯以遂其志。及是忽垂诫门人曰。一切诸法悉皆解脱。汝等各自护念流化未来。言讫安坐而逝。寿七十有二。塔于本山。明年四月八日。塔户无故自开。仪相如生。尔后门人不敢复闭。代宗谥大医禅师云。
　　(三　壬子)　雁塔成。太宗二十二年。上在春宫日。天阴掌疼问及左右对曰。应是太子洞玄下针处于是思报昊天追崇福业。命有司择地为母文德顺圣皇后建慈恩寺。凡十余院。一千八百九十七间。度僧三百员。敕奘三藏为上座。盛事如碑所载。至今永徽三年。帝用七宫亡者衣物财帛而建此塔于慈恩寺。其基四面各一百四十尺。仿西域制度而有五级。并象轮露盘高一百八十尺。层层中心皆葬舍利。不啻万颗。上层以石为室。南面立碑。载二圣所制三藏圣教序记。乃尚书右仆射河南公褚遂良笔也○西域之制以塔为方坟。然有四类。轮王一级。声闻四级。独觉十二级。菩萨如来十三级。各有所表也。
　　(四　癸丑)　四年禅师惠宽卒。生杨氏。父为道士。号三洞先生。姊信相生而知道。终日凝然禅寂。宽五六岁日与信相谭论。俱非世事。家世奉道宽独不喜。父诟厉使拜天尊。宽不得已跪之。铁像蹶然崩坏。举族惊异。因录每与信相所论言句。先是龙怀寺禅师昙相临终。语弟子会曰。吾报缘当生广汉绵竹峰顶杨氏家。后七年汝来见吾。言讫而逝。其后会颇忘之。一昔梦相责以负约。会惊寤遂造峰顶而扣其扉。宽曰。扣扉者谁。会遽曰。弟子会也。宽笑曰。何以知吾而称子。会曰。得师声犹昔日声也。遂相见。其父出所录每与信相谭论示之。盖大庄严等论。会即奉宽再归龙怀寺落发。由是神异日显。俗呼圣和上。其姊信相亦随出家。尝因净惠寺异僧入定。满寺红焰亘然。而人未识之。信相曰。此火聚尊者入火光三昧耳。因入其寺。入水观一室湛然。唯水不见其形。异僧钦叹以为得果。时亦号圣尼。宽十世为大僧。今十生记存焉。累朝赐谥不一。
　　(五　甲寅)　五年中天竺国摩诃菩提寺。遣僧致法师玄奘书。并献方物。其辞曰。微妙吉祥世尊金刚座侧摩诃菩提寺诸多闻众所共围绕上座惠天。致书摩诃支那国于无量经律论妙尽精微木叉阿遮利耶。敬问无量少病少恼。我惠天苾刍今造佛大神变赞颂及诸经论比量智等。今附苾刍法长将往。此无量多闻长老大德阿遮利耶。智光亦同前致问。邬波索迦日授稽首和南。今共寄白[疊*毛]一双示不空心。路远莫怪其少。愿领。彼须经论录名附来。当为抄送。木叉阿遮利耶愿知。及法长辞还。奘答长老智光书。其略曰。往年使还承正法藏大师无常。奉问摧割不能已已。呜呼苦海舟沉人天眼灭。迁夺之痛何可述欤。昔大觉潜辉。迦叶绍宗洪业。商那迁逝。鞠多阐其嘉猷。今法将归真。法师次任其事。惟愿清辞妙辨。共四海而弘流。福智庄严。与五山而永久。玄奘所将经论已翻瑜伽师地论等大小三十余部。即日大唐天子圣躬万福率土安民。以轮王之慈。敷法王之化。所出经论并蒙神笔制序。令所司抄写国内流行。爰及邻邦亦俱遵奉。虽居像季之末。而教法光荣邕邕穆穆。亦不异室罗筏逝多林之化也。伏愿照知。顷信度河失经一驮。今录名于后。有便请为附来。并有片物供养。愿垂纳受。是岁特旨度沙弥窥基为大僧。入大慈恩寺参译经正义。基姓尉迟代郡人(鄂国公敬德之侄。右金吾卫将军敬宗之子)母裴梦掌月轮吞之而孕。诞夕神光盈室。甫六岁能著书。初法师奘公于西域得一童子。敏悟绝伦。因携之诣宗。宗呼基出拜。奘使诵所著兵书。且数千言。奘数目童子。及基诵毕。奘绐之曰。此古书耳。宗未之信。奘令西域童子覆诵之。不差一字。宗大怒。以基窃古书罔已将杀之。奘就丐出家。基曰。听我御荤色晚膳即从出家。不然宁伏剑死不为饿死。奘爱其俊而许之。遂从入道。每览疏记过目成诵。义亦顿解。善大小乘。既参译经。从奘受瑜伽唯识宗旨。著论凡百部。时号百本论师。然性豪侈。每出必治三车。亦号三车法师。
　　(六　乙卯)　六年五月。法师玄奘译因明论。沙门神泰等各造义疏释之。法师栖玄者。以其论示尚药奉御吕才。才深艺之士也。颇毁其文。作因明注解破义图。轻薄者听信之。秋七月译经法师惠立致书左仆射于志宁斥其谬。辞曰。闻诸佛之立教。文言奥远旨义幽深。等圆穹之寥廓。类沧波之浩浣。谈真如之性相。居十地而尚迷。说小草之因缘。处无生而犹昧。况有萦缠八邪之网。沉沦四倒之流。而欲窥究宗因辨彰其理者。无乃惑哉。切见大慈恩寺翻经法师惠基。早树智力夙成行洁。圭璋操逾松杞遂能。躬游圣域询禀微言。擅三藏于胸怀。苞四含于掌握。嗣清徽于曩哲。扇遗范于当今。实季俗之舟航。信缁林之龟鉴者也。所翻圣教已三百余轴。中有小论。题曰因明。诠论难之旨归。序催邪之轨式。虽未为玄门之要妙。亦非造次之所知。近闻尚药吕奉御。以常人之资。窃众师之说。造因明图释宗因义。不能精悟好起异端。苟觅声誉妄为穿凿。排众德之正说。任我慢之[懨-猒+扁]心。媒炫公卿之前。嚣諠闾巷之侧不惭颜厚靡倦神劳。数易炎凉心犹未已。然奉御于俗事少间。遂谓真宗可了。何异鼷鼠见釜灶之堪陟。乃言昆阆之不难。蛛螫睹棘林之易罗。遂谓扶桑之可网。不量涯分无以异斯。况大音希声大辩若讷。所以净名契理杜口毗耶。尼父德高恂恂乡党。未闻夸矜自媒而获缙绅之推仰也。立致书其事稍息。
　　冬十月丁酉。太常博士柳宣。以其事寝。作归敬书并偈。檄译经大德。求毕其说。于是法师明浚。答还述颂并书。极大尊严。而训吕才妄举。柳宣得书即劾吕才。列奏其事。有旨集公卿学士。领才诣慈恩寺。见法师受辞悔谢而退。
　　(七　丙辰)　改显庆正月丙寅。立代王弘为皇太子。是日于慈恩寺斋僧五千员。敕黄门侍郎薛元超主其事。因问法师玄奘前代翻经之式。对曰。汉魏既远未可详论。晋宋已来翻经皆有监阅详缉之官。故符坚时昙摩难提译经。黄门赵整执笔。姚兴时罗什译经。兴及姚嵩执笔。后魏菩提流支译经。侍中崔光笔授。以至梁陈周隋之代。并亦如之。贞观初年波颇那罗译经。先帝敕赵郡王孝恭詹事杜正伦监护。今特阙如。又大慈恩寺庄丽轮奂今古罕俦。尚未建碑。贫道怀此二寺。愿闻之于上也。元超奏其语制可。
　　(八)　是月壬申朝会中书令崔敦礼宣敕曰。大慈恩寺法师。玄奘新翻经论文义须精。宜令左仆射于志宁。吏部尚书来济。礼部尚书许敬宗。黄门侍郎薛元超。中书侍郎李义府杜正伦。时为看阅。或不稳处随事润色。朝罢遣内给事王君德。报法师曰。承须友人助翻经。已为处分于志宁等。其慈恩寺碑。朕望自作。不知师意如何。且令相报。奘奉旨。即率众诣阙抗表陈请。未几高宗亲制大慈恩寺碑文成。遣长孙无忌遍示群公。其辞曰盖闻乾坤缔构之初。品物权舆之始。莫不载形厚土藉覆穹苍。然则二曜辉天靡测。盈虚之像四溟纪地。岂究波澜之极。况乎法门虚寂。出生不灭之前。圣教牢笼。示有无形之外。故以道光尘劫化洽生灵。缅惟王宫发迹。莲披起步之花。神沼腾光。树曲高堤之[乾-乞+余]。演德音于鹿苑。会多士于龙宫。福已罪之群生。兴将灭之人代。能使下愚抱道。骨碎寒林之野。上哲钦风。身没雪山之偈。丝流法雨。清火宅以辞炎。轮升惠日。皎重冥而归昼。朕逖览缃史详观道义。福永劫者。其唯释教欤。文德皇太后凭柯琼树疏派泉源。德照涂山道光妫汭。流芬彤管。彰懿则于八纮。垂训紫宫。扇徽猷于万古。遽而乾精掩月永戢贞辉。坤维绝纽长沦茂毓。抚奁镜而增感望陟屺以何追。仲由兴叹于千钟。虞丘致哀于三失。朕之罔极。实有切于终身。故载怀兴缉创斯金地。却背邠郊点千庄之树锦前临终岳。吐百仞之峰莲。左面八川。皎池光而分镜。右邻九达。飞羽盖以连云抑天府之奥区。信上京之胜地。迹其雕轩架迥绮阁凌虚。丹空晓乌。焕日宫之泛丽。素天初兔。鉴月殿而澄辉。薰径秋兰。疏亭佩紫。芳岩冬桂。蜜户丛丹。灯皎繁花。焰转心中之鹤幡标迥刹。彩萦天外之虹。飞陛参差。含文露而栖玉。轻帘舒卷。网靥面而编珠。霞班低岫之红。池漠泛烟之翠。鸣佩与宵钟合韵。和风共晨梵分音。岂直香积天宫远惭轮奂。阆风仙阙遥愧雕华而已哉。有玄奘法师者。实真如之冠冕也。器宇凝邃若清风之肃长松。缛思繁蔚。如绮霞之辉迥汉。腾今照古之智。挺自生知。蕴寂怀真之诚。发乎龆龀。孤标一代迈生。远以照前。迥秀千龄。架澄什而光后。以为淳风替古浇俗移今。悲巨夜之长昏。痛微言之永翳。遂投迹异域广餐秘教。乘杯云汉之外。振锡烟霞之表。滔天巨海。浸惊浪而羁游。亘地严霜。犯凄氛而独逝。平郊散叙。衣单雪岭之风。旷野低轮。肌弊流沙之日。遐征月路。影对宵而暂双。远迈危峰。形临朝而永只。思穷妙境探赜至真。心罄玄津研几秘术。通昔贤之所不达。悟先典之所未闻。遂得金牒东流。续将绝之教。宝偈西徙补已阙之文。时眷灵基栖心此地。弘宣奥旨。叶重翠于祇林。远辟幽关。波再清于定水。朕之虔心八正肃志双林。冀延景福式资冥助。奉愿皇太后逍遥六度。神游丹阙之前。偃息四洲。魂升紫极之境。悲夫。玉烛易往。促四序于炎凉。金箭难留。驰六龙于晷漏。恐波迁树在。移溟海以变桑田。地是势非。沦高岸而为幽谷。于是敬刻贞石式旌真境。铭不录。
　　三月庚申。百僚奉表美扬圣制。别诏礼部尚书许敬宗送碑文示法师玄奘。甲子奘率徒诣阙。奉表谢曰。造化之功。既播物而成教。圣人之道。亦因辞而见情。然则画卦垂文。空谈形于器宇。设爻分象。实未越于寰域。羲皇之德。尚见称于前古。姬后之风。亦独高于后代。岂若开物成务。阐八正以摛章。诠道立言。证三明而导俗。理穷天地之表。情该日月之外。校其优劣。斯为盛矣。共惟陛下金轮在运玉历乘时。化洽四洲仁覃九有。道苞前圣功茂乃神。纵多能于生知。资率由于天至。始悲奁镜即创招提。俄树胜幢乃敷文律。若乃天华款发睿藻波腾。吞笔海而孕龙宫。掩词林而苞鹤树。内该八藏。外核六经。奥而能典。宏而且密。使祇园遗迹。托宝思而弥高。奈苑余芳。假琼章而不朽。岂直抑扬梦境昭晰迷途。谅以镕范四天牢笼三界者矣。奘以其文宜得圣笔自写。因抗表劝请制不许。再表遂许之。
　　四月八日。奘率京城僧尼。备幢幡宝辇香花梵仪扣芳林门迎御制碑。敕太常九部乐并长安万年二县乐戏及戚里侯王耆耋送之是日以雨不克。十四日遂迎之。旧史本纪云。帝御安福门楼观。法师玄奘迎御制大慈恩寺碑导从。以天竺法仪。其徒甚盛。帝望之大悦。
　　(九)　五月法师玄奘寝疾。敕尚药奉御蒋孝章针医上官琮专视病。又遣北门使者伺气候递报消息。奘因陈先朝以释氏名位次道流之下。先帝晚年许为改正。又永徽初敕僧尼罪犯情难知者。同俗法推鞠。奘虑疾病委顿永隔天颜。附内使以闻。即日敕使报曰。所陈但佛道名位先朝处分事须平章。其同俗敕即为除落。师宜安意将息。奘疾寻愈。
　　十一月会天后难月。命入宫祈福。及分难神光满宫。自庭烛天因号佛光王(即中宗也)初帝尝谓奘曰。若生男子即听出家。至是奘奉表请许。佛光王出家绍隆三宝。制可。
　　(十　丁巳)　二月幸洛阳。诏奘陪驾。五月奘辞还陈留。改葬父母。敕有司给葬具。
　　六月。召法师惠立与道士张惠。先辨二教先后。大臣临证惠先义负。
　　(十一)　金陵牛头山法融禅师者。润州廷陵人也。姓韦氏。年十九学通经史。寻阅大部般若晓达真空。忽一日叹曰。儒道世典非究竟法。般若正观出世舟航。遂隐茅山投师落发后入牛头山幽栖寺北岩之石室。有百鸟衔花之异。唐贞观中。四祖遥观气象。知彼山有奇异之人。乃躬自寻访。问寺僧此间有道人否。曰出家儿那个不是道人。祖曰。阿那个是道人。僧无对。别僧云。此去山中十里许有一懒融。见人不起亦不合掌。莫是道人。祖遂入山。见师端坐自若曾无所顾。祖问曰。在此作什么。师曰。观心。祖曰。观是何人。心是何物。师无对。起曰。师自何来。尝识道信大师否。曰即贫道是也融再拜请示心法。祖曰。夫百千法门同归方寸。河沙妙德尽在心源。一切戒定慧门神通变化悉自具足不离汝心。一切烦恼业障本自空寂。一切因果皆如幻梦。无三界可出。无菩提可求。人与非人性相平等。大道虚旷绝思绝虑。如是之法汝今已得。更无欠少与佛何殊。汝但任心自在。莫作观行。亦莫息心。莫起贪嗔。莫怀愁虑。荡荡无碍任意纵横。不作诸善不造众恶。行住坐卧触目遇缘。皆是佛之妙用快乐无忧。故名为道。融曰。心既具足复谁是佛。又谁为心。祖曰。非心不问佛。问佛非不心。融曰。既不许作观行。于境起时如何对治。祖曰。境缘无好丑。好丑起于心。心若不强名。妄情何由起。妄情既不起。真心任遍知。汝但随心自在无复对治。即名常住法身无有变易。吾受璨大师顿宗法门。今以付汝。汝谛受吾言可止此山。当有五大士绍汝玄化。祖付法已归于双峰。师至显庆二年闰正月二十三日。终于建初寺。寿六十四。腊四十一。窆于鸡笼山。会送者万余人。广如传灯具载。
　　(十二　戊午)　夏四月。追僧道各二七人入宫论议。道士李荣以本际立义。法师义褒征曰。既标本际。为道本于际耶。际本于道耶。荣曰。互得。褒曰。若道本于际际为道本。则亦可际本于道道为际源。荣曰。亦通耳。褒曰。若本际与道互得相返。则亦可自然与道互相法也。荣曰。道法自然。自然不法道。褒曰。若尔则道本于际。本际不本于道矣。荣意前言之失不复主义。以他语嘲褒。褒正色曰。对万乘之前立论。申明邪正以简帝心。岂以他辞尘渎天听。荣惭服。帝嘉之令引荣退席。揖黄颐对褒谈论。极莫而罢。
　　(十三)　是岁法师玄奘抗表。辞入嵩山少林寺。专意译经。降御札报曰。省表知欲晦迹岩泉。追遁远而架往。托虑神寂。轨澄什以标今。仰揖风规是所钦尚。朕业空学寡靡究高深。然以浅识薄闻未见其可。法师津梁三界汲引四生。智皎心灯定凝意水。非情尘之所翳。岂识浪之能惊。道德可居。何必太华叠岭。空寂可舍岂独少室重峦。幸戢来言勿复重请。则市朝大隐。不独贵于前贤。见闻弘益。更可珍于即代。奘进启奉谢。略曰。昔季重蒙魏君之礼。唯叙睽离。惠远辱晋后之书。才令给米。未睹辞兼空寂可舍之旨。诲示大隐市朝之情。故知人主之怀穷真罄俗。综有该无。超羲轩而更高。驾曹马而逾远者矣。时奘公道震天下。谋欲禁止旧经唯弘新典。有禅师法冲者。善楞伽宗旨。雅为房梁公所重。因见奘而谏之曰。闻君将废罢旧经不许弘宣。此未可也。法师顷依旧经入道。今若弃旧崇新。则法师亦当返初复依新经出家可乎。奘悟而止。
　　(十四　己未)　四年帝在合璧宫。追僧道论义。法师会隐立五蕴义。法师神泰立九断知义。道士李荣黄寿不知名义。茫如梦海。虽事往返而廓落无归。遂敕道士立义。于是李荣立道生万物义。法师惠立问曰。先生立道生万物。未审此道是有知耶是无知耶。荣曰。人法地。地法天。天法道。既为天地之法。岂曰无知。立曰。必若有知则合唯生于善。何故亦生于恶。既善恶升沈丛杂混生则无知矣。请试剧陈之。如上古未开辟时。何不早生今日圣明子育黔黎与之荣乐。乃先诞共工蚩尤桀纣幽厉之徒而残贼斯民耶。人臣之中。何不唯生稷契夔龙之辈。而使飞廉恶来靳尚新莽之俦谀谄其君致邦国倾乱耶。羽族之中。何不唯生鸾凤嘉禽。而更生枭镜恶鸟乎。毛群之中。何不唯生麒麟骅骝。复生豺狼豪猬乎。以至草木等类美恶不同。既混糅俱生不别善恶。则道无知不能生物。云何得称天地取法而生万物乎。据佛世尊穷理尽性之教则天地万物是业。众生以业力故所感不同。以善业胜者。则琉璃为地。黄金为道。琼树荫陌。玉叶垂亭。甘露充餐。绮衣为座。恶业多者。沙壤为地。瓦砾为衢。稗饭充饥。麻衣蔽体。泥行雨宿。霜获暑耕。皆自业所感无人使之。吾子心迷不识。妄言道生。一何可悯。荣愕然不知所对。惠立乘机拂弄。荣亦杜默遂赧然下座。揖黄寿前席。立老子名义。法师会隐以老子国家先宗。既难其名恐有触犯。即奏曰。黄寿身预黄冠不知讳忌。城狐社鼠犹事依凭。国家远承龙德之后。陛下老氏子孙。岂有对人子孙而公谈祖讳。至如五千言中大有好义。寿不能标列而说圣人之名。计罪论刑死有余及。帝肯首曰。固当别立义。寿既遭沮挫惭汗失图。虽事言对而次序乖越。及罢。帝曰。朕观二家之论。宗旨竟未分明。法师惠立骤对曰。二家之论宗旨未明。实如明诏。何则众僧立义道士不识其源。既耻无辞遂谠[言*翕]谩语。至如会隐立五蕴义。黄颐以荫名来难。且荫以覆盖为宗。蕴以积聚为义。如色有十一。聚在色名之下。识有八种。积在一名之中。举统以收称为蕴义。若以荫名见难义理全乖。又神泰立九断知义。道士生来。未闻此名。论座虽登不知发问之处。无以遮惭遂浪作余语。由是宗旨不明光渎天听。过在道士。然佛法大宗因缘为最。故云。未尝有一法不从因缘生。且如目见殿柱须具五缘。一识心不乱。二眼根不坏。三藉以光明。四有境现前。五中间无障。必具此缘方得见柱。若曦光已没龙烛未明。纵有朱楹何由可见。又如嘉谷阳和之月。假水土人工则能萌芽。夏盛瓮中冬藏地陷。缘不具故毕竟不生。而人亦然。内则业感为因。外则父母为缘。身方得生。父母乖违终无生理。乃至羽毛万汇悉亦如之。故经云。深入缘起断诸邪见。由佛智慧穷法实相。是称无上正觉为人天师。外道之辈则不如是。或计诸法自然。即同此方庄老。或言无因。或云宿作。并是邪宗不明法本。又对御说依他遍计圆成三性之义。及辞出宫。少选敕内给事王君德传宣曰。师等因缘义甚好。何不早论。诣道士李荣等传敕曰。何不学佛经。于是荣等羞缩。为之气塞。
　　是岁帝敕奘三藏于玉华宫译般若经。至龙朔三年冬十月二十三日才毕。凡六百卷进上。帝嘉叹曰。朕以军国务殷不及委读。今观佛经之大。若其瞻天望海莫测高深。以儒道九流方之。如河滢之类溟渤也。而世云三教齐致者是妄谈耳。
　　(十五　庚申)　屈僧拜俗诏。帝初崇三宝。后复憍慢。四月十五日下诏。令沙门致敬君亲。恐爽恒请。至十六日敕付有司详议。是月二十一日大庄严寺威秀等上不拜表。至二十五日沙门道宣等上雍州牧沛王伦不拜表。二十七日宣等又上荣国夫人杨氏不拜俗启及上叙佛教隆替事状。大意是前朝代兴替。然后引经不拜俗文。梵网经云。出家人法不向国王礼拜。不向父母礼拜。六亲不敬。鬼神不礼。涅槃经第六卷云。出家人不礼敬在家人。四分律云。佛令诸比丘相次礼拜。不应礼拜一切白衣。佛本行经五十三卷云。输头檀王与诸眷属百官次第礼佛足已。佛言。王今可礼优波璃并诸比丘足。王闻佛教即从座起顶礼五百比丘足。新出家者次第而礼。萨遮尼乾子经云。若谤声闻辟支佛法及大乘法毁訾留难者犯根本罪。僧道宣寻白朝宰群公。伏见诏书令僧致敬君父。事理深远非浅情能测。夫以出家之迹列圣齐规。真俗之科百王同轨。干木在魏。高抗而谒文侯。子陵居汉。长揖而寻光武。彼称小道尚怀高蹈之门。岂此沙门不垂闲放之美者矣。
　　沙门威秀等谨录佛经。沙门不合跪拜父母。有损无益。其文如左。梵网如前。顺正理云。国君不求比丘礼拜。略曰。玄教东渐六百余载。上代皇王无不依经敬仰也。僧威秀等言。窃闻。真俗异区。桑门割有生之恋。幽显殊服。田衣无拜首之容。理同越情道仍舛物。伏惟陛下匡振远猷提奖幽概。既已崇之于国。亦以行之于家。足使舍俗无习俗之仪出家绝居家之敬。护法斯在提福莫先。自然教有可甄人知自勉。不胜诚恳之至。谨奉表以闻。于时上表者众不烦具录。备如弘明集○至五月十五日。大集文武百僚于中台。将议其事。京邑沙门道宣等三百余人竞陈状启。纷诤不定。有司各以表闻。一右司成令狐德业等五百三十九人表请不合拜。一右兼司平太常阎立本等三百五十四人表请合拜。帝览已下诏。朕啇确群议沉研幽颐。然箕颖之风高尚其事。遐想前代固亦有之。今于君处勿须致拜。其父母所慈育弥深。祗伏斯旷更将安设。自今已后即宜跪拜。主者施行。又至六月八日。京邑老人程士颙等上表。略曰。且高尚之风人王犹有抗礼。岂惟臣下。及受跪拜之仪。俯仰抚循无由启处。意愿国无两敬。大开方外之迹。僧奉内教便得立身行道。不任私怀之至。谨奉表以闻。拜俗之条从兹泯定矣。
　　(辛酉)　改龙翔。
　　(癸亥)　帝苦风疾。委政武后。
　　(甲子　五六)　改麟德武后专恣。
　　(十六)　二月初五日。法师玄奘寝疾。命弟子大乘光录所译经论。凡一千三百三十有五卷。造弥勒像十俱胝。及疾革口诵色蕴不可得。受想行识不可得。眼界不可得。乃至意识界不可得。无明不可得。乃至菩提不可得。不可得亦不可得。复令左右同声三唱。南谟慈氏如来应正等觉。愿与含识速奉慈颜。南谟慈氏如来所居内院。愿舍寿必生其中。遂右胁安卧而逝。春秋六十有三。是夕白虹四道自北亘南。贯井宿直慈恩寺塔。计闻于朝。帝哭之甚哀。顾左右曰。朕失国宝矣。辍朝三日。自终及葬五降御札。裒录遗典勤恤丧事。俄异僧奉旃檀末香至。请依天竺法用涂法师之体。大乘光等以掩龛日久不欲开。其僧曰。别奉进旨。倘见拒即具奏。遂启龛而颜色如生。香气馥郁。其僧涂毕恍然不见。识者以为兜率内院人也。夏四月敕准佛世尊故事。敛以金棺银椁。塔于浐东门。弟子神泰栖玄会隐惠立明浚义褒大乘光等。皆法门龙象焉。
　　(十七)　道造伪经。天皇甲子。西京诸观道士郭行真等东明观李荣姚义玄刘道合会圣观田仁惠郭盖宗等。将隐没道书重更修改。私窃佛经改换文句。人法名数三界六道五荫十二入十八界三十七品大小法门。并偷安道经。并改长安经。为太上灵宝元阳经。改余佛经别号胜牟尼经。或云太平经等。及改酒脯祭祀。用干枣香水。以惑后人妖妄作矣。沙门道世表闻以辩真伪。其略曰。窃闻白马东游。三藏创兹而起。青牛西逝。二篇自此而兴。或阐玄玄以化民。或明空空而救物。检之图牒指掌可知。所以发唱显宗终乎此世。释教翻译时代炳然。文史备彰黎民不惑。至如道家玄籍。斯则不然。唯老子二篇李聃亲阐。自余经制皆杂凡情。何者前汉王褒造洞玄经。后汉张陵造灵宝经及章醮等二十四卷。吴葛孝先造上清经。晋世王浮造化胡经。又鲍靖造三皇经。齐朝陈显明造六十四真步虚经。梁陶弘景造太清经及众醮仪十卷。周武张宾之焦子顺马翼李运。挑揽佛经一千余卷。隋辅惠祥改涅槃经为长安经。笑道论曰。道家妄注诸子三百五十卷为道经。又按汉明帝时。褚善信等总将道经诸子书等三十七部七百四十四卷。晋葛洪神仙传云。老教所有度世消灾之法凡九百三十卷。符书等七十卷。宋太始七年。陆修静答明帝云。道家经书并药方符图等一千二百二十八卷云。一千九十卷已行于世。一百三十八卷犹在天宫。又检玄都目录。妄取艺文志书名。矫注八百八十四卷为道经。今玄都经目云。依宋陆氏所上之目。乃有六千三百六十三卷云。二千四十卷见有其本。四千三百二十三卷并未见。据此前数目有无不同虚妄明矣。增加卷目添足篇章。依傍佛经改头换尾。或言名山唱出。或云仙洞飞来。何乃黄领独知英贤不睹。书史无闻典籍不记。请问道士后世之经。为是老子别陈。为是天尊更说。纵其说也应有时方师资说处。代年邦月复是如何。如其有据容不流行。若也妄言理须焚剪。伏愿当今明朝(云云)。由是郭行真等舍邪归正。启愿文具如佛道论。
　　(丙寅)　改干封○尊老君为玄元皇帝○米斗五钱。
　　(丁卯)　大教东被六百年矣○用麟德历。
　　(十八)　南山律师道宣卒。师京兆钱氏。父吏部尚书申。母梦月轮贯怀而孕。又梦梵僧语之曰。所孕者梁僧祐律师也。处胎弥十二月而生。九岁遍览群书。十二善习文墨。十五师日严頵公。十六诵法华两旬而彻。十七落发。二十依首师进具戒。三衣唯布常坐一食。武德四年再依首师学律。性好禅那期修正定。頵曰。戒净定明慧方有据。始听未闲持犯焉识。七年徙居终南纻麻兰若。始制行事钞。正观四年行般若三昧于清宫精舍。经九十日。龙化人形体觐听法。沙弥染心顾盻其女。龙怒欲害之。念师教诫顿息恶心。摄毒吐井。白师勿饮此水。及往视之其井涌沸。又于云际寺行此三昧。前后二十会。常感天童为之给侍。十九年偕奘公翻经弘福。笔受润文推为上首。永徽元年复居纻麻。干封二年春。天人告师曰。师报缘将尽。当生弥勒内宫。十月三十日。众见空中。幡华交列。异香天乐。天人同声。请师归觐弥勒。上闻之。诏天下寺院图形奉祀。穆宗制赞曰。代有觉人为如来使。龙鬼归降天神奉事。声飞五天辞惊万里。金乌西沈佛日东举。稽首归依肇律宗主。懿宗朝谥澄照。师所撰删定僧戒本(一卷今所盛行)　删定比丘尼戒本(一卷)　注僧戒本(三卷)　戒疏(四卷)　注羯磨经(二卷)　羯磨疏(四卷)　行事钞(二卷)　比丘尼钞(三卷)　拾毗尼义钞(三卷)　亡物轻重仪章服仪归敬仪正行忏悔仪新学教诫仪(各一卷)　法华义苑(三十卷亡本)　释迦方志(二卷)　佛道论衡(四卷)　续高僧传(三十卷)　后续僧传(十卷)　广弘明集(三十卷)　三宝感通记(三卷)　天人感通传(一卷)　大唐内典录(十卷)。
　　(十九　戊辰)　改总章○诏僧道会于百福殿。定夺化胡经真伪。百官临证。僧法明者预选入。方三教首座议论纷纭。明察其非是。即排众出曰。老子化胡成佛之际。为作华言化之耶。为作胡语诱之。若作华言则胡人未善必作胡语。既传此土须假翻译。未审道流所谓化胡经者。于何朝代翻译。笔授证义。当复为谁。于是举众愕然无能应者。公卿列辟咸服其切当。忻跃而罢。有敕搜聚天下化胡经焚弃。不在道经之数。既而洛京恒道观桓彦道等奉表乞留。诏曰。三圣重光玄元统叙。岂忘老教偏意释宗。朕志款还淳情存去伪。理乖事舛者。虽在亲而亦除。义符名当者。虽有冤而必录。自今道经诸部有记及化胡事者。并宜削除。有司条为罪制。
　　(庚午)　改咸亨。
　　(癸酉)　上称天皇。后称天后。
　　是岁让和上四月八日生。有白气六道贯天。太史奏闻。有德之象当应空门。帝曰。在何方位。史曰。安康分野。有顷金州太守韩偕具表奏闻。帝曰。道人之德国之善庆。敕偕亲诣抚恤。兼厚赐养育之费。一家蒙之。后长出家。果传六祖心印。住于南岳光大教门也。
　　(甲戌)　改上元。
　　(二十　乙亥)　是年五祖弘忍大师示寂。师蕲州黄梅周氏子。生而岐嶷。儿时有异僧叹曰。是子阙七种相。不逮如来。后遇信大师得法。嗣化于破头山。咸亨中有卢居士者名惠能。自远来参。师问。汝自何来。曰岭南。师曰。欲求何事。曰唯求作佛。祖曰。岭南人无佛性。若为得佛。曰。人即有南北。佛性岂然。师知其异。乃诃之曰。著槽厂去。能礼足而退。便入碓坊服劳于杵臼之间。经旬月祖知付法时至。遂告众曰。正法难解。不可徒记吾言将为已任。汝等各自随意述一偈。若语意冥符衣法皆付。时会七百余众。神秀居第一座。学通内外众所推仰。秀亦自负无出其右者。不复思惟。乃于廊壁间书一偈曰。身是菩提树。心如明镜台。时时勤拂拭。莫遣惹尘埃。祖因行次见偈。心知秀之所为。因绐曰。后代依此修行亦得道果。众聆此语人各讽诵。他日能在碓坊。闻偈乃问同列。此谁为之。同侣告以和上将欲付法各令述偈。此乃秀上座所为。能曰。美则美矣。了则未了。同侣共诃其谬妄。能至莫命童子引至廊间。能自执烛令童子于秀偈侧写偈曰。菩提本无树。明镜亦非台。本来无一物。何假拂尘埃。祖复见此默念。必能之所为。因故为之语曰。此谁作亦未见性。众以师弗许皆莫之顾。即于是夕潜使人自碓坊唤能至。告曰。诸佛出世为一大事因缘。随机大小而引化之。遂有十地三乘顿渐等法。以为教门。然以微妙秘密圆明真实正法眼藏付于上首迦叶。展转传授二十八世。至菩提达磨大师届于此土得可祖。承袭以至于吾。吾今授汝。并所传袈裟用以表信。汝善护持勿令断绝。听吾偈曰。有情来下种。因地果还生。无情既无种。无性亦无生。能受毕乃曰。法则既受。衣付何人。师曰。昔达磨初至。人未之信。故传此衣以明得法。今信心已熟。衣乃争端。止于汝身勿复传也。且当远引俟时行化。所谓受衣之人命如悬丝。能曰。当隐何所。祖曰。逢怀且止。遇会即藏。能礼足捧衣而出。通夕南迈。众皆未知。祖由是三日不上堂。众疑之因致问。祖曰。吾道行矣。又问。衣法谁传。祖曰。能者传之。众意卢居士名能必此人也。共力推寻能已不在。至有相率而物色追之者。祖既付法已。复经四载而寂。塔于东山。代宗谥大满禅师法雨之塔。
　　旧唐史云。后魏末有僧达磨者。本天竺王子。以让国出家。得禅宗妙法云。自释迦相传有衣钵为记世相传授。达磨将衣钵航海而来。初至梁国。武帝问以有为之事。达磨不悦。乃之魏隐于嵩山少林寺。遇毒而卒。其年魏使于葱岭回见之。门徒发其墓。但有只履而已。达磨传惠可。可尝断臂以求其法。可传僧璨。璨传道信。信传弘忍。忍姓周氏。黄梅人。与信并住东山寺。世谓其法为东山法门。
　　论曰。旧史叙诸祖虽简略。然大要与宝林传灯之说皆合。至谓达磨遇毒而卒及魏使复于葱岭见之。则毒与卒果有之乎。世称五祖前身盖栽松道者。往见四祖将付以衣法。俄惜之曰。汝耄矣。虽嗣化能复几何。倘再来可也。五祖因托质周氏。无父而生。母几受祸仅死而免。四祖果忍死以迟其来。卑以大法。噫吾祖出入死生正游戏耳。自非果位上圣。孰能与于此哉。
　　(丙子)　改仪凤。
　　(二十一)　北印度佛陀波利尊者。至五台清凉山逢一叟问曰。尔来何为。利曰。求礼觐文殊。叟曰。带佛顶尊胜咒来否。利曰。未也。叟曰。此土众生滋恶。而出家者犯四弃尤多。不持此咒随行远来奚益。能回取之以流此土可乎。波利作礼而返。以开曜元年取其咒至于长安。有旨命日照三藏翻译。帝闻此咒灵验特异。秘之禁掖。波利屡奏请布中外。高宗不得已从之。利即辞入五台。后不知终。时南天竺有菩提流志。习头陀行。从耶舍瞿沙受道。为西域宗师名震中夏。帝闻风而悦之。因使西域有诏敦请。
　　(己卯)　改调露。
　　(庚辰)　改永隆。
　　(辛巳)　改开曜。
　　(壬午)　改永淳。
　　(二十二)　是岁慈恩法师窥基卒。世寿五十有一。有诏伤悼御制画像赞。敕葬樊川北渠。近奘公之茔。基貌丰硕长八尺。气概万夫项上有玉枕。十指纹皆盘折如印。见者詟伏。然心慈善诲人。晚节祈生内院。循戒弥笃。尝造玉文殊像。及金写大般若经。皆瑞应。初南山宣律师。以弘律名震五天。感天厨供馔。每薄基三车之玩。甚不为礼。基尝访宣。其日过午而天馔不至。及基辞去天神乃降。宣责以后时。天曰。适见大乘菩萨在此翊卫严甚。故无自而入。宣闻之大惊。于是遐迩增敬焉。先是奘公亲授西域戒贤师瑜伽师地唯识宗。而基尽领其妙恢廓源流。天下后世。尊之目为三乘法相显理宗。谓之慈恩教。
　　隐士孙思邈卒。年百余。善庄老及阴阳推步医药之术。尤重释典。世称孙真人焉。
　　(癸未)　改弘道。十一月上崩。遗诏军国大事取天后处分。太子显即位。
  </div>
  <div class="pagination">
   <a href="佛祖历代通载_page13.html">
    上一页
   </a>
   <span>
    ...
   </span>
   <a href="佛祖历代通载_page9.html">
    9
   </a>
   <a href="佛祖历代通载_page10.html">
    10
   </a>
   <a href="佛祖历代通载_page11.html">
    11
   </a>
   <a href="佛祖历代通载_page12.html">
    12
   </a>
   <a href="佛祖历代通载_page13.html">
    13
   </a>
   <span class="current-page">
    14
   </span>
   <a href="佛祖历代通载_page15.html">
    15
   </a>
   <a href="佛祖历代通载_page16.html">
    16
   </a>
   <a href="佛祖历代通载_page17.html">
    17
   </a>
   <a href="佛祖历代通载_page18.html">
    18
   </a>
   <a href="佛祖历代通载_page19.html">
    19
   </a>
   <span>
    ...
   </span>
   <a href="佛祖历代通载_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
