<!DOCTYPE html>
<html>
 <head>
  <meta charset="utf-8"/>
  <title>
   佛祖统纪 - 第 12 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖统纪 - 第 12 页/共 74 页
  </h1>
  <div class="content">
   ·四祖优波鞠多尊者
　　·五祖提迦多尊者
　　·六祖弥遮迦尊者
　　·七祖佛驮难提尊
　　·八祖佛陀密多尊者
　　·九祖胁比丘尊者
　　·十祖富那夜奢尊者
　　·十一祖马鸣尊者
　　·十二祖迦毗摩罗尊者
　　·十三祖龙树尊者
　　·十四祖迦那提婆尊者
　　·十五祖罗睺罗多尊者
　　·十六祖僧佉难提尊者
　　·十七祖僧佉耶舍尊者
　　·十八祖鸠摩罗驮尊者
　　·十九祖阇夜多尊者
　　·二十祖婆修槃驮尊者
　　·二十一祖摩拏罗尊者
　　·二十二祖鹤勒那尊者
　　·二十三祖师子尊者

　　止观论之辞曰。行人若闻付法藏。则识宗元。付法藏人。始迦叶终师子。二十三人。末田地与商那同时。取之则二十四人。诸师皆金口所记(事出辅行)并是圣人能多利益(按法藏经。我灭度后。有二十四尊者。出现于世。流传我法)辅行云。像末四依弘宣佛化传中既云并是圣人。故多是四依。亦可通于三二。以初依属凡。不得名圣也(妙玄云。五品六根为初依。十住为二依。十行十向为三依。十地等觉为四依。此约大乘论四依。若涅槃经云。有四种人能护正法为世所依。初依小乘内外凡。二依初果。三依二三果。四依四果。此约小乘论四依。今言付法。乃是大乘。故辅行所言。是大乘四依也。言传中者。即付法藏传。一根名付法藏因缘经)今论祖承传大法。而鞠多诸祖。云证小果者。准荆溪意。谓四果是真福田。化道易行。宜作此像。即是四依为四果像。是知金口诸师皆破无明位在四依。内弘大法而外示小像。为明付法撰二十四祖纪。
　　始祖摩诃迦叶尊者(此云大饮光。古仙人身光隐蔽余光。遂以为姓。此尊者是其后裔。身亦光明。饮蔽余光。佛弟子中。有十力迦叶三迦叶等。于此同姓中最长故。标大字以简之)名毕钵罗(此菩提树名。父母祷树神而生故。从树立名)罗阅只国人(此云王舍城。即摩伽陀国中城名)父迦毗罗(此云头面金色。盖是古者金光仙人之后)世称大富长者。十六大国无以为邻。千倍胜瓶沙王(即频婆裟罗王。此云颜色端正)王有金犁千具。畏胜于王。减一耕犁。但用九百九十九双牛金犁。有六十库金粟。库容三百四十斛。昔毗婆尸佛入灭之后(此云胜观)塔像金色少处阙坏时有贫女。丐得金珠欲补像面。时迦叶为锻金师。既为补治。因共立誓愿。我二人常为夫妇。身真金色恒受胜乐。以是因缘。九十一劫生天人中最后得生第七梵天(初禅大梵。居六欲上。正当第七)时摩伽陀国(此云不害)有婆罗门。巨富无量而无子息。舍侧有一树神。常往乞子。历年无应。嗔忿曰。今更七日奉祀。若复无验必当烧树。树神愁怖即诣梵天。梵王天眼见一梵天临当命终劝其往生。满足十月生一男儿身真金色。光明赫奕照四十里。身具三十相(文句。应是阙白豪肉髻二相)相师占云。此儿宿福必当出家。年至十五欲为聘妻。儿语父母。能为我得紫金色女。我当纳之。父母即召诸婆罗门。铸一金女。舆行村落高声唱言。若有女人见金神者。后出嫁时必得好婿。女闻悉出。唯一女躯体金色。独不肯出。诸女强将共见金神。婆罗门见即为聘得。夫妇二人了无欲意。各住一房父母知已。毁除一房令其同室。迦叶语曰。我若眠时汝当经行。汝若眠息我当经行。夫妇节操。深厌世间启求出家。即舍家事深入山林。心念口言。诸佛如来出家修道。我今亦当随佛出家。即著坏色纳衣自剃须发。空中天神而告之曰。释迦如来今与千二百五十阿罗汉。在王舍城竹园中住。迦叶闻语即趣竹园。佛往逆之。至跋耆聚落。值佛奉上宝衣。佛即授以粪扫大衣。初闻增上戒定慧即得无漏。时已百二十岁。其妇相续亦得阿罗汉果。迦叶受乞食法行十二头陀。至老不舍。常曰我受佛衣。师想塔想。未曾头枕。况以覆卧。如此大衣大进我行。佛语之曰。汝年老根弊。可舍乞食及受长衣。迦叶答曰。我当尽寿行兰若行(此云寂静处。十二头陀行之一)佛言善哉。若迦叶行头陀行在世者。我法久住。迦叶头陀既久。发长衣弊。来诣佛所。诸比丘皆起慢心。佛分半座令坐。迦叶不肯。佛即广赞迦叶功德。与我不异。何故不坐。诸比丘闻为之心惊。佛复为说本因。昔有文竭陀(辅行云即顶生王也)高才绝伦。天帝钦其德。遣千马车造阙迎之。天帝出候命王同坐。共相娱乐送王还宫。昔迦叶以生死座命吾同坐。吾今成佛以正法座报其往勋。迦叶共佛坐。时天人咸谓佛师。即起呜佛足云。佛是我师。我是弟子(云云)毗耶离城有长者维摩诘。方便示疾饶益众生。佛告大迦叶。汝行诣维摩诘问疾。迦叶白言。我不堪任诣彼问疾。所以者何。忆念我昔贫里行乞。维摩诘来谓我言。以一食施一切。供养诸佛及众贤圣。然后可食。如是食者。非有烦恼非离烦恼。非入定意非起定意。非住世间非住涅槃。其有施者。无大福无小福。不为益不为损。是为正入佛道。不依声闻。迦叶。若如是食。为不空食人之施也。时我闻说是语。即于一切菩萨深起敬心。不复劝人以声闻辟支佛行。是故不任诣彼问疾(维摩经)世尊。于法华会上告舍利弗。如是妙法诸佛如来时乃说之。时舍利弗于此法说领解。世尊授记。未来作佛号曰华光。复告舍利弗。今当复以譬喻更明此义。遂说长者大宅歘然火起。长者方便诱谕诸子。以羊鹿牛三车玩好之具。引之令出。然后等赐高广大白牛车。如来亦复如是。初说三乘引导众生。然后但以大乘而度脱之。时大迦叶等四大声闻于此领解。遂说穷子之譬。谓如穷子舍父逃逝。五十余年。后虽遇会志意下劣。二十年中常令除粪。过是已后心相体信。结会父子正领家业。自言我等昔来但乐小法。世尊以方便力说如来智慧。今我方知。世尊于佛智慧无所吝惜。是故我等说本无心有所希求。今法王大宝自然而至。如佛子所应得者皆已得之。于是世尊复告迦叶。说药草喻述成其解。而语之曰。汝于未来当得成佛名曰光明(法华经○此通付法)佛告诸比丘。我今所有无上正法。悉已付嘱迦叶。当为汝等作大依止(涅槃经○此别付法○阿难问经。我入涅槃大迦叶当与比丘比丘尼作大依止。如我无异)时大迦叶与五百弟子在耆阇崛山。去拘尸城五十由旬。迦叶于正受中心惊身颤。从定中出见地大动。即知如来已入涅槃。即将弟子往拘尸城。至佛棺所。如来大悲。为迦叶故棺自然开。显出真金紫磨坚固色身。迦叶哀哽。即以香水灌洗。千毡缠身。棺门即闭。迦叶说偈。如来复现双足千辐轮相出于棺外。迦叶礼赞金刚双足还自入棺。从心胸中火涌棺外。渐渐荼毗。经于七日。香楼乃尽(涅槃后分○迦叶与弟子向拘尸城。路见梵志手执曼陀罗华。谓曰。世尊涅槃已经七日。一切人天大设供养。吾从彼间得斯华来。出赴涅槃经)。
　　佛荼毗已始经七日。迦叶告五百阿罗汉。令诣十方集诸罗汉。得八亿八千。尽集双树间听受法言(菩萨处胎经)至中夏安居初十五日。迦叶共千罗汉。在王舍城。结集三藏。阇王日给千人饭食。足满一夏(智论)迦叶弘持正法至二十年(当周懿王八年壬辰)以法藏付嘱阿难。先礼四塔(出家成道转法轮入涅槃四处。各建七宝塔)次礼八塔(八国王所建舍利塔)次入龙宫礼佛髭塔。次升天上礼佛牙塔。去辞阇王。适值王寝。即往鸡足山(其山三峰如仰鸡足即灵鹫山)。取草敷座而发三愿。一愿此身及所持衣钵俱不坏。待至慈氏下生。二愿入灭尽定已。三峰合一。三愿阿难阇王若至。愿山暂开。时阇王梦屋梁折。王觉已悲叹。即往鸡足山见迦叶全身俨然在定。王发声哀哭。积诸香木欲阇维之。阿难为言。迦叶以定住身以待弥勒。不可得烧。王供养已还归本国。山合如故。至慈氏三会之后。有无量憍慢众生将登此山。慈氏弹指山峰即开。迦叶以所持衣授与慈氏。致辞礼敬毕。涌身虚空示诸神变。化火焚身乃入寂灭(付法藏经○梅溪集。荆公谓佛慧泉禅师曰。世尊拈花出自何典。泉云藏经所不载。公曰顷在翰苑。偶见大梵王问佛决疑经三卷。有云。梵王在灵山会上。以金色波罗花。献佛请佛说法。世尊登座。拈花示众。人天百万。悉皆罔措。独迦叶破颜微笑。世尊曰。吾有正法眼藏涅槃妙心分付迦叶)。
　　述曰。妙经言。世尊开显大法迦叶领解。此付法之通义也。涅槃经言。佛告诸比丘。我今所有无上正法。悉已付嘱迦叶。后分云。迦叶至佛棺所说偈。佛现双足。阿难问经。佛将涅槃告迦叶言。当与四众作大依止。此等诸文皆在涅槃。即付法之别义也。通则大众皆获领解。别则迦叶独任住持。今涅槃付嘱正当别义。是以祖祖相传住持不断也。有欲以法华领解为付法者。但得通意。
　　二祖阿难陀尊者。佛叔父白饭王次子。以佛成道二月八日生(阿难陀。此云庆喜。谓王心欢喜举国欣庆)即调达之弟也。面如净满月。眼若青莲华。年八岁从佛出家。得白四羯磨具足戒。多闻第一。年三十一为佛侍者。闻持法藏。至法华会上。佛告阿难。汝于来世。当得作佛。号山海慧自在通王。复告诸菩萨曰。我与阿难。于空王佛所。同时发菩提心。阿难常乐多闻。我常勤精进。是故我已得成菩提。而阿难护持我法。亦护将来诸佛法藏。佛灭度后。大迦叶结集法藏选千阿罗汉。令阿难升师子座宣说诸经。迦叶垂入灭时。以最胜法付嘱阿难。而作是言。往古定光佛为沙门时。畜一沙弥常令诵经。若经少阙即便诃责。时沙弥为师乞食。若少稽留经不充课。极为其师之所诃骂。沙弥愁恼且行且诵。时有长者问知其故。语沙弥言勿生忧恼。从今已后常相供给。时此沙弥不复行乞专心读诵经常充足。时沙弥者即世尊是。施食长者即阿难是。以斯福缘智慧深妙总持多闻(述曰。沙弥课经。宜得总持之益。长者供食。亦擅多闻之功。信知世间造善造恶。随所作事。资成之者。必当均获其报。气分所感。岂得免焉)阿难游行宣化几二十年。尝至竹林中(即王舍城外竹林寺)闻比丘诵偈。若人生百岁。不见水老鹤。不如生一日。时得睹见之。阿难惨然曰。此非佛偈。当云。若人生百岁。不解生灭法。不如生一日。而得解了之。比丘向其师说。师曰。阿难老朽言不可信。阿难后时闻彼比丘犹诵前偈。即自思惟。今此比丘不受吾教。于世无益宜入涅槃。即诣阇王适值其睡。王梦盖茎折。即便惊觉。门人告言。阿难入灭故来相见。王发声哭问何所在。答云。已向毗舍离国。即严四兵(象马车步)追至恒河。阿难乘船在河中流。王稽首白言。三界明灯愿勿涅槃。时雪山有五百仙人。观见阿难将欲涅槃。飞空而至求哀出家。即化恒河变成金地。为诸仙人说法。成阿罗汉。俱时入灭(即末田地五百仙人)阿难涌身虚空作十八变入风奋迅三昧。分身四分。一分与释提桓因。一分与娑伽龙王。一分与毗舍离子。一分与阿阇世王。四处各起宝塔供养舍利(杂见法华。付法藏。大论。文句。妙乐)。
　　三祖商那和修尊者。王舍城长者也。过去世为商主。路见辟支佛身婴重病。即为求药治疗。见其衣极弊恶奉妙毡衣。辟支佛言。此商那衣(或翻草衣。西域有九枝秀草。若罗汉生。则此草生于净地之上也)以此出家成道。故当著此而入灭也。即飞空作十八变。便取涅槃。商主悲哀。积诸香木阇维舍利起塔供养。愿我来世功德威仪及以衣服如今无异。由斯愿力于五百世身中阴。恒服此商那衣。最后身衣从胎俱出。随身增长。出家变为法服。具戒变为九条。因名商那和修(按西域记。梵衍那国。度雪山东有伽蓝。藏商那九条衣缝赤色。商那入灭。留此袈裟。谓弟子曰。法尽之后。方乃变坏。今已少损矣)如来昔游摩突罗国见树林荣茂。告阿难曰。吾灭度后。当有比丘商那和修于此山中起僧伽蓝说法教化。后商那入海大获珍宝。往诣竹林设大施会。闻佛世尊迦叶目连皆已灭度。即便严办为般遮于瑟(此云五年大会)及造门楼。阿难告曰。汝今已为财施。复当作于法施。出家学道利益众生。商那答言。甚适我愿。即度出家成阿罗汉。乃往曼陀山。以慈三昧化二毒龙子。营建禅室。复往罽宾国象白山中安座入定。时弟子优波鞠多有五百弟子。犹处生死憍慢贡高。鞠多即入三昧。观此诸人与己无缘。唯有吾师乃能化度。便至心念商那和修。商那神力从空飞来。衣裳弊恶坐鞠多座。弟子咸嗔。是何弊人处我师座。以白鞠多。鞠多至房头面作礼。弟子念言。师虽为礼盛德胜之。商那手指虚空。便下香乳。如高山泉注。鞠多不晓是何三昧商那为言。此是龙奋迅三昧。如是次第。五百三昧都不了知。一一为说。又语鞠多。如来三昧目连不识。目连三昧余声闻不识。吾师阿难三昧我亦不知。今我三昧汝亦不知。我涅槃后。七万七千本生诸经。一万阿毗昙藏。八万清净毗尼。皆随我灭。时诸弟子方自责悔。商那复为说法。皆得阿罗汉果。商那即飞空作十八变。而入涅槃。鞠多积诸香木以火邪旬(邪旬梵语也即火化之意)收取舍利起塔供养(付法藏经)。
　　(阿难旁出)末田地尊者。雪山五百仙人之导首也。阿难欲入涅槃至恒河中。其地大动。诸仙知之。飞空而至。俱求出家。阿难即化河水悉成金地。五百仙人俱得出家成阿罗汉(末田地。此翻为中。以诸仙在河中得戒也)时末田地欲先涅槃。阿难嘱云。佛记汝当于罽宾国建立佛法。阿难涅槃后。末田地乃往罽宾。降伏恶龙住持佛法。临涅槃时涌身虚空作十八变。然后入灭(付法藏经)。
　　四祖优波鞠多尊者。摩突罗国人。容貌端正聪慧辨才。商那初教系念。若起恶心当下黑石。生善念时当下白石。鞠多如教摄念。初黑偏多。次白黑等。至七日满唯有白石。商那即为宣说四圣真谛。应时逮得须陀洹果。时城中有淫女名婆须密。闻鞠多端丽遣人延召。鞠多不许。有长者子共淫女宿值贾客远来大赍珍宝求女交通。女贪其宝杀长者子埋置舍内。长者之家推求至舍。掘地得之。具陈国王。即取淫女斩截手足。劓其耳鼻弃于冢间。鞠多往化至淫女所。婆须密云。我以妙容相召不顾。今既残毁何用来为。答言。我为观汝实相故来。不为欲也。汝本以色诳惑众生。譬如画瓶盛满臭秽。智者了之终不乐著。令应谛观此色无常众苦积聚如痈如疮。宜勤方便而求解脱。淫女心开得法眼净。命终生天。鞠多因观诸法苦空无常。应时逮成阿那含果。初见商那便求出家。商那问汝年几。答云十七。商那曰。汝身十七。性十七。鞠多曰。师发已白。发白耶。心白耶。商那知是法器。即度出家受具戒已即得阿罗汉道商那谓曰。佛记汝在百年后坐禅第一大化众生。鞠多受教集众说法。魔王波旬化作白象。七宝庄严。现为女人端正奇丽。举会观视无听法心。鞠多知魔所为。以蛇狗人三尸化作华鬘以加其颈。还见死尸虫蛆臭烂。尽其神力去之不能。涌身虚空问诸天众。梵王问曰。十力弟子所作神力岂能解之。汝若归依尊者。容可得解。波旬乃往尊者所。五体投地求解三尸。尊者谓言。汝于正法更莫娆害。然后乃当为汝解之。魔言受教。尊者乃为解去三尸。鞠多每以不见佛为恨。因问魔曰。汝曾见佛其相如何。汝能现否。曰能。于大林前现一佛形。相好奇特如紫金山。光照十方梵释扈从。鞠多欢喜不觉致拜。魔即复形前接曰。我是凡夫何当圣礼。至第四日魔更下来。以大音声普告一切。欲得富乐生人天中。欲求涅槃第一安隐。不见如来大悲说法。悉当往诣鞠多尊者。听受妙法至心修行。是时城中男女皆共云集。随其所应说种种法百千众生得须陀洹。万八千人成阿罗汉。时阿恕迦王(即阿育王)闻尊者在忧陀山为众说法。遣使白言。欲来问讯。尊者以处所隘陋。躬自往诣至华氏城。为王摩顶说偈。指示如来往昔游方行住之处。悉令起塔。鞠多化度众生。夫妇俱得阿罗汉者。乃下一筹。筹长四寸。满一石室。室高丈六。纵广亦尔。神通化用与佛无异。但无三十二相。举世号为无相好佛。化缘已毕。作十八变而取灭度。以室中筹用为邪旬。人民号泣。共收舍利起塔供养(付法藏经)。
　　五祖提迦多尊者。摩突罗国人。初鞠多化缘将毕。往至其父长者家。问言。大圣何以独行。鞠多答曰。我出家人无有给侍。若有人者当见垂惠。长者答言。若后生子必相奉给。后生男名提迦多。善学经论。往从索之。将至僧坊度令出家。年满二十为受具戒。初日断见谛结得须陀洹。第一羯磨。薄淫怒痴获斯陀含。第二羯磨。欲界结尽得阿那含第三羯磨。顿断三界烦恼。建立梵行成阿罗汉。三明远照六通具足。游步隐显自在无碍。鞠多告曰。我涅槃时至。以此法宝持用付汝。汝当流布。后提迦多化度世间。于中印度而取涅槃。天人悲感。收取舍利起塔于班茶山中(付法藏经)。
　　六祖弥遮迦尊者。中印度人。八千仙人导首。多闻博达有大辩才。往见提迦多曰。我昔与师同生梵天。我遇阿私陀教授仙法。师遇大善知识修习佛道。自此殊途已经六劫。彼仙记曰。汝后六劫当遇同学获证圣果。今日得遇非宿缘耶。提迦多。即为说法得证无漏。仙众不信。提迦多为现神变。众方信服俱得道果。提迦多。临欲入灭以法付嘱。而告之曰。佛以正法付大迦叶。如是展转乃至于我。我今付汝宜当流布。弥遮迦受教宣流正法。于诸众生开涅槃道。化缘已毕遂入涅槃。众取舍利起塔供养(付法藏经)。
　　七祖佛陀难提尊者。北天竺人。慧解善说胜服当世。初弥遮迦至其国。望雉堞上金色祥云。叹曰。此下必有大士可为法嗣。乃往寻之。果于阛阓中见佛陀难提。而谓之曰。我师提迦多说。世尊昔游北印度语阿难曰。我灭后三百年。有一圣人名佛陀难提。于此弘法。难提答曰。我思往劫尝献如来宝座。彼因记我。当于贤劫释迦法中宜弘教法。今符师语。愿求出家。才闻说法即得四果。弥遮迦临欲入灭。即以正法付嘱流布。后时难提化缘将毕。遂入涅槃。众取舍利起塔供养(付法藏经)。
　　八祖佛陀密多尊者。提伽国人。德力深固善化群生。初难提行化至其国。见一家有白光。谓其徒曰。此有圣人。有口不言。有足不履。及至其舍。长者问其何来。难提即曰。来求弟子。长者曰。我有一子。年五十岁。不言不履。安能给侍。难提曰。真吾弟子。密多遽起礼拜。行七步已口说偈曰。父母非我亲。谁是最亲者。诸佛非我道。谁是最道者。难提曰。汝言与心亲。父母非可比。汝行与道合。诸佛心即是。外道有相佛。与汝不相似。欲识汝本心。非合亦非离。又谓之曰。此子昔曾值佛悲愿广大。虑父母爱情难舍故不履不言。长者遽舍出家即证道果流布正法。时有国王宗事异学轻毁三宝。密多将欲调伏。躬持赤幡于十二年在王前行。王后问曰。斯是何人。答曰。我是智人善能谈论。王即宣令于正胜殿集诸婆罗门长者居士。与一沙门共相议论。密多升座建无方论。浅智之人一言即屈。其聪辨者再便辞尽。王乃躬与密多以起言端。寻亦摧服。王即回心为佛弟子。时国中有尼干毁谤正法。善知算数(尼干此云自饿外道)密多往化。就受数述。尼干常出恶声骂辱于佛。密多谓曰。汝今造罪必堕地狱。若不见信可算知之。尼干推算知堕地狱。白尊者言。我当云何得免斯咎。密多告曰。如因地倒还从地起。汝若归佛此罪可灭。时尼干即以五百偈。赞叹如来改悔先罪。密多复告之曰。汝此善业必生天上。若不见信可算知之。尼干下算。自见己身罪灭生天。便大欢喜。遂与五百人俱共出家。密多化缘将毕遂入涅槃。弟子为奉全身起塔供养(付法藏经)。
　　九祖胁比丘尊者。中印度人。由于昔业在母胎六十年。既生须发俱白。厌恶五欲不乐居家。其父携见密多曰。此子处胎六十年。因号难生。曾遇相者。言是法器。愿求出家。受戒之日祥光烛座。感舍利三七颗。便于座上得阿罗汉。精进苦行胁不至席。时号胁比丘。有外道见师手放光明暗中取经。即舍邪归正获证道迹。化缘将毕。现十八变便入涅槃。众取舍利建塔供养(付法藏经)。
　　十祖富那夜奢尊者。华氏国人。智识深邃多闻博记。初胁比丘至其国。止一树下指其地曰。此地若变金色。当有圣人至矣。言已地果成金。既而夜奢果至。遂纳为弟子付以法藏。以善方便化度众生。所作已办便入涅槃。众取舍利起塔供养(付法藏经)。
　　十一祖马鸣尊者。东天竺桑岐多国婆罗门。以刀贯杖铭曰。天下智士。能胜我者。截首以谢。诸国之人莫有抗者。时富那夜奢于闲林中坐。马鸣大慢贡高计实有我。闻夜奢说诸法空无我无人。往谓之曰。一切世间言论我能破坏。此言若虚斩首以谢。夜奢曰。佛法之中凡有二谛。若就世谛假名为我。第一义谛皆悉空寂。如是推求我何可得。马鸣知义不胜便欲斩首。夜奢曰。我法仁慈不斩汝首。如来记汝。后六百年当传法藏。于是度令出家。内心犹有愧恨。时夜奢有经在闇室。令马鸣往取。白言室暗。夜奢以五指放光。马鸣心疑是幻。凡幻之法知之则灭。而此光转更炽盛。即便心服。勤苦修行仰受付嘱。于华氏城游行教化。作妙技乐名赖吒和罗。其音清雅宣说苦空无我之法。时此城中五百王子。同时开悟出家为道。时华氏王恐国虚空。即便宣令勿令作乐。有月氏国王(氏音支)攻华氏城。城中凡九亿人。即从索九亿金钱。时华氏王。即以马鸣一佛钵慈伈鸡。各当三亿。马鸣智慧殊胜。佛钵如来功德。慈心鸡不饮虫水。悉能摧灭怨敌。月氏王大喜。回兵归国。后安息国来伐月氏。交战获胜杀安息人。凡有九亿。有一罗汉欲令王悔。即以神力示其地狱。王见惶怖。时马鸣即语王曰。王能听我说法。当令此罪不入地狱。王后欲征北海。群臣怨王贪虐无道。因王病疟以被镇之。人坐其上须臾气绝。由听马鸣说法。生大海中作千头鱼。剑轮回注斩截其首。续复生头次第更斩。须臾之间头满大海。时有罗汉为僧维那。王即告言。今此剑轮闻犍稚音。即便停止苦痛小息。唯愿大德延令长久。罗汉悲闵为长打之。过七日已受苦便毕。至今此寺相传长打。马鸣传法已。即入龙奋迅三昧。挺身虚空如日轮相。复还本位以取涅槃。众收舍利起塔供养(付法藏经○摩诃衍论过去轮陀王有千白鸟。若鸟出声王则增德。如是诸鸟。若见白马则鸣。王遍求白马不得。乃作言曰。若佛弟子。能令此鸟鸣者。都破外道时菩萨神力现千白马鸣千白鸟。绍隆正法令不断绝。是故世尊名曰马鸣)。
　　十二祖迦毗摩罗尊者。华氏国人。为外道师有众三千。以神力求娆马鸣。鸣曰。汝之神力更能如何。摩罗曰。我化大海极为小事。鸣曰。汝能化性海否。问何谓性海。鸣曰。山河大地依之建立。三昧六通由兹发现。摩罗闻之即能信入。与三千众同时悟道。受师付嘱宣布正法。于南天竺大兴饶益。造无我论足一百偈。此论至处魔外摧折。时西印度有太子名云自在。仰师道德请入宫中供养。摩罗曰。佛戒沙门不得亲近王臣权势。太子曰。城北有一山窟可往居否。摩罗即往趣之。路见大蟒。为其说法授戒。其蟒即隐。及至石窟。有素服老人出迎谢曰。我昔为僧持戒好静。新学请益应答之际。多起嗔心故报为蟒。今居此已千载。适闻说法已得脱苦。故此拜谢(佛灭至此。方六百年。此蟒应是迦叶末法时为僧。故云千载)摩罗化缘已毕现通入灭。众取舍利起塔供养(付法藏经)。
　　十三祖龙树尊者。南天竺国梵志之裔。始生之日在于树下。由入龙宫始得成道。故号龙树(西域记。梵云那迦阏树。此翻龙猛)佛去世后七百年出。天姿聪悟。在乳哺中闻诸梵志诵四韦陀典。有四万偈。偈各三十二字。皆达句义。弱冠驰名独步诸国。天文地理星纬图谶。及余道术无不综练。尝与契友三人议曰。世间义理可以开神明发幽旨者。吾辈悉达之矣。更以何方而自娱乐。复云。人生唯有追求欲色为至乐耳。乃俱往术家学隐身法。师念曰。此四梵志才智高远。今以术故屈辱就我。若授其方则永见弃。乃各与青药一丸水磨涂眼形自当隐。龙树闻香。便识此药有七十种。名字两数皆如其方。师闻大惊。即以其法具授四人。既得其药翳身游行。相与入王后宫数月。美人怀妊者众。王问智臣。臣曰。若非鬼魅则是方术。可以细土置诸门中。若是方术其迹当见。设是鬼魅入必无迹。人可兵除鬼当咒灭。王用其计。果四人足迹。乃令勇士挥剑空中。斩三人首。近王七尺刀所不至。龙树敛身依王不能加害。始悟欲为苦本。即自誓曰。若免斯难当诣沙门受出家法。既得出宫便入山至一佛塔。摩罗来访。龙树迎之曰。深山孤寂。大德至尊何枉神足。摩罗曰。我非至尊来访贤者耳。龙树默念。此师得决定性否。明道眼否。是大圣继真乘否。摩罗曰。汝虽心语我已意知。但办出家何虑吾之不圣。龙树悔谢即求出家。于九十日诵通三藏。阎浮所有皆悉通达。辩才无碍。自谓一切智人。欲从瞿昙门入。门神告曰。今汝智慧。何异萤火齐于日月。以须弥山等亭历子。我观仁者非一切智。云何欲从此门而入。龙树情屈心自念言。世界佛经虽妙句义未尽。我当更敷演之开悟后学。复欲立师教戒。更造衣服令少不同。欲除众情选择良日。便欲成造。独处静室水精房中。大龙菩萨愍其心念。即以神力。接入大海宫殿。开七宝函与诸方等经典。九十日中通解甚多。龙曰。汝今阅经为遍未耶。师曰。汝经无量不可得尽。我今所读。足过阎浮十倍。龙曰。忉利天上诸经。复过此中百千万倍。师于宫中修行豁然通达。善解一相深入无生法忍。龙知悟道送师出宫(辅行云。龙接入宫。一夏但诵七佛经目)南天竺国王深染邪见师欲化之。躬持赤幡在王前行经历七载。王问何人。答曰。我是一切智人。王曰。诸天今者何所作为。答曰。天今正与阿修罗战。须臾空中刀剑相继而坠。修罗耳鼻从空而下。王始惊悟稽首作礼。是时殿上万婆罗门。叹其神德除发出家。诸外道众来共议论。一言便屈降伏出家。有婆罗门善知咒术。白王求与捔力。婆罗门化大池莲华自坐其上。龙树化白象入池。鼻绞莲华高举掷地。婆罗门伤背。白师悔过。因求出家。龙树造大悲方便论五千偈。大庄严论五千偈。大无畏论十万偈(辅行云。大悲论明天文地理。作宝作药。大庄严论。明修一切功德法门。大无畏论。明第一义。中观论者。是其一品○即大智度论也)优波提舍论十万偈。有小乘法师。见师高明常怀忿嫉。师所作已办问小乘言。汝今乐我久住世否。答曰。仁者实不愿也。忽一日入月轮三昧。唯闻法音不见形相。唯弟子提婆识之曰。师示佛性非声色也。龙树乃付法提婆。复入闲室经日不出。弟子破户视之。见入三昧蝉蜕而去。天竺诸国并为立庙敬事如佛(付法藏经。摩诃摩耶经○智者云。树生生身。龙生法身。故名龙树。孤山慈云皆称龙树为十三代。凡即西土正统。不收末田地也)。
　　十四祖迦那提婆尊者。南天竺国婆罗门也。国中有一天神。锻金为形立高六丈。号大自在天。有求愿者令现获报。提婆入庙稽首为礼。天动眼努视。提婆语曰。夫为神者当以精灵偃服群类。而假金宝为饰。劳费民物。何其鄙哉。即登高梯凿出其目。明旦祠天化一肉形。其高数丈左眼枯涸。就座告曰。善哉大士。供馔具足。汝之左眼宜当垂给。提婆即以左手出眼与之。索之不已出眼出于万数。天神赞曰。善哉摩纳。真上施也。提婆后诣龙树。树以满钵水置座前。提婆即以一钵投之。欣然契会。即剃发出家仰受付法。时南天竺王信用邪道。国法出钱顾人宿卫。提婆应募。为将荷戟前驱。整肃部曲。王嘉其功。即召问之。答言。我是智人善于言论。王即为建论座。提婆即立三义。一切圣中佛最殊胜。诸法之中佛法无比。世间福田僧为第一。八方论士能坏斯语。我当斩首以谢。时诸外道辞理俱匮悉求出家。有一外道。耻其师屈心结怨忿。提婆于闲林造百论经。外道执刀穷之曰。汝以空刀破我师义。我以铁刀破汝之腹。五藏出外命犹未绝。谓外道曰。汝可取吾衣钵急去。我弟子未得道者。必当相执。时弟子来见发声悲哭。奔追要路。提婆告曰。诸法本空无我我所。无有能害亦无受者。谁亲谁怨。彼人所害害吾往报。非害吾也。于是放身蝉蜕而去。众收舍利起塔供养(付法藏经)。
　　十五祖罗睺罗多尊者。迦毗罗国人。聪慧异常。迦那提婆尊者至迦毗罗国。有长者净德。园树生耳如菌。唯长者与子罗睺罗多。取而食之。取已随生。自余亲属皆不能见。尊者知其宿因。遂至其家谓之曰。汝家昔曾供养一比丘。以道眼未明虚沾信施故。报为木菌。唯汝与子。精诚供养故得享之。又问长者年多少。曰七十九。尊者说偈曰。入道不通理。覆身还信施。汝年八十一。此树不生耳。长者叹服。即令其子出家。尊者曰。昔如来记此子。当第二五百年为大教主。即与剃发仰受付嘱。大弘正法。有婆罗门造鬼名书十万偈。甚为难解。龙树一闻便晓。提婆再闻亦晓。罗睺闻提婆说亦得解了。婆罗门大惊曰。沙门似若旧习。遂即信服。罗睺化缘已毕遂取涅槃。众收舍利起塔供养(付法藏经)。
　　十六祖僧佉难提尊者。室罗筏城宝庄严王太子。生而能言常读佛法。七岁厌俗。父王每止之。九岁罗睺至金水河指之曰。此去五百里。有圣者名难提。佛记一千年后当绍圣位。即领众往见之。正值入定。三七日方出。即求出家得道付法。罗睺一日手擎金钵举至梵天。取饭以饷大众。众忽厌恶。罗睺曰。非我之咎乃汝自业。即命难提分座同食。众复讶之。罗睺曰。此难提即过去娑罗王如来。愍物降迹。汝等亦庄严劫中已至三果。但未证无漏耳。众曰。我师神力斯则可信。彼过去佛窃有疑焉。难提曰。如来在日地平水美。灭八百年人无至信。不信真如唯爱神力。言讫手持琉璃瓶。渐展入地至金刚轮际。取甘露水持至众前。众方悔谢。有阿罗汉具诸功德。难提以一偈试之云。转轮王种生。非佛非罗汉。不受后世有。亦非辟支佛。罗汉不解。升天以问弥勒。弥勒曰。世以泥团置轮成瓦。岂同诸圣至后世乎。罗汉还以语之。难提曰。此必弥勒为汝说耳。化缘将毕。以右手攀树而入灭度。弟子欲移其尸坚不可动。大象负之亦不能移。乃积香木为楼。就树阇维。火焚身尽树更蓊郁。众取舍利建塔供养(付法藏经)。
　　十七祖僧佉耶舍尊者。摩提国人。母梦大神持鉴。因而有娠。七日而诞。难提行化至其国。见一峰紫云如盖。领众趣之。一童子持圆鉴直造尊者前。尊者曰。汝手中当何所表。童曰。诸佛大圆镜。内外无瑕翳。两人同得见。心眼皆相似。父母闻子语。即舍出家。他时闻风吹殿铃。师问。铃鸣风鸣耶。舍曰。非风非铃我心鸣耳。尝游海边见七宝宫殿。即往乞食说偈曰。饥为第一病。行为第一苦。如是知法实。可得涅槃道。舍主迎入就座。取钵施食。耶舍见其家内有二饿鬼。裸形饥虚锁其身首。怪而问之。舍主答曰。此鬼前世一是吾息。一是息妇。我昔布施夫妻怀嗔。我数教诲不肯信受。因立誓曰。如此罪业受恶报时。我当见汝。故致斯报。复至一处堂阁严饰。众僧经行鸣钟集食。食欲将讫变成脓血。便以钵器相打流血。而相谓曰。何为惜食今受此苦。难提前问。众中答曰。我等迦叶佛时。同止一处。客比丘来咸相嗔恚。藏惜饮食而不共分。以故今此受斯苦报。如是周游大海。遍观五百地狱。即生怖畏方便求免。后时得阿罗汉。见五百仙人林中修道。即往其处为宣三偈赞佛法僧。五百仙人俱得道迹。化缘将毕便入涅槃。众收舍利起塔供养(付法藏经)。
　　十八祖鸠摩罗驮尊者。月氏国婆罗门子。邪舍至其国往扣其门。鸠摩曰。此舍无人。邪舍曰答无者谁。鸠摩知是异人。遽开门延接。耶舍谓之曰。佛记灭后千年。有大士出月氏国绍隆正化。遂即出家仰承嘱累。尝至一国人不受教。即语之曰。汝今可集铁马万骑在吾前过。鸠摩一见。人名马色衣服相貌。一一分别更无错缪。于是举国咸皆信服。有长者子名阇夜多。来问师曰。我父母崇信而萦疾失意。邻家屠杀而身健和合。彼何幸而我何辜。师曰。以造业有先后故论报有不定。或仁夭而暴寿。或逆吉而义凶。夫仁与义今身之现行善也。夭与凶前世之恶。今身之受报也。暴与逆今身之现行恶也。寿与吉前世之善。今身之受报也。善恶因果随业受报。故先后不定也。阇夜多闻已顿释所疑。鸠摩曰。汝虽已信三业。而未明业从惑生。惑因识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。当与诸佛同矣。夜多领旨即发宿慧。鸠摩乃以爪破[((牙-才+木)*ㄆ)/(厂@刀)]面门。如红莲初绽。放大光明。而入灭度。众取舍利起塔供养(付法藏经)。
　　十九祖阇夜多尊者。北天竺人。游化世间最称善说。有比丘犯欲自悔。夜多语曰。能顺我语罪可消灭。即化火坑令投其中。比丘念欲灭罪举身投之。火成清流。夜多曰。汝至诚悔过罪今已灭。即为说法成阿罗汉。尝将弟子入尸罗城。惨然颦蹙小复前行。路见一鸟欣然微笑。弟子白师。愿说此缘。师曰。我至城门见饿鬼子。言母生吾已入城求食。满五百年至今未反。我常饥虚不能自济。及吾入城果见彼母。前白我言。吾入城来经五百年。始于今日获一人唾。欲持与子。门下大力鬼神虑其侵夺。愿尊者持我出城。我即持母出于城外。问彼生来为几时耶。答云。我见此城七反成坏。深叹生死受苦长远。是以惨然。过去九十一劫。毗婆尸佛在世教化我为长者子。常念出家。父母不从。强为聘妻生一男子。年始六岁复欲出家。父母教儿。汝父若欲作沙门者。抱足啼泣。我以爱心不复出家。由彼儿故九十一劫流转生死。于五道中未曾得见。今以道眼观察。彼鸟乃我前世所生之子。愍其婴愚久处生死。是以故笑。尊者化缘已毕即入涅槃。众取舍利塔藏供养(付法藏经)。
　　二十祖婆修槃驮尊者。罗阅国人。姓毗舍佉。母梦吞明暗二珠。觉而有孕。经七日。有一罗汉。名曰贤众。至其家。父光盖设礼。贤众受之。母一出拜。贤众避席曰。回礼法身大士。谓光盖曰。汝妇怀圣子。故吾避之。非重女人也。又曰。汝妇当生二子。一名婆修槃驮。二名刍尼(此云野鹊子)昔如来雪山修道。刍尼巢于顶上。佛既成道。刍尼报为那提国王。佛记第二五百年生罗阅城毗舍佉家。与圣同胞今无爽矣。后一月果生二子。槃驮后遇阇夜多。出家之日感毗婆诃菩萨。为作羯磨。多闻善解普化群生。临涅槃时升空半由旬。复还就座而取灭度。众收舍利塔藏供养(付法藏经)。
　　二十一祖摩拏罗尊者。那提国王次子也。槃驮行化至其国。谓自在王曰。佛记一千有神力大士当绍圣位。即王次子也。王乃令其家仰受付嘱。于南天竺兴大饶益。有三藏夜奢功德齐等。夜奢语曰。恒河以南二天竺国。人多邪见。长老善解音声之论。可于彼土自在教化。若恒河以北三天竺人。可以易化。我当于此利益众生。尊者即如其语。至二天竺。广宣毗罗无我之论(十二祖著无我论)摧伏一切异道邪见。后游行至西印度。国王名得度。因行路见一小塔众不能举。王召梵行禅观咒术三众。以问所因。皆不能知。以问尊者。对曰。此塔阿育王造。今出现者由王福力。王曰。至圣难遇世乐非久。遂传位太子依师出家。七日之间得证四果。师谓得度曰。汝居此国度人。吾当游化异国。即焚香嘱之。其香成穗至月氏国。其王以问大臣。是何祥异。有鹤勒那比丘曰。此是西印度祖师将至。先降信香也。王曰。神力何如。曰远承佛记当阐大化。王与鹤勒那遥伸礼拜。师既至。鹤勒那问曰。我止林间九年。有弟子龙子。幼时聪慧。我于三世推穷莫知其本。师曰。此子于第五劫中生妙喜国婆罗门家。曾以旃檀施寺撞钟。故受此报。师化缘已毕即加趺入灭。王与弟子造塔以奉全身(付法藏经)。
　　二十二祖鹤勒那尊者。月氏国人。年七岁。见居民入庙祀神遽斥之曰。汝妄兴灾福幻惑世人。岁费牲牢为害甚矣。其庙与像忽然摧倒。年三十八。始遇摩拏罗谓之曰。汝昔有弟子五百。以福德薄生于羽族。今惑汝惠。故为鹤众相随。勒那曰。以何方便令彼解脱。摩拏罗为说偈曰。心随万境转。转处实能幽。随流认得性。无喜复无忧。鹤众闻偈飞鸣而去。勒那行化至中印度。有王无畏海。清鹤勒那说法。忽见绯衣素服二人。俱至礼拜。良久复没。王问何人。师曰。日月天子也。时师子比丘来听法。师指东北问曰。汝见此气如何。师子曰。我见气如白虹贯天。复有黑气横亘其中。师曰。吾灭五十年。北天竺当有难起婴在汝身。遂密示其事。现十八变而入灭度众取舍利起塔供养(付法藏经)。
　　二十三祖师子尊者。中印土人。得法游化至罽宾国。有波利迦者。本习禅观。有禅定知见。执相舍相不语五众。师子化之五众皆服。声闻迩遐。外道摩目多部落遮二人。素学幻术。乃盗为僧形。潜入王宫淫犯妃后且曰。不成则归罪释子。既而事败。王大怒曰。吾素重三宝。沙门何多辱我。即毁寺害僧。自秉剑至尊者所。问曰。师得蕴空耶。曰然。王曰。蕴既空当与我头。曰身非我有何吝于头。王遂斩师首。白乳涌高数尺。王臂寻堕。七日而亡。太子光首叹曰。我父何故自取其祸。有象白山仙人。深明因果。即为广说宿因。以尊者报体而建塔焉(付法藏经)。
　　述曰。佛所得宿命记未来成道。虽累亿劫。必能前知。岂今记祖止二十四。窃原佛意当用二义。一者以师子遭命难。为传持佛法之一厄。二者此后诸祖。虽有其继。恐非四依大圣之比。以故金口齐此而言。非谓无继祖也。世或谓师子遭难不传法者。痴人之言耳。吾宗谓祖承止师子。而禅林加四人。于是竞相是非连代不息。试以大意决之。则无所为碍。谓师子虽遭命难。非无弟子可以传法。特不在金口预记之数耳。然则加以四人至于达磨。而始为东土之来。谓之二十八人。斯亦何害禅人欲实其事。但言四人相承。传之达磨则可矣。今乃妄引禅经之证。适足以自取其不实也。嵩明教作定祖图。谓禅经具载二十八祖。今检经但列九人。而名多不同。昉法师作止讹以斥之宜矣。

　　佛祖统纪卷第五(终)



　　佛祖统纪卷第六

　　　　宋景定四明东湖沙门志磐撰

　　东土九祖第三之一

　　高祖无畏论主龙树尊者一相大禅师
　　二祖建立中观北齐尊者圆悟大禅师
　　三祖圆证法华南岳尊者止观大禅师
　　四祖天台智者法空宝觉灵慧大禅师
　　五祖结集宗教章安尊者总持大禅师
　　六祖传持教观法华尊者圆达大禅师
　　七祖传持教观天宫尊者全真大禅师
　　八祖传持教观左溪尊者明觉大禅师
　　九祖天台记主荆溪尊者圆通大禅师
　　佛祖之道以心传心。尚何俟于言说。至于当机印可。则必资授受以为传道之仪。是以金口祖承二十四圣。皆亲承口诀。用显心传之妙。然则通古今简邪正。明境智辨宗用。其可有遗于言说者也。自夫经论东度教满真丹。此土诸师。闵世之不能领。乃专业讲说。用通此宗。而得其小者亡其大。执其偏者遗其圆。以故心传之妙终未有以敷畅。道之将行笃生圣哲。北齐尊者。宿禀自然不俟亲承。冥悟龙树即空即假即中之旨。立为心观以授南岳。南岳修之以净六根。复以授诸智者。智者用之以悟法华。乃复开拓鸿业以名一家。尝作而言曰。传道在行亦在于说。于是约略五时。开张八教。总括群籍归宗法华。贯五章以解首题。分四释以消文句。教理之说既显。观行之旨须明。乃复述以止观一论。说己心中所行。先之以六章开解。次之以依解立行。二十五法为方便。十乘观法为正修。三千事理即具之谈。抗折百家度越今古。遂为天下明教之本。时则有章安大禅师。夙擅多闻复由妙悟。因其讲授执笔载言。集为论疏以淑惠于后学。而世之好为异论者。若五教三时。专门偏尚。虽发机之际各有所中。终未足以知一化之始终。诣法华之宗极。当知常住教卷满阎浮提。方袍之徒多于竹[竺-二+韋]。使天台不生时教不行观道不明。吾必谓之佛法已灭。章安即缵承大统。乃复传之法华。法华之世讲徒七百。而天宫实继其业。天宫之门求道无数。而左溪独嗣其后。左溪盛席学徒更繁。远域邻封填门拥室。自法华三世。皆继体守文。专事讲说而已。至荆溪之世。遭罹多艰。畔人窃发。则金錍义例。不得不为之致讨。学者异言。则诸部记述。不得不为之指南。申明正宗以诒后世。弘赞之勋殆比隆于章安者矣。尊祖重道述德记功。撰东土九祖纪。
　　高祖龙树尊者(本纪在西土第十三祖中)入楞伽经云。善逝涅槃后。未来世当有南天竺比丘。厥号为龙树。能破有无宗。显我大乘法。得初欢喜地。往生安养国。
　　赞曰。章安有言。智者观心论云。归命龙树师。验知龙树是高祖师也。辅行释之曰。智者应称龙树为曾祖师。若以尊上为高。则如汉齐诸君。并指始祖为高。所谓功德无上。谥为高耳。今家亦以龙树为始祖。故智者指为高祖也。夫传佛心宗绍隆道统。后人尊之通称为祖。故金口祖承二十四圣。皆以祖为称也。下至此土。九祖相继亦此义焉。是知今言高者。诚如荆溪功德无上之义。非同俗间曾高之称也。
　　二祖北齐尊者慧文。姓高氏。当北朝魏齐之际(东魏孝静北齐文宣)行佛道者。第一明师。多用七方便(辅行云。恐是小乘七方便。自智者已前未曾有人立于圆家七方便)第二最师。融心性相诸法无碍。第三嵩师。用三世本无来去。第四就师。多用寂心。五凿师。多用了心能观一如。第六慧师。多用踏心内外中间心不可得。第七文师。用觉心重观三昧。灭尽三昧。无间三昧。于一切法心无分别。第八思师。多用随自意安乐行。第九顗师。用三种止观。虽云相承而于法门改转。文师既依大论。则知尔前非所承也(此依辅行所载。按高僧传。南岳悟法华三昧。往鉴最师。述己所证。皆蒙随喜。又云。智者受业思师。思师从道就师就师受法最师。今详思师。本承文师。今又言从就师。是知诸师多同时互相咨禀。而法门改转。后多胜前。非复可论相承也。至北齐已降。依论立观。自此授受。始终不异。始可论师承耳)师夙禀圆乘。天真独悟。因阅大智度论(第三十卷)引大品云。欲以道智具足道种智。当学般若。欲以道种智具足一切智。当学般若。欲以一切智具足一切种智。当学般若。欲以一切种智断烦恼及习。当学般若。论自问曰。一心中得一切智道种智一切种智。断一切烦恼及习。今云何言以一切智具足一切种智。以一切种智断烦恼及习。答曰。实一切一时得。此中为令人信般若波罗密故。次第差别说。欲令众生得清净心。是故如是说。复次虽一心中得。亦有初中后次第。如一心有三相。生因缘住住因缘灭。又如心心数法不相应诸行及身业口业。以道智具足一切智。以一切智具足一切种智。以一切种智断烦恼及习亦如是。师依此文以修心观。论中三智实在一心中得。且果既一心而得。因岂前后而获。故此观成时证一心三智。双亡双照即入初住无生忍位。师又因读中论(大智度论中观一品)至四谛品偈云因缘所生法。我说即是空。亦名为假名。亦名中道义。恍然大悟。顿了诸法无非因缘所生。而此因缘有不定有。空不定空。空有不二。名为中道。师既一依释论。是知远承龙树也。师在高齐之世(辅行谓是齐高祖。今详高欢相东魏。封齐王。至子洋。方受魏禅。是为文宣。追谥欢为高祖。据此时尚称东魏。文师道化行于北齐受禅之后。故云高齐。此以姓冠国。如萧梁元魏也)聚徒千百专业大乘。独步河淮时无竞化。所入法门非世可知。学者仰之以为履地戴天莫知高厚。师以心观口授南岳。岳盛弘南方。而师之门人在北者皆无闻焉(杂见止观辅行宗元录九祖略传)。
　　赞曰。北齐以上哲之姿。独悟中观。而当时诸师无与竞化。非明最嵩鉴所能知也。既以口诀授之南岳。而北地门徒曾无传者。盖当高氏政乱国蹙之日。宜此道之不能显也。南山传僧逸而不载。亦岂无所考耶。慈云云。得龙树一心三智之文。依论立观。于兹自悟。岂曰无师。
　　三祖南岳尊者慧思。姓李氏。元魏南豫州武津人也(南岳愿文。自叙云。岁在乙未十一月十一日。于魏国南豫州武津县生。此当魏宣武延昌四年。梁武帝天监十四年乙未岁也)儿童时。梦梵僧劝令入道。或见朋类读法华经。乐法情深。得借本于空蒙独观。无人教授日夜悲泣。复以蒙非人居。乃移托古城。凿穴栖身。昼则乞食夜不事寝。对经流泪顶礼不休。久雨失蒸举身浮肿。忍心向经忽尔消灭。又梦普贤乘白象王摩顶而去。昔未识文今自然解。所摩顶上隐起肉髻。年十五(魏庄帝永安二年)出家受具。谢绝人事专诵法华。日唯一食不受别请。所居庵宇为野人所焚。即婴疠疾。来求悔过其疾即愈。乃再作草舍。诵经如初。又梦僧曰。汝先受戒作法非胜。安能开发正道。即见四十二僧。为加羯磨圆满戒法(四十二僧。即四十二位。自初住讫妙觉也。此表南岳当获六根清净入圆十信。以故四十二位大士及妙觉直僧。为其加法以证之也)既寤益厉常业。又尝梦阿弥陀弥勒佛与之说法。又随弥勒同诸胜友俱会龙华。感叹非常倍加精进。年二十(东魏孝静天平元年)因读妙胜定经。见赞美禅定。乃遍亲禅德学摩诃衍。常居林野经行修禅。后谒文师咨受口诀。授以观心之法。昼则驱驰僧事。夜则坐禅达旦。始三七日初发少静。观见一生善恶业相。转复勇猛禅障忽起。四肢缓弱身不随心。即自观察。我今病者皆从业生。业由心起本无外境。反见心源业非可得。遂动八触发根本禅(重轻冷热涩滑软粗。是为八触)因见三生行道之迹。夏竟受岁将欲上堂。乃感叹曰。昔佛在世。九旬究满证道者多。吾今虚受法岁内愧深矣。将放身倚壁。豁然大悟法华三昧。自是之后所未闻经不疑自解。东魏武定六年(年三十四)在河南兖州。与众议论。为恶比丘所毒垂死复活。齐天保元年(年三十六)常在河南。习学大乘。亲觐诸大禅师游行诸郡。是岁刺史欲送归邺(齐文宣所都)师意欲南向。即舍众渡淮。时敕国内诸禅师入台供养(南北朝常称朝廷为内台)师以方便辞避不就。四年至郢州。为刺史刘怀宝讲摩诃衍义。诸恶论师以生金药置毒食中。师命垂尽一心念般若波罗蜜毒即消散。五年至光州开岳寺。巴子立五百家。共刺史请讲摩诃衍般若经。六年于光州大苏山讲摩诃衍(东坡集。光山县南。四十里。大苏山南小苏山北。有寺名净居。齐天保中。思禅师过此。见父老问其姓。曰苏氏。又问二山名。叹曰。吾师告我。遇三苏则住。遂留结庵。而父老竟无有。盖山神也。其后顗禅师。来谒师遂得法)七年于城西观邑寺讲摩诃衍。有众恶论师竞欲加害。师誓造金字般若经。现无量身于十方国讲说是经。令一切诸恶论师咸得信心住不退转。八年至南定州。为刺史讲摩诃衍。有众恶论师竞起恶心。断诸檀越不令送食。经五十日。常遣弟子乞食济命。于时复发愿决定。誓造金字般若。为众讲说九年于大苏山。唱告诸方须造经者。忽有比丘。名曰僧合。自言。我能造经。既得经首。即教化境内。得财买金。于光城县齐光寺。造成大品般若及法华经二部。盛以宝函。复自述愿文一篇。以记其事。愿弥勒佛时身及此经。一时出现广化一切。又云。世间道俗殷勤请讲。或强劝令讲者。皆恶知识。初似好心后即忿怒。所有学士如怨诈亲。亦不可信。诸王刹利亦复如是。择择择择(法智慈云。皆云朱陵四择是也。道俗劝讲者。强劝令讲者。学士诈亲者。诸王刹利者。如是四类。皆须择之也。已上文并见南岳愿文)师名行远闻学徒日盛。众杂精粗是非数起。乃顾徒属曰。大圣在世不免流言。况吾无德岂逃此债。债是宿作时来须受。此私事也。齐祚将倾佛法暂晦(齐后为周所灭。周武废释道二教)当往何方以避此难。忽闻空声曰。若欲修定当往武当南岳。师裴回光州。时往邻郡。为众讲说凡十四年(天保五年至光州。陈光大二年入南岳。始终十四年)光州当陈齐为边境。烽火数兴众不遑处。乃以陈光大二年入居南岳。谓其徒曰。吾寄此山正当十载。过此以后必事远游(师入南岳。至大建九年。果十年而终)先是有梁朝高僧海禅师居之。一见如旧识。即以是山俾师行道。师一日登祝融峰。岳神会棋。神揖师曰。师何来此。师曰。求檀越一坐具地。神曰诺。师即飞锡以定其处(今福严寺是)神曰。师已占福地。弟子当何所居。师即转一石鼓。下逢平地而止(今岳君塑像犹坐石鼓上)岳神乞戒。师乃为说法要。一日师谓岳神曰。它日吾有难。檀越亦当有难。师指岩下曰。吾一生曾此坐禅。为贼断首。寻获枯骨一聚(今福严一生岩)至西南隅指大石曰。吾二生亦曾居此。即拾髑髅起塔以报宿修之恩(今二生塔)又至蒙密处曰。此古寺也。吾三生尝托居此地。因指人掘之。果有僧用器皿及堂宇之基。即筑台为众说般若经(今三生藏)众患无水。师以杖卓崖。虎因跑地泉乃涌出(今虎跑泉是也)大建元年九仙观道士。欧阳正则睹山有胜气。谋于众曰。此气主褐衣法王。彼盛则吾法衰矣。乃凿断岳心钉石为巫蛊事(注见诵塞志三卷注)埋兵器于山上。因诡奏曰。北僧受齐募而为之。宣帝遣使考验。初度石桥。有两虎号吼。使者惊退。次日复进。师曰。檀越前行。贫道当续至。越七日度。使者尚未至。始飞锡而往金陵。四门皆见师入。使者既至。遂同进谒。帝坐便殿。见师乘空而下梵相异常。惊悟其神一无所问。以道士诬告罔上令案治之。罪当弃市。师请曰。害人之命非贫道意。乞放还山。给侍僧众亦足小惩。帝可之。敕有司冶铁为十四券。识道士十四名。周回其上。封以敕印。令随师还山。将行饯以殊礼。称为大禅师。思大之名盖得于此。初敕寓栖玄寺。尝往瓦官精舍。遇雨不湿履泥不污。僧正慧皓遇诸涂叹曰。此神异人何以至此。自是举朝道俗倾心归仰。大都督吴明彻。每亲道论。欲奉以犀枕未敢言。师曰。欲与枕便可。明彻益大惊异。师既复归山中说法如故。道众以老病告。愿奉田数顷充香积。用赎老身。师曰。欲留田当从汝愿。因名留田庄(俗呼道士赎身庄)所赐铁券悉收藏之。勒石记其事。名曰陈朝皇帝赐南岳思大禅师降伏道士铁券记。时道众私誓曰。今世神通官势皆所不如。后五百年当生汝法中坏灭汝教。师亦预记曰。此诸道士害我无因。异日著我袈裟。入我伽蓝坏遗体矣(皇宋太宗时有大臣。出镇湖南。经临此山。历览遗踪。谓主僧曰。异日道士得志必有报复。当埋碑石。易庄名。俾无踪迹可寻。因改名天竺庄。而以碑券。埋于三生藏院。大观闲。道士林灵素。荧惑天听。果移文物色此事。以无迹可考遂止。乾道初。有杰止庵。来主此山。谓众曰。二生塔堕荒榛。瞻礼非便。当迁合于三生塔。盖杰拟私其地。为己塔也。即与执事者十四人。备斧钁开石龛。见灵骨如黄金色。有石屏刻欧阳正则等名。转报为今主首。知事行仆。比今名不少差。众大惊骇。是夕岳庙一[卄/執/衣]而尽。州县闻之逮捕甚急。杰辈皆逃散。寺众复掩藏其骨。杰后住它山。每升座必对众自悔责。求免后报○述曰。南岳至此七百年矣。而杰师果应私誓。师与岳神果符先记。异哉。然杰师虽因恶誓。终能归释由毁为缘。适足以彰南岳摄物之功也)师将顺世。大集门学连日说法。苦切诃责闻者寒心。乃曰。若有十人不惜身命。常修法华念佛三昧方等忏悔常坐苦行者。随有所须吾自供给。如无此人吾当远去。竟无答者。即屏众敛念将入寂。弟子灵辩不觉号哭。师诃之曰。恶魔出去。众圣相迎方论受生处。何惊吾耶。即端坐唱佛来迎合掌而逝。颜色如生异香满室。时大建九年六月二十二日。寿六十三。夏四十九。初在大苏以法付顗师。后常代讲般若。至一心具万行忽有所疑。师曰。如汝之疑。乃大品次第意耳。未是法华圆顿旨也。吾昔于夏中一念顿证诸法现前。吾既身证不必有疑。顗师问所证是十地耶。曰吾一生望入铜轮(圆十住)以领徒太早。损己益他。但居铁轮耳(师获六根清净。即圆十信。别三十心。华严梵行。璎珞铁轮位也)师身相挺持。耳有重轮。顶有肉髻。牛行象步不倚不斜。平昔御寒唯一艾纳(法华经。纳衣在空闲。律文。谓之五纳衣。谓纳受五种旧弊。以为衣也。俗作衲字失义)缯纩之属一切不受。所居之处灵瑞重沓。供物严备瓶水自满。有诸天童以为侍卫。或现形大小。或寂尔藏身。异香奇迹不可胜纪。常示众曰。道源不远性海非遥。但向己求莫从他觅。觅即不得得亦非真。又偈曰。顿悟心源开宝藏。隐显灵通见真相。独行独坐常巍巍。百亿化身无数量。纵令逼塞满虚空。看时不见微尘相。可笑物兮无比况。口吐明珠光晃晃。寻常见说不思议。一语标名言下当。又偈曰。天不能盖。地不能载。无去无来无障碍。无长无短无青黄。不在中间及内外。超群出众太虚玄。指物传心人不会。所著述多口授。门人笔成章句。出四十二字门。无诤行门。大乘止观各二卷。释论玄随自意。安乐行。次第禅要。三智观门各一卷(杂出南岳愿文铁券记。南山续高僧传○传灯云。志公令人谓思师曰。何不下山教化众生。师报曰。三世诸佛被我一口吞却。有何众生可化。今考南岳愿文。自序诞生之年。当梁武天监十四年。至陈光大二年。始至南岳。时年五十四。志公已入灭。于梁武之世久矣。不当有此遣问。今恐别有一师。后人误传为志公耳)。
　　赞曰。南岳以所承北齐一心三观之道传之天台。其为功业盛大无以尚矣。故章安有曰。思禅师。名高嵩岭。行深伊洛(喻名行之高深)十年常诵。七载方等。九旬常坐。一时圆证(见天台别传)师之自行。亦既勤矣。至于悟法华三昧开拓义门。则又北齐之所未知。故荆溪亦云。文禅师但列内观视听而已(见止观大意)可不信哉。
　　四祖天台智者智顗字德安。姓陈氏。世为颖川人。晋朝避乱止于荆州之华容(今江陵府公安县)父起祖。梁元帝时。为散骑常侍封益阳侯。母徐氏。梦香烟五采萦回入怀。又尝梦吞白鼠。因觉体重。卜者曰。白鼠者龙所化也。诞灵之夕神光发屋(梁武大同四年戊午)邻人望之以为火。至则知其生子。众咸惊异。内外胥说。欲陈鼎俎以为庆席。火灭汤冷为事不成。旦有二僧扣门曰。此儿道德所钟必当出家。言讫而隐。师眉分八采(帝王世纪。尧十四月而生。眉有八采)目耀重童(汉书。项羽赞。舜重童子○童瞳同)有古帝者之相。父母每藏护之不令人见。在繦褓中卧即合掌。坐必面西。七岁喜往伽蓝。蒙僧口授普门品。一遍成诵。年十七。值元帝江陵失守(元帝。初封湘东王武帝第七子。简文帝为侯景所害。王遂即位。都江陵三年九月。为西魏所破。据历推之。应年十七。别传作十五者误)亲属流徙。师于长沙佛像前。誓为沙门(晋孝武时。江陵城北。有五色光见。沙门昙翼。于其处得金佛一身光相。有梵书云。阿育王造。乃迎置长沙寺。即今言长沙佛像也。寺在江陵城北。旧以为潭州长沙者误。天人感通传云。长沙寺在荆州北岸。此言亦同)夜梦瑞像授金色手从窗而入三摩其顶。由是深厌家狱思求出家。二亲爱之不获见许。乃刻檀写像披藏寻经。当拜佛时恍焉如梦。见高山临海山顶有僧举手招之。须臾伸臂。至于山麓接入伽蓝。见所造像在焉。即悲泣自陈愿。学得三世佛法。对千部论师。说之无碍。用报四事恩惠。僧复指像谓曰。汝当居此。汝当终此。是年父母相继倾丧(按荆州碑。师欲游方。母曰。父母甘旨。当何供邪师运慈心。指其茅化为稻。水化为油。今茅穗村油河。尚存其名。据此两文不同。当是前求出家。父母未许时事。今附见之)年十八。辞兄求去(梁敬帝绍泰元年也。兄即中兵参军陈针)时王琳守湘(衡州)往从之。琳以陈侯故旧即资给法具。依本郡果愿寺舅氏法绪出家(辅行云。投果愿寺舅氏出家)二十进受具戒(梁太平二年也。是年九月。禅位于陈武帝)初从慧旷学律兼通方等。复诣大贤山(衡州南境)诵法华无量义普贤观。历涉二句。诵通三部进修方等。胜相现前。见道场广博庄严。而诸经像纵横纷杂(此表诸部杂乱)身在高座足蹑绳床。口诵法华手正经像(此表以法华旨意区别淳杂使一归于正)既精通律藏常乐禅悦。怏怏湘东(衡州)无足可问。陈文帝天嘉元年(辅行。作乾明者误。时年二十三)时思禅师止光州大苏山。即往顶拜。思师曰。昔日灵山同听法华。宿缘所追今复来矣。即示普贤道场为说四安乐行(南岳著安乐行义。久亡其本。四明行皎游方。至南岳得之古藏。归以示圆辩其后北峰与晓石芝。始获开板。流布于世)昏晓苦倒如教研心。切柏代香柏尽继之以栗。卷帘进月。月没燎之以松。经二七日诵经。至是真精进。是名真法供养如来。身心豁然寂而入定。持因静发(妙乐云。圆门三昧陀罗尼。体同名异。三昧从定。陀罗尼从慧。静者定也。即法华前方便也。持者空持。初旋陀罗尼也)照了法华。若高晖之临幽谷(日正午也)达诸法相。如长风之游太虚。将证白师。南岳更为开演。凡自心所悟及从师咨受。四夜加进功逾百年。南岳叹曰。非汝弗证。非我莫识。所入定者。法华三昧前方便也。所发持者。初旋陀罗尼也(凡登住为真修。十信为方便。今言前者。正指五品也。初旋陀罗尼者。旋假入空也。百千万亿陀罗尼者。旋空入假也。法音方便陀罗尼者。二观为方便得入中道也。陀罗尼。翻为总持。今言初旋。即空持也。大师初入定者。是前方便。即五品观行位。所发持者。旋陀罗尼。即十信相似位。依因此定得发空持。是为由五品之功转入十信也。昔人以五品不应获初旋为言者。盖未思持因静发耳。玄签有云。故获陀罗尼由三昧之力。正是此义。至于临终自说秖是五品。盖欲寄诫生徒以自行为急故。托谦辞示居观行也。大师责弟子曰。汝等懒种善根问他功德。告实何益。盖此意也。当知大师若本若迹。皆不可知。等觉与妙觉与。梁氏赞之若此。今复何论)纵令文字之师千群万众。寻汝之辩不可穷矣。当于说法人中最为第一。有慧邈禅师。谓门人曰。我所敷弘真师子吼。他人之说是野干鸣。师引经核问。邈为之屈。夜梦三层楼阁。己坐上邈立下。一人怒目谓曰。何忽邈耶。何疑法耶。宜当问我。师设难数关。怒人结舌。师因诫之曰。除诸法实相余皆魔事。南岳造金字般若。命师代讲。唯三三昧及三观智。用以咨审。余悉自裁。南岳手持如意。临席赞之曰。可谓法付法臣法王无事。复谓师曰。吾久羡南岳。恨法无所委。汝粗得其门。当传灯化物。莫作最后断种人也(最后谓末法也)师既奉训。不获从往南岳。以陈光大元年。同法喜等二十七人初至金陵(此陈废帝时。师年三十。楚曰金陵。晋曰建康。今为建康府)有法济者。自矜禅学倚卧而问曰。有人入定。闻摄山地动。知僧铨炼无常此何禅也(摄山在建康七里。铨公止观寺。练无常。文出禅秘要经。有三十六观门。于地水火风入空观察。次第当证四果)答曰。边定不深邪乘闇入。若取若说定坏无碍。济惊起谢曰。老僧尝得此定。向灵曜则公说。因此永失。已而朝野闻风。咸来请益。大建元年(陈宣帝)仪同沈君理。请居瓦官(晋哀帝。以官瓦窑地。赐沙门慧力。建寺因名。在城西面江。号升元寺)开法华经题。帝敕停朝一日。令群臣往听。时仆射徐陵。光禄王固。侍中孔焕。尚书毛喜。仆射周弘正等。俱禀戒法同闻妙旨。仍于一夏开释大义。时白马敬韶。定林法岁。禅众智令。奉诚法安。皆金陵上匠。咸尽北面之敬。师自此常与众讲大智度论。说次第禅门(法慎私记三十卷。章安治定为十卷。即禅波罗蜜渐次止观也)又为毛喜出六妙门(即不定止观也)师止瓦官前后八载。七年谢遣门人曰。吾初年共坐者。四十人得法。次年百余人。得法者不满十人。其后徒众转多得法转少。吾闻天台幽胜昔人见称。将息缘兹岭以展平生之志。夏四月宣帝敕留训物。徐陵泣劝勿往。师勉留度夏。秋九月遂入天台(辅行谓此年三十八岁)尝宿石桥。见一老僧曰。禅师若欲造寺。山下有皇太子寺基。用以仰给。三国成一(三国。谓南朝陈。北朝周齐也。成一者隋也)当有大势力造此寺(指太子晋王也)寺若成国即清。时三方鼎峙。虽闻此言何由成寺。既出谷见佛陇南峰(百录序。游山者。多见佛像。故得此名)即裴回留意此山。先是神僧定光庵居三十载。师至光谓之曰。颇忆招手相引时否。师即悟礼像之微。夜闻空中钟磬之声。光曰。此犍稚集僧得住之相(犍稚音虔地。此云竹木铜铁声)此处金地吾已居之。北山银地汝宜居焉。乃于北峰创立伽蓝。植松引流宛若昔梦。寺北别峰名华顶。独往头陀。忽于后夜大风雷震。魑魅千群状极可畏。安心空寂自然退散。复作父母师僧之形。乍枕乍抱悲哽流涕。深念实相体达本无。寻复消殒。强软二缘所不能动(此皆天子魔所为之状。此土诸师修行。少有能降天子魔者)明星出时见一神僧。谓之曰。制敌胜怨乃可为勇(此二句出净名经)复为说法。师问曰。大圣所说是何法门。当云何学。云何弘宣。答曰。此名一实谛。学之以般若。宣之以大悲。从今以后自行兼人吾皆影响。八年师安居佛陇。岁偶失稔。众皆随意去住。师与慧绰种苣拾象(苣者巨胜胡麻也。象即橡斗子。檡树子也)安贫无戚。九年二月帝下诏曰。禅师佛法雄杰。时匠所宗。训兼道俗。国之望也。宜割始丰县调(天台在六朝时。名始礼。朝徒吊反。税赋也)以充众费。蠲两户民用给薪水。于是众复来集。十年五月。左仆射徐陵。以禅师创寺启于朝。赐号修禅(尚书毛喜题篆今名大慈)陈郡袁子雄。新野庾崇。二人登山。值讲净名。即专心斋戒连辰听法。雄见堂前有山琉璃映彻。山阴曲涧跨以虹桥。梵僧数十皆手擎香炉登桥入堂。雄以告崇。崇称不见。雄因发心改造讲堂。天台濒海民业渔捕。师以身衣劝人赎簄一所为放生之池。时临海内史计诩。请讲光明经。渔者闻法皆好生去杀。舍江溪簄梁。六十三所。三百余里俱成法池。诩后还都坐事被系。临当伏法。遥想禅师冀垂一救。夜梦群鱼巨亿吐沫相濡。明旦有诏特原诩罪(百录放生碑。作计尚儿。恐是字)师讲经竟。乘舟出海口。望芙蓉山。众峰峭耸。横石孤垂。师曰。昔梦游海上正似于此。一日见瑞云五采。状如月晕。遥盖寺上。群雀嘈囋飞集櫩宇。师曰。江鱼化为黄雀来谢恩耳。至德元年(陈少主)敕国子祭酒徐孝克树碑。为铭以赞功德(文载百录)二年永阳王(伯智少主从弟)出镇东阳(别传作瓯越者。一路之总称耳)致书三请师遂往赴。躬行方等昼讲夜禅。王与子谌家人咸禀净戒。少主问群臣曰。今之释门谁为名胜。徐陵对曰。瓦官禅师禅德高迈。永阳王亲承北面。愿陛下诏还京都宣弘大法。三年正月。前后三遣敕使并辞以疾(三敕具在百录)三月更敕州郡为之劝请(百录有敕东阳文。时大师尚留东阳)王劝师曰。主上虚己思敬。愿师时往。若一言有益。则四生永赖。师不得已遂行。既届金陵暂安灵曜。四月诏赴太极殿。开大智度论题。及仁王般若经题还寺就讲。时百座居左(诸高座法师也)五等在右(五爵公侯伯子男也)慧暅(音亘)慧旷。慧辩。皆奉敕难问。天子临筵听法。百僚莫不尽敬。时僧尼类多无业。朝议欲令策经不通者皆休道。师谏之曰。调达日诵万言未免沦坠(智论调达诵得六万法聚。与阇王共造五逆生入地狱。此大权设化。而大师援此者。盖方便护法之意也)槃特唯忆一偈乃获四果(法句喻经。槃特暗塞佛授一偈。守口摄意身莫犯。如是行者得度世。豁然心开得阿罗汉)笃论为道岂关多诵。少主大说即停搜简。师以灵曜偏隘。欲更求间静。忽梦一人翌从严整。自称冠达请住三桥。师曰。冠达乃梁武法名。三桥即光宅所在。少主闻之。即迎师居之。复下诏曰。国家旧讲仁王。一年两集。仰屈于太极殿再演此经。是月帝幸光宅寺舍身大施。听讲仁王躬礼三拜。皇后沈氏请立法名。师答以海慧。四年正月。皇太子请授菩萨戒。自太子已下咸奉戒法(南史名深。百录请戒文。名渊恐因受戒。遂改此名)祯明元年。于光宅讲法华经。时章安预听次(文句题注。二十七岁。听受金陵。六十九于丹丘添削)二年正月。隋伐陈国破江南皆归于隋。师以时方丧乱。遂杖策荆湘(杖上声扶也。去声者所扶之杖。今扶义。策者竹杖也。汉邓禹杖策追光武。荆州为湖北。湘州为湖南)路次盆城(今江州地名湓浦)。梦老僧谓曰。陶侃瑞像敬屈守护。及往憩庐山。见永远二师图像。方悟其灵。俄而浔阳反叛(即江州也)寺宇焚毁。唯此山免于见侵。益知护像之验(晋陶侃刺广州。海上得金像文殊。送武昌寒溪寺。侃还荆州欲载像行。船没送还本寺。远法师造东林。执炉向方祈之。飘然飞空而至)。隋开皇十年正月(是年南北归一方为正统)文帝下诏曰。皇帝敬问光宅禅师。朕于佛教敬信惟重。往者周武毁弃佛法。朕曾发心立愿必许获持。及受命于天。遂即兴复。师已离世网。修己化人。必希奖进僧伦。用光大道(言光宅者存旧称也)时秦孝王出镇杨州(秦王扬俊。文帝子。晋王弟。李巡曰。江南之气。轻扬据此义。字当从手)致书延屈。师谓使者曰。虽欲相见终恐缘差。既而屡旬大风。祅贼竞发。水陆俱阻竟不成行。十一年。晋王代为总管(晋王杨广代秦王为扬州总管)遣使奉迎。师曰。我与晋王深有缘契。即束衣顺流不日而至。王制文请授菩萨戒。师三辞不免。乃立四愿。一者虽好禅学行不称法。愿勿以禅法见欺。二者身闇庠序口拙暄凉。愿不责其规矩。三者为法传灯。愿勿嫌其去就。四者若丘壑念起。愿放饮啄以终余年。许此四心乃赴优旨。时王方希净戒。遂允其愿。以是年十一月二十三日。于总管大听事设千僧斋授菩萨戒法。师谓王曰。大王纡遵圣禁可名总持。王赞师曰。大师传佛法灯宜称智者(自受戒后。诸书往来。皆称弟子总持)授戒既毕。出居城外禅众寺。即欲西上。王固请留。师曰先有明约岂当相违。王乃遣柳顾言。致书请留。待来年二月。约至栖霞送别。十二年二月。师奉书于王。请为东林峰顶两寺檀越。王复书许之。三月。师将启行。王复致书。请就摄山安居度夏师不许。王命有司具装发遣。师遂至止庐山。七月。王遣使往庐山参省。八月。师往衡山营建功德。酬师恩也。十一月。王遣书往潭州奉迎。十二月。师至荆州旋乡答地。将建福庭。乃于当阳玉泉山(此地在隋通为荆州。朱梁时分。置荆门军)创立精舍。及重修十住寺。道俗禀戒听讲者。至五千余人。初至当阳望沮漳山色堆蓝。欲卜清溪以为道场。意嫌迫隘遂上金龙。池北百余步有一大木。婆娑偃盖中虚如庵。乃于其处趺坐入定。一日天地晦冥风雨号怒。妖怪殊形倏忽千变。有巨蟒长十余丈。张口内向。阴魔列陈炮矢如雨。经一七日了无惧色。师闵之曰。汝所为者生死众业。贪著余福不自悲悔。言讫象妖俱灭。其夕云开月明。见二人威仪如王长者美髯而丰厚。少者冠帽而秀发。前致敬曰。予即关羽。汉末纷乱九州瓜裂。曹操不仁。孙权自保。予义臣蜀汉。期复帝室。时事相违有志不遂。死有余烈故王此山。大德圣师何枉神足。师曰。欲于此地建立道场。以报生身之德耳。神曰。愿哀闵我愚特垂摄受。此去一舍山如覆船。其土深厚。弟子当与子平(蜀先主拜羽前将军。率众攻曹仁不克。孙权已据江陵。羽因遁走吴马忠获羽及其子平。于章乡斩之。唐书。羽生侍中兴。其裔孙播相德宗)建寺化供护持佛法。愿师安禅。七日以须其成。师既出定。见湫潭千丈化为平址。栋宇焕丽巧夺人目。神运鬼工其速若是。师领众入居。昼夜演法。一日神白师曰。弟子今日获闻出世间法。愿洗心易念求受戒永为菩提之本。师即秉炉授以五戒。于是神之威德昭布千里。远近瞻祷莫不肃敬(智者上玉泉图。必应表闻神异。故晋王答书有云。当阳建寺。既事出神心。理生望表。即当具奏嘉号。章安撰别传。略不及关王事。殊所未晓。若谓之无所闻知。则章安亲在玉泉听讲矣。谓之不语神怪。则华顶安禅。强软二魔。必言之矣。矧夫关氏事迹逮今神应。岂于当时有所遗逸邪。今据玉泉碑以补其阙。用彰吾祖之圣德若此。至若别传叙事之际。尚多浮辞。今并删略。务存简实。至他所未录者。今并收载。览者宜知)十三年二月。晋王入朝行次陕州。遣书往荆州奉迎。夏四月。于玉泉说法华玄义(章安云。次在江陵。奉蒙玄义是也)五月。遣智邃奉书晋王。上玉泉伽蓝图。并求撰衡禅师碑。因献万春树皮袈裟(梁武帝时外国所贡)王答曰。奉旨于当阳造寺。既事出神心。理生望表(详此二句正言关王建寺之事)即当具奏嘉号。时自春徂夏。天旱不雨。百姓咸谓龙怒。师至水发之源。口咒手挥风雨交集。民众大喜歌咏满道。荆州总管王积入山致拜。战汗不已。退谓人曰。吾屡经军陈临危更勇。未尝如今日之怖惧(隋书王世积。后为凉州总管。谋反被诛)七月。王以创寺奏上。赐名玉泉。八月。荆州弟子陈子秀。致疏请讲法华。十四年夏四月。于玉泉说摩诃止观。一夏敷扬二时慈沾(此早晚两讲之明据)是年过岳州。刺史王宣武请授大乘戒法。学士昙捷请讲金光明。其俗专业杀捕。及闻法感化。于是一郡五县。一千余所咸舍杀业。十五年春。晋王久留京师。将还镇遣使奉迎。师乘流东下止扬州禅众寺。六月。王奉书求学禅慧。其辞曰。戒为基址昔年虔受。而定品禅枝屏散归静。未知可开化否。师复书以本怀。夙在天台。旧居禅定一门。惧乖深寄。更回神虑别俟胜贤。后三日王复书云。智者昔在陈朝瓦官大集。荣公先被折角。两琼才获交绥(小庄严寺慧荣。答难堕负。如折其角。汉书五鹿岳岳。朱云折其角。两琼者。彭城宝琼。建初宝琼。并梁朝人。绥者马颔下缨也。战则两马相触。今两琼与智者议论。才交绥便怯走也。左传交绥而退)。
　　前往荆州。旧学名僧莫不归服。非禅不智验乎金口(止观引经云。非禅不智。非智不禅)弟子即日而不依请。如彼弥勒今当问谁(法华经。弥勒作是念。今者世尊现神变相。以何因缘而有此瑞。今当问谁谁能答者。云云)七月。以所著净名义疏初卷奉王。是月。师以荆州立玉泉及所修十住寺。请王为檀越。王即贻书达荆州总管。尝令检校复致书。劝留栖霞。庶获咨决行道。本贵安心。宁劳过远天台之路。幸辍前怀。师复书曰。栖霞咫尺非关本誓。天台既是寄终之地。故每属弟子。一旦无常。愿归骨于天台。昔愿创伽蓝。故欲遣修葺。方乞寺名。屈作檀越。王答皆许之。八月。蒋山栖霞寺沙门保恭。奉纳本寺田园。请师来居不赴。九月。王迎师入城。既入谒恳辞东归。王不敢留遂行。吴越之民扫巷以迎。沿道令牧幡华交侯。寺久荒芜已十二载。人踪断绝竹木成林。将至半涂一僧雪顶。驻锡当路逡巡即没。咸谓圣贤之见迎。师雅好林泉负杖吟咏。尝游行而欢曰。静夜深山。澄神自照。岂不乐乎。十七年四月。立御众制法十条。付知堂上座慧谏(见百录)是月。王遣使入山参问。期以今秋迎觐江都。八月。会稽嘉祥寺沙门吉藏。百余人奉疏请讲法华不赴。尝于一夜皎月映床。独坐说法如人问难。侍者智晞明旦启曰。未审夜来见何因缘。师曰。吾初梦大风忽起吹坏宝塔。次见梵僧谓我曰。机缘如薪照用如火。傍助如风三事备矣。化道乃行。华顶之夜。许相影响。机用将尽。傍助亦息。故相告耳。又见南岳共喜禅师令吾说法。即自念言。余法名义。皆晓自裁。唯三观三智。最初面受。说竟谓我曰。他力华整(应是国名永详所在)相望甚久。缘必应往吾等相送。吾拜称诺。此死相现也。吾忆少时之梦。当终此地。所以每欣归山。今奉冥告势必不久。吾终后当藏尸于西南峰石周龛植松覆坎。立二白塔。使见者发菩提心。又经少时语弟子曰。商行寄金医去留药。吾虽不敏狂子可悲。乃口授观心论。随语疏成。十月。王遣使入山奉迎。师即日散施什物以与贫乏。标杙山下以拟殿堂(杙音弋橛也)画作图形以为模式。诫其徒曰。后若造寺一用此法。或疑山涧险峙何能成寺。师曰。此非小缘乃是王家所辨(辨俗)众不测其旨。次日随使出山行次石城。乃称有疾谓智越曰。大王欲使吾来。吾不负言。吾知命在此。故不须前进。石城是天台西门。大佛是当来灵像。处所既好。宜最后用心。衣钵道具。一分奉弥勒。一分充羯磨。语已右胁西向而卧。专念弥陀观音及般若名。晋王闻师在疾。遣医往治或请进药。师曰。能遣病留残年乎。病不与身合。药何能遣。年不与心合。药何所留。智晞往日复何所闻。观心论中复何所道。又请进斋。师曰。非但步影为斋(日影不过午)能无缘无观。即真斋也(无所缘无能观。是为境观俱亡)十一月二十一日。造发愿文言。吴县维卫迦叶二像。鄮县阿育王塔寺。剡县十丈弥勒。三处尊仪用表三世。颓毁剥坏愿更庄严。付嘱后人使经营修立。是日口授遣书。并手书四十六字(唯此四十六字亲笔)其书略云。莲华香炉。犀角如意。是王所施。今以仰别。愿德香远闻。长保如意也。及以造寺图式。并石像发愿文。悉用仰嘱书毕命净扫室内。索三衣钵。令侍者唱二部经为最后闻思。听法华竟。赞曰。法门父母。慧解由生。本迹旷大。微妙难测。四十余年蕴之。知谁可与。唯独自明了。余人所不能见。辍片绝弦于今日矣(郢人辍斤。伯牙绝弦。并见庄子)听无量寿竟。赞曰。四十八愿。庄严净土。华池宝树。易往无人。火车相现能改悔者。尚得往生。况戒慧熏修。行道力故。实不唐捐。当唱经时。吴郡侍官张达等五人。见石佛倍大光明满山。直入房内。唱经竟。索香汤漱口。说十如四不生十法界三观四无量心四悉檀四谛十二因缘六波罗蜜。一一法门摄一切法。皆能通心到清凉池。若能于病患境达诸法门者。即二十五人。百金可寄(涅槃经商行寄金喻)今我最后策观谈玄(凡言策经策试策法。及今策观。皆鞭策令进之义)最后善寂吾今当入(善入寂灭)智朗请曰。不审师入何位。没此何生。谁可宗仰。师曰。汝等懒种善根问他功德。如盲问乳告实何益。吾今当为破除汝疑。吾不领众必净六根。为他损己秖五品耳。吾诸师友侍从观音皆来迎我。波罗提木叉是汝之师。吾常说四种三昧是汝明导。我与汝等因法相遇以法为亲。传通佛灯是为眷属。又诫维那曰。人命将终闻钟磬声。增其正念。惟长惟久气尽为期。云何身冷方复声磬。世间哭泣丧服皆不应为。言讫唱三宝名。如入三昧。实此月二十四日未时也春秋六十。僧夏四十。安坐在外经历十日。道俗奔赴号泣绕拜。入龛之后流汗遍身。将舁归佛陇连雨不休。弟子咒愿乞加神力。才举禅龛应时开霁。乃于寺西南峰起坟奉藏。从先嘱也。传法弟子三十二人。得法自行者不可称数(梁肃禅林寺碑。得门者千数。得深心者。三十二人)师造寺三十六所。尝曰。予所造寺。栖霞灵岩。天台。玉泉。乃天下四绝也。又造大藏十五处。旃檀金铜画像八十万躯。亲度僧一万四千人。师于三十年唯著一纳(衲非)冬夏未尝释体。有所受施。一果一缕悉以入众。凡所弘通不畜章疏。安无碍辩契理符文。有大机感乃亲著述。为晋王著净名义疏二十八卷。为毛喜著六妙门。为兄陈针著小止观。为学徒著觉意三昧。法华三昧行仪。各一卷。法界次第三卷(已上皆亲制)常在高座云。若说次第禅门。一年一遍。若著章疏可五十卷(慎禅师私记为三十卷。章安治定为十五卷)若说法华玄义。圆顿止观。半年各一遍。若著章疏各三十卷。此三法门常时讲授。章安一闻述以为疏。十八年。智者弟子上首智越。遣僧使灌顶普明。奉遗书及净名义疏三十一卷至杨州。王遣使答遗旨。以小获亲承义疏。为之悔恨。所嘱造寺。今遣司马王弘。一遵指画。吴郡鄮境剡邑三处。像塔及智者卧疾处。亦当严饰。复遣使至佛陇。建千僧法会。王初览遗书。对净名疏而立愿曰。昔亲奉师颜未能咨决。今承遗旨何由可悟。若寻文生解愿示神通。夜梦群僧集阁。王自说义。见智者飞空而至。写七宝珊瑚于阁还复飞去。四月十六日。佛陇僧众方就坐禅。上座道修。见智者常服按行堂内少时方出。上座惊起瞻拜众共悲叹。十一月。王遣典签吴景贤入山。以讳日设五百众斋。二十年。立晋王为皇太子。仁寿元年正月。永嘉僧法晓生。闻智者胜德。特至龛所旋绕千拜。一夕龛户自开。光照林木。一寺奔驰众共瞻礼。十月。智者弟子上首智越。遣僧使灌顶智璪。奉启入京称贺。并谢造寺新成。王既鼎创蓝宇。即登春宫。此皇太子寺基是也。王既寺为檀越。王弘实任经理。此王家造寺是也。陈齐俱灭。隋方代周。此三国成一是也。寺成乞名。即从先记。此呼为国清是也。神僧之言至此俱验。十二月。皇太子遣散骑侍郎张干威送灌顶还山。设千僧斋。及为文致敬。坟龛开视舍利。见灵体不动如在定中。四年七月。皇太子登位。十一月。寺遣僧使智璪。奉启称贺。炀帝大业元年九月。车驾巡幸至杨州。寺遣智璪诣行在所。十月。引对大牙殿赐坐。宣敕云。师等并是行道之众。勿容北僧及私度出家冒死相替璪对曰。天台一寺。即是天之所覆。寺有常制。不敢容外客及私度代死。又敕云。师还寺可更开灵龛。必当大异。弟子欲为先师造碑。当有行状。璪对曰。先师灵异非一。灌顶录成一卷。当即贡上。帝敕秘书监柳顾言曰。朕欲为智者制碑。非卿文不得朕心。碑成敕于寺刻石。其要云。约仁王璎珞龙树马鸣。立三观四教述其本宗(云云)帝敕杨州五十僧立天台寺名。一表为禅门。一表为五净居。僧使智璪进曰。昔陈朝有定光禅师。迁神之后。智者梦其灵曰。今欲造寺未是其时。若三国为一。当有大力势人为之造寺。寺若成国即清。必呼为国清寺。帝曰。此先师之灵瑞。即用为名。遂取大牙殿榜。以雌黄大篆书之。遣通事舍人卢正方。入山奉安寺额。以十一月二十四日忌辰。度四十九僧设千僧斋。有司案名满足千数。临斋受嚫则数溢一人。咸谓智者化身来受国供。是日午后使人同大众开视灵龛。唯空床虚帐而已。使者反命。帝谓群臣曰。智者是朕戒师。先多灵异。朕于仁寿元年令张干威往视龛室俨然。今卢正方往则灵体不可复见。既从变化得道非虚。天乡寺沙门慧延。昔游光宅。曾沾法润。忽闻迁化感咽无已。欲知智者生处。因写法华经以求冥示。潜思屡旬。忽梦智者从观音西来。顾谓之曰。疑心遣否。邑人马绍宗。刈稻百束以供寺众。执役劳疾心念求护。夜梦智者趺坐床上。焚香如雾。尉绍宗曰。家贫能施何疑无福。时兄及妻母。同夕感梦。香气屡日。又张造者。年迈足蹶。登龛拜祝曰。早蒙香火。愿来世得度脱。忽闻龛中应声及以弹指。造再请曰。愿重赐神应。即闻如初。老妇俞氏。年九十。患一脚短凡十八年。专往龛所殷勤设斋。即觉短脚还申。步履平正。荆州玉泉弟子法偃。于江都造智者像。还至江津像身流汗。拭已更出。识者谓师色身不异于此也。钱忠懿王。时申请于朝。追谥法空宝觉尊者(当时周世宗朝)本朝宁宗庆元三年。以荆门请。加谥灵慧大禅师(杂出百录。别传。高僧传。三部疏记。南北史。玉泉碑。国清碑诸文。及关王祠堂记)。
　　义神智曰。吾佛出世虽说诸经。而本怀得畅唯在法华。自阿难结习之后。天亲作论。虽曰通经。然但约文申义。举其大略而已。至于斯经大事教化始终。则晦而未明。暨罗什翻译东传此土。造疏消释者。异论非一。唯我智者。灵山亲承大苏证悟发挥妙旨幽赞上乘。以五义释经题。四释消文句。而又能以十章宣演明净法门。于是解行俱陈义观兼举。可谓行人之心镜巨夜之明灯。虽天竺大论尚非其类。岂震旦人师所能跂及(云云)。又设问曰。辅行引九师相承。谓北齐已前非今所承。且北齐既用觉心重观三昧。今此何故斥于觉觅但是一辙耳。将非智者斥于北齐耶。答妙玄开演法华十妙。尚云莫以中论相比。又云。天竺大论尚非其类。盖智者用如来之意明法华之妙。故龙树北齐亦所不及。若无生宗旨三观行门。其实祖龙树。宗北齐。禀南岳。师资相承宛如宿契(云云)。又曰。天台所谈三谛三观。出乎仁王及璎珞经。三智三德本乎涅槃大品。所用义旨以法华为宗骨。以智论为指南(云云)。
　　赞曰。舍天台之学而欲识佛法意者。未足与议也。故自夫圣教东度。经论遍弘。唯任己心莫知正义。齐梁之际挺出诸贤。盛演法华立言判教。一音四相之说。四时六宗之谈。众制纷纭。相倾相夺。南三北七竞化当时。犹夫粟散小王妄自尊大(补注。置粟盘中。各分位。以喻诸小王也)而不知金轮飞行统御四海威德之盛也。惟我智者大禅师。天纵之圣备诸功德。以为缵承祖父三观之绪。未遂光大。于是约法华悟门。说止观大道。立经陈纪为万世法。至于盛破光宅则余者望风。遍难四宗则他皆失据宣布至化坐致太平。非夫间生圣人。其孰能为此大业者哉。然则欲识佛法意者。其唯天台之学乎。

　　佛祖统纪卷第六(终)



　　佛祖统纪卷第七

　　　　宋景定四明东湖沙门志磐撰

　　东土九祖纪第三之二(本纪失此目今补出)

　　五祖章安尊者灌顶(其师。以此子非凡。故以地住极位。为立名字。将以进之也)姓吴氏。临海章安人。始生三月(陈文帝天嘉二年生)能随母称三宝名。有僧过门谓其母曰。此子非凡因以为名。七岁入摄静寺。依慧拯日记万言。年二十受具戒。天纵慧解一闻不忘。陈至德初(陈后主)谒智者于修禅寺。禀受观法研绎既久。顿蒙印可因为侍者随所住处。所说法门悉能领解。祯明元年。随智者止金陵光宅听讲法华(文句注云。二十七。听受金陵)隋开皇十三年(隋文帝)夏受法华玄义于江陵玉泉(时年三十三。次在江陵。奉蒙玄义是也)十四年夏。受圆顿止观于玉泉(一夏敷扬二时慈霔是也)至于余处讲说。听受之次悉与结集。大小部帙百有余卷。传诸未闻皆师之功也。十八年正月。师与普明奉智者遗书。自天台至扬州谒晋王。并奉净名义疏。二月。王遣使王弘送还山。为智者设千僧斋。始用工造国清寺。仁寿元年。晋王为皇太子。师与智璪。奉表至长安称贺。并谢造寺。右庶子张衡。宣令问智者亡后灵异。对以五事(备见百录)皇太子悲喜交至。遣散骑常侍张干震。入山设千僧斋。二年四月。遣扬州参军张谐。入山宣令慧日道场道庄法论二师(隋改寺曰道场。此寺在东都。二师见唐续僧传)于东宫讲净名经。全用智者疏文判释。可令寺众谙委法华玄义者。赍疏入京。众推师随使应令。八月。遣使送师还山。炀帝大业十年(时年四十五)著涅槃玄义二卷疏二十卷。时隋末兵兴寇盗群起。师自序云。推度圣文凡历五载。何年不见兵火。何月不见干戈。菜食水斋冰床雪被。其劳苦有若此云。疏成烈火焚之不爇。师晚年于会稽称心精舍讲说法华。时人赞之有跨朗笼基超云迈印之语(兴皇朗师齐山阴慧基撰法华疏。梁光宅法云制疏讲经。并见唐续僧传。印师未详)。郡中有嘉祥吉藏。先曾疏解法华。闻章安之道。废讲散众投足请业。深悔前作之妄。唐贞观六年八月七日终于国清。寿七十二。腊五十二。初示疾。室有异香。临终命弟子曰。弥勒经说。世尊入灭。多爇名香。其烟如云。汝今可多焚香。吾将去矣。因委曲遗诫。辞理甚切。忽起合掌如有所敬。称净土佛菩萨名。奄然而化。先是贞观元年。同学智晞临终曰。吾生兜率见先师智者。宝座行列皆悉有人。唯一座空。彼天人曰。却后六年顶法师来升此座。计岁论期审晞不谬。是月九日。窆于寺之南山。居国清日。有老父染疾。百药不瘳。其子求救于师。即焚香转法华经。病者闻香入鼻。其疾遂愈。仙居乐安岭南曰安洲。溪流湍急。岁常溺人。师誓之曰。若此溪坦平当于此讲经。旬浃之间白沙遍涌。平如玉镜。乃讲光明法华以答灵惠。尝于摄静寺讲涅槃经。群盗突至。见寺门旌旗耀日神兵执仗皆长丈余。贼众大惊奔走溃散。俗因称为山兵寺。每诵经宴坐。常有天华飘坠其侧。所著八教大意。智者别传。各一卷。观心论疏二卷。国清百录五卷。涅槃玄义二卷。涅槃经疏二十卷。真观法师传。南岳记各一卷。吴越王。请谥为总持尊者(出百录。九祖传。高僧传。三部疏记)。
　　赞曰。昔在智者为佛所使。以灵山亲闻法华之旨惠我震旦。乃开八教明三观。纵辨宣说以被当机。可也。至于末代传弘之寄。则章安侍右。以一遍记之才(昔河南有一遍照。蒲州有不听泰)笔为论疏垂之将来。殆与庆喜结集同功而比德也。微章安吾恐智者之道将绝闻于今日矣。
　　六祖法华尊者智威。姓蒋氏。处州缙云人。母朱氏。家世业儒。年十八。为本郡堂长(郡学之职)父母令归纳妇。路逢梵僧谓之曰。少年何意欲违昔日重誓耶。因示其五愿曰。一愿临终正念。二愿不堕三途。三愿人中托生。四愿童真出家。五愿不为流俗之僧。盖前身为徐陵。听智者讲经。深有诣入。对智者亲立此愿。师闻愿已不复还家。即往国清投章安为师。受具之后咨受心要。定慧俱发即证法华三昧。唐上元元年(高宗)欲卜胜地说法度人。执锡而誓曰。锡止之处即吾住所。其锡自国清飞至苍岭普通山(台婺分界)可五百里。以隘狭不容广众。陵空再掷。至轩辕炼丹山。师既戾止。翦棘刈茅班荆为座聚石为徒。昼讲夜禅手写藏典。于是名其地曰法华。既而学者子来。习禅者三百人。听讲者七百众。常分为九处安居。师身长七尺。骨法古秀。每登座有紫云覆顶。状如宝盖。鸟雀旁止有同家畜。众苦乏水。浚一石井才三尺深。日给千众冬夏无竭。法华至仙居上阪(仙居台州属色阪坂同坡也音反)约八十里。师每日往反。斋粥禅讲未尝少违。咸谓有神足通。永隆元年十一月二十八日趺坐禅堂而化。异香七日不歇(自上元初建寺。至永隆初入灭。才七年耳)是日众见坐逝于寺。而上阪之人见师赴檀越舍。至人起灭其不可测识若此。传法虽众。唯天宫威师为之正嗣。师在大宗朝。名德升闻。召补朝散大夫封四大师(耆老相传云。唐有四大师。谓引驾大师。护国大师。余二阙闻。今详考隋唐僧传。但有引驾之名。其员有四)吴越王。请谥玄达尊者。宋朝皇祐初元。仙居令伍祑。于传道处重修殿庭奉安真像。是夜有虎绕殿三匝而去。元丰五年十三代孙忠法师。躬礼舍利增饰其塔。录行实而记之曰。师与天宫同时行化。俱受封官继祖之位。若横论秖成八世。竖分则有九代也。昔如来涅槃。阿难结集。出二弟子。一名商那。一名末田地。居国虽异行化则同。故付法藏。横列二十三。坚分二十四。今智者示灭。章安结集。出二弟子。亦同其时。阿难结集之际。阇王送供一夏。章安结集之日。炀帝送供十年。挹流寻源。智者如东土一佛。章安有似阿难。二威亦犹商那末田地。炀帝外护有同阇王。可不信哉。师平日坐禅旧址。至今不生春草。
　　赞曰。世谓徐陵对智者发五愿。转身得出家学道。证法华三昧嗣承祖位。今详观愿辞。何期心未深。而所获更胜。殊不知灵鹫同会。咸为得入。故能以自在力用。或现宰官身。或示比丘相。昔徐陵今法华。大权益物随愿出兴。岂当以世间仕宦因福受报者比量之耶。此意有权实二义。唯明教者知之。
　　七祖天宫尊者慧威。姓刘氏。婺州东阳人。总角之岁深厌劳生。遂入空门祝发受具。闻法华大弘天台之道。即往受业刻志禅法。昼夜惟勤三观法门。顿获开悟。时人见其深入威师之室。遂以小威师称之。后归止东阳。深居山谷罕交人事。自法华入灭之后。登门求道者不知其数。传法之的唯左溪耳。师于高宗朝。与法华同封朝散大夫四大师。吴越王。请谥全真尊者。
　　赞曰。或见梁氏统例二威缄授其道不行之言。则便以为缄默无言坐证而已。然梁氏此言。将以张皇荆溪立言。弘道之盛。故权为之重轻耳。要之讲经坐禅未尝不并行也。不然法华听习千众。天宫求道无数。为何事耶。是知其道不行亦太过论。
　　八祖左溪尊者玄朗(与本朝圣祖讳上下字同)字慧明。婺州东阳人。姓传氏。双林大士六世孙也。母葛氏。感异梦而有娠(唐太宗贞观十八年生)既产未尝作婴儿啼。每见人则欣笑盈面。九岁(高宗永徽二年)肄业清泰寺。受经日过七纸。唐武后如意二年(时年五十)落发得戒。闻天台盛弘止观。即往求学。未几一家宗趣解悟无遗。常以十八种物行头陀行。依凭岩穴建立招提。面列翠峰左萦碧涧。因自号曰左溪。每言。泉石可以洗昏蒙。云松可以遗身世。常宴居一室。自以为法界之宽。心不离定口不尝药。耄耆之岁同于壮龄。揉纸而衣掬溪而饮。洗钵则群猿争捧。诵经则众禽交翔。幽栖林谷深以为乐。一日有盲狗。至山长嗥伏地。师为行忏。不逾旬日双目俱明。每翘跪祈请。愿生兜率内院。敛念之顷。忽感舍利从空而下(天宝中建塔奉藏。会昌发毁寺。僧缄而閟之。至皇朝开宝六年。复建塔藏之本山东南隅)开元十六年。州刺史王正容。屡屈入城冀亲法喜。师不欲往教。辞之以疾。与永嘉真觉为同门友。尝贻书招觉山居。觉复书千余言。有諠不在廛。寂不在山之语(今永嘉集。有答友人书。近世有左溪住山。清穆刊二书于山中。而序之曰。左溪永嘉同道也。左溪之言非不知也。彼将有激云耳。永嘉之言非责也。彼将有说云耳。此常人所不能知也。反是而议者惑也)师所居兰若坐非正阳。将移殿与像。用力实艰杖策指挥。工人听命为日未久。旧制俨然山水频涸。众以为患。举杖刺之岩泉涌出。尝累成二塔。绘事悉煎香汁不用牛胶(此用观音诸陀罗尼经画像之法)天宝十三载九月十九日。呼门人谓曰。吾六即道圆。万行无得。戒为心本。汝等师之。即端坐长别。寿八十二。夏三十一。弟子有梦。其居宝阁第四重者。寤以告邻。邻梦亦协。时以为表第四天慈氏内院也。荼毗已。门人分舍利为二分。一塔左溪之西原。遵像法之遗制。一塔东阳之东原。尉邑人之后思。司封李华。为之铭云。禀法十二人。的嗣曰荆溪。新罗传道者。法融。理应。纯英。撰法华科文二卷。及修治法华文句。吴越王。请谥明觉尊者。
　　赞曰。刺史张成绮状其行曰。师诲人无倦讲不待众。一郁多罗四十余年。一尼师坛终身不易。食无重味居必偏厦。非因讨寻经论不虚然一灯。非因瞻礼圣容不虚行一步。未尝因利说一句法。未尝因法受一豪财。遂得远域龙象。邻境耆耋。争趋以前填门拥室。若冬阳夏阴弗召而自至也(耋徒结反年八十也)。
　　九祖荆溪尊者湛然。姓戚氏。世居晋陵荆溪。时人尊其道因以为号。家本习儒。故幼学夙成。在儿童中超然有迈俗志。年十七(睿宗景云二年生。至玄宗开元十五年。当十七岁)访道浙右。遇金华方岩。授以止观之法。开元十八年。始从学左溪(时年二十)溪与之语知为道器。尝谓师曰。汝曾何梦。答曰。畴昔之夜。梦披僧服掖二轮游大河中。溪曰。嘻。岂当以止观二法度群生于生死之渊乎。遂以处士服受教观之道。天宝七载。始解缝掖著僧伽梨(时年三十八。受业于宜兴君山乡净乐寺。缝掖儒士布衣。僧伽梨。翻为大衣。二十五条也)寻诣会稽一律师博究律部。久之演止观于吴门。开元左溪既没。师挈密藏独运东南。谓门弟子曰。道之难行也。我知之矣。古之至人。静以观其复。动以应其物。二俱不住。乃蹈乎大方。今之人或荡于空或胶于有。自病病他道用不振。将欲取正舍予谁归。于是大启妙法旁罗万行。尽摄诸相入于无间。即文字以达观。导语默以还源。乃祖述所传著为记文。凡数十万言。使一家圆顿之教悉归于正。每以智者破斥南北之后。百余年间。学佛之士。莫不自谓双弘定慧。圆照一乘。初无单轮只翼之弊。而自唐以来。传衣钵者起于庾岭。谈法界阐名相者盛于长安。是三者皆以道行卓荦(力角反卓荦超绝也)名播九重。为帝王师范。故得侈大其学。自名一家。然而宗经弘论判释无归。讲华严者唯尊我佛。读唯识者不许他经。至于教外别传但任胸臆而已。师追援其说辩而论之。曰金錍。曰义例。皆孟子尊孔道辟杨墨之辞。识者谓。荆溪不生则圆义将永沈矣。天宝大历间(玄肃代三宗)朝延三诏。并辞疾不起。师始居兰陵。尝与江淮名僧四十人。同礼五台。有不空三藏门人含光白师曰。顷从不空游历天竺。见梵僧云。闻大唐有天台教迹。可以识偏圆简邪正明止观。可能译之至此土耶。师闻之叹曰。可谓中国失法求之四维(左传。孔子曰。天子失官。学在四夷。后汉东夷传序。中国失礼求之四夷)晚归台岭。大布而衣。一床而居。以身诲人耆年不倦。大兵大饥之际。学徒愈蕃。瞻望堂室以为依怙。建中三年(德宗)二月五日。示疾于佛陇。语门人曰。道无方性无体。生欤死欤。其旨一贯。吾归骨此山。报尽今夕。要与汝等谈道而决。夫一念无相谓之空。无法不备谓之假。不一不异谓之中。在凡为三因。在圣为三德。爇炷则初后同相。涉海则浅深异流。自利利人在此而已。汝其志之。言讫隐几而化。寿七十二。夏四十三。门人奉全身塔于智者茔域之西南隅。所著法华释签。文句记。止观辅行。止观搜玄记。各十卷。止观文句一卷。为司封李华说。止观大意一卷。释签别行十不二门。金刚錍。止观义例。三观义涅槃后分疏。观心诵经记。授菩萨戒文。始终心要。各一卷。略净名疏十卷。记三卷。净名广疏记六卷。治定涅槃疏十五卷。文句科。止观科。各六卷。华严骨目二卷。法华三昧补助仪。观心补助仪。各一卷。方等忏补助仪二卷。门人梁肃撰师碑铭。而论之曰。圣人不兴。其间必有名世者出。自智者以法付章安。安再世至于左溪。明道若昧待公而发。乘此宝乘焕然中兴。盖受业身通者三十九人。搢绅先生高位崇名。屈体承教者又数十人(史记。孔子世家云。弟子盖三千人。身通六艺者七十二人。今言。受业身通。谓通教观之道。有言见身发通者无义)吴越三请谥圆通尊者。本朝元祐初。永嘉忠法师遣门人扫塔。草棘荒芜不能辨。即案梁氏碑。去大师茔兆百步寻识之。其龛已空。唯乳香一块耳。夜梦玄弼山君谓曰。昨者天神遣多人。取全身去也。不须犹豫。于是即旧基建石塔以识之。
  </div>
  <div class="pagination">
   <a href="佛祖统纪_page11.html">
    上一页
   </a>
   <span>
    ...
   </span>
   <a href="佛祖统纪_page7.html">
    7
   </a>
   <a href="佛祖统纪_page8.html">
    8
   </a>
   <a href="佛祖统纪_page9.html">
    9
   </a>
   <a href="佛祖统纪_page10.html">
    10
   </a>
   <a href="佛祖统纪_page11.html">
    11
   </a>
   <span class="current-page">
    12
   </span>
   <a href="佛祖统纪_page13.html">
    13
   </a>
   <a href="佛祖统纪_page14.html">
    14
   </a>
   <a href="佛祖统纪_page15.html">
    15
   </a>
   <a href="佛祖统纪_page16.html">
    16
   </a>
   <a href="佛祖统纪_page17.html">
    17
   </a>
   <span>
    ...
   </span>
   <a href="佛祖统纪_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
