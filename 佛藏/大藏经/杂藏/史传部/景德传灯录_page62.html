<!DOCTYPE html>
<html>
<head>
    <meta charset="UTF-8">
    <title>景德传灯录 - 第 62 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景德传灯录 - 第 62 页/共 62 页</h1>
    <div class="content">
　　识得衣中宝。无明醉自醒。百骸虽溃散。一物镇长灵。知境浑非体神珠不定形。悟则三身佛。逃疑万卷经。在心心可测。历耳耳难听。罔象先天地。玄泉出杳冥。本刚非锻炼。元净莫澄渟。盘泊轮朝日。玲珑映晓星。瑞光流不灭。真气触还生。鉴照崆峒寂。罗笼法界明。挫凡功不灭。超圣果非盈。龙女心亲献。阇王口自呈。护鹅人却活。黄雀意犹轻。解语非关舌。能言不是声。绝边弥汗漫。无际等空平。演教非为说。闻名勿认名。两边俱莫立。中道不须行。见月休观指。还家罢问程。识心心则佛。何佛更堪成。

　　关南长老获珠吟

　　三界兮如幻。六道兮如梦。圣贤出世兮如电。国土犹如水上泡。无常生灭日迁变。唯有摩诃般若。坚犹若金刚不可赞。软似兜罗大等空。小极微尘不可见。拥之令聚而不聚。拨之令散而不散。侧耳欲闻而不闻。瞪目观之而不见。歌复歌。盘陀石上笑呵呵。笑复笑。青松影下高声叫。自从获得此心珠。帝释轮王俱不要。不是山僧独施为。自古先贤作此调。不坐禅不修道。任运逍遥只么了。但能万法不干怀。无始何曾有生老。

　　香严和尚智闲吟二首


　　励觉吟

　　满口语无处说。明明向人道不决。急著力勤咬啮。无常到来救不彻。日里语暗瑳切。快磨古锥净挑揭。理尽觉自护持。此生事终不说。玄学求他古老吟。禅学须穷心影绝。

　　归寂吟赠同住

　　同住道人七十余。共辞城郭乐山居。身如寒木心牙绝。不话唐言休梵书。心期尽处身虽丧。如来弟子沙门样。深信共崇钵塔成(涅槃经云。如来之身。已于无量阿僧祇劫。不受饮食。为诸声闻说。先受二牧牛女乳糜。故本行经云。菩萨将往道树。时有天人告善生神王二女。一名难陀。华言喜。二名婆罗。华言昌。汝可最初施食。于是二女。以乳烹糜。其釜上现种种瑞相。乃用钵盛奉献。菩萨食已。将其钵掷向尼连河中。天帝释收归天上。建塔安置供养。故名钵塔。此天上四塔之一也。四塔者。一发塔。二箭塔。三钵塔。四牙塔。人间亦有四塔。一如来生处塔。二如来成道处塔。三如来转法轮处塔。四如来涅槃处塔)。巍巍置在青山掌。观夫参道不虚然。脱去形骸甚高尚。从来不说今朝事。暗里埋头隐玄畅。不留踪迹异人间。深妙神光饱明亮。

　　韶山和尚心珠歌

　　山僧自达空门久。淬炼心珠功已构。珠迥玲珑主客分。往往声如师子吼。师子吼非常义。皆明佛性真如理。有时往往自思惟。豁然大意心欢喜。或造经或造论。或说渐兮或说顿。若在诸佛运神通。或在凡夫兴鄙吝。此心珠如水月。地角天涯无殊别。只因迷悟有参差。所以如来多种说。地狱趣饿鬼趣。六道轮回无暂住。此非诸佛不慈悲。岂是阎王配交做。劝时流深体悉。见在心珠勿浪失。五蕴身全尚不知。百骸散后何处觅。

　　景德传灯录卷第三十

　　翰林学士工部侍郎赠礼部尚书文公杨亿任秘书监知汝州日。尝有书寄李维内翰。叙其始末师承。书云。
　　病夫夙以顽憃。获受奖顾。预闻南宗之旨。久陪上国之游。动静咨询。周旋策发。俾其刳心之有诣。墙面之无惭者。诚出于席间床下矣。矧又故安公大师。每垂诱导。自双林灭影只履西归。中心浩然罔知所止。仍岁沉痼神虑迷恍。殆及小间再辨方位。又得云门谅公大士见顾蒿蓬谅之旨趣。正与安公同辙。并自庐山归宗云居而来。皆是法眼之流裔。去年假守兹郡。适会广慧禅伯。实承嗣南院念。念嗣风穴。风穴嗣先南院。南院嗣兴化。兴化嗣临际。临际嗣黄檗黄檗嗣先百丈海。海嗣马祖。马祖出让和尚。让即曹溪之长嫡也。斋中务简退食多暇。或坐邀而至。或命驾从之。请叩无方。蒙滞顿释。半岁之后旷然弗疑。如忘忽记。如睡忽觉。平昔碍膺之物嚗然自落。积劫未明之事霍尔现前。固亦决择之洞分。应接之无蹇矣。重念先德率多参寻。如雪峰九度上洞山三度上投子遂嗣德山。临际得法于大愚。终承黄檗。云岩多蒙道吾训诱。乃为药山之子。丹霞亲承马祖印可。而作石头之裔。在古多有。于理无嫌。病夫今继绍之缘。实属于广慧。而提激之自。良出得鳌峰也。忻幸忻幸。
　　侍郎问广慧和尚。寻常承和尚有言。一切罪业皆因财宝所生。劝人疏于财利。况南阎众生以财为命。邦国以财聚人。教中有财法二施。何得劝人疏财。广云。幡竿尖上铁龙头。侍云。海坛马子似骊大。广云。楚鸡不是丹山凤。侍云。佛灭二千岁比丘少惭愧。问门僧表澄。承云有言。天上无弥勒地上无弥勒。未审弥勒在什么处。澄云手上木。侍云。罪有所归。澄云。知过人难得。侍云。吃取拄杖。澄喝。侍云。且放过即不可。侍郎问李附马。释迦六年苦行成得什么事。尉云。担折知柴重。问一盲引众盲时如何。尉云盲。侍云。灼然。尉便休。同光帝问兴化和尚云。朕收得中原之宝。秖是无人酬价。兴化云。略借陛下宝看。帝以手舒幞头脚。兴化云。君王之宝谁敢酬价。玄觉云。秖如兴化眼在什么处。若不肯过在什么处。侍云。兴化恁么只对。是肯庄宗不肯庄宗。试辨看。因僧谈道。侍郎遂云。道不离人人能弘道。大凡参学之人。十二时中长须照顾。不见南泉道。三十年看一头水牯牛。若犯他人苗稼。摘鼻拽回。如今变成露地白牛。裸裸地放他不肯去。诸人长须著些精彩。不可说禅道之时便有个照带底道理。择菜作务之时不可便无去也。如鸡抱卵。若是抛离起去暖气不接。便不成种子。如今万境森罗。六根烦动。略失照顾。便丧身命不是小事。今来受此缘生。被生死系缚。盖为尘劫已来顺生灭心。随他流转以至如今。诸人等且道。若曾丧失何以得至如今。要识露地白牛么。试把鼻孔拽看。侍郎云。玄沙和尚道。大唐国内宗门中事未曾有人举唱。有人举唱。尽大地人总失却性命。无孔铁锤相似。一时亡锋结舌去。且道是甚道理。如今假立个宾主。动者两片皮。竖起指头。拈起拂子。揔成颠倒知见。顺汝狂意。教汝有个申问处。若是明眼人前怎生拈掇得出。秖如鲁祖和尚。见僧来便面壁。长庆道。恁么地接人。驴年得一个去。我道。鲁祖也秖是不识羞。是他明眼人又争肯尔。今来事不获已。与汝诸人作颠倒知见。一似结巾为马捏目生花。上祖道。个开佛知见示佛知见悟佛知见入佛知见。教他恁么道。抑下多少威光。且道。诸人分上欠少个什么。虽然如此。我若不恁么与汝知闻。尔又什么处得见。古人道。知恩者少。且道承个甚人恩。于此不明问取露柱去。侍云。此事大难。释迦老子三七日中思惟。便欲入涅槃。被帝释梵王殷勤三请。不得已而许之。始自鹿苑终于俱尸罗城。中间四十九年。大作佛事。说五乘十二分教。如瓶注水。后来于灵山会上。目视迦叶谓大众云。吾有正法眼。已付摩诃大迦叶。又云。我于四十九年中不曾说一字。此是什么道理。若是诸人分上著一字脚不得。为诸人各各有奇特事在唤作奇特早是不中也。我道释迦是败军之将。迦叶是丧身失命底人。汝等诸人。且怎生会。不见道。涅槃生死俱是梦言。佛与众生并为增语。直须恁么会取不要向外驰求。若也于此未明。敢道诸人乖张不少。侍举肇论云。会万物为己者。其唯圣人乎。如今山河大地树木人物摐摐地是同是别。若道同去。是他头头物物各各不同。若道别去。他古人又道会万物有己。且怎生会。秖如教中说。若有一人发真归元。十方虚空一时锁陨。古德亦云。若人识得心。大地无寸土。此是甚道理。直下尽十方世界。是汝一集眼。一切诸佛天人群生类。尽承汝威光建立。须是信得及方得。侍郎临终前一日。亲写一偈与家人。令来日送达李附马处。
　　偈曰。
　　沤生与沤灭　　二法本来齐
　　欲识真归处　　赵州东院西

　　尉接得偈云。泰山庙里卖纸钱。
　　出天圣广灯录第十八卷。
　　延祐三年岁在丙辰。四明苾刍希渭。估倡衣钵一力命工。依庐山稳庵旧本翻刊于道场禅幽庵。集兹善利上报四恩下资三有。法界有情同圆种智者。


　　跋

　　右景德传灯录本。住湖州铁观音院僧拱辰所撰。书成将游京师投进途中与一僧同舟。因出示之。一夕其僧负之而走。及至都则道原者已进而被赏矣。此事与郭象窃向秀庄子注同。拱辰谓。吾之意欲明佛祖之道耳。夫既已行矣。在彼在此同。吾其为名利乎。绝不复言。拱辰之用心如此。与吾孔子人亡弓人得之之意同。其取予必无容私。又得杨文公具择法眼以为之刚定。此其书所以可信。与夫续灯录遣僧采事而受金厕名以乱真者间矣。或者犹疑。佛祖传法偈。无传译之人。此夏虫不知春秋也。佛祖虽曰传无传。至付授之因岂容不知。又达磨具正遍知。华竺之言盖悉通晓。观其答问安有传译哉。此如世愚人谓教外别传不立文字。便疑棱伽经宋已有之。非达磨携至。岂不悖哉。福州大中寺知藏僧正自以寇乱而来文籍道厄募缘。再刊此书以便道俗。赍览扣余为序。因书其后。绍兴壬子初冬十日长乐郑昂题。


　　疏

　　　　天童宏智和尚撰
　　道枢中虚理不我。取其名像。灵机内发智不我。囚其化通。一念深彻本源。六义具成神用。出气鼻快。从佛口生。转眄之间弹指之顷。廓若雷龙破蛰。炳如雾豹变文。诸方衲子之传。一等丈夫之作。达磨来不立文字。威音后须要师承。符合符而规矩相投。心印心而语默俱到灯灯续焰。分照世不断之光明。叶叶联芳。缀灵种不枯之春色嗣连祖谱。师绍谁宗。绵绵踵武之人。的的克家之子。刚柔可则。烂烂怜百炼之金。[剜-夗+(眉-目+貝)]黜不移。区区抱三献之璞。不可期也。开池得月难其契也。掷芥投针。出炉鞴而放光。入钳锤而成器。自得受用相求证明。哆哆啝啝底。放教舌上毛生。磊磊落落底。拶使额头汗出。下拳可畏。其勇却来捋虎髭须。撺棒作势。且惊看取。弄蛇手段。相分圆缺应用合宜。位列正偏。随机中矩。毫牦有差而天地悬隔。丝糁未净而蝇蚁留连。不闻不见以降魔。个非泛泛自呼自应而作主。许是惺惺匾担头。事事挑来。布袋里般般著得。短长在我。宝公杖头剪刀。节奏由谁。万回怀中花鼓。僧伽杨枝。举起大士。拍板歌行。网凤钓鳌也。本分工夫捞捷虾蚬也。平生快活。应接磨砻之妙。对酬锥凿之方。电卷之机轮。风驰之问答。打草惊蛇之句。探竿影草之功。[吭-几+(坐-工+十)]啄同时心目相照。任运腾腾而无累。平怀坦坦而不羁。出家行脚之因缘坐脱立亡之时。节。纪之编简如见古人将以著龟可格后学。当谐神契慎勿言求。恐口耳之流。通为身心之障碍。比丘思鉴久轸此怀。阿祖传灯欲成其印。入眼要分青白。开口莫乱雌黄。葛藤窠无作。自缠担版汉。不嫌人唤辄投。同道相与结缘。


　　景德传灯录后序

　　　　左朝奉大夫充右文殿修撰权发遣台州军州事刘棐撰
　　传灯录镂行旧矣。兵兴以来其版灰飞。慕心宗者患无其书。僧思鉴婺人也。芒屩访道三十年矣。亦欲人同悟涅槃妙心。而思有以资发之也。广募净信。复镂其板。缁素赞叹而助成焉。或曰。自心之法无形。不从人得。初祖释迦而降。无一祖师非默契而自证者。故达磨直指不立文字。少林九年面壁而已。虽二祖立雪断臂。一字亦不为说。但遮其知见之非。二祖因是得正知见。豁然大省。则二祖亦不从达磨言句中入乃自证也。且百丈卷席。雪峰辊毬。鲁祖面壁。石巩驾箭。道吾舞笏。鸟窠吹布毛。俱胝举一指。古德如此示人甚多。不在言句之间故也。言句且尔。况文字乎。心宗要当自参。祖师言句于我何与焉。余曰。不然。心法虽曰无形。然遍一切处。翠竹真如也。黄花般若也。蛙蚓发机管弦传心。乃至墙壁瓦砾无非说法。故灵云见桃花悟道。玄沙谓语燕深谈实相。然则大地皆是悟门。孰非此道。况明心宗言句乎。况载明心宗文字乎。若二者于心宗果无与耶。荐福古何为阅云门录而省。黄龙心何为读多福语而悟。盖言词相寂文字性空。亦此道耳。若即言句文字。而见性相之空寂。是乃一超而直入也。吾故知是书之流布。发明心地者众矣。且鉴之募缘也。台之宁海邑民周氏叹曰。吾地有大梨木。阅三世矣。比岁我家之人各尝梦。其上有楼阁行庑。而无数僧往来于其间。每疑之乃今方悟。当刊此录耶。遂舍以析版。且邀鉴即其家僦工而刻之。既刻。周氏梦六僧求已刻者观焉。周问鉴曰。此何僧耶。鉴曰。此六代传衣祖师特来证明此事也。呜呼是书用为一大事。则宜有感发之祥以发寤人心。余故并列之庶观者。知非小缘而坚其信心云。绍兴四年上元日。等慈庵善男子睢阳刘棐仲忱序。

　　魏府华严长老示众

　　佛法事在日用处。在尔行住坐卧处吃茶吃饭处言语相问处。所作所为举心动念又却不是也。会么。若会得即今无碍自在真人。若也未会则是个檐枷带锁重罪之人。何故如此。佛法不远隔尘沙劫。尔一念中见得。在尔眉毛鼻孔上。尔若不见得。如接竹点月在处。切莫思惟不可言语。尔时中承何恩力。若知得尔须有个欢喜处。古人道。常寂寂常历历。诸佛不求觅。众生断消息。尔会得么。一切诸法本无情。一切诸佛本自灵。混然同太虚无欠亦无余。会么。若不会直是个触途成滞。不知个身落地处茫茫劫劫只是恋物著境认色为实。不舍恩爱痴迷财宝。立我争人一团子意气。些子个违情面青面赤。说强道弱。我不受人欺瞒。我是大丈夫儿。养妻养子。尔岂知在业海之中罪坑之内。吃肉如似饿鬼吞尸。噇酒如饿狗饮水。爱色如渴蝇咂血。不知此身是大祸患恣纵无明愚养意气。不久败坏浪死虚生。枉经千劫徒然出没。何不识取金刚坚固之体长生不灭之道。在世头蘖蘖地。口子吧吧地。眼子眨眨地。无常杀鬼到来向床上。犹似使心用行恋财恋境。蓦然驱去见阎老子。一词不措铁罏火炭铜柱刀山尽为戏玩。恁时追悔大段难为免离。尔如今病未来寻身。何不于十二时中求一毫善利辨取津梁。幻化色身凭何为实。诸佛过去留经造论。一切善法与尔初学底人。忏罪灭障渐渐增长利益。求善知识开示解脱法门。向无明性中认取个真实主人。于万劫中得个人身也不容易。尔还知个身本性与佛同时本无欠少。有一大事在尔尿囊里粪堆头。光烁烁地圆陀陀地。还信得及么。若信不及也从尔深坑罪海永堕沉沦。尔若回光返照。于一刹那中即心念息。时中迷惑烦恼痴暗狂情顿自消灭。诸缘境界转为甘露醍醐安乐国土。岂不是好否。圣人道。万法从心生。万法从心灭。皆由尔心。善恶也只由尔心。地狱天堂也只由尔心。只今相应与佛合。智即是佛也更无相诳。直下奉信无疑心即正觉。又何必历僧祇大劫。此身今生甚大难遇。莫道我是凡夫自家退屈。千经万论只为众生迷乱不识本性。尔暂时间那取些子贪物底工夫。看经书上义理。只言众生被一切境摄。著欲之故。山僧苦口实为忉忉。尔还肯么。尔还信么。寻常著寒著热。些子违情吃辛受苦不得却。于日用时中自不醒悟。整顿取心好为取身好。百年如箭富贵如梦。恩情也只不久。百年无多日。头白是病来。病是业债来。业债是死来。死是地狱来。尔莫道。我为人平生好心吉善。只依本分不作恶事我无罪过。别教尔有个好生处。我即今朝未信尔在何故尔平等在甚处。尔还知否。不依佛法一切法皆是邪法外道见解。更莫说担人担。我贪色爱财餐鱼啖肉妄言绮语。日费上事罪业极深。尔莫道。我舍财造塔起殿设僧转经。便为长久功德。以此为实未可托倚众中。老和尚也为尔不得。尔还知么。尔有千般万种无明罪业。佛亦为尔不得。须是尔自家著力前程自办。尔若作一切有为功德。只是造业增长顽福。不生个清净知见。山僧虽然。求得供养日夜不安为虑未是在。还知么。一任尔说向诸方。耆宿笑我也。嫌山僧不得。欲问尔施主得钱处。想尔应不济润于人。不救拔贫苦者。了得了取吃休。了取著休。早修行休。度此身休。悔取心休。悔取心休伏惟珍重。
　　景德传灯录卷第三十

</div>
    <div class="pagination">
<a href="景德传灯录_page61.html">上一页</a><span>...</span><a href="景德传灯录_page57.html">57</a><a href="景德传灯录_page58.html">58</a><a href="景德传灯录_page59.html">59</a><a href="景德传灯录_page60.html">60</a><a href="景德传灯录_page61.html">61</a><span class="current-page">62</span>
    </div>
    <div class="pagination"><a href="index.html">返回目录</a></div>
</body>
</html>
