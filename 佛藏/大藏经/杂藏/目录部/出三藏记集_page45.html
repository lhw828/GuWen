<!DOCTYPE html>
<html>
 <head>
  <meta charset="utf-8"/>
  <title>
   出三藏记集 - 第 45 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   出三藏记集 - 第 45 页/共 45 页
  </h1>
  <div class="content">
   ·慧远法师传第三
　　·道生法师传第四
　　·佛念法师传第五
　　·法显法师传第六
　　·智严法师传第七
　　·宝云法师传第八
　　·智猛法师传第九
　　·法勇法师传第十


　　法祖法师传第一

　　帛远字法祖。本姓万氏。河内人。父威达以儒雅知名。州府辟命皆不行祖少发道心。启父出家辞理切至。父不能夺。遂改服从道。祖才思俊彻敏朗绝伦。诵经日八九千言。研味方等妙入幽微。世俗坟索多所该贯。乃于长安造筑精舍。以讲习为业。白黑禀受几出千人。晋惠之末。太宰河间王颙镇关中。虚心敬重。待以师友之敬。每至闲辰靖夜辄谈讲道德。于时西府初建俊乂甚盛。能言之士咸服其远达祖见群雄交争干戈。方始志欲潜遁陇右以保雅操。会张辅为秦州刺史镇陇上。祖与之俱行。辅以祖名德显著众望所归。欲令反服为己僚佐。祖固志不移。由是结憾。先有州人管蕃与祖论议屡屈于祖蕃。深衔耻恨每加谗构祖。行至汧县。忽语道人及弟子云。我数日对当至。便辞别作素书。分布经像及资财都讫。明晨诣辅共语。忽忤辅意。辅使收之行罚众咸怪惋。祖曰。我来毕对。此宿命久结非今事也。乃呼十方佛。祖前身罪缘欢喜毕对。愿从此以后与辅为善知识。无令受杀人之罪。遂鞭之五十。奄然命终。辅后具闻其事方大惋恨。初祖道化之声被于关陇。崤[山*(凵@(口*了*又))]之右奉之若神。戎晋嗟恸行路流涕。陇上羌胡率精骑五千将欲迎祖西归。中路闻其遇害。悲恨不及。众咸愤激。欲复祖之仇。辅遣军上陇。羌胡率轻骑逆战。时天水故帐下督富整。遂因忿斩辅。群胡既雪怨耻。称善而还。共分祖尸各起塔庙。辅字世伟南阳人。张衡之后虽有才解。而酷不以理。横杀天水太守封尚。百姓疑骇。因乱而斩焉。管蕃亦卒以倾险致败。后少时有一人。姓李名通死而更苏云。见祖法师在阎罗王处为王讲首楞严经云。讲竟应往忉利天。又见祭酒王浮。一云道士基公。次被锁械。求祖忏悔。昔祖平素之日。与浮每争邪正。浮屡屈。既意不自忍。乃作老子化胡经以诬谤佛法。殃有所归。故死方思悔孙绰道贤论。以法祖疋稽康。论云。帛祖衅起于管蕃中散祸作于钟会二贤。并以俊迈之气昧其图身之虑。栖心事外轻世招患治不异也。共见称如此。祖既博涉多闲。善通胡汉之语。常译惟逮弟子本五部僧等三部经。又注首楞严经。又言。别译数部小经值乱零失不知其名。祖弟法作亦少有令誉。被博士征不就。年二十五出家。深洞佛理。关陇知名。时梁州刺史张光以作兄不肯反服辅之所杀。光又逼作令罢道。作执志坚贞以死为誓遂为光所害。春秋五十有七。注放光波若经及著显宗论等。光字景武。江夏人。后为武都氐杨难敌所围。发愤而死。时晋惠之世。又有优婆塞卫士度。译出道行波若经二卷。士度本司州汲郡汲人。陆沈寒门安贫乐道。常以佛法为心当其亡日。清净澡漱诵经千余言。然后盖衣尸卧奄然而卒。

　　道安法师传第二

　　释道安。本姓卫。常山扶柳人也。年十二出家。神性聪敏而形貌至陋。不为师之所重。驱使田舍至于三年。执勤就劳曾无怨色。笃性精进斋戒无阙。数岁之后方启师求经。师与辩意经一卷。可五千余言。安赍经入田。因息寻览。暮归以经还师。复求余经。师曰。咋经不读。今复求耶。对曰。即已闇诵。师虽异之而未信也。复与成具光明经一卷。可减万言。赍之如初。暮复还师。师执经覆之不差一字。师大惊敬而异之。后为受具戒恣其游方。至邺入中寺遇佛图澄。澄见而嗟叹。与语终日。众见其形望不称。咸共轻怪。澄曰。此人远识非尔俦也。初经出已久而旧译时谬。致使深义隐没未通。每至讲说唯叙大意转读而已。安穷览经典钩深致远。其所注般若道行密迹安般诸经。并寻文比句。为起尽之义及析疑甄解。凡二十二卷。序致渊富妙尽玄旨。条贯既叙。文理会通经义克明。自安始也。又自汉暨晋。经来稍多。而传经之人名字弗记。后人追寻莫测年代。安乃总集名目表其时人铨品新旧撰为经录。众经有据实由其功。四方学士竞往师之。受业弟子法汰慧远等五百余人。及石氏之乱。乃谓其众曰。今天灾旱蝗寇贼纵横。聚则不立散则不可。遂率众人王屋女机山。顷之复渡河依陆浑山木食修学。俄而慕容俊过陆浑。遂南投新野。复议曰。今遭凶年。不依国主则法事难立。又教化之体宜令广布。咸曰。随法师教。乃令法汰诣杨州曰。彼多君子好尚风流法和入蜀。山水可以修闲。安与弟子慧远等五百余人度河夜行。值雷雨乘电光而进。前得人家见门里有一双马[打-丁+昴]。[打-丁+昴]间悬一马篼可容一斛。安便呼林伯升。主人惊出。果姓林名伯升。谓是神人厚相赏接。既而弟子问。何以知其姓字。安曰。两木为林。篼容伯升也。遂住襄阳。习凿齿闻而诣之。既坐而称曰。四海习凿齿。安曰。弥天释道安。时人咸以为名答。凿齿常饷安梨数十枚。正值讲坐。便手自割分。梨尽人遍无参差者。高平郗超遣使遗米千石。修书累纸深致殷勤。安答书曰。捐米弥觉有待之为烦。凿齿与谢安书曰。来此见释道安故是远胜非常。道士师徒数百。斋讲不惓。无变化伎术。可以惑常人之耳目。无重威大势。可以整群小之参差。而师徒肃肃自相尊敬。洋洋济济。乃是吾由来所未见其人。理怀简衷多所博涉。内外群书略皆遍睹。阴阳算数亦皆能通。佛经故最是所长。作义乃似法兰法祖辈。统以大无不肯稍齐物等智在方中驰骋也。恨不使足下见之。其亦每言思得一见足下。其为时贤所重如此。安在樊河十五载。每岁常再遍讲放光经。未常废阙。桓冲要出江陵朱序西镇。复请还襄阳。符坚素闻其声。每云。襄阳有释道安。是名器方欲致之以辅朕躬。后坚攻襄阳。安与朱序俱获于坚。坚谓仆射权翼曰。朕以十万之师取襄阳。唯得一人半。翼曰。谁耶。坚曰。安公一人。习凿齿半人也。既至住长安城内五重寺。僧众数千人。大弘法化。初魏晋沙门依师为姓。故姓各不同。安以为大师之本莫尊释迦。乃以释命氏。后获增一阿鋡经。果称四河入海无复河名。四姓为沙门皆称释种。既悬与经符。遂为后式焉。安外涉群书善为文章。长安中衣冠子弟为诗赋者。皆依附致誉。与学生杨弘仲论诗风雅。皆有理致。初坚承石氏之乱。至是民户殷富四方略定。唯有东南一隅未能抗服。坚每与侍臣谈话。未尝不欲平一江左。欲以晋帝为仆射。谢安为侍中。坚弟平阳公融及朝臣石越原绍。并切谏终不能回。绍以安为坚所敬信。乃共请曰。主上将有事东南。公何能不为苍生故一言耶。会坚出东苑。命安升辇同载。仆射权翼谏曰。臣闻天子法驾侍中陪乘。道安毁形宁可参厕乘舆。坚懔然作色曰。安公道德可尊。朕将举天下而不易。虽舆辇之荣。乃是为其臭腐耳。即敕翼扶之而登舆。俄而顾谓安公曰。朕将与公南游吴越。整六师而巡狩。陟会稽而观沧海。不亦乐乎。安对曰。檀越应天御世。有八州之富。居中土而制四海。宜栖神无为。与尧舜比隆。今欲以百万之众求厥田下下之土。且东南地卑气厉。昔舜禹游而不反。秦皇适而弗归。以贫道观之。非愚心所同也。平阳公懿戚石越重臣。并谓不可。犹尚见拒。贫道轻浅。言必不允。既荷厚遇敢不尽诚耳。坚曰。非为地不广。民不足治也。将简天心明大运所在耳。顺时巡狩亦著前典。若如来言。则帝王无省方之文乎。安曰。若銮驾必动。可暂幸洛阳。抗威畜锐传檄江南。如其不服。伐之未晚。坚不从。遂遣平阳公融等精锐二十五万为前锋。坚躬率步骑六十万。到顷晋遣征虏将军谢石徐州刺史谢玄拒之。坚军大崩。晋军还逐北三十余里。死者相枕。融马倒陨首。坚单骑而遁。如所谏焉。坚寻为慕容冲所围。时安同在长安城内。以伪建元二十一年二月八日。斋毕无疾而卒。葬五给寺中。未终之前。王嘉往候安。安曰。世事如此。行将及人。相与去乎。嘉曰。如所言。并行前吾有小债未了。不得俱去。及姚苌之得长安也。嘉故在城内。苌与符坚相持甚久。苌患之问嘉曰。吾得天下不。答曰。略得。苌怒曰。得当言得。何略之有。遂斩之。嘉所谓负债者也。苌死。其子略。方得杀坚称帝。所谓略得者也。嘉字子年。陇西人。形貌鄙陋似若不足。滑稽好语笑。然不食五谷清虚服气。咸宗而事之。往问善恶。嘉随而应答。语则可笑。状如调戏。辞似谶记。不可领解。事过皆验。及嘉之死。其日有人于陇上见之。法师之潜契神人。皆此类也。初安闻罗什在西域。思共讲析微言。安劝坚取之。什亦远闻其风。谓是东方圣人。恒遥而礼之。初安生。便左臂上有一皮。广寸许。著臂如钏。将可得上下。唯不得出手而已。时人谓之印手菩萨。安终后二十余年而什方至。什恨不相见。甚悲怅焉。初安笃志经典务在宣法。所请外国沙门僧伽跋澄昙摩难提及僧伽提婆等。译出众经百余万言。常与沙门法和铨定音字详核文旨。新出众经。于是获正。孙兴公为名德沙门论目云。释道安博物多通戈经名理。其见述于世如此。法和冀州人。凝静有操行。少与安公同师受学。善能标朗论纲解悟疑滞。安公所得群经常共校之。后游洛阳。又请提婆重出广说等经。居阳平寺。年八十余为伪晋公姚绪所请。集僧斋讲。敕其弟子曰。俗内烦恼苦累非一。无常甚乐。乃正衣服绕塔礼拜。还诣坐所。以衣覆首。忽然而卒。时人谓之知命。

　　慧远法师传第三

　　释慧远。本姓贾。雁门楼烦人也。弱而好书。圭璋秀发。年十三。随舅令狐氏游学许洛。故少为诸生博综六经尤善老庄。性度弘伟风鉴朗拔。虽宿儒才彦莫不服其深致焉。年二十一。欲度江东就范宣子共契嘉遁。值王路屯阻有志不果。乃于关左遇见安公。一面尽敬。以为真吾师也。遂投簪落饰忘质受业。既入乎道厉然不群。常欲总摄纲维。以大法为己任。精思讽持。以夜续昼。沙门昙翼。每给以灯烛之费。安公闻而喜曰。道士诚知人矣。远藉慧解于前。因资胜心于旷劫。故能神明英越机鉴遐深。无生实相之玄。般若中道之妙。即色空慧之秘。缘门寂观之要。无微不析。无幽不畅。志共理冥。言与道合。安公常叹曰。使道流东国其在远乎。后随安公南游樊河。晋太元之初。襄阳失守。安公入关。远乃迁于寻阳。葺宇庐岳。江州刺史桓伊。为造殿房。此山仪形九流峻耸天绝。栖集隐伦吐纳灵异。远创建精舍洞尽山美却负香炉之峰。傍带瀑布之壑。仍石叠基即松栽构。清泉环阶白云满室。复于寺内别置禅林。森树湮凝石莚落合。凡在瞻履皆神清而气肃焉。远闻北天竺有佛影。欣感交怀。乃背山临流营筑龛室。妙算画工淡采图写。色凝积空望似轻雾。晖相炳瞹若隐而显。遂传写京都莫不嗟叹。于是率众行道昏晓不绝。释迦余化于斯复兴。既而谨律息心之士。绝尘清信之宾。并不期而至。望风遥集。彭城刘遗民。雁门周续之。新蔡毕颖之。南阳宗炳。并弃世遗荣。依远游止。远乃于精舍无量寿像前建斋立誓共期西方。其文曰。惟岁在摄提秋七月戊辰朔二十八日乙未。法师释慧远。贞感幽冥宿怀特发。乃延命同志息心清信之士百有二十三人。集于庐山之阴般若台精舍阿弥陀像前。率以香华敬廌而誓焉。惟斯一会之众。夫缘化之理既明。则三世之传显矣。迁感之数既符。则善恶之报必矣。推交臂之潜沦。悟无常之斯切。审三报之相催。知险趣之难拔。此其同志诸贤所以夕惕霄勤仰思攸济者也。盖神者可以感涉而不可以迹求。必感之有物则幽路咫尺。苟求之无主则眇茫何津。今幸以不谋而佥心西境。叩篇开信亮情天发。乃机众通于寝梦。欣欢百于子来。于是灵图表辉景侔神造。功由理谐事非人运。兹实天启其诚冥数来萃者矣。可不克心重精叠思以凝其虑哉。然其景绩参差功福不一。虽晨祈云同夕归悠[阿-可+聶]。即我师友之眷。良可悲矣。是以慨焉。胥命整襟法堂。等施一心亭怀幽极。誓兹同人俱游绝域。其有惊出绝伦首登神界。则无独善于云峤。忘兼全于幽谷。先进之与后升。免思汇征之道。然后妙觐大仪启心贞照。识以悟新形由化革。藉[(冰-水+〡)*夫]容于中流。荫琼柯以咏言。飘灵衣于八极。泛香风以穷年。体忘安而弥穆。心超乐以自怡。临三涂而缅谢。傲天宫而长辞。绍众灵以继轨。指大息以为期。究兹道也。岂不弘哉。司徒王谧护军王默等。并钦慕风德。遥致师敬。谧修书曰。年始四十七而衰同耳顺。远答曰。古人不爱尺壁而重寸阴。观其所存似不存。长年。檀越既履顺而游。乘佛理以御心。因此而推复何羡于遐龄耶。想斯理久已得之。为复酬来讯耳。初经流江东多有未备。禅法无闻律藏残阙。远大存教本愤慨道缺。乃命弟子法净等远寻众经。逾越沙雪旷载方还。皆获胡本得以传译。每逢西域一宾。辄恳恻咨访。屡遣使入关。迎请禅师解其摈事传出禅经。又请罽宾沙门僧伽提婆出数经。所以禅法经戒皆出庐山几且百卷。初关中译出十诵。所余一分未竟。而弗若多罗亡。远常慨其未备。及闻昙摩流支入秦。乃遣书祈请。令于关中更出余分。故十诵一部具足无阙。晋地获本相传至今葱外妙典关中胜说所以来集兹土者。皆远之力也。外国众僧咸称汉地有大乘道士。每至烧香礼拜辄东向致敬。其神理之迹。固未可测也。常以支竺旧义未穷妙实。乃著法性论。理奥文诣。罗什见而叹曰。边国人未见经。便闇与理合。岂不妙哉。远翘勤弘道懔厉为法。每致书罗什访核经典。什亦高其胜心万里响契。姚略钦想风名叹其才思。致书殷勤信饷岁通。赠以龟兹国细镂杂变石像。以申款心。又令姚嵩献其珠像。释论初出。兴送论并遗书曰。大智论新讫。此既龙树所作。又是方等旨归宜为一序以宣作者之意。然此诸道士咸相推谢无敢动手。法师可为作序以贻后之学者。远答云。欲令作大智论序以申作者之意。贫道闻怀大非小渚所容。汲深非短绠所测。披省之日有愧高命。又体羸多病触事有废。不复属意已来其日尔久。缘来告之重粗缀所怀。至于研究之美。当复寄诸明德。其名高远国如此。远常谓大智论文句繁积初学难寻。乃删烦剪乱令质文有体。撰为二十卷。序致渊邈以贻学者。后桓玄以震主之威苦相近致。乃贻书躬说劝令登仕。远答辞坚正确乎不拔。志逾丹石终莫能屈。俄而玄欲沙汰众僧教僚属曰。沙门有能申述经诰畅说义理。或禁行修整。足以宣寄大化。其有违于此皆悉罢遣。唯庐山道德所居。不在搜简之例初成帝时。庾冰辅政。以为沙门宜敬王者尚书令何充奏不应敬礼。官议悉同。充门下承冰旨为骏。同异纷然竟莫能定。及玄在姑孰欲令尽敬。乃书与远具述其意。远惧大法将坠。报书恳切。以为袈裟非朝宗之服。钵盂非廊庙之器。又著沙门不敬王者论。辞理精峻。玄意感悟遂不果行。其荷持法任。皆此类也。临川太守谢灵运。负才傲俗少所推崇。及一相见肃然心服。自卜居庐阜三十余载。影不出山迹不入俗。故送客游履。常以虎溪为界焉。义熙末卒于庐山精舍。春秋八十有三。遗命露骸松下同之草木。既而弟子收葬。谢灵运造碑墓侧铭其遗德焉。初远善属文章辞气清越。席上谈论精义简要。加以仪容端雅风辨洒落。故图像于寺遐迩式瞻所著论序铭赞诗书。集为十卷五十余篇。并见重于世。

　　道生法师传第四

　　竺道生。彭城人也。家世仕子。父为广戚令。乡里称为善人。生幼而颖慧聪悟若神。其父知非凡器。爱而异之。于时法太道人德业弘懿乃携以归。依遂改服受学。既践法门俊思卓拔。披读经文一览能诵。研味句义即自解说。是以年在志学便登讲座。探赜索隐思彻渊泉。吐纳问辩辞清珠玉。虽宿望学僧当世名士。皆虑挫辞穷莫能抗敌。虽扬童之参玄文鲁连之屈田巴无以过也。年至具戒器鉴日跻。讲演之声遍于区夏。王公贵胜并闻风造席。庶几之士皆千里命驾。生风雅从容善于接诱。其性烈而温。其气清而穆。故豫在言对莫不披心焉。初住龙光寺。下帷专业。隆安中移入庐山精舍。幽栖七年以求其志。常以为入道之要慧解为本。故钻仰群经斛酌杂论。万里随法不惮险远。遂与始兴慧睿东安慧严道场慧观。同往长安从罗什受学。关中僧众咸称其秀悟。义熙五年还都因停京师。游学积年备总经论。妙贯龙树大乘之源兼综提婆小道之要。博以异闻约以一致。乃喟然而叹曰。夫象以尽意得意则象忘。言以寄理。入理则言息。自经典东流译人重阻。多守滞文鲜见图义。若忘筌取鱼则可与言道矣。于是校练空有研思因果。乃立善不受报及顿悟义。笼罩旧说妙有渊旨。而守文之徒多生嫌嫉。与夺之声纷然互起。又六卷泥洹先至京都。生剖析佛性洞入幽微。乃说阿阐提人皆得成佛。于时大涅槃经未至此土。孤明先发独见迕众。于是旧学僧党以为背经邪说。讥忿滋甚。遂显于大众摈而遣之。生于四众之中正容誓曰。若我所说反于经义者。请于现身即表厉疾。若与实相不相违背者。愿舍寿之时据师子座。言竟拂衣而逝。星行命舟。以元嘉七年。投迹庐岳销影岩阿。怡然自得。山中僧众咸共敬服。俄而大涅槃经至于京都。果称阐提皆有佛性。与前所说若合符契。生既获斯经。寻即建讲。以宋元嘉十一年冬十月庚子。于庐山精舍升于法座。神色开明德音骏发。论议数番穷理尽妙。观听之众莫不悟悦。法席将毕。忽见麈尾纷然而坠。端坐正容隐机而卒。颜色不异似若入定。道俗嗟骇远近悲凉。于是京邑诸僧内惭自疚追而信服。其神鉴之至征瑞如此。仍葬于庐山之阜。初生与睿公及严观同学齐名。故时人评曰。生睿发天真。严观洼流得。慧义彭亨进。寇渊于默塞。生及睿公独标天真之目。固已秀出群士矣。初沙门法显。于师子国得弥沙塞律胡本。未及译出而亡。生以宋景平元年十一月。于龙光寺请罽宾律师佛大什执胡文。于阗沙门智胜为译。此律照明盖生之功也。关中沙门僧肇。始注维摩世咸玩味。及生更发深旨显畅新异。讲学之匠咸共宪章其所述。维摩法华泥洹小品诸经义疏。世皆宝焉。

　　佛念法师传第五

　　竺佛念。凉州人也。弱年出家。志业坚精。外和内朗。有通敏之鉴。讽习众经粗涉外学。其仓雅诂训尤所明练。少好游方备贯风俗。家世西河洞晓方语。华戎音义莫不兼解。故义学之徒虽阙。而洽闻之声甚著。符坚伪建元之中。外国沙门僧伽跋澄及昙摩难提入长安。坚秘书郎赵政。请跋澄出婆须蜜经胡本。当时名德莫能传译。众咸推念。于是澄执梵文。念译胡汉。质断疑义音字方明。昙摩难提又出王子法益坏目因缘经。念为宣译并作经序。至建元二十年。政复请昙摩难提出增一阿含及中阿含。于长安城内集义学沙门请念为译。敷析研核二载乃讫。二含光显念之力也。至姚兴弘始之初。经学甚盛。念续出菩萨璎珞十住断结及出曜胎经中阴经。于符姚二代为译人之宗。自世高支谦以后莫逾于念。关中僧众咸共嘉焉。后卒于长安。远近白黑莫不叹惜。

　　法显法师传第六

　　释法显。本姓龚。平阳武阳人也。法显三兄并龆龀而亡。其父惧祸及之。三岁便度为沙弥。居家数年病笃欲死。因送还寺。信宿便差。不复肯归。母欲见之不能得为。立小屋于门外。以拟去来。十岁遭父忧。叔父以其母寡独不立逼使还俗。显曰。本不以有父而出家也。正欲远尘离俗故入道耳。叔父善其言乃止。顷之母丧。至性过人。葬事既毕仍即还寺。常与同学数十人于田中刈稻。时有饥贼欲夺其谷。诸沙弥悉奔走。唯显独留语贼曰。若欲须谷随意所取。但君等昔不布施。故此生饥贫。今复夺人。恐来世弥甚。贫道豫为君忧。故相语耳。言讫即还。贼弃谷而去。众僧数百人莫不叹服。二十受大戒。志行明洁仪轨整肃。常慨经律舛阙誓志寻求。以晋隆安三年。与同学慧景道整慧应慧嵬等。发自长安西度沙河。上无飞鸟下无走兽。四顾茫茫莫测所之。唯视日以准东西。人骨以标行路耳。屡有热风恶鬼遇之必死。显任缘委命直过险难有顷至葱岭。岭冬夏积雪。有恶龙吐毒风雨沙砾。山路艰危壁立千仞。昔有人凿石通路傍施梯道凡度七百余梯。又蹑悬絙过河十所。仍度小雪山遇寒风暴起。慧景噤战不能前。语显云。吾其死矣。卿可时去。勿得俱殒。言绝而卒。显抚之号泣曰。本图不果命也。奈何复自力孤行。遂过山险。凡所经历三十余国。至北天竺。未至王舍城三十余里有一寺。逼暮仍停。明旦显欲诣耆阇崛山。寺僧谏曰。路甚艰险且多黑师子亟经啖人。何由可至显曰。远涉数万誓到灵鹫。宁可使积年之诚既至而废耶。虽有险难吾不惧也。众莫能止。乃遣两僧送之。显既至山中。日将昏夕遂欲停宿。两僧危惧舍之而还。显独留山中烧香礼拜。翘感旧迹如睹圣仪。至夜有三黑师子。来蹲显前舐唇摇尾。显诵经不辍一心念佛。师子乃低头下尾伏显足前。显以手摩之咒曰。汝若欲相害。待我诵竟。若见试者可便退去。师子良久乃去。明晨还反路穷幽深。榛木荒梗禽兽交横。正有一迳通行而已。未至里余。忽逢一道人。年可九十。容服粗素而神明俊远。虽觉其韵高。而不悟是神人。须臾进前。逢一年少道人。显问。向逢一老道人。是谁耶。答曰。头陀弟子大迦叶也。显方惋慨良久。既至山前。有一大石横塞室口。遂不得入。显乃流涕致敬而去。又至迦施国。精舍里有白耳龙。与众僧约。令国内丰熟皆有信效。沙门为起龙舍并设福食。每至夏坐讫日。龙辄化作一小蛇。两耳悉白。众咸识是龙以铜盂盛酪置于其中。从上座至下行之。遍乃化去。年辄一出。显亦亲见此龙。后至中天竺于摩竭提巴连弗邑阿育王塔南天王寺。得摩诃僧祇律。又得萨婆多律抄。杂阿毗昙心綖经。方等泥洹等经。显留三年。学胡书胡语。躬自书写。于是持经像寄附商客到师子国显同侣十余。或留或亡。顾影唯己。常怀悲慨。忽于王像前。见商人以晋地一白团扇供养。不觉凄然下泪停二年。复得弥沙塞律长阿含杂阿含及杂藏本并汉土所无。既而附商人大舶还东。舶有二百许人。值大暴风舶坏水入。众人惶怖。即取杂物弃之。显恐商人弃其经像。唯一心念观世音。及归命汉土众僧。大风昼夜十三日。吹舶至岛下治舶竟前时。阴雨晦冥不知何之。唯任风而已。若值伏石及贼万无一全。行九十日。达耶婆提国。停五月日。复随他商趣广州。举帆月余日。中夜忽遇大风。举舶震惧。众共议曰。坐载此沙门。使我等狼狈。不可以一人故令一众俱亡。欲推弃之。法显檀越厉声呵商人曰。汝若下此沙门。亦应下我。不尔便当见杀。汉地帝王奉佛敬僧。我至彼告王。必当罪汝。商人相视失色僶俯而止。既水尽粮竭。唯任风随流。忽至岸见藜藋菜依然知是汉地。但未测何方。即乘小船入浦。寻村遇猎者二人。显问。此何地耶。猎人曰。是青州长广郡牢山南岸。猎人还以告太守李嶷。嶷素敬信。忽闻沙门远至。躬自迎劳。显持经像随还。顷之欲南归。时刺史请留过久。显曰。贫道投身于不反之地。志在弘通。所期未果。不得久停。遂南造京师就外国禅师佛大跋陀。于道场寺译出六卷泥洹摩诃僧祇律方等泥洹经綖经杂阿毗昙心未及译者。垂有百万言。显既出大泥洹经流布教化。咸使见闻。有一家失其姓名。居近朱雀门。世奉正化。自写一部读诵供养。无别经室。与杂书共屋。后风火忽起延及其家。资物皆尽。唯泥洹经俨然具存。煨烬不侵卷色无异。京师共传。咸称神妙。后到荆州卒于新寺。春秋八十有二。众咸恸惜。其所闻见风俗别有传记。

　　智严法师传第七

　　释智严。不知何许人。弱冠出家。便以精勤著名。纳衣宴坐蔬食永藏。志欲广求经法。遂周流西域。进到罽宾遇禅师佛驮跋陀。志欲传法中国。乃竭诚要请。跋陀嘉其恳至。遂共东行。于是逾涉雪山寒苦险绝饮冰茹木频于危殆。绵历数载方达关中。常依随跋陀止于长安大寺。顷者跋陀横为秦僧所摈。严与西来徒众并分散出关。仍憩山东精舍。坐禅诵经力精修学。晋义熙十二年。宋武帝西伐长安。克捷旋旆涂出山东。时始兴公王恢从驾。游观山川至严精舍。见其同志二僧各坐绳床禅思湛然。恢至良久不觉。于是弹指三人开眼。俄而还闭不与交言。恢心敬其奇。访诸耆老。皆云此三僧隐居积年。未曾出山。恢即启宋武延请还都。莫肯行者。屡请既至。二人推严随行。恢道怀素笃礼事甚备。还都即住始兴寺。严性虚静志避嚣尘。恢乃于东郊之际更起精舍。即枳园寺也。严前还于西域得胡本众经。未及译写到宋元嘉四年。乃共沙门宝云译出普耀广博严净及四天王凡三部经。在寺不受别请。远近道俗敬而服之。其未出家时。常受五戒。有所亏犯。后入道受具足。常疑不得戒。每以为惧。积年禅观而不能自了。遂更泛海重到天竺咨诸明达。值罗汉比丘。具以事问罗汉。罗汉不敢判决。乃为严入定。往兜率宫咨弥勒。弥勒答称得戒。严大喜跃。于是步归行至罽宾。无疾而卒。时年七十八。外国之法。得道僧无常与凡僧别葬一处。严虽苦行绝伦。而时众未判其得道信不。欲葬凡僧之墓。抗举严丧永不肯起。又益人众不动如初。众咸惊怪。试改向得道墓所。于是四人舆之行駃如风。遂得窆葬。后严弟子智羽智达。远从西域还报此消息讫。俱还外国。

　　宝云法师传第八

　　释宝云。未详其氏。族传云。凉州人也。弱年出家精勤有学行。志韵刚洁不偶于世。故少以直方纯素为名。而求法恳恻忘身徇道。誓欲躬睹灵迹广寻群经。遂以晋隆安之初。远适西域。与法显智严先后相随。涉履流沙登逾雪岭。勤苦艰危不以为难。遂历于阗天竺诸国备睹灵异。乃经罗刹之野。闻天鼓之音。释迦影迹多所瞻礼。云在外域遍学胡书。天竺诸国音字诂训悉皆贯练。后还长安。随禅师佛驮跋陀受业修道禅讽孜孜不怠。俄而禅师横为秦僧所摈。徒众悉同其咎。云亦奔散。会庐山释慧远解其摈事。共归京师安止道场寺。僧众以云志力坚猛弘道绝域。莫不披衿咨问敬而爱焉。云译出新无量寿。晚出诸经。多云所译。常手执胡本口宣晋语。华戎兼通音训允正。云之所定众咸信服。初关中沙门竺佛念。善于宣译。于符姚二世。显出众经。江左练梵莫逾于云。故于晋宋之际弘通法藏。沙门慧观等咸友而善之。云性好幽居以保闲寂。遂适六合山寺。译出佛所行赞经。山多荒民俗好草窃。云说法教诱多有改恶。礼事供养十室而八。顷之道场慧观临卒请云还都总理寺任。云不得已而还。居岁余复还六合。以元嘉二十六年卒。春秋七十余。其所造外国别有记传。征士豫章雷次宗为其传序。

　　智猛法师传第九

　　释智猛。雍州京兆郡新丰县人也。禀性端明砺行清白。少袭法服修业专至。讽诵之声以夜续昼。每见外国道人说释迦遗迹。又闻方等众经布在西域。常慨然有感驰心遐外。以为万里咫尺千载可追也。遂以伪秦弘始六年戊辰之岁。招结同志沙门十有五人。发迹长安。度河顺谷三十六渡。至凉州城。既而西出阳关入流沙。二千余里地无水草。路绝行人。冬则严厉夏则瘴热。人死聚骨以标行路。骆驼负粮理极辛阻。遂历鄯鄯龟兹于阗诸国。备观风俗。从于阗西南行二千里。始登葱岭。而同侣九人退还。猛遂进行千七百余里。至波沦国三度雪山冰崖晧然百千余仞。飞絙为桥乘虚而过。窥不见底仰不见天。寒气惨酷影战魂剽。汉之张骞甘英所不至也。复南行千里至罽宾国。再度辛头河。云山壁立转甚于前。下多障气恶鬼断路。行者多死。猛诚心冥彻履险能济。既至罽宾城。恒有五百罗汉住此国中而常往反。阿耨达池。有大德罗汉。见猛至止欢喜赞叹。猛咨问方土为说四天子事。具在其传。猛先于奇沙国见佛文石唾壶。又于此国见佛钵。光色紫绀四边灿然。猛花香供养顶戴发愿。钵若有应能轻能重。既而转重力遂不堪。及下案时复不觉重。其道心所应如此。复西南行千三百里。至迦罗卫国。见佛发佛牙及肉髻骨佛影佛迹。炳然具存。又睹泥洹坚固之林。降魔菩提之树。猛喜心内充设供一日。兼以宝盖大衣覆降魔象。其所游践究观灵变。天梯龙池之事不可胜数。后至华氏城。是阿育王旧都。有大智婆罗门。名罗阅宗。举族弘法。王所钦重。造纯银塔高三丈。沙门法显先于其家已得六卷泥洹。及见猛问云。秦地有大乘学不。答曰。悉大乘学。罗阅惊叹曰。希有希有。将非菩萨往化耶。猛就其家得泥洹胡本一部。又寻得摩诃僧祇律一部及余经胡本。誓愿流通。于是便反。以甲子岁发天竺。同行四僧于路无常。唯猛与昙纂俱还于凉州。译出泥洹本。得二十卷。以元嘉十四年入蜀。十六年七月七日。于钟山定林寺造传。猛以元嘉末卒。

　　法勇法师传第十

　　释法勇者。胡言昙无竭。本姓李氏。幽州黄龙国人也。幼为沙弥。便修苦行持戒讽经。为师僧所敬异。常闻沙门法显宝云诸僧躬践佛国。慨然有亡身之誓。遂以宋永初之年。招集同志沙门僧猛昙朗之徒二十有五人。共赍幡盖供养之具。发迹北土远适西方。初至河南国。仍出海西郡。进入流沙到高昌郡。经历龟兹沙勒诸国。前登葱岭雪山。栈路险恶驴驼不通。增冰峨峨绝无草木。山多障气。下有大江浚急如箭。于东西两山之胁。系索为桥。相去五里。十人一过。到彼岸已。举烟为识。后人见烟知前已度。方得更进。若久不见烟则知暴风吹索人堕江中。行葱岭三日方过。复上雪山。悬崖壁立无安足处。石壁皆有故杙孔处处相对。人各执四弋。先拔下杙手攀上弋。展转相代三日方过。乃到平地相待料检。同侣失十二人。进至罽宾国。礼拜佛钵停岁余。学胡书竟便解胡语。求得观世音受记经梵文一部。无竭同行沙门余十三人。西行到新头那提。汉言师子口河。西入月氏国。礼拜佛肉髻骨。及睹自沸木舡。后至檀特山南石留寺。生僧三百人杂三乘学。无竭便停此寺受具足戒。天竺沙门佛陀多罗。齐言佛救。彼方众僧云。其得道果。无竭请为和上。汉沙门志定为阿阇梨。于寺夏坐三月日。复北行至中天竺。旷绝之处常赍石蜜为粮。其同侣八人路亡。五人俱行。屡经危棘。无竭所赍观世音经。常专心系念。进涉舍卫国中。野逢山象一群。无竭称名归命。即有师子从林中出。象惊怖奔走。后渡恒河。复值野牛一群鸣吼而来。将欲害人。无竭归命如初。寻有大鹫飞来野牛惊散。遂得免。其诚心所感在险克济皆此类也。后于南天竺随舶泛海达广州。所历事迹别有记传。其所译出观世音受记经。今传于京师后不知所终。

　　出三藏记集传下卷第十五
  </div>
  <div class="pagination">
   <a href="出三藏记集_page44.html">
    上一页
   </a>
   <span>
    ...
   </span>
   <a href="出三藏记集_page40.html">
    40
   </a>
   <a href="出三藏记集_page41.html">
    41
   </a>
   <a href="出三藏记集_page42.html">
    42
   </a>
   <a href="出三藏记集_page43.html">
    43
   </a>
   <a href="出三藏记集_page44.html">
    44
   </a>
   <span class="current-page">
    45
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
