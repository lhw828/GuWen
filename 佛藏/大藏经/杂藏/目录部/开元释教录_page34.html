<!DOCTYPE html>
<html>
<head>
    <meta charset="UTF-8">
    <title>开元释教录 - 第 34 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元释教录 - 第 34 页/共 142 页</h1>
    <div class="content">　　·寂照神变三摩地经一卷(见翻经图龙朔三年十二月二十九日于玉华寺玉华殿译沙门大乘光笔受)
　　·菩萨戒本一卷(见内典录第三译出瑜伽论本地分中菩萨地与昙无谶等出者同本贞观二十三年七月二十一日于大慈恩寺翻经院译大乘光笔受)
　　·菩萨戒羯磨文一卷(见内典录出瑜伽论本地分中菩萨地贞观二十三年七月十五日于大慈恩寺翻经院译沙门大乘光笔受)
　　·佛地经论七卷(见内典录亲光等菩萨造贞观二十三年十月三日于大慈恩寺翻经院译至十一月二十四日毕沙门大乘光笔受)
　　·瑜伽师地论一百卷(见内典录弥勒菩萨说贞观二十年五月十五日于弘福寺翻经院译至二十二年五月十五日毕沙门灵会朗浚等笔受)
　　·显扬圣教论二十卷(见内等录无著菩萨造贞观十九年十月一日于弘福寺翻经院译至二十年正月十五日毕沙门智证等笔受)
　　·瑜伽师地论释一卷(见翻经图最胜子等菩萨造永徽元年二月一日于大慈恩寺翻经院译沙门大乘晖笔受)
　　·显扬圣教论颂一卷(见内典录无著菩萨造贞观十九年六月十日于弘福寺翻经院译沙门辩机笔受)
　　·王法正理论一卷(见内典录弥勒菩萨造贞观二十三年七月十八日于大慈恩寺翻经院译沙门大乘林笔受)
　　·大乘阿毗达磨集论七卷(见内典录无著菩萨造永徽三年正月十六日于大慈恩寺翻经院译至三月二十八日毕沙门大乘光大乘云等笔受)
　　·大乘阿毗达磨杂集论十六卷(见内典录安慧菩萨糅贞观二十年正月十七日于弘福寺翻经院译至[門@壬]三月二十九日毕沙门玄赜等笔受)
　　·广百论本一卷(见内典录圣天菩萨造永徽元年六月十日于大慈恩寺翻经院译沙门大乘谌笔受)
　　·大乘广百论释论十卷(见内典录护法菩萨释永徽元年六月二十七日于大慈恩寺翻经院译至十二月二十三日毕沙门敬明等笔受)
　　·摄大乘论本三卷(见内典录无著菩萨造第三出贞观二十二年[門@壬]十二月二十六日于北阙紫微殿西弘法院译至二十三年六月十七日慈恩寺毕大乘巍笔受)
　　·摄大乘论世亲释十卷(见内典录第三出与陈真谛隋笈多出者同本贞观二十二年十二月八日于北阙弘法院译至二十三年六月十七日慈恩寺毕大乘巍等笔受)
　　·摄大乘论无性释十卷(见内典录贞观二十一年三月一日于弘福寺翻经院译至二十三年六月十七日于大慈恩寺翻经院译毕沙门大乘巍大乘林等笔受)
　　·辩中边论颂一卷(见内典录弥勒菩萨造龙朔元年五月一日于玉华寺嘉寿殿译沙门大乘基笔受)
　　·辩中边论三卷(见内典录世亲菩萨造第二出与中边分别论同本龙朔元年五月十日于玉华寺嘉寿殿译至三十日毕沙门大乘基笔受)
　　·大乘成业论一卷(见内典录世亲菩萨造第二出与业成就论同本永徽二年[門@壬]九月五日于大慈恩寺翻经院译沙门大乘光笔受)
　　·因明正理门论本一卷(见内典录大域龙菩萨造初出与义净出者同本贞观二十三年十二月二十五日于大慈恩寺翻经院译沙门知仁笔受)
　　·因明入正理论一卷(见内典录商羯罗主菩萨造贞观二十一年八月六日于弘福寺翻经院译沙门知仁笔受)
　　·唯识二十论一卷(见翻经图世亲菩萨造第三出与元魏智希陈真谛出者同本龙朔元年六月一日于玉华寺庆福殿译沙门大乘基笔受)
　　·唯识三十论一卷(见内典录世亲菩萨造贞观二十二年五月二十九日于弘福寺翻经院译沙门大乘光笔受)
　　·成唯识论十卷(见内典录护法等菩萨造显庆四年闰十月于玉华寺云光殿译沙门大乘基笔受)
　　·大乘掌珍论二卷(见内典录清辩菩萨造贞观二十三年九月八日于大慈恩寺翻经院译至十三日毕沙门大乘晖笔受)
　　·大乘五蕴论一卷(见内典录世亲菩萨造第二出与五阴论同本贞观二十一年二月二十四日于弘福寺翻经院译沙门大乘光等笔受)
　　·观所缘缘论一卷(见内典录陈那菩萨造第二出与无相思尘论同本显庆二年十二月二十九日于东都大内丽日殿译沙门大乘光笔受)
　　·大乘百法明门论一卷(见内典录世亲菩萨造贞观二十二年十一月十七日于北阙弘法院译沙门玄忠笔受)
　　·缘起经一卷(见翻经图出增一阿含第四十六卷异译龙朔元年七月九日于玉华寺八桂亭译沙门神皎笔受)
　　·本事经七卷(见内典录永徽元年年九月十日于大慈恩寺翻经院译至十一月八日毕沙门静迈神昉等笔受)
　　·天请问经一卷(见内典录贞观二十二年三月二十日于弘福寺翻经院译沙门辩机笔受)
　　·阿毗达磨发智论二十卷(见内典录迦多衍尼子造第二出与旧八揵度论同本显庆二年正月二十六日于西京大内顺贤阁译至五年五月七日于玉华寺毕沙门玄则等笔受)
　　·阿毗达磨法蕴足论十二卷(见内典录大采菽氏造显庆四年七月二十七日于大慈恩寺翻经院译至九月十四日毕沙门大乘光等笔受)
　　·阿毗达磨集异门足论二十卷(见内典录舍利子说显庆五年十一月二十六日于玉华寺明月殿译至龙朔三年十二月二十九日毕沙门弘彦译诠等笔受)
　　·阿毗达磨识身足论十六卷(见内典录提婆设摩造贞观二十三年正月十五日于北阙弘法院译至八月八日于慈恩寺毕沙门大乘光等笔受)
　　·阿毗达磨品类足论十八卷(见内典录筏苏蜜多罗造第二出与众事分阿毗昙同本显庆五年九月一日于玉华寺云光殿译至十月二十三日毕大乘光等笔受)
　　·阿毗达磨界身足论三卷(见翻经图筏苏蜜多罗造龙朔三年六月四日于玉华寺八桂亭译毕沙门大乘基笔受)
　　·阿毗达磨大毗婆沙论二百卷(见内典录五百大阿罗汉等造显庆元年七月二十七日于大慈恩寺翻经院译至四年七月三日毕毕沙门嘉尚大乘光等笔受)
　　·阿毗达磨俱舍论本颂一卷(见内典录世亲造第二出与真谛出者同本永徽二年于大毕恩寺翻经院译沙门元瑜等笔受)
　　·阿毗达磨俱舍论三十卷(见内典录世亲造第二出与真谛出者同本永徽二年五月十日于大慈恩寺翻经院译至五年七月二十七日毕沙门元瑜笔受)
　　·阿毗达磨顺正理论八十卷(见内典录众贤造永徽四年正月一日于大慈恩寺翻经院译至五年七月十日毕沙门元瑜笔受)
　　·阿毗达磨显宗论四十卷(见内典录众贤造永徽二年四月五日于大慈恩寺翻经院译至三年十月二十日毕沙门慧朗嘉尚等笔受)
　　·入阿毗达磨论二卷(见内典录塞建地罗造显庆三年十月八日于大慈恩寺翻经院译至十三日毕沙门释诠嘉尚笔受)
　　·五事毗婆沙论二卷(见翻经图法救造龙朔三年十二月三日于玉华寺玉华殿译至八日毕沙门释诠等笔受)
　　·异部宗轮论一卷(见翻经图世友造第三出与十八部论部异执论并同本龙朔二年七月十四日于玉华寺庆福殿译沙门大乘基笔受)
　　·大阿罗汉难提蜜多罗所说法住记一卷(见内典录永徽五年闰五月十八日于大慈恩寺翻经院译沙门大乘光笔受)
　　·胜宗十句义论一卷(见翻经图慧月造贞观二十二年五月十五日于弘福寺翻经院译沙门灵隽笔受)
　　·大唐西域记十二卷(见内典录贞观二十年奉敕于弘福寺翻经院撰沙门辩机承旨缀缉秋七月绝笔)
　　右七十六部一千三百四十七卷其本并在。
　　沙门释玄奘。本名祎。俗姓陈氏。陈留人也。汉太丘长仲弓之后。曾祖钦后魏上党太守。祖康北齐国子博士食邑周南子孙因家。又为缑氏人也。父惠英洁有雅操早通经术。形长八尺美眉明目。拜江陵令解缨而返。即大业年。识者以为克终。隐沦之候故也。有四男奘最小。幼而圭璋特达聪悟不群。年八岁父坐于机侧口授孝经。至曾子避席忽整襟而起问其故。对曰。曾子闻师命尚犹避席。某今奉慈训岂宜安坐。父甚悦知其必成。召宗人语之。皆贺之曰。此公之扬乌也。其早慧如此。自后备通经奥。次兄长捷先出家住东都净土寺。以奘少罹穷酷携以奖之。日授精理旁兼巧论。年十一诵维摩法华。东都恒度便预其次。自尔卓然梗正不偶朋流。口诵目缘略无闲缺。睹诸沙弥剧谈掉戏。奘谓之曰。经不云乎。夫出家者为无为法。岂复恒为儿戏。可谓徒丧百年。时寺有景法师讲涅槃经。执卷伏膺遂忘寝食。又学严法师摄大乘论。一闻将尽再览无遗。时年十三也。其后隋氏失御天下沸腾。昆季相携届于京邑住庄严寺。是时武德元年也。国基草创兵甲尚兴。所以京城未有讲肆。然绵蜀之中法事甚盛。遂与兄从之经子午谷入汉川。遂逢空景二法师。停月余日从之受学。仍相与进向成都。诸德既萃大建法筵。于是更听基暹摄论毗昙道振迦旃延论。敬惜寸阴励精无怠。二三年间究通诸部。年满二十。即以武德五年于成都受具。夏坐学律五篇七聚之宗。一遍斯得。奘自惟曰。学贵经远义重疏通。钻仰一方未成探[(阜-十+止)*責]。遂从蜀至荆询求先德。渐至相州造慧休法师质问疑碍。次到赵州谒道深法师学成实论。又入长安止大觉寺。就岳法师学俱舍论。皆一遍而尽其旨经目而记于心。虽宿学耆年不能出也。至于钩深致远开微发伏众所不至。独悟于幽奥者固非一义焉。时长安有常辩二法师。为上京法匠。奘又咨禀。然其所有深致亦一拾斯尽。二德并深嗟赏。乃谓奘曰。汝可谓释门千里之驹。其再明慧日当在尔躬。恨吾辈老朽恐不见也。自是学徒改观誉满京邑。仆射宋公箫瑀敬其脱颖奏住庄严。然非本志情栖物表。乃又惟曰。余周流吴蜀爰逮赵魏末及周秦。预有讲筵率皆登践已布之言。今虽蕴胸襟未吐之词宗解签无地。若不轻生殉命誓往华胥。何能具觌成言用通神解。一睹明法了义真文。要返东华传扬圣化。则先贤高胜岂决疑于弥勒。后进锋颖宁辍想于瑜伽耶。遂厉然独举诣阙陈表。有司不为通引。顿迹京皋广就诸蕃遍学书语。行坐寻授数日便通。侧席面西思闻机候。会贞观三年时遭霜俭。下敕道俗随丰四出。幸因斯际径往姑臧渐至炖煌。路由天塞裹粮吊影。前望悠然但见平沙绝无人径。回遑委命任业而前。展转因循达于高昌境。王麴文泰得信于佛殊礼供待请留弘法。奘告诚殷至遂任西行。厚相赠遗以充资什。仍敕殿中侍郎史。欢赍绫帛五百疋果味两车。献叶护可汗书二十四封。通屈支等二十四国。每一封书附大绫一疋为信。给马三十疋手力二十五人。送至突厥叶护衙所。以大雪山北六十余国皆其部统故。重遗达为奘开前路也。可汗遂敕所部诸国。令供给传送。展转遂达迦湿弥罗国。斯并高昌麴王。叶护可汗之力也。奘周游五印遍师明匠。至如五明四含之典。三藏十二之筌。七例八转之音。三声六释之句。皆尽其微毕究其妙。初那烂陀寺大德师子光等。立中百论宗破瑜伽等义。奘曰。圣人作论终不相违。但学者有向背耳。因造会宗论三千颂。融会瑜伽中百之旨。先有南印度王灌顶师。名般若鞠多。明正量部。造破大乘论七百颂。奘申大乘义破之。名制恶见论千六百颂。诸师咸曰。斯论穷天下之勍寇也何敌当之。又东印度拘摩罗王因奘通化。初开信门请问诸佛何所功德。奘赞如来三身利物。因造三身论三百颂以赠之。王曰。未曾有也。顶戴归依。斯之三论义府幽奥。五印度境盛传流布。是知道风昭著德行高明。学蕴三冬声驰万里。印度学人咸仰盛德。既曰经笥。亦称法将。小乘学徒号奘为木叉提婆。唐言解脱天。大乘法众号摩诃耶那提婆。唐言大乘天。斯乃高其德而传徽号。敬其人而议嘉名。又戒日大王五印臣伏。彼闻奘名遣人要请。奘初至止。王即问云。闻彼支那国有秦王破阵乐歌舞之曲。秦王何人致此歌咏。奘曰。即今正国之天子也。未登皇极之前封为秦王。是大圣人。拨乱反正恩沾六合。故有斯咏。王曰。如此之人故天纵之为物主也。王于奘所尽心师敬。欲使芳音布于遐迩。故于曲女城施大论场。集五印度沙门婆罗门能言之士令奘立论。竟十八日无敢问者。王大嗟赏施金钱一万银钱三万上毡衣一百具。悉皆不受。五印度境戒日王等殷重请留用光玄化。奘志存弘益传于未闻。确拟东旋拒而不受。王重请暂住观七十五日大施场相。事讫辞还。王敕所部递送出境。并施象一头金银钱各数万。戒日拘摩罗等十八大国王流泪执别。奘便辞而不受。诸僧劝受象施。皆曰斯胜相也。佛灭度来王虽崇敬种种布施。未闻以象用及释门。象为国宝今既见惠信之极矣。因即衲象而返钱宝。然其象也其形圆大高可丈三长二丈许。上容八人并诸什物。缘国北旋出印度境奘历游诸国观礼圣迹及感灵应具如大唐西域记及续高僧传兼奘法师传等备显。奘于西域请得如来肉舍利一百五十粒。金佛像一躯通光座高尺有六寸。拟摩揭陀国前正觉山龙窟影像。金佛像一躯通光座高三尺三寸。拟婆罗痆斯国鹿野苑初转法轮像。刻檀佛像一躯通光座高尺有五寸。拟憍赏弥国出爱王思慕如来刻檀写真像。刻檀佛像一躯通光座高二尺九寸。拟劫比他国如来自天宫下降宝阶像。银佛像一躯通光座高四尺。拟摩揭陀国鹫峰山说法华等经像。金佛像一躯通光座高三尺五寸。拟那揭罗曷国伏毒龙所留影像。刻檀佛像一躯通光座高尺有三寸。拟吠舍厘国巡城行化像。大乘经二百二十四部。大乘论一百九十二部。上座部经律论一十四部。大众部经律论一十五部。三弥底部经律论一十五部。弥沙塞部经律论二十二部。迦叶臂耶部经律论一十七部。法密部经律论四十二部。说一切有部经律论六十七部。因论三十六部。声论一十三部。凡五百二十夹六百五十七部。并载之巨象还返帝城。初奘既度葱岭。先遣侍人赍表陈露违国化也。下敕流问。令早相见。行达于遁以象致死所赍经像交无运致。又上表请。寻下别敕令于遁王给其鞍乘。既奉严敕驼马相运至于沙州。又蒙别敕计其行程酬雇价直并不受而还。自尔乘传二十许乘。以贞观十九年正月二十四日届于京郊之西。道俗相趋屯赴阗[門@壹]数十万众。如值下生。将欲入都人物諠拥取进不前遂停别馆。通夕禁卫候备遮断停驻道旁。从故城之西南至京师朱雀街之都亭驿二十余里。列众礼谒动不得旋。于时驾幸洛阳。奘乃留诸经像送弘福寺。京邑僧众竞列幢帐助运庄严。四部諠哗又倍初至。当斯时也复感瑞云现于日北团圆如盖。红白相映当于像上。显发轮光既非绕日。同共嗟仰从午至晡。像入弘福寺方始歇灭。致使京都五日四民废业七众归承。当此一期仰之弥高终古罕类也。谒帝于洛阳宫见于仪鸾殿。特蒙慰问面奉天颜。谈叙真俗无爽帝旨。从卯至酉不觉时延迄于闭鼓。上即事戎旃问罪辽左。明旦将发下敕同行。固辞疾苦不违其请。先是中印度菩提寺僧三人送经初至。下敕普请京城设斋。仍于弘福寺译大华严等经。不久之间奘信又至。乃敕且停待到方译。既见洛宫深沃虚想。即陈翻译搜擢贤明。上曰。法师唐梵具瞻词理通敏。将恐徒扬仄陋终亏圣典。奘曰。昔二秦之译门徒三千。虽复翻传犹恐后代无闻怀疑乖信。若不搜举同奉玄规。岂以褊能妄参朝委。频又固请乃蒙降许。帝曰。自师去后朕奉为穆太后。于西京造弘福寺。可就翻译。所须人物吏力并与玄龄商量务令优给。既承明命返迹京师。遂召证义大德谙解大小乘经论为时辈所推者一十一人至。即京弘福寺沙门灵闰。沙门文备。罗汉寺沙门慧贵。实际寺沙门明琰。宝昌寺沙门法祥。静法寺沙门普贤。法海寺沙门神昉。廓州法讲寺沙门道深。汴州演觉寺沙门玄忠。蒲州普救寺沙门神泰。绵州振响寺沙门敬明等。缀文大德九人至。即京普光寺沙门迁玄。弘福寺沙门明浚。会昌寺沙门辩机。终南山丰德寺沙门道宣。简州福聚寺沙门靖迈。蒲州普救寺沙门行友。栖岩寺沙门道卓。幽州昭仁寺沙门慧立。洛州天宫寺沙门玄则等。字学大德一人至。即京大总持寺沙门玄应。证梵语梵文大德一人至。即京大兴善寺沙门玄谟。其年五月方操贝叶开演梵文。创译大菩萨藏经。沙门道宣执笔并删缀词理。又复旁翻佛地经六门陀罗尼经显扬圣教论。二十年春正月又译大乘阿毗达磨杂集论。次译瑜伽师地论。法师于论重加陶练。微有余隙又出西域记十二卷。沙门辩机亲受时事连比前后。自前代已来所译经教。初从梵语倒写本文。次乃回之顺同此俗。然后笔人乱理文句。中间增损多坠金言。今所翻传都由奘旨。意思独断出语成章。词人随写即可披玩。于时驾返西京。奘乃进新译经论并大唐西域记。表请题序。手敕答书。略云。朕学浅心拙在物犹迷。况佛教幽微岂能仰测。请为经题非己所闻。其新撰西域记者当自披览。又再三表请方蒙允许。遂谓驸马都尉高履行曰。卿前请朕为父作碑。今气力不如昔。愿作功德为法师作序。不能作碑。卿知之。贞观二十二年春幸玉华宫。六月敕追法师赴宫见于玉华殿。帝问比翻何经论。答近翻瑜伽师地论讫凡一百卷。帝曰。此论甚大何圣所说复明何义。答曰。论是弥勒菩萨说明十七地义。又问。何名十七地。奘举纲提目陈列大义。帝深爱焉遣使向京取瑜伽论。帝自详览睹其词义宏远非从来所闻。叹谓侍臣曰。朕观佛经譬犹瞻天望海莫测高深。法师能于异域得是深法。朕比以军国务殷不及委寻佛教。而今观之宗源杳旷靡知涯际。其儒道九流比之犹汀滢之池方溟海耳。而世云三教齐致此妄谈也。因敕所司简秘书书手。写新翻经论为九本。颁与雍洛兖相荆杨凉益等九大州展转流通。使率土之人同禀未闻之义帝先许作新经序。机务繁剧未及措意。至此法师重启。方为染翰少顷而成。名大唐三藏圣教序。神笔自写敕贯众经之首。帝居庆福殿百寮侍卫命法师坐。使弘文馆学士上官仪以所制序。对群寮宣读。霞焕锦舒极袖杨之美致。天皇在春宫奉睹圣文。又制述三藏圣记。自此常参内禁扣问沉隐。翻译相续不爽法机。帝又读法师所进菩萨藏经。美之因敕春宫作其后序。秋七月夏罢敕赐云纳袈裟一领妙绝今古。又敕天下诸寺各度五人。弘福寺宜度五十人。维持圣种皆奘正言之力也。冬十月随驾还京。敕所司于北阙紫微殿西。别营一所号弘法院。令奘居之。昼则帝留谈说。夜乃还院翻经。更译无性摄论。世亲摄论。缘起圣道经。百法明门论。皇太子奉为文德圣皇后。于晋昌里置慈恩寺。度三百人。别造翻经院令法师移就翻译。仍纲维寺任给新度弟子一十五人。弘福旧处仍给十人。皇储亲降制诗褒饰。二十三年夏四月驾幸翠微宫仍敕陪从。既至处分之外唯谈玄论道。问因果报应及西域先圣遗芳故迹。皆引经训对。帝深信纳数攘袂叹曰。朕共师相逢晚不得广兴佛事。逮高宗嗣箓素所珍敬。追入优问礼殊恒帙。永徽二年请造梵本经台。蒙敕赐物寻得成就。又追入内于修文殿翻发智等论。降手诏飞白书慰问优给。显庆元年正月为皇太子于慈恩寺设大斋。朝采总至。黄门侍郎薛元超中书侍郎李义府曰。译经佛法之大。未知何德可以光扬耶。奘曰。公之此问常所怀矣。译经虽位在僧。光价终凭朝贵。至如符秦时昙摩难提译经。黄门侍郎赵文业执笔。姚秦时鸠摩罗什译经。秦主及安成侯姚嵩笔受。元魏时菩提留支译经。则宣武皇帝及侍中崔光录文。齐梁周隋并皆如是。大唐贞观初波颇翻译。敕左仆射房玄龄。赵郡王李孝恭。太子詹事杜正伦。太府卿箫璟等监阅详定。今并无之不足光远。公等能为致言则斯美可至二公许为陈奏。寻下敕曰。慈恩翻译文义须精。宜令左仆射于志宁中书令来济礼部尚书许敬宗黄门侍郎薛元超中书侍郎李义府等时为看阅。有不稳便处即随事润色。若须学士任量追两三人。冬十一月中宫在难。归依三宝请垂加祐。法师启曰。圣体必安和无苦。然所怀者是男。平安之后愿听出家。当蒙敕许。其月一日皇后施纳袈裟一领妙胜前者并时服玩百有余件。五日有敕令报法师。皇后分难已讫。端正奇特神光满院自庭烛天。朕欢喜无已内外舞跃。必不违所许愿法师护念。遂号为佛光王。当即受三归被袈裟服。十二月五日满月。敕为佛光王度七人。仍请法师为王剃发。其佛光王即中宗孝和皇帝初生之瑞号也。创登皇极敕为法师。于两京各置一佛光寺并度人居之。其东都佛光寺即法师之故宅也。复内出画影装之宝舆。送慈恩寺翻译堂中。追谥法师称大遍觉。显庆二年春二月驾幸洛阳宫。法师与佛光王驾前而发。并翻经僧五人陪从弟子各一事事公给。既到安置积翠宫。召入大内丽日殿。翻观所缘等论。夏四月车驾避暑于明德宫。法师亦陪从安置飞花殿。译大毗婆沙等论。五月敕法师还于积翠宫翻译。法师初谒文帝已请于少林寺翻经。至是秋九月复请入少林。天皇手诏抑而不许。三年二月随驾还京。秋七月西明寺成。敕法师居之。令给上房一口新度沙弥海会等十人充弟子。天皇以法师先朝所重。嗣位之后礼敬逾隆。中使朝臣问慰无绝。东国重于般若。前代虽翻文不周备。众人更请委悉重翻。然般若部大京师多务。又人命无常恐难得了。请就于玉华宫翻译。即以四年冬十月徙于玉华宫。并翻经大德及门徒等同去。其供给诸事一如京下。至彼安置肃诚院焉。五年春正月一日起首翻大般若经。梵本总有二十万颂。佛于四处十六会说。文既广大学徒请删略。如罗什所翻除繁去重。法师将顺众意。于夜梦中即有极怖畏事以相警诫。觉已惊惧向诸众说。还依广译。夜中乃见诸佛菩萨胜吉祥事。觉而喜庆不敢更删。至龙朔三年十月二十日功毕绝笔。合成六百卷。合掌欢喜告徒众曰。此经于此地有缘。玄奘来此玉华者经之力也。向在京师诸缘牵乱岂有了时。今得终讫并是诸佛冥加龙天拥祐。此乃镇国之典人天大宝。徒众宜各踊跃欣庆。中间又翻成唯识论辩中边论唯识二十论品类足论等。至十一月二十二日令弟子窥基奉表奏闻。请御制经序。至十二月七日通事舍人冯义宣敕垂许。麟德元年正月一日翻经大德及玉华寺众。殷勤启请翻大宝积经。法师见众情专至俯仰翻数行讫。便摄梵本停住告众曰。此经部轴与大般若同。玄奘自量气力不复办此。奘自贞观十九年乙巳于弘福寺创启梵文。讫麟德元年甲子终于玉华宫寺。凡二十载。总出大小乘经律论等合七十五部一千三百三十五卷。又别撰西域记一部。自般若翻了惟自策勤行道礼忏。告翻经僧及门人曰。有为之法必归磨灭。泡幻形质何得久停。行年六十五矣必卒于玉华。于经论有疑者今可速问。又谓门人曰。吾来玉华本缘般若。今经事既终吾生涯亦尽。若无常后汝等遣吾宜从省俭可以籧篨裹送。仍择山涧僻处安置勿近宫寺。不净之身宜从屏远。门徒等闻之莫不哀鲠。奘生常以来愿生弥勒及游西域。又闻无著兄弟皆生彼天。又频祈请咸有显证。怀此专至益增翘励。所造功德皆愿往生。至正月九日脚跌伤胫因即寝疾。开目闭目见大莲华鲜白而至。又见伟相知生佛前。遂命僧嘉尚读所翻经论名目及造像写经施僧济乏然灯放生。具令读讫自怀欣悦。总召门人有缘并集。于是罄舍衣资。更令造像及转读斋嚫。又命塑工宋法智。于嘉寿殿竖菩提像骨。对寺僧门人辞诀并遣表讫。便默念弥勒。又令傍人称愿生颂。至二月四日。右胁累足。右手支头。左手申髀。暨于属纩竟不回转。不饮不食至五日中夜。弟子法光等问云。和上决定得生弥勒内众不。答曰。得生。言讫气息渐微少间神逝。侍人不觉属纩。方委从足渐冷最后顶暖。颜色赤白怡悦胜常。过七七日竟无改变亦无异气。自非定慧庄严戒香资被。孰能致此。又冥应众多具于别传。此略不述。时坊州刺史窦师伦奏法师已亡。帝闻之哀恸伤感。为之罢朝曰。朕失国宝矣。时文武宰寮莫不悲咽流涕。帝言已呜咽悲不能胜。翌日又谓群臣曰。惜哉朕国内失奘法师一人。可谓释众梁摧矣。四生无导矣。亦何异苦海方割舟楫遽沈。闇室犹昏灯炬斯掩。帝言已嗟惋不怡。寻下敕移神柩归京安置慈恩寺。葬事所须并令官给。又敕葬日听京城僧尼幢盖送至墓所。法师道茂德高。为明时痛惜故。于亡后重叠降恩求之。古人无以加也。于是素盖素幢浮空云合。哀笳哀梵氛遏人神。四俗以之悲凉七众惜其沉没。以四月十五日葬于浐东白鹿原西十里中。皂素弥满其茔与兄捷公相近。苕然白塔近烛帝城。禁中多见时伤圣虑。至总章元年四月八日。有敕改葬[樊/區]川北原。与州县相知供给吏力乃又出之。众咸叹异。经久埋瘗色相如初。自非愿力所持焉能致此。法师形长七尺板身赤白色。眉目疏朗体貌端凝。谈论清华音词远畅。使听者无倦瞻者忘疲。或处徒众。或对嘉宾。一坐半日略无倾动。服尚乾陀裁唯细[疊*毛]修广适中。行步雍容直前而视辄不顾眄。滔滔焉若大江之纪地。灼灼焉类芙蕖之在水。加以戒范端凝始终如一。爱惜之志过护浮囊。持敬之坚超逾系草。性爱怡简不好交游。一入道场非朝命不出。又闻盛暑之辰体无沾液。祁寒之际貌不惨凄。又不夭不申不欠不啑。斯盖未详其地位何贤圣之可格哉。又北宫现疾之时征应繁缛。将终之日色貌敷愉。亦难得而测也。及终后月余日。有人赍栴檀末香至。请依西国法以涂三藏身。众咸莫之许。其人作色曰。弟子别奉进止师等若不许请录状以闻。众从之及开棺发殓已。人觉异香等莲花之气。互相惊问。皆云若兹。向人除并殓衣唯留衬服。众睹三藏貌如生。人皆号绝共视。向人涂香服殓盖棺已俄失所在。众疑天人焉。又其听言观行名实相守。精厉晨昏计时分业。虔虔不懈专思法务。言无名利行绝虚浮。曲识机缘善通物性。不倨不谄行藏适时。吐味幽深辩开疑议。寔当代之英贤。乃释门之法将矣。且其发蒙入法特异常伦。听览经论用为恒任。既周行东夏挹酌诸师。披露肝胆尽其精义。莫不倾倒林薮更新学府。遂能不远数万咨求胜法。誓舍形命必会为期。发趾张掖途次龙沙。中途艰险身心仅绝。既达高昌倍光来价。传国祖送备阅灵仪。路出铁门石门。躬乘沙岭雪岭。历天险而志逾慷慨。遭凶贼而神弥厉勇。兼以归禀正教师承戒贤。理逐言扬义非再授。广闻异论包藏胸臆。致使梵侣倾心不遗其法。又以起信一论文出马鸣。印度诸僧思承其本。奘乃译唐为梵通布五天。斯则法化之缘东西互举。又西华余论深尚声明。奘乃卑心请决随授随晓。致有七变其势动发异踪三循广论恢张怀抱。故得施无厌寺三千学僧皆号智囊护持城堑。及睹其唇吻听其词义。皆弹指赞叹何斯人也。随其游历塞外海东百三十国。道俗邪正承其名者。莫不仰德归依更崇开信。可以家国增荣。光宅推远献奉岁至。咸奘之功。若非天挺英灵生知圣授。何能振斯鸿绪导达遗踪。前后僧传往天竺者。首自法显法勇终于道邃道生。相继中途一十七返。取其通言华梵妙达文筌扬导国风开悟邪正莫高于法师矣。恨其经部不翻其数犹众。年未迟暮足得出之。无常奄及惜哉。
　　·四分律删补随机羯磨一卷(序题云昙无德部四分律删补随机羯磨见内典录)
　　·释迦氏略谱一卷(或无略字见内典录麟德二年九月十八日于西明寺撰讫)
　　·释迦方志二卷(见内典录永徽元年撰)
　　·大唐内典录十卷(见内典录麟德元年于西明寺撰)
　　·集古今佛道论衡四卷(见内典录前三卷龙朔元年于西明寺撰第四卷麟德元年撰或二卷)
　　·东夏三宝感通录三卷(亦云集神州三宝感通录见内典录麟德元年夏六月于清官精舍集)
　　·续高僧传三十卷(见内典录)
　　·广弘明集三十卷(见内典录)
　　右八部八十一卷其本并在。
　　沙门释道宣。俗姓钱氏。吴兴人也。彭祖之后胤。宣少寻教相长慕寻师。关之东西河之南北。追访贤友无惮苦辛。外傅九流内精三学。戒香芬洁定水澄漪。存护法城著述无辍。尤工律藏删补章仪常于终南山以坚其志。凡所修撰并行于代。护法纲要此录载之。余别行门在于内典。贞观末年方事修缉。撰四分删补羯磨等八部。内典录中更有后续高僧传十卷。寻本未获故阙。
　　·一切经音义二十五卷(见内典录)
　　右一部二十五卷其本见在。
　　沙门释玄应。大慈恩寺翻经沙门也。博闻强记镜林苑之宏标。穷讨本支通古今之互体。故能仇校源流勘阅时代。删稚古之野素。削浇薄之浮杂。悟通俗而显教。举集略而腾美。真可谓文字之鸿图言音之龟镜者也。以贞观之末敕召参传综经正纬咨为实录。因译寻阅捃拾藏经为之音义。注释训解援引群籍。证据卓明焕然可领。昔高齐沙门释道慧为一切经音。依字直反曾无追顾。致失教义寔迷匡俗。应所作者全异恒伦。征核本据务存实录。即万代之师宗。亦当朝之难偶也。恨叙缀才了未及覆疏。遂从物故。惜哉。
　　·古今译经图纪四卷
　　右一部四卷其本见在。
　　沙门释靖迈。简州人也。以博学驰誉。大唐三藏翻译众经。召充缀文大德。后大慈恩寺翻经堂中。壁画古来传译缁素。靖迈于是缉维其事。撰成图纪题之于壁。但略费长房录续逮皇朝。直述译经余无所纪。
　　·千眼千臂观世音菩萨陀罗尼神咒经二卷(或一卷贞观中在内译初出与唐流志千眼千手身经同本沙门波仑制序)
　　·千啭陀罗尼观世音菩萨咒经一卷(或无经字永徽四年于总持寺译)
　　·观自在菩萨随心咒经一卷(亦云多唎心经永徽四年于总持寺译)
　　·清净观世音普贤陀罗尼经一卷(永徽四年于总持寺译见大周录)
　　右四部五卷其本并在。
　　沙门释智通。律行清苦兼明经论。于总持门特所留意。通以隋大业年中出家。住京大总持寺。有游方之志。遂于洛京翻经馆。学梵书语早通精奥。唐贞观中有北天竺僧。赍千臂千眼经梵本奉进。文帝敕通共梵僧相对译出。勒成二卷。后于天皇永徽四年癸丑于总持寺又出千啭等经三部。
　　·千手千眼观世音菩萨广大圆满无碍大悲心陀罗尼经一卷
　　右一部一卷其本见在。
　　沙门伽梵达摩。唐云尊法。西印度人也。译千手千眼大悲心经一卷。然经题云西天竺伽梵达摩译不标年代。推其本末似是皇朝新译。但以传法之士随缘利见。出经流布更适余方。既不记年号故莫知近远。升亲问梵僧云有梵本。既非谬妄故载斯录。准千臂经序亦云智通共出。
　　·陀罗尼集经十二卷(见大周录永微四年三月十四日于慧日寺译至五年四月十五日毕沙门玄揩笔受)
　　右一部一十二卷其本见在。
　　沙门阿地瞿多。唐言无极高。中印度人。学穷满字行洁圆珠。精练五明妙通三藏。加以大士利生无吝乡国。志弘像教罔惧艰险。遂西逾雪岭东越沙河。载历艰难来仪帝阙。以天皇永徽三年壬子正月。广将梵本来届长安。敕令慈恩寺安置。沙门大乘琮等一十六人。英公鄂公等一十二人。请高于慧日寺浮图院。建陀罗尼普集会坛。缘坛所须并皆供办。法成之日屡降灵异。京中道俗咸叹希逢。沙门玄揩等遂固请翻其法本。后以四年癸丑至五年甲寅于慧日寺。从金刚大道场经中撮要钞译。集成一十二卷。沙门玄揩等笔受。于时有中印度大菩提寺僧阿难律木叉师迦叶师等。于经行寺译功德天法。编在集经第十卷内故不别存也。
　　·诸经要集二十卷(显庆年西明寺撰)
　　右一部二十卷其本见在。
　　沙门释玄恽。本名世道。律学高誉慕重前良。缀缉为务兼有钞疏注解众经。西明创居召为大德。显庆年中读一切经。钞诸要事撰成一部。名诸经要集。余如内典录载。
　　·集沙门不拜俗议六卷(见内典录)
　　右一部六卷其本见在。
　　沙门释彦悰。识量总敏博晓群经。善属文华尤工著述。天皇龙朔二年壬戌有诏令拜君亲。恐伤国化令百司遍议。于时沙门道宣等共上书启闻于朝廷。众议异端所司进入。圣躬亲览下敕罢之。悰恐后代无闻故。纂斯事并前代故事及先贤答对。名为集沙门不拜俗议。传之后代永作楷模。墙堑法城玄风不坠也。兼撰大唐京师寺录。行于代。

　　开元释教录卷第八(总录之八)


　　开元释教录卷第九

　　　　庚午岁西崇福寺沙门智升撰

　　总括群经录上之九(大唐传译之余)

　　·师子庄严王菩萨请问经一卷(一名八曼荼罗经龙朔三年于慈恩寺译见大周录)
　　·离垢慧菩萨所问礼佛法经一卷(龙朔三年于慈恩寺译见大周录)
　　·阿吒那智经一卷(龙朔三年于慈恩寺译见续高僧传)
　　右三部三卷(前二部二卷见在后一部一卷本阙)。
　　沙门那提。唐曰福生。具依梵言则云布如乌伐耶。以言烦多故此但讹略而云那提也。本中印度人。少出家名师开悟。志气雄远弘道为怀。历游诸国务在开物。而善达声明通诸诂训。大夏召为文士。拟此土兰台著作者。性泛爱好奇尚。闻有涉悟不惮远夷。曾往执师子国。又东南上楞伽山。南海诸国随缘远化。承脂那东国盛传大乘佛法崇盛赡洲称最。乃搜集大小乘经律论五百余甲合一千五百余部。以天皇永徽六年创达京师。有敕令于慈恩安置所司供给。时玄奘法师当途翻译。声华腾蔚无由克彰掩抑箫条般若是难。那提不蒙引致无由自敷。显庆元年敕往昆仑诸国采取异药。既至南海诸王归敬。为别立寺度人授法。弘化之广又倍于前。以昔被敕往理须返命。慈恩梵本拟重寻研。龙朔三年还返旧寺。所赍诸经并为奘将北出。意欲翻度莫有依凭。惟译八曼荼罗等经三部。要约精最可常行学。禅林寺沙门慧泽译语。丰德寺沙门道宣缀文并制序。其年南海真腊国。为那提素所化者。奉敬无已思见其人。互相牵率假途远请。乃云。国有好药惟提识之请自采取。下敕听往返。亦未由曾有。博访大夏行人云。那提三藏乃龙树之门人也。所解无相与奘硕反。西梵僧云。大师隐后斯人第一。深解实相善达方便。小乘五部毗尼外道四韦陀论。莫不洞达源底通明言义。词出珠联理畅霞举。所著大乘集义论可有四十余卷。将事译之被遗遂阙。夫以抱麟之叹代有斯踪。知人难哉。千龄罕遇那提挟道远至。投俾北冥既无所待。乃三被毒再充南役。崎岖数万频历瘴氛。委命遭命斯人斯在。呜呼惜哉。
　　·大般涅槃经后译荼毗分二卷(亦云阇维分亦云后分沙门慧立制序见大周录)
</div>
    <div class="pagination">
<a href="开元释教录_page33.html">上一页</a><span>...</span><a href="开元释教录_page29.html">29</a><a href="开元释教录_page30.html">30</a><a href="开元释教录_page31.html">31</a><a href="开元释教录_page32.html">32</a><a href="开元释教录_page33.html">33</a><span class="current-page">34</span><a href="开元释教录_page35.html">35</a><a href="开元释教录_page36.html">36</a><a href="开元释教录_page37.html">37</a><a href="开元释教录_page38.html">38</a><a href="开元释教录_page39.html">39</a><span>...</span><a href="开元释教录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
