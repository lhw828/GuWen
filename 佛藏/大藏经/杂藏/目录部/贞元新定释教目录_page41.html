<!DOCTYPE html>
<html>
<head>
    <meta charset="UTF-8">
    <title>贞元新定释教目录 - 第 41 页/共 158 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贞元新定释教目录 - 第 41 页/共 158 页</h1>
    <div class="content">　　时左右六军使睹此庆云陈表奉贺。永泰元年九月三日特进右龙武大将军知军事上柱国徐国公臣刘仙智等上表。臣仙智等言。昨日迎新译仁王护国般若波罗蜜多经。伏有庆云应见瑞呈五色彩散一天。抱慧日而逾鲜。顺祥风而表圣。伏惟陛下以大道赖物以至德临邦。精诚感神灵应斯降。臣等职忝侍卫。久沐淳风亲睹祯祥。无任庆幸。谨诣右银台门。奉表陈贺以闻。臣仙智等诚惶诚恐顿首顿首谨言。宝应元圣文武皇帝批曰。不二之门早传秘藏。重宣其义庶广其言。将敷贝叶之文用启莲宫之会。天浮瑞色日丽庆云。见以神通彰其瑞应。和平之兆庆慰同怀。所贺知。从是初日至白月终。两上讲经二时行道。饮食茶药并出有司。六律五声昼夜不绝。至十六日西明。鼓乐弦歌百戏弥日。西明讲终陈表奉贺。永泰元年九月十日西明寺上座沙门怀感等上表。西明寺上座沙门怀感等言。特奉恩命令开百座讲仁王护国般若波罗蜜经。以今日经周设斋庆毕。凡是生灵不胜抃跃。伏惟陛下再造天地明齐日月。垂衣之暇重译真经。圣心佛心同归一理。唐言梵语不隔殊方。贯花之偈备闻。传灯之僧可睹。金绳之界弥勒下生。玉京之中轮王出见。秋天丽景稼穑将成。彩云浮空祓氛必尽。吾君至圣佛力至慈。法润恒沙天下幸甚。怀感等忝栖祇树喜跃无涯。稽首焚香何阶上答。其功德数别状封进。谨奉表陈谢以闻。沙门怀感等诚欢诚喜谨言。宝应元圣文武皇帝批曰。师等演畅真经弘宣妙旨。用滋仁寿拯护生灵。法会既终当同庆也。时大宁郡王仆固怀恩分第列。士位至太师背逆天恩。远自灵武合聚蕃丑冯陵泾阳。
　　敕下西明百座大德。同赴资圣寺百座道场。永泰元年九月十七日。高品李希逸奉敕。应先西明寺百座法师大德。并赴资圣寺佛殿为国转经行道。其资圣寺百座法师良贲五十座。依前讲说仁王般若护国密严等经普及苍生。其京城诸寺观僧道等并二时于当处转经行道。仍令三纲差了事僧专知捡校。务在精修不得疏怠。尔时两街大德百座法师准敕咸皆萃资圣寺。二时讲唱两上转经行道。午时及与日暮。供设音乐无易。于初夜后夜悉集大讲堂内。齐声称念摩诃般若波罗蜜多。为国为家愿无忧惧。京城寺观转念亦然。时制使关内河中副元帅司。徒兼中书令上柱国汾阳郡王郭子仪杖节出师。亲总戎律发于帝里。洎彼泾阳冯恃天威。赖兹经力两军交对。列阵相望。钲鼓发声剑戟如雪。时汾阳王单骑直出挺立军前。感激一言怀恩屏退西戎北狄各自相攻。浃旬之间王国大定。是知仁王护国般若。真经圣心佛心子育万姓其义一也。然后收军整律振旅还京亲对。天颜特蒙赐赍。敕资圣寺百座道场。取闰十月二十三日。设无遮斋以成庆散。是日也寺南门外陈布道场尽正一坊。东西街内弈幕云布幡花丽天。尊容焕然光照人里。饭僧既毕。六乐争陈百戏充衢歌吹尽日。京城大德各嚫三十。不空三藏赐九百匹绢帛绵彩以充数焉侍者小僧各十五匹。又特降恩旨赐资圣寺讲堂。名为永泰善法之堂。御札题榜。此即万古千秋法门故事也。自蕃戎入境。夜集僧徒于大讲堂齐声念摩诃般若波罗蜜多。一志一心更无异想。未盈累月果得清平。此乃圣力经威感斯福应。翻经百座锡赍珍财。自佛法东流莫尚于兹日也。至十一月一日恩旨荐臻　敕不空三藏和上。故金刚三藏可赠开府仪同三司。仍赐号大弘教三藏。已如前述。同日又降鸿恩延及不空三藏。敕不空三藏莲宫释种香界导师。性表真如学精秘藏。承绀园之妙旨开示四依。译金口之微言津梁六趣。身持梵夹远涉流沙。传灯益明甘露溥润。散慈云于火宅扬慧日于幽涂。顷者躬问胜因弘示方便。永决疑网滋予智芽。虽出尘之心齐谢于名位。而褒崇之典式旌于贤哲。俾应嘉命用叶朝章。可特进试鸿胪卿。仍赐号大广智不空三藏。伏闻母以子贵俗礼恒规。师因弟荣释门罕有。恭受荣命喜惧感怀捧戴屏营。陈表谢曰。永泰元年十一月五日特进试鸿胪卿。三藏大兴善寺沙门大广智不空表进。词曰。三藏沙门不空言。奉今月一日制锡。故大和上金刚三藏可赠开府仪同三司仍赠号大弘教三藏。不空特进试鸿胪卿仍赐号大广智不空三藏。一雨自天润流根叶。圆毫发艳照及幽明。捧戴傍惶悲喜交集。不空诚欢诚喜以凄以惧不空闻。十号者表德之殊称。九卿者象河之重位。故大和上道洽传灯。诚以彰其遗烈不空法惭绍构。虚并荷于鸿私。犹燕石之混光。同齐竿之滥吹。荣兼存殁宠及师资只奉兢惊瞻言腼恧。况出家落彩本志荣辱洁诚报国僧者通规。陛下广运金轮曲收瓦砾。引安禅于中禁。旌袖崇之殊礼。虽负山无力而践迹近宾。亏高谢之法流。点少欲之清躅。是以面奏三让言烦九重。冀殷鉴于恳诚。岂礭然之不拔。羊车稚子惭广智而茫然。鹿苑卑材愧鸿胪而甚矣。无任感戴之至。谨奉表陈谢以闻。沙门不空诚欢诚喜谨言。宝应元圣文武皇帝批曰。和上道秘双林功超正觉。远从天竺来布真言。顷得归依亲承付嘱。袖崇之典礼秩攸先。俾增印绶之荣。式重师资之敬。兼申宠赠庶表追荣也。表谢已讫答制又宣。存殁哀荣但增感慰。次译。
·大虚空藏菩萨所问经八卷
　　右一部八卷。准永泰元年六月十八日敕。鄜坊等州都防御使特进试太常卿使持节鄜州诸军事鄜州刺史兼御史中丞上柱国郑国公杜冕奏。宣州实封壹伯户宝应元年五月十九日敕赐。臣素无功勋。曲沾恩渥谬践宠锡。愿答圣慈。今回宝应元年已后至永泰元年。以前约计钱一万余贯。臣请为国回造功德。其宝应元年封先请得二千五百余贯到京分付兴善寺不空三藏助翻译佛经。其所请到封物钱请充给道场斋儭。翻译抄写粮食等用。其请未到者先差。弟紞请受望请。各下所由发遣续供。其佛经或有梵夹未翻。冀闻传译古本虽著义味不周。特望天恩。委龙武军将军李元琮句当与三藏及兴善寺大德潜真。佥量京城义学大德十人同参会翻详。各写二十一本。颁示诸道及京城大寺。即传诸千界流布万年。使不臣者灭蜂虿之形狂虏者扫豺狼之迹。伏惟陛下纳无疆之福膺无疆之休。即愚臣微诚生死愿毕。特望圣慈允臣所请。敕旨依奏。从是翻译诸大乘经。先仁王经及密严经及仁王经念诵法念诵仪轨。永泰二年景午十一月十二日改为大历元年岁仍景午。次译虚空藏经。此经从晋至。唐凡经五译。一西秦沙门。圣贤或云法坚。或云坚公。初译一本。名方等主虚空藏经。或加云所问经。或云劝发菩萨庄严菩提经。二北凉昙无谶三藏。又译方等大集经六十卷。中与汉支谶及姚秦罗什出者并同。此即大集经之一分也。旧录合入大集经中。今以理义幽深。又别翻出耳。时大历四年十二月十九日三藏不空及京城大德具状奏闻。寻有制曰。大圣文殊师利菩萨。右京城大德特进试鸿胪卿大兴善寺三藏沙门大广智不空等奏。忝迹缁门久修梵行。习译圣典颇悟玄门。大圣文殊师利菩萨大乘密教皆因流演。今镇在台山福滋兆庶。伏惟宝应元圣皇帝陛下。德合乾坤明并日月。无疆之福康生人。伏望自今已后令天下食堂中于宾头卢上特置文殊师利形像以为上座。诸圣典具有明文。僧祇如来尚承训旨。凡出家者固合抠衣。普贤观音犹执拂而为侍。声闻缘觉亦拥彗而居后。斯乃五天竺国皆然。非僧等鄙见。仍请永为恒式。中书门下牒祠部牒。奉敕。大圣文殊师利菩萨法王之子威德特尊为诸佛之导师。洗群生之心目康我兆庶是德无边。不有尊崇人何瞻仰。今京城大德恳慈申奏。雅合圣典所请宜依。牒至准敕。故牒其虚空藏菩萨所问经。即代宗睿文孝武皇帝大历年中当第五译也。特进试鸿胪卿大兴善寺三藏沙门大广智不空宣译梵文。伏以三藏和上学艺崇深神仪秀邈。瑜伽三密独步南天。专精一乘共推东夏。晓二方之世论尤善声明。达五部之真言妙穷法印。奉诏翻译善得其真。然此经是法性大乘文理照显。传译虽久世未受持。若明珠系于衣中金宝隐于室内。能发掸者其惟大师欤。前鄜坊防御使兼御使中丞郑国公杜冕。忠以奉主孝以宁亲。重义轻财施封请译。又请京城三学大德同崇法会。讲论大德大安国寺上座沙门子鄜笔受。大兴善寺上座沙门潜真润文。临坛大德西明寺上座沙门乘如证义。讲论大德章敬寺上座沙门奉国临坛大德千福寺沙门飞锡。讲论大德胜光沙门神晓西明寺主沙门道液。西明寺都维那沙门归性。临坛大德大荐福寺沙门如净。大兴善寺主沙门圆敬等并同证义。译语大德千福寺沙门法崇证梵文。兼译大虚空藏菩萨念诵法一卷。再三详挍刊削繁芜。函帙庄严光炫人目。至大历六年十月十二日。特进试鸿胪卿三藏沙门大广智不空。谨因代宗皇帝降诞之晨随表进上。沙门不空言不空爰自幼年承事先师大弘教三藏和上。二十有四载禀受瑜伽法门。后游五天寻求所未受者并诸经论更重学习。凡得梵本瑜伽真言经论五百余部。奉为国家详译圣言广崇福祐。天宝五载却至上都。奉玄宗皇帝恩命于内建立道场。所赍梵经尽许翻译。肃宗皇帝配天继圣。特奉纶旨于内道场建立护魔及灌顶法。又为国译经助宣皇化。累奉二圣恩敕。先代三藏所有梵文并使搜访。其中有絙索脱落便令修补。其未经翻译者续译奏闻伏惟陛下缵承皇运大庇含灵。广辟福田重明日月。恩波远被法雨分流。四海宅心万方欣戴。是知佛之付嘱允在圣君。不空明承渥泽荣幸实深。日夜思之如何报国。先奉先皇圣制令阐微言。又奉陛下恩命恭遵遗旨。再遣翻译利济群生。虽复四时精勤未酬万一。是以区区于日夕详译真言及大乘经典。冀效涓微上资皇道。其所译金刚顶瑜伽法门是成佛速疾之路。其修行者必能顿超凡境达于彼岸。余部真言诸佛方便其徒不一。所译诸大乘经典皆是上资邦国息灭灾危。星辰不愆风雨顺序。仰恃佛力辅成国家。谨缵集前后所翻译讫者。自开元至今大历六年。凡一百一卷七十六部并目一卷。及题笔受僧俗名字缮写已讫谨因降诞之晨谨具进奉。庶得真言福祐长护圣躬。大乘威力永康国界。其未翻梵本经中。但有护持于国泽润生灵者续译奏闻。不胜虔诚之至谨奉表以闻。沙门不空。诚惶诚恐谨言。宝应元圣文武皇帝批曰。和尚夙事先朝弘阐妙教。演兹贝叶广示迷津。朕嗣缵丕图恭承睿旨。和上再加详译今卷轴续毕。永济生灵深可嘉叹仍宣付中外编入一切经目录。至其月二十二日中使李宪诚奉宣敕旨。大德比翻译多劳也。不空三藏宜赐锦彩绢等共八百匹。同翻经十大德各赐彩三十匹。敬问诸德渐寒各得好在。时大德等明日谢闻。大历六年十月二十三日翻译经大德大兴善寺上座沙门潜真等上表。沙门潜真等言。伏奉今月二十二日中使李宪诚至奉宣圣旨。翻经十大德各赐彩三十匹者。潜真闻。垂教者法王。王三界而示迹行教者。人主主四海而流传。非法王无以开四句之文。非人主无以阐一乘之理。伏惟宝应元圣文武皇帝陛下。道合天地恩加草木。转轮驭极灌顶称尊。运慈悲方便之门。当付嘱弘宣之位。然所译仁王虚空藏密严等八十部经者。并圆音至教宝界真说。无来无去即身为常住之身。不灭不生诸佛是自心之佛。指虚空为库藏。现色相而庄严。演瑜伽之无穷。知真言而不竭。自非才行兼美定慧俱融。安能发扬幽微弘宣秘奥。大广智不空三藏和上。言善两方行通三密。得净满如来加持之力。奉宝应明主弘护之缘。由是理义昭彰文句炳焕。潜真等灵山细尘祇树小叶。识智荒鄙学艺庸浅。幸蒙天眷滥在翻经。承圣力而俯被。得赞润而终毕。虽曰愚瞽犹知庆慰。况上契天慈许宣中外。仍锡彩帛以光愚拙。凡在法门不胜庆幸。无任戴荷殊常之至。谨附中使李宪诚表陈谢以闻。谨言。宝应元圣文武皇帝批曰。师等道行精深智识弘远。三乘奥旨十叶遗编。翻译流行利济国家。薄申锡命烦至谢恩。至大历七年正月二十七日。特进试鸿胪卿大兴善寺三藏沙门大广智不空三藏。既荷墨制特许流行。踊跃屏营。陈表奉谢。沙门不空言。中使李宪诚奉宣圣旨。送新翻经目录。敕一道制答进经表。敕一道。特令中外施行。仍入一切经目录奉戴。忻跃喜荷。无任诚欢诚悚再叹再愧。伏惟陛下承法王之付嘱满人心之志愿。持普贤之密印。行天子之正教。浃辰之际朗慧日于八方。在于顷刻注洪泽于万物。斯乃普天幸甚而况在不空者焉。然不空所翻圣典。四十余年三朝已来赞修功德志在宣传。上资王室下润生灵。岂意夙心一朝愿满。圣恩广大累劫难酬。况更特许翻译所是未翻梵本。倍增悲喜敢罄竭心力。承奉圣旨续译进奉。不胜欢悚怀恩之至。谨因中使李宪诚奉表以闻。沙门不空诚喜诚愧谨言。宝应元圣文武皇帝批曰。和上久证菩提入佛知见。所翻经典皆洞精微。爰命施行式传惠照。颁示寰宇广济含灵。未光慈航烦至陈谢也。又至其年十月十六日。中书门下牒不空三藏。牒奉敕。京城及天下僧尼寺内。各拣一胜处置大圣文殊师利菩萨院。仍各委本州府长官即旬当修葺。并塑文殊像装饰彩画。功毕各画图具状闻奏。不得更于寺外别造。牒至准敕故牒。其月二十七日三藏沙门大广智不空上表谢曰。沙门不空言。伏见今月十六日特敕。京城及天下僧尼寺内。各栋一胜处置大圣文殊师利菩萨院。并塑文殊像装饰彩画者。不空闻。惟圣作法其德动天。泽润生灵悬之日月。不空诚欢诚荷载忻载跃。伏惟陛下开法王之玄造辟非常之福田。建文殊真容使普天瞻仰。在于缁侣光幸光深。且文殊圣者即诸佛祖师。大悲弘愿不取正觉。大乘引导利益无垠。释迦如来先有悬记。一乘典诰兴在中华。当有至圣帝王必以大乘理国。八百余载历代帝王圣贤多矣。实未有如陛下者也。不空何幸生遇圣朝。分修大乘奉事文殊师利。常以此圣真言奉为国家。持诵每蒙护念。恩德逾深。日夜思之无谐上报。不为忽然天慈普洽垂沃宿诚。废寝忘餐无任悲喜。不胜戴荷之至谨附中使杨贵珍奉表陈贺以闻。不空诚欢诚悦谨言。宝应元圣文武皇帝批曰。大圣文殊久登正觉。拯生人于三界。镇毒龙于五峰。慈悲道深弘济功远。故令释众同此归依。三藏梵域宗师当深慰惬也。所贺知洎大历八年正月八日中书门下敕。新译大虚空藏经(兴善寺大德潜真法师请保寿寺讲资圣寺大德道液法师请西明寺讲)右特进试鸿胪卿大兴善寺。三藏沙门大广智不空奏。前件经奉诏颁行。曾未开阐。若不称赞宁表圣功。上件大德并述疏已成。请东西两街各于一寺常讲此经。冀福河潜流上资圣寿。牒奉敕宜依牒至准敕。故牒。先于六年有敕。请三藏译。
　　大圣文殊师利菩萨佛刹功德庄严经按传录所说。此经自晋至唐凡经三译。一西晋惠帝太熙元年庚戌之岁竺法护译。名文殊师利佛土严净经两卷。亦名严净佛土经。文势多古语简理幽。二皇唐天后久视元年庚子岁于阗三藏实叉难陀唐言喜学。于京清禅寺译。名文殊师利授记经三卷。玄范法师笔受。复礼法师润文。体势类于华严。梵旨近于巧略。三代宗睿文孝武皇帝大历六年所译者也。翻译大德与虚空藏经同。御史中丞杜冕舍封请译。八年五月装写方成。端午之晨宝函封进。沙门不空言。伏奉恩旨翻译大圣文殊师利菩萨佛刹功德庄严经。天力护持卷轴功毕。证义笔受僧俗名字年月处所咸列终篇。今因端午之晨谨以进奉。不空诚欢诚悚。不空闻。开教者如来弘传者君主。施行佛事非圣主而谁。伏惟陛下回日月于黄道。垂雨露于苍生。沾润物情僧侣偏幸。循涯抚己未知何报。然此经者众行之本源净土之殊称。菩萨大愿功德庄严三昧神通如来法印无不具足。暂闻随喜福尚无穷。况读诵受持功德何限。冀兹法利酬恩万一。特望天恩令天下大寺七僧小寺三僧于新置文殊院。长时为国讲宣读诵。有阙续填。务使法音相续传灯不绝永康率土长护圣躬。不胜诚愿谨奉表陈进以闻。沙门不空诚悚谨言。又至十月十三日三藏沙门大广智不空状进。
·大圣文殊师利菩萨佛刹功德庄严经一部三卷(并宝钿函)
　　右不空先奉纶旨今译此经。天恩曲临并已成办。参校唐梵译定言音。年月处所笔受证义僧俗之名咸题卷中。文殊事迹缘起根由。始于发心至成正觉庄严净土。此经具载。诸佛理体菩萨行门。法界有情无生实相。分明表示。功德广大余经罕俦。愿此胜因上资圣祚伏乞宣示寰宇以福生灵。特望天恩所是新置文殊院。大寺七僧小寺三僧。于文殊院中长时为国讲宣诵习。有阙续填。是使法灯继明不绝。灵神庶类孰不欢心。幸因轮王降诞之晨天人喜贺同欢之日。冀兹景福上益寿山。愿以法流添于圣海。谨随状陈进以闻。天恩允许请降墨敕依。大广智不空三藏和上。本讳智藏。号不空金刚。梵曰阿目佉跋日啰(二合)本西域人也。昔事大弘教金刚智三藏和上禀受真言。二十四年抠衣请益。大师殁后还诣五天。梵本瑜伽备皆披阅。周游遍览旋赴帝京或化河西或居岭表。或居关内或处王宫。翻译真经不遑寝食。属天宝未岁胡马入关。至德二年克复京洛。和上亲承圣旨为灌顶师。妃主降阶六宫罗拜。三朝宠遇恒建道场详考幽微卷不释手。内宫译者随竟上闻。或已宣行或留中禁。其已得者具录如前。其未获者一心求访耳。和上精勤不怠多历岁时。洎大历九年示有微疾制使劳问。天降名医针药相仍晓夕继至。疾将未损宸极不安。天慈曲临锡以官封。大历九年六月十一日敕。大道之行同合于异相。王者至理总归于正法。方化城之齐致。何儒释之殊途。故前代帝王罔不崇奉法教弘阐与时偕行。特进试鸿胪卿大兴善寺三藏沙门大广智不空我之宗师人之舟楫。超悟三学坐离于见取。修持万行常示于化灭。执律舍缚护戒为仪。继明善教之志来受人王之请。朕往在先朝早闻道要。及当付嘱常所归依。每执经内殿开法前席。冯几同胶序之礼。顺风比崆峒之问。而妙音圆演密行内持。扣待如说自涯皆晤。涤除昏妄调伏魔怨。天人洗心于度门。龙鬼受识于神印。固以气消灾厉福致吉祥。实惟弘我之多。宁止利吾之美。尝有命秩用申优礼而得师。为盛味道滋深。思复强名载明前志。夫妙界有庄严之土。内品有果地之殊。本乎尚德敬顺时典。可开府仪同三司仍封肃国公食邑三千户。余如故。三藏和上再蒙恩宠官封增新。然气力转微无由谒见。至十五日开府仪同三司肃国公三藏沙门大广智不空修表上辞。文曰。沙门不空言。不空幼事先师已过二纪。早承天泽四十余年。演瑜伽之法门奉累圣之恩眄。自从陛下临御殊私转深。赐黄合以宴居。降紫微而问道。积恩重叠日月相继。虽复精恳岂酬万一。而露电难驻蒲柳易衰。一从伏枕自春徂夏。陛下深眷存问再三。中使名医相望道路。但以膏盲之病。虽针药而难生。生灭之质宁恋惜而能固。忽从昨夜已来。顿觉气力弥惙身非己有。瞬息掩忽心神浸微。违谢圣朝不任恋慕不空者年过中寿未为夭逝。但以往时越度南海周游五天。寻其未闻集其未解所得金刚顶瑜伽十万颂。诸部真言及经论等五十余万颂。冀总翻译少答国恩。何夙愿之未终。忽生涯之已尽。此不空所以为恨也。伏惟陛下。降诸佛之慈惠。下从人之所愿。不空先进大圣文殊佛刹经。圣情寻许颁示中外。伏愿哀愍念临终之一言。冀福皇家滋吉祥之万劫。实为僧人生死荣幸。五钴金刚铃杵先师所传。并银盘子菩提子及水精念珠并合子并谨随表进奉。临纸涕泣悲泪交流。永辞圣代不胜恋慕之至。谨附监使李宪诚奉表陈辞以闻。沙门不空诚悲诚恋谨言。大历九年六月十五日开府仪同三司肃国公三藏沙门大广智不空上表。宝应元圣文武皇帝批曰。和上行登十地来自五天。敷演瑜伽宣流梵夹。周游万里践历三朝。光泽圣言亲承师授。当下武之兴运。继前薪之火传。而弘菩萨心为众生。病弥留有问震悼增深。宜依所请也。尔时开府仪同三司试鸿胪卿肃国公大广智不空三藏和上上表陈情。圣恩垂涕墨制旋降。所请皆依和上情礼。获申一心观行。右胁累足怗然而薨。弟子号踊无算。中使奏闻圣上宸悼殊深废朝三日。爰降中使诣于僧蓝。宣慰众徒乃锡赙赠。绢三百匹。布二百端。白米粳米各五车。白面亦尔。柴十车。油七石。炭三车。并如京宣。索如无准拟奏来当别支送。至其月二十八日敕。内侍韦守宗送绢七百五十二匹。充先师造灵塔直。洎七月五日追赠司空。圣眷殊深。又锡谥号敕。寂灭为乐。所以归于真。付属有缘。所以尊其称。修其故事其或强名故开府仪同三司试鸿胪卿肃国公大兴善寺三藏大广智不空。德盛道高朕所师仰。心密法印行超度门。精微有说广大无相。一雨之润传洽于群生。百灯所传遍明于正觉。傍达义趣博通儒玄。圣人之情合若符契。朕顺风前席积有岁年。慈航不留梁木其坏。徽音永隔震悼殊深。论道之官追严师礼。仍加谥号用副名实。可赠司空仍谥号大辩正广智不空三藏和上。洎六日癸卯陈设葬仪。迁神城南荼毗供养。皇帝遣内给事刘仙鹤。以香茶之奠敬祭于故大辩正广智三藏和上之灵。惟灵智识明晤天姿聪达。夙植梵行生知胜因。挺秀五天周游万里。心蕴海藏音通华夷。贝叶传经瑜伽演教。弘利兆庶出入三朝。道在不言理均无迹。涅槃常寂至圣同归。焚香澡身与化而尽。朕顷承了义礼具师资。永诀之晨攸深震恸。香茶之奠有灵照之。是月也宰臣中贵神策六军御史大夫及京兆尹尚书仆射侍郎列卿诸卫将军各申奠祭。其余缁素不可具陈。七日平晨又陈表谢。草堂沙门惠朗等言。昨六日先师茶毗之夕。圣慈哀悼追赠司空。仍谥号大辩正广智不空三藏和上。昭宣国礼宠光神道。三公之赠有越旧章。和上之称先经未载是知高天之泽浸江海而无涯。幽途之灵蒙日月而下照。凡百弟子数千众人。悲感圣恩无任载荷。谨附中使李宪诚奉表陈谢以闻。沙门惠朗等诚惶诚愧谨言。宝应元圣文武皇帝批曰。和上发迹五天周游万里。宣演正法拯晤生灵。涅槃归常考行崇谥。礼经斯在烦以谢恩。同日又奉敕语僧惠朗。专知捡挍院事兼及教授后学。一尊一契有次第者闻奏。其日僧惠胜附奏请于塔所供养三年。敢效丹勤常修香火。又奉敕语惠胜。和上在日阿师子偏得意旨。今闻于塔所焚香火守护。先于和上边受得普贤念诵法与朕同尊。努力精修。三年满后即来对朕。与商量本尊法。所请任依。是时也火灭已后收得遗身。髅顶等中皆有舍利。光相莹净皎若琉璃。具以上闻。圣情哀悼内宫稽首置在道场。至十五日又敕语句当京城寺观修功德使开府仪同三司右龙武军大将军知军事上柱国凉国公李元琮。故大辩正广智不空三藏和上塔所修造宜令且停。别择好地起修。洎八月二十八日又敕语元琮故辩正三藏荼毗得舍利。令于当寺院造舍利塔。至造塔毕建立丰碑。银青光禄大夫御史大夫上柱国凭翊县开国公严郢撰文。银青光禄大夫彭王傅上柱国会稽郡开国公徐浩书字。
　　论曰。自古高僧硕德宠遇殊恩。生时则荣殁则已矣。今大辩正三藏和上则不如是。生承恩渥历事三朝。授以列卿品加特进。及卧疾也劳问相仍。中使名医晨夕相继。特加开府封肃国公。洎乎薨焉上弥震悼。辍朝三日锡赠增优。授以司空谥大辩正仍号和上。先古未闻。城外茶毗寺中起塔不日不月悉成就焉。兼树丰碑纪其德行。冠绝今古。首出僧论。亚相作文。王傅书字。斯乃万代不朽也。此之所述略举大纲。若欲具知备如司空大辩正广智三藏表制集中广说。然所译经一百一十部都一百四十三卷。无失一部一卷。事历三朝准上敕文。编入贞元新定释教目录中矣。

　　贞元新定释教目录卷第十六


　　贞元新定释教目录卷第十七

　　　　西京西明寺沙门圆照撰

　　总集群经录上之十七

　　今圣神文武皇帝朝
　　·大乘理趣六波罗蜜多经一部十卷(御制序)
　　·大花严长者问佛那罗延力经一卷
　　·般若波罗蜜多心经一卷
　　·守护国界主陀罗尼经一部十卷(贞元六年庚午译)
　　·本生心地观经一部八卷(御制序贞元六年庚午译)
　　右五部三十卷其本见在。
　　般若三藏续翻译经记曰。昔秦主姚氏有连理树生于朝庭。龟兹罗什践西凉而入贡。今我皇浚哲。有合蔓瓜生于御苑。罽宾龙象泛南海以来朝。手持梵经六波罗蜜。大臣闻奏。帝俞其言制委有司。精选硕德就西明寺译讫。奏闻者即三藏法师其人矣。法师梵名般刺若(唐言智惠)北天竺境迦毕试国人也(言罽宾者讹略)性乔答摩氏(言瞿昙者讹略不正)颖晤天七岁发心。违侍二亲归依三宝。时依大德名调伏军。讽四阿含经满十万偈阿毗达摩二万余偈。又乃随师诣迦湿蜜。至年二十具足律仪。讽萨婆多近四万偈及俱舍论偈二万八千并大婆沙。兼受其义。七年此国学习小乘。至二十三诣中天竺那兰陀寺。受大乘唯识瑜伽中边等论及声明论。学与金刚经因明医明工律论等。并依智护进友智友三大论师。时乃游从双林八塔。往来瞻礼一十八年。时闻南天尚持明藏。遂便住诣咨禀未闻。有灌顶师厥名法称。受瑜伽教入曼荼罗。三密护身五部契印。如是承奉住经一年。讽满三千五百余偈。尝闻支那大国。文殊在中。东赴大唐誓传佛教。泛海东迈架险乘航。垂至广州风飘却返。至执师子国之东隅。又集资粮坚修船舶。备历南海路次国中建中二年垂至广府风吹舶破平没数船。始从五更洎于日出。或漂或溺赖遇顺风。所持资财梵夹经论。遭此厄难不知所之。及至海壖已在岸上于白沙内大竹筒中。宛若有神叹未曾有。知大乘理趣六波罗蜜经与大唐国中根缘熟矣。东行半月方达广州。洎建中三年届于上国矣。至贞元二祀访见乡亲。神策正将罗好心即般若三藏舅氏之子也。悲喜相慰将至家中。用展亲亲延留供养。好心既信重三宝请译佛经。乃与大秦寺波斯僧景净依胡本。六波罗蜜经译成七卷。时为般若不闲胡语复未解唐言。景净不识梵文复未明释教。虽称传译未获半珠。图窃虚名匪为福利。录表闻奏意望流行。圣上浚哲文明允恭释典。察其所译理昧词疏。且夫释氏伽蓝大秦僧寺。居止既别行法全乖。景净应传弥尸诃教。沙门释子弘阐佛经。欲使教法区分人无滥涉。正邪异类泾渭殊流。若网在纲有条不紊。天人攸仰四众知归。分命有司乃下制曰。中书门下牒。王希迁牒奉敕释教深微。道俗虔敬。皆因梵本法被中华。宜令王希迁与所司精选有道行僧。就西明寺重更翻译讫闻奏。牒至准敕故牒。贞元四年四月十九日牒。及牒祠部准敕亦然。传牒京城诸寺。大德罽宾国三藏沙门般若宣释梵本翰林待诏。光宅寺沙门利言译梵语。西明寺沙门圆照笔受。资圣寺沙门道液。西明寺沙门良秀。庄严寺沙门圆照并润文。慈恩寺沙门应真。醴泉寺沙门超悟。光宅寺沙门道岸。西明寺沙门辩空并同证义。自六月八日欲创经题。敕西街功德使兼句当右神策军使营幕使元从兴元元从镇军大将军行右监门卫将军知内侍省事上柱国太原悬开国伯王希迁。亲奉纶言。与奉天定难功臣骠骑大将军行右神策军大将军知军事检校工部尚书兼御史太夫上柱国武都郡王孟涉宝应功臣元从骠骑。大将军行右神策军大将军知军事兼御史中丞上柱国静戎郡王食实封五十户马有麟等。送梵本经至西明寺翻译。恩钱一百千茶三十钏香一大合以充译经院供养。开题名曰大乘理趣六波罗蜜多经也。其文十卷品十亦然。至八月六日本使奉宣敕旨。茶五十钏香一大合赐译经院。至宜领取。秋凉敬问。诸大德各得平安好在。又至二十四日翰林使张孝顺奉宣敕旨。翰林院待诏官等宜命。每月假日两度于西明寺礼谒翻经僧利言等。事了日停。至二十九日翰林学士左敬骑常侍归崇敬金部郎中吴通微水部郎中徐岱京兆醴泉悬承王丕等同来瞻礼。洎九月二十日待诏徐承嗣郭绍杨绚杨季炎等二十余人设供观译十月中旬译文周毕。十一月十五日缮写复终。二十八日录表进上。翻经大德西明寺主赐紫沙门良秀等言。伏以大云含润唯佛力之弘。玄穹造物惟帝功之大。伏惟陛下。德备三灵威加万寓。人归寿域道济福城。特降圣慈载敷像教。释门睹惟新之运。缁侣荷再造之恩。良秀等诚欢诚喜。昨奉今年四月十九日恩敕翻译六波罗蜜经。令精选有道行僧就西明寺翻译讫闻奏者。良秀与梵僧般若法师道液超悟等十人。恭寻梵字对译唐言。理奥必穷文深悉究。品章有叙音韵无遗。价类悬金声敷琢玉。僧目作礼欢喜遍身。得逢圣朝重睹佛日。凡译梵本九千五百颂。共一十品编成十卷。岂惟摩腾入汉爰启金函。罗什归秦方翻玉轴。以今况古实迈前修。窃以教迹尊崇法音秘密。陛下蕴如来护念之慈。当国王付嘱之地。光扬圣义简在天心。特乞殊恩。为此经制序并宣附开元目录。庶使人天回向。拂辉日月之光。龙象禅林。独降云雨之霈。昔日太宗述圣教之序。玄宗注般若之经。皆炳焕天文发挥帝籍。其新译大乘理趣六波罗蜜多经谨随表进。陛下嗣祖宗之休烈。滋福寿之耿光。上知成佛之因。下念从人之请。僧徒何幸曲望殊私。尘黩扆旒载深兢惕。无任荷恩之至。谨诣光顺门奉表陈请以闻。沙门良秀等诚欢诚恐谨言。帝省经表令功德使王希迁奉宣敕旨。语诸大德师等。自夏徂冬翻译经诰功既云毕。庆慰良多。亦大娄罗想劳心也。冬寒敬问。师等各得平安好。又宣恩旨语诸大德。此有少许绢及衣物各赐师等。且于右银台门待进止。至宜领取。时西明寺翻经大德沙门良秀等。请于西明寺为国设无遮大斋庆经。右奉今年四月十九日圣恩。就西明寺翻译六波罗蜜多经。伏以慈云普润佛日载扬。蠢动之情。欣感交虑。释门道广。缁侣力微。皇鉴曲临。鸿私难答。请以十二月一日奉为国设无遮大斋。严肃道场。燃灯万盏。转诵仁王护国般若等经。庶藉胜因。上资圣寿。空披诚于尘露。实有荷于乾坤。不胜恳款之至。谨诣光顺门陈请以闻。如天恩允许请降墨敕依贞元四年十一月二十八日译经大德西明寺主赐紫沙门良秀等状进。又宣敕旨赐般若法师绢一百匹冬衣一副。余之十人各五十匹衣一副。捡校二人各三十匹衣一副。以充嚫焉。三藏表谢。沙门般若言。伏以生自罽宾。十四离乡。南游天竺闻所未悟。二十余年巡礼圣踪双林八塔。大小乘学誓报四恩。远慕支那每思上达无由进献。昨因表兄右神策军十将新平郡王罗好心身参戎卫。遂与奏闻得彻圣听。实为多幸。陛下崇教信受大乘。命以缁徒许令翻译。微僧至愿斯以为终。誓奉精修上资皇祚。谨诣光顺门奉表陈谢以闻。沙门般若诚惶诚恐谨言。皇帝批曰。师夙诣澄源早观秘藏。周游西土历访大乘。得心地之遗言。是如来之妙行。期于宣布以广玄门。远负经文来传中夏。经途万里克达京师。载扬罗什之风。重继摩腾之迹。眷言精恳朕甚嘉奇。爰命道流俾加翻译。庶兹上法永以流行。省视表章烦有陈谢。同日译经施主三藏表兄右神策马军十将奉天定难功臣开府仪同三司捡校太子詹事上柱国新平郡王臣罗好心。上表谢曰。臣好心言。表弟罽宾国沙门僧般若。先进大乘理趣梵夹六波罗蜜经。伏奉今年四月十九日敕。宜令王希迁精选有道行僧。于西明寺翻译今经。帙已终者。臣好心诚欢诚喜顿首顿首。臣闻周星隐辉汉梦驰光。始知灵瑞而感人。必委明王而导化。是以再邀龙树重阐真宗。伏惟皇帝陛下。泽覃中外恩被生灵。声教远通无为而理。微臣表弟十四离乡。志慕缁流迹亲僧侣。昨所进经本稽梵夹大乘理趣曰六波罗蜜。陛下信崇特令翻译。功勤靡辍今帙告终。特赐幡花又令重进。微僧为幸惊宠伏深。臣家西蕃得居中国。名参戎禁荣及私门。父子相欢实惭天地。僧人何德更蒙。委曲洪私愿为修持福资皇祚臣之多幸。誓死答恩载喜载欢。无任抃跃之至。谨诣光顺门奉表陈奏以闻。臣好心诚惶诚恐顿首顿首谨言。皇帝批曰。卿之表弟早悟大乘。远自西方来进上国。宣六根之奥义。演双树之微言。念以精诚所宜钦重。是令翻译俾可流行。卿夙茂忠功职司禁卫。省览表疏具见乃怀所谢知。洎十二月二日将军王希迁宣奉敕醴泉寺僧思惟院。宜与罽宾国进梵本六波罗蜜僧般若安置。又至二十三日敕。右神策军判官内谒者监冯国清宣送罽宾国僧般若院八尺床三张各夹帖及席褐官绝缛。白禅毡。白副手巾二枚。铜水瓶一。铁锅二枚。三斗釜一口。白瓷碗十枚。茶瓶一枚。蒲团一枚。新茶二十串。并茶碾子一副。于进经日先奉恩旨。令再译六波罗蜜经中真言契印法门。唐梵相对进来者。至五年二月四日缮写毕功。与沙门良秀等进上。敕赐茶三十串。复以西明寺沙门圆照。于翻译时承旨笔受。经中赞佛节节之中皆有八万四千六百六十三种那罗延力。虽见此说未识其由。因请般若三藏法师翻兹秘典。名曰佛说大花严长者问佛那罗延力经。宣布译语笔受润文及证义。沙门并同六波罗蜜经更无增减。即贞元四年二月十五日缮写功毕。才一纸余。时为修疏匆遽未得上闻。谨具委由敕编入。洎六年七月二十五日敕赐三藏名号及紫袈裟。敕罽宾国进梵夹六波罗蜜经。沙门般若宜赐名般若三藏仍赐紫衣。复有千福寺讲论大德沙门智柔。戒行精苦好乐大乘。传花严经及大佛顶。又常讽味般若心经。此经罗什翻译名曰大明咒经。玄奘法师当往西方临发之时神人授与。路经砂碛险难之中。至心讽持灾障远离。是大神咒。斯言不虚。后得梵夹译出无异。唯少序分及后流通。次于开元末年法月三藏复译此经。二文并有。今遇般若三藏甲具有此。则与法月经同本异译也。诚心恳请重出真文。未及参详三藏出使。八月十一日证义润文缮写功毕。修表进上意愿流行。沙门智柔言。伏以圣智宏深藉弘演而弥广。真源妙极假言象而方传。斯乃众圣师宗群经本母。曩者沙门玄奘已译流行虽义满无遗然文亏首。从昨遇罽宾国僧般若亲睹梵文。固请传通重加赞翼。始知鹫岩精舍实启金言。讽者除疑真风更远。伏惟陛下。亲承佛嘱善无不从。道洽生灵人无不化。智柔不揆庸浅辄献愚诚。冀补皇风愿资圣寿。伏乞俯垂天监览此金文。如或可从伏请颁示中外。则一切迷生永劫幸甚。不任罄竭丹诚之至。谨附表陈进以闻。沙门智柔。贞元六年八月十一日千福寺御注金刚经宝幢院捡校功德沙门智柔表进。皇帝批曰。
　　般若心经大乘秘旨。顷者玄奘译翻字义已周。其于首从或未详备近因罽宾国僧般若来至中华。传此遗文足相翼赞。师所陈请深为允惬。今依来奏用广真经。
　　·大方广佛花严经一部四十卷
　　右一部四十卷其本见在。
　　昔汉明帝金人入梦。出使求佛法于西方。今我皇圣化感通。南天竺王献梵经于上国。虽代有今古。而信重无殊。论其感通不可同年语也。伏惟皇帝威加北狄。泽被东夷。南及八蛮。西洎天竺有觉德行四国顺之。诗之所言即其事也。故献经愿文曰。南天竺乌茶国深信最胜善逝法者。修行最胜大乘行者。吉祥自在作清净师子王。上献摩诃支那大唐国大吉祥天子大自在师子王中大王手自书写。大方广佛花严经百千偈中所说善财童子亲近承事佛刹极微尘数善知识行中五十五圣者善知识入不思议解脱境界普贤行愿品。谨奉进上。伏愿大国圣王福聚高大超须弥山。智慧深广过四大海。十方国土通为一家。书此经功德。愿集彼无量福聚。等虚空界一切世界海无尽众生界一切皆如善财童子。得佛正见具足智慧。见不思议真善知识咸生欢喜。得佛广大普光明照离诸贪著。成就无垢普贤菩萨最胜行愿。伏愿书此大乘经典进奉功德。慈氏如来成佛之时。龙花会中早得奉觐。大圣天王获宿命智。瞻见便识同受佛记。尽虚空遍法界。广度未来一切众生速得成佛。伏准大唐西域记第十云。乌茶国周七千余里。国大都城二十余里。土地膏瘦谷稼茂盛。凡诸果实颇大。诸国异草名花难以称述。气序温暑风俗犷烈。人貌魁梧容色黧。黮言辞风讽异中印度。好学不倦多信佛法。伽蓝百余僧徒万余人。并皆习学大乘法教。天祠五十所异道杂居。诸窣睹波凡十余所。并是如来说法之处。无忧王之所建也。国东南境临大海滨有折利但罗城(唐言登行)周二十余里。入海商人远方旅客。往来中止之路也。其城坚峻多诸奇宝。城外邻次有五伽蓝。台阁崇高尊像工丽。南去僧伽(上)罗国(唐言执师子国)二万余里。静夜遥望见彼国佛牙窣睹波上宝珠光明离离然如明炬之悬烛也。今此花严梵夹自彼乌茶国主手。自书写乘航架海发使献来。是知法王御历不贵异货珠珍。信重大乘以佛法僧而为上宝。斯乃拯拔沦溺能证菩提。以贞元十一年岁次乙亥十一月八日。届于长安进奉明主。帝览所奏深生信焉。文字既殊事须翻译。般若三藏即其人焉。三藏法师者号般若。罽宾人也(梵首讹略正曰)迦湿毕试。大唐西域记第一云。迦毕试国周四千余里。北背雪山三垂黑岭。国大都城周十余里。宜谷麦多果木。出善马郁金香。异方奇货多聚此国。气序风寒人性暴犷。言辞鄙艺婚姻杂乱。大同睹货逻国。习俗语言风教颇异。服用[疊*毛]衣兼皮褐。货用金钱银钱及小铜钱。规矩摸样异于中国。王刹利种也。有智略性勇烈。威摄邻境统十余国。爱育百姓敬崇三宝。岁造丈八尺佛像。兼设无遮大会。周给贫窭惠施鳏寡。伽蓝百余所僧徒六千余人。并多习学大乘法教。窣睹波僧伽蓝。崇高弘敞广博严净。天祠数十所异道千余人。或露形或涂灰。连络髑髅以为冠鬘也。般若三藏生是国中。俗姓乔答摩。或从母族姓罗氏矣。天假聪敏十四离乡。从师北天冠年具戒。习有部律俱舍婆沙。次游中天学五明论及大乘教。住那烂陀寺中。时复巡瞻八塔灵迹。如是习学一十八年。次诣南天乌茶王寺。习瑜伽教登灌顶坛。五部真言悉皆咨受。远闻。曼殊大圣五髻童真。住清凉之五峰。息烦恼之炎热。与万菩萨众保护大唐。乃航海梯山则持梵典。捐躯委命越度阇婆。建中未年届于上国。贞元四祀奉诏翻传六波罗蜜经。即其事也具如别纪。洎于六祀奉使北天。贞元八年还归阙下。自惟宿愿未终。大圣曼殊不遑瞻礼。思其本志焚灼其心。傥恩旨无违誓当亲往。十年三月发趋清凉巡礼五台至于秋首。十一年四月还至上都。洎十一月十八日。自南天竺乌茶国王。进奉大唐梵经两夹。至于晦日敕下使司。令三藏法师与诸大德参详题目译名进来。三藏乃以梵语翻作胡音。沙门智真译成汉语。以兹重译状上使司。梵本大方广佛花严经总有六夹共有十万偈。大唐已译八十卷。当第二夹了。今南天竺国王所进当第三夹。有一万六千七百偈。右件经当旧译八十卷花严经第九会在室罗筏城说。罽宾国三藏沙门般若宣梵文。翰林供奉光宅寺沙门智真译语。西明寺翻译经沙门圆照笔受。使司得状具以奏闻。上览其由制令翻译。频使催迫无译语人。访知东都有善语者。三藏表状伏请奏进。使司得状具录奏闻。天恩允从。下河南府留守杜亚给劵赴朝。起三月十二日发自东洛。洎二十七日达于上都至西明寺。使司奏闻。四月二日中使张朝进宣慰奉敕语僧广济师。远赴阙庭跋涉途路。想甚劳止。夏热比得平安好。其日谨附中使张朝进谢闻。伏奉圣旨乘问感惧。非常中使却还谨以附谢。臣奉进旨宣慰译语僧广济。谨附臣奏。微僧特蒙圣慈慰问不胜感戴。谨附谢以闻。尔时诸德云集共议翻经。既得其人须得依处。西明地远来往艰难。应遂便宜取崇福寺。具状申上使司奏闻。天恩不违中使宣付。十二年六月四日中使张庭绚宣奉敕。梵本经夹宜即翻译讫进来。香三十五两半茶五十斤赐译经院供养。夏热敬问。诸大德各得平安好。笺云。缅寻大圣设教西方。随化根宜流布东夏　昔如来出代鹿苑转于法轮圆寂双林。结集毕钵罗窟。自汉明驭寓法化此方。经晋魏周隋迄于今日。日月流迈向满千年。未如我皇兴建逾盛。后秦姚氏传译于草堂。圣上尊崇翻经于崇福。代有今古正统全殊。四国钦风万方仰德。是日也爰创经题名曰大方广佛花严经卷第一入不思议解脱境界普贤行愿品。至十四年二月二十四日进上。罽宾国三藏赐紫沙门般若宣梵文。东都天宫寺沙门广济译语。西明寺赐紫沙门圆照笔受。保寿寺沙门智柔智通回缀。成都府正觉寺沙门道弘章敬寺沙门鉴灵润文。大觉寺沙门道章捡勘证义。千福寺沙门大通证禅义。大原府崇福寺沙门澄观千福寺沙门灵邃详定。专知官右神策军散兵马使衙前马军正将兼押衙特进行邓州司法参军臣南珍贡。右神策军护军中尉兼右街功德使元从兴元元从云麾将军右监门卫将军知内侍省事上柱国交城县开国男食邑三百户臣霍仙鸣。左神策军护军中尉兼左街功德使元从兴元元从骠骑大将军行左监门卫大将军知内侍省事上柱国邠国公食邑三千户臣窦文场等表。臣仙鸣言。伏见南天竺乌茶国王进花严经梵夹。恩旨令臣等句当罽宾国三藏沙门般若与京城大德僧灵邃等同翻译者。今译成四十卷。为一部义。与旧花严经第九会入法界品同译。彼国语作此方言。玄关妙键廓然昭畅。道俗瞻仰称赞如在会中。臣仙鸣等诚虔诚敬顿首顿首。臣闻。至教无言。非言无以通其旨。言惟导行。即行成而立言。故得定慧两通语默俱化。伏惟皇帝陛下覆载恩广道被无垠。睿思发明成乎玄德。斯实万殊一贯三教同归。仰彼蕃情慕化中国。深穷解脱之藏。掇贝叶于禅林。仍亲手书更表虔至。梯航远集未载记之。前闻非感通之冥契。岂能蹈沧波不测之险。越巨鲸吞食之灾。远尽九会圆明者欤。原其始则觉贤传于晋。要其终则蕃王奉于今。七曜以之增辉。万有钦其胜理。难可以智识之所能称。至若作范垂训体国安人。虽载祀绵长德泽深远。未有中兴之盛。华戎率服。制礼乐之本。启灵圣之符。河清海晏。不独为秦翻译。僧灵邃等。妍精秘奥虔奉圣谟。为隶训今约梵征古。穷索微旨取证前修。岂惟格义九[跳-兆+(轍-車)]独擅名哉谨盛之宝函严饰崇重。香花围绕天人捧迎。共诣右银台门奉进。伏惟乾灵广运。以子育为心爰念蒸人究津梁于觉路。臣仙鸣等偶逢昌历得护真宗。监统无能。谬奉南宫之献。恩深难报。空增战越之诚。其经伏望宣付中外。庶福上资皇祚下祐群生。无任勤恳之至。谨奉表陈进以闻。臣仙鸣等。诚惶诚恐顿首顿首谨言。贞元十四年二月二十四日。右神策军护军中尉兼右街功德使元从兴元元从云麾将军右监门卫将军知内侍省事上柱国交城县开国男食邑三百户臣霍仙鸣等进。右神策军护军中尉兼左街功德使元从兴元元从骠骑大将军行右监门卫大将军知内侍省事上柱国邠国公食邑三千户臣窦文场同进。笺云。是日也上览表章新经随进。欻然云收雾廊。圣日与朗日齐明。经卷适开。皇风与道风俱扇。韶光淑气媚景暄和。喜色浮空苍生叶庆。爰降中使高品马侍诠。宣慰释门。奉敕语三藏大德等。比翻译大方广佛花严经省劳也。今毕进奉深惬朕怀。春暖师等各得平安好。般若三藏奉表陈贺。罽宾国三藏寄住上都醴泉寺赐紫沙门般若言。伏奉恩旨令与京城大德灵邃等翻译南天乌茶国王进花严经梵夹者。今译成四十卷为一部。妙理发明精义弘阐。缁侣云集士庶星繁。忆念盈衢称赞难纪。沙门般若诚欢诚庆。伏惟皇帝陛下天姿自内圣训柔远。殊蕃异俗同归化源。至教旁通玄德斯焕。遂乃乌茶王亲扎梵夹恭进中朝。非睿感发于至理。车书一同岂越在沧溟流砂之外者而能格至哉。爰自东晋未如今之圣唐。美矣盛矣。虽汉明求月支之经不足俦也。所翻译洞尽旧花严经九会入法界品义。词微旨远。取会理要[(阜-十+止)*責]开秘密之门。备穷解脱之藏。微增行业虚劣难究道源。译教何能。空惭帝力。伏惟昌运无为哀以迷妄。将弘慈氏之真典。拯郡品于津梁。虔庆之诚伏增惶越。谨附右策军护军中尉兼右街功德。使霍仙鸣。谨奉表陈贺以闻。沙门般若诚惶诚恐谨言。皇帝批曰。梵旨深玄是资翻译。法师闲承学业精识洞幽。通贝叶之微言。广莲花之净戒。用和真教允副予怀。所贺知。当进经已受旨放还。至二十六日天降中使高品[示*呈]仲良又宣进止。奉敕语三藏大德等。久在道场翻译有劳也。今赐师等法服缣茶至宜领之。春暖各得平安好。赐般若三藏紫单夹官絁绫绢衣一副共六事茶二十串绢一百疋。僧圆照紫单夹官絁绫绢衣一副亦共六事。余九人各褐单夹官絁绫绢衣一副各六事。十人各茶十串绢五十匹。僧等附表陈谢。三藏沙门般若等言。伏奉今月二十六日右街功德使霍仙鸣判官高品[示*呈]仲良宣。赐批诏并法服茶绢等者。天降殊泽恩光曲临。重布尧云中兴释氏。凡在缁伍伏深庆跃。伏惟皇帝陛下。天生圣德雅尚无为。游心圣谟日仄忘仙。鼓钟宸极寰海。梵经斯至文教知归。般若等识非澄什理昧生融。特沐恩私谬兹翻译。圣德潜被部帙已终。陛下赐赉殊优以开奖劝。抃跃无地捧戴屏营。谨附右街功德使霍仙鸣奉表陈谢以闻。沙门般若等诚惶诚恐诚欢诚惧谨言。是日谢恩表入。僧等退归喜大教流行。胜矣美矣。准十五年九月八日敕。编入贞元新定释教目录。
　　·佛说十力经一卷
　　右一部一卷龟兹三藏沙门勿提提犀鱼(唐言莲花精进)于安西城西莲花寺译。
　　·佛说回向轮经
　　一卷
　　三纸半
　　·佛说十地经九卷
　　一百二十一纸
　　右二部十卷于阗三藏沙门尸罗达摩(唐言戒法)于北庭州龙兴寺。宣译梵文兼汉语译。
　　右三部共十一卷其本见在。
　　右新译十地经及回向轮经十力经等者。即上都章敬寺沙门悟空。本名法界。因使罽宾于中天竺国之所得也。师以玄宗朝天宝十载辛卯之岁奉使罽宾。癸巳之年方达彼国。使还之日遘疾不瘳。后遂发心出家受戒。巡礼八塔至于中天。历岁既多发愿归国。于舍利越魔三藏所受得梵本十地等经回至安西住莲花寺。有三藏沙门勿提提犀鱼。请令译出十力经一卷。又至北庭被节度使御史大夫杨袭古与龙兴寺沙门大震等。请于阗三藏沙门尸罗达磨译出回向轮经一卷十地经九卷。至贞元六年二月来届上都。左街功德使窦文场缮写进奉讫。其本见在。准十五年十月二十三日敕。编入贞元新定释教目录。右从后汉逮至。
　　皇朝合一十九代。所出大小乘经律论并贤圣集传。总二千四百一十五部。都合七千三百八十八卷。于中一千二百六十一部。都五千三百九十卷。见行入藏(其梁代昙陀罗译文殊般若经般若部中已载宝积经中亦复编入故此一经录中重载)据其实数但一千二百八十五部。五千四百二十卷。是见行数(其集传中有七十七部四百五十八卷并是此方撰非梵本翻出)一千一百五十五部。二千三十卷。是阙本数。两件见阙。合有二千四百一十五部。七千三百八卷(与前都数欠七部一十九卷。不同者其晋无垢眼译毗尼序合入于诵。其萧法意齐译提婆达多品一卷及周武帝代志得译普门品重偈诵一卷合入妙法莲华中。其隋朝崛多译银主品嘱累品共一卷合入金光明中。其凉代昙无谶四卷金光明。梁朝真谛七卷金光明周代崛多译五卷金光明。隋沙门宝贵取前二本合成八卷。故上三经在删繁录中加此七部一十九卷还与都数状同一无欠少)。

　　贞元新定释教目录卷第十七


　　贞元新定释教目录卷第十八

　　　　西京西明寺三藏沙门圆照撰

　　总集群经录上之十八


　　叙列古今诸家目录之一

　　·古经录一卷
　　右寻诸旧录。多称为古录。似是秦始皇时释利防等所赍经录。
　　·旧经录一卷
　　右似是前汉刘向校书。天阁往往见有佛经。即谓古藏经录。谓孔壁所藏。或秦王焚书。人中所藏者。
　　·汉时佛经目录一卷
　　右似是明帝时迦叶摩腾创译四十二章经因即撰录。
　　·朱士行汉录一卷
　　右曹魏时颖川沙门朱士行。于洛阳讲道行经因著其录。后往西域求经。于彼而卒。
　　·众经录一卷
　　右西晋武帝代长安青门外大寺西域沙门竺法护翻译众经因出其录。
　　·众经录一卷
　　右西晋怀帝代永嘉中清信士聂道真禀受护公之笔匠也。后自翻经因出其录。
　　·赵录一卷
　　右似是二赵时诸录遥注未知姓氏。
　　·综理众经目录一卷
　　右苻秦代沙门释道安所撰。自前诸录但列经名。至于品类时代。盖阙而不纪。后人披览莫测根由。安乃总集名题表其时代诠品新旧。定其制作。众经有据。自此而明。在后群录资而增广。是知高怀独悟。足以垂范后昆。所撰之文。见僧祐录。
　　·二秦录一卷
　　右后秦姚兴弘始年长安沙门释僧睿所撰。睿即安之弟子。神用通朗思力标举。参译什门多有撰缉。
　　·众经录四卷魏世录　吴世录　晋世录　河西录
　　右东晋庐山东林寺远公弟子释道流创撰。未就而卒。同学竺道祖续而成之。
　　·经论都录一卷　
　　·别录一卷
　　右东晋成帝豫章山沙门支敏度撰。其人总校古今群经。故撰都录。敏度又撰别录一部。
　　·众经目录二卷
　　右箫齐武帝时沙门释王宗撰见梁三藏记。
　　·释弥充录一卷(南齐扬都人或云弘充未详孰是)
　　·释道慧宋齐录一卷(南齐)
　　·释道凭录一卷(北齐)
　　·释正度录一卷
　　·王车骑录一卷
　　·始兴录一卷(未详撰者亦云南录)
　　·庐山录一卷
　　·岑号录一卷
　　·菩提留支录一卷(元魏洛京永宁寺天竺沙门也)
　　·华林佛殿众经目录四卷(梁天监十四年勒沙门僧绍撰)
　　·隋沙门释灵裕译经录一卷(此房录中无隋字)
　　·众经都录八卷(似是总合诸家未详作者)
　　已前诸录二十五家。长房内典二录云。上件诸录。捡传记有之。未见其本。故列名而已。
　　·众经别录二卷(本详作者言似宋时总分十例具如后列)
　　大乘经录一卷(三百七十部七百七十九卷)
　　三乘通教录第二(五十一部九十七卷)
　　三乘中大乘录第三(一十七部二十八卷)
　　右上三录总四百三十八部。九百一十四卷。
　　小乘经录第四(四百三十六部六百一十卷)
　　第五篇目本阙(此阙本录不显部应散在诸录中故耳)
　　大小乘不判录第六(一百七十四部一百八十四卷)
</div>
    <div class="pagination">
<a href="贞元新定释教目录_page40.html">上一页</a><span>...</span><a href="贞元新定释教目录_page36.html">36</a><a href="贞元新定释教目录_page37.html">37</a><a href="贞元新定释教目录_page38.html">38</a><a href="贞元新定释教目录_page39.html">39</a><a href="贞元新定释教目录_page40.html">40</a><span class="current-page">41</span><a href="贞元新定释教目录_page42.html">42</a><a href="贞元新定释教目录_page43.html">43</a><a href="贞元新定释教目录_page44.html">44</a><a href="贞元新定释教目录_page45.html">45</a><a href="贞元新定释教目录_page46.html">46</a><span>...</span><a href="贞元新定释教目录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
