<!DOCTYPE html>
<html>
<head>
    <meta charset="UTF-8">
    <title>出三藏记集 - 第 44 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>出三藏记集 - 第 44 页/共 45 页</h1>
    <div class="content">　　康僧会传第四

　　康僧会。其先康居人。世居天竺。其父因商贾移于交址。会年十余岁。二亲并亡。以至性闻。既而出家。砺行甚峻。为人弘雅有识量笃志好学。明练三藏博览六典。天文图纬多所贯涉。辩于枢机颇属文翰。时孙权称制江左。而未有佛教。会欲运流大法。乃振锡东游。以赤乌十年至建业。营立茅茨设像行道。有司奏曰。有胡人入境自称沙门。容服非恒。事应验察。权曰。吾闻汉明梦神。号称为佛。彼之所事。岂其遗风耶。即召会诘问。有何灵验。会曰。如来迁迹忽逾千载。遗骨舍利神曜无方。昔阿育起塔乃八万四千。夫塔寺之兴。所以表遗化也。权以为夸诞。乃谓会曰。若能得舍利。当为造塔。如其虚妄。国有常刑会请期七日。乃谓其属曰。法之兴废在此一举。今不至诚。后将何及。乃共洁斋静室。以铜瓶加几。烧香礼请。七日期毕。寂然无应。求申二七亦复如之。权曰。此欺诳也。将欲加罪。会更请三七。权又特听。会曰。法云应被。而吾等无感。何假王宪。当誓死为期耳。三七日暮。犹无所见。莫不震惧。既入五更。忽闻瓶中枪然有声。会自往视。果获舍利。明旦呈权举朝集观。五色光爓照耀瓶上。权手自执瓶泻于铜盘。舍利所冲盘即破碎。权肃然惊起曰。希有之瑞也。会进而言曰。舍利威神。岂直光相而已。乃劫烧之火不能燔。金刚之杵不能坏矣。权命取铁槌砧使力士击之。砧捶并陷而舍利无异。权大嗟服。即为建塔以始有佛寺。故曰建初寺。因名其地为佛陀里。由是江左大法遂兴。至孙晧昏虐欲燔塔庙。群臣佥谏。以为佛之威力不同余神。康会感瑞大皇创寺。今若轻毁恐贻后悔。晧悟遣张昱诣寺诘会。昱雅有才辩。难问纵横。会应机骋辞。文理交出。自旦至夕。昱不能屈既退。会送于门。时寺侧有淫祀者。昱曰。玄化既孚。此辈何故近而不革。会曰。震霆破山聋者不闻。非音之细。苟在理通则万里悬应。如其阻塞则肝胆楚越。昱还叹。会才明非臣所测。愿天鉴察之。晧大集朝贤。以马车迎会。会就坐。晧问曰。佛教所明善恶报应。何者是耶。会对曰。夫明主以孝慈训世。则赤乌翔面老人星见。仁德育物则醴泉涌而嘉禾出。善既有瑞。恶亦如之。故为恶于隐。鬼得而诛之。为恶于显。人得而诛之。易称。积恶余殃。诗咏。求福不回。虽儒典之格言。即佛教之明训也。晧曰。若然则周孔已明之矣。何用佛教。会曰。周孔虽言略示显近。至于释教则备极幽远。故行恶则有地狱长苦。修善则有天宫永乐。举兹以明劝沮。不亦大哉。晧乃服。晧虽闻正法。而昏暴之性不胜其虐。后使宿卫兵入后宫治园。于地中得一立金像。高数尺。以呈晧。晧使著厕前。至四月八日。晧至厕污秽像云。灌佛讫。还与诸臣共笑为乐。未暮阴囊肿痛。叫呼不可堪忍。太史占言。犯大神所为。群臣祷祀诸庙。无所不至。而苦痛弥剧。求死不得。彩女先有奉法者。闻晧病。因问讯云。陛下就佛图中求福不。晧举头问。佛神大耶。彩女答。佛为大圣。天神所尊。晧心还悟。具语意故。彩女即迎像著殿上。香汤洗数十遍。烧香忏悔。晧于枕上叩头自陈罪逆。有顷所痛即间。遣使至寺问讯。诸道人能说经者令来见。僧会即随使入。晧问罪福之因。会具为敷析。辞甚精辩晧先有才解。欣然大悦。因求看沙门戒。会以戒文秘禁不可轻宣。乃取本业百三十五愿。分作二百五十事。行步坐起皆愿众生。晧见慈愿致深世书所不及。益增善意。即就会受五戒。旬日疾瘳。乃修治会所住寺。号为天子寺。宣敕宫内。宗室群臣。莫不必奉。会在吴朝亟说正法。以晧性凶粗。不及妙义。唯叙报应近验。以开讽其心焉。会于建初寺译出经法。阿难念弥经。镜面王察微王梵皇王经。道品及六度集。并妙得经体文义允正。又注安般守意法镜道树三经。并制经序。辞趣雅赡义旨微密。并见重后世。会以晋武帝太康元年卒。

　　朱士行传第五

　　朱士行。颖川人也。志业清粹气韵明烈。坚正方直劝沮不能移焉。少怀远悟脱落尘俗出家以后便以大法为己任。常谓入道资慧故专务经典。初天竺朔佛。以汉灵帝时。出道行经。译人口传。或不领辄抄撮而过。故意义首尾颇有格碍士行常于洛阳讲小品。往往不通。每叹此经大乘之要。而译理不尽。誓志捐身远迎大品。遂以魏甘露五年。发迹雍州西渡流沙。既至于阗。果写得正品梵书。胡本九十章。六十万余言。遣弟子不如檀。晋言法饶凡十人。送经胡本还洛阳。未发之间。于阗小乘学众。遂以白王云。汉地沙门欲以婆罗门书惑乱正典王为地主。若不禁之。将断大法聋盲汉地。王之咎也。王即不听赍经。士行愤慨乃求烧经为证。王欲试验。乃积薪殿庭。以火燔之。士行临阶而誓曰。若大法应流汉地者。经当不烧。若其无应命也。如何。言已投经。火即为灭。不损一字。皮牒如故。大众骇服称其神感。遂得送至陈留。仓恒水南寺。河南居士竺叔兰善解方言。译出为放光经二十卷。士行年八十而卒。依西方阇维法。薪尽火灭而尸骸犹全。众咸惊异。乃咒曰。若真得道法当毁坏。应声碎散。遂敛骨起塔焉。

　　支谦传第六

　　支谦。字恭明。一名越。大月支人也。祖父法度。以汉灵帝世。率国人数百归化。拜率善中郎将。越年七岁。骑竹马戏于邻家。为狗所啮。胫骨伤碎。邻人欲杀狗取肝傅疮。越曰。天生此物为人守吠。若不往君舍狗终不见啮。此则失在于我。不关于狗若杀之得差。尚不可为。况于我无益。而空招大罪。且畜生无知。岂可理责。由是村人数十家感其言。悉不复杀生。十岁学书。同时学者皆伏其聪敏。十三学胡书。备通六国语。初桓灵世。支谦译出法典。有支亮纪明资学于谶。谦又受业于亮博览经籍莫不究练。世间艺术多所综习。其为人细长黑瘦。眼多白而精黄。时人为之语曰。支郎眼中黄。形体虽细是智囊。其本奉大法精练经旨。献帝之末。汉室大乱。与乡人数十共奔于吴初发日唯有一被。有一客随之。大寒无被。越呼客共眠。夜将半。客夺其被而去。明旦同侣问被所在。越曰。昨夜为客所夺。同侣咸曰。何不相告。答曰。我若告发乡等必以劫罪罪之。岂宜以一被而杀一人乎。远近闻者莫不叹服。后吴主孙权闻其博学有才慧。即召见之因问经中深隐之义。应机释难无疑不析。权大悦。拜为博士。使辅导东宫。甚加宠秩。越以大教虽行而经多胡文莫有解者。既善华戎之语。乃收集众本。译为汉言。从黄武元年。至建兴中。所出维摩诘大般泥洹法句瑞应本起等二十七经曲得圣义辞旨文雅。又依无量寿中本起经制赞菩萨连句。梵呗三契。注了本生死经。皆行于世。后太子登位。遂隐于穹隘山。不交世务。从竺法兰道人。更练五戒。凡所游从皆沙门而已。后卒于山中。春秋六十。吴主孙亮。与众僧书曰。支恭明不救所疾。其业履冲素始终可高。为之恻怆不能已已。其为时所惜如此。

　　竺法护传第七

　　竺法护。其先月支人也。世居炖煌郡。年八岁出家。事外国沙门高座为师。诵经日万言。过目则能。天性纯懿操行精苦。笃志好学万里寻师。是以博览六经。涉猎百家之言。虽世务毁誉。未常介于视听也。是时晋武帝之世。寺庙图像虽崇京邑。而方等深经蕴在西域。护乃慨然发愤志弘大道。遂随师至西域。游历诸国。外国异言三十有六。书亦如之。护皆遍学贯综古训音义字体无不备晓。遂大赍胡本。还归中夏。自炖煌至长安。沿路传译。写以晋文所获。大小乘经。贤劫大哀法华普耀等。凡一百四十九部。孜孜所务。唯以弘通为业。终身译写劳不告惓。经法所以广流中华者。护之力也。护以晋武之末。隐居深山。山间有清涧。恒取澡漱。后有采薪者。秽慢其侧。水俄顷而熇。护乃徘徊叹曰。水若永竭真无以自给。正当移去耳。言终而泉流出满涧。其幽诚所感。皆此类也。后立寺于长安青门外。精勤行道。于是德化四布。声盖远近。僧徒千数咸来宗奉。时有沙弥竺法乘者。八岁聪慧。依护为师。关中有甲族。欲奉大法试护道德。伪往告急求钱二十万。护未有答。乘年十三。侍在师侧即语客曰。和上意已相许矣。客退。乘曰。观此人神色非实求钱。将以观和上道德何如耳。护曰。吾亦以为然。明日此客率其一宗百余口。诣护请受五戒。具谢求钱意。于是四方士庶闻风向集。宣隆佛化二十余年。后值惠帝西幸长安。关中萧条百姓流移。护与门徒避地东下。至昆池遘疾卒。春秋七十有八。后孙兴公制道贤论。以天竺七僧方竹林七贤。以护比山巨源。其论云。护公德居物宗。巨源位登论道。二公风德高远。足为流辈。其见美后代如此。初护于西域得超日明经胡本译出。颇多繁重。时有信士聂承远。乃更详正文偈。删为二卷。今之所传经是也。承远明练有才理笃志法务。护公出经多参正焉。惠怀之际。有沙门法炬者。不知何许人。译出楼炭经。炬与沙门法立共出法句喻及福田二经。法立又访得胡本。别译出百余首。未及缮写。会病卒。寻值永嘉扰乱。散灭不存。

　　竺叔兰传第八

　　竺叔兰。本天竺人也。祖父娄陀。笃志好学。清简有节操。时国王无道百姓思乱。有贼臣将兵得罪。惧诛以其国豪呼与共反。娄陀怒曰。君出于微贱而任居要职。不能以德报恩。而反为逆谋乎。我宁守忠而死。不反而生也。反者惧谋泄。即杀之而作乱。娄陀子达摩尸罗。齐言法首。先在他国。其妇兄二人并为沙门。闻父被害国内大乱。即与二沙门奔晋。居于河南。生叔兰。叔兰幼而聪辩。从二舅咨受经法。一闻而悟。善胡汉语及书。亦兼诸文史。然性颇轻躁。游猎无度。常单骑逐鹿。值虎堕马。折其右臂。久之乃差。后驰骋不已。母数呵谏。终不改为之蔬食。乃止性嗜酒。饮至五六升方畅常大醉卧于路傍。仍入河南郡门。唤呼吏录送河南狱。时河南尹乐广与宾客共酣。已醉谓兰曰。君侨客。何以学人饮酒。叔兰曰。杜康酿酒天下共饮。何以侨旧。广又曰。饮酒可尔。何以狂乱乎。答曰。民虽狂而不乱。犹府君虽醉而不狂。广大呼时坐客曰。外国人那得面白。叔兰曰。河南人面黑尚不疑仆面白复何怪耶。于是宾主叹其机辩。遂释之。顷之无疾暴亡。三日还苏。自说入一朱门。金银为堂见一人。自云。是其祖父。谓叔兰曰。吾修善累年。今受此报。汝罪人。何得来耶。时守门人以杖驱之。入竹林中见其猎伴。为鹰犬所啄啮。流血号叫求救于叔兰。叔兰走避数十步。值牛头人。欲叉之。叔兰曰。我累世佛弟子。常供二沙门。何罪见治。牛头人答。此唯受福。不关猎罪。俄而见其两舅来。语牛头曰。我等二人恒受其供。恶少善多可得相免。遂随道人归。既而还苏。于是改节修慈。专志经法。以晋元康元年。译出放光经及异维摩诘十余万言。既学兼胡汉。故译义精允。后遭母难三月便欲葬。有邻人告曰。今岁月不便。可待来年。叔兰曰。夫生者必有一死。死者不复再生。人神异涂。理之然也。若使亡母栖灵有地。则乌鸟之心毕矣。若待来年。恐逃走无地。何暇奉营乎。遂即葬毕。明年石勒果作乱。寇贼纵横。因避地奔荆州。后无疾。忽告知识曰。吾将死矣。数日便卒。识者以为知命。

　　尸梨蜜传第九

　　尸梨蜜。西域人也。时人呼之为高座。传云。国王之子。当承继世。而以国让弟。闇轨太伯。既而悟心天启。遂为沙门。蜜天资高朗风骨迈举。直尔对之。便自卓出于物。永嘉中始到此土。止建初寺。丞相王导一见而奇之。以为吾之徒也。由是名显。太尉庾元冰光禄周伯仁太常谢幼玙廷尉桓茂伦。皆一代名士。见之终日累叹。披衿致契。道诣蜜。蜜解带偃伏。悟言神解。时尚书令卞望之。亦与蜜致善。卞敛衿饰容端坐对之。诸公于是叹其精神洒厉皆得其所。桓廷尉曾欲为蜜作目。久之未得。有云。尸梨蜜可称卓朗。于是桓乃咨嗟绝叹。以为标题之极。大将军王处冲。时在南夏。闻王周诸公器重蜜。疑以为失鉴。既见。乃振欣奔至。一面便尽周顗为仆射。领选临入过视蜜。乃抚背而叹。若使太平世尽得选此贤辈。真令人无恨。俄而顗遇害。蜜往省其孤。对坐作胡呗三契。梵响凌云。诵咒数千言。声高韵畅。颜容不变。既而挥涕抆泪。神气自若。其哀乐废兴。皆此类也。王公曾谓蜜曰。外国正当有君一人而已耳。蜜笑而答曰。若使我如。诸君今日。岂得在此。当时以为当言。蜜性高简。不学晋语。诸公与之语言。蜜因传译。然而神领意得顿尽言前。莫不叹其自然天拔悟得非常。蜜善持咒术。所向皆验。初江东未有咒法。蜜传出孔雀王诸神咒。又授弟子觅历高声梵呗传。响于今。年八十余。咸康中卒。诸公闻之痛惜流涕。宣武桓公常云。少见高座称其精神渊著当年出伦。其为名士所叹如此。

　　僧伽跋澄传第十

　　僧伽跋澄。罽宾人也。毅然有渊懿之量。历寻名师修习精诣博览众典特善数经。闇诵阿毗昙毗婆沙。贯其妙旨。常浪志游方观风弘化。符坚之末。来入关中。先是大乘之典未广。禅数之学甚盛。既至长安。咸称法匠焉。坚秘书郎赵政字文业。博学有才章。即坚之琳瑀也。崇仰大法。常闻外国宗习阿毗昙毗婆沙。而跋澄讽诵。乃四事礼供。请译梵文。遂共名德法师道安集僧宣译。跋澄口诵经本。外国沙门昙摩难提笔受。为胡文佛图罗刹宣译秦。沙门智敏笔受。为汉文。以伪建元十九年译出。自孟夏至仲秋方讫。初跋澄又赍婆须蜜胡本自随。明年赵政复请出之。跋澄乃与昙摩难提及僧伽提婆三人。共执胡本。秦沙门佛念宣译。慧嵩笔受。安公法和对共挍定。故二经流布传学迄今。跋澄戒德整峻虚静离俗。关中僧众则而象之。后不知所终。佛图罗刹者。不知何国人。德业纯白。该览经典。久游中土善闲汉言。其宣译梵文见重符世焉。

　　昙摩难提传第十一

　　昙摩难提。兜佉勒人也。龆岁出家聪慧夙成。研讽经典以专精致业。遍观三藏。闇诵增一中阿鋡经。博识洽闻靡所不练。是以国内远近咸共推服。少而观方遍涉诸国常谓弘法之体宜宣布未闻。故远冒流沙。怀宝东游。以符坚建元二十年。至于长安。先是中土群经未有四鋡。坚侍臣武威太守赵政。志深法藏。乃与安公共请出经。是时慕容冲已叛起兵击坚。关中骚动。政于长安城内集义学僧写出两经。佛念传译。慧嵩笔受。自夏迄春。绵历二年方讫。具二阿鋡凡一百卷。自经流东夏迄于符世。卷数之繁唯此为广。难提学业既优。道声甚盛。坚屡礼请厚致供施。在秦积载。后不知所终。竺佛念。凉州人也。志行弘美辞才辩赡。博见多闻备识风俗。家世河西通习方语。故能交译戎华宣法关渭。符姚二代常参传经。二鋡之具。盖其功也。

　　僧伽提婆传第十二

　　僧伽提婆。罽宾人也。姓瞿昙氏。入道修学远求明师。兼通三藏。多所诵持。尤善阿毗昙心洞其纤旨。常诵三法度昼夜嗟味。以为道之府也。为人俊朗有深鉴。仪止温恭。务在诲人恂恂不怠。符氏建元中。入关宣流法化。初安公之出婆须蜜经也。提婆与僧伽跋澄。共执梵文。后令昙摩难提出二阿鋡。时有慕容之难。戎世建法仓卒未练。安公先所出阿毗昙广说三法度等诸经。凡百余万言。译人造次未善详审。义旨句味往往愆谬。俄而安公弃世。不及改正。后山东清平提婆乃与冀州沙门法和。俱适洛阳。四五年间研讲前经。居华岁积。转明汉语。方知先所出经多有乖失。法和叹恨未定。重请译改。乃更出阿毗昙及广说先出众经。渐改定焉。顷之姚兴王秦法事甚盛。于是法和入关。而提婆度江。先是庐山慧远法师。翘勤妙典广集经藏。虚心侧席延望远宾。闻其至止。即请入庐岳。以太元十六年。请译阿毗昙心及三法度等经。提婆乃于波若台。手执胡本口宣晋言。去华存实务尽义本。今之所传。盖其文也。至隆安元年。游于京师。晋朝王公及风流名士。莫不造席致敬。时卫军东亭侯王珣。雅有信慧住持正法。建立精舍广招学众。提婆至止珣即迎请。仍于其舍讲阿毗昙。名僧毕集。提婆宗致既精。辞旨明析振发义奥。众咸悦悟。时王珣僧等亦在听坐。后于别屋自讲。珣问法网道人。阿字所得云何。答曰。大略全是小未精核耳。其敷演之明易启人心如此。其年冬。珣集京都义学沙门四十余人。更请提婆于其寺译出中阿鋡。罽宾沙门僧伽罗叉执胡本。提婆翻为晋言。至来夏方讫。其在关洛江左所出众经。垂百余万言。历游华戎备悉风俗。从容机警善于谈笑。其道化声誉莫不闻焉。未详其卒岁月。提婆或作提和。盖音讹故不同云。

　　出三藏记集传上卷第十三


　　出三藏记集传中卷第十四

　　　　梁建初寺沙门释僧祐撰　　·鸠摩罗什传第一
　　·佛陀耶舍传第二
　　·昙无谶传第三
　　·佛驮跋陀传第四
　　·求那跋摩传第五
　　·僧伽跋摩传第六
　　·昙摩蜜多传第七
　　·求那跋陀罗传第八
　　·沮渠安阳侯传第九
　　·求那毗地传第十


　　鸠摩罗什传第一

　　鸠摩罗什。齐言童寿。天竺人也。家世国相。什祖父达多。倜傥不群。名重于国。父鸠摩炎。聪明有懿节。将嗣相位。乃辞避出家。东度葱岭。龟兹王闻其弃荣。甚敬慕之。自出郊迎请为国师。王有妹。年始二十。才悟明敏。过目必能。一闻则诵。且体有赤黡法生智子。诸国娉之并不行。及见炎心欲当之。王闻大喜。逼炎为妻。遂生什。什之在胎。其母慧解倍常。往雀梨大寺听经。忽自通天竺语。众咸叹异。有罗汉达摩瞿沙。曰此必怀智子。为说舍利弗在胎之证。既而生什。岐嶷若神。什生之后还忘前语。顷之其母出家修道。学得初果。什年七岁。亦俱出家。从师受经口诵日得千偈。偈有三十二字。凡三万二千言。诵毗昙既过。师授其义。即自通解。无幽不畅。时龟兹国人。以其母王女利养甚多。乃携什避之。什年九岁。进到罽宾。遇名德法师槃头达多。即罽宾王之从弟也。渊粹有大量。三藏九部莫不缕贯。亦日诵千偈。名播诸国。什既至。仍师事之。遂诵杂藏中阿鋡长阿鋡凡四百万言。达多每与什论议。与推服之。声彻于王。王即请入。集外道论师共相攻难。言气始交。外道轻其幼稚。言颇不顺。什乘其隙而挫之。外道折服愧惋无言。王益敬异。日给鹅腊一双粳面各三升苏六升。此外国之上供也。所住寺僧乃差大僧五人沙弥十人营视洒扫。有若弟子。其见尊崇如此。至年十二。其母携还龟兹。至月氏北山。有一罗汉。见而异之。谓其母言。常当守护此沙弥。若至三十五不破戒者。当大兴佛法度无数人。与沤波掬多无异。若戒不全无能为也。正可才明俊艺法师而已什进到沙勒国。顶戴佛钵心自念言。钵形甚大。何其轻耶。即重不可胜。失声下之。母问其故。答曰。我心有分别。故钵有轻重耳。什于沙勒国诵阿毗昙六足诸门增一阿鋡。及还龟兹名盖诸国。时龟兹僧众一万余人。疑非凡夫。咸推而敬之。莫敢居上。由是不预烧香之次。遂博览四韦陀五明诸论。外道经书阴阳星算莫不究晓。妙达吉凶言若符契。性率达不砺。小检修行者颇非之。什自得于心。未常懈意。后从佛陀耶舍学十诵律。又从须利耶苏摩咨禀大乘。乃叹曰。吾昔学小乘。譬人不识金以鍮石为妙矣。于是广求义要。诵中百二论。于龟兹帛纯王新寺得放光经。始披读。魔来蔽文。唯见空牒。什知魔所为。誓心逾固。魔去字显。仍习诵之。后于雀梨大寺读大乘经。忽闻空中语曰。汝是智人。何以读此。什曰。汝是小魔。宜时速去。我心如地。不可转也。停住二年。广诵大乘经论洞其秘奥。后往罽宾。为其师槃头达多具说一乘妙义。师感悟心服。即礼什为师。言我是和上小乘师。和上是我大乘师矣。西域诸国服什神俊。咸共崇仰。每至讲说。诸王长跪高座之侧。令什践其膝以登焉。什道震西域声被东国。符氏建元十三年岁次丁丑正月。太史奏有星见外国分野。当有大德智人入辅中国。坚素闻什名。乃悟曰。朕闻西域有鸠摩罗什。将非此耶。十九年即遣骁骑将军吕光将兵伐龟兹及焉耆诸国。临发谓光曰。闻彼有鸠摩罗什。深解法相善闲阴阳。为彼学之宗。朕甚思之。若克龟兹即驰驿送什。光军未至。什谓其王帛纯曰。国运衰矣。当有勍敌。日下人从东方来。宜恭承之。勿抗其锋。纯不从而战。光遂破龟兹杀纯获什。光性疏慢。未测什智量。见其年尚少。乃凡人戏之。强妻以龟兹王女。什拒而不受。辞甚苦到。光曰。道士之操不逾先父。何所苦辞。乃饮以淳酒同闭密室。什被逼既至。遂亏其节。或令骄牛及乘恶马欲使堕落。什常怀忍辱。曾无异色光。惭愧而止。光还中路。置军于山下。将士已休。什曰。不可。在此必见狼狈。宜徙军陇上。光不纳。至夜果雨洪潦暴起。水深数丈。死者数千。光始敬异之。什谓光曰。此凶亡之地。不宜淹留。推数揆运应速言归。中路必有福地可居。光从之。至凉州闻符氏已灭。遂割据凉土制命一隅焉。正月姑臧大风。什曰。不祥之风。当有奸叛。然不劳自定也。俄而梁谦彭晃相继而反。寻皆殄灭。光龙飞二年。张掖卢水胡沮渠界成及从弟蒙逊反。推建康太守段业为主。光遣子太原公纂率众五万讨之。时论谓。业等乌合。纂有威声势必全克。光以问什。什曰。观察此行未见其利。既而纂败绩。仅以身免。光中书监张资。文翰温雅识量沉粹。寝疾困笃。光博营救疗。有外国道人罗叉云。能差资病。光喜给赐甚丰。什知叉诳诈。告资曰。叉不能为益。徒烦费耳。冥运虽隐。可以事试也。乃以五色丝作绳结之。烧为灰末投水中。灰若出水还成绳者。病不可愈。须臾灰散浮出复绳本形。既而叉治无效。少日资亡。顷之吕光亡。子纂袭伪位。咸宁二年有猪生子。一身三头。龙出东厢井中。到殿前蟠卧。比旦失之。纂以为美瑞。号大殿为龙翔殿。俄而有黑龙升于当阳九宫门。纂改九宫门为龙兴门。什奏曰。比日潜龙出游。豕妖表异。龙者阴类。出入有时。而今屡见则为灾眚。必有下人谋上之变。宜克己修德以答天戒。纂不纳。与什博戏。杀棋曰。斫胡奴头。什辄答曰。不能斫胡奴。胡奴将斫人头。此言有旨。纂终不悟。后纂从弟超。小名胡奴。果杀纂斩首。其豫睹征兆皆此类也。停凉积年。吕光父子既不弘道。故韫其经法无所宣化。符坚已亡竟不相见。姚苌闻其高名。虚心要请。到晋隆安二年。吕隆始听什东既至姑臧。会苌崩。子兴立。遣使迎什。弘始三年。有树连理生于庙庭逍遥园。葱变为薤。到其年十二月二十日。什至长安。待以国师之礼。甚见优宠。自大法东被始于汉明。历涉魏晋经论渐多。而支竺所出多滞文格义。兴少崇三宝锐志讲集。什既至止。仍请入西明合逍遥园译出众经。什率多闇诵无不究达。转能晋言音译流利。既览旧经义多乖谬。皆由先译失旨。不与胡本相应。于是兴使沙门僧肇僧略僧邈等八百余人咨受什旨更令出大品。什持胡本兴执旧经。以相仇挍。其新文异旧者。义皆圆通。众心惬服。莫不欣赞焉。兴宗室常山公显。安成侯嵩。并笃信缘业。屡请什于长安大寺讲说新经。续出小品金刚般若十住法华维摩思益首楞严华手持世佛藏菩萨藏遗教菩提无行自在王因缘观一分无量寿新贤劫诸法无行禅经禅法要禅要解弥勒成佛弥勒下生称扬诸佛功德十诵律戒本大智成实十住中百十二门诸论。三十二部三百余卷。并显畅神源发挥幽致。于时四方义学沙门不远万里。名德秀拔者。才畅二公乃至道恒僧摽慧睿僧敦僧弼僧肇等。三千余僧。禀访精研务穷幽旨。庐山慧远。道业冲粹。乃遣使修问。龙光道生慧解洞微。亦入关咨禀。传法之宗莫与竞爽。盛业久大至今式仰焉。初沙门慧睿。才识高朗。常随什传写。什每为睿论西方辞体商略同异云。天竺国俗甚重文藻。其宫商体韵以入弦为善。凡觐国王必有赞德见佛之仪。以歌叹为尊。经中偈颂皆其式也。但改梵为秦。失其藻蔚。虽得大意殊隔文体有似。嚼饭与人。非徒失味。乃令欧秽也。什常非颂赠沙门法和云。心山育德薰。流芳万由旬。哀鸾鸣孤桐。清响彻九天。凡为十偈。辞喻皆尔。什雅仗大乘志存敷广。常叹曰。吾若著笔作大乘阿毗昙。非迦旃比也。今在秦地深识者寡。折翮于此。将何所论。乃凄然而止。唯为姚兴著实相论二卷。出言成章无所删改。辞喻婉约莫非渊奥。什为人神情映彻傲岸出群。应机领会鲜有其疋。且笃性仁厚泛爱为心。虚己善诱终日无惓。姚主尝谓什曰。大师聪明超悟天下莫二。若一旦后世何可使法种无嗣。遂以妓女十人逼令受之。自尔以来不住僧房。别立廨舍供给丰盈。每至讲说常先自说。譬如臭泥中生莲华。但采莲华勿取臭泥也。初什在龟兹。从卑摩罗叉律师受律。卑摩后入关中。什闻至欣然师敬尽礼。卑摩未知被逼之事。因问什曰。汝于汉地大有重缘。受法弟子可有几人。什答。汉境经律未备。新经及律多是什所传。出三千徒众。皆从什受法。但什累业障深。故不受师教耳。又杯度比丘在彭城。闻什在长安。乃叹曰。吾与此子戏别三百余年。杳然未期迟有遇于来生耳。什临终力疾与众僧告别曰。因法相遇。殊未尽伊心。方复异世恻怆何言。自以闇昧谬充传译。若所传无谬。使焚身之后舌不燋烂。以晋义熙中卒于长安。即于逍遥园依外国法以火焚尸。薪灭形化唯舌不变。后有外国沙门来曰。罗什所谙十不出一。初什一名鸠摩罗耆婆。外国制名多以父母为本。什父鸠摩炎。母字耆婆。故兼取为名云。

　　佛陀耶舍传第二

　　佛陀耶舍。齐言觉明。罽宾人也。婆罗门种。世事外道。有一沙门。从其家乞。其父怒令人欧之。遂手脚挛躄不能行止。乃问于巫师。对曰。坐犯贤人。鬼神使然也。即请此沙门竭诚悔过。数日便瘳。因令耶舍出家为其弟子。时年十三。常随师远行。于旷野逢虎。师欲走避。耶舍曰。此虎已饱必不侵人。俄而虎去。前行果见余肉。师密异之。至年十五。诵经日得五六万言。所住寺常于外分卫废于诵习。有一罗汉。重其聪敏恒乞食供之。十九诵大小乘经二百余万言。然性简慠。颇以知见自处。谓少堪己师。故不为诸僧所重。但美仪止善谈笑。见者忘其深恨。年及受戒莫为临坛。所以向立之岁犹为沙弥。乃从其舅学五明诸论。世间法术多所通习。二十七方受具戒。以读诵为务。手不释牒。每端坐思义不觉虚中而过。其专精如此。后至沙勒国。时太子达摩弗多。齐言法子。见其容貌端雅问所从来。耶舍酬对清辩。太子悦之。仍请宫内供养。待遇隆厚。罗什后至从其受学阿毗昙十诵律。甚相尊敬。什随母东归。耶舍留止。顷之王薨。太子即位。王孙为太子。时符坚遣吕光攻龟兹。龟兹王急求救于沙勒王。自率兵救之。使耶舍留辅太子。委以后任。救军未至而龟兹已败。王归具说罗什为光所执。乃叹曰。我与罗什相遇虽久未尽怀抱。其忽羁虏。相见何期。停十余年。王薨。因至龟兹。法化甚盛。时什在姑臧。遣信要之。裹粮欲去。国人请留。复停岁余。语弟子云吾欲寻罗什。可密装夜发。勿使人知。弟子曰。恐明旦追至不免复还耳。耶舍乃取清水一钵。以药投中。咒数十言。与弟子洗足。即便夜发。比至旦行数百里。问弟子曰。何所觉耶。答曰。唯闻疾风之响。眼中泪出耳。耶舍又与咒水洗足住息。明旦国人追之。已差数百里不及。行达姑臧。而什已入长安。闻姚兴逼以妾媵劝为非法。乃叹曰。罗什如好绵。何可使入棘中乎。什闻其至姑臧。劝兴迎之。兴不纳。顷之命什译出经藏。什曰。夫弘宣法教宜令文义圆通。贫道虽通其文未善其理。唯佛陀耶舍深达经致。今在姑臧。愿下诏征之。一言三详。然后著笔。使微言不坠。取信千载也。兴从之。即遣使招迎厚加赠遗。悉不受。乃笑曰。明旨既降。便应载驰。檀越待士既厚。脱如罗什见处。则未敢闻命。使还。兴叹其机慎重信敦喻。方至长安。兴自出候问。别立新省。于逍遥园四事供养。并不受。至时分卫一食而已。于时罗什出十住经。一月余日。疑难犹豫尚未操笔。耶舍既至。共相征决。辞理方定。道俗三千余人皆叹其赏要。为人髭赤。善解毗婆沙。故时人号曰赤髭毗婆沙。既为罗什之师。亦称大毗婆沙。四辈供养。衣钵供具满三间屋。不以关心。兴为货之。于城南造僧伽蓝。耶舍先诵昙无德律。伪司隶挍尉姚爽。请令出之。姚兴疑其遗谬。乃试耶舍令诵民籍药方各四十余纸。三日乃执文覆之。不误一字。众服其强记。即以弘始十二年。译出为四十卷。并出长阿含经。减百万言。凉州沙门竺佛念译为秦言。道含执笔。至十五年解坐。兴嚫耶舍布绢万疋。不受。佛念道含布绢各千疋。名德沙门五百人皆重嚫施。耶舍后还外国。至罽宾。寻得虚空藏经一卷。寄贾客传与凉州诸僧。后不知所终。

　　昙无谶传第三

　　昙无谶。中天竺人也。谶六岁遭父忧。随母佣织。毾[毯-炎+登]为业。见沙门达摩耶舍。齐言法明。道俗所宗。丰于利养。其母羡之。故以谶为其弟子。十岁与同学数人读咒。聪敏出群。诵经日得万余言。初学小乘兼览五明诸论。讲说精辩莫能酬抗。后遇白头禅师共谶论议。习业既异。交争十旬。谶虽攻难锋起。而禅师终不肯屈。谶服其精理。乃谓禅师曰。颇有经典可得见不。禅师即授以树皮涅槃经本。谶寻读惊悟。方自惭恨。以为坎井之识。久迷大方。于是集众悔过。遂专业大乘。年二十诵大小乘经二百余万言。谶从兄善能调象骑。杀王所乘白耳大象。王怒诛之。今日。敢有视者夷三族。亲属莫敢往。谶哭而葬之。王怒欲诛谶。谶曰。王以法故杀之。我以亲而葬之。并不违大义。何为见怒。傍人为之寒心。其神色自若。王奇其志气。遂留供养。谶明解咒术。所向皆验。西域号为大咒师。后随王入山。王渴乏须水不能得。谶乃密咒石出水。因赞曰。大王惠泽所感。遂使枯石生泉。邻国闻者皆叹王德。于时雨泽甚调百姓称咏。王悦其道术深加优宠。顷之王意稍歇。待之渐薄。谶怒曰。我当以罂水诣池咒龙入罂令天下大旱。王必请咒。然后放龙降雨则见待何如。遂持罂造龙。有密告之者。王怒捕谶。谶悔惧诛。乃赍大涅槃经本前分十二卷并菩萨戒经菩萨戒本奔龟兹。龟兹国多小乘学不信涅槃。遂至姑臧止于传舍。虑失经本枕之而寝。有人牵之在地。谶惊觉谓是盗者。如此三夕。闻空中语曰。此如来解脱之藏。何以枕之。谶乃惭悟别置高处。夜有盗之者。举不能胜。乃数过举之。遂不能动。明旦谶持经去。不以为重。盗者见之谓是圣人。悉来拜谢。河西王沮渠蒙逊。闻谶名呼与相见。接待甚厚。蒙逊素奉大法志在弘通。请令出其经本。谶以未参土言。又无传译。恐言舛于理不许。于是学语三年。翻为汉言。方共译写。是时沙门慧嵩道朗。独步河西。值其宣出法藏。深相推重。转易梵文。嵩公笔受。道俗数百人疑难纵横。谶临机释滞。未常留碍。嵩朗等更请广出余经。次译大集大云大虚空藏海龙王金光明悲华优婆塞戒菩萨地持。并前所出菩萨戒经菩萨戒本。垂二十部。谶以涅槃经本品数未足。还国寻求。值其母亡。遂留岁余。后于于阗更得经本。复还姑臧译之。续为三十六卷焉。谶常告蒙逊云。有鬼入聚落。必多灾疾。逊不信欲躬见为验。谶即以术加逊。逊见而骇怖谶曰。宜洁诚斋戒。神咒驱之。乃读咒三日。谓逊曰。鬼北去矣。既而北境之外疾死万数。逊益敬惮。礼遇弥崇。会魏虏主托跋焘。闻其道术遣。使迎请。且告逊曰。若不遣谶便即加兵。逊自揆国弱难以拒命。兼虑谶多术。或为魏谋已。进退惶惑。乃密令除之。初谶译出涅槃。卷数已定。而外国沙门昙无发云。此经品未尽。谶常慨然。誓必重寻。蒙逊因其行志乃伪资发遣。厚赠宝货。未发数日。乃流涕告众曰谶业对将至。众圣不能救矣。以本有心誓义不容停。行四十里。逊密遣刺客害之。时年四十九。众咸恸惜焉。后道场寺慧观志欲重求后品。以高昌沙门道普常游外国善能胡书解六国语。宋元嘉中。启文帝资遣道普将书吏十人西行寻经。至长广郡舶破伤足。因疾遂卒。普临终叹曰。涅槃后分与宋地无缘矣。

　　佛大跋陀传第四

　　佛大跋陀。齐言佛贤。北天竺人也。五岁而孤。十七出家。与同学数人诵经。众皆一月。佛贤一日诵毕。其师叹曰。佛贤一日歒三十夫也。及受具戒修业精勤。博学群经多所通达。少以禅律驰名。常与同学僧伽达多共游罽宾。同处积载。达多虽服其才明。而未测其人也。后于禅室见佛贤神变。乃敬心祈问。方知得不还果。常欲游方弘化备观风俗。会沙门智严至西域。遂请俱东。于是杖锡跋涉经历三年。路由雪山备极艰阻。既而中路附舶循海而行。经一岛下以手指山曰。可止于此。舶主曰。客行惜日。调风难遇不可停也。行二百余里。风忽转吹。舶还向岛下。众人方悟其神。咸师事之。听其进止。后遇便风。同侣皆发。佛贤曰。不可动舶。主乃止。既而先发之舫一时覆败。后于闇夜之中忽令众舶俱发。无肯从者。佛贤自起收缆。唯一舶独发。俄尔贼至。留者悉被抄害。顷之至青州东莱郡。闻鸠摩罗什在长安。即往从之。什大欣悦。共论法相振发玄绪。多有妙旨。因谓什曰。君所释不出人意而致高名何耶。什曰。吾年老故尔。何必能称美谈。什每有疑义必共咨决。时伪秦主姚兴。专志经法。供养三千余僧。并往来宫阙盛修人事。唯佛贤守静不与众同。后语弟子云。我昨见本乡有五舶俱发。既而弟子传告。外人关中旧僧道恒等以为显异惑众。乃与三千僧摈遣。佛贤驱逼令去。门徒数百并惊惧奔散乃与弟子慧观等四十余人俱发。神志从容初无异色。识真者咸共叹惜。白黑送者数千人。兴寻怅恨遣使追之。佛贤谢而不还。先是庐山释慧远。久服其风。乃遣使入关致书祈请。后闻其被斥。乃书与姚主解其摈事。欲迎出禅法。顷之佛贤至庐山。远公相见欣然。倾盖若旧。自夏迄冬。译出禅数诸经。佛贤志在游化。居无求安。以义熙八年。遂适荆州。遇外国舶主。既而讯访。果是天竺五舶先所见者也。倾境士庶竞来礼事。其有奉施悉皆不受。持钵分卫不问豪贱。时陈郡袁豹。为宋武帝太尉长史。在荆州。佛贤将弟子慧观诣豹乞食。豹素不敬信。待之甚薄。未饱辞退。豹曰。似未足。且复小留。佛贤曰。檀越施心有限。故今所设已罄。豹即呼左右益饭。饭果尽豹大惭。既而问慧观曰。此沙门何如人。观答曰。德量高邈。非凡人所测。豹深叹异。以启太尉。太尉请与相见。甚崇敬之。资供备至。俄而太尉还都。请与俱归安止道场寺。佛贤仪轨率素不同华俗。而志韵清远雅有渊致。京都法师僧弼。与名德沙门宝林书曰。斗场禅师甚有大心。便是天竺王。何风流人也。其见称如此。先是支法领于于阗国所。得华严经胡本三万六千偈。未有宣译。到义熙十四年。吴郡内史孟顗。右卫将军褚叔度。即请佛贤为译。匠乃手执梵文。共沙门慧严慧义等百有余人。铨定文旨会通华戎。妙得经体。故道场寺犹有华严堂焉。其先后所出。六卷泥洹新无量寿大方等如来藏菩萨十住本业出生无量门持净六波罗蜜新微密持禅经观佛三昧经。凡十一部。以元嘉六年卒。春秋七十有一。

　　求那跋摩传第五

　　求那跋摩。齐言功德铠。罽宾王之支胤也。跋摩年十五舍家为沙弥。师僧见其俊悟咸敬异之。其性仁慈谦恭率而至。既受具戒。诵经百余万言。深明律品既总学三藏。故因以为号焉。年至三十。罽宾王薨。绝无绍嗣。人以其王种议欲立之。跋摩虑被逼劝。乃远到师子国。观风弘教。识真之众咸称其已得初果。后至南海阇婆国。启悟邪惑化流海表。阇婆王为立精舍师礼事之。山多猛兽。屡害居民。跋摩乃请移居。山中虎豹驯服。暴害遂绝。宋文帝远闻其风。敕交州使称旨迎致。京邑名僧慧严慧观等附信修虔。并与王书屈请弘法阇婆。崇为国师。久之不遣。跋摩志游江东。终不肯留。以元嘉八年正月至都。即住祇洹寺。文帝引见劳问。屡设供施。顷之于祇洹寺译出众经。菩萨地昙无德羯磨优婆塞五戒略论三归及优婆塞二十二戒。初元嘉三年。徐州刺史王仲德。于彭城请外国沙门伊叶波罗。译出杂心。至择品未竟。而缘碍遂辍。至是乃更请跋摩。于寺重更挍定正其文旨。弘道宣法远近归之。贵贱礼觐车两相继。其年九月二十八日中食毕。未唱随意先起还阁。其弟子后至。奄然已终。春秋六十有五。初未终之前。豫造遗文颂偈三十六行。自说因缘云。已证二果。密封席下。莫有知者。终后方见焉。即扶坐绳床。颜貌不异似若入定。道俗赴者千余人。并闻香气芬烈殊常。咸见一物状若龙蛇。长可一疋。起于尸侧直上冲天。莫能名者。即于南林戒坛前。依外国阇毗葬法。会葬万余人。妓乐幡花四面云集。香薪为[卄/積]白黑至者比肩灌以香油。既而燔之。五色焰出。是时天景澄朗道俗哀叹。仍于其处起白塔焉。

　　僧伽跋摩传第六

　　僧伽跋摩。齐言僧铠。天竺人也。少而弃俗。清峻有戒德。明解律藏尤精杂心。以宋元嘉十年。步自流沙至于京都。风宇宏肃。道俗敬异。咸宗而事之。号曰三藏法师。初景平元年。平陆令许桑舍宅建刹。因名平陆寺。后道场慧观以跋摩道行纯备。请住此寺。崇其供养以表厥德。跋摩共观加塔三层。行道讽诵。日夜不辍。僧众归集道化流布。初三藏法师深明戒品。将为影福寺尼慧果等重受具戒。是时二众未备。而三藏迁化。俄而师子国比丘尼铁萨罗等至都。众乃共请跋摩为师。继轨三藏。祇洹慧义执意不同。诤论翻覆。跋摩标宗显法理证明允。慧义遂回其刚褊。靡然推服。乃率其弟子服膺禀戒。僧尼受者数百许人。宋彭城王义康。崇其戒范广设斋供。四众殷盛倾于京邑。顷之名德大僧慧观等。以跋摩妙解杂心讽诵通达。即以其年九月。乃于长干寺招集学士宝云译语。观公笔受。研挍精悉周年方讫。续出摩得勒伽分别业报略劝发诸王要偈及请圣僧浴文。凡四部。跋摩游化为志。不滞一方。既传经事毕。将还本国。众咸祈止。莫之能留。以元嘉中。随西域贾人舶还外国。莫详其终。

　　昙摩蜜多传第七

　　昙摩蜜多。齐言法秀。罽宾人也。年六七岁神明澄正。每见法事辄自然欣跃。其亲爱而异之。遂令出家。罽宾多出圣达。屡值明师博贯群经。特深禅法。所得之要。极其微奥。为人沉邃有慧解。仪轨详整生而连眉。故世称连眉禅师焉。少好游方誓志宣化。周历诸国。遂适龟兹。未至一日。王梦神告曰。有大福德人。明当入国。汝应供养。明旦即敕外司。若有异人入境。必驰奏闻。俄而禅师果至。王自出郊迎。延请入宫。遂从禀戒。尽四事之供。禅师安而能迁。不滞利养。居数年。密有去志。神又降梦曰。福德人舍王去矣。王惕然惊觉。既而君臣固留。莫之能止。遂度流沙进到炖煌。于旷野之地建立精舍。植捺千株。房阁池林。极为严净。顷之复适凉州。仍于公府旧寺更营堂房。学徒济济禅业甚盛。常以江左王畿志欲传法。以宋元嘉元年。展转至蜀。俄而出峡停止荆州。于长沙寺造立禅馆。居顷之沿流东下。至于京师。即住祇洹寺。其道声素著。倾都礼讯。自宋文袁皇后及皇子公主。莫不设斋请戒。参候之使旬日相属。即于祇洹寺译出诸经禅法要普贤观虚空藏观。凡三部经。常以禅道教授。或千里资受。四辈远近。皆号大禅师焉。会稽太守孟顗。深信真谛。以三宝为己任。素好禅味敬心殷重。及临浙河请与同游。乃于鄮县之山建立塔寺。东境旧俗多趣巫祝。及妙化所移比屋归正。自西徂东无思不服。后还都憩定林下寺。禅师天性凝静雅爱山水。以为钟山镇岳特美嵩华常叹下寺基构未穷形胜。于是乘高相地揆卜山势。斩石刊木营建上寺。殿房禅室肃然深远。实依俙鹫岩仿佛祇树矣。于是息心之众。万里来集。讽诵肃邕望风成化。前师达上。即神足弟子。弘其教轨声震道俗。故能净化久而莫渝。胜业崇而弗替。盖禅师之遗烈也。爰自西域至于南土。凡所游履靡不兴造。檀会梵集僧不绝书。转法敷教寺无虚月。初禅师之发罽宾也。有迦毗罗神王卫送禅师。遂至龟兹。于中路欲反。乃现形告辞禅师曰。汝神力通变自在游处。将不相随共往南方。语毕即收影不见。遂远从至都。故仍于上寺图像著壁。迄至于今犹有声影之验。洁诚祈福莫不享愿。以元嘉十九年七月六日卒于上寺。春秋八十有七。道俗四部行哭相趋。仍葬于钟山宋熙寺前。

　　求那跋陀罗传第八

　　求那跋陀罗。齐言功德贤。中天竺人也。以大乘学故世号摩诃衍。本婆罗门种。幼学五明诸论。天文书算医方咒术靡不博贯。后遇见阿毗昙杂心。寻读惊悟。乃深崇佛法焉。其家世外道禁绝沙门。乃舍家潜遁远求师匠。即落发改服专志学业。及受具戒博通三藏。为人慈和恭顺事师尽勤。顷之辞小乘师进学大乘。大乘师试令探取经匣。即得大品华严。师喜而叹曰。汝于大乘有重缘矣。于是读诵讲义莫能酬抗。进受菩萨戒法。乃奉书父母劝归正法曰。若专守外道则虽还无益。若归依三宝则长得相见。其父感其至言。遂弃邪从正。跋陀前到师子诸国。皆传送资供。既有缘东方。乃随舶泛海。中涂风止淡水复竭。举舶忧惶。跋陀曰。可同心并力念十方佛称观世音。何往不感。乃密诵咒经恳到礼忏。俄而信风暴至密云降雨。一舶蒙济。其诚感如此。元嘉十二年至广州。时刺史车朗。表闻宋文帝。遣使迎接。既至京都。敕名僧慧严慧观。于新亭郊劳见其神情朗彻莫不虔敬。虽因译交言而欣若倾盖。初住祇洹寺。俄而文帝延请深加崇敬。琅玡颜延之。通才硕学束带造门。于是京师远近冠盖相望。宋彭城王义康。谯王义宣。并师事焉。顷之众僧共请出经。于祇洹寺集义学诸僧。译出杂阿含经。东安寺出法鼓经。后于丹阳郡译出胜鬘楞伽经。徒众七百余人。宝云传译。慧观执笔。往复咨析妙得本旨。后谯王镇荆州。请与俱行安止新寺。更创殿房。即于新寺出无忧王过去现在因果及一卷无量寿一卷泥洹央掘魔相续解脱波罗蜜了义第一义五相略八吉祥等诸经。凡一百余卷。谯王欲。请讲华严等经而陀罗自忖未善汉语。愧叹积旬。即旦夕礼忏请乞冥应。遂梦有人。白服持剑擎一人首。来至其前曰。何故忧那。跋陀具以事对。答曰。无所多忧。即以剑易首更安新头。语令回转曰。得无痛耶。答曰。不痛。豁然便觉。心神喜悦。旦起言义皆备领汉语。于是就讲。弟子法勇传译。僧念为都讲。虽因译人而玄解往复。元嘉将末。谯王屡有怪梦。跋陀答以京都将有祸乱。未及一年而二凶构逆。及孝建之初。谯王阴谋逆节。跋陀颜容忧惨而未及发言。谯王问其故。跋陀谏争恳切。乃流涕而出曰。必无所冀。贫道不容扈从。谯王以其物情所信。乃逼与俱下。梁山之败火槛转迫去岸悬远判无济理。唯一心称观世音。手捉筇竹杖投身江中。水齐至膝。以杖刺水。水深流駃。见一童子寻后而至。以手牵之。顾谓童子。汝小儿何能度我。恍惚之间觉行十余步。仍得上岸。即脱纳衣。欲赏童子。顾觅不见举身毛竖。方知神力焉。时王。玄谟督军梁山。孝武敕军中。得摩诃衍善加料理驿信送台。俄而寻得合舸送都。孝武即时承见顾问委曲曰。企望日久今始相遇。跋陀对曰。既深亹戾分为灰粉。今得接见重荷生造。敕问。并谁为贼。答曰。出家之人不豫戎事。然张畅宗灵秀等。并是驱逼贫道所明。但不图宿缘乃逢此事。孝武曰。无所惧也。是日敕住后堂。供施衣物给以人乘。初跋陀在荆州十载。每与谯王书疏无不记录。及军败简捡。无片言及军事者。孝武明其纯谨益加礼遇。后因闲谈聊戏问曰。念承相不。答曰。受供十年。何可忘德。今从陛下乞愿。为丞相三年烧香。帝凄然动容义而许焉。及中兴寺成。敕令移住。令开三间房。后于东府宴会。王公毕集。敕见跋陀。时未及净发。白首皓然。孝武遥望。顾语尚书谢庄曰。摩诃衍聪明机解。但老期已至。朕试问之。其必悟人意也。跋陀上阶。因迎谓之曰。摩诃衍不负远来之意。但有一在。即应声答曰。贫道远归帝京垂四十年。天子恩遇衔愧罔极。但七十老病唯一死在。帝嘉其机辩。敕近御而坐。举朝属目。后于魅陵界凤凰楼西起寺。每至夜半辄有推户而唤。视不见人。众屡厌梦。跋陀烧香咒曰。汝宿缘居此。我今起寺行道礼忏。常为汝等。若住者为护寺善神。若不能居。各随所安。既而道俗十余人同夕梦见鬼神千数皆荷担移去。寺众遂安。大明七年。天下亢旱。祈祷山川累月无验。孝武请令祈雨。必使有感。如其无效不须相见。跋陀答曰。仰凭三宝陛下天威。冀必降泽。如其不获不复重见。即往北湖钓台烧香祈请。不复饮食。默而诵经密加秘咒。明日晡时。西北角云起如车盖。日在桑榆。风震云合连日降雨。明旦公卿入贺。敕见慰劳。嚫施相续。跋陀自幼以来蔬食终身。常执持香炉。未尝辍手。每食竟辄分食飞鸟。乃集手取食。至明帝之世。礼供弥盛。到秦始四年正月。觉体不平。便豫与明帝公卿告辞临终之日。延伫而望云。见天华圣像。禺中遂卒。春秋七十有五。明帝深加痛惜。慰赠甚厚。公卿会葬荣哀备焉。

　　沮渠安阳侯传第九

　　沮渠安阳侯者。其先天水临成县胡人。河西王蒙逊之从弟也。初蒙逊灭吕氏。窃号凉州称河西王焉。安阳为人强志疏通。敏朗有智鉴。涉猎书记善于谈论。幼禀五戒锐意内典。所读众经即能讽诵。常以为务。学多闻大士之盛业也。少时常度流涉到于阗国。于衢摩帝大寺。遇天竺法师佛陀斯那。咨问道义。斯那本学大乘。天才秀出诵半亿偈。明了禅法。故西方诸国号为人中师子。安阳从受禅要秘密治病经。因其胡本口诵通利。既而东归。于高昌郡求得观世音弥勒二观经各一卷。及还河西。即译出禅要。转为汉文。居数年。魏虏托跋焘伐凉州。安阳宗国殄灭。遂南奔于宋。晦志卑身不交世务。常游止塔寺。以居士自毕。初出弥勒观世音二观经。丹阳尹孟顗见而善之。请与相见。一面之后雅相崇爱。亟设供馔厚相优赡。至孝建二年。竹园寺比丘尼慧浚。闻其讽诵禅经。请令传写。安阳通习积久。临笔无滞。旬有七日出为五卷。其年仍于钟山定林上寺。续出佛母泥洹经一卷。安阳居绝妻孥无欲荣利。从容法侣宣通经典。是以京邑白黑咸敬而嘉焉。以大明之末遘疾卒。时有外国沙门功德直者。不知何国人。以宋大明中游方。至荆州寓禅房寺。沙门玄畅请其译出念佛三昧经六卷。及破魔陀罗尼。停荆历年。后不知所移。

　　求那毗地传第十

　　求那毗地。中天竺人也。弱龄从道师事天竺大乘法师僧伽斯。聪慧强记勤于讽习。所诵大小乘经十余万言。兼学外典明解阴阳。其候时逢占多有征验。故道术之称有闻西域。建元初来至京师。止毗耶离寺。执锡从徒威仪端肃。王公贵胜迭相供请焉。初僧伽斯于天竺国抄集修多罗藏十二部经中要切譬喻撰为一部。凡有百事。以教授新学。毗地悉皆通诵兼明义旨。以永明十年秋。译出为齐文凡十卷。即百句譬喻经也。复出须达长者十二因缘经。各一卷。自大明以后。译经殆绝。及其宣流法宝世咸美之。毗地为人弘厚有识度。善于接诱。勤躬行道夙夜匪懈。是以外国僧众万里归集。南海商人悉共宗事。供赠往来岁时不绝。性颇蓄积富于财宝。然营建法事已无私焉。于建业淮侧造止观寺。重阁层门殿房整饰。养徒施化德业甚著。以中兴二年冬卒。

　　出三藏记集传中卷第十四


　　出三藏记集传下卷第十五

　　　　梁建初寺沙门释僧祐撰　　·法祖法师传第一
　　·道安法师传第二
</div>
    <div class="pagination">
<a href="出三藏记集_page43.html">上一页</a><span>...</span><a href="出三藏记集_page39.html">39</a><a href="出三藏记集_page40.html">40</a><a href="出三藏记集_page41.html">41</a><a href="出三藏记集_page42.html">42</a><a href="出三藏记集_page43.html">43</a><span class="current-page">44</span><a href="出三藏记集_page45.html">45</a><a href="出三藏记集_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
