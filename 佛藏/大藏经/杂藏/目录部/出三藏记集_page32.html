<!DOCTYPE html>
<html>
<head>
    <meta charset="UTF-8">
    <title>出三藏记集 - 第 32 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>出三藏记集 - 第 32 页/共 45 页</h1>
    <div class="content">　　永明十年九月十日。中天竺法师求那毗地。出修多罗藏十二部经中抄出譬喻。聚为一部。凡一百事。天竺僧伽斯法师集行大乘。为新学者撰说此经。

　　出三藏记集序卷第九


　　出三藏记集序卷第十

　　　　释僧祐撰　　·道地经序第一　道安法师
　　·沙弥十慧章句序第二　严佛调作
　　·十法句义经序第三　道安法师
　　·三十七品序第四　昙无兰作
　　·舍利弗阿毗昙序第五　道摽法师
　　·僧伽罗刹经序第六　未详作者
　　·僧伽罗刹集经后记第七　未详作者
　　·婆须蜜经序第八　未详作者
　　·阿毗昙序第九　道安法师
　　·阿毗昙心序第十　未详作者
　　·阿毗昙心序第十一　慧远法师
　　·三法度记第十二　慧远法师
　　·三法度记第十三　出经后记
·八揵度阿毗昙根揵度后别记第十四　未详作者　　·十四卷鞞婆沙序第十五　道安法师
　　·六十卷毗婆沙序第十六　道挻法师
　　·杂阿毗昙心序第十七　未详作者
　　·后出杂心序第十八　焦镜法师
　　·大智释论序第十九　睿法师作
　　·大智论记第二十　出论后记
　　·大智论抄序第二十一　慧远法师


　　道地经序第一

　　　　释道安
　　夫道地者。应真之玄堂。升仙之奥室也。无本之城杳然难陵矣。无为之墙邈然难逾矣。微门妙闼少窥其庭者也。盖为器也。犹海与行者。日酌之而不竭。返精者无数而不满。其为像也。含弘静泊绵绵若存。寂寥无言。辩之者几矣。恍惚无行。求矣漭乎其难测。圣人有以见因华可以成实。睹末可以达本。乃为布不言之教。陈无辙之轨。阐止启观式成定谛髦彦六双率由斯路归精谷神於乎羡矣。夫地也者。苞润施毓稼穑以成。镠镣琼琛罔弗以载。有喻止观莫近于此。故曰道地也。昔在众祜三达遐鉴。八音四辩共奕敷化。识病而疗声典难算。至如来善逝而大训绝。五百无著迁而灵教乖。于是有三藏沙门。厥名众护。仰惟诸行布在群籍。俯愍发进不能悉洽。祖述众经撰要约行。目其次序以为一部二十七章。其于行也。要犹人首与可终身载。不可须臾下。犹气息与可终身通。不可须臾闭。息闭则命殒。首下则身殪。若行者暂去斯法奸宄之匿入矣。有开士世高者。安息王元子也。禅国高让纳万乘位。克明畯德改容修道。越境流化爰适此邦。其所传训渊微优邃。又折护所集者七章译为汉文。音近雅质敦兮若扑。或变质从文。或因质不饰。皇矣世高审得厥旨。夫绝爱原灭荣冀息驰骋。莫先于止。了痴惑达九道见身幻。莫首于观。大圣以是达五根登无漏。扬美化易顽俗。莫先于正。靡不由兹也。真可谓盛德大业。至矣哉。行自五阴尽于成坏。则是苦谛漏尽之迹也。神足章者。则是禅思五通之要也。五十五观者。则是四非常度三结之本也。人之处世曚昧未祛。熙熙甘色如飨大牢。由处秽海幽厄九月。既生迍邅罗遘百凶。寻旋老死婴苦万端。漂溺五流莫能自返。圣人深见以为苦证游神八路长陟永安。专精稽古则逸乐若此。开情纵欲则酸毒若彼。二道显著宜顺所从。石以淬碎剥坚截刚。素质精深五色炳灿。由是论之。可不勉哉。予生不辰值皇纲纽绝。玁狁猾夏山左荡没。避难濩泽师殒友折。周爰咨谋顾靡所询。时雁门沙门支昙讲邺都沙门竺僧辅。此二仁者。聪明有融。信而好古。冒险远至得与酬酢。寻章察句造此训传。怖权与进者暂可微寤。蚊蚋奋翼以助随岚。蚁垄增封嵩岳之顶。岂其能益于高猛哉。探颐奥邈惟八辈难之。况末学小子庶几兹哉。然天竺圣邦道岨辽远。幽见砚儒少来周化。先哲既逝来圣未至。进退狼跋咨嗟涕洟。故作章句申己丹赤。冀诸神通照我喁喁。必枉灵趾烛谬正阙也。

　　沙弥十慧章句序第二

　　　　严阿只梨浮调所造
　　昔在佛世经法未记。言出尊口弟子诵习。辞约而义博记鲜而妙深。佛既泥曰微言永绝。犹谷水消竭日月陨坠。于是众贤共使阿难演其所闻。凡所著出十二部经。其后高明各为注说。章句解故或以十数。有菩萨者。出自安息。字世高。韬弘稽古靡经不综。愍俗童蒙示以桥梁。于是汉邦敷宣佛法。凡厥所出数百万言或以口解。或以文传。唯沙弥十慧未闻深说。夫十者数之终。慧者道之本也。物非数不定。行非道不度。其文郁郁其用亹亹。广弥三界近观诸身。调以不敏得充贤次。学未浃闻行未中四。夙罗凶咎遘和上忧。长无过庭善诱之教。悲穷自潜无所系心。于是发愤忘食因闲历思。遂作十慧章句。不敢自专事喻众经。上以达道德下以慰己志。创奥博尚之贤不足留意。未升堂室者。可以启蒙焉。

　　十法句义经序第三

　　　　道安法师
　　夫有欲之激百转千化摇荡成教。亦何得一端乎。是故正觉因心所迁。即名为经。邪止名正。乱止名定。方圆随器合散从俗。随器故因质而立名。从俗故缘对而授药。立名无常。名则神道矣。授药无常。药则感而通故矣。即已不器又通其故。则诸行氾然因法而结也。二三至十存乎其人。病有众寡以人为目耳。譬药分剂有单有复。诊脉视色投药缘疾。法参相成。不其然乎。自佛即幽。阿难所传分为三藏。纂乎前绪部别诸经。小乘则为阿含。四行中阿含者数之藏府也。阿毗昙者数之苑薮也。其在赤泽硕儒通人。不学阿毗昙者。盖阙如也。夫造舟而济者。其体也安。粹数而立者。其业也美。是故般若启卷必数了诸法平数以成经。斯乃众经之喉衿。为道之枢极也。可不务乎。可不务乎。於戏前徒不忘玄数者。秋露子也。于兹继武有自来矣。笃斯业者或不成也。爰晋土者。世高其俊也。伟哉数学渊源流清。抱德惠和播馨此域。安虽希高迹末由也已。然旋焉周焉灭焉修焉。未坠地也。并一不惑以成积习。移志蹈远。移质缘以高尚。欲疲不能也。人亦有言。曰圣人也者人情之积也。圣由积靡炉锤之间。恶可已乎。经之大例皆异说同行。异说者明夫一行之归致。同行者其要不可相无则行必俱行。全其归致则同处而不新。不新故顿至而不惑。俱行故。丛萃而不迷也。所谓知异知同。是乃大通。既同既异。是谓大备也。以此察之。义焉瘦哉。义焉瘦哉。夫玄览莫美乎同异。而得其门者或寡矣。明白莫过乎辩数。而入其室者鲜矣。昔严调撰十慧章句。康僧会集六度要目每寻其迹欣有寤焉。然犹有阙久行未录者。今抄而第之。名曰十法句义。若其常行之注解。若昔未集之贻后。同我之伦傥可察焉。

　　三十七品经序第四

　　　　沙门竺昙无兰撰
　　三十七品者。三世诸佛之舟舆。声闻古佛亦皆乘之而得度。三界众生靡不载之。故经曰。大乘道之舆。一切度天人。然则三十七品。或离或合。在一增四法。有四意止四神足无四意断。五法则有五根五力。七法无七觉意。八法而有八等。则为五经也。依如此比当应为七经。如此则离也。而诸经多合唯一增尔耳。中阿鋡身意止有安般出入息事。将是行四意止时。有乱意起者。执对行药也。又诸经三十七品文辞不同。余因闲戏寻省诸经。撮采事备辞巧便者。差次条贯伏其位。使经体不毁。而事有异同者得显于义。又以三昧连之乎末。以具泥洹四十品五根中。云四禅四谛有目无文。故复属之于后。令始涉者揽之易悟。不亦佳乎。又以诸经之异者注于句末。
　　小安般三十七品后。则次止观律法义。次三十七品后。次四谛小十二门后。次三向尔为泥洹四十品。止观四谛成道之行不可以相无也。是故集止观三三昧四禅四谛。系之于三十七品后。欲令行者览之易见而其行也。序二百六十五字。本二千六百八十五字。子二千九百七十字。凡五千九百二字。除后六行八十字不在计中。晋泰元二十一年岁在丙申六月沙门竺昙无兰在杨州谢镇西寺撰。

　　舍利弗阿毗昙序第五

　　　　释道摽
　　阿毗昙秦言无比法。出自八音。亚圣所述。作之虽简成命曲备重微旷济神要莫比。真祇洹之微风。反流之宏趣。然佛后闇昧竞执异津。或有我有法。或无我有法。乖忤纯风亏蒙圣道。有舍利弗。玄哲高悟神贯翼从。德备左面智参照来。其人以为。是非之越。大猷将隐。既曰像法。任之益滞。是以敢于佛前所闻经法。亲承即集先巡堤防。谦抑邪流助宣法化故其为经也。先立章以崇本。后广演以明义之体四焉。问分也。非问分也。摄相应分也。厚分也。问者。寄言扣击明夫应会。非问分者。假韵默通惟宣法相。摄相应分者。总括自他释非相无。厚分者。远述因缘以彰性空。性空彰则反迷至矣。非相无则相与用矣。法相宣则邪观息矣。应会明则极无遗矣。四体圆足二谛义备。故称无比法也。此经于先出阿毗昙。虽文言融通而旨格各异。又载自空以明宗极。故能取贵于当时。而垂轨于千载。明典振于远维。四众率尔同仰。是使殉有者祛妄见之惑。向化者起即隆之动苕苕焉。故冥宗之贵绪也。亹亹焉。故归轮之所契也。此经标明曩代灵液西畛。纯教弥于阆风。玄问扇于东岭。惟秦天王冲资睿圣。冥根树于既往。实相结于皇极。王德应符阐扬三宝。闻兹典诰梦想思揽。虽曰悠邈感之愈勤。会天竺沙门昙摩崛多昙摩耶舍等。义学来游。秦王既契宿心相与辩明经理。起清言于名教之域。散众微于自无之境。超超然诚韵外之致。愔愔然覆美称之实。于是诏令传译。然承华天哲道嗣圣躬。玄味远流妙度渊极。特体明旨遂赞其事。经师本虽闇诵诚宜谨备。以秦弘始九年命书梵文。至十年寻应令出。但以经趣微远。非徒关言所契。苟彼此不相悟直委之译人者。恐津梁之要未尽于善。停至十六年。经师渐闲秦语。令自宣译。皇储亲管理味言意兼了复所向尽。然后笔受。即复内逆止讨其烦重领其指归。故令文之者修饰。义之者掇润。并挍至十七年讫。若乃文外之功胜契之妙。诚非所阶未之能详。并求之众经。考之诸论。新异之美自宣之于文。惟法住之实如有表里。然原其大体有无兼用。微文渊富义旨显灼。斯诚有部之永涂。大乘之靡趣。先达之所宗。后进之可仰。标以近质综不及远。情未能已猥参斯典。悕感之诚脱复微序。謶望贤哲以知其鄙。

　　僧伽罗刹经序第六(秦言众护)

　　　　未详作者
　　僧伽罗刹者。须赖国人也。佛去世后七百年生此国。出家学道游教诸邦。至揵陀越土甄陀。罽宾王师焉。高明绝世多所述作。此土修行经大道地经。其所集也。又著此经宪章。世尊自始成道迄于沦虚。行无巨细必因事而演。游化夏坐莫不曲备。虽普耀本行度世诸经载佛起居。至诸为密。今揽斯经。所寤复多矣。传其将终。我若立根得力大士诚不虚者。立斯树下手授其叶而弃此身。使那罗延力大象之势无能移余如毛发也。正使就耶惟者当不燋此叶。言然之后便即立终。罽戒王自临而不能动。遂以巨絙象挽未始能摇。即就耶惟炎叶不伤。寻升兜术与弥勒大士高谈。彼宫将补佛处贤劫第八。以建元二十年。罽宾沙门僧伽跋澄。赍此经本来诣长安。武威太守赵文业请令出焉。佛念为译。慧嵩笔受。正值慕容作难于近郊。然译出不襄。余与法和对检定之。十一月三十日乃了也。此年出中阿含六十卷。增一阿含四十六卷。伐鼓击析之中而出斯百五卷。穷通不改其恬讵非先师之故迹乎。

　　僧伽罗刹集经后记第七

　　　　未详作者
　　大秦建元二十年十一月三十日。罽宾比丘僧伽跋澄。于长安石羊寺口诵此经。及毗婆沙佛图罗刹翻译。秦言未精。沙门释道安朝贤赵文业。研核理趣每存妙尽。遂至留连。至二十一年二月九日方讫。且婆须蜜经及昙摩难提口诵增一阿含并幻网经。使佛念为译人。念乃学通内外才辩多奇。常疑西域言繁质谓此土好华。每存莹饰文句灭其繁长安公赵郎之所深疾。穷挍考定务在典骨。既方俗不同。许其五失胡本。出此以外毫不可差。五失如安公大品序所载。余既预众末。聊记卷后。使知释赵为法之至。

　　婆须蜜集序第八

　　　　未详作者
　　婆须蜜菩萨大士。次继弥勒作佛。名师子如来也。从释迦文降生鞞提国。为大婆罗门梵摩瑜子。厥名郁多罗。父命观佛。寻侍四月。具睹相表威变容止。还白所见。父得不还。已出家学道改字须蜜。佛般涅槃后。游教周妒国槃奈国。高才盖世奔逸绝尘。集斯经焉。于七品为一犍度。尽十三揵度。其所集也后四品一揵度训释佛偈也。凡十一品十四揵度也。该罗深广与阿毗昙并兴。外国傍通大乘特明尽漏。博涉十法。百行之能事毕矣。寻之漭然。犹沧海之无涯。可不谓之广乎陟之瞠尔。犹昆岳之无顶。可不谓之高乎。宝渚极目。犹夜光之珍。岩岫举睫。犹天智之玉。磬乎富也。何过此经。外国升高座者未坠于地也。集斯经已入三昧定。如弹指顷。神升兜术弥妒路。弥妒路刀利及僧伽罗刹适彼天宫。斯二三君子皆次补处人也。弥妒路刀利者。光炎如来也。僧伽罗刹者。柔仁佛也。兹四大士集乎一堂。对扬权智贤圣默然。洋洋盈耳。不亦乐乎罽宾沙门僧伽跋澄。以秦建元二十年。转此经一部来诣长安。武威太守赵政文业者。学不厌士也。求令出之。佛念译传。跋澄难陀揥婆三人执胡本。慧嵩笔受。以三月五日出。至七月十三日乃讫。胡本十二千首卢也。余与法和对挍修饰武威少多润色。此经说三乘为九品。特善修行。以止观迳十六最悉。每寻上人之高韵。未尝不忘臭味也。恨窥数仞之门。晚惧失其宗庙之美百官之富也。

　　阿毗昙序第九

　　　　释道安
　　阿毗昙者。秦言大法也。众祜有以见道果之至赜。拟性形容执乎真像。谓之大也。有以道慧之至齐。观如司南察乎一相。谓之法。故曰大法也。中阿含世尊责优陀耶曰。汝致诘阿毗昙乎。夫然。佛以身子五法为大阿毗昙也(戒定慧名无漏也)佛般涅槃后。迦旃延(义第一也)以十二部经浩博难究。撰其大法为一部八揵度四十四品也。其为经也。富莫上焉。邃莫加焉。要道无行而不由。可不谓之富乎。至德无妙而不出。可不谓之邃乎。富邃洽备故。故能微显阐幽也。其说智也周。其说根也密。其说禅也悉。其说道也具。周则二八用各适时。密则二十迭为宾主。悉则昧净遍游其门。具则利钝各别其所以。故为高座者所咨嗟。三藏者所鼓舞也。其身毒来诸沙门。莫不祖述此经宪章鞞婆沙咏歌有余味者也。然乃在大荒之外。葱岭之表。虽欲从之未由见也。以建元十九年。罽宾沙门僧迦禘婆。诵此经甚利。来诣长安。比丘释法和请令出之。佛念译传。慧力僧茂笔受。和理其指归。自四月二十日出。至十月二十三日乃讫。其人检挍译人颇杂义辞。龙蛇同渊金鍮共肆者。彬彬如也。和抚然恨之。余亦深谓不可。遂令更出。夙夜匪懈四十六日而得尽定。损可损者四卷焉。至于事须悬解起尽之处。皆为细其下。胡本十五千七十二首卢(四十八万二千三百四言)秦语十九万五千二百五十言。其人忘因缘一品。云言数可与十门等也。周揽斯经。有硕人所尚者三焉。以高座者尚其博。以尽漏者尚其要。以研机者尚其密。密者龙象翘鼻鸣不造耳。非人中之至恬。其孰能与于此也。要者八忍九断巨细毕载。非人中之至练。其孰能致于此也。博者众微众妙六八曲备。非人中之至懿。其熟能综于此也。其将来诸学者游槃于其中。何求而不得乎。

　　阿毗昙心序第十

　　　　未详作者
　　释和尚昔在关中。令鸠摩罗跋提出此经。其人不闲晋语。似偈本难译遂隐而不传至于断章直云修妒路。及见提婆。乃知有此偈。以偈检前所出。又多首尾隐没互相涉入。译人所不能传者。彬彬然。是以劝令更出。以晋泰元十六年岁在单阏贞于重光。其年冬于寻阳南山精舍。提婆自执胡经。先诵本文。然后乃译为晋语。比丘道慈笔受。至来年秋。复重与提婆挍正。以为定本。时众僧上座竺僧根支僧纯等八十人。地主江州刺史王凝之。优婆塞西阳太守任固之。为檀越。并共劝佐而兴立焉。

　　阿毗昙心序第十一

　　　　释慧远
　　阿毗昙心者。三藏之要颂。咏歌之微言。管统众经领其宗会。故作者以心为名焉。有出家开士。字曰法胜。渊识远览极深研机。龙潜赤泽独有其明。其人以为阿毗昙经。源流广大难卒寻究。非赡智宏才。莫能毕综。是以探其幽致别撰斯部。始自界品讫于问论。凡二百五十偈。以为要解。号之曰心。其颂声也。拟象天乐若云籥自发。仪形群品触物有寄。若乃一吟一咏。状鸟步兽行也。一弄一引。类乎物情也。情与类迁。则声随九变而成歌气与数合。则音协律吕而俱作。拊之金石。则百兽率舞。奏之管弦。则人神同感。斯乃穷音声之妙会。极自然之众趣。不可胜言者矣。又其为经标偈以立本。述本以广义。先弘内以明外。譬由根而寻条。可谓美发于中畅于四枝者也。发中之道要有三焉。一谓显法相以明本。二谓定己性于自然。三谓心法之生必俱游而同感。俱游必同于感。则照数会之相因。己性定于自然。则达至当之有极。法相显于真境。则知迷情之可反。心本明于三观。则睹玄路之可游。然后练神达思水镜六府。洗心净慧拟迹圣门。寻相因之数。即有以悟无。推至当之极。动而入微矣。罽宾沙门僧伽提婆。少玩兹文味之弥久。兼宗匠本正关入神要其人情悟所参。亦已涉其津矣。会遇来游。因请令译。提婆乃手执胡本口宣晋言。临文诫惧一章三复。远亦实而重之。敬慎无违。然方言殊韵难以曲尽。傥或失当俟之来贤。幸诸明哲正其大谬晋太元十六年出。

　　三法度序第十二

　　　　释慧远法师
　　三法度经者。盖出四阿含。四阿含则三藏之契经。十二部之渊府也。以三法为统。以觉法为道。开而当名变而弥广。法虽三焉。而类无不尽。觉虽一焉。而智无不周。观诸法而会其要。辩众流而同其原。斯乃始涉之鸿渐。旧学之华苑也。有应真大人。厥号山贤。恬思闲宇智周变通。感达识之先觉。愍后蒙之未悟。故撰此三法。因而名云。目德品暨于所依。凡三章九真度。斯其所作也。其后有大乘居士。字僧伽。先以为山贤所集虽辞旨高简。然其文犹隐。故仍前人章句为之训传演散本文以广其义显发事类以弘其美。幽赞之功于斯乃尽。自兹而后道光于世其教行焉。于是振锡取足者。仰玄风而高。蹈禅思入微者。挹清流而洗心。高座谈对之士。拟之而后言。博识渊有之宾。由之而赡闻也。有游方沙门。出自罽宾。姓瞿昙氏。字僧伽提婆。昔在本国豫闻斯道。邪玩神趣怀佩以游。其人虽不亲承二贤之音旨。而讽味三藏之遗言。志在分德诲人不惓。每至讲论嗟咏有余。远与同集劝令宣译。提婆于是自执胡经。转为晋言。虽音不曲尽而文不害意。依实去华务存其本。自昔汉兴逮及有晋。道俗名贤并参怀圣典。其中弘通佛教者。传译甚众。或文过其意。或理胜其辞。以此考彼殆兼先典。后来贤哲若能参通晋胡善译方言。幸复详其大归以裁厥中焉。

　　三法度经记第十三

　　　　出经后
　　比丘释僧伽。先志愿大乘。学三藏摩诃鞞耶伽兰。兼通一切书。记此三法度三品九真度撰说出此经持此福祐一切众生。令从苦得安见谛解脱。

　　八揵度阿毗昙根揵度后别记第十四

　　　　未详作者
　　斯经序曰。其人忘因缘一品。故阙文焉。近自罽宾沙门昙摩卑。闇之来经密川僧伽揥婆译出。此品八揵度文具也。而卑云。八揵度是体耳。别有六足。可自百万言。卑诵二足。今无译可出。慨恨良深。泰元十五年正月十九日。于扬州瓦官佛图记。

</div>
    <div class="pagination">
<a href="出三藏记集_page31.html">上一页</a><span>...</span><a href="出三藏记集_page27.html">27</a><a href="出三藏记集_page28.html">28</a><a href="出三藏记集_page29.html">29</a><a href="出三藏记集_page30.html">30</a><a href="出三藏记集_page31.html">31</a><span class="current-page">32</span><a href="出三藏记集_page33.html">33</a><a href="出三藏记集_page34.html">34</a><a href="出三藏记集_page35.html">35</a><a href="出三藏记集_page36.html">36</a><a href="出三藏记集_page37.html">37</a><span>...</span><a href="出三藏记集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
