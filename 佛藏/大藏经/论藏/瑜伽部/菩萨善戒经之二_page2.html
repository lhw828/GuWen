<!DOCTYPE html>
<html>
<head>
    <meta charset="UTF-8">
    <title>菩萨善戒经之二 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>菩萨善戒经之二 - 第 2 页/共 3 页</h1>
    <div class="content">　　云何菩萨摩诃萨性禅。菩萨若闻菩萨法藏。若思惟义。若世间禅出世间禅。系心一处定智分等修集于道。是名性禅。一切禅者有二种。一者世间。二者出世间。是二种复有三种一者入禅现在受乐。二者入禅增长菩提。三者入禅利益众生现在受乐者。菩萨摩诃萨破诸疑网身心寂静。受远离乐坏诸憍慢。不贪著味离一切相。是名入禅现在受乐。入禅增长菩提者。菩萨摩诃萨禅定有种种缘。不可思惟。不可称计。无有限量。摄十力性得种种三昧如是三昧一切声闻辟支佛等尚不识名。况能修集。复有共法。所谓八胜处。十一切处。四无碍智。愿智无诤智顶智。增长如是共有法故。是名入禅增长菩提。入禅利益众生者。有十一种。如戒中说。菩萨摩诃萨修具如是十一种禅。能化众生破苦烦恼。修集善法种种智慧。知恩报恩能救众生种种苦恼。能施一切所须之物。善知方便能畜弟子。能使弟子随意受行。如是等禅名一切禅。难禅者有三种。一者菩萨摩诃萨入禅定时。所受快乐胜于一切世间之乐及出世乐。为众生故舍禅定乐受欲界身。二者菩萨摩诃萨修集禅定。无量无边阿僧祇等不可思议不可称计。修集三昧。一切声闻辟支佛等。不能知其所入境界。三者菩萨摩诃萨禅因缘故。得阿耨多罗三藐三菩提。是名难禅。一切自禅者有四种。一者共觉观。二者共喜。三者共乐。四者共舍。是名一切自禅。善人禅者有五种。一者无爱。二者共慈。三者共悲。四者共喜。五者共舍。是名善人禅。一切行禅者有十三种。一者善无记。二者神足。三者趣舍摩他四者趣毗婆舍那。五者自利。六者利他七者得五神通功德禅。八者辞因缘。九者义因缘。十者舍摩他相因缘。十一者毗婆舍那相因缘。十二者舍相因缘。十三者现在受乐行因缘。是名一切行禅。除禅者有八种。一者菩萨入三昧时。能除众生种种苦毒。所谓暴风雹雨热病鬼病。是名为禅。二者若入三昧能治众生身中四大不调适苦。是名为禅。三者若入三昧能于亢旱饥馑之世施降甘雨。是名为禅。四者若入三昧能令众生离种种怖。所谓人怖鬼怖水怖陆怖。是名为禅。五者若入三昧能施旷野饥乏众生水浆饮食所须之物。是名为禅。六者若入三昧能施贫穷困苦之人种种所须。是名为禅。七者若入三昧能破十方众生放逸。是名为禅。八者若入三昧能破众生种种疑网。是名为禅。是名除禅。自利利他禅者有九种。一者入禅因神足故调伏众生。二者入禅因他心智故调伏众生。三者入禅因真实说故调伏众生。四者入禅为恶众生示地狱苦。五者入禅令失喑者语。六者入禅令失念者念。七者入禅随顺解说十二部经菩萨法藏菩萨摩夷。为法久住。八者入禅能教众生种种世事。书疏算数读诵书印金木瓦匠。九者入禅为施大光明破三恶众生苦恼。是名自利利他禅。寂静禅者有十种。一者世法寂静净。二者出世法寂静净。三者方便寂静净。四者根本寂静净。五者上寂静净。六者入寂静净。七者住寂静净。八者起寂静净。九者自在寂静净。十者烦恼智慧二障寂静净。如是十种寂静净。名为净禅。菩萨修集如是十种。成就无量无边功德。为得无上菩提果故。过去未来现在菩萨皆修是禅。得阿耨多罗三藐三菩提。

　　菩萨地慧品第十五

　　云何菩萨性慧。为一切智故分别法界。是名性慧。又复善学五种方术。所谓内方术因论声论医方一切世事。是名性慧。一切慧者有二种。一者世间。二者出世间。是二种复有三种。一者知如实如实。知五种术。知三聚众生。知利益众生方便。知法界不可说。知四真谛无我无我所。于诸法界无有觉观。观诸法界其心平等。不舍不著不常不断说于中道。是名智慧。二者知世间事及出世法。为阿耨多罗三藐三菩提故。是名智慧。三者观深法界分别演说。为利益众生故。是名智慧。是名一切慧。难慧者有十一种。如戒中说。为调众生故善知其心。是名难慧。知一切法界无有障碍。是名难慧。为诸众生说深法界。是名难慧。善知无我及无我所。是名难慧。一切自慧者。若能受持读诵解说声闻法藏菩萨藏故则得修智。因修智故得智慧力。智慧力故知可修不可修可作不可作。至心观无量事。是名一切自慧。善人慧者有五种。一者因闻正法故得。二者因思惟正法故得。三者因自利利他故得。四者因不颠倒见法处所故得。五者因破烦恼故得。复有五种。一者能知微细甚深义故。二者修集禅定知法界故。三者共慧庄严得智慧故。四者从佛菩萨来故。五者具足获得寂静之心乃至毕竟心故。是名善人慧。一切行慧者有十三种。一者苦智。二者集智。三者灭智。四者道智。五者尽智。六者无生智。七者法智。八者比智。九者世智。十者通智。十一者因智。十二者力智。十三者初心智。是名一切行慧。除慧者。谓四无碍智世智出世智。破一切闇故。是名除慧。自利利他慧者。如初五术中说。以是五术因缘故。得阿耨多罗三藐三菩提。是名自利利他慧。寂静慧者为真实故修集。为众生故修集。为得义故修集。为知因果故修集。为破颠倒故修集。为善知方便故修集。为知作不作事故修集。为知烦恼故修集。为毕竟得故修集。是名寂静慧。菩萨具足如是十慧。名智名慧。亦名毕竟。亦名真实。亦名无量慧。以是无量慧因缘故。菩萨具足般若波罗蜜。具足般若波罗蜜故。得阿耨多罗三藐三菩提。如佛经中。有具足般若有不具足。当知十种性乃至寂静。或说一波罗蜜。或说二三四五六。若说一则摄于六。乃至说六亦摄于六。若有众生闻一一中十种名字。信受奉持读诵书写。分别广说教化众生。毕竟当得具足成就六波罗蜜。

　　菩萨地软语品第十六

　　云何菩萨性软语。菩萨摩诃萨欢喜语乐闻语实语法语义语利众生语。是名性软语。一切软语者。菩萨摩诃萨若见有人初未相识。见已软语先意共谈。若见前人端正有德胜于己者不怀妒心。破于憍慢敬意问讯。四大安不。道路疲极不。苦恼不。善来相见。为施床座给施浆水为行世法故。随众生意故菩萨终不为诸众生说粗恶语。所谓死杀破坏劫夺失物。唯说善语。所谓汝儿息长大今已娉娶。财物滋息谷米丰熟。智慧成就。信戒施进广博多闻。菩萨具足如是法语为利众生。是名一切软语。解析软语者有二种。一者随世。二者随出世。世者有二。一者下世。二者上世。出世有二种。一者正法自利出世。二者正法利他出世。菩萨摩诃萨为下上世法软语。为自利利他出世软语。是名解析软语。难软语者。若有众生来害菩萨。菩萨于彼生于子想至心软语。谓打者骂者劫者。又难软语。菩萨摩诃萨常为痴人软语说法。身口意业多受众苦。虽受大苦续复教喻。汝好勤学后当如我。或复见胜是名难软语。复次菩萨见有嗔人妒人悭人。不受师教欺诳师长父母宿德。恶害邪见贼栴陀罗。与共软语不生恶心。是名难软语。一切自软语者有四种。一者为破烦恼因缘故软语。二者为生人天因缘故软语。三者为增长善法因缘故软语。四者为说庄严菩提因缘故软语。复有四种。一者说四真谛令彼解故。二者破四倒故。三者破放逸故。四者破疑心故。是名一切自软语。善人软语者。菩萨摩诃萨教化众生时。有因缘故说法。所谓为解说因缘故说法。为庄严菩提因缘故说法。为神足因缘故说法。为持戒因缘故说法。是故诸法从缘故生。从缘故灭。是名善人软语。一切行软语者。若说法时有可听者。有可遮者。以柔软语随顺法性说字不倒。有恐怖者能以软语令除恐怖。有求乞者亦以软语许之施与。是名一切行软语。除软语者。离口四恶妄语两舌恶口无义语。见则言见。闻则言闻。知则言知。识则言识。不见不闻不识不知亦复如是。是名除软语。自利利他软语者。若见受苦之人为说软语。若以软语教化众生。或以软语教诫众生。或以软语教令正见。或以软语教令行施。或以软语教令正命。或以软语说于正法。是名自利利他软语。寂静软语者有二十种。如初性力品中说。性利他者。若菩萨摩诃萨为教诫他。分别戒义说如法住义。怜愍众生修集悲心。至心教化调伏众生。是名性利他。一切利他者。未熟众生令解脱故。得现世乐及他世乐。教出家者是名他世乐。说法教令破欲界结。是名现在他世乐。以破欲界诸烦恼故身心寂静。身心寂静故受安乐。是名一切利他。难利他者有三种。一者若有众生未种善根未有善因难教化者。是名难利他。二者若有众生多饶财宝势力自在。贪心悭吝难可教化。何以故。放逸故。是名难利他。三者若有外道邪见难可教化。何以故。痴狂故。能化如是等得利益故。是名难利他。一切自利利他者有四种。一者未有信者教令生信。二者未有戒者教令持戒。三者悭贪之人教令修施。四者愚痴之人教令得慧。是名一切自利利他。善人利他者。菩萨摩诃萨教化众生。令知真实知时知义知柔软语。教化修慈。是名善人利他。一切行利他者。菩萨摩诃萨见诸众生可赞叹者则以美言赞叹。可呵责者则以苦言呵责。若有众生于佛正法破信心者则能调伏。未入佛法者教令得入。已得入者为说正法。令彼善根得增长故。调伏安置于三乘中。根已熟者为说解脱。乐声闻者教令发阿耨多罗三藐三菩提心。未有善庄严者教令庄严。无定性者教定性心。是名一切行利他。除利他者。若有众生无惭愧者教令惭愧。粗犷之人教令修心。为妒嫉者除坏妒心。为悭贪者除断悭心。为疑心者除破疑网。是名除利他。自利利他者。菩萨摩诃萨常以十善教化众生。是名自利利他。寂静利他者有十种善。内寂静有五种。外寂静亦有五种。内五种者。一者净。二者不转。三者次第。四者遍有。五者随顺善法。净者。菩萨不以恶法不净法不善法用教众生。是名为净。不转者。菩萨于解脱中不说非解脱。清净法中不说不净。不颠倒中不说颠倒。是名不转。于非解脱不说解脱。不净法中不说清净。颠倒法中不说非倒。是名不转。次第者。菩萨见有痴者说浅易义而调伏之。中根之人为说中法。利根之人为说上法。先说惠施次说持戒后说智慧。是名次第。遍有者。菩萨说法之时不观众生种姓贫富。随力随智而为说法。令彼众生得安乐故。是名遍有。随顺善法者。观诸众生应得下中上法随为说之。是名随顺善法。外寂静五事者。一者菩萨摩诃萨修集无量慈心为众生故。二者受无量苦为众生故。三者得大喜见诸众生得利益故。四者得大自在犹属众生如僮仆故。五者有菩萨具大威德。犹故谦卑如栴陀罗子故。是名内外寂静利他。云何名菩萨摩诃萨同利。菩萨摩诃萨既自成就具足善法。复以此法转劝众生。是名菩萨同利。菩萨摩诃萨为同行故教化众生。众生受已善法心坚难可倾动。何以故。众生谛知菩萨成就是善法已转以劝我。为欲令我得安乐故。若修善法得恶事者。菩萨摩诃萨终不自修以劝于我。菩萨劝化无量众生同己利时。无有一人能说菩萨自不成就而劝于人。亦无有言汝自不善云何劝他令行善法。复次菩萨有自成就不能劝他。有自不成而能劝他。有自成就能劝于他。有自不成亦不劝他。自成就不劝他者。同师同学同法同德不显己功。是名自成不劝于他。自不成就而能劝他者。菩萨若见诸恶众生行于恶法。栴陀罗人乃至畜生。为调伏故同彼受身同于事业。破恶业故。是名自不成就而能劝他。有自成就能劝他者。菩萨摩诃萨自成善法。亦劝他人令成善法。破于憍慢轻心转心。是名自成能劝于他。有自不成不劝他者。若菩萨自放逸故。不能教化调伏众生。菩萨摩诃萨以六波罗蜜自庄严身。以四摄法庄严众生。菩萨摩诃萨以六波罗蜜自调其心。以四摄法调众生心。身口意净故菩提数法净。自身净故众生心净。成就善身心故。名为无上无胜无共。以此无上无胜无共教化众生。是名同利。菩萨摩诃萨于诸众生于时于物悉无分别。于众生中无分别者。菩萨为众生故。行檀波罗蜜乃至般若波罗蜜求诸善法。于时无分别者。菩萨摩诃萨于一切时为众生故。勤心精进求于善法。于物无分别者。菩萨摩诃萨为众生故受畜杂物。然于此物心无贪著。以是三无分别因缘故。得阿耨多罗三藐三菩提。菩萨摩诃萨甘乐修集一切善行心无悔退。以修集因缘故。能坏众生邪法邪见。自所修学善根增长。至心观察善行功德。一切邪见不能沮坏。终不求于转轮王身释身魔身及以梵身。不求恩报利养名誉长寿身乐。菩萨修集如是等法。则得具足檀波罗蜜乃至般若波罗蜜。是名同利。菩萨摩诃萨修同利时心不动坏。清净寂静大明无翳。菩萨摩诃萨住净心地。具足成就无上善法光明善法。光明善法者。菩萨摩诃萨所行善法。一切无有能呰毁者。菩萨摩诃萨心不动者。所修善法无有动转。日夜增长如初生月。寂静善法者。菩萨所得三昧寂静同于如来。垂近阿耨多罗三藐三菩提菩萨摩诃萨一切施戒一切四摄因缘故。得金刚身。得法身果。菩萨摩诃萨难施难戒因缘故。获得如来不可思议功德妙果。一切自施戒因缘故。得诸人天所奉供养果。善人施戒因缘故。于众生中为无有上。一切行施戒因缘故。获得如来三十二相八十种好。除施除戒因缘故。得坐道场菩提树下。魔王眷属不能倾动。自利利他施戒因缘故。获得如来常乐解脱。寂静施戒因缘故得四寂静果。所谓身寂静缘寂静心寂静智寂静。十力四无所畏大悲三念处五智三昧。为众生故数有十八不共之法。利智慧故乃有无量不共法数。

　　　　菩萨善戒经卷第五



　　　　菩萨善戒经卷第六

　　　　宋罽宾三藏求那跋摩译

　　菩萨地供养三宝品第十七

　　云何名为菩萨摩诃萨供养如来。供养如来凡有十种。一者供养色身。二者供养塔。三者现见供养。四者不现见供养。五者自供养。六者他供养七者利益供养。八者最胜供养。九者清净供养。十者受持供养。供养色身者。菩萨摩诃萨若见佛色身而供养之。是名供养色身。供养塔者。若菩萨摩诃萨为如来故造作塔庙形像龛窟。修治已坏朽故之塔。若见新塔花香供养。是名供养塔。现见供养者。菩萨摩诃萨若现见如来形像时。如见此佛见十方佛亦复如是。是名现见供养。不现见供养者。菩萨摩诃萨若供养现在诸佛及佛塔庙得信解心。我今现见作是供养。亦得供养过去未来佛。何以故。一切如来同一法性故。以是故则得供养去来诸佛。若我供养现在佛塔。亦得供养去来佛塔。何以故如是诸塔同一法性故。若供养一佛则已供养十方诸佛。若供养一塔则已供养十方佛塔。造作龛窟补治故塔供养塔时亦复如是。是名不现见供养。又复不现见供养者。若不见佛不见佛塔。心想念言。此是如来此是佛塔。一切佛一切塔一切窟一切像亦复如是。是名不现见供养。复有不现见供养者。若菩萨佛涅槃后。为如来故建立塔庙造作龛窟。若一若二乃至无量随力能作。是名不现见供养。如是无量福德果报。摄取无量梵福德果。菩萨摩诃萨以是因缘于无量劫不堕恶趣。亦能庄严菩提之道。菩萨摩诃萨不现见三宝而设供养。胜于现见供养之者。不可称量不可为比。所得果报不可宣说。愚痴之人现见之后而设供养。智慧之人虽不现见而能供养。是名不现见供养。自作供养者。菩萨摩诃萨若供养佛及供养塔。手自经理不令他作。是名自供养。他供养者。若佛若塔欲供养时。聚集多人和合共作非独自作。多人者。所谓父母妻子宗亲眷属僮仆。若王大臣婆罗门长者。邻比知识内人外人男女贫富受苦受乐。若师和上。若同师同和上。若同住同法同学同国同名同姓。乃至邪见及栴陀罗。是名他供养。复有他供养者。菩萨摩诃萨若财富自在。以慈悲心惠施众生。临施之时作是愿言。众生贫苦鲜于福德。今受施已我当劝令供养三宝。以是供养三宝因缘破坏贫穷多获福德。作是愿已惠施众生。施众生已教令供养佛法僧宝。是名他供养。利益供养者。菩萨若于佛及佛塔。奉施衣服饮食卧具医药房舍恭敬礼拜。复以种种杂华涂香末香散香伎乐幡盖灯明供养。又叹如来无量功德。五体投地右绕三匝至无量匝。兼复奉献金银琉璃颇梨珂贝车磲马瑙及身璎珞钟铃之属乃至一钱一线一米。是名菩萨利益供养。最胜供养者。菩萨若于佛及佛塔。所设供养。利益供养。常恒供养。好物供养。现见供养。不现见供养。自供养。他供养。至心供养。喜心供养。至心忍乐供养三宝。以如是等供养回向阿耨多罗三藐三菩提。是名最胜供养。清净供养者。菩萨若于佛及佛塔手自供养非以憍慢轻贱心故。令他执作无有放逸。勤心精进至心净心。非为国主生信敬故。非以当得国王大臣长者居士所供养故。非以自显己之功德而供养也。所作形像不以雌黄鸡子罗差胶油酥等涂地。不烧胶香熏香供养。颇迦花等亦不供养。一切臭华虽有好色亦不供养。乃至种种臭秽之物不以供养。离如是等诸供养者。是名清净供养。受持供养者。菩萨若于佛及佛塔。若自出财若从他求。若作像若作塔。若一若二。若乃至百千无量万亿。一一塔中一一像前恭敬礼拜。以好华香伎乐灯明璎珞幡盖而供养之。亦不以此供养因缘故求阿耨多罗三藐三菩提求于佛道。何以故。菩萨摩诃萨住不退地故。菩萨住是不退地已。于诸佛土受身无碍。菩萨摩诃萨不自出财不求他财。作是愿言。若阎浮提所有众生。有能供养佛法僧宝。从四天下乃至三千大千世界十方无量无边世界所有众生。以上中下供养三宝。我当至心随其欢喜。复作是愿。以是因缘令诸众生悉得成就阿耨多罗三藐三菩提。是名菩萨庄严无上菩提之道。是名如法作供养。菩萨摩诃萨修集慈心如[聲-耳+牛]牛顷。悲喜舍心亦复如是。一切有为无常无我无乐无净。深观涅槃功德微妙。念佛法僧施戒天等。乃至不见法界之中有微分相可得宣说。至心趣行六波罗蜜。以四摄法摄取众生。是名如法作供养。若有比丘常乐喜见恭敬供养金塔金像银塔银像颇梨真珠车磲马瑙璧玉塔像。不喜乐见供养恭敬泥木塔像。当知是人不名如法作供养。是如法作供养名无上供养无胜供养最上供养。如是供养胜诸供养。能得无量无胜之果。菩萨摩诃萨供养三宝为六事故。一者福田无胜故。二者知恩报恩故。三者胜于一切一足二足多足无足故。四者难遇如优昙钵花故。五者无师和上自然得成阿耨多罗三藐三菩提故。六者能令众生获得世乐出世乐因故法僧亦尔。菩萨欲受菩萨戒时当观和上。若具八法乃从受戒一者具足优婆塞戒沙弥戒大比丘戒。二者能致供养。三者善能观察持戒毁戒相貌。四者得舍摩他毗婆舍那。五者慈心怜愍一切。六者能舍己乐以施众生。七者无畏。八者不说非法不听非法。说非法者呵责谏喻。能忍一切呰毁打骂恼害等苦贪嗔痴等毁禁之人及懈怠者。处众说法不辞疲劳。不谬解义亦不误说。发言柔软初不粗犷。常念众生欲令安乐。有疑辄请不怀耻辱。善知方便教化众生。知诸众生烦恼对治。于诸众生其心平等。无有贵贱尊卑之异六根具足威仪庠序。不信谗言细行净行。不自矜高轻蔑于人。不为利养外现谄曲。舍除贪妒悭吝之心。若自得利先推他人。其心常一无有放逸。见他得利欢喜如己。知足少欲唯畜六物。六物之外随得随施。恒劝前人随犯发露为示忆念善知悔法。善能瞻养病苦之人。终不宣说声闻法藏菩萨藏过。若有具足如是法者任为和上。菩萨摩诃萨既受戒已。和上若病应为给使若不病者应随教作。应生虔重恭敬之心。迎逆礼拜立侍左右。奉施衣食卧具医药随顺法语。随法而作无有动转。随所犯罪诚实而说。若听法时作佛想法想比丘僧想。难想眼想。大智因想。大光明想。得大果报想是大涅槃无上道因想。得常乐想。得舍摩他毗婆舍那想。如是想者即是真实法想。是名具足听法功德又听法时应至心听信心听。不应念言我今不应从破戒者。斯下种姓根不具足。不正语者弊性之人而问法也。离如是念至心听法。菩萨摩诃萨受菩萨戒有二种。一者智二者愚。若作如上思惟观者。是名愚痴。不增善法不得大智。菩萨修集四无量心慈悲喜舍。四无量心有三种。一者众生缘。二者法缘。三者无缘。众生缘者。菩萨摩诃萨修集慈心。谛观一切三聚众生一者受乐二者受苦三者受不苦不乐菩萨摩诃萨修集慈心。观受乐者令其增长。观苦众生灭苦生乐。观不苦不乐者断除苦乐令得涅槃。是名众生缘。法缘者菩萨摩诃萨唯观法相不作众生相。若我修慈无众生者。唯得离苦谁得受乐。是名法缘。无缘者舍众生相及以法相增长慈心。是名无缘。如慈余三无量亦复如是。菩萨摩诃萨若因众生修无量心。当知是心不异外道。亦与声闻辟支佛共。菩萨摩诃萨四无量心合则为悲。是故菩萨名为大悲菩萨观察受苦众生有百一十。为除是苦修集大悲。何等百一十。一种生苦。复有二种。一者求不得苦。二者得已失苦。复有三种一者苦苦二者行苦。三者坏苦。复有四种。一者爱别离苦。二者怨憎会苦。三者死苦。四者五阴不灭苦。复有五种。一者欲因缘苦。二者嗔因缘苦。三者睡眠因缘苦。四者掉悔因缘苦。五者疑因缘苦。复有六种。一者恶道因苦。二者恶道果苦。三者多求苦。四者守护苦。五者得无厌苦。六者失苦。复有七种。一者生苦。二者老苦。三者病苦。四者死苦五者爱别离苦。六者怨憎会苦。七者求不得苦。复有八种一者寒苦。二者热苦。三者饥苦。四者渴苦。五者不得自在苦。六者自作苦。如尼揵子。七者他作苦。如王事等。八者久威仪苦。复有九种。一者身贫穷苦。二者他贫穷苦。三者亲爱坏苦。四者失财物苦。五者病苦。六者破戒苦。七者邪见苦。八者现在苦。九者他世苦。复有十种。一者有食无器苦。二者步涉无乘苦。三者求诸璎珞华香不得苦。四者求觅伎乐游戏不得苦。五者求于光明不得苦。六者求给使人不得苦七者求浆不得苦。八者求衣不得苦九者得不用苦。十者见来求苦。复有九种。一者一切苦。二者大苦。三者一切自苦。四者不如法住苦。五者转苦。六者不得自在苦。七者害苦。八者随逐苦。九者一切行苦。一切苦者。由往昔因得现在苦。大苦者。如诸众生无量世中受地狱苦。一切自苦者。如地狱畜生饿鬼人天中苦。不如法住苦者。如作谋议欲害于他事不成就反受其祸如贪饮食后受大苦。如念贪欲嗔恚痴苦。如因身口意恶业受苦。如因毁戒受于忧苦。转苦者。如现在王身转至他世为奴仆苦。如现父母兄弟妻子转至他世为怨憎苦。如现在巨富转至他世受贫穷苦。不得自在苦者。如欲得长命欲得端正。欲得上族。欲得富贵。欲得身力。欲得智慧。欲除怨敌。不得如意苦。害苦者。如世中人求破贫穷不能破苦。出家之人求坏烦恼不能坏苦。如事难苦。兵革起苦。行旷路苦。截手脚苦。闭系打缚苦。驱摈出外苦。一切行苦者。因苦受苦离乐受苦。一切诸受未断故苦。不能出家苦。不能寂静苦。不得菩提苦。多生思觉苦。凡夫苦。四大苦。三界苦。烦恼苦。是名百一十苦。菩萨观察如是等苦增长大悲。如是大苦因十八种而得增长。何等十八。一者愚痴苦。二者受果报苦。三者行苦。四者常苦。五者生苦。六者自作苦。七者他作苦。八者破戒苦。九者邪见苦。十者过世苦。十一者大苦。十二者地狱苦。十三者人天苦。十四者转苦。十五者受苦。十六者不知苦。十七者增长苦。十八者懈怠苦。菩萨常以四事因缘名为大悲。一者谛观众生受苦因缘甚深难解。二者无量世中修集。者三至心修集。四者以至心故为于众生不惜身命。以是四事因缘故。能为众生劳谦忍苦受于苦身。是故菩萨名净大悲。净大悲者名如来地。菩萨摩诃萨观是百一十事。一切菩萨皆悉修集。为众生故增长大悲。如是菩萨能观众生及以法相生于大悲。不能观察无缘之相生于大悲。是故不得名为大悲。如来能具如是三种故名大悲菩萨修集大悲故。得身寂静得心寂静。以是身心寂静因缘故。能破众生所有烦恼。住于净地一子之地。于诸众生爱之如子。以大悲因缘故。为诸众生勤行苦行心无悔退。如声闻道悟四谛时受无漏乐。菩萨修悲亦复如是。菩萨修悲但为众生。不为自身。修悲因缘。菩萨乃至不惜身命及外财物。修悲因缘舍身受身。终不毁失如来禁戒。难得三昧即能得之。难得智慧即能得之。是故如来于经中说。菩萨阿耨多罗三藐三菩提住在何处。当言住于大悲。无量无边不可称计。故名大悲。菩萨修集是无量心得现在乐。能令众生远离苦恼。得无量无上功德之聚。庄严阿耨多罗三藐三菩提。

　　菩萨地三十七助道品第十八

　　云何名为菩萨摩诃萨惭愧。惭愧有二种。一者性。二者因缘。性者。菩萨摩诃萨自知所作非法。怖畏恶报而生惭愧。因缘者。菩萨若于自所作恶。恐人知故而生惭愧。性惭愧者。非因缘得如菩萨性。菩萨修惭愧者从因缘得。如八正道因缘。惭愧有四种。一者不应作而作生于惭愧。二者应作不作生于惭愧。三者心自生疑而生惭愧。四者于覆藏罪恐他知故而生惭愧云何名为菩提萨埵。萨埵者。名为勇健无所畏惧。菩萨之性性有健力。以性健故能调烦恼不随其心。能忍众苦种种恐怖。虽有恐怖不能倾动。菩萨所有善法庄严。是名性勇健力。是故名为菩提萨埵。菩萨性勇健力有五因缘。一者种种生死苦。二者众生种种行诸恶业。三者于无量世利益众生受无量苦。四者至心坚持菩萨禁戒。五者至心听受深法。菩萨摩诃萨有五因缘。为诸众生受大苦切心无愁恼。一者有大勇健力故。二者修集无愁故。三者勤善方便健精进故。四者智慧力健故。五者专念修悲心故。云何菩萨解世书籍。菩萨善知世间方术。知字知句知辞知义。心口和合专念受持。是名菩萨知法知义。知法知义故能为他说。以说因缘故法智义智而得增长。是名闻慧思慧。以是闻思慧因缘故。助菩提法而得增长。云何名为菩萨知世。世有二种。一者众生世。二者器世。菩萨摩诃萨观众生世。是故经说。世间苦行受于生死。不知生死不得解脱。如来善知众生世间。是故经说。众生有五浊。一者命浊。二者众生浊。三者烦恼浊。四者见浊。五者劫浊。如今人寿不满百年。是名命浊。如今众生不能孝养父母师长和上沙门婆罗门等。不随义行。不畏现在及未来世。不乐惠施。不喜福德。不乐受斋持戒精进。是名众生浊。如今众生因烦恼故杀害父母。于母姊妹及余亲属强作非法。为与众生作恶因缘。受畜弓箭刀杖牟槊。多有众生妄语两舌恶口无义语。有如是等无量诸恶。不善烦恼起时。是名烦恼浊。如今众生非法见法法见非法。非法说法法说非法。以见说故破坏正法增长邪法。无量众生修集邪见。是名见浊。如恶时恶众生有三种内恶劫起。一者饥馑内劫。二者疫病内劫。三者刀兵内劫。是名劫浊。是名菩萨知众生世间。复次菩萨知器世间。菩萨善知器世成坏因缘。是故经说。迦栴延。如来善知世间。知世间因。知世间灭。知世间道。知世间味。知世间苦。知世间解脱。迦栴延。六入五阴及四大等。名为人身。以人身故随世作相。名之为我。名为众生。名为寿命。名为士夫。名为某甲。如是名字性无真实因烦恼故众生说言我见我闻我知。见闻知者亦无真实。流布如是名姓饮食受苦受乐长寿短寿。是名流布流布者。名为相不名真实。如来善知众生世间器世间故。名如来善知世间。菩萨若见于已年长福德胜者。应起奉迎礼拜问讯安施床座。若见年德与己等者。先意问讯谦下软语执手共座。不生憍慢我胜于彼。若见年德于己少者。先意软语劝以福德。教行善法心不轻慢。设其有罪终不讥刺。随所须物任以给施。菩萨悉于上中下众生。先意软语善法教化。以食以法而摄取之。身口意业善思惟等悉向众生。常作是念。愿我莫与一切众生作恶因缘。于诸众生不作怨想。常生亲想无嗔恚心。设有嗔者不以在意。若他嗔打当观法界。身口意业常自凝重。具足十四事。所谓六方便。四恶知识。四善知识。如善生经说。常能利益今世后世。能求财物。得已能护。营生富足。能作福德不贪不悭。不作幻术诳惑世人。持戒惭愧。有人寄附不令生疑。众生见者如见真实。常近善友治国理民劝以十善。见则言见。闻则言闻。觉则言觉。知则言知。是故菩萨。名知世间。云何名为菩萨学四依。菩萨依义不依于字。菩萨听法不为依字唯为依义。菩萨摩诃萨依法不依人。知法非法。知如是法是佛所说是长老说是众僧说。若是非法。虽闻佛说心不生信。复有是法非佛所说非长老说非众僧说。虽非佛说长老僧说。是法相者闻则信受。菩萨摩诃萨依了义经不依不了义经。依了义者。不可动不可移。了义经者不生疑心。菩萨若于了义经中生疑心者则可移动。菩萨依智不依识。何以故。修智慧者名净智故。是故菩萨解甚深义。虽于深义未得解了终不生谤。是名菩萨成就四依。菩萨成就如是四依。了了能知世道出世道。菩萨复有四道。以四道故知一切法界得无碍智。四道者即是四无碍智。知一切法界。名法无碍智。若知一切法性无碍智无颠倒智。名义无碍智。菩萨若知一切诸法种种名字。名辞无碍智。菩萨若知一切法界一切法名一切法义说不可尽。名乐说无碍智。菩萨具足四无碍智。知阴入界方便十二因缘方便是处非处方便。菩萨具足四无碍智。了了自知菩提之道。复能为人分别广说。云何名为庄严菩提。庄严菩提有二种。一者功德庄严。二者智慧庄严。如自利利他品中说。菩萨若在初阿僧祇劫。修集如是二庄严者。名下庄严。在第二阿僧祇劫修。名中庄严。在第三阿僧祇劫修。名上庄严。云何菩萨修集三十七品。菩萨具足四无碍智得方便智。以方便智故修集三十七品。亦未得证阿耨多罗三藐三菩提。亦知二乘所修道品。知二乘者如初品说。云何名知菩萨所修三十七品。菩萨观身循身观。作是观时不著身相不作空相。亦知是身不可宣说。是名观身第一义。为流布故说名为身。如身余三十七品亦如是。菩萨摩诃萨观是身时不作苦不作集不作灭不作灭因缘道何以故。法界不可说故。菩萨若能如是知苦集灭道。是名第一义修集三十七品。为流布故说苦集灭道。菩萨若知不以觉观观三十七品。是名舍摩他。菩萨若知法界真实不可宣说。是名毗婆舍那。菩萨舍摩他有四种。一者第一义舍摩他。二者期舍摩他。三者真实舍摩他。四者离烦恼怨舍摩他。菩萨具足四舍摩他知一切法界。为阿耨多罗三藐三菩提故。菩萨毗婆舍那有四种。一者共四种舍摩他行。二者远离颠倒。三者分别无量法界。四者知法界无碍。菩萨修集是四种毗婆舍那。为阿耨多罗三藐三菩提故。云何名为菩萨摩诃萨善方便。善方便者有十二种。内六种外六种。内六种者。菩萨常于一切众生起大悲心。真实了知一切诸行。常乐系念阿耨多罗三藐三菩提。乐为众生转于生死。真知烦恼不坏烦恼。为阿耨多罗三藐三菩提勤修精进。是名内方便。外六种者。能令少施得无量福。有功德者能令增长。坏佛法者能令生信。已有信者能令增长。未淳熟者能令淳熟。已淳熟者能令解脱。是名外方便。云何少施得无量福。若有众生于菩萨所闻说法已。以一把食施于饿狗。施物既少福田又薄。以能回向菩提道故。所得福报不可称量。有德增长者。若有众生先受八斋。菩萨复为分别解说。教令回向无上菩提。若有众生深著邪见。一月不食昼断夜食。菩萨即为讲宣正法破其邪心。教令受持八戒斋法。菩萨为破苦不善斋。教令受持善法斋戒。若有众生欲求解脱不知方便。菩萨为说中道实义离于二边。若有众生欲得天身投渊赴火。菩萨为破如是现苦。为说持戒现世受乐后受天身。若有众生为寂静故。读诵解说四毗陀典。菩萨即以十二部经。教令分别思惟其义。复次菩萨以世所有上妙香华供养三宝。亦教众生复令供养。自向十方无量诸佛发愿供养。亦教众生向十方佛发愿供养。复次菩萨常修念佛乃至念天。亦教众生令修六念。复次菩萨身口善业。若多若少悉施众生。亦以是法教化众生。复次菩萨常作是愿。一切众生所有苦事。悉集我身莫令他受。亦以此法转教众生。复次菩萨若有过去现在世罪。悉向十方诸佛忏悔。亦以此法教众生行。复次菩萨自能修集四无量心。亦教众生行四无量。有功德者能令增长。坏佛法人能令生信。已生信者能令增长。未淳熟者能令淳熟。已淳熟者令得解脱。菩萨摩诃萨为是四法修集六事。一者随他。二者无障。三者不动。四者心相似。五者报恩。六者清净。随他者。菩萨若为众生说法。先以软语随彼心语。随身口意任力惠施。令彼恭敬生欢喜之心乐法之心然后为说。随诸众生上中下根说易解法。时节说。次第说。不颠倒说。利益说。怜愍说。若须神通应感化度为示神足。略能说广。广能说略。能破疑网。施其忆念。能广分别出入定处。若有众生不解如来甚深空义。即为开示分别演说。若有众生诽谤方等大乘经典。即为说法令其调伏。若有众生作如是言。如来所说无一切法无一切物。一切诸法无生无灭。犹如虚空如幻如梦。如热时焰乾闼婆城。如水中月。如呼声响。以是不解法性因缘故生于怖畏。生怖畏故而生诽谤。言非佛经是邪见说。菩萨摩诃萨善巧方便。渐渐为开修多罗义。随意而言非一切法无。以一切法不可说故。名为无法。以不可说性无所有故。名为无物。若初无不可说无不可说性。云何可说有生有灭。是故说名无生无灭。若无生灭即名虚空。如虚空中有无量色有无量业。诸色诸业无有障碍。所谓行住屈申俯仰。若无如是诸色诸业名虚空者。是则虚空不可宣说。若因虚空有诸色诸业可宣说者。不得说言虚空之性不可宣说。若彼虚空不可说者。诸色诸业云何可说。菩萨摩诃萨得圣智已。乃知法界不可宣说。尔时菩萨破坏邪相。言一切法有一切法可说。菩萨初以如是圣智教于众生。众生得已自见法性。不可宣说犹如虚空。是故如来说一切法同于虚空。如幻性相非有非无。圣人亦说非有非无。幻若定有。以何因缘有时可见有时不可见。若定无者。云何令人见种种相。实无之法不应生相。一切法界亦复如是。于诸凡夫说有名相。有名相故不得言无。第一义性不可说故不得言有。是故法界如幻有二。是故菩萨于诸法界。不取不舍不增不减。实则知实亦说是实。是名菩萨善随方便。无障者。菩萨摩诃萨见来求。者作如是言。善男子。汝今若能供养三宝父母师长沙门婆罗门者。所须之物。若衣若食床卧病药。华香璎珞幡盖伎乐。田宅屋舍仆使乘用。资生之物悉当与汝。若有众生恐畏忧惧。菩萨语言。汝今若能供养三宝乃至婆罗门者。我当给汝衣食所须乃至一切资生之具。亦当救汝忧惧之事。若有病者亦复语言汝今若能供养三宝乃至婆罗门者。我当为汝求觅良医瞻病好药衣食乃至资生之具令汝病愈。如是众生若能信受菩萨语者。菩萨当作种种方便必令如意。若不受者。菩萨尔时则修舍心。若有信受。菩萨不为称意作者得罪。菩萨先教供养三宝父母师长持戒精进。为调令得阿耨多罗三藐三菩提。若先受语后不受者。以怜愍故则现嗔呵非实恶心。若不施物不为作使非实嫌恨。为调伏故。是名无障不动。心相似者。菩萨若得自在之身。若王大臣多有眷属。先唱是言。若我境内及家中人。其有不能供养三宝父母师长沙门婆罗门毁戒懈怠。我当断其衣服饮食。打骂系缚闭之牢狱。若杀若摈。嘱付大臣使令鉴察。知谁持戒知谁毁戒。谁能供养父母三宝。谁不供养父母三宝。尔时众生以怖畏故。远离诸恶修集善法似菩萨心。是名相似方便。报恩者。菩萨若受檀越衣服饮食卧具病药房舍。若多若少。或遭恐怖有人救解。或遭病苦有疗治者。或闻说法破坏疑心。菩萨摩诃萨以念恩故。悉教是等行于善法。是名报恩。菩萨说法众生闻已。即能供养三宝父母师长沙门婆罗门等。持戒精进。是名报恩寂静者。菩萨摩诃萨安住毕竟菩提地中。修集寂静菩提之道生兜术天。当知不久下阎浮提得阿耨多罗三藐三菩提。众生闻已悉发愿言。如是菩萨成佛之时。我等当于是佛法中出家学道。尔时菩萨下阎浮提。托生刹利婆罗门家。为众生故舍五欲乐。出家学道修行苦行。为苦行者生于恭敬。破苦心故。修苦行已。得阿耨多罗三藐三菩提。坏声闻缘觉菩提心故。既成道已默然而住。释梵天王来劝请故。梵天启请。为令众生于正法中生尊重故。尔时世尊即以佛眼观诸众生然后说法。佛眼观者为破恶名故。所谓众生说言。如来但为梵王劝请非为怜愍。若以佛眼观于众生转法轮者。为破众生邪恶轮故。转法轮已集众制戒。为令众生得解脱故。是名菩萨寂静方便。为令众生得信心故。未入佛法者令得入故。未熟众生令得熟故。已熟众生得解脱故。

　　　　菩萨善戒经卷第六



　　　　菩萨善戒经卷第七

　　　　宋罽宾三藏求那跋摩译

　　菩萨地助菩提数法余品第十九

　　云何菩萨摩诃萨陀罗尼。陀罗尼有四种。一者法陀罗尼。二者义陀罗尼。三者辞陀罗尼。四者忍陀罗尼。法陀罗尼者菩萨心得忆念。以念力故得大智慧。大智力故知诸法界。言辞字句坚心受持。经无量世无有忘失。义陀罗尼者。如法陀罗尼随顺解义。于无量世受持不忘。辞陀罗尼者。菩萨摩诃萨为破众生种种恶故。受持神咒读诵通利利益众生。为咒术故受持五法。一者不食肉。二者不饮酒。三者不食五辛。四者不淫。五者不净之家不在中食。菩萨具足如是五法。能大利益无量众生。诸恶鬼神诸毒诸病无不能治。忍陀罗尼者。菩萨摩诃萨智慧力故。心乐寂静不与人居。默然不语独处无伴。于食知足食一种食。坐禅思惟夜不眠寐。时佛即以陀罗尼咒。教之令诵。
　　　乙致　蜜致　羁致毗　羼提　般檀那　莎呵
　　菩萨尔时从佛受已。深心观察知字无义。以无义故无有义语。若无义语辞亦无义。法亦无义。以无义故一切诸法悉不可说。义者一切诸法无义义也。以忍力故了了能知四陀罗尼。以了知故则得具足忍陀罗尼。以能具足忍陀罗尼故。不久得成阿耨多罗三藐三菩提。菩萨摩诃萨初阿僧祇劫修集行时。得是法义二陀罗尼。因此法义二陀罗尼修集三昧。因修三昧发誓愿故。复得辞忍二陀罗尼。菩萨若能具足四事得四陀罗尼。一者不贪五欲。二者于众生中无嫉妒心。三者能施施已无悔。四者乐闻正法受持读诵书写解说。菩萨法藏菩萨摩夷。云何菩萨发大誓愿有五种。一者发心发愿。二者有发愿。三者行发愿四者善发愿。五者大发愿。初发菩提心时名发心发愿。为利众生生人天故名有发愿。为众生故修无量心名行发愿。修集一切菩萨善法名善发愿。不惜身命护持正法名大发愿。菩萨若以十种供养佛法僧宝护持正法。见持法者供养恭敬。是名大发愿。菩萨摩诃萨生兜率天乃至大涅槃。是名大发愿。菩萨摩诃萨从初发心乃至得阿耨多罗三藐三菩提。是名大发愿。菩萨摩诃萨为度众生遍在诸有随而受身。是名大发愿。菩萨摩诃萨常以大乘菩萨法藏菩萨摩夷教化众生。是名大发愿。菩萨摩诃萨凡所演说无不利益。无善根者令生善芽。是名大发愿。云何名为菩萨摩诃萨修空三昧。菩萨深观一切诸法有可说性。是可说性不可说性中无故名空三昧。云何无愿三昧。菩萨摩诃萨以一切法可宣说故有我有我所。有我有我所故则名为苦。菩萨摩诃萨破邪想故。知一切法不可宣说。是故不著我及我所。无我无我所故更不愿求。是名无愿三昧。云何无相三昧。菩萨摩诃萨知一切法不可宣说。以不可说故悉无一切烦恼之相。以无相故名为寂静。修寂静故是名无相三昧。如来何故说三三昧。一切诸法凡有二种。一者有为有。二者无为有。有为有者谓我我所。无为有者。所谓涅槃。有为有者。菩萨摩诃萨观一切苦不生愿求。是名无愿三昧。无为有者所谓涅槃。菩萨摩诃萨于涅槃中不生乐想。是名无想。无为者亦有亦无。是故菩萨非愿非不愿。菩萨摩诃萨见有有见无无。有中无无无中无有。是名为空。菩萨尔时修空三昧得真实智。如是三昧声闻缘觉。亦修亦学而不能说。一切诸法不可宣说。诸佛菩萨为令众生得寂静故说是四法。一切有为法无常苦无我涅槃寂静。诸佛菩萨为诸众生说是四法。当知已说一切法界诸法根本。是名优陀那。优陀那者。过去无量一切诸佛亦如是说。能作上者名优陀那。增长善法名优陀那。云何菩萨见有为法悉是无常菩萨摩诃萨知有为法可说无常。是故一切有为无常。知诸法性真实义中无因果故不可宣说是故作相言一切法悉是生灭。以是过去有为亦生亦灭。是故过去之法不见有因不见有性。以不见因性故。说过去法悉是无常。现在法知生而不知灭。现在之法不见其因见果见性。不灭故知性不知因。未来有为法不见生灭。是故知因不知果不知性。以未生故。是故菩萨知因不知性。尔时观三世一一念有三相。若过一念则有四相。先灭法已次第生相似法。是名为生。生已作事。是名为住。先灭法相灭法已见相似。是名为老。生已不住至于二念。是名为坏。菩萨见有为法相一种。如生住老亦如是。唯坏相异。何以故。不共三相住故。如是四相见有二种。一者有。二者无。有者三相无者第四相。菩萨见有为法不见生不见住不见老不见坏。何以故。生住老坏无真性故。菩萨摩诃萨见色法生色法住色法老色法坏。不见生住老坏。菩萨摩诃萨以方便观不见四相。方便观者菩萨观。若离色法别有生者。色法生时生亦应生。若尔者一切诸法皆应二生。一者色生。二者生生。如是二生若即法若离法。若不离者则无生生。若言离法别有生者。是义不然。若不离者尔时色无有生。生因缘故生住老坏亦如是。若坏自性有者。当知是坏亦生亦坏。若坏生者当知一切有为之法悉无有灭。入灭定时心心数法常应还生。色法灭时亦应还生。何以故。是坏生故。是故诸法悉应是常。是故菩萨离色法已不见四相。知有为法性无常故。亦常宣说有为无常。菩萨观见有为之法有三种苦。苦苦行苦坏苦。是故如来说有为法一切是苦。云何菩萨见有为法无我。无我者有二种一者众生无我。二者法无我。众生无我者众生非是有法。非是无法。非是离有无法。是名众生无我。法无我者。一切诸法可说。可说性无故。是名法无我有如是等二种无我。是故如来说有为法一切无我。如是有为断现在因障未来因。是名涅槃。无烦恼结故名寂静。若是菩萨以不净心观于涅槃。声闻未得道果观于涅槃。俱亦未实知涅槃性。亦是涅槃相。譬如大王为子息故刻木造作象马鹿兔。王子亦于非真实象马作真实想是王或时赞叹象马。诸子各谓赞己象马。其后出舍见真象马即生惭愧。我等云何于非象马生象马想。云何于此同名同相生真实想。如来亦说。菩萨心不清净。声闻之人未证道果。住生死舍。如来为说涅槃寂静。菩萨声闻闻已亦生真涅槃想。实不能知真涅槃也。闻佛说时生心作想言是涅槃。其后修集八正道已。得净智慧出生死舍。尔乃真实知涅槃性方生惭愧。我等云何于非涅槃生涅槃想。譬如病人往良医所。尔时良医为破病故随病授药。病者得已心生欢喜。作真药想即便服之。既服药已所患虽除更发余病。尔时良医断先所服更与余药。病者复言。大师先药佳良力能治病。非是药能。良医虽说如是药好。而此病者犹故不信。尔时病者服药病差。方乃信药生惭愧心。佛说法时亦复如是。众生闻已坏小烦恼。即便生于真实之想。更起烦恼言佛无常。如来复为说甚深法。虽复闻之犹不生信以本为实。菩萨若得清净之道。尔时方生惭愧之心。如来实常。我云何言如来无常。是故如来说有为法一切无常苦无我等涅槃寂静。

　　菩萨地功德品第二十

　　菩萨摩诃萨修菩提行有五事不可思议。一者怜愍一切众生。二者为利众生受生死苦。三者以善方便调伏众生。四者发心欲知甚深难义。五者欲知不可思议神足。如是五法不与一切众生共之。是故得名不可思议。菩萨摩诃萨复有五事不可思议。菩萨摩诃萨为利众生受于苦因。以受苦因故得受安乐。以受乐故具足成就不思议法。复次菩萨观生死过涅槃寂静。为众生故不乐涅槃流转生死。是名受乐。以受乐故具足成就不思议法。复次菩萨乐于空闲寂静默然。为诸众生演说正法。是名受乐。以受乐故具足成就不思议法。复次菩萨摩诃萨为众生故。行六波罗蜜。亦复不求六波罗蜜果。是名受乐。以受乐故具足成就不思议法。复次菩萨摩诃萨营他事业如造已务。甘心喜乐不辞勤苦。是名受乐。以受乐故具足成就不思议法。是名菩萨五事不可思议法。菩萨复有五事于诸众生其心平等。一者初发菩提心时。普为一切非为一人。是名平等。二者菩萨修大悲时。普为一切非为一人。是名平等。三者菩萨修集一子地时。普为一切非为一人。是名平等。四者菩萨普观十二因缘一切等有。是名平等。五者菩萨求阿耨多罗三藐三菩提时。普为一切非为一人。是名平等。菩萨摩诃萨复有五事为利众生。一者教修正命。二者教习世事方便。三者见贫穷者方便教令破贫穷苦。四者为上善者说正实道。五者为三乘故说三乘法。是名五事利益。众生有五事法报菩萨恩。一者受持善法一切禁戒。二者贫者受已如教修行破于贫穷。三者供养三宝。四者于菩萨所闻法受持读诵书写分别解说转以教他。五者见持法者恭敬供养。菩萨摩诃萨行菩提道。至心立愿常求五事。一者常愿世间有佛兴出。二者常愿具足六波罗蜜。三者常愿求觅菩萨法藏菩萨摩夷。四者常愿当得解脱。五者常愿眷属成就。是名为五。菩萨复有五事利益众生。如自利利他品中说。菩萨复有五事疾得阿耨多罗三藐三菩提。一者护法。二者修行善行。三者智慧力。四者专心寂静。五者定得菩萨性。是名为五。护法者。菩萨具足护陀罗尼。从他闻法速得解了。复次菩萨具足护念。以护念故受法不忘。复次菩萨具护智慧。以护智故分别法界。复次菩萨具足护心调诸根故。复次菩萨具护他心随他行故。是名护法修行善行者。菩萨于法顺解顺说。常修善法四无量心愿向阿耨多罗三藐三菩提。是名善行。智慧力者。菩萨摩诃萨从初发心乃至得阿耨多罗三藐三菩提。是名智慧力。专心寂静者。菩萨摩诃萨以十净法供养如来。如上所说。是名寂静。定得菩萨性者。所谓菩萨住一子地不退转地。是名菩萨定得菩萨性。菩萨摩诃萨有五事善法损减。一者不能供养于法及说法者。二者放逸懈怠。三者乐起烦恼心掉不息。四者于同菩萨心生憍慢。五者于菩萨藏颠倒解义。菩萨有五法善法增长。一者供养于法及说法者。二者摄心精进。三者所起烦恼心乐除灭。四者于同菩萨心生恭敬。五者于菩萨藏随顺解义。有五事实非菩萨假名菩萨。实非沙门假名沙门。非婆罗门假名婆罗门。不得菩萨戒不中同止。一者恶性。二者护毁禁者。三者不得禅定示得禅相。四者邪命自活。五者见有智者生嫉诽谤。有五事真名菩萨。真名沙门。真名婆罗门。得菩萨戒得与同止。一者善性调和。二者治毁禁者。三者实得禅定不示其相。四者正命自活。五者见有智者生喜赞叹。菩萨摩诃萨教化众生有十种。一者为破恶法故。二者为知法界故。三者不作犯故。四者犯已惭愧悔故。五者调伏诸根故。六者不放逸故。七者远离恶知识故。八者住寂静处故。九者远离烦恼故。十者得解脱故。是名为十。授菩萨记有六事。一者定有菩萨性未发阿耨多罗三藐三菩提心。二者未有菩萨性而发阿耨多罗三藐三菩提心。三者有菩萨性亦发阿耨多罗三藐三菩提心。四者于无量世为菩提故修行善行。五者定得阿耨多罗三藐三菩提不说时定。六者定得阿耨多罗三藐三菩提亦说时定。是名为六。有三事菩萨定得阿耨多罗三藐三菩提。一者定有性。二者得不退心。三者凡所作事悉为众生生善法芽。菩萨以是三定为佛所记。菩萨摩诃萨不具五事不得阿耨多罗三藐三菩提。一者不发菩提之心。二者不得怜愍之心。三者不勤精进。四者不敬重戒。五者不知一切世事菩萨若不具足如是五事。不得阿耨多罗三藐三菩提。若有说言。离是五法得阿耨多罗三藐三菩提者。无有是处。有五事菩萨常所修集。一者不放逸。二者为破众生贫穷困苦。三者供养三宝。四者至心持戒有犯寻觉。五者所作善事悉以回向阿耨多罗三藐三菩提。菩萨摩诃萨有十法胜一切法。一者菩萨性胜一切性。二者初发菩提心胜于一切世间出世间发心。三者毗梨耶波罗蜜般若波罗蜜胜于一切诸波罗蜜。四者软语摄法胜于诸摄。五者如来胜于一切众生。六者悲心胜于一切无量心。七者所修四禅胜一切禅。八者空三昧胜一切三昧。九者灭尽定胜一切灭定。十者净方便胜一切方便。是为十法。有四事唯佛菩萨独能流布。非余沙门婆罗门天魔梵等所能流布。若从佛闻则能流布。一者法流布。二者实流布。三者方便流布。四者乘流布。法流布者。次第演说十二部经。实流布者有一种。谓不妄语。复有二种。谓世谛。第一义谛。复有三种。相实口实行实。复有四种。谓苦集灭道。复有五种。一者因实。二者果实。三者智实。四者知境界实。五者无上实。复有六种。一者实实。二者虚妄实。三者智实。四者远离实。五者证实。六者修实。复有七种。一者爱实。二者苦实。三者解脱实。四者法实。五者解实。六者圣实。七者非圣实。复有八种。一者行苦实。二者苦苦实。三者生苦实。四者灭实。五者烦恼实。六者解脱实。七者善行实。八者善果实。复有九种。一者无常实。二者苦实。三者不净实。四者空实。五者无我实。六者有爱实。七者断爱实。八者断二爱方便实。九者有余涅槃实。复有十种。一者非分强作苦实。二者贫穷苦实。三者四大不调苦实。四者爱别离苦实。五者怨憎会苦实。六者业实。七者果报实。八者烦恼实。九者善思惟实。十者正见实。是为十法名实流布。方便流布者。如方便品说。乘流布者。所谓声闻乘辟支佛乘佛乘。是名为四。菩萨摩诃萨观一切方便有五无量。一者众生界无量。二者世界无量。三者法界无量。四者调伏界无量。五者调伏方便无量。众生界者。有六十一种。住喜地菩萨。观众生界转为无量。世界无量者。有无量名故。如此世界名为娑婆。是故梵天名娑婆主。法无量者。善不善无记转为无量。调伏无量者有一种。谓调伏故。复有二种。具足烦恼。不具烦恼。复有三种。上中下根。复有四种。婆罗门刹利毗舍首陀。复有五种。多贪多嗔多痴多慢多恶觉观。复有六种。出家在家未熟已熟未得解脱已得解脱。复有七种。一者闻已便解。二者以譬喻得解。三者一句一句解。四者一字一字解。五者现在熟。六者他世熟。七者随因缘熟。复有八种。所谓八众。
　　复有九种。一名如来调伏。二声闻调伏。三缘觉调伏。四菩萨调伏。五难调伏。六易调伏。七软语调伏。八呵啧调伏。九软语呵啧调伏。复有十种。一者地狱。二者畜生。三者饿鬼。四者欲界人天。五者中阴。六者色。七者非色。八者想。九者无想。十者非想非非想。是名十种。是五十五种观作无量。众生界调伏界有何差别。众生界者。都不分别有性无性。调伏界者。分别有性无性调伏方便无量者。如初品中说。是故菩萨五种无量摄取一切方便。菩萨摩诃萨欲知真实当求四事。一者推物。二者推名。三者推性。四者推分别。如是四事亦如前说。诸佛菩萨为众生说法有五事。一者说时即悟四谛。二者说时即得解脱。三者说时即发阿耨多罗三藐三菩提心。四者说时得菩萨羼提。五者众生闻已受持读诵书写解说护持正法。是名诸佛菩萨为众生说法得大功德不可思议。云何名大乘。有七事大故名大乘。一者法大。法大者。菩萨法藏于十二部经最大最上故名毗佛略。二者心大。心大者。谓发阿耨多罗三藐三菩提心。三者解大。解大者。解菩萨藏毗佛略经。四者净大。净大者。菩萨发心已其心清净乃至得阿耨多罗三藐三菩提。五者庄严大。庄严大者。菩萨具足功德庄严智慧庄严。得阿耨多罗三藐三菩提。六者时大时大者。菩萨摩诃萨为阿耨多罗三藐三菩提故。三阿僧祇劫修行苦行。七者具足大。具足大者。菩萨具足三十二相八十种好以自庄严。得阿耨多罗三藐三菩提。法大心大解大净大庄严大时大。如是六大名之为因。具足大者名之为果。有八法能摄一切大乘。一者演说菩萨法藏。说菩萨藏义。说菩萨藏中诸佛菩萨不可思议。思惟其义。修集其义。得具足义。得修集果。解甚深义。是名为八。菩萨摩诃萨如是学者。得阿耨多罗三藐三菩提。菩萨修学菩萨菩提有十种。一者性住。二者入。三者不净心。四者净心。五者不熟。六者熟。七者不定。八者定。九者一生得。十者现身得定性净心学诸法。是名为住发阿耨多罗三藐三菩提心。是名为入。入者未得净地名为不净。得净地已是名为净。净者未入毕竟地时名为未熟。入毕竟地名之为熟。熟者未入定地名为不定。已人定地名之为定。熟有二种。一者一生得阿耨多罗三藐三菩提。二者现身得阿耨多罗三藐三菩提。如是十种菩萨摩诃萨能受菩萨戒行菩萨戒。是十种菩萨摄一切菩萨。若能至心受持修行菩萨戒者。是名菩萨。是名摩诃萨。是名智者。是名勇健。是名上仙。是名佛子。是名佛持。是名大胜是名佛戒。是名无畏。是名大圣。是名商主。是名船师。是名大名称。是名怜愍。是名大功德。是名自在。是名法持。是名不可思议。是名能知十方无量世界如观掌中阿摩勒果。若有人言我是菩萨。不受菩萨戒。不能至心行菩萨戒。然生信心。当知是菩萨欲得阿耨多罗三藐三菩提。若有人言我是菩萨。不能至心受持菩萨戒。心不生信。是名名字菩萨。久久乃得阿耨多罗三藐三菩提。若有人言我是菩萨。受持菩萨戒至心修行信菩萨戒。是名入十种菩萨中。不久定得阿耨多罗三藐三菩提。若有人言我是菩萨。受菩萨戒不能至心护持禁戒。毁破所受心不生信。是名菩萨栴陀罗不名名菩萨。不名义菩萨。

　　如法住菩萨相品第一

　　真实菩萨有五种相。菩萨具足五种相故。名真实菩萨。一者怜愍心。二者柔软语。三者勇健。四者不贪。五者解说深义。如是五法有五种智。一者性。二者因缘。三者功德果。四者次第。五者摄取。怜愍性者有二种。一者至心。二者如法。至心者。施众安隐。是名为性。如法者。菩萨摩诃萨如已乐事以施众生。是名如法。柔软性者。先意语欢喜语远恶语利益语。是名柔软性。勇健性者。心无所畏猛健果敢。能破众生畏惧之想。是名健性。不贪性者。一切施一切施一切施清净施施已无悔。是名不贪性。解说深义性者。四无碍智。是名解说深义性。怜愍者有五因缘。一者受苦众生。二者行恶众生。三者放逸众生。四者邪见众生。五者乐烦恼众生。受苦众生者。常受苦恼乃至无有一念之乐。是名受苦。又有众生虽不受苦。造身口意十恶业道。如十六恶律仪。是名行恶众生。复有众生不行恶业不受苦恼。贪著五欲耽乐嬉戏。贪爱已身不修善法。是名放逸。复有众生不受苦恼不行恶业亦不放逸。为求解脱非因见因非果见果。是名邪见。如外道等。复有众生不受苦恼不行恶业。亦不放逸亦不邪见。具烦恼系烦恼障故不修善法。是名怜愍因缘。以是因缘怜愍之心遂得增长。柔软因缘者有五种。一者善先语。二者善喜语。三者善无畏语。四者善净语。五者善教语。此五因缘是名柔软语。如四摄品中说。勇健因缘者有五种。如上三十七助菩提品中说。不贪者有五因缘。一者不分别施。二者喜施。三者至心施。四者净施。五者如法得财施。是名不贪五因缘。如施品说。说甚深义有五因缘。一者说修多罗甚深之义。解说空义。三世中阴退不退我我所。佛性菩萨性如来涅槃三乘。色造色十二因缘。是名修多罗义。二者能说毗尼义。是犯是非犯。是可悔是不可悔。是轻是重。是性重是遮重。是名说毗尼甚深义。三者说摩夷义。佛尔时为众生故说名为犯。为他故说轻作重说重作轻。为令一人得忏悔故。乃至大众中得忏悔故。是名说摩夷甚深义。四者能自解说正义。五者能知诸法名字。怜愍功德果者。菩萨慈心为诸众生。坏恶心故修集慈心。能利众生心无悔恨。常修集故得现世乐。是故如来说慈功果。毒不能害刀不能伤。眠无恶梦诸天拥护。舍此身已得生初禅。是名怜愍功德果。柔软语功德果者。菩萨摩诃萨修柔软语。能破现在口四恶过。是柔软语自利利他。能令众生爱乐喜闻。是名柔软语功德果。勇健功德果者。菩萨现在能破懈怠。受欢喜乐乐于寂静。护持禁戒心无悔恨。自修忍辱教人行忍。修诸苦行庄严菩提心无退转。是名勇健功德果。不贪解说深义二功德果。如上所说。次第者。菩萨摩诃萨先修慈心。为调众生故。次说软语。为破恶业故。见诸众生受恶业者。心不怖畏。生救护故。名为勇健。为调众生故行惠施。次说不贪及以深义。菩萨摩诃萨随是五相摄六波罗蜜。怜愍相者摄禅波罗蜜。柔软语者摄尸波罗蜜般若波罗蜜。勇健相者摄毗梨耶波罗蜜羼提波罗蜜般若波罗蜜。不贪者摄檀波罗蜜。说甚深义摄般若波罗蜜檀波罗蜜。

　　如法住禅品第二

　　菩萨摩诃萨若在家若出家俱有四法。有能修学即得阿耨多罗三藐三菩提行。善业方便怜愍众生。善业方便者。为施波罗蜜故修善行专心行常行净行。善行者。菩萨若有财物施乞者时。不观有恩不观无恩。不观福田及非福田。虽有人天沙门婆罗门不能沮坏菩萨施心。是名善行。专心行者。菩萨施时有来求者。舍内外物一切施与心无贪吝。是名专心施。常行者。菩萨施时有来乞者。不观时与非时随得随施。是名常行。净行者。菩萨施时有来乞者。不以名誉故施。非为天乐故施。如施品中说。是名净行。如施四事尸波罗蜜羼提波罗蜜毗梨耶波罗蜜禅波罗蜜般若波罗蜜亦复如是。云何菩萨善方便。若有生心欲破佛法。为调伏故行善方便。欲令中人入佛法故行善方便。虽入未熟为令熟故行善方便。入已既熟令得解脱故行善方便。菩萨为说世间医方技术诸论行善方便。为欲至心受菩萨戒坚持不毁故行善方便。善愿方便。声闻乘方便。辟支佛乘方便。大乘方便此十方便能作五事。初四方便为利益众生行。世术方便为破邪论。菩萨受持菩萨禁戒。终不毁犯。设犯随忏。善发愿方便随所欲事即能得之。菩萨三乘方便随根说法。是故菩萨如是十种方便能作五事。以五事故具足必定。能得世间一切之事。若现在若他世。云何菩萨利益于他。如四摄品中说。云何菩萨善发愿。菩萨所作一切善业。若过去未来现在不求余果。唯求无上菩提道果。是名善发愿。如来若为出家在家说戒。一切摄取如是四事。若出家在家菩萨。若过去未来现在。受持菩萨戒悉得阿耨多罗三藐三菩提。出家菩萨胜于在家。何以故。出家菩萨获得一切菩萨禁戒。在家菩萨不得菩萨一切禁戒。出家菩萨能行寂静清净梵行。在家菩萨不能修行寂静梵行。出家菩萨能行三十七品。在家菩萨不能修行三十七品。出家菩萨解脱一切世间之事。在家菩萨为世间事之所系缚。

　　　　菩萨善戒经卷第七



　　　　菩萨善戒经卷第八

　　　　宋罽宾三藏求那跋摩译

　　如法住定心品第三

　　菩萨摩诃萨怜愍众生有七种。何等为七。一者无畏。二者真实。三者不愁。四者不求。五者不爱。六者广大。七者平等。菩萨摩诃萨怜愍众生。无所畏故。修三业善。为破众生诸恶业故。是名无畏。菩萨摩诃萨怜愍众生。非烦恼爱故。非法住非毗尼住非妄语不教化于非处。是名真实。菩萨摩诃萨以怜愍故。为诸众生勤修苦行心无忧悔是名不愁。一切众生不求菩萨。而诸菩萨自修慈心。是名不求菩萨摩诃萨修怜愍时。于诸众生无有贪心无贪心者不求恩报及慈心果。是名不爱。菩萨修慈设有众生打骂恼害。终不舍于修慈之心。是名广大。菩萨修慈不为一人。普为无量无边众生无量法界。是名平等。是为七法。菩萨具足如是七法。名为菩萨至心清净。心清净者有十五种。一者无上净。二者如法净。三者波罗蜜净。四者真实义净。五者不可思议净。六者安隐净。七者乐净。八者不放净。九者坚固净。十者不诳净。十一者不净净。十二者净净。十三者善净。十四者调伏净。十五者性净。菩萨摩诃萨至心专念佛法僧宝。是名无上净。菩萨受持菩萨戒已。至心拥护不令毁犯。是名如法净。菩萨摩诃萨至心具足五波罗蜜。是名波罗蜜净。菩萨至心了知法界无我无我所。为流布故名为士夫。了了通达十二部经甚深之义。甚深义者即第一义。第一义者名真实义净。诸佛菩萨不可思议。从初出世乃至涅槃。是名不可思议净。菩萨至心修集悲心者。普施一切众生安乐。是名安隐净菩萨。摩诃萨为苦众生修集慈心令其得乐。是名乐净。菩萨摩诃萨为诸众生修集慈悲。不求无食心无果心无恩报心。亦不放众生行诸恶行。是名不放净。菩萨摩诃萨为阿耨多罗三藐三菩提。其心坚固不可破坏。是名坚固净。菩萨摩诃萨于无量世至心修集菩提善行。如是菩提及菩提道无有虚诳。是名不诳净。菩萨摩诃萨未得解地。是名不净净。菩萨摩诃萨住于净地乃至毕竟地。是名净净。菩萨摩诃萨住毕竟地修檀波罗蜜。是名善净。菩萨摩诃萨为得净地故调伏其心。是名调伏净。菩萨摩诃萨住于净地及毕竟地。名为性净性净者。不假修集然后清净。性本自尔身心净故。名为性净。菩萨具足是十五法能作十事菩萨因于无上净故能供养三宝。供养三宝即是庄严一切菩提道之根本。菩萨因于受持净故。即能受持菩萨禁戒乃至舍身寿命终不毁犯。若失念犯者即时忏悔。菩萨因于波罗蜜净。常能修集一切善法成不放逸。菩萨因于真实义净虽有烦恼为众生故流转生死。终不忘失涅槃之心。菩萨因不可思议净令无量众生于佛法中得大信心修集道果。菩萨因安隐净乐净不放净。具足成就利益一切众生之事心不愁悔菩萨因坚固净勤修精进破于懈怠成不放逸菩萨因不诳净即得阿耨多罗三藐三菩提。善法增长修行无厌。菩萨因调伏净性净。能以阿耨多罗三藐三菩提教于众生能以安隐施于人天一切众生。菩萨性净摄于三净。所谓不净净净净善净。过去未来现在诸佛及诸菩萨。得阿耨多罗三藐三菩提。已得当得今得。无不由是十五净得。若有说言。菩萨离是十五净法得阿耨多罗三藐三菩提者无有是处。

　　如法住生菩提地品第四

　　菩萨摩诃萨性具足。戒具足。学菩萨戒具足。菩萨相具足。成就菩萨庄严具足。十五净心身口意业净。菩萨有十二行摄取一切菩萨所行十三如来行。得阿耨多罗三藐三菩提已。名无胜行。何等名为菩萨十二行。一者性行。二者解行。三者喜行。四者戒行。五者慧行。慧行有三种。一者共助菩提行。二者共谛行。三者共十二因缘行。菩萨摩诃萨以如实见见如实法。若不如实见流转生死。若如实见则断众苦。是故菩萨智慧有三种。是名慧行。六者行行。七者无相行。八者不漏行。九者无行行。十者无碍行。十一者菩萨行。十二者具足行。是名十二行。菩萨若行是十二行。则能摄取一切。诸行如来之行胜一切行。是故名为无胜行。性行者。菩萨摩诃萨修集菩萨功德善法具足。修集诸善法故常乐善法。受持一切佛法种子。自知己身有佛种子坏粗烦恼。是名性行。菩萨具足是性行者。终不能起极重烦恼作五逆罪及一阐提。是名性行。解行者。菩萨摩诃萨发菩提心所修诸行。是名解行。性行菩萨行性行时是菩萨行。十二行及如来行因虽是诸行因亦未得异行。何况如来行亦未得因亦未得果亦未得净。若得一行是名解行。是名行如来行。亦未得如来行。未净如来行。名为得解行净。解行以净解行故得喜行净喜行喜行净故。得戒行净戒行如是。乃至十二行是名菩萨行。具足菩萨行净菩萨行。已得如来行净如来行。喜行者。菩萨至心净菩提心。是名喜行。戒行者。菩萨先净性重不毁遮重。以戒净故修集世禅。是名慧行。乘于世道入四真谛修三十七品。是名共助菩提行。修助菩提实见四谛。是名共谛行共十二因缘行者。若观四谛见一切苦从因缘生从因缘灭。是名共十二因缘行。行行者。为助菩提勤行精进。是名行行。无相行者。虽不见众生相及菩提相。而修菩提不休不息。是名无相行。不漏行者。为助菩提坚持禁戒。无有毁犯不休不息。是名不漏行。无行行者。得阿耨多罗三藐三菩提已。为调伏众生行不为菩提行。是名无行行菩提行者。修集无相行。是名菩提行。不分别法界行名菩提行。无碍行者。修集无分别法界。为无量众生演说正法。令修阿耨多罗三藐三菩提。若一生若现身。是名无上行。行无上行次第得阿耨多罗三藐三菩提已作一切佛事。是名如来行具足性行。菩萨摩诃萨定得十二行具足解行。菩萨摩诃萨断漏粗相具足喜行。菩萨摩诃萨不退转如喜行。乃至菩萨行亦如是。菩萨摩诃萨行性行时。不见一切诸法相貌。乃至菩萨行亦复如是。菩萨行性行时。不求善法及善法果。乃至菩萨行亦复如是。菩萨摩诃萨行性行时得大智力。乃至菩萨行亦复如是。菩萨摩诃萨行性行时断五怖畏。一者不活畏。二者恶名畏。三者死畏。四者恶道畏。五者大众畏。时时犹有身口意恶业。时时生贪念于五欲。于己有物时时悭惜。时时随他不自决定。或时不能观佛法僧实与不实。诸佛菩萨不可思议。不求因不求果。不求多不求少。于得不得不生忧喜。行非方便行不行方便行。少有闻慧时时忘失。具足苦不利智。少念阿耨多罗三藐三菩提不勤精进。不得甚深信解之心。见色声香味触时心生颠倒。舍身他世忘失正念。或时得慧。或时失慧。不能善知随宜方便调伏众生。或说法时不能善解文字句义。闻者或受或有不受。如闇射人或中不中。发菩提心或退不退。或毁菩萨所受禁戒。或欲自乐不为众生。或观菩萨所有果报及福德果。闻深法时。或时惊怖。或时欢喜。或时深信。或时生疑不能修集慈悲之心。少施他乐生大欢喜知足之心。无菩萨相。无菩萨庄严。自见其身去无上道远不能至。心念大涅槃不识助菩提法名。如是等相名性行菩萨。解行菩萨有三种忍。谓下中上。得下忍时如是等相上。得中忍时如是等相中。得上忍时如是等相下。得喜行时断如是相一向是善。具足如是善法故。是名净心。解行菩萨虽有如是三忍心不清净。何以故。行三忍时有下中上。不清净故。住喜行时悉断诸恶。是故清净。又住喜行时发阿耨多罗三藐三菩提心。随顺他语。又自思惟。以是二缘其心坚固。是名净愿。离于世法得出世果破众生苦。胜于声闻缘觉发愿。菩萨摩诃萨一念之愿。能得无量无边福德。如是愿者无动无尽。不退不转增长炽盛。毕竟能得阿耨多罗三藐三菩提。是名真愿。真愿菩萨有四事。一者谁发道心。二者因何发心。三者发心是何等性。四者发心有何功德。发心之时有是四观。谁发道心者。成就解行具善功德善行菩提道。如是众生发菩提心。因何发心者。具足庄严菩提之道利益众生。修阿耨多罗三藐三菩提无量之行。具足成就一切佛法一切佛行。是名因缘。以是因缘发菩提心。一切发心庄严菩提。一切修行菩提之事。随一切智及一切佛事远离凡夫。菩萨名字离凡夫地入决定地。生佛种性得名佛子。定得阿耨多罗三藐三菩提得大喜心。远离贪心妒心嗔心。为他演说菩提之道。具足庄严一切佛法佛事佛行。获得喜心受寂静乐。远离烦恼身受安乐。成就具足清净善法。近阿耨多罗三藐三菩提。至心净心为向菩萨。离一切怖得大喜心。深发菩提心远离五恐怖。修习无我相了知无我无我所。以观无我无我所故不贪于身。是故得离不活怖畏。不求他物乃至一钱常作是愿。云何当令是诸众生得大利益。是故得离恶名怖畏远离我见。离我见故不见有我。是故得离死畏。至心了知。我舍身已常与诸佛菩萨共行。是故得离恶道怖畏。我今至心求出世法。是故得离大众怖畏。菩萨远离如是畏已。亦得远离闻深义畏。离一切慢恼害恶心。离世喜心得清净心。得不坏心。得广大心。得不共心。得如是等心故勤行精进。至心念阿耨多罗三藐三菩提故。以至心信故精勤修集助菩提法。是名喜行。以住喜行心得清净。心清净故至心常念供养如来。常念护法念增长法。至心专念调伏众生。住佛世界亲近诸佛。至心听法净佛国土。常念亲近共佛菩萨善知识行。为利众生得阿耨多罗三藐三菩提而作佛事。未得阿耨多罗三藐三菩提时常作是愿。是名大愿。如是等无量百千愿。名为善愿。作是愿已于现在世勤修精进。为净喜行故。修集十法。信一切佛法故。因十二因缘众生受苦。为苦众生得解脱故修集悲心。为施众生安乐之事修集慈心。为破众生苦恼事故不惜身命。不惜身命故舍内外物。为利众生受苦不悔。心不悔故能知一切世典方术。知世典故能知众生下中上异。随下中上具足惭愧。修如是事其心不退。得勇健力受他财物。能以供养佛法僧宝。是名十法。十法者。一者信。二者悲。三者慈。四者施。五者不愁。六者了知世典。七者随顺世间。八者惭。九者愧。十者健。菩萨摩诃萨修是十法。为持戒故。行于九法观察道果。功德过患知已则能修集于道。至心受持过一切行。得阿耨多罗三藐三菩提。能度众生于生死海。能教众生行诸善行。菩萨尔时住喜行时见无量佛。如菩萨藏所说见闻。复知十方无量世界有无量名有无量佛。知已至心求见能见。是名善愿。又复作愿。愿我常生诸佛世界随愿往生。是名善愿。以得往生诸佛世界。随力供养佛法僧宝。听法受持如法而住。所修善法一切回向阿耨多罗三藐三菩提。以四摄法摄取众生。是故善法增长炽盛。供养三宝摄取众生。于无量劫净于身心。如数炼金其色倍明。菩萨之心亦复如是。其心净故善法则净。菩萨摩诃萨受人身时。作转轮王王四天下。随意自在远离悭贪。亦破众生所有悭贪。以四摄法摄取众生。所作善法若多若少。悉以回向阿耨多罗三藐三菩提。愿令众生一切悉得无上道利。尔时菩萨以勤精进舍家为道。于一念中能具百种三昧。一念中见百世界佛。亦知百佛所行之处。亦能振动百佛世界。其身能过百佛世界。光明遍满百佛世界。神通能变一身为百。化百众生了知去来各百劫事。入百法门阴入界门。各知百数能示百人。以为眷属悉得神通。菩萨摩诃萨住喜行时。能作如是神通等事。以愿力故。是故菩萨发愿不可思议。喜行菩萨有六发心。一者发于善愿勤精进故。二者行净故。三者为得异行故。四者净善根故。五者为善有故。六者不可思议故。喜行者。如十住中欢喜地说。利他故名地。自利故名行。戒行菩萨有何等相。喜行菩萨所有功德。戒行菩萨悉以具足。有十净心。一者心净尽敬奉事诸师和上耆旧宿德不生欺诳。二者心净见同法菩萨先意软语。三者心净胜于一切烦恼魔业。四者心净见一切行多诸过咎。五者心净见涅槃功德。六者心净修集一切助菩提法。七者心净为助菩提修集寂静。八者心净不为世法之所染污。九者心净离声闻乘乐念大乘。十者心净常念利益一切众生。是名十种净心。以具如是十净心故名戒地行。戒地行时具足性戒。共邪业戒不受不念不生欢喜。轻戒不毁。况中上戒。具十善法知善不善。善业恶业。善有恶有。是乘非乘。若因若果。悉了了知。了了知故自行十善。复教众生令行十善。若诸众生恶业因缘受于苦行。心生怜愍修集大悲。为破众生所受苦故。戒行菩萨身寂静心寂静。身心寂静。犹如真金得迦私婆药入火则净。菩萨善心所修善法亦复如是。菩萨摩诃萨住戒行时。若生世间作转轮王王四天下。能转众生毁戒恶业。安置众生善法戒中。余如初说。亦如十住离垢地说。远离一切毁戒垢。故名离垢地。教菩萨戒故名曰戒行。净地戒行义无差别。慧行菩萨有何等相。慧行菩萨得十净心。作如是观。我十净心不退不转。我于一切有漏之法心不甘乐。我于漏法乐喜修集对治法门。于是对治不退不转。一切有漏烦恼魔业悉不见胜。以修集故不生舍心。我甚甘乐佛菩萨行。为佛菩提修诸苦行不生厌悔。我今至心专念大乘。常欲利益一切众生。慧行菩萨观一切行有无量苦行。作是观已不染诸行。观佛功德及以智慧无量福行。至心念佛所有功德得大信心。为破众生苦恼事故。修集悲心善思方便。为令众生得解脱故。为解脱故观于对治。得对治故观善三昧。乐闻菩萨法藏经典。既得闻已勤修精进。为听法故不惜身命。内外财物供养父母和上师长耆旧有德。为诸众生多受众苦。若得受闻菩萨法藏一字一句一偈一义。其心欢喜。胜得三千大千世界满中珍宝。胜得释身魔梵天身转轮王身。若闻说言我有一字一句一偈一义是佛所说。若能受苦投大火坑乃当与汝。菩萨闻已欢喜乐受。即作是言。假使三千大千世界满中猛火。于无量劫尚以身处。况于小火。菩萨尔时勤精进故。作是思惟。若得真义则能利益。无上佛法非以字句能利益也。为解真义故。修世四禅四无色定四无量心及五神通。以修定故愿生欲界。修助菩提利益众生。虽生欲界无欲界结。先断贪欲嗔恚愚痴。犹如真金数被炼治终无损减。修净善根故得帝释胜身。为乐欲者坏贪欲故。令得思惟诸善法故。为令众生真实能知行界众生界故。为苦众生令得解脱知善方便故。为供养父母和上师长福德人故。为令众生如法住故。为得禅定善三昧神通故。如十住明地中说。如十住明地慧行亦尔无有差别。助菩提行菩萨有何等相。慧行菩萨有十法如先说。住如是法心不可坏。修集智慧能为众生演说正法为令调熟。已得熟者为说解脱生佛种性。修三十七品及善方便故。远离我见及以断见断诸烦恼。得忍心软心。善心净。无量行心知恩念恩。具足无量清净善法。勤加精进修作上地一切善业。了知法界及众生界。一切恶人魔及眷属。不能移转沮坏其心。余如上说。犹如工匠作金璎珞。为令众生受欢喜乐。菩萨善法亦复如是。不为声闻辟支佛等之所倾动。生夜摩天破诸众生所有我见。是名菩萨助菩提行。为欲修集利智慧故。修集三十七品破一切见一切漏故。遮一切业故。增长善法故令地清净故。菩萨修集助菩提行。如十住中炎地所说。助菩提行亦复如是等无差别。自利名地利他名行。谛行菩萨先得十清净法。以大净故名共谛行。谛行菩萨见无量世界无量诸佛。观四真谛有十行。若说苦。何故说。何因缘说云何说。谁所说。如是等能真实知。集灭道亦如是。作是观时知谛方便。观一切苦一切谛过患功德。为诸众生增长悲心。知诸众生去来世业。了知世谛知受邪法。为邪法者说于解脱。知庄严事。具足念心具足慧心。种种方便以调众生。解了一切世间方术。为化众生破种种苦。为得阿耨多罗三藐三菩提故。能施众生所须之物。能破众生贫穷困苦。知处非处破邪祠祀。不受倒解菩萨藏义说真实道。余如上说。譬如真金众宝厕填价直无量。菩萨摩诃萨亦复如是。所有善法胜于声闻辟支佛等下地菩萨慧行菩萨如日月光无能毁翳。毗岚大风不能移动。菩萨摩诃萨所有智慧亦复如是。一切声闻辟支佛等所不能动。不为世法之所破坏。舍身往生兜术天上。得大自在破坏邪法。成就无量亿数福德具足如是菩萨智慧为净众生故。为知真谛方便说故。为观生死有大苦故。为欲增长大悲心故。为欲具足功德智慧二庄严故。为发善愿故。为令念心施心慧心转增长故。为欲思惟诸善法故。为欲调伏行众生故。为教世法出世法方便故为净善根故。余如上说。如十住中难胜地说。谛行亦尔无有差别。共十二因缘行菩萨如先说。菩萨摩诃萨住共十二因缘行时观一切法第一义相。第一义相者。即诸法无相。一切诸法不可说故。名之无相。无相者无生灭相。是故诸法无生无灭。无生无灭故见无生平等。无始终平等。有无平等。无取无舍平等。如幻平等。无性平等。无有无无平等。菩萨住是诸平等已增长大悲。至心专念菩提之法。了知世间出灭之处。知十二因缘。知从缘生法。知从十二因缘出生三解脱门。所谓空无相愿。修集三解脱门故。永断我我所相作相受相。是名第一义。为众生故真实思惟。烦恼和合因缘不牢。因缘不牢有为危脆。是故无我无我所。成就具足无量众苦。我能坏散有为之法。虽能坏散不应永灭。我护有为为众生故。作是观时即得无碍慧行。以知无碍智慧行故。于一切世中行无挂碍。以得无碍智慧行故。是名摄取第七地忍。修助菩提共有为行。不乐永灭有为之法。虽不永灭亦不染著。菩萨尔时修是方便。即得万空三昧门。如万空门无相无愿亦复如是。以修三万三昧门故。一切邪见外道声闻缘觉诸魔眷属。不能移转倾动沮坏。余如上说。犹如帝释转轮圣王。所著金冠杂宝厕填。诸天世人之所乐见。菩萨智慧亦复如是。亦为诸佛及诸菩萨之所乐见。如日月光诸明中胜。菩萨智慧亦复如是。菩萨摩诃萨住十二因缘行为令众生见法平等。为知十二因缘得解脱故。得三解脱门故。破坏一切诸邪相故。方便教化转生死故。得无碍智慧故。得无碍智慧行故。得无量三昧门故。不破不动故。增长善法故。清净诸有故。余如十住现前地说。十住中说此之所说等无差别。行行菩萨有何等相。菩萨得助菩提行时。具足能得无量三昧。有共世间不共世间。以具足故入第七行。菩萨尔时于世法中。得大自在至心念慈。功德庄严菩提庄严悉得增长菩萨所得助菩提法。不与声闻辟支佛共。知法界众生界世界界。知佛身心。尔时具足如是功德。知佛境界。无相无业无有觉知。见无量佛土。若行若住若坐若卧。于一切行不失道心。菩萨尔时一一念中增长一切十波罗蜜。具足成就助菩提法。菩萨住喜行时发愿因缘。住第二行远离一切毁戒因缘。住第三行善愿增长得法光明。住第四行离一切障道因缘。住第五行离世学障。住第六行得入深义。令此七法增长趣向一切佛法。具足增长助菩提法。是故菩萨次第当得第八净行。毕竟净故名为净行。七行杂故不名净行。住此行时断诸烦恼。亦不与俱又不名离。烦恼不起不得名俱。未得佛故不得名离。三业清净了知一切世术方便。能为三千大千世界人天之师。唯除八地。三千大千世界众生心无与等。亦除八地。自在入出无量法门。永离声闻辟支佛道。是名清净身口意业。亦修集道无有厌足。能得阿耨多罗三藐三菩提。为众生故说有为法。离身口意一切相貌。得深法忍不生不灭。行六行时入灭尽定。今此行中虽念念灭不取涅槃。是名不可思议。虽共一切众生行菩提行。不为世法之所染污。余如上说。修三解脱调伏众生。不令住于声闻缘觉。调伏众生离五欲乐断诸邪见。修集是时善法增长。无能破坏动转其心。譬如真金厕填众宝价直无量。菩萨功德亦复如是。无量无边不可称计。又如日光一切众生不能思议。菩萨慧光亦复如是。菩萨摩诃萨修集此行。为令众生得无量亿诸三昧故。破坏一切取相心故。得善方便修集道故。见佛世界得解脱故。能入甚深诸法门故。具足得助菩提法故。永断净法不净法故。具足庄严菩提道故。净心业故。了知一切世方术故得无量法门及诸三昧。不与声闻缘觉共故。余如十住远行地说。远行地行义无差别。无相行菩萨有何等相。菩萨摩诃萨住初行时。得十行法知诸法义。及知三世不出不灭。过去不出未来不灭现在无相。无因缘故不出不灭。是故第一义相不可宣说。不可说法可说流布。虽可流布实无有性。性无相故无因无果。然不可说性不可说无。何以故。以可说故。若可说性是有相者。是名邪相。若是有物不可说者。是则无有初中后异。以是故一切时中烦恼不行。入正法界无有思惟。心得平等离疑网故。具足如是十种智已入第八行。菩萨摩诃萨住此行时。即得寂静无生法忍。复有四求求一切法。有四真智知一切法。以求知故能断一切诸邪业等。断邪业故见诸烦恼更不复生。何以故。过去故。又见一切烦恼不灭。何以故。无生因故。现在不起诸结烦恼。不集因故。四求如真实品说。四真实智如解行中说。此行名为寂静法忍。是故菩萨得无生忍。得无生忍故得甚深菩萨行。住深行时行无相行。若有过患及微细相。今悉远离。是故此行名为寂静。住深行已乐住法流。无量诸佛劝发慰喻。以劝发故起入法门。得法门故得十心自在。如上所说。得自在故。欲久近住随意即能。欲入何定随意即入。欲行何行随意修行于一念中随所须物即能得之。若欲了知世间方便即能了知。欲生诸有随意往生。欲示神足随意能现。欲立誓愿随意能得。欲作解观随意成就。欲知法界即能知之。欲知文字知辞知句知法处非法处即能知之。是名自在八行功德。于念念中常见诸佛。余如上说。金喻日喻亦复如是。菩萨摩诃萨住此行时。为破众生所著相故。为真实见第一义故。得真实慧故。得寂静无生忍故。知甚深行故。住法流故。入佛法门故。入不可思议法门故。于佛法中心不可坏不倾动故。得无量神足故。得十种自在故。得十种自在功德故。寂静善根故。于一切有自在往生故。余法如十住中不动地说。不动地此行无有差别。四无碍行菩萨有何等相。菩萨摩诃萨行甚深行无有厌足。修无上慧具足一切法。为众生说了知法界。法界者。所谓烦恼垢净。谁垢谁净了了而知。说如是等法名大法师。名曰成就无量陀罗尼。知方便说辞义无尽。受法持法。随众生念而为说之。非时不说随乐而说是名菩萨四无碍智行。余功德如先说。菩萨摩诃萨住于此行。为诸众生入寂静故。为诸众生知法界故。为诸众生不可思议大法师故。为增长善法故。广说如十住中善慧地所说。为施众生安隐乐故。菩萨摩诃萨住无碍行中。与善慧地义等无差别。住菩萨行菩萨有何等相。菩萨摩诃萨净无碍行。欲为法王入净三昧故。欲具一切智。最后所得三昧法门与。诸佛共同。佛一坐行一切行知一切法。知解脱方便。知佛行处。知无量解脱陀罗尼门。知大忆念。知大神通善根寂静。知净诸有。余如十住法云地说。具足菩萨庄严菩提道菩萨行法云地。与诸佛共得菩提已。施于众生无量法雨。如是法雨能淹一切烦恼尘埃。生法种芽善芽增长成熟善根。是故此地名为法云。以是义故名菩萨行。若说后地功德先地所无。修一一行要经无量那由他劫乃得具足三阿僧祇大劫得一切行。初阿僧祇大劫得解行。过解行已。第二大阿僧祇劫得喜行得喜行时亦行无相行。过无相行已。第三阿僧祇大劫得无行无相行是名菩萨得决定行。过无行无相行得无碍智行。过无碍智行得菩萨行。阿僧祇有二种。一者大劫不可数名阿僧祇。二者中劫不可数名阿僧祇。菩萨修行即是大劫阿僧祇也。若有菩萨勤精进者。能转无量中劫不能转大劫。菩萨摩诃萨修集如是行。能坏烦恼障及智慧障。无相行时断一切烦恼相。后行时永断习气。是名如来行。智障有三。一者皮。二者肤。三者骨。得喜行时已断皮障。得无相行能断肤障。得如来行能断骨障。具足如是等行得十一净。初行得性净。第二行得解净。第三行得心净。第四行得戒净。第五行得愿净。第六第七第八行得智庄严净。第九行具菩提庄严净。第十行真实智净。第十一无碍智净。第十二一切智净。第十三习气净。第一第二行闻菩萨藏便得信心。第三行至心立愿修集余行。第四第五第六行了知法相。第七乃至第十三寂静一切行因果毕竟行。声闻亦有十二种行。有声闻性是名初行。若得世间第一法名第二行。得苦法忍名第三行。得四信心戒得清净名第四行若如戒住法得增长名第五行。若观四谛名第六第七第八行。修集无相三昧名第九行。具足成就三三昧故名第十行获得解脱名十一行。阿罗汉果名十二行。

　　毕竟地生品第一

　　菩萨生有五种一切。一切行一切菩萨净。为令众生安隐乐故。一者为离苦有。二者随心行有。三者胜有。四者自在有。五者菩萨后有。远离苦有者。菩萨若见众生饥渴苦恼遭荒谷贵。尔时菩萨以愿力故。受大鱼身无量由旬以施众生。众生食已饥渴得除。以愿力故身转增大。若有恶世一切众生。四百四病同时发作。菩萨尔时以大愿力作大医王。能令众生远离病苦。若有恶世兵甲竞起众生恐怖。地主诤国不知厌足菩萨尔时为大法王有大力势。以善方便和合二敌。以软语故坏其恶心。不打不罚不闭不系。不断其命劫其财宝。等视众生犹如一子怜愍众生。若有邪见为供养天造作邪业。菩萨为破如是邪见示受鬼身。现梦教言。汝今不应杀羊祠祀。是故菩萨为破众生诸苦恼故示受诸有。是名离苦有。随心行有者。菩萨摩诃萨以愿力故。示受畜生种种诸身为破畜生诸恶业故。作恶鬼身作恶人身。又作邪见婆罗门身。或复示作贪五欲身。先随其心示受诸有。为令众生离恶业故。虽受有身不作恶业。若彼作时自终不造。众生见已亦效不作。以善方便破坏众生所有恶业是名随心行有。胜有者。菩萨生时胜诸众生。若姓若色若命若果报。果报如自利利他品说。是名胜有自在有者。修初喜行至十二行。菩萨尔时所示受身。名为自在。自在者即是愿力。从性地乃至十二行。受转轮王身自在天身。乃至阿迦尼吒天身。及过阿迦尼吒一切诸有。于诸有中得无上身。以愿力业力故。是名自在有。菩萨后有者。菩萨最后身名菩萨有。具足成就庄严菩提。若生婆罗门种。若生刹利种。得阿耨多罗三藐三菩提作一切佛事。是名菩萨后有。过去菩萨摩诃萨亦受如是五有。现在未来诸菩萨等亦复如是。因是五有得阿耨多罗三藐三菩提果。若有菩萨修行示受是五有者。即得阿耨多罗三藐三菩提。

　　　　菩萨善戒经卷第八



　　　　菩萨善戒经卷第九

　　　　宋罽宾三藏求那跋摩译

　　毕竟地摄取品第二

　　菩萨摩诃萨修一切行时有六事善摄众生。一者至心摄取。二者增益摄取。三者取摄取。四者究竟摄取。五者不毕竟摄取。六者后摄取。菩萨摩诃萨初发心时。摄取众生如父母兄弟妻子眷属。至心系念方便摄取。云何能施众生安乐。作是愿时随力施与。是名菩萨至心摄取。菩萨摩诃萨虽于父母兄弟妻子眷属中。胜心无憍慢倍增供养。若为国王于说眷属。亦复如是。增益者。破坏恶法教以善法。随时礼拜赞叹供养。施以衣食所须之物。知恩报恩瞻病授药。于诸仆使不作贱想如兄弟想。若见有罪堪忍含受。言当柔软无有粗犷。若为国主于诸眷属不加苦痛。不断其命。远离刑罚正法治国。随本种姓所有分界。于他国土不生贪夺。任力养民作一子想。所有之物与眷属共。所言诚实柔软不粗离于悭贪。是名菩萨增益摄取。菩萨摩诃萨摄取诸众生有二因缘。一者财施。二者法施。以财施故破于贫穷。以法施故破于邪见。于诸众生其心平等。不作法悭不作师相憍慢之想。不求恩报不求供养。若有求福来供养者亦不遮止。为令福德庄严增长故。若有修集善法持戒精进之者。瞻视供养亲为执使。不解义者为解说义。已解义者说令增长。若有疑网为说深义能令除断。苦乐同彼心无增减。有犯罪者以善方便教令忏悔。有时呵责有时赞叹。见病苦者瞻视不舍。善以方便为除所患。若有众生下色下进下念下智心不轻慢。随时为说正心因缘。见愁苦者说法慰喻。善自思惟不信他语。无能动者。若得所施与众同等。修集悲心具足成就。或见正命先意问讯。远离恶心常修善法。终不放逸远离懈怠。常作是愿。云何当令我之福德等与一切。菩萨摩诃萨非一切时行取摄取。有利之时尔乃摄取。是名菩萨取摄取。若诸众生诸根闇钝。善根难熟则久远摄取。何以故。究竟当有清净心故。若中根中熟则不久远。何以故。以不久远得净心故。若有利根易熟上熟易净易调。是名菩萨后有摄取。是名菩萨六摄取正法摄取菩萨摩诃萨以此六摄摄取三世一切众生。过去未来现在菩萨摄取众生。悉皆不离如是六摄。菩萨摩诃萨摄众生时有十二难事。菩萨摩诃萨知无我无我所无有众生。而为众生修集苦行。是名一难。为调他故而行呵责。亦自护戒不令毁伤。是名二难。所有物少乞者甚多。是名三难。菩萨一身系属多人趋走给使。是名四难。放逸诸天同彼受身。而其内心初无放逸。是名五难。常为一切众生作使。自于禁戒无所毁失。是名六难。常与贪欲恚痴悭吝谄曲奸伪恶人共住不随彼行。是名七难。了知生死多诸过患而不舍之。是名八难。一切烦恼生死多过。舍命之时心未清净。虽未清净不失正念。是名九难。未得净心能以己身所爱之物妻子眷属而以施人。是名十难。众生异心境界不同。或时软语或时行舍。是名十一难。终不放逸不断烦恼。名十二难。菩萨摩诃萨于诸众生不作轻重。或时作轻。或时作重。或观境界。或作健心。或时立愿。或不放逸。或修智慧或修柔软。或行呵责。或时行舍。或勤精进。或时懈怠。或作方便。菩萨摩诃萨作如是学。于十二难处心不忧悔。既能自护又能利他。

　　毕竟地毕竟品第三

　　菩萨摩诃萨修十二行有七地。六是菩萨地。余一地声闻菩萨共。一者性地。二者解地。三者净心地。四者持地。五者定地。六者定行地。七者毕竟地。是名七地。性行解行各为一地。喜行名为净心地。戒行慧行无相行合为持地。无行无相行名为定地。无碍智行名为定行地。如来行名毕竟地毕竟地后当广说。菩萨从下地入净心地时。云何能断三恶道苦。菩萨修集世俗漏禅。修漏禅已得世净禅。修净禅已即得解地。庄严菩提修集一百一十种悲。以修悲故于众生中即得悲心。得悲心故乐三恶道如己舍宅。菩萨自观住三恶道。庄严菩提时为众生故受大苦恼。若我净心有势力者。愿令众生所有苦恼悉集我身。善立大愿。以善愿力世净禅故。远离身心烦恼习气。离习气故转四大身。四大既转。因世净禅故不到三恶。是故菩萨断三恶道苦。过解地已入于净地。余功德如行品中十净心说。此十净法有十对治。不作心。不发心。不受菩萨戒。不信心。恶心。不修集悲。嗔心。忧悔心。不慈心。放逸心。所言粗犷贪惜身命不随世间。懒堕懈怠无渐无愧。苦恼逼身疑网怯弱。不能供养佛法僧宝。如是等对治不净。是十净中。初三法者清净其心。后七法者净于庄严。菩萨摩诃萨信于菩提及菩提道。信菩提道故。见苦众生生大慈心。生慈心故即作是愿。愿我救济如是等苦。以怜愍故舍身惠施无所贪惜。为利众生心无忧悔。心不悔故知世方术。知世方术故善知时节随众生心。以知时故名知世间。以智力故客烦恼来深生惭愧。以惭愧故令彼烦恼不得自在。是名勇健。以勇健故无有放逸。不放逸故修集善法。集善法故受菩萨戒。受菩萨戒故供养三宝。供养三宝故其心清净是名净地。

　　毕竟地行品第四

　　菩萨摩诃萨住于解地乃至菩萨地有四行。一者波罗蜜行。二者菩提行。三者神通行。四者熟众生行。波罗蜜行者。六波罗蜜如先说。方便波罗蜜愿波罗蜜力波罗蜜智波罗蜜。是十波罗蜜是名波罗蜜行。善方便有十二种如先说。是名方便波罗蜜。愿有五种如先说。是名愿波罗蜜。十力庄严净是名力波罗蜜。知一切法是处非处名智波罗蜜。知世谛故名智波罗蜜。知第一义谛名般若波罗蜜。复次无量智者名方便波罗蜜。求胜胜智名愿波罗蜜。不为四魔之所障故名力波罗蜜。能知诸法真实性故名智波罗蜜。四念处乃至八正道分四求四真智如先说。是名菩提行神通。如不可思议品说。六通如先说。是名神通行。二无量调伏无量方便无量如先说。是名熟行。菩萨摩诃萨如是四行摄一切行。菩萨摩诃萨无量阿僧祇。究竟具足净诸善法。胜诸声闻辟支佛等。毕竟摄取菩提道果。毕竟能得阿耨多罗三藐三菩提故。是名十波罗蜜。若说次第则有三事。一者对治故。二者生故。三者得果故。对于善法有六事。一者悭贪。二者恶业。三者恚心。四者懈怠。五者乱心。六者愚痴。以是六法因缘故。不得阿耨多罗三藐三菩提。为坏六法故说六波罗蜜。檀波罗蜜乃至般若波罗蜜。六波罗蜜则摄四波罗蜜。是名对治。生者。菩萨摩诃萨舍于一切世俗之物出家学道。是名檀波罗蜜。既出家已受菩萨戒。是名尸罗波罗蜜。以护戒故虽有骂打默受不报。是名羼提波罗蜜。戒既清净勤修善法。是名毗梨耶波罗蜜。以精进故五根调伏。是名禅波罗蜜五根既调知真法界。是名般若波罗蜜。是名为生。果报者。菩萨现在修施等善法。若舍身已外得大财内得五具足。五具足者。生人天中得寿色力安乐辩才。是名施果。以施因缘修集善法。心无嫉妒忍众罪过。是名具足第二果报。以施因缘若作世事及出世事心无厌悔。是名第三果报。以施因缘其心柔软无有错乱是名第四果报。以施因缘了了能知此是福田此非福田。知是可施是不可施。善知方便求财取财。是名第五果报。四波罗蜜摄六波罗蜜有三戒。一者随戒戒。二者随心戒三者随智戒。菩萨尸波罗蜜名为随戒戒。禅波罗蜜名随心戒。般若波罗蜜名随智戒。离是三戒无菩萨戒。菩萨三戒摄一切戒。菩萨有四事能利众生。何等为四。一者为于菩提修集善法。二者先以真智知诸法义。三者增长善法。四者熟众生根。如是四事菩萨能大利益众生。若有说言。离是四事能利众生者。无有是处。

　　毕竟地三十二相八十种好品第五

　　十三如来行者。名为毕竟佛地。毕竟佛地者。有百四十不共之法。所谓三十二相八十种好。四一切行净。十力四无所畏。三念处。三不护大悲。常不忘失。断烦恼习一切智是名百四十不共法。三十二相者。一者足下平。二者足下千辐轮。三者指纤长。四者足跟佣满。五者指网缦。六者手足柔软。七者佣[跳-兆+專]肠如伊尼延鹿王。八者踝骨不现。九者平住手摩膝。十者藏相如象马王。十一者身圆满足如尼拘陀树。十二者身毛上靡。十三者一一毛右旋。十四者身真金色。十五者常光面各一寻。十六者皮肤细软尘垢不著。十七者七处满。十八者上身如师子。十九者臂肘佣圆。二十者缺骨平满。二十一者得身佣相。二十二者口四十齿。二十三者齿密不疏。二十四者齿色白。二十五者颊车方如师子。二十六者味中得上味。二十七者肉髻相。二十八者广长舌。二十九者梵音声。三十者目绀青色。三十一者眼如牛王。三十二者眉间白毫。
　　八十种好者。二十指是名二十好。手足表里八处平满踝膝[月*坒]六处妙好手有三聚肩肘腕六处满。腰奇中是名二好。臗及二尻是名三好。马藏二膊是三好。腰脐两胁两腋两乳是名为八。腹胸脊项是名六十。上下牙齿。上下唇腭。两颊两鬘。两目两肩。及鼻二孔。额上两肞。两耳头圆足。是名八十。
　　菩萨摩诃萨住净地已。以业力故虽得如是八十种好未大明净。道树起时乃得明净。不明净时谓菩萨地行。庄严菩提有二种。一近二远。远者。未得三十二相八十种好果报若得名近说三十二相八十种好。为令众生作善业故。众生造作种种恶业。以恶业故得种种恶果。是故如来说三十二相八十种好种种善业种种善果。众生闻已即得除破种种恶业。菩萨至心修持净戒故得足下平。供养父母和上师长有德之人。以是因缘得足下轮相。于诸众生不生害心无劫盗想。若见父母和上师长有德之人。远出奉迎安施床坐。恭敬礼拜破除憍慢。以是因缘得纤长指。具上三行得足跟佣满。以四摄法摄取众生。以是因缘得指网缦。以好苏油摩洗父母和上。师长有德之人。以是因缘得手足柔软。修集善法不知厌足。以是因缘得佣腨肠。闻法欢喜乐为人说为法走使。以是因缘得踝骨不现相。三业清净瞻病施药。破除憍慢饮食知足。以是因缘得平立手摩膝相。见分离者善言和合。自修惭愧亦教人修。以是因缘得马藏相。自净三业亦教人净。若有众生四大不调能为疗治。以是因缘得身圆相。闻法欢喜乐为人说。以是因缘得身毛上靡相。思惟诸法甚深之义乐修善法。供养父母和上师长有德之人。若行道路佛塔僧坊除去砖石荆棘不净。以是因缘得身毛相。若以饮食璎珞施人除去嗔心。以是因缘获得二相。一者金色。二者常光。以何业缘得一一毛相。即此业缘得身细软尘垢不著。常施众生所须之物。以是因缘得七处满相。自破憍慢调柔其性。随众生心如法而行。为除不善教以善法。以是因缘得上身如师子相。得肩圆相缺骨平满相。以何业缘得纤指相。即此业缘得身佣相。远离两舌和合斗诤。以是因缘得四十齿相齿密不疏相齿齐平相。修欲界慈。以是因缘得白齿相。见有求者欢喜迎送。以是因缘得方颊车相。等视众生犹如一子。以是因缘得上味相。常施众生无上法味。见有忘者施其忆念。自持五戒转以教人。修集悲心能大法施。以是因缘得肉髻相广长舌相。实语喜语法语软语非时不语。以是因缘得梵音声相。修集悲心视诸众生犹如父母。以是因缘获得二相。一者目绀青色。二者眼如牛王。见有德者称实赞叹。以是因缘得白毫相。三十二相虽复各各说其因缘。真因缘者持戒精进。何以故。若不持戒能修精进。尚不得人身。况得三十二相。无见顶相及肉髻相等无差别。复次凡所作事定心不悔。以是因缘得足下平相。若至心作。以是因缘得千辐轮相。第二第三指网缦相。七处满相。细软肩圆缺骨满。身直广长舌相。若常作者。以是因缘得长指相平住摩膝相。常光一寻相齿密不疏相。若净作者。以是因缘获得余相。复次若于众生生淳善心。以是因缘得手足柔软肤体细滑尘垢不著。次第修集时节修集。以是因缘得第二第三第四相。喜修善法心无悔退。以是因缘得金色身。常光齿白眉间毫相。若闻赞叹不生憍慢。覆藏善法不令人知。以是因缘得马藏相。所修善法回向菩提。以是因缘得一一孔一毛相。身毛上靡口四十齿最上味相勤精进故。以是因缘得方颊车上身如师子相。至心爱念一切众生如视一子。以是因缘得齿齐平绀青目牛王眼相。修集善法不知厌足。以是因缘获得余相。菩萨摩诃萨住性行时。修三十二相业。住净行时虽有如是三十二相。相不具足未得明净。住十三行尔乃了了明显具足一切佛法。虽无量相众生不同。有下中上不可思议。是故佛说三十二相。一切众生所有功德和合集聚。正与如来一毛相等。一切毛孔所有功德和合集聚乃成一好。合集众好所有功德。增至百倍乃成一相。唯除白毫无见顶相。合集其余一切诸相。增至千倍成是二相。和合集聚三十二相八十种好所有功德增至千万亿倍乃成如来深远蠡音。其声闻于无量无边诸佛世界。如来成就如是等无量无边功德。以是义故。如来世尊名为无上。所行之法名无上行。三十二相八十种好有三种无量。一者三劫无量。二者修善无量。三者利益众生无量。是故说言如来成就无量功德。

　　毕竟地住品第六
</div>
    <div class="pagination">
<a href="菩萨善戒经之二.html">上一页</a><a href="菩萨善戒经之二.html">1</a><span class="current-page">2</span><a href="菩萨善戒经之二_page3.html">3</a><a href="菩萨善戒经之二_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
