<!DOCTYPE html>
<html>
 <head>
  <meta charset="utf-8"/>
  <title>
   首楞严义疏注经 - 第 19 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   首楞严义疏注经 - 第 19 页/共 21 页
  </h1>
  <div class="content">
   首楞严义疏注经卷第九(之二)

　　　　长水沙门子璇集
　　二受阴三。一尽未尽相二。一明区宇。
　　阿难。彼善男子。修三摩提奢摩他中色阴尽者。见诸佛心。如明镜中显现其像。若有所得。而未能用。犹如魇人手足宛然见闻不惑心触客邪而不能动。此则名为受阴区宇　色阴尽者。以止观中观其五阴观心纯熟不为色碍。故云阴尽。见诸佛心者。妙觉明心观中明露。即色相尽而色性现也。观中暂见。非真实见。故如镜像。有所得者即前见诸佛心也。既是观心变影而缘。非是观证。故未能用。以用受阴为领纳故。亲证必能有妙用故。未破受阴如魇人。色阴尽故能见佛心。如见闻不惑。受阴客邪既在。妙用之动未能。为受所覆。故云区宇　二明尽相。
　　若魇咎歇。其心离身返观其面。去住自由无复留碍。名受阴尽。是人则能超越见浊。观其所由。虚明妄想以为其本　其心离身者。以客邪不触心。于根门得自在也。不为魇咎之所留碍。故能返照自面。此显见闻有用也。去住下二句明手足得用也。此上皆约喻显。若约法者。受阴尽故心亡领纳。既无能领之受。即无所领之法。心法既亡。自在宜矣。超见浊者。以根身正是见浊之体。见闻觉知拥令留碍。水火风土旋令觉知。斯则执受相仍便成根质。受妄领纳执以为己。以见是推求执取为义。由受领前境。取著随生。受阴既亡即超见浊。觉明之心虚通领纳。故云虚明妄想　二正明现境十。一见物生悲。
　　阿难。彼善男子。当在此中得大光耀。其心发明。内抑过分。忽于其处发无穷悲。如是乃至观见蚊虻犹如赤子。心生怜慜。不觉流泪　此正显也。奢摩他中。定光发现。狂慧既起。内抑太过。忧悲种子在藏识者忽焉现起。凡见生类。皆如自己所生赤子。赤子婴儿也。
　　此名功用抑摧过越。悟则无咎。非为圣证。觉了不迷久自销歇。若作圣解。则有悲魔入其心腑。见人则悲。啼泣无限。失于正受。当从沦坠　此结判也。心光忽现内抑太过忧悲种发。非为圣证。取即引魔。他皆仿此　二勇志齐圣。
　　阿难。又彼定中诸善男子。见色阴销受阴明白胜相现前。感激过分。忽于其中生无限勇。其心猛利。志齐诸佛。谓三僧祇一念能越　色尽受现。定之胜相也。先未曾得今既获得遂生感激。感激太过勇志便发。谓言三祇一念能越我齐诸佛更无如者。
　　此名功用陵率过越悟则无咎。非为圣证。觉了不迷久自销歇。若作圣解。则有狂魔。入其心腑。见人则夸。我慢无比。其心乃至。上不见佛。下不见人。失于正受。当从沦坠　凌谓篾他。率谓自强。由见胜相。因兹感激遂有此生。斯则无始我慢种子被激而生。悟则无咎　三渴心沈忆。
　　又彼定中诸善男子。见色阴销。受阴明白。前无新证。归失故居。智力衰微。入中堕地。迥无所见。心中忽然生大枯渴。于一切时沈忆不散。将此以为勤精进相　受阴未空。前无新证。色阴已尽。归失故居。前后失准。堕在两楹无所依倚。名中堕地。既于此处心无所措。遂生沈忆。以此名攸。认为精进。
　　此名修心无慧自失。悟则无咎。非为圣证。若作圣解。则有忆魔入其心腑。旦夕撮心悬在一处。失于正受。当从沦坠　若于色受尽未尽中。用无相慧观察阴体。本自不生。今则无灭。唯一实相。如此则何有无新证失故居之虑哉。今既不然。故成自失　四疑自果成。
　　又彼定中诸善男子。见色阴销受阴明白。慧力过定。失于猛利。以诸胜性。怀于心中。自心已疑是卢舍那。得少为足　失于猛利者。过在慧之猛利也。心怀胜性。疑是舍那。更不求进。得少为足。
　　此名用心忘失恒审溺于知见。悟则无咎。非为圣证。若作圣解。则有下劣易知足魔入其心腑。见人自言。我得无上第一义谛。失于正受。当从沦坠　定力微故忘失恒审。慧力过故溺于知见。定慧若均。寂照无二。慧力既过。故溺知见。即前失于猛利也。此则胜解忽生引起见取种子执劣为胜。故此现也　五逼意忧愁。
　　又彼定中诸善男子。见色阴销受阴明白。新证未获。故心已亡。历览二际。自生艰险。于心忽然生无尽忧。如坐铁床。如饮毒药。心不欲活。常求于人令害其命早取解脱　二际者未证已亡之二也。定无方便安忍其心。遂成忧恼不耐活命也。
　　此名修行失于方便。悟则无咎。非为圣证。若作圣解。则有一分常忧愁魔入其心腑。手执刀剑自割其肉欣其舍寿。或常忧愁走入山林不耐见人。失于正受。当从沦坠　悔恼种子被激而生。修无方便。故引魔鬼也。如四分律婆求河边诸比丘等修不净观。厌游过分求刀自害。魔使之然。悟则无咎　六生心喜乐。
　　又彼定中诸善男子。见色阴销受阴明白。处清净中。心安隐后。忽然自有无限喜生。心中欢悦不能自止。此名轻安无慧自禁。悟则无咎。非为圣证。若作圣解。则有一分好喜乐魔入其心腑。见人则笑。于衢路傍自歌自舞。自谓已得无碍解脱。失于正受。当从沦坠　轻安是禅支。虽因定生。须慧觉察。忽然过分掉举种生。好喜乐魔因兹得便　七无端我慢。
　　又彼定中诸善男子。见色阴销受阴明白。自谓已足。忽有无端大我慢起。如是乃至慢与过慢。及慢过慢。或增上慢。或卑劣慢。一时俱发。心中尚轻十方如来。何况下位声闻缘觉　此有七慢。恃己凌他高举为性。名我慢。称量自他比校同德。但称为慢。于他等谓己胜。名为过慢。于他胜谓己胜。名慢过慢。未得谓得。名增上慢。虽知下劣返顾自矜。名卑劣慢。非毁经像。即是邪慢。此之七慢。由禅定中忽生胜见无正慧觉。是故起也。
　　此名见胜无慧自救。悟则无咎。非为圣证。若作圣解。则有一分大我慢魔入其心腑。不礼塔庙。摧毁经像。谓檀越言。此是金铜。或是土木。经是树叶。或是叠华。肉身真常不自恭敬。却崇土木。实为颠倒。其深信者。从其毁碎。埋弃地中。疑误众生入无间狱。先于正受。当从沦坠　愚者修禅皆堕此见。并是魔种。不识如来像教之意。且末世住持依因像教。出家学道藉此而修。魔坏信因。令毁经像。故楞伽云。佛若不说。教则灭坏。教若灭坏。谁有修行及得道者。愚者不见此文。一向谤佛无说。故知。若不说法。十二部经于兹灭矣。须知。毁经像人魔鬼入心。是大邪见。当须善察勿同此谤　八顿获轻安。
　　又彼定中诸善男子。见色阴销受阴明白。于精明中。圆悟精理得大随顺。其心忽生无量轻安已言成圣得大自在　精明中者即圆定寂照中也。定中发慧与理暂契。名圆悟精理。理智相冥得无违拒。故云随顺。由随顺故身心调畅。便谓成圣。
　　此名因慧获诸轻清。悟则无咎。非为圣证。若作圣解。则有一分好轻清魔入其心腑。自谓满足。更不求进。此等多作无闻比丘。疑误众生堕阿鼻狱。失于正受。当从沦坠　自谓满足更不求进者。良以不学修禅次第不善通达禅支行相。暂得轻安。便谓成圣也。无闻比丘触处皆有。世世轮转。熏识成因。以类相从。卒难晓悟　九误入空心。
　　又彼定中诸善男子。见色阴销受阴明白。于明悟中得虚明性。其中忽然归向永灭。拨无因果一向入空。空心现前。乃至心生长断灭解　得虚明性者。即依圆定。发于空慧。悟性空理。依此起见成恶取空。故拨无因果生断灭解。此即由无方便邪见忽发也。
　　悟则无咎。非为圣证。若作圣解。则有空魔。入其心腑。乃谤持戒。名为小乘。菩萨悟空。有何持犯。其人常于信心檀越。饮酒啖肉。广行淫秽。因魔力故。摄其前人不生疑谤。鬼心久入。或食屎尿与酒肉等。一种俱空。破佛律仪。误人入罪。失于正受。当从沦坠　此内由邪见外引空魔也。大般若云。魔能入一切众生心。令归依魔党如胶如漆。断手截臂不以为难。魔力之故人皆信伏。法华所谓。深著虚妄法。坚受不可舍。乃谤持戒等者。此之魔种代代有之。南山云。戒是小乘。劝令舍之。又不肯舍劝令持之又不肯持。岂非与烦恼相应卒难谏晓。魔力所惑谁能奈何　十狂成贪欲。
　　又彼定中诸善男子。见色阴销受阴明白。味其虚明深入心骨。其心忽有无限爱生。爱极发狂。便为贪欲　味其虚明者。爱著禅中色阴尽处以为胜境。由此起爱。无慧觉察。引其贪欲种子而发。遂成狂欲也。
　　此名定境安顺入心无慧自持误入诸欲。悟则无咎。非为圣证。若作圣解。则有欲魔入其心腑。一向说欲为菩提道。化诸白衣平等行欲。其行淫者名持法子。神鬼力故。于末世中摄其凡愚其数至百。如是乃至一百二百或五六百。多满千万。魔心生厌离其身体。威德既无。陷于王难。疑误众生入无间狱。失于正受。当从沦坠　此贪欲种。如火遇薪。忽然而发。欲魔得便因此入心。如林中比丘忽然禅发不避死马。因定引魔。此之类也。摄诸凡愚至千万者。欲本顺贪。因魔炽盛。凡愚惑著何事不从。又魔因妄起。本性不常。势尽厌生。去身留难　三结劝弘宣。
　　阿难。如是十种禅那现境。皆是受阴用心交互。故现斯事。众生顽迷不自忖量。逢此因缘迷不自识。谓言登圣。大妄语成。堕无间狱。汝等亦当将如来语于我灭后传示末法遍令众生开悟斯义。无令天魔得其方便。保持覆护成无上道　受阴交互者。不能定慧均平善巧安忍。既失方便。异念即生。由此故有十种境界。皆是内心交互外引诸魔。苟能识之。不落邪见　三破想阴三。初尽未尽相二。一明区宇。
　　阿难。彼善男子。修三摩提受阴尽者。虽未漏尽。心离其形如鸟出笼。已能成就。从是凡身。上历菩萨六十圣位。得意生身。随往无碍　观中伏惑全未断故。名漏未尽。心离形者。受阴既破无执受故。观心自在。如鸟出笼无有障碍。已能成就上历圣位者。此是圆顿利根者得受阴破诸阴随破。于此凡身即能入位。得意生身。更无魔惑令其退也。若钝根者。更须破下诸阴。随未尽处犹有魔事。不得无碍。今约利者说耳。若最钝者。至识阴破。得根互用。方入干慧。若以前后比望中间。合于想行尽处亦说入位。是中根者。今经不言。文略故耳。
　　譬如有人熟寐寱言。是人虽则无别所知。其言已成音韵伦次。令不寐者咸悟其语。此则名为想阴区宇　此喻钝根观力微弱。虽受阴尽有成就圣位之分。然不破想阴。故如熟寐寱言也。音韵伦次者如有成就圣位分也。无别所知想阴盖故。不寐人者如证圣人。则知此人已有升进圣位之分。般若云。如来悉知悉见是人皆得成就阿耨菩提也。问破色阴时已是成就观行。何故不说上历圣位耶。答色阴虽破。未能破心。故未成就上历圣位。以最粗故。受阴既是四心初首。故破受阴。得说上历六十圣位。问若言破色是粗故不说者。今破受阴。望于想行亦即是粗。何故得说上历圣位耶。答虽望余阴亦即是粗。然受等四阴同是心法。故利根人若破受阴三蕴随破。不同破色钝根之者。未能破想。观力弱故。故在区宇。又解。此中不分利钝二别。但都明此位得受尽者即能已具历位升进之分。如人取仕。既得及第。即能具有官位之分。然待为政。功德胜劣方序用耳　二明尽相。
　　若动念尽浮想销除。于觉明心。如去尘垢。一伦生死首尾圆照。名想阴尽　想者取像。谓要先安立境分剂相。方能随起种种名言。念缘不息即名浮动。念即想也。浮想既除。观心转净。故云如去尘垢。一伦生死谓行阴伦类也。首尾本末也。以行是迁流迁流即生灭。今无想隔。故本末皆现。即生灭体露。观心明见。故云圆照。
　　是人则能超烦恼浊。观其所由。融通妄想以为其本　一切烦恼以想为本。扰恼身心。汩乱真性。故名为浊。如前文云。又汝今者忆识诵习。性发知见。容现六尘。离尘无体。离觉无性。相织妄成名烦恼浊。今想阴尽此浊亦超也。融通妄想者。想能融变。身随于心。心想酢梅口中流水。融通质碍。故名融通　二正明现境十。一贪求善巧二。一心爱忽生魔得其便。
　　阿难。彼善男子。受阴虚妙不遭邪虑。圆定发明三摩地中。心爱圆明。锐其精思贪求善巧　心爱生也。虚妙空寂也。邪虑即前十种心念也。谓发悲生勇等。爱圆明者著定境也。锐利也。淬利爱心令其精妙。故贪善巧。
　　尔时天魔候得其便。飞精附人。口说经法。其人不觉是其魔著。自言谓得无上涅槃。来彼求巧男子处善。敷座说法。其形斯须。或作比丘。令彼人见。或为帝释。或为妇女。或比丘尼。或寝闇室身有光明。是人愚迷。惑为菩萨。信其教化。摇荡其心。破佛律仪潜行贪欲　魔得便也。既贪善巧异想纷然。魔附他人。来应求巧。师资相诱。愦乱其心。破佛律仪。故成魔业　二口说异端去身留难。
　　口中好言灾祥变异。或言如来某处出世。或言劫火。或说刀兵。恐怖于人。令其家资无故耗散　说异端也。
　　此名怪鬼年老成魔恼乱是人。厌足心生。去彼人体。弟子与师俱陷王难　致留难也。
　　汝当先觉不入轮回。迷惑不知堕无间狱　劝先觉也下诸境仿此　二欲经历二。一心爱忽生魔得其便。
　　阿难。又善男子。受阴虚妙不遭邪虑。圆定发明三摩地中。心爱游荡。飞其精思贪求经历　心爱生也。经历游行也。
　　尔时天魔候得其便。飞精附人。口说经法。其人亦不觉知魔著。亦言自得无上涅槃。来彼求游善男子处。敷座说法。自形无变。其听法者忽自见身。坐宝莲华。全体化成紫金光聚。一众听人各各如是得未曾有。是人愚迷。惑为菩萨。淫逸其心。破佛律仪潜行贪欲　若行住在定。游礼何妨。若荡逸周流。随情丧志。魔得其便。恣欲其心。破佛律仪。广行魔业二口说异端去身留难。
　　口中好言诸佛应世。某处某人当是某佛化身来此。某人即是某菩萨等来化人间。其人见故。心生倾渴。邪见密兴。种智销灭。此名魃鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知堕无间狱　文段可知　三愿契合二。一心爱忽生魔得其便。
　　又善男子。受阴虚妙不遭邪虑。圆定发明三摩地中。心爱绵淴。澄其精思贪求契合　绵密也。淴合也。澄凝寂也。精思即前爱心也。夫亡机寂照相念不生。理自冥会。若希求淴合。爱念潜增。疑心即差。遂招魔惑。
　　尔时天魔侯得其便。飞精附人口说经法。其人实不觉知魔著。亦言自得无上涅槃。来彼求合善男子处。敷座说法。其形及彼听法之人。外无迁变。令其听者。未闻法前心自开悟。念念移易。或得宿命。或有他心。或见地狱。或知人间好恶诸事。或口说偈。或自诵经。各各欢娱得未曾有。是人愚迷。惑为菩萨。绵爱其心。破佛律仪潜行贪欲　心希契合。令未闻法便自开悟乃至得通自诵经等。颇合其心。故多绵爱　二口说异端去身留难。
　　口中好言。佛有大小。某佛先佛。某佛后佛。其中亦有真佛假佛男佛女佛。菩萨亦然。其人见故。洗涤本心。易入邪悟。此名魅鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知堕无间狱　男女佛者。贵引行人行贪欲事无妨成佛。洗涤本心者。本心修行俾离贪欲。今反行之。本心遂去。故云洗涤　四乐辨析二。一心爱忽生魔得其便。
　　又善男子。受阴虚妙不遭邪虑。圆定发明三摩地中。心爱根本。穷览物化性之终始。精爽其心贪求辨析　根本求根寻本究物之元底也。物化万境也。爽明也。
　　尔时天魔候得其便。飞精附人。口说经法。其人先不觉知魔著。亦言自得无上涅槃。来彼求元善男子处。敷座说法。身有威神。摧伏求者。令其座下虽未闻法自然心伏。是诸人等。将佛涅槃菩提法身即是现前我肉身上。父父子子递代相生。即是法身常住不绝。都指现在即为佛国。无别净居及金色相。其人信受亡失先心。身命归依得未曾有。是等愚迷。惑为菩萨。推究其心。破佛律仪潜行贪欲　心欲求元。魔精附物。说肉身为三德之本。指相生为常住之因。清净之方只此秽境。相好之体全是我身。妄本既宣。邪信便发。魔力所制更不推移。尽命归心。从邪败正　二口说异端去身留难。
　　口中好言。眼耳鼻舌皆为净土。男女二根即是菩提涅槃真处。彼无知者。信是秽言。此名虫毒魇胜恶鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知堕无间狱　世有金刚禅二会子。颇是此类。斯皆魔著。卒受王难　五希冥感二。一心爱忽生魔得其便。
　　又善男子。受阴虚妙不遭邪虑。圆定发明三摩地中。心爱。悬应。周流精研贪求冥感　夫功深行著。感应自冥。起念妄求。魔精暗入。
　　尔时天魔候得其便。飞精附人。口说经法。其人元不觉知魔著。亦言自得无上涅槃。来彼求应善男子处。敷座说法。能令听众暂见其身如百千岁。心生爱染不能舍离。身为奴仆。四事供养不觉疲劳。各各令其座下人心知是先师本善知识。别生法爱粘如胶漆得未曾有。是人愚迷。惑为菩萨。亲近其心。破佛律仪潜行贪欲　希求既起。魔伺便来。影附他人。为善知识。感心激切。认是先师。法爱倍生。胶漆何异　二口说异端去身留难。
　　口中好言。我于前世。于某生中先度某人。当时是我妻妾兄弟。今来相度。与汝相随归某世界供养某佛。或言别有大光明天。佛于中住。一切如来所休居地。彼无知者。信是虚诳。遗失本心。此名厉鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知堕无间狱　休居地者涅槃处也。真实涅槃岂有处耶。今指天为圆寂之地。非魔是何。信则堕魔师弟俱坠　六冀静谧二。一心爱忽生魔得其便。
　　又善男子。受阴虚妙不遭邪虑。圆定发明三摩地中。心爱深入。克己辛勤。乐处阴寂。贪求静谧　爱深寂境为真修处。故云深入。夫心亡则境寂。岂间尘喧。念动则缘繁。任居谷隐。静欲才举魔精即来。束约身心。故曰克己。
　　尔时天魔候得其便。飞精附人。口说经法。其人本不觉知魔著。亦言自得无上涅槃。来彼求阴善男子处。敷座说法。令其听人各知本业。或于其处语一人言。汝今未死已作畜生。敕使一人于后蹋尾。顿令其人起不能得。于是一众倾心钦伏。有人起心。已知其肇。佛律仪外重加精苦。诽谤比丘。骂詈徒众。讦露人事不避讥嫌　令知本业者宿命事也。令蹋尾者现后报也。起心知肇即他心也。讦露人事天眼天耳也。魔得邪定。故有此通。作此异端。谁不信伏。攻发私事曰讦　二口说异端去身留难。
　　口中好言未然祸福。及至其时毫发无失。此大力鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知堕无间狱　未然者。然生也。预说凶吉。应无毫差　七祈宿命二。一心爱忽生魔得其便。
　　又善男子。受阴虚妙。不遭邪虑。圆定发明。三摩地中。心爱知见。勤苦研寻贪求宿命　夫宿命等通。禅者自有离欲静虑。任运现前。若起念先求无功强取。非唯丧本。亦乃成魔。
　　尔时天魔候得其便。飞精附人。口说经法。其人殊不觉知魔著。亦言自得无上涅槃。来彼求知善男子处。敷座说法。是人无端。于说法处得大宝珠。其魔或时化为畜生。口衔其珠及杂珍宝简策符牍诸奇异物。先授彼人。后著其体。或诱听人。藏于地下有明月珠照曜其处。是诸听者得未曾有。多食药草。不餐嘉馔。故或时日餐一麻一麦其形肥充。魔力持故。诽谤比丘。骂詈徒众。不避讥嫌　简策符牍皆国家奇要之物。书大少之事。合君臣之信。故用之耳。授此异物令心信伏。后乃著之　二口说异端去身留难。
　　口中好言他方宝藏十方圣贤潜匿之处。随其后者。往往见有奇异之人。此名山林土地城隍川岳鬼神年老成魔。或有宣淫破佛戒律与承事者潜行五欲。或有精进纯食草木无定行事恼乱是人。厌足心生。去彼人体。弟子与师多陷王难。汝当先觉不入轮回。迷惑不知堕无间狱　如文可见　八求神力二。一心爱忽生魔得其便。
　　又善男子。受阴虚妙不遭邪虑。圆定发明三摩地中。心爱神通种种变化。研究化元贪取神力　化元谓神变之本也。此贪如意通耳。
　　尔时天魔候得其便。飞精附人。口说经法。其人诚不觉知魔著。亦言自得无上涅槃。来彼求通善男子处。敷座说法。是人或复手执火光。手撮其光分于所听四众头上。是诸听人顶上火光皆长数尺。亦无热性。曾不焚烧。或水上行如履平地。或于空中安坐不动。或入瓶内。或处囊中。越牖透垣曾无障碍。唯于刀兵不得自在。自言是佛。身著白衣受比丘礼。诽谤禅律。骂詈徒众。讦露人事不避讥嫌　神境之通离欲方得。贪心强取即陷魔罗。必若真通。刀岂能沮。以斯取验。邪正可分。身著白衣受比丘礼者。准仁王经。白衣高座比丘地立佛法灭相。菩萨戒中亦同此说　二口说异端去身留难。
　　口中常说神通自在。或复令人傍见佛土。鬼力惑人。非有真实。赞叹行淫。不毁粗行。将诸猥媟以为传法。此名天地大力山精海精风精河精土精。一切草木积劫精魅。或复龙魅。或寿终仙再活为魅。或仙期终计年应死其形不化他怪所附年老成魔恼乱是人。厌足心生。去彼人体。弟子与师多陷王难。汝当先觉不入轮回。迷惑不知堕无间狱　猥媟粗秽事也。余如文　九爱深空二。一心爱忽生魔得其便。
　　又善男子。受阴虚妙不遭邪虑。圆定发明三摩地中。心爱入灭。研究化性贪求深空。尔时天魔候得其便。飞精附人。口说经法。其人终不觉知魔著。亦言自得无上涅槃。来彼求空善男子处。敷座说法。于大众内。其形忽空。众无所见。还从虚空突然而出。存没自在。或现其身洞如琉璃。或垂手足作栴檀气。或大小便如厚石蜜。诽毁戒律。轻贱出家　夫真空不妨妙有。有而性常自空。所以具修万行了无所著。若欲杜绝众行。以为深空。即同外道断见拨无因果。魔得其便。从空出没。幻惑其心　二口说异端去身留难。
　　口中常说。无因无果。一死永灭。无复后身及诸凡圣。虽得空寂。潜行贪欲。受其欲者亦得空心拨无因果。此名日月薄蚀精气金玉芝草麟凤龟鹤。经千万年不死为灵。出生国土年老成魔恼乱是人。厌足心生。去彼人体。弟子与师多陷王难。汝当先觉不入轮回。迷惑不知。堕无间狱　口说空理。无因无果。盖由心祈致招魔惑。薄蚀精气者。此即恶星精耀能为蚀神。亦为魔怪　十好永岁二。一心爱忽生魔得其便。
　　又善男子。受阴虚妙不遭邪虑。圆定发明三摩地中。心爱长寿。辛苦研几贪求永岁。弃分段生。顿希变易细想常住。尔时天魔候得其便。飞精附人。口说经法。其人竟不觉知魔著。亦言自得无上涅槃。来彼求生善男子处。敷座说法。好言他方往还无滞。或经万里瞬息再来。皆于彼方取得其物。或于一处。在一宅中数步之间。令其从东诣至西壁。是人急行。累年不到。因此心信。疑佛现前　夫分段生死。三界惑尽。方始得离。二乘无学登地菩萨皆得变易。今未离染。顿欲于此分段身上变粗身为细质易短命为长年。过分希求。故为魔著细相常住者。微细存想求久住世也　二口说异端去身留难。
　　口中常说。十方众生皆是吾子。我生诸佛。我出世界。我是元佛。出世自然不因修得。此名住世自在天魔。使其眷属如遮文茶及四天王毗舍童子未发心者利其虚明食彼精气。或不因师。其修行人亲自观见。称执金刚与汝长命。现美女身盛行贪欲。未逾三岁。肝脑枯竭。口兼独言。听若妖魅。前人未详。多陷王难。未及遇刑先已干死。恼乱彼人以至殂殒。汝当先觉不入轮回。迷惑不知堕无间狱　遮文茶未详。毗舍童子即毗舍遮鬼也。此云食精气。频那夜伽亦此类也。世人所事为善知识。皆六欲天魔以为其主。口独言者即前美女也　三结劝弘宣四。初总结诸境。
　　阿难当知。是十种魔。于末世时。在我法中出家修道。或附人体。或自现形。皆言已成正遍知觉。赞叹淫欲。破佛律仪。先恶魔师与魔弟子淫淫相传。如是邪精魅其心腑。近则九生。多逾百世。令真修行总为魔眷。命终之后必为魔民。失正遍知。堕无间狱　此文即同涅槃经云。未来世中。是魔波旬。渐当坏乱我之正法。乃至现比丘比丘尼及阿罗汉像。非法说法。非毁戒律。自言得圣。惑乱世间。以此二经。鉴于世间。称圣毁戒者非魔而谁　二敕劝弘宣。
　　汝今未须先取寂灭。纵得无学。留愿入彼末法之中。起大慈悲。救度正心深信众生。令不著魔得正知见。我今度汝已出生死。汝遵佛语。名报佛恩　大圣深慈。劝不取灭。殷勤付嘱。正为今时。若以今文望前发愿。如一众生未成佛终不于此取泥洹。斯则师资相成。悲救一揆。四派入灭一何现权　三重示迷因。
　　阿难。如是十种禅那现境。皆是想阴用心交互。故现斯事。众生顽迷不自忖量。逢此因缘迷不自识。谓言登圣。大妄语成。堕无间狱　如文　四再勖流布。
　　汝等必须将如来语。于我灭后。传示末法。遍令众生开悟斯义。无令天魔得其方便。保持覆护成无上道　据弘此经。合魔宫震动。凡夫不觉故也。如说四安乐行。正同此意。故文殊问云。于后恶世云何能说此经。佛令住四安乐行。广说离讥毁等缘。岂非同此魔事耶。

　　首楞严义疏注经卷第九(之二)



　　首楞严义疏注经卷第十(之一)

　　　　长水沙门子璇集
　　四破行阴三。一尽未尽相二。一明区宇二。一想尽益相。
　　阿难。彼善男子。修三摩提。想阴尽者。是人平常。梦想消灭。寤寐恒一　想阴若存。寤即想像。寐即成梦。今想阴尽。即无有梦。以想阴是梦之元故。寤寐一者。虽有寤寐。以无想故。寤亦如寐。寐亦如寤。故云恒一。
　　觉明虚静犹如晴空。无复粗重前尘影事　圆明心体。名为觉明。离想浮动。故名虚静。空喻觉明。晴喻离想。粗重即烦恼也。以想阴是烦恼浊故。前尘影事即所想境。能想既亡所想不立。故云无复。
　　观诸世间大地山河。如镜鉴明来无所黏过无踪迹虚受照应　观缘也。虽有根识缘诸境界。而不想像系念在意。故如其镜照物无迹。但虚受虚照虚应而已。亦可如镜照于光明虽鉴无影。故云虚受。
　　了罔陈习。唯一精真　了毕竟也。罔无也。陈旧也。习妄想也。毕竟无有无始妄习。唯有一灵真如性也。又了谓了别。即诸识也。罔谓罔象。陈习谓无始种子也。唯一精真者唯一识阴。也如下文云则湛了内罔象虚无微细精想。以对行阴。故云精真也。显此行人得想阴尽唯识阴及行阴在。今此行阴又现披露。故名识阴为精真也　二行阴现相。
　　生灭根元从此披露。见诸十方十二众生。毕殚其类。虽未通其各命由绪。见同生基。犹如野马熠熠清扰。为浮根尘究竟枢穴。此则名为行阴区宇　行阴是生灭元。以迁流造作故。想尽行现。故云披露。毕殚其类者。殚尽也。尽此十二类生皆从行出。以行是业体故。未通各命者。虽已了知十二类生总从行出。而未知众生别种在识阴中。此即本识业苦种子。是众生各别性命因由端绪也。见同生基者。同分生基即行阴也。十二品类。同以行阴为其基本。犹如野马者。尘合阳气鼓而为之。熠熠即光起闪烁。喻生灭也。清扰者。即此行阴扰动生灭微细不停。以无想阴尘垢。故名清也。为浮根尘究竟枢穴者。门簨曰枢。门臼曰穴此皆动转之要处也。根尘生灭。皆以行阴为机纽处。了知此者正在行阴。故云区宇　二明尽相。
　　若此清扰熠熠元性。性入元澄。一澄元习。如波澜灭化为澄水。名行阴尽。是人则能超众生浊。观其所由。幽隐妄想以为其本　性入元澄者。行阴若尽。迁流性澄。归一藏识。名入元澄。经云藏识海常住也。以观行增胜。能纯生灭根元习气。令其不动归一识阴。犹如澄水也。以行是众生迁流业性故。此若尽即超众生浊也。行阴生灭微细难觉。故名幽隐　二正明现境十。一二无因论二。一标。
　　阿难当知。是得正知奢摩他中诸善男子。凝明正心。十类天魔不得其便。方得精研穷生类本。于本类中生元露者。观彼幽清圆扰动元。于圆元中起计度者。是人坠入二无因论　止观增胜想念不起。故云疑明正心。欲界爱染不生。故云魔不得便。于此推穷生类之本。唯一行阴幽隐清虚。以为一切生灭之元。今既披露。此外更无众生之本。便执世间无因而起。以不知善恶因由差别种子在识阴故。即外道论因此而有。皆修行至此邪慧忽生。名为见发。非是本来别有外道　二释二。一计本无因二。一正辨。
　　一者。是人见本无因。何以故。是人既得生基全破。乘于眼根八百功德。见八万劫所有众生业流湾环死。此生彼。秖见众生轮回其处。八万劫外。冥无所观。便作是解。此等世间十方众生。八万劫来无因自有　生基全破行阴现也。八百功德。谓由定力。发其眼根本分功德。百倍增胜。乘此通力。见八万劫众生死此生彼。过此不知。亦是行阴势力尽处。不知识阴生因种子无明所熏感果差别。以不知故。便执本来无因而有。如见飞鸟远不及处。便谓为无。以眼根取尘本唯八百。世间通力不越于此。若出世通过此无碍　二结成。
　　由此计度亡正遍知。堕落外道。惑菩提性如文　二计末无因二。一正辨。
　　二者是人见末无因。何以故。是人于生既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形亦复如是。而我本来不见菩提。云何更有成菩提事。当知今日一切物象皆本无因　初二句标。何以下出所以。今尽下正显末无因义。以本无因故末亦如是。八万劫前不见菩提。八万劫后亦复如是。以见本无。末亦无也。知人生人等者。人只生人。无因生鸟。鸟只生鸟。无因生人。此皆不知新造异业感异类生。故成此执　二结成。
　　由此计度亡正遍知。堕落外道。惑菩提性。是则名为第一外道立无因论　二四遍常论三。一标。
　　阿难。是三摩中诸善男子。凝明正心。魔不得便。穷生类本。观彼幽清常扰动元。于圆常中起计度者。是人坠入四遍常论　圆常者。行阴生灭相续不失。故名常。由计四种遍一切法。故名圆也　二释四。一二万劫常。
　　一者。是人穷心境性。二处无因。修习能知二万劫中十方众生所有生灭咸皆循环不曾散失。计以为常　于胜定中。以心境二法。为所穷处。由是观成。知二万劫十方众生生灭循环不曾散失。如水为冰冰还成水。虽循环而体不失。故名为常　二四万劫常。
　　二者。是人穷四大元。四性常性。修习能知四万劫中十方众生所有生灭咸皆体恒不曾散失。计以为常　此人观中。以四大为所观处。观成能知四万劫中众生生灭咸皆体常。以众生皆以四大为体四大既常众生亦常。故无散失　三八万劫常。
　　三者。是人穷尽六根末那执受心意识中本元由处。性常恒故。修习能知八万劫中一切众生循环不失本来常住。穷不失性。计以为常　梵云讫利瑟吒耶末那。此云染污意。执受者即第八识。穷此八识。性元是常。由是能知八万劫中众生生灭不断不散。以众生无不具有八种识故。八识既生灭不失。众生亦然。故名常也　四不生灭常。
　　四者。是人既尽想元。生理更无流止运转。生灭想心今已永灭。理中自然成不生灭。因心所度。计以为常　生理即行阴。以见想尽。想能运动。今已息故。运动既无。不生灭理自然是行。此于生灭计不生灭。故执为常　三结。
　　由此计常亡正遍知。堕落外道。惑菩提性。是则名为第二外道立圆常论　正遍知即菩提性。那倒分别故失正。唯局二四八万劫中。余不能知。故失正遍。知遍知既亡。故成外道邪论　三四一分常论三。初标。
　　又三摩中。诸善男子。坚凝正心。魔不得便。穷生类本。观彼幽清常扰动元。于自他中起计度者。是人坠入四颠倒见一分无常一分常论　或执我能生他我常他无常。或执我从他生他常我无常。皆计一分无常一分常论　二释四。一我常彼无常。
　　一者。是人观妙明心遍十方界湛然。以为究竟神我。从是则计我遍十方凝明不动。一切众生。于我心中自生自死。则我心性名之为常。彼生灭者真无常性　此人修定既未证真。有漏观中。观妙明心遍十方界。假想而见。不知无明妄识变影似真。执此妄心遍十方界。以为真我凝明不动。定力持故。见诸众生。于我心中自生自死。即是无常。我不动者即是常故　二劫坏劫不坏。
　　二者。是人不观其心。遍观十方恒沙国土。见劫坏处。名为究竟无常种性。劫不坏处。名究竟常　此人定中乘通。见十方界。于中见界未坏。便执为常。见已坏处。执无常性。此虽观器。必带正报　三我如微尘转。
　　三者。是人别观我心。精细微密犹如微尘。流转十方。性无移改。能令此身即生即灭。其不坏性。名我性常一切死生从我流出。名无常性　我心如微尘者。以心性微密难见。故如微尘。非谓其小也。此执微细心性。以之为我。我者自在。主宰为义。故能流转性无移改。却能令此粗蕴色身有生有灭。以此粗蕴皆从我心所流出故。所流出者名为无常。能流出者名为常性　四行常余无常。
　　四者。是人知想阴尽。见行阴流。行阴常流。计为常性。色受想等今已灭尽。名为无常　行阴披露现见迁流。故执为常。想等。观中暂伏不起。故执无常。是故此身一分无常。一分常也　三结。
　　由此计度一分无常一分常故。堕落外道。惑菩提性。是则名为第三外道一分常论　四四有边论三。一标。
　　又三摩中诸善男子。坚凝正心。魔不得便。穷生类本。观彼幽清常扰动元。于分位中生计度者。是人坠入四有边论　想阴尽处。有四分位。计此以为有边无边　二释四。一三世。
　　一者。是人心计生元流用不息。计过未者。名为有边。计相续心。名为无边　此人心计。行阴现今流注不息。名为无边。过未不见。名为有边。此约流用生灭不息无有边际。说无边耳　二众生。
  </div>
  <div class="pagination">
   <a href="首楞严义疏注经_page18.html">
    上一页
   </a>
   <span>
    ...
   </span>
   <a href="首楞严义疏注经_page14.html">
    14
   </a>
   <a href="首楞严义疏注经_page15.html">
    15
   </a>
   <a href="首楞严义疏注经_page16.html">
    16
   </a>
   <a href="首楞严义疏注经_page17.html">
    17
   </a>
   <a href="首楞严义疏注经_page18.html">
    18
   </a>
   <span class="current-page">
    19
   </span>
   <a href="首楞严义疏注经_page20.html">
    20
   </a>
   <a href="首楞严义疏注经_page21.html">
    21
   </a>
   <a href="首楞严义疏注经_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
