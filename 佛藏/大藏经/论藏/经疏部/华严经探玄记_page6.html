<!DOCTYPE html>
<html>
<head>
    <meta charset="UTF-8">
    <title>华严经探玄记 - 第 6 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经探玄记 - 第 6 页/共 18 页</h1>
    <div class="content">　　初发心菩萨功德品第十三

　　初释名者本觉内薰大心创起故云发心。行成位立名为菩萨。功超远劫德广尘沙故云功德。此明菩萨初发心之功德。是此所辨为简二乘故云菩萨。简终心故云初发。此明发心所摄功德。非辨发心之相故以题名。
　　二来意者有三。一前住及梵明行位体。今显其胜德故来也。二前品末初发心时便成正觉未知此心有何功德便能如此。为来释此义故也。三前二品以法就机说令行位有分齐。今则以机就法显德量无限。是故前二通同别二教。今则唯明别教为一乘玄妙故。下偈中以美言词赞述故次来也。
　　三宗趣者。辨初发心摄普贤德具因果分量与法界等。是其宗也。
　　四释文于此品中有说分为四分。初请。二说。三证。四颂。今说于中有二。初长行散说。后偈颂总摄。前中亦二。初此界后结通。前中亦二。初正说后证成。前中亦二。初问后答。
　　答中三。初总叹甚深令生希欲。二校量显胜生其净信。三当相辨深令生正解。初问中天帝问者在天故显功德自在故。法慧说者称法之慧方穷功德之际。二说中二。初叹深令信。二虽然下正说令解。又释前起其希欲后正授法理。又释前显体甚深后明用广大。又释前显义大深后显教大广故也。前中初句总六句别。一自不能知。二他闻不信。三思惟不解。四言宣不明。五修慧不能通。六报生智不能分别。故甚深也。又释一教量难知。二义深难信。三思惟难解。四应教难说。五欲证难通。六数极故难分别也。
　　第二校量显胜中总有十一段校量。一约益物校量喻。二约步刹校量喻。三算劫成坏喻。四善知欲乐喻。五善知诸根喻。六善知悕望喻。七善知方便喻。八善知他心意喻。九善知业相喻。十善知烦恼喻。十一供佛功德喻。论中摄以为六。初三为三。次五为一。次二为一。后一为一。故为六也。释有三门。一对前六甚深。二约菩萨菩提心相似。三约治六障。初中有二。先校量显胜。后何以故下释胜所由。前中有十重为二。初一别说后九通说。初中有四。一举广事二正征问。三答显广。四辨超过。初中亦有四广。一所供广谓僧祇众生等。二供事广谓一切乐具。三供时广谓一劫等。四利益广令修五戒等。下九中亦四。初并举九事。于中亦具四广。准初知之。但增多等为异。二问三答四超过并可知耳。二释显胜中二。初何以故正征责。征责有二意。一云如前所说功德甚多。何因比此而非类。故释云。初发心菩萨不为齐限尔所等故非比也。二云初心菩萨有何胜德而超过前位。释云悉欲不断佛种等故。是故过前也。下诸文皆准之。二佛子下释成。释成中二。先明不为齐限事故发心。显前四广非为广也。二欲不断佛种下明为无齐限事故发心。是故显此超过彼也。此中有十二句。初一位过。是总以菩提心是佛种菩萨恒起名不断。又菩萨化众生立如来种中不令取小果亦名不断。不同前五戒也。余句是别。一是心过。准下应云欲以慈悲心充满十方界。翻前十僧祇界等。二行过。谓欲度一切众生。翻前限局故云一切也。三知器相成坏过。是知所化处。谓知成坏差别。又知成即坏等。是佛一切智。是故广也。四知器中众生报类垢净皆由业异。即是业力智也。五知前器体本净是如理智也。六知所化生使习粗细是流尽智。谓知彼即空亦即成障等也。七是生死智通即天眼力也。八根力智。九他心智。十是三达智亦有宿命智。十一亦如理智。又此十一中。初二是大悲余九是大智。智中第五及十一是佛地一切智。余是一切种智。并无分齐故是故超过也。
　　第二步刹校量喻中亦二。先明喻所不及。后何以故下释显胜相。前中喻相有一百重。初十重别说。余者总说。释中二。先征责。后释成。释成中亦二。先明不为齐限事故显前不及后。悉为下明无齐限故显此过前。此中亦十二句。初二约悲心。初总标。后别释。谓欲令度得果故云为也。次十约智。为成自在智故。于中初一总知。次八别显。后一结意。又初一平漫普遍知。次八重重即入无碍知。此中一大小相即。二多少相即。三广狭。四一多。五相入。六染净。七帝网。八相生。此八中有二义。谓相即相入。此二各有二。谓同体异体。此二复有二义。得成即入。一约缘起门。二约真性门。初中亦二义。一约体。有空有义故得相即。二约用。有有力无力义故得相入。约缘。有待不待义故有同异二门也。约性亦二义。一不坏缘故相入。二缘相尽故相即。并圆融无碍自在之义。准上思之。
　　第三算劫校量喻。此中亦二。初明喻所不能及。后何以故下释超过之相。初中亦二。先辨喻广大。二对显超过。前中初辨东方有十重倍倍可知。后类结九方亦各十也。二释中先征后释。释中二。初不为齐限知尔所等故是故过前也。后菩萨欲悉了知下明为知无齐限事故是故不可喻也。此中有十句。初一总知。次八别知。云何分别知耶。谓如是即入重重相摄自在无碍如是知耳。亦可初是平遍而知后重重即入无碍而知显纯熟之相。此八中。一长短相即者。长是大劫短是小劫。又娑婆界是短劫安乐界等是长劫。相即故无碍也。二一多相即。三约佛有无。如庄严劫及贤劫等。是有佛劫。如过星宿劫后有六万二千劫。空过无有佛。以此二劫相即故也。四约佛多少者。如星宿劫中有八万佛出。是一劫中无量佛也。如大通智胜佛出世时。梵王赞云或千劫等空过无有佛今始得见大通一佛。亦相即故云也。五异无异者。是纯杂无碍。或过未名异现在名无异。过未入现现入过未故云也。六尽不尽者。是存灭无碍。如天人见劫尽此土常安稳等。七一念即无量劫。以积念成劫无别劫体故即念也。八有无相入者。推妄归真。劫入无劫。依真起妄。无劫入劫。又初以事从理。后以理从事。故无碍也。结中初总结所知。后结其本誓。是故功德等于佛果故不可说也。
　　第四知众生欲乐校量中亦二。初明喻所不能及。十方各有十重。倍倍可知。后何以故下释超过。于中初责胜所由。后释胜所以。此中先不为齐限等明前不及。此后欲悉知下明过前之相。此中初一句是总。谓以如来一切众生欲乐智力。知于众生欲乐之海故云种种欲乐也。下别显中有二。初约法别知。后一一众生下约人通知。论名前为遍知后名微细知亦得。前是异相后是同相。前中有二十三句。一约众生求心。别名无量欲。同期一果名即一欲。虽同期一果。然求行恒别故云不坏一切欲性。又以悕望之念无二。同是别境中欲数所摄。心法不殊故云即一。而所乐差别故云不坏等也。此约一众生心前后欲乐多端而相即无碍耳。二乐欲繁多深广如海。三异类众生欲乐心海缘起无碍故相即也。又知一众生善恶无记。一切众生亦尔故云也。四于一众生随三际中。前后欲乐种种而知。一一众生悲皆如是故云一切等也。五于中流类同者名相似。所乐异者名不相似。六约三乘欲别名一切。同归一乘名即一欲。实即一乘名为一欲。权开三乘名一切欲。又约缘起无碍。通自他等位可知。七同佛果智。是十力中欲乐智力故也。八求三乘等名有上欲。求一乘名无上欲。九于所求处若是究竟名无余欲。反上名有余。十求理名等。求事名不等。十一托余心所是有所依。独起欲数名无所依。又依境起欲名有依。知境唯心心智无寄名无依。十二同求名共。异求名不共十三欲在因位名有边。至佛果位名无边。以惑障尽故。十四顺理名善欲。违理名不善。十五随流名世。返流名出。十六求佛智德名大智欲。十七求佛断德名净欲。十八过凡小位名胜欲。十九求成菩萨诸地证智波若之欲。又论中释。大智欲在种性位。净欲是见位胜是修位。无碍智是八地已上无功用位。二十在佛果位。大智无碍圆明解脱。二十一染而不染名清净欲。不染而染名不清净。又若离世名利名净。求世名利名不净。二十二多求名广。少求名狭。又大悲救生名广专求自脱名狭。二十三求深名细求浅为粗。下约人辨欲同相中。初举十数列名有八。此是减数十也。一因生死苦逼遂乐涅槃。谓因苦念乐。如囚求脱。二于善恶事中。因闻思惟而生欲乐故名方便欲。三于可意事求名悕望欲。四得已不舍名味著欲。五由宿因种子生名随因生。又从思想生。经云欲欲知汝本但从思想生。我今不思汝。汝还不得生。六外托境生名随缘生。又为善恶发化引生亦名随缘生。七无法不求名尽欲。又求涅槃尽灭亦名尽欲。八广求诸法名一切欲。又求无边菩提亦名一切欲。下总结中。欲网者有三义。一难脱义。如世罗网鱼鸟难脱。由种种欲网生死难出。此约染欲。二涝漉义。如世网涝漉。谓起净欲漉诸有情令出生死苦海。下文云。智慧王所说欲为诸法本。应起清净欲志求无上道。此约净欲。三隐映义。如帝网差别。染净等欲交涉无碍重重相入故云网也。此约欲体。
　　第五知根校量准例。亦应具显为类同。故文中略辨。为求如来十力中种种诸根智力。
　　第六悕望与前欲何别。通即是一。于中分别。欲据始故根前说之。悕望就终故根后说之。
　　第七知方便者。造缘起行名方便。是发业方便故不同业。
　　第八知心意者为求如来他心智故。前明心法此辨心体。
　　第九知业者为求佛十力中业智力也。此上五门并略举。类上欲门应知。
　　第十知烦恼校量中二。先明喻所不能及。后释显胜相。胜相中先征后释。释中先不为齐限知故显此过前。后悉欲分别下为无齐限流尽智力故明前所不及也。此中初句总。所谓下别显。有十八句。略作十门分别。初二句约轻重分别。谓率略心起名轻烦恼。殷厚心起名重烦恼。又微起易止名轻。粗起难息名重。又正使为重残习为轻。又本烦恼为重随烦恼为轻。又随中小随轻。上中重。可知。二有二句。约使缠分别。使谓十使即五见及疑贪嗔痴慢。缠谓十缠即无惭无愧睡悔悭嫉掉眠忿及覆。地持瑜伽说八缠除忿覆。何故除者。为有论师说。忿覆是使性。谓忿是嗔使性。覆是贪使性。为贪他利覆藏已过。使缠何别者。杂心云。根本名使。津液为缠垢。急缚名缠。轻缚名垢。又此中结即是九结可知。三有二句。约因果分别。一一众生无量烦恼是贪嗔痴等所起果。烦恼觉观是烦恼因由彼而生故。涅槃经说有八种觉观。故云种种。一欲觉求可意事。二嗔觉念欲嗔他。三恼觉念欲恼他。四亲里觉忆念亲缘。五国土觉念世安危。六不死觉积财资养。七族姓觉念族高下。八轻侮觉侮是慢念自恃欺人。四有二句。约本末分别。亦是痴爱分别。谓无明是无明住地。依无明起是恒沙上烦恼。爱是欲色有三爱。是有爱住地相应是与爱相应之烦恼也。谓因爱生忧等。五有四句。约三不善根分别可知。六有二句。地起分别。初句是五住起。后句是五住地也。七约利钝分别。我我所是利。慢是钝。八约相生次第分别。邪念虚妄是心想见三倒。生烦恼是从三倒生四倒。九约诸见本末分别。谓六十二见皆依身见生。以彼为本故。十有二句。约过患分别。盖谓五盖即贪嗔睡眠掉悔及疑。覆盖行人不得禅智故名盖也。障谓二障即烦恼所知。以所知障亦得名烦恼故。下结中以烦恼难脱通名惑网。由委细了知一切烦恼是一切种智。皆欲断令永尽。是大慈悲也。
　　第十一供养佛功德校量中二。初举事校量明喻所不及。后何以故下释显超过。前中有十重。初一重别说余九总说。前中四。初举广。二对问广不。三答显极广。四校量显胜。初中先举东方后类余九。前中有五。初一念见多佛多众生。二自于多时。兴多供。三劝前众生同已供。四自起胜塔供。五劝他亦同起塔供。余文可知。
　　就释显超过中二。先征后释。征问意云。且如东方一念即见无边诸佛。以此念力经无量劫供。明佛等甚广如东方余亦尔。即显极广。如一人既尔更复劝他一切众生亦如是。况复倍倍过前。至第十明此功德分限难知。因何比此发心功德。乃至于不可说分中不及其一故云何以故也。下释中。先明不为齐限故显前劣此。后欲悉下为无齐限故显此过前。此中过相虽复无量。太略而言有六种。一处过。谓尽欲供养十方无尽法界虚空等无尽世界处佛故。此通帝网等处故不同前。二时过。谓尽三世佛即通九世十世等无尽重重时也。三佛过。谓尽佛境界所有诸佛皆供养故非但如前。四供过。谓尽法界中有自他色心理事行等并以供养。非但如前。五心过。谓于前无尽佛境一一佛所各以无尽供事各经无尽时供心犹不尽是故过也。六行过。谓了达能所三事平等圆融无碍故过也。问只可全比非等。岂可不可说分中不同一分耶。答此发心功德即同法界。不可分折故。纵不可说分中一分亦即遍法界。无问多少皆无比也。如常住僧谷米一斛亦遍十方僧乃至一合亦遍十方僧。以是不可分故。思之可知。
　　第三当相显深中二。先标后释。初中发是心已者。牒前诸喻所校量之心。即是标发心字。得知下标辨功德甚深。于中初摄因尽故深。二等佛果故深。此中是发彻后际之菩提。心是穷尽佛境也。前中初举所知境。谓知三世佛功德智慧。二成深行。谓信向是十信。受持是十住。修习是十行十回。得证是初地已上。身证是十地满已还。又内证为得证。相外彰故云身证。如小乘中以灭尽定为身证。此亦同也。又初是行证后位证。又初智相应后身相应。又可得证约因圆身证约果满。二悉等诸佛功德者是等佛果故深也。二何以故下释前二标。于中三。初释因等。次释果等。后结因分齐。初中先征问。谓何以知初发心已即能证得三世诸佛大福智耶。下释中二十句。显谓同三世佛音所行路故云等也。于中初十一句外化德。后九句内自德。又前是悲德。后是智德。前中初一句是总。谓化众生使发菩提心。绍继佛种故云不断也。后十句别显。一起愍物心。二作救度意。三知所化住处。四知所化类别。谓善恶业起苦乐报故云垢净起。亦是十力中业智力也。五起广大意亦是令离业障。六知所化惑障轻重。亦是求流尽智力。亦是令断烦恼障。七知轮转相。亦是天眼智力。亦是令舍报障。八知根生熟。是起行所依即是诸根智力。九知心造修正明起行。亦是他心智力。十总结所知。亦是三达智力也。下九句求佛自利德中。初一是总余八别。于中初二因果分别。初知菩提果。二知菩提因。谓净法是也。次二理行分别。初知理法平等。二知智行清净。次四体德分别。初三佛德。一十力。二无畏。三不共。后一佛体。谓实智平等故也。二释果等中。先征起后释成。释成中。初一句总。二别。三结。初中即是佛故者。有人释。或云因中说果。或云解同佛境。或云约理平等。若约三乘教亦得如上说。今寻上下文。约一乘圆教始终相摄。圆融无碍。得始即是终。穷终方原始。一由陀罗尼门缘起相摄故。二由普贤菩提心遍该六位故。即因是果也。三由法性无始终故。发心入始即正是终故也。是故上文云初发心时便成正觉具足慧身不由他悟此之谓也。二别中有十五句。初五句约佛内德盈满等。后十句约佛外化用普周等。初中一总四别。别中初二所依法等。一俗谛境。二真谛境。后二能依德等。一身。二智。二外用中初一总余九别。别中初三化令出苦。一动令生信。二照令惊觉。三正令出苦。后五化令入法。一严化处。二现成佛。三现通令喜。四正令入法。五入法已护令不失。后一结外化智。又释。此十五句中。初一总十四别。别中初五句是智正觉世间自在等。于中初二约法等。一所缘及分齐等。二理教等。下三三业等。谓所化约语业辨也。次四器世间自在等。于中。一动。二照。三除。四严。后五众生世间自在等。一为现。二令欣。三授法。四护持。五得果。若不护恐堕二乘地故也。第三结因分齐中。不离三世之中三宝众生染净等法者。此有二义。一由菩萨得通三世之身。是故常遍三际无所不在故也。二由菩萨得即法界之身。竖含染净横遍三际故云不离。余文可知第二显实证成中二。先显实中。一动地。二雨供。三振音。四放光。二证成中二。先现身证。后举益证。前中何故佛自证者。以初发心即摄佛因果此事难信故佛自证。又表因果同性故。又表胜进之因果摄成故。二举益中。举彼一切世界之中法慧所说。既有此益。明知。此法决定不虚。亦以此说难信受故致此证也。由此心藏摄德圆净故名净心如来。上来此一世界中说竟。
　　第二结通中二。先显法普周无尽世界。后有十句。释遍所由。谓何故此法遍于十方说处说人说法及证悉皆同耶。释佛力等十句故也。一此舍那佛及一切佛各以现在威神之力同共加持故使然也。二诸佛本愿之所摄持。三为欲显示佛所得法。理数如此遍十方故。四明佛智光使普照故。五欲令解悟真理普遍故。六法界缘起相由法尔故须遍说。七为欣大法者示此称性广大之法令欢喜故。八佛德普周欲具赞故。九显示十方一切诸佛同所得法。谓平等无差故也。十为令解知十方法界无二辙故。由是十义故说普遍所以说十。亦是式则显无尽耳。上下诸文结通之义。并准此知之。上来此界他方总无尽世界一切处长行散说竟。
　　第二大段偈颂总持中二。先序说意。后正重颂。初中十句。一以十方无尽世界同说此法故须观也。二欲令十方一切众海悉同闻故。三为显自心如空无偏局故。四观成就众生之法门故。五观称法性虽净如空而因果不失故也。六欲令离惑。七得一乘解脱。八了达根海。九会缘入实。十现自无尽发心功德令众见已而修学故。就正颂中总有二百四十一颂半分四。初一百六十三颂半逆颂前第三段当相之文。二有二十九颂颂前第二喻校量文。三有三十九颂颂前最初略显甚深文。四有十颂结叹显胜。就初文中长分有二十七段。初六颂颂前欲令慈悲心充满十方世界等文。二从欲悉分别知下七颂颂前欲悉知一切世界广狭即入等文。此中并显作用益生等。三从欲令诸佛种下三颂颂前欲不断佛种故等文。四从信心不可沮下二颂颂前悉得诸佛智慧光明文。五从悉能分别知下二颂颂前欲知众生种种业种种心种种根性等文。六菩提心无量下六颂颂前欲得法界等三世诸佛平等智慧文。七从清净无量心下二颂颂前供养一切佛文。八于诸甚深法下八颂颂前得佛智慧因缘文。谓智慧所因即是甚深三昧及从真如境所生也。此中并显通慧作用故也。九从具足大悲心下九颂颂前度脱一切众生等文。十从世界若成坏下三颂颂前知世界成坏等文。谓此成坏唯佛智境。今信佛无疑故亦了知。十一从尽于未来际下五颂半颂前休息一切世界众生诸恶道苦。十二从菩萨放大光。下七颂颂前悉能普照一切世界。此中兼辨所照刹中问佛说法。十三从明净利智慧下四颂颂前与三世诸佛正法等文。十四从清净妙法身下十一颂颂前悉于一切世界示现成佛等文。十五一身悉充满下八颂颂前得佛智慧等平等文。十六从一切诸世界下八颂颂前得如来一身无量身等文。十七从其心无所染下十颂颂前亦与三世佛境界等文。此是分齐境界有十种齐等。一离染等。二救生等。三智慧等。四相好等。五所知等。六证理等。七深定等。八行坚等。九心安等。十充满等。十八从欲求道师慧下二颂举德劝修。十九从菩萨摩诃萨下四颂显说分齐。上二不颂前文。二十从善分别众生下六颂颂前得三世诸佛智慧光明。谓照俗境常在真故。二十一从无量不可数下四颂颂前悉能严净一切世界文。二十二从慧眼无障碍下八颂颂前与诸佛所化众生皆悉同等。二十三悉能分别下四颂颂前知劫长短相即相入等文。二十四成就智慧力下十二颂通颂前初心所得佛十力智。二十五从一一毛孔中下九颂颂前悉能震动无量世界。谓入帝网等。二十六如是深法门下七颂颂前悉欲长养诸佛智慧文。二十七从菩萨摩诃萨下六颂颂前菩萨不离诸佛菩萨及二乘众生等文。上来至此总是逆颂第三段。当相辨文竟。自下第二。有二十九颂颂前第二约喻校量文。于中初六颂颂第一益生喻。二从无量无有边下二颂颂前第二步刹喻。三从去来现在劫下有四颂颂前第三算劫喻。四十方世界中下六偈颂前欲等五喻。谓一欲二悕望三根四方便五心法合可知。五一切众生类下四颂颂前第九第十知业烦恼二喻。六十方诸世界下七颂颂前第十一供养诸佛。上来第二大段喻校量竟。第三三世人中尊下有三十九颂。颂前第一标叹显深文。于中分七。初有七颂颂前最初总句甚深之文。谓深彻佛果故。深超群有故。深同法性故。深用普遍故。深智远知故。并如文可知。二常修妙下有七颂颂前第二难知甚深。于中初四句深广难知。次二佛以深德加持难知。后一结德难知。谓德如虚空非算能知故名难知也。三初发菩提心下五颂颂前难信甚深。谓以初发心即成佛果无边功德此难信受故也四一切辟支佛下八颂颂前难解甚深。谓令二乘三界所得安乐。乃在菩萨初发心中。此事难解。是故文中。初四颂标二位得乐。各二颂。后四释彼二位得乐所由。亦各二颂可知。五无量智慧明下五颂颂前难说甚深。谓智深德广业用数多言说难及故云称赞不可尽也。六普观一切法下四颂颂前难通甚深。谓心住平等为众说法。二位相违令极相顺。甚难通会故也。七无量妙功德下三颂颂前难分别甚深。谓此初心同佛位际限难分故也。第四大段欲得一切佛下十颂结叹劝修。初二举德劝修。次二显德深广。次四显德用胜能。后二劝学究竟。

　　明法品第十四

　　四门同前。
　　初释名者有四义。一后位行法垂明前位。此明即法也。二明是教法是义。三明是智法是境。此二法之明明之法。四智行离染当相名明。即明可轨是以称法。又诸行焕照称性为明。当体妙轨故亦云法。故云明法。不尔是闇即亦非法。
　　二来意者。前明当位体德。今辨胜用趣。后义次第故是故来也。又前明自分。今显胜进。故次来也。
　　三宗趣者。明法不同有四种。一理法谓真如性。二行法谓六度等行。三教法谓十二分教。四果法谓菩提涅槃。今此正明行法兼明余三故以为宗。又此四中依理起行依行成果。教说前三故唯四耳。
　　四释文者。此文分三。初请分。二说分。三证信分。初中二。初长行后偈颂。前中二。初领前自分。后问后胜进。前中若非勤策照理之机无以堪受胜进转增之法。又若非具此洞真净行法无以能说。故进慧问法慧说也。颂中有八句。一总七别。别中一大誓自严二行乘果乘。三入于因位。离犹无也。谓至无生位道余处释为初地位也。此在地前相摄故也。四背。五向。六同佛住。七定成果。二正问后胜进中二。先正问行法之体。后问依行所成之德。前中总有十一句。初六自利行。次四利他行。后一通结俱利究竟。前中彼菩萨者牒前发心具德之人。初句问修习何行令功德转胜。问前品中云甚深诸三昧无量陀罗尼诸佛自在力无量妙功德庄严初发心。又云即是佛等。何所少故更修习耶。答此圆教普贤行中大位有二门。各摄法界。前约自分。此辨胜进。前中亦具后后中亦具前。然前恒非后。后恒非前。谓具前之后非前。具后之前非后。故位分前后。摄义恒周故也。二问修习何行令如来欢喜。是故云何修习之言贯通下诸句准之。三问位地。四依位起行。五大愿助成。六积德成藏。利他中初应物机化。二不废自行。三赴欲度生。前生此熟为异。四化令趣菩提故。使三宝不绝成兴隆耳。下一结俱利中。善根境结自利。方便结化行。二俱究竟故云不虚。善哉下乃至欲闻。此文有二意。望上则为结请劝说。望下即是希闻后问。二问所成德中。如诸菩萨所修功德者总举所依之德。灭除已下明依德所成是所问法也。于中准下答总有十八句分二。初十七句明德备。后得善根力下明胜用。前中二。先十六句内德圆。后天王下外尊敬。前中二。先九句明自利德。后具足佛刹下七句问利他德。前中二。先有七句问因德。后庄严下二句问果德。前中二。先六句明行修具足。后菩萨一切下众德圆备。前中有二。初四句是断障行。谓先离无明住地是离恶因也。二伏魔。三制外道是离起恶缘。四离尘垢是离恶习也。二修善行有三。初修成福德。二超离恶果。谓离三恶八难也。三修具净慧。此慧下文将为答也。故唯有六句。总是除二障成二严。行修具足故也。下德圆中有七。一摄十地。二具十度。三多三昧。四妙总持。五六通。六三明。七清净法总结也。下果德中二。先依正三业果。后力无畏等摄众德差别果。下利他中四。初一句应机现刹具足。二随成就众生下以正行摄生。于中初随成行缘。二及诸菩萨下正结行法有五。一胜德。二所轨。三依法造修。四行能至果。五广摄所缘及分齐。皆悉满足。是总结也。三速成等者明行有辨果功能故云速成也。四成护法行有四。初句总明护法行。云何护耶。下三句别显。一广说教开示义。二不为异道所侵。三自具文义总持常说。顿说而无穷尽。上来内德圆。下明外敬护中有二。初总举世间十王及佛法王守护。二别显中三。先一切世间等显前十王护。二常为下显法王护。三一切菩萨下明同位护。行体德圆备竟下明胜用。谓依诸德有此胜用。于中四句。初增自无流法故云白法。即自成证行也。二能开等者以证法教人。三自具教行。四次第等教人教行。二偈颂中。四句成颂有十一颂。初一总请。下别颂。别中二。初一颂颂前文。二云何下正颂问后行法。于中初颂前十一种行法。二人雄下颂前依行所成德。于中初二句颂上善哉愿说文。次一颂半颂上行修离障。次二句颂众德备。次一句略颂果德法。次随其下三句颂上利他中行缘。次一切下一颂颂上护法行。后一颂上十王敬护。于中四。初智德无畏犹师子。二福德圆备如满月。三断德离染若莲华。四净果现前如最胜。此四亦是颂上善根力增白净法等胜用文也。
　　第二答中二。初直说。后重颂。前中二。先叹问许说。后以法正答。前中二。先叹问。后佛子下许说分齐。前中先叹所问益。后叹能问者德。前中先辩益。谓饶益增善因。安乐授乐果慧利令得出世法利。后哀愍下结意叹能问中。先叹自分德有五。一称实慧。二不动而进故云大力。三无间修故云一心等。四位成就故云不退。五当位满故超出世也。又初句明有解。后四明有行。又此等亦是释进慧名可知。
　　下叹胜进德。谓于问自在等如来也。
　　下正答中二。先答前十一问行法之体。后答彼依行所成之德。前中依问次第答之。答初句功德转胜有二十句。初十始修。后十终成。又初是自分。后是胜进。前中已得发心之藏。牒前拟后也。应离痴等是总举也。又涅槃经云。不放逸根深固难拔。因不放逸根固一切诸善根皆得增长。不放逸有二。一约事如论释(云云)。二约理如法集经(云云)。下别中三。初标数。二列名。三结数。列中此中对治十种放逸。一破戒逸。二迷菩提逸。三失悲心逸。四懒堕逸。五乐諠杂逸。六乐世间逸。七乐劣善逸。八乐二乘逸。九染功德逸。十生绝分逸。如次十句对治应知。初者既得发心已要须持菩萨三聚净戒。然持三种。一不作三业恶。二不为名利。三不起戒见。此是标中守护也。二者不于菩提起有无等见而发心。此是标中离痴也。三依言摄物故离谄曲。四所作善根必使终成故云不退。此是标中精勤也。余皆不离此等三也。五者造业求生是凡夫行。菩萨离之常乐寂静有二种。一约身有二。一所住静。谓离家室喧扰等处。二能住静。谓持净戒离三业非。此以福舍罪离在家凡夫。二约心亦二。一所住谓真空妙境。二能住谓定慧之心。此以慧舍惑离出家凡夫。六厌背世乐。七专修出业。八虽求出舍二乘无悲救世之心。九虽修菩萨大悲功德而不见能所修故无污也。十知己身有四义。一知身从缘而有离我我所。二知己道行力若劣终不强对烦恼境界。三知力若强即须精苦作进修行。四定知已身有菩提种当得佛故。二胜进中。净法者谓练治前行使纯熟离染故云净也。十中一正念净。二舍离下离过净。三安住下正行净。四常乐下求法净。五随所下除疑净。六具足下智慧净。七心常下三昧净。八闻好下解空净。亦是向忍净。九等视下胜想净。十恭敬下报恩净。亦是敬养净。
　　第二答令如来欢喜有二十句。亦初十自分。后十胜进。前中初结前。不舍下生后。于中初句牒下初五句。二心无倚牒下第六。修甚深法牒下七八二句。于无诤等下牒下第九第十。是故总标下十行。称可圣心故令如来欢喜。下别十中。初三修有行。初一勤勇行。次二于有中离过行。谓内身不惜外财不求。次三修空慧行。一加行修空。二正证照实。三后得分别而犹无倚。七常求菩提故名大愿。八胜相现前故云光明。九随有离过故云善知损益(云云)。十以无著心造履诸法故云清净也。下明胜进十法。修已成就故云安住。十中一对过不染。二证实舍相。三四慈悲摄物。五六行满离染。余四愿智具。一大愿具。二巧慧双行。三思择胜力。四达性无碍。故云无依止也。
　　第三答菩萨所住功德亦二十句。初十自分中。一起行心。二正行行。三智顺理故超言。此上修始也。四近善友。五若不精勤虽近无益。六若不取意会法虽勤无益。又善取佛意者有三种。一约教。以二谛三性三量四理四悉檀四意四密六相六释八声五力等会取经意而受持之。二约义。谓言近意远。虽说法相诸门意在真理超言之处。三约行。谓意在灭惑成德。非但口言故也。七若不依行会意亦何益。此上修次也。八成大誓二严。九因位成满。十圆同果位。此上修终。胜进中二。先明观解。后摩诃萨作是念下明依解起行。前中初结前生后。谓善成诸地名巧方便。又于地不著亦名巧便。成地之要。故云先应修习也。十中初八是所成地法。初一总。二是诸地证智。三施戒等行。四所依净土。五所缘及分齐。六胜通及十自在等。七示现异身。八后智说法。此并诸地非一故皆云随其也。下明能成方便。谓虽分别而无著是方便也。由心造者释无著所以。谓知心外无法故无所著。心造有三重。一转识分别作。二本识随薰作。三真心依持作。皆心作故不有。心作故不无。是故无著也。菩萨若能下结能成地。下明起行于中三。先标。二释。三结。并可知。
　　第四答清净行有二十句。初十自分中。谓十度纯熟出障故。净谓初施即无不舍。二戒即无毁犯等。皆明清净相也。前六可知。七巧成诸行故是方便也。八大愿坚誓尊重如山。此同下尊重行。九由思择力修习力说法除热。如世凉池。十智度摄生令同佛法。后胜进中。以后过前故云转胜。十中。初三宿成行。次三依缘行。后四悲智行。前中。一内有实德外感佛念。二由依护念更增胜善。三能同佛八相现粗隐细名密方便。又了达如来玄密之义。如王髻中珠等。又善解权密之教等故名安住也。次依缘中。一近善友谓身亲近心依附。二依善友起正行。三生正解。谓揽别成总故非总。分总成别故非别。全夺俱尽双融无碍。是故缘起俱非总别。后悲智行中。先一大悲。后三大智。于中。一实智。后二巧智。一成因巧。二向果巧第五答大愿满有二十句。初自分中所求皆得名愿满。一忍恼摄生。二严土为物。三于佛兴供。四于法守护。通论护法有四重。一护理法。谓照理不杂无明等。二护行法。谓行不杂名利懈怠等。三护教法。谓如法说授广宣流布等。四护果用法。谓存护形像等。五令物身生净土。六令物智入法门。七令他愿满。八无足修行。谓行尽未来际。令如须臾不生厌倦。又愿劫随心转。九愿因究竟。十愿果圆净。后胜进十中。一大誓严心不虑不成故无忧也。二仰念胜侣转起彼愿。三悉愿往生者顿起诸行。四究竟等常起所行。上自利。五化令愿满。六常化不倦。七处苦益生。八舍乐利物。九授以果法。十得果平等。上利他。
　　第六答得菩萨藏。初结前生后。总有十句。谓以蕴德成藏深广无尽故无胜进。一见佛。二持法。即是持藏。三说法即辩藏。四悲普。五妙定。六胜用。七入证。八依证起通。谓以天眼见地伏藏及海中众宝。并知众宝出处价直等事。九佛加增德。十智达器界。
　　第七答随其所应而化度之。先结前生后。谓称机授法名随应化。于中三。初知根机。二教离过。三教修善。初中亦三。初知众生病患所宜。二知宿习因缘。三知现在心念。二教离过中三。先一句总次九句别。第八由观自他平等不起慢于他也。第九心谄曲者多为名利喧心不直。菩萨知其非有故心静也。三如是下结。三教修善中。初一句总下十三句别显。于中初八自分法化。后五胜进法化。前中初二于法能说。一观理等而不违事别。二折事坏而不碍理存。良以理事虽复相夺俱尽而不碍双存故也。又释。分别是说。谓于平等法上虽更以异门种种别说而皆不失本宗故云先后无违。此是本末无碍。二说缘起法无性名破坏。而亦不碍缘起法界无所散灭。此是成坏无碍。已下于人能益。三化令生信。信除疑故欢喜也。四化令生解。解实理名入。下教令起行。五福行趣果。下教慧行。六破相行。七入实行。八无著行法皆依心。二边俱离故云无染。下明胜进化。九教以此无二平等之念念敬诸佛。此近佛身。十教自学软音而无所著。十一于他异音而无差别。此二学佛语业。十二学佛法教。十三具足下修佛智慧。此二学佛意业。下结可知。
　　第八答不舍诸波罗蜜。先结前生后。此有二义。一虽常化物。而内心恒寂故云不舍自行。二为他行此。是故不舍自行。即是利他故云也。以十度中后四是第六中开出故但标六。又以后四严前六故云一切诸度具。庄严六于十中第二内。不倚戒以自高。又不执戒为有故令净也。三中初安受苦忍。闻恶无忧等耐怨害忍。闻好无喜法思惟忍。未曾等双结违。四中初勤修佛因。究竟下勤修佛果。五禅中一入定体。舍欲等是初禅。次第入是后三禅。此是事定入而不著故云无染。下明灭惑出定。是理定。下明定用起通。二超次。谓于八九次第入。及超越入。此是上事用。三入一知多。四渐具智德。此二是理定用。六智度中。初求闻慧。次所闻等下明思慧。次入真等明修慧。上是加行智。次妙善等辨正证智。次具足等明后得智趣佛慧。七方便中有六种方便。皆以悲智相导巧无住著故。云方便。一悲示威仪。智离爱见。二悲现身。智无染。三悲外示童。智内具黠。四悲现缚脱。智巧不取。五悲智现严。六悲能入趣。智了所行。八愿中有十。一一皆愿尽彼原际。各云究竟。初化众生愿。二净佛土愿。三供养佛愿。四摄智慧愿。五修法界行。六大志愿。谓以志力修上行时尽来劫住谓若须臾。七修促愿。谓愿以长劫为促。上句但转能见之心。此回所住之劫。是故上句有住字此无也。八成坏愿。谓愿解达世界成坏。一缘集成不作坏。二劫初成劫未坏。皆愿了达。九现净土愿。十成正觉愿。九力度中有十义皆有堪能。不可屈伏故名力也。一一各初标名后释义。初中释。内离烦恼等是离过也。具净等是成德也。此二成自行故名自专正。二释中。谓以胜力正理他时无能坏者故也。此二总举利他。三拔苦心满。四与乐心齐悉能覆护一切。是力义也。此二利他心。五持力内蕴法义。六辨力外宜应机。此二利他德。七大行具严力。八弘愿不断力。九因力多出。十果力普覆。十智度中。谓识病了根称理授法故云智。亦有十句。于中初四知病轻重。次三知根欲。谓一知病者学位。二知其心中串习所行。即根行也。三知欲乐悕望。次三知法药。初知境法。二知智法。三知境智无碍无边法门。故云法界。
　　第九答所请众生皆能度脱中三。先结前生后。二教化一切下十句正显度脱。于中初一化出恶道。谓初句修善因后出苦果。二化出众难。谓精进修出因。超难出八难果。次三教治三毒。但贪欲有二种。一贪色教不净观。二贪财教离欲观。嗔亦二种。一嗔有情教慈心观。二嗔无情教平等观。以不称意无情物与称意物无二故云平等。愚痴亦二种。一顽无知教界分别观。二邪见愚痴教因缘观。以诸法从因缘生非自在等作故也。又以不信因果故教因缘观也。次三教化令出三界。初教离欲恚等。舍欲界至初禅等。二教增上观。舍色界增上至无色处。三教细微智。以照察细想令断尽。证空超出三界。次二句化令入三乘中三。乘初教寂静行有三义。一以彼二乘修离生死喧杂行故。二令修证入人空寂静行故。三无余涅槃名寂静。修彼名行。二教以十力等。是超过凡小严显大乘。三下释所请度义。谓如初发心举其本愿。指本曰如。见生堕恶举愿所为。大师子吼举其愿辞。誓言决定名师子吼。知病法济正显愿相。此中文意显从初发心见众生苦故以决定言请取一切众生誓悉度之。具足下结意可知。
　　第十答兴隆三宝中三。初标。次释。后结。释中初九别后一总。别中九句为三重。有释云。初约教道。次约证道。后约不住道。今更释。谓初中后分三也。且约佛宝。初教发菩提心。次已发菩提愿者赞彼大愿令不退转。三令依愿起行使佛因圆故云下佛种等。因圆果发名生正觉牙。是故始终相继令佛宝不断。二约法宝者。初示深教法。次释理法。三护持等明行法。又释。初总示深法。次以法深难解故须解释令解法流行。三法既行已即加守护不顾身命。是故令斯法宝广行不绝。又释。初契经。次是对法。后是毗尼。故须严护。三约僧宝者。初受持威仪教法。是僧行方便。次行六和敬。僧行成就成行不乖曰和。行和相导曰敬。谓三业慈为三。同戒同施亦云同舍。同见亦云同慧。故有六也。后善御大众。心无恼。是僧德已成统摄绾御。是故能令僧宝常存。下总结可知。此中有三宝章。如别说。
　　第十一答所为境界不虚。于中初结前。从菩萨如是安住下生后。于中三。初总。次别。后结。总中三。初语业不空。二彼菩萨下身业不虚。谓所作不谬是也。三如是一切下意业。智慧回向不虚。二别中三。初法。次喻。后合法中。初标。次列。后结。列中初五明自依正严。后五明法摄生严。前中初三三业即正报严。次二依报严。于中初明土离染。谓受用此土长道灭惑故也。后明土具净德。谓常有光明故也。后五。一摄胜众。二示神力令生信。三授圣教令生解。四化现成佛。谓涅槃者此非是圆寂之义。梵云泥畔此名化也。是此所用故应云化地严。谓是现化处故也。五量机授法。余结可知。喻合亦可知。上来答初问竟。
　　第二答行所成德中有二十句。初灭愚痴是牒前问。具智慧故是答也。下诸句皆先举问后显答。二慈悲答降魔问。三慧功德力答制外道问。四入金刚定除心习垢答离尘垢问。上来离过行也。五于先佛所等答具足成一切德问。六净慧满足答能离恶道等问。上六总是行修具足。七次第方便智慧力答诸地等六种名众德圆备。一地。二度。三定。四通。五明。六无畏。上来因圆。八白净法力答佛依正三业之问。九智慧分别速解诸法等答得佛十力等问。前句明依正相好果。此句明功德差别果。此二总明果满也。上来总是自利门竟。十愿力神力智力答随其佛刹问。十一随应受化等答随成就众生等问。十二菩萨如是修行等答修行成佛问。十三于无量刹等答护持法藏问。十四成就四辩等答分别广说问。十五于大众中无所畏等是牒问。具足增上般若是答魔不能坏问。十六次第分别等答摄持正法无穷尽问。十七具足大悲下答于一切世界悉能演说问。十八十王敬护略无答文。又此是行果故无答。又除佛无过等亦是通答耳。问十地满后受职菩萨方云唯除如来余无能过。何故此中位是地前十住之处即有此言。答此是圆教普贤位相陀罗尼法。是故一位成满之处即摄一切诸位皆尽。如下海幢比丘顶上佛说法处十住满后即补处成佛更不言入十行等者同此说。此据初位为言。如下小相品中从地狱出即到十地无生忍后位至离垢三昧前等者。彼据终位而说。中间二答位准可知矣。十九一切世间恭敬等亦无答。同行果故。亦可同在后门内通。二十佛子下答得善根力增长白法等问。于中初总举后释成。前中初身业胜利。次以慈心下意业胜。后具足辩才下语业胜。下释中有十一句。初六成自分因德。一成证智净。二如证而巧说。三于教能念持。四如念能巧说。五于已得法能记持。六于未得法能推求。后五成胜进果德。一得佛外力用。二得佛内实智。三得佛巧说智。四正说深法。五成佛胜智。谓具理量及菩萨愿智等也。
　　第二偈颂中有二十偈。初十三颂前初段十一种行法。后有七偈颂后十八种行所成德。前中初四偈颂初二段。谓初一偈半颂所修转胜。谓名初发心住为初地也。已得发心功德之藏故云长养也。次句颂灭放逸。次句颂离痴闇。次二句颂菩提心不忘等。下二句颂如来欢喜。次一偈重颂修胜。初三句颂不退转。下一句颂离在家出家凡夫。余略不颂。后一偈重颂佛喜可知。次有二偈。颂次三段。谓初五句超颂第四清净之行。次具足诸地一句却颂第三所住。
　　功德下半颂第五大愿成满。次半颂第六得菩萨藏。次一偈半颂第七随其所应而化度之。次一偈颂第八不舍诸波罗蜜。次一颂第九随所请众生皆悉度脱。次一颂第十兴隆三宝。次二颂菩萨所为不虚。自下七偈颂行所成德。于中初一偈半颂十八句中初九句因圆果满文也。次二偈半颂护持正法及广说等。次三偈颂第十八三业利益文。谓颂上于大众中安谛威猛坚固甚深说法除惑故也。下明所说契理故如来随喜所说合机故大众奉行。此上第三会竟。

　　华严经探玄记卷第五



　　华严经探玄记卷第六(尽此第四会)

　　　　魏国西寺沙门法藏述

　　佛升夜摩天宫自在品第十五

　　初释名者有二。先会名约处名夜摩天会约法名十行会。准释可知。二品名者。佛是化主。依体起用。赴机云升。应感何处。所谓夜摩。夜摩者若具云苏夜摩。苏者此云善也。夜摩此云时也。谓此天无日月可知时节。故大集经云观赤莲华开是昼青莲华开是夜。俱舍论释名唱乐天。亦名多戏乐天。天者是净义光明义。此天著乐全不念善。赖有孔雀王菩萨。及彼天主名牟修楼陀天王。每以开导。或实天失伴。悲泣告王。或化天堕水。怖令生厌故也。问前后俱是不离而升。应齐名自在。何故此会独标自在。答不动升游。此空居天过前地居故称自在。创越地居不同兜率故独标名。又约行入玄过前解故。以自在表之。又以解行相接故。次忉利而至夜摩。俱是内凡不同前信。以感果在此表行离相。故届此空天。
　　二来意者亦二。初会来谓依解起行故。答前十行问故。是故来也。二品来者。谓明法是前会住极。升天是此会由致。邻接次第。是故须来。又明法解深起用入行。是故升天。故须来也。此约法辨。
　　三宗趣中亦二。初会宗者。约人化主及助化。约法教事及义理。皆各体相用相融无碍。准前知之。但就行为异。二品宗者严处请佛如来赴感。是此所明。
　　四释文者。此会有四品经。初二是序。后二正说。前中二。初是请佛序。后是赞佛序。又初是彼升天。后菩萨集。以佛是化主故于先。菩萨是伴次居后。又初果后因。初能化后所化故也。初中科文。一释同前会初说又释有七。初十方觉树法王同现。二十方诸佛各升夜摩。三十方天王各严座请佛。四十方诸佛受请升殿。五十方天王获益叹佛。六十方诸佛同升华座。七十方宝殿各皆广博。何故皆于十方同辨。以圆教法门亘周法界凡一法起必一切俱现。是故将说此法。理非偏局故致十方无尽同说。即一说一切说等故。此中有三重无碍。一一即多故。一树下佛即一切树下也。二动即静故。树下之佛即升天也。三动静则一多故。是故一切处不动升天也。此是十佛具德无碍圆融之相。非余宗所辨。思准之。文中前之二段同前会释。就第三严请中有三。初遥睹胜缘。二严座表根。三请佛显欲。严座中初总后别。前会一万此中十万者。表位增相。又前殿非宝此中宝严者显行可贵具德之相。别中有二十三句。初七辨器世间庄严。次十万天子七句显众生世间庄严。后十方如来下九句智正觉世间庄严。又释。初七外事严。次六内报严。后十法门严法门。严中。初句因相。二果相。三德相。四定相。五愿相。六胜相。七法相。八用相。九妙相。十教相。三请佛中。初结前后正请。第四受请升殿显机缘相契。先明此土。后类余方。第五天王获益中。亦先辨此界。后类余方。前中先得定益。后发慧益。慧中先忆自善根。后叹昔十佛显今处胜。理实过去一切诸佛皆同于此说十行法。然今为表位相渐增故。于前会十佛向前次第举此名称佛等十佛叹之。向后迦叶等向前诸余佛。非不皆曾同于此处说十行法。第六升座。第七广殿。并准前可知。

　　菩萨说偈品第十六

　　初释名者。自体妙因。行集文斑。教则显彰。故云菩萨说偈。
　　余义并来意及宗。并同前释。
　　四释文者。三义同前。初集众内。先此界后类通。前中初显所从来处。后佛神力下明菩萨集来。前中初分量远近者显位渐增故。前百此十万等。余分齐同上准之。二正显本处三世间相。世界同名慧者。用前解慧为行所依故也。佛名同眼者。表行心见法明白故。又表行诸度导引世间故也。菩萨同名林者。表行法界之行成法界之德。德高方树。行广称林。十度郁尔齐修万行森然潜发。法况相似故名为林。余文可知。
　　第二放光中。足指是光出处。但足指有行住二力。前彰住此显行。故别也。余同前释。
　　第三偈赞中。十菩萨偈即为十段。初一总叙此会事理。后九别显佛德义门。
　　先德林者标别说人。以是会主故先首说。承佛神力显叹说所依。普观十方者四意。一地论云。显无我慢无偏心故。二显所说法遍十方故。三十方等化故。四十方夜摩同有此说。合会同时而方说故。十一行偈分二。初七总举会中事。后四叹佛自在德。前中初一颂此品放光事以近故先显也。次二颂前品中事。于中初一半颂此界。下半颂类余十方。次三颂此品中事即十方处通颂显示。次一颂不离觉树而至夜摩等。文人中是前一一阎浮也。道场是前菩提树下也。下四叹佛德中。初一叹佛德深用广。各半偈显。次二释前用广。谓一应世离世。亦各半显。二一多无碍。上半标下半释。此即现一卢舍那身。一切树王下现者是也。后一释前德深。亦上半标下半释。可知。
　　第二悟因果益故名慧林。十偈分二。初一标章。谓上半举佛德难逢明值可庆。下半举众难遇显值可欣。离垢大人是菩萨也。后九释中。初一释菩萨众难遇所以。上半显自智明。下半辨益物胜。后八释佛德难逼所由。于中初六正显佛德。后二约解校量。前中初一明佛为灯破闇。二六度圆照三胜德超情。四寂用益生。五见闻获益。六因深果厚下明知解益中。初一寄对供佛校量解益。后一寄对广施以彰迷损。
　　第三由悟殊胜法故名胜林。十偈分二。初四叹佛光深广。后六明照理见佛。前中初二举喻。后二法说。前中八句。初句喻佛成佛之时。二喻佛心垢障尽。三喻佛身放净光。谓日喻佛身也。四喻光普照。五喻光广多。六喻不知边。七喻智尚不知。八喻何况愚痴等。下法说中。初一显光广大。后一显光甚深。以同法性。下六中。初三离相。次一离性。后二释疑。前中一离三世相。二离生灭相。下半明观益。后诸偈皆准此。三离所有相。次一离性以从缘虚假。是故无性。无性故无所解也。次二释疑显无生。疑云若缘起无性何因有生。释云由所生故。所生即是妄想。以妄想依缘而起故名所生。由此妄想执故说有生。而实无生。此约所执性。又释。所生是果。由待对此果说因能生果。既依他无生因。亦无待故不生也。此约缘起性。又释。所言有生者是明如来藏随缘义也。由所生者由能薰薰故。是故随缘。能薰既虚。所薰不动。故亦无生。以彼能薰亦是心之所生故名所生也。此约圆成性。此偈是待所生泯能生。后偈类能。遣所生。故云所生观亦如是也。
　　第四由信乐深理不惧恶趣故名无畏林。十偈分五。初二明闻信此佛所说法益。先辨所闻。此处者此华藏处也。又是此佛所说法处。上二句显广大。次句辨随缘。下句显不变。后一偈显闻信此法利益也。二有二偈。明闻余方佛法有益。先明所闻。初半显闻处广也。次句所闻深也。下句闻不忘也。后偈彰利益。上半牒前所闻。次句用之求佛。下句明求必得。故云究竟等也。三有二偈。明闻信过去佛法有益。各上半举所信。下半明信益可知。四有二偈。闻信现在佛法有益。于中初句能信。次二句所信。佛下句所信法。后偈显益。以得闻难故也。又释。前偈上半明信现佛。下半明信益。谓彼由此信成等正觉等也。后偈显法胜难闻也。五有二偈。总结上来一切佛法结劝修学。于中初偈劝持劝说。初句牒上法。次句劝持。次句劝说。下句叹胜劝之。后偈劝持劝行。上半劝行由劝修行成二严也。次句劝持与前别者。前由持故能说此由持故能行。下句明修行利益。谓得菩提也。
　　第五离无渐分别故名惭愧林。十偈分二。前九别叹佛法。后一双结前二。前中初一叹佛所证法。上半法胜。下半信益。后八叹佛能证智有二。初一明证法周尽。上半明一切佛说自所证。次句明一佛慧证无不尽。是故难思也。后七明无证为证。于中初一标章。谓上半无证下半为证。谓上半中有五。一约智释。谓此正证无分别智。不从世间分别智生。亦不从愚痴及色法等生。故摄论云。此智非智非非智。非智非是分别智。非非智非是色法。此中非智据愚痴也。二约境释。谓所证理智但为了因。非生因故。愚痴无智生了俱非故。皆云不生也。三约境智正会释。谓智如境故非智。境如智故非无智。四约寂照释。谓智即寂故非智。不失照故非无智。五约绝待释。谓智相尽故非智。无智可待故非无智也。下半中如此无智之智方能照法灭闇故为证也。后六偈中。初五释上半章。后一释下半章。五中皆上半举喻。下半法合。初一愚智性别喻。二同成虚妄喻。三二性相乖喻。四愚智缘隔喻。五用无相成喻。此五皆显愚智事别。俱不真故。迷悟斯绝智相尽也。后一释妙智胜用。中上半举喻。伽陀此云良药。谓能除一切毒。下半法合可知。后一双结中。上半结佛智胜。下半结上法胜。
　　第六勤观理事而无分别故名精进林。十偈总叹佛照无差别智。初一总余九别。前中诸法性相无差别义。唯佛能知。然委细具知名分别知也。次句备知。下句深知。别中皆初喻后法。初一真妄交彻喻。谓依真起妄如金现色。非法是妄喻以金色。无体即真故性无别。又真心随缘为法非法。心体不殊故性无别。是故楞伽云。如来藏作善不善因。又涅槃云。与不善俱名为无明。与善法俱说之为明。明与无明其性无二。无二之性即是实性。此之谓也。又维摩经不二法门品皆是此义也。二两俱无实喻。谓众生约内报喻法。非众生约外器喻非法。皆无定性。俱不有。又释。以众生即无我故。众生不真。无我不碍众生故。非众生亦不真。理事相夺故皆不真。经云。于我无我无二者是无我义。又以众生即非故非相亦离。故皆不真也。法合可知。三生无灭相喻。谓生法即无生。犹如无灭相。又此未来当相即无。犹如未来无过去相。四灭无生相喻。谓生法即不生。犹如已灭法。又过法即无过。犹如无现未。五法体离取喻。谓涅槃离相故不可取。约报烦恼灭处说余无余。而实灭理无有差别。六性无差别喻。谓数法不殊法同空性。七随缘成异喻。谓以十数为本。增至多十。智慧于上作百千等解故云差别。然于彼数皆是诸十故云皆是本数。况彼真理随缘成异。求彼异法不异一真。略无法合。八体坚无坏喻。谓虽同有为而恒常湛然。九执异乖同喻。可知。
　　第七达世间空名力成就。林偈意明会染净空。显叹真佛。十偈分二。前九会境。后一成行。前中初六约缘起性以显无生。后三约所执性以显无相。前中二。初四显世法不生。后二类显出世。前中初二生空。后二法空。前中初一偈半推末归本。后半以本显末。谓心随薰变以作众生。心既如幻不真。即心众生宁容有实。下二中。初由不知世间虚故还复轮转于空世间。后由不知世间苦故而常流转于苦世间。此中世间非自作非他作。有四重。一约外道(云云)。下二类出世中。初标。谓翻此世间名为出世间。世间既空。宁有出世而可取耶。故云二俱非真。上半理实。下半情妄。后偈释中。初三句释显世空。下句无世对故。出世亦不真。又准此文。但遮世名出。无别表示故亦空也。二约所执无相中亦二。初二世间空。后一类出世。前中初一征情后一显理。前中初句征体。次句征相。下二句明凡迷失。后偈中。上半明情执无。下半明理性显。后类出世中。佛及法是出世。并约情计。俱无所有。下明成行。上半灭妄见真。下半明法佛常现。
　　第八照佛法身名坚固林。叹佛法身体寂。十偈分二。初七显法。后三成观。前中初二标能所二章。先显所叹体寂。谓地生草木。然于地中求草木种实不可得。喻佛应机现有差别于佛求别意不可得。故下云无量身非佛等。后显能叹平等可见。下五广释中。先三偈释前能叹空。一明业非有。二以业类身身亦非有。三以业身类识识亦非有。下二偈释前所叹非有中。先明应机大用。后明体非若干。下三明行益中。一证见法身益。二破相归真。三证实离相。
　　第九由观心真如故名如来林。十偈分二。初六明心作凡。后四明心起圣。前中初四偈半举喻。后一半法合。前中初二是画师造画喻。喻妄法依真。次二明画心造画喻。喻妄依心。后半明画师不知画心喻。喻缘起无知。此中意说。一切众生皆依真缘起。本识之心随名言有支我见等薰。有六道身现。缘起虚假不碍无不坏有。是故会摄有其二门。若会缘从实即差别相尽唯一真如。若摄末归本即六道异形唯心而转。约初缘起不存。是真如门故。约后缘起不坏。是生灭门故。是故存坏无二。唯一缘起二门无碍。唯是一心故。起信论云。依一心法有二种门。一心真如门。二心生灭门。然此二门皆各总摄一切法此之谓也。今此文中画亦二义。一依壁故唯平也。二依画师巧心故似有高下也。初二偈明初门。谓初偈上半喻随薰布异。次句显异在妄情。下句相尽同真。四大喻真心也。彩色喻缘起虚相也。后偈上半明真妄不即。上句明能造非所造喻。摄妄之真不即妄。以性真故。下句明所造非能造喻。依真之妄不即真。以性虚故。下半明妄不离真。谓以虚彻真虚尽真现故云不离。是故不离不异不即思之。次二偈明画像依画心喻后生灭门。此画师心喻本识等能变之心。画色喻五蕴身所变之报。上半明能所不即。下半显本末不离。谓以心本形末所以不即。心变为报是故不离。此明心能变境。心体非境。境从心变。境相非心。从心变故。境不离心。能变境故。心不离境。是故虽不即不离而要唯是识非唯境也。问前偈但明彩不离四大。不明四大不离彩。何故与此不同耶。答前明真不变妄。此显心变于境。故不同也。后偈上半明画师工巧心喻能变识。无住为本故难思也。下半显所现画色喻所变相。各从心现无体可相知。后半画师不知此画皆从心现。喻诸众生迷自心量。下一偈半法合可知。第二明心起佛中。如心佛亦尔。将凡类佛。如心造凡作佛亦尔。皆从心起。如佛众生然。将佛类凡。下二句会以显同。谓心作佛。心佛无别。心作凡夫。心凡无别。能所依同故云无别也。又释。此是第二结劝修学中。初一偈融结本末。本末有三。一唯本谓真理以就性净本觉名佛。二唯末谓所变众生。三俱谓能变之心。以依真能变故。此三缘起融通无碍。随一全摄余。性不异故云无差别也。次一举益劝修。上半明佛已知。举上劝下。次句劝下同上。下句结明知益。次一偈明身心不即不离。上半身心相别故不即。下半依心现身故不离。下一偈劝修。上半举所求。下半劝依理观。谓此会心入实则是如来。返此为去故也。又释。亦是心变佛相而现故也。
　　第十知佛体用深广故名智林十偈分三。初三叹佛法身离相。次一明能叹佛得大功德。后六叹佛应现色声。前中初一明离六尘相。谓初句离香味触三尘故云不可取也。次句离色尘。次句离声尘。下句离法尘。次一离量无量相。无量是多。有量是少。皆是妄计俱不可取。次一离言说相。有二义。一谓如八时不应说而说故自他无益。二不知法身非言说境。而谓如言而为他说则堕有无。四谤等故欺诳自他。如下随声取义五过失等是也。上二偈明法身心行处灭。此偈明言语路绝故不可思议也。第二一偈明叹佛所得功德可知。第三叹佛应现德。六偈分二。初三明佛身相。谓无身现身身则无身。后三明佛语相。谓无声现声声则无声。前中一所现非真喻。谓如如意珠以黄衣映则作黄色。此有二义。一珠非黄而现黄。二所现之黄非实黄。佛身亦尔。机映而现。二义同喻。故下句答云佛亦如是也。如智慧庄严经广说此喻应知。二能现离见喻。谓依空现色而空非可见。喻佛应机现色而佛非色不可见也。下一举法合。谓佛地。大智有二义。一圆明义前喻显之。二离相义后喻显之。皆有应机现色。而非色故云莫能睹也。准此文。自受用身无色等粗功德明矣。佛地论(云云)。第二明佛言声中。初一明非声非不声。各半偈显以依诠会实。故云离声不知也。次一叹深劝学。庄严无上道趣实之益。远离诸妄舍虚之益。后一明非说非不说。各半偈显。可知。亦是佛地无说说在机缘明矣。

　　功德华聚菩萨十行品第十七

　　初释名者。十度利润体名功德。有庄感之功如华结果。众行交饰如华聚。又德是行体。华是行用。聚是行相。菩萨是人。有彼德者则有财释也。此是功德林之异名。如下金刚幢回向品相似。十行是位法则带数立名。菩萨之十行亦依主受称。人法题章。
　　二来意者。前序分既彰。正宗宜显故也。又前众既集。次正说授故次来也。
　　第三宗趣者有三。一明约三乘寄位法。二明别行法。三一乘普贤行位法。初中诸圣教散说多门统收有十。一因果二度中是因度位。二七阿僧祇中地前三内第二精进行僧祇摄。三地前四行中成破虚空器三昧行。四法身四德了因中成乐德了因种。五地前方便四人中是第三十行人也。此上并如梁摄论等说。六六慧中是第二思慧位。七六忍中是行忍。八六种姓中是性种性摄。此上并如本业经等说。九三持中是行方便持摄。如瑜伽地持说。十地前除四障中是第三伏除声闻畏苦使得银轮王报王三天下。第二明其别行者。仁王经第二性种性位有十心。谓观身受心法不净苦无常无我。三善根则施慈慧。三意止谓过去因忍现在因果忍未来果忍。已过我人知见众生等想及外道倒想所不能坏。本业经亦同。又行有二种。一通谓信等十行。二别谓此十度。此中明别非通。别中复二。一因。二果。此中明因波罗蜜也。此并约三乘教中寄法显行。第三就圆教明普贤行者。则此十行中具摄前后诸位中行。一切皆尽。是故此位满际则至究竟位。如第十行满云入因陀罗网法界自在成就如来无碍解脱为人中雄大师子吼为法轮王转无碍法轮等。解云此是究竟中菩萨犹非是佛。以果分当不可说故。
　　第四释文者。此正说中有二品。初品明其所行。后品显其所成。又初是约位阶降行。后是通相始终行。又初是位。后是行。又初自分。后胜进就初品中七分同前。一三昧分。二加分。三起分。四本分。五说分。六证成分。七偈颂分。何故尔者。欲明依证起说故先入定。显法殊胜故佛同加。说时将至故从定起。言不顿彰故略标本分。非略能具故后广说。显所说称周故结证究竟。于所说法令易受持故有偈颂分。初中何故入定者有六意。同前释。此中三。先举入定人。谓行成功德如林说十故不异名入也。二显非己力。谓推化归佛故云承力也。三正明得定。谓潜神证契故云入也。菩萨者标人别法简佛果。定善伏者举能显异。善有二义。一巧能义。二顺理义。伏亦二义。一制伏义。二调伏义。初是约障巧能制伏。令永不起故。云善伏。二是约行修行顺理。调伏之行故云善伏。三昧同前释。
　　第二加分中三。初总显能加。二释加所为。三正辨加相。初中五。一明诸佛现身。二彰佛同名。三叹此得定。四明由加得定。五彼佛自释作加所因。初中。问此诸佛为当过万佛刹尘之外一处并有尔许佛。为当散居耶。答是散居。云何散耶。且如东方过万佛世界尘数刹外有一功德林佛。从此向东复过万佛世界尘数刹外复有一功德林佛。如是向东展转数至万佛世界。尘数诸佛各各相去。数亦同前。如东方余九方亦尔。又多佛加者增长大众敬人重法心故。又显诸佛聚力同说故。二佛名同者四意同前。一令功德林增踊悦故。二彼佛同得此法故。三显此位中具因果二德故。四于此门为能加佛。法尔皆得功德林名。以法力故。三叹此得定中。乃能者是希越之辞。显能入此希有之定。何故尔者。以功德林默入斯定。众既不知所入是何。无心渴仰不得为说。须佛叹显起众欲乐。四由加得定者。谓彼他方诸佛自说彰已作加令其得定。五释自作加所由中有三句。初由卢舍那本愿力故是故作加。何者地论释。舍那过去曾见有一卢舍那佛加菩萨说此十行法能加佛同名功德林。因则发愿。愿我成佛亦有斯事。今如本成。是故加也。二云亦是舍那现在威力相感同加。是故加耳。三云又诸菩萨善根之力应闻此法感佛同加故也。又前说十住则云以法慧善根力故。今云诸菩萨者显前劣此胜故多也。又前显自利增。此显利他广。又是文绮互影略。理实齐有。第二明加所为中。初句是总。谓欲令汝广说普贤十行法界前后诸位及诸因行。无不此至。无不此收故。云甚深。甚深有九种。一养果深。谓长本有之因令成果故。此约自智。二照性深。谓分折众生性类差别故。又知性种异故。又于众生如来藏性开示解释故云分别。又知一众生则具一切法门及一切众生。以性融通而分别故。如下文第八行中云不离一众生著多众生不离多众生著一众生不增众生界不损众生界。乃至云菩萨深解众生界法界无二无二法中无增无损无生无灭法性真实。如是等此约所知。三除障深。谓障约烦恼碍约所知。种现正习无不尽故云离一切等也。若依三乘此中寄伏声闻畏苦黑障现行。四入法深。谓证入真理境不碍心故云无碍。下偈云悉入诸法界随顺到彼岸究竟得自在法日之所行也。又亦能入帝网法界相即相入圆融自在无碍之境。下文云入因陀罗网法界自在成就如来无碍解脱此之谓也。五巧便深。谓巧以一法摄一切法。又巧以一行一位各摄一切。一身赴一切有无俱不滞。如是多门善巧故云成就一切方便。下云穷尽诸佛方便大海故也。六成果深。谓能成就种智果故。前养据始此成约终。是如量智种别而知故。七理智深。谓如理智觉一切法皆同一性故也。八知根深。谓善知众生根器差别。又知生熟不同。又知同一如性。又知一根则一切根等。如诸根海说。九闻持深。谓成十种大陀罗尼。如下第九行中说。下一句结。谓广说如上。总别十种甚深之法是何位法。所谓菩萨十行是也。
　　第三加相中三。初一句告说是口业加。二意加中二。先加后释。此并当时有事无说。结集者如事而结之。前中十句。初一总余九别。问何故此中与法前与智耶。答所与是一。但前会为成解见理增故名为智。此中为成行轨范增故名为法。总中谓起说自在名无障碍。又与无碍辩令说无滞碍故也。下别中。一于法不疑情无异缘故云安住。又与无畏智令说时心安不惧他坏。二解发自中故云无师。又与同佛智令对众说同佛无师故也。三见法分明故云无痴。不杂无明故。又令说时无所知障碍故也。四见法次第故云不乱。又不杂余乘及世间章句等。五所解真正故云清净。又智体无过。六所解广多故云无量。又是称法界法门。七所解深胜故云最胜。又与果法相应。八令说时不慢不谄不懈不贪故云无垢。九所得不忘故云不退。又言无退失。又无退于理。又无退屈故也。下释偏加所由并身加及起分。并同前释。
　　第四本分中二。先行体后行相。体中行业不思者标体显德。谓此普贤圆融之行具德超情名不思议。此行不思总有十种。一广大故。谓以一切身于一切处遍一切时念念顿修称法界行。是故此行名不思议。二甚深故。谓此广大行则是思数皆无自性。则同真如。而彼行相宛然不失。是性起之行故亦不思。三殊胜故。谓超过余乘非下位图度故亦不思。四摄位故。谓此在地前能摄一切前后诸位名不思。五证理故。谓此行能证不思之理名不思议。六断障故。谓此行能顿断难断不思之障故。七利他故。谓此行能一念广利尽穷众生界故不思议。八圆融故。谓一行则一切行一切行则一行难定量故名不思议。九重成故。谓此所作如因陀罗网重重无尽故不思议。十成果故。谓能成佛不思之果故亦不思也。所以辨十欲显无尽。如下偈中大龙所行等准知。此约圆教辨。若约三乘则不得作如此释。以此犹是有漏位故。广如法界究竟如空者显前不思之相。然法界有十。如下说。今举二门以释此行。谓行宽名广。行深曰大。此广此大皆称性成。故曰如法界。虚空亦有十义。如下第八地虚空身处说。今亦举二义。一行能破相证入毕竟法性虚空故云究竟如空。二行能出生无量爱果如依空现色色无尽故云究竟如空。下释中先征后释。以此行是三世诸佛之所行故是故如此也。又释。前行业当观相善决定。不思当真实善。法界当胜善。如空当因善。学三世等当不怯弱。余同前会释。
　　二行相中先标数显要。谓三世诸佛同共说故。二列名。此十行之义略作十门分别。一释名。二体性。三建立。四种类。五修相。六定位。七行相。八所依身。九所离障。十所得果。
　　初释名者有二。施戒等十从行体为名。欢喜等十约行用为目。今辨后名。于中总名如品初释。二别名者施悦自他名为欢喜。欢喜则行名欢喜行。此约自喜。是持业释。又亦欢喜之行名欢喜行。此约令他欢喜。成自行故依主释也。二净持三聚双益自他。三忍力息除自他恚恨。四精勤修摄胜德无尽。五止观双运痴乱斯绝。六般若照理善现朗然。又观法实相般若现前。七巧起胜行于空不滞。又以无著之心起诸所行。八无碍大愿摄胜善根深可尊重。九深达根器善于法化。十言行相应不空受称。又此十中得名有三。谓第八从德立名。第三第五第七约离过受称。余并从功能为目。可知。二体性有二。先总后别。总中有三门。一约所依。以善伏三昧为体。以依此定证十行体然后说故。地论云此三昧者是法体故。二约本。以本分中行业不可思等为性。此是思数广大等十义如前释。以是广说之本故为体也。三统收。约境二谛双融。约行悲智无碍。复心境圆融。无碍法界具无边德以为体性。思之可见。二别辨体性者各如下释文处辨(余门待别作)。
　　第五说分中释十行有二分。一果分同性海平等不可说故此中不论。二因分约缘随说有四重。一唯约比位行。如仁王经及本业经等说。二唯明自体普贤行。如下普贤行品说。此不依位。三以自体行从位而说。即如此中长行所说。四会摄位相从于自体圆融之行。如下偈中说。今说分中唯辨后二。文中有二。初明此一世界十行。后如此下明十方界中十行。以此一说则一切说故合为一部。前中有二。初正辨十行。后动地等显说益相。前中别释十行。即为十段释初行中作六门。
　　一辨体性有三。一约随相亦三。一以无贪善根。二彼俱思。三兼取三业无表。假实通论此三为性。此约初教。二约性或以真如为性故。起信论云知法性体无悭贪随顺修行檀波罗蜜。此显顺同法性之中无贪之功德故也。此约终教。三约实准下文于施门中所摄无尽圆融法界为性。此约圆教。
　　二明种类者。施有三种。谓财法无畏。财中亦三。谓外内俱。外中二。一无过之物随索便施。二有失之具。谓刀杖罥网毒药等皆不应施。增不善故。二内中亦二。一约自破悭心于彼有益则便施与。仍亦有二。一施身力等。二施支节等。二若自悭已破于彼或虽有安乐无饶益。或俱无等于余有情有广利乐则不应施与。或天魔等故欲损害菩萨而不与无犯。以救彼恶业故。此上并如瑜伽等说。或初心菩萨未能耐苦。且许而未与是亦无犯。故十住论令说偈安慰彼乞者。言我初发道心善根未成就愿我速成就后必当相与故也。三俱中亦二。一身及王位依正同舍。故云内外施。如十藏说。二吐食及发抓皆亦内外施。如瑜伽等说。二法施至下第十回向于彼当辨。三无畏施者。或以财施济危。或施法存躯。或施二免苦。皆则无畏施也。或俱非。谓于怨不酬等。或救拔苦厄。总说有二类。一根缘相应者救之。二作业受报二种定者暂时舍之。又此施种类瑜伽地持九门。十藏离世间各十门。第六回向一百二十门并如彼等说。
　　三收摄者有二。一约三檀摄六度行。谓财施摄初。无畏摄二。由持戒故应杀不杀。由忍故应酬不酬故。法施摄三。谓勤说一心说不倒说故。由方便等四助前六故。是故十行总在初摄也。二只一财施亦则十度及万行等如下第七地中说。应知之。
　　四因果者有三。一随分果谓大财等(云云)。二位果谓地前因地上果(云云)。三得佛果。佛性论第二云。舍有二种。一由昔舍物施他今即损于贪爱。二由昔舍法施人今则轻灭无明。由此舍故贪爱无明并稍轻薄。以是因缘得解脱果。又成佛果大功德聚等。如贤首品说。
　　五秘密行者。商主天子经云。又复问文殊师利汝宁悭耶。答言我实为悭。又问何故。答若心不舍是即名悭。又问云何不舍名悭。答我常不舍诸佛法众而不舍一切众生。以是义故说我为悭。
　　六释文中三。谓标释结。释中二。先明财施。后观察下明法施。前中北台意法师云。先明行体。后从菩萨修欢喜行时下净治此行。又释分三。初明行顺理自庆欢喜。二菩萨修下遂物求心令他生喜。三从离诸我想下明离三轮以成檀度。初中先释后结。释中三。初正行施行。二简其所离。三显其所求。前中三。初施主者。对法论第八云。为大施主者此显数数施义。由串习成性。数数能施故为主也。舍离一切释显主义。则是解脱舍舒手施也。二等心等者。是论中无偏党施义。三者行成大喜故云无悔。二所离者是对法中无染意乐也。于中四句。一不望未来资财之报。二不求现在名闻。三不期当来人天胜处。四不悕现在利养。三所求者既不求报等为何事耶。下十句显其意。一救现贫苦。二摄令向道。三益令修行出离之行。上三是以施物摄生。四学习诸佛本昔所行。是自分始。五正忆。是自分终。六胜进始。七是胜进终。上四是随物而行。八弘显。此行令他施习。九兼行而说。令他受学。十结传授意。上三以行益物。
　　第二对缘行施生众生喜中二。初总以标举。二随方下别显其相。于中有二。先明修施方便。后于念念下正明成行。方便中贫处者是依止苦田。愿生者是依止愿。对法云依止愿修。谓由依止本愿力于波罗蜜多修习正行。豪贵者是对法依止报修。由胜自体力于波罗蜜多修习正行。财无尽者是依止大财修成施行。二于念下正明施行中。依对法论第十二中。菩萨依止六种意乐修波罗蜜多。一无厌意乐者。谓诸菩萨于一有情一刹那顷。假使殑伽沙等世界满中七宝以用布施。又以殑伽沙等身命布施。如是经殑伽沙等大劫。如于一有情所如是乃至于一切有情界如是施时皆令彼于阿耨多罗三藐三菩提速得成就修行。如是差别施时。菩萨意乐犹不厌足。是名菩萨于施波罗蜜多无厌意乐。二广大意乐。谓乃至菩提施无暂息等。三欢喜意乐。谓遇受施者等。四恩德意乐。谓见受施者于已有恩以助我菩提故。五无染意乐。谓虽于有情兴大施福而不希报恩当来异熟。六善好意乐。谓广施之果皆施有情。又以此福共诸有情回向菩提。具说如彼论文。此文有四。初明无厌意乐及广大意乐。无财曰贫。空尽曰寠。二从不以求索下明欢喜意乐。三作如是念下明恩德意乐。谓生我福故名福田。起我行故名善友。我今应下结报其恩。四从我于三世下明善好意乐。于中三。初用行成果以济众生。二施福与生令先成佛。三然后自得可知。第三明离三轮著成波罗蜜。于中二。初观解破执。后如是观时下观成舍相。又释。初通离二执。后别泯三轮前中先七句明离人执。于中福伽罗者此云数取趣。谓数数取诸趣故。旧翻名人是也。依瑜伽第八十三有八名。一我者于五蕴起我我所见现前行故。二有情者谓诸贤圣如实了知。唯有此性更无余故。又复于彼有爱著故。三意生者谓此是意种类性故。四摩纳缚迦者谓依止于意或高或下故。五养育者谓能增长诸有业故。能作一切士夫用故。六补特伽罗者谓能数数往取诸趣。无厌足故。七命者谓寿和合现存活故。八生者谓具生等所有法故。依大般若有十三名。八同瑜伽。更加五种。一作者。二受者。三见者。四知者。五士夫(更检三本)般若论中释。二法界下七句明离法执。一谓众生界空与法界无别。二体空无取故云离欲。三性无定实。四相无所有。五不能自住。六非可依据。七缘成离作。二观成舍相中九句。初三见三事空。庄严论云。施有三碍。谓我相他相施相。著此三相布施是世间檀非波罗蜜。以于世间中不动不出故。离此三著名出世波罗蜜。以世间中能动出故。四不见生福之田。五不见所生福业。六不见因施得异熟果。七不见得等流果。八不见得佛地大果。九不见于菩萨地中所得小果。
　　第二法施中二。初念伤物苦。二起意饶益。前中谓观三世众生。一无明所覆。二四住所缠。此具苦因。三受深苦果。四明阙正济。谓不得佛三坚之法故也。我当下起意饶益。于中先自修佛因化他同习。二自当成佛令他同得。令净对前苦因。顺灭对前苦果。下结可知。
　　第二饶益中亦作六门。一体性者三门。一随相门。谓于思上假立无表。亦有三事。一思。二无表。三身语表业。故论云菩萨戒以三业善为性。二约本亦以真如为性。起信论云。知法性体净无染随顺修行戒波罗蜜。三约实以无尽法界为体(云云)。二种类者有十类差别。一依梵网等经有菩萨三归戒。二依善生经五戒。是在家菩萨戒。三依文殊问经八戒名世间菩萨戒。四亦依彼经十戒。谓即沙弥所持者名出家菩萨戒。五依方等经二十四戒亦在家菩萨受。六依璎珞梵网十无尽戒通在家出家菩萨所受。七依瑜伽地持四波罗夷戒。观此戒相多分似是出家所受。亦兼在家。八善戒经及重楼戒经等八重戒。谓声闻四重上加瑜伽中四重。故为八。此文局为出家菩萨受。以先受五戒十戒具戒方得受菩萨戒。如四重楼阁渐次成等故也。九依梁摄论戒学云如毗奈耶瞿沙毗佛略经说。菩萨戒有十万种差别。十依华严经有十十等无尽戒品。如十藏品及离世间说。
</div>
    <div class="pagination">
<a href="华严经探玄记_page5.html">上一页</a><a href="华严经探玄记.html">1</a><a href="华严经探玄记_page2.html">2</a><a href="华严经探玄记_page3.html">3</a><a href="华严经探玄记_page4.html">4</a><a href="华严经探玄记_page5.html">5</a><span class="current-page">6</span><a href="华严经探玄记_page7.html">7</a><a href="华严经探玄记_page8.html">8</a><a href="华严经探玄记_page9.html">9</a><a href="华严经探玄记_page10.html">10</a><a href="华严经探玄记_page11.html">11</a><span>...</span><a href="华严经探玄记_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
