<!DOCTYPE html>
<html>
 <head>
  <meta charset="utf-8"/>
  <title>
   新华严经论 - 第 17 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新华严经论 - 第 17 页/共 23 页
  </h1>
  <div class="content">
   三明善财表法者。善财于此行中所见善知识在此道场中者。明八地称理入真智称无作契会中义故。云在此道场中明智契中道名之为中。理无彼此我人自他名之为道场。此善知识号大愿精进力救护一切众生者。明此位中方能赴其本愿救生无眼为表。第七地随悲行智者。难成故。此位随智行悲济物广大易成故。为智体遍周十方对现随众生广狭故。如响应无心而与一切众音合故。其智无思等虚空界法界一切众生所乐心合。而以利之。而无成所。而无作者。是故以夜天号大愿精进力救护一切众生。坐普现一切宫殿摩尼王藏师子之座者。明大慈悲普覆一切众生为宫。以智对现利生为殿。智无染净为摩尼。随居染净而无功广救众生名为王故。普现法界国土摩尼宝网弥覆其上者。表智境普含随根设教名之为网。以智无体能现众法而无作者名曰摩尼。此明约智用利生所报依果观因知果举果劝因故。乃至广如经说。明此八地教门是所修行之法。夜天名大愿精进力。是行之人。
　　四明此地于三界中得何界解脱者。明得智用利物遍周恒无功而解脱。明从初地已来至于七地有为无为皆有修学。此八地二行已终。如菩萨行中。此地功毕。诸佛十力十八不共自在十地方终。
　　五随文释义者。二义如前。一长科经意者。于此八地约分十一段长科。一是时天王及众已下至一心瞻仰欲听法有二十二行颂。明诸天闻法兴供叹佛神德分。二时解脱月已下两行颂。明请说八地分。三尔时已下一段长行有十行经。明修第八地向入无生忍分。四佛子菩萨成就此忍已下。有十七行经。明此位菩萨入无功用分。五佛子此地菩萨已下一段。有四十行半经。明此位入无功用已诸佛以七种劝发加持分。六佛子已下一段。有五十九行经。明此位菩萨以自智德善知众法差别成坏同事摄生广大自在分。七佛子已下。有十行经。明此位菩萨于身命财十自在无过失分。八佛子已下一段。有六行半经。明不动地随德用具十种名分。九佛子菩萨已下一段。有十行半经。明此位菩萨入佛境界得佛护念梵释四王力士随侍普伏魔道住不动地分。十佛子已下一段。有三十二行半经。明此位菩萨知见广多及受职分。十一七地修治方便慧已下。至经于亿劫不能尽。有四十四行颂。重颂前法。如文自具。
　　二随文释义者。第一如初一段长行十行经云。入一切法如虚空性是名得无生忍者。明初地已来至七地是顺无生忍八地方名得无生忍。八地已前有为无为皆有觉观修学。至此八为二行方终。自余文义如文自明。
　　第二段长行者有十七行经。分为四段。一佛子菩萨成就此忍已下至皆悉止息有五行半经。明入第八不动地离一切想寂灭现前二乘灭定所不及分。二菩萨摩诃萨已下至二行相行悉不现前可有八行经。明自初地已来方便功终无功二行不现前分。三佛子已下至皆不现前可有两行经。明举生梵世欲界烦恼不现前喻分。四此菩萨摩诃萨已下一行半经。明菩萨心佛心菩提心涅槃心尚不现前分。经云一切声闻辟支佛所不能及者。为二乘是厌有证无。不同有无二行满。任无作功。离诸諠诤寂灭现前。有无二行功以满故。无有诤故。五地拔世悉达。六地三空智慧终。七地大悲诸行满。八地任运无功智自在大化利生故。无作者故。经云譬如比丘具足神通得心自在者。约小况大。如比丘得出三界定无三界心。但随净定力以出三界。妙净意化现神通。其通有六一身通。二天耳通。三天眼通。四宿命通。五他心通。六漏尽通。如是二乘六通与净土菩萨名数相似。但通用广狭不同。二乘神通变化不得遍他方佛土。菩萨神通得往他方净土。一乘菩萨神通。十方佛刹众生刹。总纳于毛孔。三乘以漏尽通为证。一乘菩萨离诸欲不以漏尽通为证。三乘六通皆有限量。一乘十通无限。如下十通品自明。如净名经云。虽行六通而不尽漏。以智自在不同小果。三乘神通皆有往来。如三乘经云。我欲还归本土等。是一乘菩萨所有神通依理智印。自遍周等虚空界。应物布施为无有去来中边之性。所以一乘菩萨不证漏尽通者。以为明处智境界不见漏性及以无漏有取有舍万法性自法界故。以智自在故。摄生行遍故。不同三乘有忻厌取舍故。是故今此以小况大。喻如下以梦况法。喻者明初地至七地有学有修。如梦所作未寤。八地如梦已觉故万事总无。任用从智。以智自在。号智为王。自余如文自明。
　　第三佛子已下一段有四十行半经。约分为十二段。一佛子此菩萨本愿力故已下至于此忍门是十方诸佛现如劝修诸如来十八不共法分。二又善男子已下至汝当愍念如是众生是诸佛劝叹得无生忍念度烦恼恶觉众生分。三又善男子汝当忆念已下至智慧之门有两行经。诸佛劝念本所誓愿普大饶益一切众生分。四又善男子已下至一切二乘亦能得无分别法有两行半经。明诸佛劝住法性分。五又善男子汝观我等身相已下至宜应成就此事有两行半经。是诸佛加劝令修福德智慧说法音声分。六又善男子已下至汝应修行成就此法有三行半经。明诸佛劝修无量法明分。七又善男子已下至通达其事有一行半经。明诸佛劝修种种差别如实通达其事分。如上二十行半经。总有三加七劝。三加者。一诸佛现身。二与智。三赞言善哉善哉及与摩顶七劝者。如上科文作七段是也。八佛世尊与此菩萨无量起智门总有可两行经。明诸佛以七劝三加令起差别业分。九佛子已下至优婆尼沙陀分亦不及一可有七行经。明以得起智门起前初发心不可比对分。十何以故已下至以不动法故可五行经。明得无量身语意业分。十一佛子已下至设经百岁亦不能及有三行经。明举喻况乘船至海速疾超过百岁分。十二佛子已下至不能及有四行经。明乘船至此无功行海分。如是劝加从十住十行十回向十地。一一位初首皆诸佛劝叹加持说法者。令说法故。至此八地三加七劝明自修行者。自行无功所得及故。于此地中法尔智现。诸佛加持法相应故。堪领受一切诸佛广大法故。如世帝王德备即凤祥麟应。是德所感也。明此八地无功智现即十方诸佛咸应是法尔合然故。经云善男子此忍第一顺诸佛法者。明此地得。无生忍非如第六七地已前顺忍故。此忍第一顺诸佛法者。明此无生忍是诸佛本体智性故。善男子我等所有十力无畏者。即处非处力等及四无畏是。十八不共诸佛之法汝今未得者。明劝升进如来自在不令住在无功用中。十八不共法者。一无有误失。二无卒暴音。三无忘失念。四无不定心。五无种种想。六无不择舍。志欲七无退精进。八无退念。九无退定。十无退慧。十一无退解。十二无退一切业。十三随智而转智为前导。十四一切诸语业智为前导随智而转。十五一切意业智为前导随智而转。十六知过去世无著。十七知未来世无著。十八知现在世无著四无畏者。一一切智无畏。二漏尽无畏。三说障道无畏。四说尽苦道无畏。十力如先已明。如汝虽得是寂灭解脱已下。劝令念未得众。生令念本愿。普大饶益已下。通有三加七劝。如文自明。以此七劝令起无量差别智业。如歌罗分者。此云竖析。人身上一毛为百分中一分。或曰为十六分之一分。以西域十六分为一升。所谓此地起智升进。不可以前地法能比对少分故。优波尼沙陀分者。优波此云近也。沙陀云对。明此地起智利物之广大。前地设经百千亿不可数劫所作利益。亦不比并此之少许微毫之益故。为明前地以益劣故。以此地起无限化身之益故。余如文自具。已上一段以明三加七劝安立法则。十住十行十回向十地等第八位中大势共同。总明十住初心一念入道生如来智慧家时一切法总具。然法须安立次第升进。不滞诸行故。令诸始发心者知轨度故。从初发心兴大愿故。令大悲智而与法身齐升进故。设教前却学者。一时智有迷悟浅深自路。以智境界非有前后。
　　第四段有五十九行经。约分为八段。一佛子菩萨住此第八地已下至皆如实知有四行经。明以善巧智观世间成坏由何业因分。二又知地界小相大相已下至差别相有两行经。明地水火风大小差别相分。三知微尘细相已下至知微尘差别智有七行经。明知微尘差别相。四又知欲界色界成坏已下至观三界差别智有两行半经。明知三界成坏相分。五佛子此菩萨复起智明已下至悉现其身有七行半经。明观众生身差别随应现身分。六佛子已下至而为现身有十二行经。明现身同事分。七佛子已下至于此身现如是形有十行半经。明此位菩萨住于无心相中现身同别自在分。八此菩萨知众生集已下至显现色身相有十二行半经。明业报身及相差别分。随文释义者如观一切智者。是根本智。所行境者。差别智也。从根本智所分别故。观世间成相者。如世界初成及四时人天地狱畜生饿鬼等成相及以坏相。皆由业成。皆由业坏。皆同类相应非常总尔。于不迁不变无时之中。见长寿。见短寿。延促万类不同。自成他坏。或复同时皆随业然。非真有故。如是成坏劫住延促时分增减。此八地菩萨悉知。地界小相大相者。明知小相一尘是也。大相一尘无体即广狭悉等。又如一毛孔中安立广大世界及小世界净秽差别咸住其中。微细无限。重重无碍。如因陀罗网。十方互参。如是悉见如水火风界大小之相者。且如此世界。约俱舍论云。安立器世界。风轮最居下。其量广无数。厚十六亿由旬次上水轮。深厚十一亿二万三千四百半由旬。下八由旬水余结凝成金。如是金刚际已上积尘成世界。如楞伽经云。津润妄想。能生内外水界。堪能妄想。能生内外火界。断截妄想。能生内外地界。飘动妄想。能生内外风界。所谓爱生水界。我所堪能生于火界。能所二执能生地界。思想彼此能生风界。爱心亡水灾不及。我能我所亡火灾不及。思想亡风灾不及。二禅水灾不及。三禅火灾不及。四禅风灾不及。为思想绝故。内无出入息。外无风灾。内无能所。外无火灾。内无欲爱。外无水灾。一如色界四禅次第。又以增上欲爱故。能生火界。即如莲华宝女地狱以爱心取故。欲爱增上便成热铜柱等苦。以热烧[火*(十/甲/寸)]闷绝便死而复生。如是一日千生万死苦无穷极。皆由爱恋。如增上业火成融铜猛火业风等。一如说地狱等经如是业坏。此位菩萨悉能如实知见。经云随何世界中所有地水火风界各若干微尘者。如以积小成大者。即以邻虚尘透金尘透铜尘透铁尘隙中兔毫羊毛虮虱草子穬麦。皆七七比之以成分寸尺肘弓等量。知之者是凡情所知。如俱舍论所说。及此阎浮提洲地南北东西广狭之量。亦如彼说。如人畜身以身长短以积尘之法。七七比之而知人畜身之尘数者。此是凡情之量见也。此位菩萨世界国土人畜等身。皆智眼见之。知三界成坏智者。三界所有成时乃至大相小相。此位菩萨皆智力知见。婆罗门众者。净种也。刹利众者。王种也。毗舍众者。商估种也。首陀众者。农夫种也。经云此菩萨知众生身者。是业报身也。国土身者。或以众生身为国土。如人身于中有八万四千户虫居等是。已下十身悉能同别自在。此菩萨知众生集业身者集何业果增上。而报得身悉知之。烦恼身者。通三界身。色身者。色界身也。无色身者。无色界也。如是等身大小相以智能知。如来身有十种菩提身。愿身者。以菩提心起愿成身故。化身者。随众生所现故。力持身者。十力所持故。相好身者。福智万行所庄严故。威势身者。示现摧伏诸我慢故。意生身者。逐众生情所欲故。福德身者。具庄严故。法身者。如虚空故。智身者。知无边法故。知智身者。觉自智及他智故。善思量相者。任智所知无情识故。如实决择相者。以根本智起差别智善决择义相故。果行所摄相者。即一乘从根本智果起普贤愿行故。世间出世间差别相者。真俗二智悉现前故。三乘差别相者。二乘趣寂。菩萨生于净土。或云留惑润生等事。共相者。三乘共一体无生相。不共相者。具慈悲无慈悲名不共相。又共相者。凡圣一体具如来智。又不共相者。有迷悟不同故。出离相者。三乘是也。非出离相者。一切凡夫具烦恼者是。一乘非此二事。有学相者。七地已前菩萨是。无学相者。八地已后菩萨是。知法身平等相者。万法无自性故。不坏相者。如智所报得境界故。随时随俗假名差别相者。即化身随乐欲心故。众生非众生法差别相者。有情无情差别相故。佛法圣僧法差别相者。声闻僧缘觉僧净土菩萨僧一乘菩萨僧差别相故。佛亦随类知之。知处空身无量相者。以法身起智随行所感无量色别故。周遍相者。为法身。智身周遍。行亦周遍故。其色相亦遍无形相无异相者。悉同体故无边相者。以法身智境非情限故。显现色身相者。明色身无体无依智自在显现故。已上如前科文中有八段经。文深隐处解之。文自具处如文自明。大意明此地菩萨无功之智所及之用故。
　　第五段有十行半经。约分为三段。一佛子已下至法自在有两行半经。明此位已成就如上身智已得十自在分。二得此十自在故已下至无能坏智者有一行半经。得四种智自在分。三此菩萨已下至积集一切佛法有六行半经。明此位菩萨以无过失身口意业随般若波罗蜜能集一切佛法分。经云命自在者。于不生不灭大智体上同一切众生受生死自在故。心自在者。随无念智所作能办故。余如文自具。
　　第六一段有九行半经总为一段。佛子菩萨住此地已下至于诸事中无有过咎。明此位菩萨得住十种力分。如经自具云。一切种一切智者。一切种者。明加行具修多种智故。一切智者。是根本智。或云一切智智者。明从根本智起差别智故。意明以根本无功用智作种种多功用智无二故。智现前故者。明如上自在智现前故。此菩萨已下明得无功之智力故。能现一切诸所作事于诸事中无有过咎。以智无能所故。
　　第七一段有六行半经。明不动地具有十种地名分。其地名义如经自明。一切世间无能测故名童真地。明七地已前有行有开发是世间智此八地无功之智现前故。是初童蒙入真智故。号曰童真地。无过失故名为生地。明有觉有观已绝无觉观刺之所伤故云生地。以生在无功用智中故。余如文自具。
　　第八一段有十行半经。于此段中约分为两段。一佛子菩萨成就如是智慧已下至示成正觉有五行半经。明此位菩萨入佛境界自力所持感招梵释王等常随侍奉分。二佛子菩萨如是入一乘会中已下至住不动地有五行经。明入一乘无功用会获神通随意自在分。常为如来之护念者。明诸佛非不护念一切众生断善根之辈。其护念有三义。一护念苦道众生未发心者。二护念已发心者有学有开发者。三护念入无功用菩萨令得佛自在故。梵释四王金刚力士常随侍卫亦有三义。一侍卫一切众生。二侍卫已发心之者。三侍卫已至无功用智及一切诸佛故。侍卫亦有二义。一大悲覆育侍卫。二入位菩萨以尊敬彼法侍卫。于一一身有大势力报得神通者。七地已前是修。生报业神通未能自在。此地无功之智报业神通广大自在。七地已前报业神通依禅定愿力生。此地报业神通无作智生。无修作故。放大光明者。所作障亡故光明自应。入无碍法界者。诸作已亡故。任智无有碍。余如文自具。
　　第九一段有三十二行经。约分为四段。一佛子已下至善能开阐智慧门故有十三行半经。明此位菩萨见佛广多及举真金治作宝庄严喻分。二佛子已下至不可穷尽有六行半经。明此位菩萨普放光明及所行之行愿波罗蜜增上分。三佛子已下至一切智智依止者可有七行经。明此位菩萨授职及行诸波罗蜜四摄四无量不离三宝分。四此菩萨已下有五行半经。明此位菩萨以无功用智起精进力所得三昧及愿力所求示现菩萨眷属广多分。
　　第十段中有四十二行颂。重颂前法。如文自具。

　　第九善慧地

　　将释此地。五门如前。
　　一释地名目者。此地何故名为善慧地。为此第九地行同十住中第九法王子住。每与五位中第九位并同法师位。善知众法故名善慧地。
　　二明此地修何行门者。此地修力波罗蜜为主。余九为伴。
　　三明善财表法者。善财于阎浮提有一林。名岚毗尼。见有神。名妙德圆满。此阎浮提者。是此洲林名此洲因林而得名故。以明此位智慧设教如林广多覆荫故。又言其中有园林者。明智慧重重无尽故。名岚毗尼。或曰流弥尼。尼者。女音。流弥尼者。乐胜圆光也。明此善慧地智慧法乐无垢圆光明。以善慧圆光破烦恼令得乐故。神名妙德圆满。明法师位妙慧圆满故。住宝树庄严楼阁。宝树者。是法师之行也。楼阁者。明智慧高远重重迥照无碍故。明以众行庄严智慧善说诸教令众生信伏故。是法师解行具足。
　　四明此地于三界中得何界解脱者。得智慧圆满解脱。
　　五明随文释义者。二义如前。一长科经意者。于此善慧地长科为七段。第一说此菩萨八地时已下有二十六行颂。明闻前地之法大众兴供称叹及请说第九地法门分。第二段长行有六十二行半经。明修入九地向正住九地心知诸法差别分。第三段长行有三十六行半经。明此位菩萨为大法师以四无碍智说一切法门分。第四段长行有二十八行半经。明此位菩萨为大法师得百万亿不可说总持门随意自在分。第五段长行有十六行半经。明此位菩萨以一音声而为无限众生说法问难随彼所欲皆令欢喜分。第六一段长行有二十九行半经。明此位菩萨见佛广多及以供养承事并自授职分。第七一段有四十八行颂。重颂前法分。
　　二随文释义者。第一二十六行颂中复有两段。一二十五行颂。是闻前地大众欢喜兴供叹法分。二末后有一行颂。是请后地分。此两段颂。于中文义如颂自明。
　　第二段长行有六十二行半经。义分为十四段。一尔时下至第九善慧地有六行半经。是趣入第九地向分。二佛子已下至无为法行可有四行经。明住第九地知一切众生十种所行法分。三此菩萨以是智慧已下至三聚稠林可有三行经。明此位菩萨知一切众生十一种稠林分。四此菩萨如实知已下至皆如实知有四行经。明此位菩萨通达十种相差别分。五又知诸烦恼种种相已下至八万四千如实知有四行半经。明此位菩萨如实知八万四千烦恼相分。六又知诸业种种相已下至八万四千皆如实知可有五行经。明此位菩萨知业种种相乃至八万四千分。七又知诸根软中胜相已下至乃至八万四千皆如实知可有四行半经。明此位菩萨知诸根差别相分。八又知诸解有一行半经。明此位菩萨知诸解差别乃至八万四千分。九又知诸随眠种种相已下至唯以圣道拔出相可有六行经。明此位菩萨知随眠种种相分。十又知受生种种相已下至妄谓出三界贪求相可有五行经。明此位菩萨知受生种种相分。十一又知习气种种相已下至如来熏习相可有五行经。明此位菩萨知习气种种相分。十二又知众生正定已下至二俱舍不定相可有四行经。明此位菩萨知定正邪分。十三佛子已下至令得解脱有两行经。明都结上十二段知差别诸法分。十四佛子此菩萨已下有四行半经。明以四乘法随根获益从第二段长行有六十二行经中分为十四段。又从初一段六行半经经云尔时金刚藏菩萨告解脱月菩萨已下六行半经。是修第九地向以如是无量智慧思量观察。欲更求转胜寂灭解脱者。明第八地入理智无。功趣入升进如来佛果十力四无畏大用寂灭无功用故。复修习如来智慧者。明修八九地于佛功用未自在故。入如来秘密法者。过思量修习所知而不作念。普应万有无休息故。观察不思议大智性者。是根本普光明大智也。性者。明智体也。性无依住。对根物而成大用故。净诸陀罗尼三昧门者。以无依住智普应物而成大用。是正受总持义故。具大神通者。智随根应名之为神。不往而体遍十方名之为通。又智无住与自他而齐知见名之为通。又智性具大功而无形名之为神。无自性而具众知名之为通。又具知见而无生死名之为神等。法界而同一多名之为通。已下如文自明。已上六行半经是修第九地向。二一段可四行经。住第九地分经云佛子菩萨摩诃萨住此善慧地。如实知善不善无记法行者。明此位大法师。善知一切众生心之所行。若善若不善及不作善不善名无记皆悉知之。如不善有四种自性相应引发胜义。善有一十三种自性相应随逐发起。第一义生得方便现前。供养饶益。引摄对治静等流。寂静无记有二。如八种识中眼耳等。五识无覆无记。第六意识有覆无记。第七执识有覆无记。第八种子名为藏识无覆无记。但与执识成有漏善种子作来世生因故。如器盛物种子故。文有四种无记。威仪工巧变化异熟。如世人有威仪无威仪及工巧皆忘失正念。如学世间变化亦尔。与正念不应。如今世造业成来世异熟。身与死相应一念不觉受生。又四种无记。自性相应引发胜义。此四无记是出世道。如是等行法。此位菩萨悉知。有漏无漏法行者。三界是有漏。出三界法是无漏。三乘出三界法是有漏。一佛乘普光明智是无漏。世间出世间法行者。三乘是出世间法行。凡夫是世间法行。一乘是非世间非出世间。能随世间具普贤行法故。思议不思议法者。一切三界是思议法。又三乘出世皆是思议。皆有所得故。一乘智境是不思议。无所得故。是寂用无边大自在故。定不定法者。色界四禅无色界四禅是定法。是不定法。非真定故。有生灭故。三乘出世寂灭定。是定法。是不定法。皆有取舍法故。一乘法界禅。是定法是不定法。是寂用自在故一切凡夫法。是不定法。一切诸佛是定法故。一切凡圣皆无定法性。无依止故。声闻独觉法者。厌苦集。修灭道。了缘生入无生性。舍离悲智超世缘缚故。菩萨行法行者。行六波罗蜜留惑及生净土法行。如来地法行者。普光明智是而与一切众生及二乘一而作地故。有为法行者。三界人天及三乘修生无漏总属有为行故。净秽心自在故。无为法行者。唯如来智地故。已上一段四行经。明知十种法行分竟。三此菩萨知一切众生十种稠林分中。经云此菩萨以如是智慧如实知众生心稠林者。总举烦恼广多如稠林。皆由心起。无心即诸行稠林灭。大智如林。能普覆护一切众生故。烦恼稠林者。迷法界自性缘生。成等虚空界世界微尘数一切烦恼稠林。明烦恼广多翳障如稠林。一达智境便为万行功德稠林故。业根解种性乐欲并可知。随眠稠林者。有七。一欲受二嗔三有恚四爱五慢六无明七见疑。是见道疑。此七种常相迷覆。号曰随眠。能迷无边心境障菩提智。故号稠林。受生稠林者。一刹那际八百生灭。同时而起。习气稠林者。如经安立十住十行十回向十地。皆为现前一分生如来智慧家。顿断三界粗惑。地上渐治习气如初地明观世法。二地以戒波罗蜜以治欲界惑习。三地修四禅八定治上二界惑习。四地生如来家。五地修世间众技之门。六地出缠智慧已满。七地入利生之方便。八地无功智现前。九地行成任运。十地功圆佛用。皆是治习气方便。三聚差别稠林者。从三不善根中。约有十六种稠林名广乃八万四千及无尽三不善根三毒三株杌三垢三烧害三箭三恶行三遗三缚三所有二热三恼三不净三炽然三稠林三拘碍。总以贪嗔痴为体。作种种烦恼名。已上三行经。明稠林烦恼分。四此菩萨如实。知众生心种种相者。都言之也。所谓杂起相者心所缘杂境界。速转相者。生灭无常刹那不住坏。不坏相者。世间无常。是名为坏相。世间相无成。即无有坏。此即世间出世间平等相无形质相者。如心念空作空无相见。无边际相者。作无边际念想。清净相者。如是清净相者如是染净缚不缚悉如实知。乃至无量皆如实知已上明此位菩萨如实知种种心想相以智能知五有四行半经。又知诸烦恼种种相者。都言之也。所谓久远随行相者。言诸烦恼无有始终。恒随无明所缘行故。无边引起相者。由名色以心所缘名色名之为行。其心缘境受。乃同时心想系缠。识种便熟。五蕴十一缘涛波不息。名色为境。心为主。受想行为使。末那执识起贪爱嗔痴。于本业田中种识种子生诸苗稼。约有八万四千。俱生不舍者。如前已释。眠起一义者。眠烦恼者。如前七种是。起烦恼者。现作业十使十缠等是。如十使中身见边见邪见戒见疑见等六是障见道。贪嗔痴慢四是障修道。行为虽见道在行数起。修道烦恼至三地除。见道烦恼六地除。七地十地会佛悲智利众生行。为初地二地已上上十善治欲界惑。三地修四禅八定治上二界惑得出三界心故。六地三空现前出世智慧悉皆具足故。无见道惑。七地已去一向处世。学佛智悲利生之门。如是安立明分法则。须当如是。初发心者。一时具修。经云眠起一义相者。明体无二相故。迷一真智而作多妄者。还一体收。故与心相应不相应相者。心与境合为相应相。不与境合而妄缘之是。心不相应相。随趣受生而住。相者。因如是烦恼生如是住处悉皆知之。三界差别相者。欲界色界无色界受生执境。于中定乱心想所缘。皆如实知爱见痴慢。如箭深入。过患相者。明三界受生皆由。是四种烦恼作种种烦恼。乃至八万四千者。如十使烦恼以五蕴所成。一蕴中有百。五蕴中有五百。以五蕴成五尘。五尘中还有五蕴十使。以为一百。五尘中有五百。以蕴为内。以尘为外。皆意为主。意为能缘。尘为所缘。以此内外各有五百。共成一千。配七识七千。分三世。三七二十一。二万一千。嗔行多者贪行多者痴行多者等分行者各二万一千。共为八万四千。以约造烦恼业。但七识故余不能为。如随好光明功德品云。于色声香味触。其内具有五百烦恼。其外亦有五百烦恼。嗔行多者二万一千。贪行多者二万一千。痴行多者二万一千。等分行者二万一千。但有此言亦不配当。已上四行半经。明此位菩萨如实知种种诸烦恼相分。六可有五行经。明此位菩萨知业种种相分。如经云。又知诸业种种相者。都言之也。所谓善不善无记相善不善可知。无记者。有二种无记。一不记善不善及昏沉睡眠。是不善无记。二三昧正受心境俱亡正智现前。但为众生转正法轮。于其自他无法正记。故云无记。相有表示。无表示相。明有表业者。或有业因。有表示。生即因。有前境可见闻觉知由心取彼以成业种。或有业种外无表示。由心横念自计成业相。与心同生不离相者。明业由心起心即是业。如境中像。业所报果是心影像。心亡境寂因自性刹那坏而次第集果不失相者。明作业由迷自性。虽作妄业。忽起还亡。虽不常系在前。所集果报一一不失。自非正智现前诸业便为智用始可脱也。有报无报相者。三界众生及二乘并净土菩萨皆是有报相。一乘佛果染净心亡不依果报。但为随众生乐欲随物现形。似如意摩尼与物同色无自性无他性。为本来与一切众生同其一心。任彼心所见达者。法自如是非作用往来故。受黑黑等众报相者。明无明业中重重作黑业故。以智为白以识为黑。如田无量相者。举喻明业如田中生种种草木。如业田中生种种识种苗芽甚繁稠林故。凡圣差别相者。明是人业是畜生业是地狱是饿鬼是天业是声闻是缘觉是净土菩萨是一乘佛果大悲智业。此位菩萨悉能了知。现受生受后受相明悬知三世受生业故。乘非乘定不定相者。外道所乘及定并三乘出世。妄谓出世非出世道业故。乃至八万四千皆如实知。及佛果已来差别业皆如实知。已上明知业差别相。七知诸根耎中上胜相者耎者。下根。中者中根。上者上根。如是先际后际差别无差别。上中下相者。知三世根行差别。同异悉知故。烦恼俱生不相离相者。修生烦恼俱生烦恼不相离相。皆悉知之。乘非乘定不定相如前。随根网轻转坏相者。随根设教网随轻重烦恼转坏相悉能知之。增上无能坏相者。言根品上上而无退动故远随共生不同相者。如一切众生无始共生不离一性而随分别根。性差别不同悉皆知之。乃至八万四千如实知之。皆无错谬。八知诸根。已上知根差别解中知诸解。下中上性乐欲乃至八万四千如文自具。

　　新华严经论卷第二十七



　　新华严经论卷第二十八

　　　　长者李通玄撰
　　已上知解性欲乐差别。八万四千者。迷成八万四千烦恼。悟成八万四千解脱智慧。九知诸随眠种种相者。都言之也。随眠者。明恒与惑染相应而无一念了觉之想。名之为随眠。所谓与染心共生相者。明因名色与心共生迷。斯名色从自心起执为外有遂生染心共名色俱起故。言与心共生心相应不相应差别相者。明一切众生心与境相应不相应差别相悉能知之。久远随行相无始不拔相者。明无始恒与五蕴十二缘未曾一念觉心而以观拔之。与一切禅定解脱三昧三摩钵底神通相违相者。心境无性无可动移。名之为禅心亡。即诸系灭名之解脱。三昧者。无沉掉也。三摩钵底者。正智慧也。神通者。正定不乱相应正智神通无碍自相应故。明随眠烦恼与此相违三界相续受生系缚相皆悉知见。令无边心相续现起相者。以随眠故。开诸处门相者。以随眠故。开三界六道受生之门。坚实难治相者。为执深无明重故。迷根本智地处成就不成就相者。明十种中成与不成相。唯以圣道拔出相者。明如上随眠。烦恼非以圣道无能济拔。已上明此位菩萨知随眠烦恼相。十又如受生种种相者。都言之也。所谓随业受生相。此段有十三种随业受生因缘相。明六趣差别相者。天人阿修罗畜生饿鬼地狱等差别相。有色无色差别相者。是欲界色界无色界相。有想无想差别相者。有想通欲界色界。无想都举无色界天。于中受生差别相悉皆知见。业为田。爱为润。无明所覆。识为种子。皆与名色俱生。总不相离。如是迷一心之境生后有身。转转为因无有断绝。实无有性妄作多生。如是悉知。痴爱希求相续有相者。为迷自心无性无生之智。于诸善恶常有希求。以此有生相续欲受欲生者。于一切名色常有欲受故。即有生也爱为生根故。照心无体即境无所起。心境总无业体便谢。唯普光智无闇无明。即无明灭十二虚妄缘灭。唯法界自在无碍智悲自在缘成也。性无能所自他同体。随计示迷。如是等缘生如实知。见无始乐著妄。谓出三界者。明以有所希求妄。谓出三界乃至三乘解脱。但于三界外受粗尘化生死身。如微尘细变化身。于一尘之内。咸该刹海一切佛事悉在其中。此唯一乘智身所办。已上知受生种种相。十一又知习气种种相行不行差别相者。明此位菩萨知习气行不行差别相。随趣熏习相者。明随天人六道受生随趣习气相。谓不依境得随众生行。熏习相者。明见他所作之行随事起染。善恶例知随业烦恼熏习相者。谓不依他境而自起故。如是熏习悉皆知之。善不善无记熏习相者。虽行善。虽行不善不记善不记不善。是无记熏习相。随入后有熏习相者。如是无记还成后生所熏种子。亦皆知之。次第熏习相者。如有三界业何业种子胜依所胜业次第熏习。又如十住十行十回向十地。一一次第熏习相故。不断烦恼。远行不舍熏习相者。即是第七具足方便。住第七远行地。八万四千烦恼悉皆同事故。实非实熏习相者。若实若虚悉皆知见。见闻亲近声闻独觉菩萨如来熏习相者。亲近二乘厌。苦修空舍大悲习。亲近菩萨修空破我。成大慈悲习。亲近如来成就根本普光明智。圆该法界。具普贤行习。已上知诸习气相。十二又知众生邪定正定不定相。所谓正见正定邪见邪定相者。但正见即有正定正见者。思亡智现。正邪见尽。定乱总无。无得无证。无生无灭。名为正见。心称此理名为正定。返此有作有为即为邪定。二俱不定相者。如欲界众生未修定业者。二俱不定。五逆邪定相者。如二乘教无明贪爱。能所觉心诸结使。名为五逆。以无名为父。贪爱以为母。觉境识为佛。诸使为罗汉。阴集名为僧。无间次第断。如楞伽所说。五根正定相者。信根进根念根定根慧根。如是五根所修名为正定相。二俱不定相者。以正邪二事总无性故。八邪邪定相者。邪语邪业邪念邪精进邪定邪思惟邪命邪见。此依意识及末那所作。依正智所行动用俱定。为正定相。正性正定相者。一切法无思无相无分别为正性。即此正性为正定相。更不作二俱离不定相者。正邪俱舍。无有定乱。方至真也。深著邪法邪定相者。明取相众生乐求诸见设入定中。还取诸相名为邪法。邪定相习行圣道正定相者。明修诸法空无相无性无作者名为圣道。其心不与生灭和合。名为正定。又修四圣谛名为圣道。修于八禅入九次第定。名为正定。九次第者。名灭定。此灭定者。有四种灭定。一声闻灭定。以四谛观识心灭现行烦恼及智亦灭。二缘觉灭定。观十二缘灭现行烦恼及智亦灭。三权教菩萨观十二缘四谛。明苦空无常无我人无众生寿者。性相空寂都无所缚。行六波罗蜜生于净土。或以随意生身住于娑婆。或言以慈悲留惑住世。设入寂定。但随无相理灭。不得法界大用灭故。四如一乘菩萨依如来普光明智发心。但达根本无明。是一切诸佛根本普光明智。以此大智以为进修之体。所有寂用皆随智门。一身寂多身。用多身寂一身。用同身寂别身。用别身寂同身。用如是同别寂用自在。等空法界无碍。自在重重。如海幢比丘是也。不同三乘以一切法空为进修十地之体。或以无性之理为十地之体。是三乘极果故。二俱舍不定相者。正邪俱舍。无定无乱方是应真。已上知正定邪定相。十三佛子菩萨随顺如是智慧。名住善慧地。有两行经。是都结此地所知。文自具也。十四佛子此菩萨善能演说四乘法及能随众生诸趣受生。如文自具。
　　第三段四智门中。长行三十六行经。分为三段。一从佛子已下。至而演说法。有两行半经。明善巧智起四无碍智分。二此菩萨常随四无解智。至乐说无碍智。可有两行经。明是正举四无碍智之名分。三菩萨以此四无碍智已下。有三十一行半经。明四无碍智随用差别无限分。此一段明此位为大法师之智用自在。云善能守护如来法藏者。三乘一乘三藏及仁义礼智信。并是菩萨善安立故。三藏者。戒定慧通一切法藏故。用菩萨言词而演说法者。明佛为正觉之体无分别故明如来所有出生灭度度众生及转法轮总是菩萨道故。以下如文自明。各依四智所转法轮皆有所归。以法无碍智总辩法身平等自性之理。以义无碍智能辩诸法总别同异。以词无碍智所说无错谬。以乐说无碍智所说诸法无有断尽。以如是四智转一切法轮不离此也。如阿耨池流出四河。润诸世间生诸草木。各有差别而体不离一水四河。思之可见。
　　第四一段十陀罗尼门中。二十八行半经。分为五段。一佛子菩萨住第九地已下。至而演说法。有六行半经。明此位中得法师位以四无碍善巧智。得十种百万不可说陀罗尼门分。二此菩萨已下。至为他演说。可有三行半经。明自于佛所以百万不可说总持门听闻诸法门已不忘为他演说分。三此菩萨初见于佛已下。至所能领受。有两行经。明此菩萨初于佛所得法门。非声闻百千劫而能领受分。四此菩萨得如是陀罗尼已下。至无能与比。可有三行半经。明此位菩萨处座说法。满大千界随众生心乐分。五菩萨处法座已下。可有十三行经。明一音中随心所念令诸众生悉令开解。及以无情亦令说法分。云陀罗尼者。是总持义。得如来妙法藏者。明与佛合智所说。如十住中名为法王子位。得义陀罗尼者。明法总别同异无碍门。法陀罗尼者。明法身无性无作自性之理。智陀罗尼者。明善了根性随根授法。光照陀罗尼者。以教光及放光照烛令一切众生解脱。善慧陀罗尼者。得总持诸善慧故。众财陀罗尼者。明法财世财悉具足故。威德陀罗尼者。总持一切三千威仪八万细行悉具足。令众生见者悉解脱故。无碍门陀罗尼者。智无碍词无碍义无碍乐说无碍神通无碍故。无边际陀罗尼门者。所作利生无限故。种种义陀罗尼门者。能安立一切种法门故。言百万阿僧祇善巧者。明百万不可说智门。善巧能令众根皆令称当。已下如文自具。
　　第五段十六行半经。义分为两段。一佛子此菩萨已下。至普为一切作所依怙。有十行半经。明此位菩萨假使三千大千世界乃至无量世界众。一时皆以无量言音问难一时领受。亦以一音为其解释令其欢喜分。二佛子已下。至无有忘失。可有六行经。明此位菩萨能受十方无量处皆有不可说微尘数诸佛众会。一一佛皆随无量不可说微尘数诸众生性欲不同所说不可说法门。此位菩萨皆能领受分。已上如文自具。
　　第六二十九行半经。义分为五段。一佛子菩萨住此第九地已下。至诸庄严具无与等者。有八行经。明此位菩萨亲近。诸佛承事供养广多及比真金作轮王宝冠小王不如喻分。二此九地菩萨已下。至但随力随分。可有六行经。明此位菩萨二乘及下地菩萨。不如并举力波罗蜜为所修行分。三佛子已下。至亦不能尽。可有两行经。明略说此位菩萨志德广大分。四佛子已下。至智智依止者。有七行经。明此位菩萨受职统化广大分。五此菩萨已下。至说颂。有五行半经。明此位菩萨加精进业及殊胜愿力眷属倍加广大自在分。
　　第七一段四十八行颂。重颂前法。如文自具。此已上大纲。明但随智境约智德见佛供养及摄生乃至眷属广大非有往来。自他所为但以智境对现故。如一切智智之依止者。明修真俗二智者之所依止故。明六地真俗二智现前。七地唯在利物。八九二地行圆任运。十地佛力方终。云如来无上两足尊者。明此真俗二智满故。明如是修二智者所依止故。

　　第十法云地

　　将释此地。五门如前。
　　一释地名目者。明此地何故名为法云地者。明此菩萨登法王位。智满行周。以大慈悲云于诸生死海。普降法雨灌一切众生田。令一切众生发善心菩提之芽。无有休息。以此名为法云地。明此地从初发心入此智地而生佛家。升进修行至此地。大悲愿力功终行满故。常雨法雨故。
　　二明此地修行门者。此地所修智波罗蜜为主。余九为伴。
　　三明善财表法者。善财于此位中。于菩萨集会。普现法界光明讲堂中。见无忧德神。并一万主宫殿神俱来迎善财。及称叹供养。至菩萨集会。普现法界光明讲堂者。明此地菩萨集智悲行满故。其神等随逐善财。入普现法界光明讲堂。中见释氏女瞿波坐宝莲华师子之座。八万四千婇女所共围绕者。明菩萨集会普现法界光明讲堂。此是依二智报得是智境界而作堂体。释氏女而处其中者。明女为悲体。表智中行悲七住七地悲中修智八地智中行悲。婇女有八万四千所共围绕者。明以普光明之大智行等一切众生八万四千烦恼皆具同行。是慈悲之极故。以女表之也。如是一切众生八万四千烦恼乐欲不同。菩萨以大慈悲心皆同其行方便引之。以慈悲心育养众生。以女表之。非独直为女也。瞿波者。此云守护地。明此法云地愿力智悲皆悉已满。但常守护一切众生心地。以为地体故。名守护地神号无忧德者。是此地慈悲法悦行满之智。与一万主宫殿神。来迎善财者。表是智中之慈悲引接众生之万行故。主宫殿神者。明慈悲为宫。智慧为殿。表常以智悲为主主导一切众生皆令悟入故。此瞿波女自说本因。从久远以来常为佛妻者。表智悲不独有也。明以表智悲常不相舍离为佛妻义。又表十地大智慈悲法悦如妻义也。此托世间事表法。但取其意。况以智悲济养含生之行。非即实如凡夫有欲之妻故。托事表法。令易解故。如毗卢遮那是法界主。非如化佛引俗出缠。如是诸女皆从王种中生者。明此位悲从智生。以智为王。生死法中而得自在。名之为王故。故悲从智生也。明从第七地至第八地从悲修智以满入无功之智。用从八地至九地十地从智随本愿力修无功之悲满故。至十一地。以无功之大悲。幻生大智佛遍周刹海。普利众生。即以摩耶为母。遍生诸佛教化众生。以表之。如是逆顺进修发菩提心者。悉须明解。使得进修不谬。
　　四明此地于三界中得何法者。此地于十方三界得法界普光明大智大慈大悲。任运圆满。大法云。普雨智雨。受佛职门。如善财所入瞿波女讲堂者。是为明智能常与等虚空界一切众生八万四千烦恼诸根欲以法对治解脱故。
　　五明随文释义者。二义如前。一长科经意者。从此十地一段经中。长科为十六段。
　　从初一段有三十二行颂。长科为两段。一从净居天众已下。有二十八行颂。明净居天众闻法兴供。及见佛德广大无边分。净居天是九地菩萨众。是第三禅天众。后十地是四禅位。从初地多作阎浮提王。二地忉利王。以次排之。即可知也。以表升进自在如天。亦不独作天王。一一位明行遍周自在如天。此总明第一义天一切智天。非如是诸天下品十善业果报生天也。二即时解脱月菩萨已下。有四行颂。明请第十地行门分。于中文义如经自具。
　　第三一段长行。有六十八行半经。明此位菩萨坐莲花座为大法师受十地佛大职位分。第四一段长行。有二十二行半经。明十方诸佛咸放智光灌顶许可同佛职位分。第五一段有三十六行半经。明此位菩萨广大微细差别智善知诸集谛分。第六一段有七行半经。明此位菩萨得十大解脱分。第七段有四十五行半经。明此地菩萨于一念顷能受十方所有诸佛法。明皆能领受及能于十方雨法雨自在分。第八段有三十五行经。明此位菩萨随念广大微细大小一多相入通化自在分。第九一段有十八行半经。明此大众闻十地菩萨神通生疑时。金刚藏菩萨入体性三昧。现菩萨神通为众除疑分。第十段有二十七行经。明此地菩萨智慧神通力下地不如不可比如来神力智慧分。第十一段有三十五行半经。明此位菩萨不异如来身语意业。不舍菩萨诸三昧。承事供养一切诸佛分。第十二段有四十二行半经。明举十大山王喻十种地次第方便所行之智慧分。第十三段有十四行经。明举大海有十种德喻十种地升进分。第十四段有二十行半经。明摩尼珠有十种性出过众宝喻十种地出过众圣分。第十五段有二十二行半经。明说此十地法门所感大地六种十八相动。及兴供并十方金刚藏菩萨咸来证法分。第十六段有八十三行颂。明重颂前法分。
　　二随文释义者。第一从初一段长行六十八行半经。明此位菩萨受十地佛位之职。于此一段中复分为十段。一从初尔时金刚藏菩萨已下。至受职位。有七行经。明此位菩萨从初地至第九地修大福智大慈悲行满入众生界入如来所行分。二佛子已下。至受一切智胜职位。有八行半经。明此位菩萨得十三昧及一切诸三昧现前分。三此三昧现在前时已下。至以为眷属。有七行半经。明此位菩萨以三昧力福德感报莲华出兴分。四尔时已下。至一心瞻仰。可有三行经。明此位菩萨并诸眷属菩萨身处华座与华量等分。五佛子已下。至诸佛众会悉皆显现。可有五行经。明此位菩萨坐华座已。言音普充满十方世界。自然震动一切乐音自鸣。及以不思议供养之具供养佛分。六佛子已下。至得不退转。有二十四行半经。明此位菩萨处座放光。教化众生及供佛分。七佛子已下。至从诸如来足下而入。有两行半经。明此位菩萨所放光明绕十方界入佛足下分。八尔时已下。至到受职位。可有两行经。明十方诸佛菩萨皆悉咸知此位菩萨受职分。九佛子已下。至即各获得十千三昧。可有两行半经。明九地菩萨皆来恭敬获益分。十当尔之时已下。有五行半经。明此十方同受职菩萨放臆德光明普照十方。来入此菩萨臆德令势力增长过百千倍分。第一段七行经。明从初地至第九地。以分分白净法。修助道行。观察众法。修习福德智慧。广行大悲。并为成就此十地根本智悲之地。至此地满故。明元将一切诸佛智悲之地以作五位修行从初发心住已能至此诸佛智地故。从初发心有五种发心不离一念。五种初发心者。一十住初发心。二十行初发心。三十回向初发心。四十地初发心。五十一地初发心。如是五位初发心。皆不异如来根本智而起初发心故。为智体无始终。此五位初发心皆无始终。为非情识能所见故。非时日岁月所摄故。如是五位皆一时发故。一如十住初发心。即以其止心不乱开发如来根本智慧。即以妙峰山德云比丘。得忆念诸佛智慧光明门。山者止也。即初从凡夫地止心不乱。即佛智慧现入如来智慧地。名初发心住二如十行初发心。即明于诸佛智慧中行无染。即以三眼国善见比丘林中经行表行无染。林中经行表行无住。三眼。表佛眼法眼智眼。此明自得如来智慧三眼。复利一切众生。即行无所著故。三十回向初发心。即以鬻香长者青莲华。即明和合诸香卖鬻香而居。即明以十回向门起无限大愿门和融悲智法身使令均平等进故。青莲华者。明于诸妙香无染也。四十地初发心。修长养大慈大悲增胜。即以夜神婆珊婆演底。此云主当春生神。以表大悲。主当众生发生菩提芽故。五第十一地以无作任运大悲初发心。即以摩耶夫人生诸佛为首。即明从悲生智教化众生故。如上初发心有此五种。逆顺不同。总在初心之中。一时具足无前后际。皆以法界大智为体故。不可说前后古今之解。此一段有七行经。明成无前后古今之大智大悲。法界众生界佛行满故。至大法王职处。入众生生死稠林分。第二段中有八行半经。明此位菩萨入此识位之中。即得十种三昧及一切三昧。其初离垢三昧者。云正定也。明此地悉离染净涅槃悲智功用不均平垢故。名离垢三昧。不同三乘离生死取涅槃及净土垢故。亦不同下地菩萨调治智悲生死涅槃万行未自在垢故。此地菩萨离如是垢故。名为离垢三昧。明以法界无作智印诸境界。无非智境。更无能所生死涅槃染净等障故。名离垢三昧。又三之言正者。明一止即是正字故。明此地菩萨。以一大普光明智性自无依曰止。恒以此智常照诸境。名之曰正。昧之云定者。以智利生。不迷诸见。名之为定。明从初修诸方便助菩提分。至此地所作功行无功习气亦无故。名离垢三昧。又云三昧者。正受。以明此位。以无依住无功智任自遍周故。名离垢三昧故。此名无功之智任自遍周故。入法界差别三昧者。是无功用智任运随用应事施设为是差别智故。明用不离体不离无作根本智故。庄严道场三昧者。有诸佛成道转法轮处。遍至其中身行及以众宝庄严故。一切种华光三昧者。放光照烛一切众生故。海藏三昧者。明含藏众法故。如海具十德喻等。海印三昧者。以大智海印性自圆明清净无垢印。三世诸境界咸现其中虚空界广大三昧者。明法空智体所照自体无限边故。观一切法自性三昧者。明以智观照诸法无自性无他性自在故。知一切众生心行三昧者。以智知根随根济度故。一切佛皆现前三昧者。明此离垢三昧与体性三昧并与一切诸佛同一体相故。如是等已下总举。无数三昧皆现在前。菩萨于此一切三昧若入若起皆得善巧者。明一身入多身起。多身入一身起。又起中入。入中起。又于一三昧中。分别多众生心行所行多三昧境界。教多众生而不失时。最后三昧名受一切胜职位者。此是十地智满行周。平等无作大悲。任运处世利众生定。如是众多三昧皆从体性无作法身法界普光明智寂用无碍三昧起故。如是三昧。非是三乘修寂静者求出三界者乐生净土者之境界。是达一切无明便成大智。是便以一切众生身土微尘总含佛国者之境界。此寂用无依大智三昧。是一切诸佛根本智体无尽藏王。能随一切众生无限情意化不失时。然无作者故。第三此三昧现在前时已下。有七行半经。明受职菩萨约报华生。经云。此三昧现在前时。有大莲华忽然出生。此是受职菩萨自悲智行满法合等周法界利益众生之报得。是十地之中最后三昧身也。其华量等百万三千大千世界。千个百亿四天下为一小千。千个小千为一中千。千个中千为一大千。今云量等百万三千大千世界者。意明无限量之大称。已下庄严如经自具。经云。出世善根之所生起者。非是超过三界净土菩萨及二乘变易生死诸善根之所生起故。知诸法如幻性众行所成。恒放光明普照法界。此配善根因果如莲华。以毗琉璃摩尼宝为茎者。毗之云光明琉璃表法身智身明净故。故其摩尼宝光净无垢以似琉璃。非琉璃所成。但以摩尼为莲华茎。茎者。以法身智身性无垢之报果。以法身智体与一切诸行作根本故。今依果报生莲华。还以法身智体性自清净。以成报故。是故光净摩尼以为其茎。旃檀王为台者。明戒定慧解脱知见五分法身之香。善根之所生起。以法身能成戒定慧等五分法身之香。今依果报得。以次相资。码瑙为须者。是助菩提之分。万行善根之报得。此是赤色宝。表万行显发菩提理智及庄严五分法身故。互相资发以次而陈。阎浮檀金为叶者。此金明净柔软是慈悲善根所生为慈悲。是覆荫义故。其华常有无量光明著。智慧法光利生善根所起。众宝为藏者。都结此地含藏众善所生。宝网弥覆者。善设教网漉诸众生善根所生。十三千大千世界微尘数莲华以为眷属者。是一行遍一切行。一切行遍一行。善根所起。是主伴万行自在善根所起。如上之华。是于普光明殿中初说十信。于如来前所现之华。诸眷属众。是如来眉间毫中之众。前是举果劝修。此是行终之果。第四尔时已下三行经。明此位菩萨处座大小相称。所坐华王之上者。是根本智。眷属菩萨坐诸华座者。是差别智。明此位菩萨智悲万行遍周。如文自具。第五佛子已下。可有五行经。明此位菩萨及眷属处座之时感动兴供。如文自具。第六佛子已下。有二十四行半经。明此位菩萨处座放光济苦。一依身分而作次第。以足下光照大地狱苦。明足下是所履之行极以济苦故。次两膝放光照畜生苦。明在所履之次由于膝之劳苦。次脐轮中放光照阎罗王界苦。如大地狱无王所摄。以极增上恶业。犹如电击。直往苦趣。小地狱有王所摄。脐者。众秽积中之分。生死之际。迷真之极。生死之源。如戌亥两辰配于乾卦。是万像生死在中放光所照也。左右两胁放光照人中苦。胁者。摄受扶持之处。明人处可摄受故。两手放光照诸天修罗者。可引接故。两肩放光照声闻乘者。明能乐闻法敌烦恼故。为两肩近耳。明因闻法得果故。项背放光照辟支佛者。明不乐闻法背佛知见故。面门放光。是受教故。眉间放光。是十地中道果故。顶上放光。是佛极果故。余如文自具。第七佛子已下。有两行半经。明此位菩萨如上所放光明供养及所作事毕。绕十方一切世界一一诸佛道场众会十匝从诸如来足下而入者。十匝者。明十法圆满故。光入佛足下者。明反果还因故。明从普光明殿中起十信心。如来于两足下轮中放光成其十信。次十住佛足指端放光。次十行佛足趺上放光。次十回向膝上放光。次十地佛眉间中放光。今至此十地道满果终。不异初信之法。时不移。法不异。因果不异。是故十地道满之光。还从佛足下而入。明果同因故。不异所信之法故。明如来示果即因菩萨进修以因即果。是故此十地之位返果从因。是故光入诸佛足下也。亦明行满故入佛足轮下。故已下三段可有十行经。如文自具。
　　第四长科段中。有二十二行半经。于中复分为四段。一尔时十方一切诸佛已下。至堕在佛数。有十二行经。明此位菩萨受职蒙十方诸佛放光灌顶分。二佛子如转轮圣王已下。至亦得名转轮圣王。有六行经。明举转轮王受大子识。四大海水而灌其顶喻分。三菩萨受职亦复如是已下。至堕在佛数。可有两行经。明菩萨受职以一切诸佛四智之。水而灌其顶即堕佛数。四佛子已下。可有三行经。都结受职智光灌顶德行倍增分。已上四段经。明十地智满法合。诸佛放光灌顶为智。齐诸佛故。以佛果智相印合。又发起增长十一地及佛妙智令成熟故。此十地创现佛智十一地方自在故。余如文自具。
　　第五一段有三十六行经。明此位法云地菩萨善知诸集谛分。中复分为八。一佛子已下。至以一切智知一切集。有八行经。明此法云地知一切集谛分。二佛子已下。至如是皆如实知。有三行半经。明此位菩萨如实知十种化法分。三又如实知已下。有两行经明此位菩萨如实知十种持法分。四又如实知已下。至如是等皆如实知。可有四行经。明此位菩萨知如来十种微细智分。五又入如来秘密处已下。至皆如实知。有四行经。明此位菩萨知如来十种秘密分。六又知已下至皆如实知。可有七行经。明此位菩萨知如来逆顺劫相入分。七又知已下。至菩萨行如来智。有六行半经。明此位菩萨知如来十三种智分。八佛子已下。有一行半经。明此位菩萨能入如来广大智慧分。第一佛子已下。从初段中有八行经。明此法云地知诸集谛经云。如实知欲界集者。以五蕴是三界。同迷以十使烦恼。随于四谛上迷谛无明一谛上具十。即欲界集有四十个苦集。以此苦集灭道。上二界除嗔。各有三十六。是有为禅界善集。此上二界禅皆从作意息伏而得。是故三界有漏摄故。禅消想起三界往来。此三界共通一百二十八种烦恼集。是三界六道之大体。约以五蕴配五尘与十使。无明相因。总有八万四千及不可数集。如八九地前。并已配讫。如前知之。色界无色界如上可知。法界集者。明一念称真智。现如上八万四千及不可说诸尘劳门。总法界大智慧解脱知见集。总积集智慧之海。名为一切种种智海。有为界集者。三界所有烦恼是。亦通三乘折伏现行烦恼。得变易生死随意生身皆是出身三界。有为集故。无为界集者。唯如来一切种种诸差别智也。自余皆有为故。众生界集及虚空涅槃界集者。为善分别从一切智起众生界虚空界涅槃界各差别智集。此菩萨如实知诸见烦恼行集者。身边等五见及六十二见前地已释讫。知世界成坏集者。知三千大千世界及十方一切世界若干劫成若干劫住若干劫坏皆悉知之。声闻行集者。以四谛观厌三界苦忻涅槃乐。又观诸世间苦空无常不净。无有可乐皆磨灭法。虚积诸业果苦无有断绝。犹如波浪集不善法。增长生老病死三十六物。共成其身。修二百五十戒。净欲界业皆是无常。入第九定出三界想入灭尽定。身智俱尽寂灭无知。如此经下文。譬如比丘入寂灭定头上系鼓不复闻声。又有声闻得出三界心厌患分段身。化火焚身入变易生死。如胜鬘及涅槃经。并同此说。声闻二乘净土菩萨。以观折伏现行烦恼得变易生死。非是断烦恼。为不了无明。成根本智故。妄为无明实有。妄生厌离。以厌患心成出过三界分段生死。得变易生死。住无漏界。不受后有三界之身。有如化火焚身。如涅槃经。自有文说。皆是厌生死住涅槃集。辟支佛行集者。十二缘行是。此四谛十二缘三乘参互。以为九乘。如前已述。一乘菩萨亦修如此四谛十二缘。此十地位内次第而说所修之法。是一种修四谛十二缘。心量见道各自不同。菩萨行集者。出缠菩萨六波罗蜜分修慈悲生于净土。道满方来处世教化众生。大悲菩萨依无相观四念处七菩提分四摄四无量心十波罗蜜。修大慈悲。不著三界。教化众生。此是依空无相无愿无作解脱门而建诸行。亦是三乘菩萨所修方便加行所忻行门境界。但以三千大千世界为一佛土。如此一乘经。但约如来根本普光明智境发心所修十波罗蜜四谛十二缘四念处三十七品四摄四无量一切助道。皆以自心根本智为体用。以智无依无限。所作行门报果皆无依无限。自他身土重重玄玄互相参现。以智无限无碍故。所有身土自他如幻如影。皆无障碍故。所修诸行皆以自心根本智为体。是三乘一乘菩萨行集。如此经十住十行十回向十地十一地。如是所行方便是一乘菩萨行集。如来力无所畏色身。法身集者。力无所畏者。十力四无畏是也。色身者。九十七大人之相随好无尽。是法身集者。理无得证无缚无解无生无灭不垢不净是也。一切种者。是五位加行。成勋习种者。一切众生而随五蕴加行。即成无明诸业种故。菩萨五位加行。以成一切智智之种。一切智智者。明根本无依住无作智而生差别智。三乘名后得智。一乘中智直以根本圆明。三世一时。不分前后。示得菩提转法轮集者。所说十二分教是。入一切法分别决定。智集者。以金刚无碍智慧。善分别出世法。无不明了。无不决定。皆无错谬。举要言之者。总陈大纲。以一切智知一切集者。明无不尽知也。此是总结。已上知一切集竟。

　　新华严经论卷第二十八



　　新华严经论卷第二十九

　　　　长者李通玄撰
　　此已下仍释法云地。二佛子已下。一段三行半经。明此位菩萨如实知十种化法。经云。以如是上上觉慧如实知众生业化者。明一切众生以自烦恼所造业。自化其形及所居境土。一一自成自形。及所居境土所有受用。除业更无余物。能与因悭因贪因嗔因爱因憎多者先受。皆一一众生乘诸业化皆如实知。烦恼化者。乘何烦恼合堕何道。因果相称皆悉知之。诸见化者。由五见及六十二见。缘名色便生执取。化生种种诸烦恼身。世界化者。由自心诸业化生种种诸世界形。复于所化世界上复更取之化生诸业。法界化者。皆从自体清净智。而化生诸境界等。声闻化者。随无漏定起正念力起十八变化等。缘觉亦然。总明二乘。正解脱力。随意念力。变化通用。菩萨化者。随诸波罗蜜力。大悲愿力。自己解脱知见。随如念力。得意生身力。而变化种种身种种行。如来化者。从无化大智普应群物恒自遍故。分别无分别化者。以未悟者分别无分别法。令一切众生而开解故。又正分别时无分别化故。已下总结。已上知一切化竟。三又如实知已下。一段两行半经。知十种持法。明此位菩萨常能忆持此十无量法。忆持一一不乱失故。佛持知佛所持一切法故。法持知法次第故。僧持知诸念散性体无离隔故。业持知众生业同异故。烦恼持识烦恼相故。时持知无始及三世劫时同异总别不迁故。已下例知。已上知诸持竟。四又如实知如来十微细智。此一段有四行半经。明如来于一无依无住无作智任运遍知尽一切法故。修行。命终。受生。出家。现神通力。成正觉。转法轮。住寿命。般涅槃。教法住。如是十事不作念而恒遍知。不移时而极三世事故。已上知微细智竟。五又入如来秘密处可有四行经。入如来十无尽秘密处所谓身秘密处。于身尘毛孔中现无量土无量身。无量示现成佛。无量示现涅槃。如是十事一时同异自在。十方咸然。总是如来普光明智。犹如圆镜等虚空界一时普应任物所为皆能对现无所造作。已上知秘密处竟。六又知诸佛所入劫智。有七行经。一劫入阿僧祇劫阿僧祇劫入一劫已下。如经文自具。如是长短多少劫相入法者。理智无故。为众生根延促。即劫延促。如来以智方便一时顿现诸业境界。于一同之智各自现。见自业时分同异。不同破迷情定时劫长短之执。若无情计智等。一时无延促相。无劫岁月日时分限。已上知劫相入竟。七又知如来诸所入智。有六行半经。明此位菩萨知如来十三种入智。所谓入毛道智者。入不定性众生。起方便智。令得正信智。入微尘智者。入微细众生道中。与之同生引生智慧。令得人天住佛善根。入国土身正觉智者。于佛身中及毛孔之内。示现成佛入般涅槃智故。入众生行正觉智者。方便行四摄行觉悟众生是也。入众生心正觉智者。以众生心与如来心同一体性。以此如来知一切众生。而随业接之故入随顺一切处正觉智者。一切六道遍生其中随根觉悟故。入示现遍行智者。一切众生行及九十五种外道尽同事智故。入示现逆行智者。示作恶魔恼惑行者。或行于非道。无不利生。如示作阿阇世王杀害父母等事令信得业道除。入示现思议不思议世间了知不了知行智者。或令世间令知是不思议圣行。或令世间不能了知是凡圣。余可准知。如经自具。已上知如来诸所入智竟。八佛子已下。一段总结此位菩萨总能。入一切诸佛广大无量智。
　　第六佛子已下。有七行半经。得十大不思议不可说解脱门。此一段中都举四法。一先举十种不思议解脱。二总举百千阿僧祇解脱。三并举所得三昧之数。四并举无量百千神通。皆如文自具。
　　第七段中。有四十五行半经。明此位菩萨于一念中能领受十方一切佛法明分。中复分为八段。一佛子已下。至不能持有八行半经。明此地菩萨堪持一切诸佛大法明大法照。余二乘及九地菩萨而不堪持。并举娑伽罗龙降雨喻分。二佛子已下。至名为法云地。可有六行半经。明举大海能受诸大龙王所雨喻。并举此位菩萨堪受一切诸法明一念之间皆能一时演说分。三有两行经。解脱月问此位菩萨一念间能受能持几如来法明分。四金刚藏菩萨言佛子已下。可有一行半经。明此位菩萨所受几许说诸法以算数难量分。五佛子譬如十方各有十不可说已下。至乃至譬喻亦不能及。有十一行半经。是第一譬喻广大不可及此位菩萨所领几如来法明广多喻分。六如一佛所已下。至名为法云地。可有四行经。明此位菩萨所受诸佛法雨倍过前喻分。七此地菩萨已下。至名为法云地。有七行经。明此位菩萨以自愿力慈悲广大饶益分。八佛子此菩萨已下。至名为法云地。有四行半经。明此地菩萨能于十方世界从兜率天宫下生倍过前微尘喻分。如此初段中云。大法明者。十方世界出世法无不总知总解尽故。大法照者。明能以智日所照十方一切众生及业常如目前一切众生若好若恶无有不见。大法雨者。明能随十方一切众生根一时等雨法雨故。一切诸有如是广大佛事。此位菩萨能安能受。如娑伽罗龙王所雨大海喻。娑伽罗者。因所雨大海得名。能雨大海。此龙所雨唯海能受。如十方诸佛法雨。唯此位菩萨一念能受。已下如文自具。
　　第八一段有三十五行经。明此法云地菩萨随心念力广大微细自他相入一多大小互参神通德用自在皆随自心念所成故。如一切众生作用境界。皆是自心报业所成。人天地狱畜生饿鬼善恶等报果。一依心造。如此十地菩萨以无作法身大智之力。随所心念。莫不十方一时自在。皆悉知见为以普光明智为体。为智体无依称性。遍周法界与虚空量等。周满十方世界。以无性智大用随念。以不忘失智随念皆成。以具总别智总别成坏同异俱作。以广狭大小自在智化通无碍。以与一切众生同体智。能变一切众生境界。纯为净土之刹。以自他无二智。一身而作多身。多身而作一身。以法身无大小离量之智。能以毛孔广容佛刹。以等虚空无边无方之智。而一念现生满十方。而无来去。以如响智。而能响应对现等众生应形。以具足圆满福德智。而恒居妙刹。常与一切众生同居。若非圣所加持力。而众生不见如是十地菩萨智力神通。虽言性等虚空。然虚空广大无用。如是十地之智。智满虚空。智无体性。无造作者。一如虚空。然随念力周满虚空。依果重重通化无尽。如随意摩尼珠虽性无能所造作。而与一切众意境同色。余如文自具。
　　第九一段有十八行半经。明此大众闻十地菩萨神通生疑时。金刚藏菩萨入体性三昧。现菩萨神通为众除疑分。于此段约有十事。一大众怀疑。二解脱月为请。三金刚藏入定。四定所现境界。五大众皆自见身在金刚藏身内。六现菩提树殊特高显。七树下有佛坐师子座号一切智通王。八大众见佛。九金刚藏菩萨罢其神通。十大众还自见身各在本处得未曾有。如一切佛国土体性三昧者。即是无作法性身也。菩提树。约以法性身行报得故。树下佛号一切智通王者。即法性中无作之大智。自在故名王。此三法一切众生体常如是。只为不自加行显发故。余如文自具。
　　第十有二十七行经。明此位菩萨智慧神通下地不如不可比如来神力智慧分。于此段中约有十法。一解脱月问三昧之名。二金刚藏菩萨正答三昧之号。三又问三昧之境界。四金刚藏正答。五正说法云地得三昧之总相。六明法云地菩萨三业神通下地不如。七明略说法云地境界广说无量百千劫难量。八解脱月问佛神力如何。九金刚藏举一块土况四天下土多少难比。金刚藏正说十地道力犹故难宣况如来神力可说。十举喻约明其中意趣。如文自具。
　　第十一段中有三十五行半经。明此地菩萨不异如来身语意业。不舍菩萨诸三昧力。于无数劫承事供养一切诸佛分。中约有二十法门。一不异如来身语意业。二不舍菩萨诸三昧力。三于无数劫承事供养一切诸佛。四一切诸佛神力所加智慧增胜。五于法界中所有问难善能解释。六喻真金以摩尼宝钿厕其间成天宝冠。七自在天王服戴余天不如。八正说此地菩萨下地不如。九如摩醯首罗天能令众生心得清凉喻。明此地菩萨能令一切众生得一切智智。十二乘及九地菩萨皆不能及。十一此地菩萨诸佛世尊更为演说十种智门。十二明此地菩萨所行智波罗蜜为主余九为伴。十三明且略说此地大纲广说难尽。十四举此地菩萨受职作摩醯首罗天王。十五明此位菩萨于四摄法善能广行。十六不离念佛法一切种一切智智。十七自念堪为一切众生所依。十八自更勤修。十九一念得十不可说百千亿那由他三昧。二十若加以殊胜愿力倍过前数。文义如经自具。如摩醯首罗者。此云大自在。是色界上极。于大千界得大自在。神通道力智无过者。
　　第十二段中有四十二行半经。明举阿耨达池十大山王喻十地次第。智慧方便分。此一段总有十二段经。如经自节。不烦更科。文初举阿耨达池。喻菩萨从十住初心。从菩提心。流出善根大愿之水。以四摄法充满众生。无有穷尽。复更增长。乃至入于一切智海。明从初发心住生在如来智慧大愿水中。以四摄行成就众生。满一切智海。不离初时智慧大愿水体成渐广多。又举大地有十山王。喻明从如来智地起十种进修。不离智地体渐高胜故。如五位五重十法。不离如来普光明一切智地。起五重十十进修。如是五重五位十十进修。总是一时一际一念。无前后三世之胜进。以如来智为体故。还如阿耨达池中水流成大海。如阎浮提地而出十大山王不离地体。以定慧照之可见。初发心便成佛者。此为可表。仿此知之。以此说十信心于普光明殿中此殿约普光明智报生。明果中说因修满不离此智故。十山王者。雪山王喻初地。如经文义自具。以次准知。以次香山王以次鞞陀梨山王者。鞞者此云种种。陀梨者。此云持。此山能持种种众宝华果故。喻三地。如经文义自具。如禅定解脱三昧三摩钵底者。如何如禅定。但云称体三昧。以明识相不行为日未出为昧字。为识想冥昧。正智方现三云正。以十一月至正月三阳生故。以三为正。三阳生方智明。以智为正故。以五蕴不生世情顿止。名之为昧。从此能现正智。名之三昧。又一止为正字。三摩钵底者。明五蕴昧能现正慧故。云三摩钵底。是正慧故。为五蕴昧正智慧现名为解脱禅定。都云大体三昧。别举其行。神仙山王表四地。文义如经。乾陀罗山者。乾者此云双也。陀罗此云持。明此山夜叉及大神共持。此山明五地得出世间及世间二智慧神通诸明总能博达持故。马耳山王表六地位。如经自具。尼民陀罗山王。名曰持边山。表远行地而能持一切众生诸边见行故。乃至三界六道总能持故。斫迦罗山。此云轮围围大千界。明八地无功行自满故。计都末底山者。计都云幢。末底云慧。明善慧地。须弥卢山。处阎浮四洲内。处大海中。明十地法云中道之智满总摄一切诸三昧故。佛子已下一行半经。都结十地差别因一切智中差别得名。明根本智从初发心住乃至十地及佛地无二由智差别得名故。已上十二段。一一如经文中。其所表地意次第经自明说。
　　第十三段中有十四行经。明举大海有十种德喻十种地升进次第。于中义意分为两段。一先举海之十德。二托海之十德表法。举十地之智慧差别进修。其中文义。如文具足。各各十法具足。不烦科文。
　　第十四段有二十行半经。举摩尼珠有十种性出过众宝喻十种地过众圣分中。于此段约分为六段。一佛子已下至如众生心充满其愿有六行经。明举摩尼珠有十种性分。二佛子已下至能为众生广作佛事有七行半经。明正举十地之加行次第分。如第六地善知十二因缘法。善知生老病死因缘根末体相一如。第六地中所说。以善巧。观生死缘生至底喻钻。第七地由以种种方便智为缕。能随生死不受诸垢。第八地万行任用遍诸众生界。智恒无体不动如幢。自余如文自具。三佛子已下至不可得闻有两行经。叹此地难闻。四解脱月已下可有一行经。是解脱月问闻此法得几所福分。五以次可有一行半经。金刚藏菩萨答言如一切智所集之福德明所闻法者如佛福德。六何以故已下有三行半经明。如闻此法得福广大生疑分。如一切智。是佛所得根本智。若闻法者其福德如佛。何为以明因闻此法方有信解故。为初闻是一切智之首故。以初信因之福与果同体明非因不果故。如非果不苗非苗不果故。为明信心信果成因故。即如说十信位于如来普光明法界大智殿中说十个智佛以不动智佛为首以为信心。以不动智佛及十个智佛是自心之智果故。毕竟成满不移此智。余义如文自具。意如种子种果成其生因。其根本智喻种子。差别智是加行。喻苗上之果。以此二智各具无边功德。
　　第十五段有二十二行半经。明说此十地法门所感大地六种十八相动。于此段中复分为三。一尔时佛神力故已下至一切世界悉亦如是有八行经。明法威动地天雨供养分。二尔时复以佛神力故已下至悉亦如是而往作证有九行经。明十方同名金刚藏菩萨咸来作证分。三尔时金刚藏已下可有六行经。明观众生及所缘法欲说颂分。云十方各十亿佛刹微尘数世界外有十亿佛刹微尘数菩萨而来此会者。明以本体十地之法广大甚多以十亿刹尘为远近及多数之量。会此一切创初入十地菩萨。因果本末法智无疑。明将本十地果法会同创入此十地菩萨智无二故会前九地之劣。入十地之广大智故。以陈远近法之多少故。亦明金刚藏所说之法。与十方诸佛同会不二故。世界外者。即下地位也。来此会者。即升进入此十地智也。叹善哉者。明所说法契当不异也。同名者。明法藏智同故。世界各各差别者。明差别智差别行故。悉名金刚德者。明差别智及行不离金刚德故。佛号金刚幢者。明金刚智能破一切妄业自无体可动故。余义如文自具。如一切智根本智又智是差别智从一切智中用故以重言。
　　第十六段有八十三行颂。明都叹从初地发心已来通此十地。一时次第十地悉皆重颂。文义如经自具。十定品十通品十忍品阿僧祇品如来寿量品菩萨住处品。

　　十定品第二十七

　　此品佛自说十定之名。普贤说十定之用。以明佛根本智是体普贤差别智是用故。明一切施为不离根本智之大定体故。以是义故。还于根本智普光明殿中。说寂用之门。
　　将释此十定品。约作五门分别。第一释会来意。第二释欲说此会重叙摩竭提国初成佛之所由。第三明何因缘故在此普光明殿中说此十一品经。第四明次第释十一品之大意。第五明依品释文。
　　第一释会来意者。以从此普光明大智殿中起信。以不动智为升进修行。至十地十一地道满行周。至于佛果。不离本智。是故此会须来明不移因也。为时不移。智不移。行不移。因果一体故。还如善财见慈氏。慈氏还令却见文殊。及入普贤身是也。
　　第二释欲说此会重叙摩竭提国初成佛之所由者。经云。尔时世尊在摩竭提国阿兰若法菩提场中。始成正觉。于普光明殿。入刹那际三昧者。明从初成佛及四十年中所转法轮并从大下降。总不出一刹那时。不移不迁故。恐后众生失其根本意妄生迁移故。须重叙明始末无时可迁故。此明三世诸佛一切众生总同一个不迁之体。从初信进修行。经过五位。总不移初时岁月日时及佛根本智法故。
　　第三明何因缘故在此普光明殿中说此十一品经者。释曰。为明初会菩提场始成正觉。是佛举自始成之果劝修。第二会普光明殿。明是如来大智自果所居之报宅。说十个智佛。以不动智佛为首。以为信进修行之门。令初发菩提心者从此普光明大智宅起信进修行毕竟不离如来本智本行本时还成本佛。万事依旧故。于此十地。后在于本信心处。说此十一品经。用明因果依本时日岁月。总依本故。故于此处说十一品。此十一品经。总明成佛之际所有境界故。即是明能发菩提心者。自成佛故。无异初会中毗卢遮那佛故。依样仿修。一如本故。为约智无时。十方一切古今诸佛。总与如今始发心者。一时成佛故。以智照之可见。情识闻之即迷。是故表依本。如是故还于本处说佛果始终之门。故以表法界体中始末同际说也。此乃约实论之。不顺凡情之教说多劫也。
　　第四明次第释十一品之大意者。一明十定品。是古今一切诸佛寂用遍周无时之大体也。二明十通品。是古今诸佛普光明智利生自在及业报之神通遍周。三十忍品。是十方古今诸佛自体无作法身一切法无生随行之忍门。四阿僧祇品。五随好光明功德品。是明佛果所迷二愚之法。以此二品经是如来自说。六如来寿量品。是一切诸佛随众生根性长短所现不同之寿而自报命与虚空之齐年。七菩萨住处品。是佛果摄众生之分界。明菩萨行门常不断故。八佛不思议品。明一切古今诸佛智德难思。非情识之测度。九如来十身相海品。明佛报身依正二果难量。十普贤行品明十方一切古今诸佛共所行自利利他之行周故。十一如来出现品。明五位修行者。升进位满自佛出兴。出世入缠二行圆满。文殊是主出缠智慧。普贤是主入俗行周。于此品中二行圆满故。令二人自相问答说此出现之门。已上十一品经。大意如是。一一随文别释。更当重明大纲。总明十一地以后佛果位中所行法则。亦是一切菩萨一切众生。总不离此之体。而无迁易此时分故。明时不迁也。
　　第五明依品释文者。将释此十定一品。约作五门分别。一释品来意。二释品名目。三何故此处三会重重。四释此一处三度重叙初成正觉在摩竭提国。
　　五随文释义。
　　一释品来意者。明此十一地已说进修行行及智用差别已满此佛果普光明智位。明法界自体寂用重重无碍。又明升进因果修行始终。明时法不迁故。此品须来。又明一多纯杂同别自在故。此品须来。又明十地菩萨自知未具普贤行不见普贤身故。此品须来。如此品自具明也。
　　二释品名目者。明此品如来自说十种定名。故因说法而立其名。此定乃是古今一切诸佛常恒之法。令诸五位菩萨皆同得之。一切众生亦同此体。普贤说用。明佛是体普贤是用。
　　三何故此处三会重重者。明信心及定体并离世间品普贤常行。此等三事总是如来普光明智一体因果。并普贤菩萨佛果后恒行。总是普光明一个智用。始终因果时日岁月。总无时体。以此三会重重总一时有也。非是如世情所见去已更来故。如是三会重重一时一会。有此三种之法事故。或以三世远近劫。作九世相入重重不碍故。为不离普光明之智。无始无终无不印故。无终不彻故。三世劫海总一时故。五位因果亦不出此之定体也。
　　四释此一处三度重叙初成正觉在摩竭提国者。明此一部经有五重因果。其五者何。一如佛初成道在菩提树下示成正觉所集神天等众。是一重佛因果也。二于普光明殿中说佛自成因果。令诸后学信进修行。即出毫中之光及众是也。三说此十定品等十一品经。明诸菩萨信进修行经过信住行回向十地十一地等六位。自行满周。所成之佛果。此十一品经是。四离世间品。是一切诸佛皆成佛果。恒以自己果行常行利生。亦名为利世间品。不可作远离之离。此品名目恐将误矣。译经之士。或可妄详佛意。于中取意亦有义通。如此四段经文品。初皆云尔时世尊在摩竭提国。阿兰若法菩提场中始成正觉者。明说一部之经以菩提智无前后际一时说故。非如情量见有前后。古人云重会三会普光明殿者。意非然也。非但不移刹那际说此一部之经。亦乃从兜率天降神。入涅槃。亦如之也。乃至三世无尽劫佛亦一时。不出此一刹那际。齐成佛故。一切众生于本无时之内。妄生多劫延促之相。觉已元无故。今此段经文意。明菩提智上无延促时日往来之相故。总云在摩竭提国始成正觉。以智照之可见。凡情思之即迷。乃至升天诸会皆云不离菩提树下普光明殿而升忉利夜摩天等故。以菩提根本智体性自遍周无表里中间长短延促大小去来等见故。五法界品。是一切诸佛之所共果。凡圣共同不离法界大智慧无限德用圆满之果。一切诸佛以此法界大智慧而成正觉。亦名普光明大智慧殿故。以此五段经。总明一真无碍大智无终始之无限经卷量等十方一切境界于一刹那际诵持悉遍。亦名普眼经也。意明说此一部经及出世涅槃不出此一刹那际法界之果。此法界品是菩提智境究竟之果也。此乃都该一部也。
　　五随文释义者。约分二义。一长科经意。二随文释义一。长科经意者。于此品中长科为十一段。第一尔时世尊已下至所谓无相有六行经。明当十一品经之序分。
　　第二与十佛刹微尘数菩萨摩诃萨已下。至同修菩萨诸善根行。有三十六行半经。明列菩萨大众分。第三尔时普眼已下。至三昧自在解脱。有十六行半经。明普眼菩萨白佛问普贤道德诸菩萨修几三昧神通变化而德自在及如来教令请普贤菩萨演说三昧自在分。第四尔时会中诸菩萨众已下。至神通自在使其然耳。有八行半经。明诸菩萨众闻普贤菩萨名得不可思议无量三昧分。第五尔时普眼已下。至是故汝等不能见耳。有十一行经。明诸菩萨入三昧力欲见普贤遍求不见如来为说普贤志德甚深汝等不能得见分。何故不见普贤。为明十地菩萨得出世智慈增上所有三昧皆出世智慈。以是不见普贤。是十一地行门常在世间。出世心亡寂用自在。以出世三昧不相应故。以是不见。第六尔时普眼菩萨闻如来说普贤菩萨已下。至求请得见普贤大士。有三十二行经。明菩萨大众三称普贤菩萨名殷勤求请欲得见普贤菩萨分。第七尔时已下至成阿耨多罗三藐三菩提。有十九行半经。是普贤菩萨为众现身分。何故得见普贤菩萨。为存想念是以见之。以回体从用故。是普贤身也。以明想念皆为佛用故。普见一切众生亦佛用也。第八尔时普眼菩萨已下。至叹不可尽功德。有九行半经。明普眼菩萨以十种住法叹普贤菩萨十种广大所住之法分。第九尔时如来告普贤菩萨已下至咸皆乐闻。有四十五行经。明令普贤菩萨演说十种三昧分。第十尔时已下有十段经。正说十种三昧作用之功分。第十一尔时普眼菩萨白普贤菩萨已下一段。直至第四十三卷末。明普眼菩萨问普贤菩萨如是菩萨何故不名佛不名十力分。一长科第一段中。六行经明此十一品之序分。
　　从尔时世尊在摩竭提国者。此云不害国。亦名聪慧。为依此国人聪慧故。以人得名。又云摩者云不竭。提云至。为此国将谋兵勇邻国敌不至。以主将立名。又云摩者大也。竭提体也。此国最大为五印土之大体故。以此国是阎浮提之处中。以是如来示成正觉。明处中道义故。又明大悲无害义故。又表大悲普利不偏化故。皆如初会中说阿兰若法。如初会已释。始成正觉者。明于兜率天下降神受生说法入涅槃。总不离始成正觉一刹那际三昧之时故。此经四品之内。皆共同有此言。明普光明大智体无时分。明其殿体是智报境。以智成名。以境智无二。所居之殿体皆含三世多劫不属时收。无古今去来之体。所有众生自业现量三世之事。皆现其中。不属迁变移时之相。如来所现一切众生三世无限业报及心所缘。以此普光明智恒现在前。十方世界纤毫之事。无不知见。为普光明大智与一切众生及等虚空无限境界同一体性故。能一切无不知也。以智净无障故。又刹那际诸佛三昧者。明三世古今同一时故。一刹那者。会无三世生灭时也。此刹那之时为教化众生设法。会古今之名言以智实论。犹无此体故。以无此刹那之时。能含三世古今一切劫时。总同一故。以六相门观之可见。诸佛三昧者。明一切如来久已情尘见亡。恒无智俱。以一切智自在神通力现如来身清净无碍无所依止者。以一切智是根本智无功用也。自在神通者。明根本智恒无体性。而能普现随根之身。设一切法。而无失时。名为神通力也。亦名现如来清净之身。一时总释。总明从根本智随一切众生。起无碍广大用故无所依止者。明根本智无体性故。为根本智无体性故。方能圆照十方。成大力用故。无有攀缘者。明以智境寂用。非是虚妄攀缘故。住奢摩他最极寂静者。明根本智寂用自在。境智俱真万用俱寂。起唯法起寂唯法寂。十方万法无事不真故云最极寂静。奢摩他者。此云定也。明此定是佛根本智无作大体应。根本用之寂用故。是诸佛根本智体用大自在定故。明此会总是诸佛果中根本智中作用也。具大威德者。明佛十力四无畏十八不共法悉自在。若有见闻如来。皆念敬发心悉归伏故。余如文自具。随宜出兴不失于时者。宜堪见闻应时不失故。恒住一相所谓无相。此已上六行经。明叹佛成道智德竟。已下列众如下更明。第二段中有三十六行半经。明列众分。于此分中约分三段。一从与十佛刹微尘数菩萨摩诃萨俱已下。至住于菩萨无住解脱有五行经。明叹诸菩萨志德分。二其名曰已下至无边慧菩萨有九行经。有三十个菩萨同名为慧明。三空禅定解脱门中所生智慧同名为慧分。此已上明三空解脱禅定中。一解脱门中。具生十种慧。三空中有三十种慧知见差别。三空者。无相无愿无作空也。如是三空门任运发生。此三十种慧。以表无尽故。今三十个菩萨同名为慧者是。三念庄严菩萨已下至同修菩萨诸善根。有二十二行半经。有七十个菩萨。各各随行别名列众分。已上七十个菩萨。明前三空解脱已终以七觉行华常处生死。善能觉悟一切众生故。此明十地道终常入生死方便行周。今欲成普贤行门故。故以十佛刹微尘为数量者。明一一菩萨皆具如是十遍周行是故前叹德中无不皆入灌顶之位。即十地位也。又云获诸菩萨普见三昧者。明以其十地智眼普见众生根欲差别故。大悲安隐一切众生者。以自十地道满不离方便。三空七觉方便行华引接含识。是入普贤行故。于此品以三昧力三求推觅不见普贤者。明三昧虽有慈悲是出世心多。以此不见。十一地之位普贤入俗利生之门。三求推觅方见普贤者。明从十地升进入普贤行果之位。成普贤寂用自在门故。是故下文以如意摩尼珠王能随所求及与物同色不失自珠之德。明常以如来自果一切智王。不坏菩萨种种方便之行。随诸众生种种乐欲。皆随引之使令得乐。又明虽成八地已后乃至十地十一地及佛位。而常不坏七地以前三空七觉诸方便行故。是故列众之内以菩萨名数表之。使易解故。都举十佛刹尘为数量者。明一一菩萨总具如是行遍周故。是故净名经云。虽成正觉转于法轮。不舍菩萨之道。是菩萨行。此十定列众之位。总是已成十地出世智悲之众。不舍七地已前诸助道门。以利众生故。亦是一切菩萨从初发心不离此定体。信进修行至于果满不迁时故。此品之初。以叙如来初成正觉之意。明说此四十品经及出生灭度时日总不迁始终一际故。法本如是故。非是如来神通使然。约智境实论。不随妄情所说多劫。以智照之可见。所列前后五位之法及众。各以随位菩萨一时顿彰。明智法界无始末也。总以此十定为体。此品初一段叙分及列众叹德。略举大意和会始终。于中文义随行随法立菩萨名。约此法行之名。如前略举十佛刹尘所表。以实而论。无有尽极。但以根本智为佛自果。余差别智中一切法总是菩萨行故。故以十佛刹尘为数量。
　　第三段中有十六行半经。普眼白佛问普贤道分中。约分四段。一尔时普眼已下至愿垂哀许有三行经。明普眼菩萨起问普贤菩萨道德所行法门分。二佛言普眼已下至令汝心喜有一行经。明佛许问分。三普眼言已下至无有休息有四行半经。明正问普贤及大众三昧行门多少分。四佛言善哉已下至说其三昧自在解脱可有八行经。明如来叹普眼所问及示普贤所在并叹普贤之行及劝普眼令请普贤说十三昧分。余如文自具。
　　第四段有八行半经。明诸菩萨闻普贤名获得无量三昧分中约有十法。一大众得闻普贤菩萨名便获无量三昧。二大众得三昧已现前见无数诸佛。三大众得如来十力同如来性。四大众获福。五大众神通具足。六大众尊重普贤渴仰欲见。七大众悉皆周遍观察。八大众竟不睹见普贤身座。九推佛威所持。十推普贤自力然也。大意明十信已后十地已前。以普贤行成法身及根本智。得出世中差别智已。成十一地中。以法身根本智纯成处生死中无限大用。普贤门与一切众生妄念齐等故。同想用随彼解脱故。以是如来令想念普贤。经云。诸菩萨得如来力者。即十力也。同如来性者。即法性身也。大意明从十地十一地升进佛果位至此方终。尊重普贤竭仰欲见者。明升进普贤行故。将十地智成普贤差别智。直至出现品始齐故。如彼品自有所表。如善财见弥勒菩萨。同一生之佛果。却令见文殊。忆念文殊便闻普贤名。及入无量三昧。自见其身入普贤身。是其样式。一同此普光明殿中说十信心。令至佛果不移因位。及具佛果后普贤行位满。离世间品是佛果后普贤行。云周遍观察不见普贤及所坐之座者。明从初十信十住十行十回向十地自已乘普贤行升进多求如来解脱悲智出世间心。兼修以成佛自在无作道圆满。已自见遍周故。如十地佛果后普贤行及所有三昧。纯是善入世间。无求出世佛果故。以将兼修悲智出世佛果三昧。三求不见。纯是大悲无有自利之行。即不相见故。以十地佛果已前行普贤行。有自利利他之心。以求出世间解脱故。以十一地行普贤之行。不求自己解脱。纯是利生之行故。以十地已前助显根本智于自解脱道已满足无所希求故。于十一地但为饶益一切众生无蕴积自己功故。是故以将十地已前自利利他普贤行。求十一地中普贤行未及见故。是故大众周遍观察竟不得见普贤身及座故。审谛观察以智思惟可见。余如文自具。
　　第五尔时普眼已下一段十一行经。明诸菩萨欲见普贤分中。复分为四段。一尔时普眼菩萨已下。至普贤菩萨今在何所有余一行经。明普眼问普贤菩萨所在分。二佛言已下至初无动移可有一行半经。明如来示普贤所在分。三是时普眼及诸菩萨已下至其身及座有两行半经。明普眼及诸菩萨重更观普贤菩萨犹未能见分。四佛言如是善男子已下至不能见耳有六行经。明如来为普眼等叹普贤菩萨志德甚深入师子奋迅定汝等不能得见分。经云入师子奋迅定者。明入十地果后普贤行总是无畏自在定故。明以无边想念同众生行故。明大用自真不待念故。师子明无畏自在也。奋迅者。明普贤菩萨恒遍十方普作用定而常行等。十方世界无有一众生而不遍济。根堪可利而不失时故。名奋迅定。犹如师子一时奋迅全分身毛一时普震。明普贤菩萨常居大用定海任智遍周一时普用。等众生行无失时故。不待念故。普遍大用利众生无休息故。无始及今同一念故。无古今故。法如是行故。意明大用而常寂。是奋迅义。得无上自在用者。于大用中恒遍周利众生。全是定无别止息。不同十地已前升进有出世一心故。入清净无碍际者。明普贤智量等虚空无根不悉知故。无行不同利故。生如来十种力者。明如来十种智力是普贤生。又教化众生成佛十力。皆由普贤愿力起故。以法界藏为身者。以根本智身及差别智身性自遍周量等一切众生心行无不含容。皆为佛事故。于一毛孔遍容十方凡圣国土无不总含。以智无表里中间之际量故。本如是故。一切如来共所护念者。为与如来同根本智为大作用故。于一念顷悉能证入无差别智者。明普贤菩萨于十方众生界示成正觉度众生方便之行。示现一念成佛等事。亦明始终无差别智体论之。无尽劫总是一念。一切众生于一念中。自作无尽劫生死之见。若以达理智明观。以无尽劫便为一念。无差别智故。如是相应。便与古今三世一切诸佛。一时成佛故。以无分别智印。印三世时体。本齐无先后际故。明十地菩萨由有出世心在。犹迷十一地入缠之行故。不能得见者。使升进菩萨存自力能不滞前十地位故。余如文自具。如师子奋迅三昧者。于十方世界普周一切众生想念作用。而成熟之大用。而无作。是奋迅义是三昧义。就大用而论。无别止息故。

　　新华严经论卷第二十九



　　新华严经论卷第三十
  </div>
  <div class="pagination">
   <a href="新华严经论_page16.html">
    上一页
   </a>
   <span>
    ...
   </span>
   <a href="新华严经论_page12.html">
    12
   </a>
   <a href="新华严经论_page13.html">
    13
   </a>
   <a href="新华严经论_page14.html">
    14
   </a>
   <a href="新华严经论_page15.html">
    15
   </a>
   <a href="新华严经论_page16.html">
    16
   </a>
   <span class="current-page">
    17
   </span>
   <a href="新华严经论_page18.html">
    18
   </a>
   <a href="新华严经论_page19.html">
    19
   </a>
   <a href="新华严经论_page20.html">
    20
   </a>
   <a href="新华严经论_page21.html">
    21
   </a>
   <a href="新华严经论_page22.html">
    22
   </a>
   <span>
    ...
   </span>
   <a href="新华严经论_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
