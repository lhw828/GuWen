<!DOCTYPE html>
<html>
 <head>
  <meta charset="utf-8"/>
  <title>
   首楞严义疏注经 - 第 16 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   首楞严义疏注经 - 第 16 页/共 21 页
  </h1>
  <div class="content">
   即以此心。中中流入。圆妙开敷　此标也。即用此干慧中智。合中道理。理智俱中。故名中中。又离一切二边相故。双照二谛无不真实。又此中智。念念相继而进上位。故云中中流入。言流入者。显无功用任运而进也。以证中道。自然流入萨婆若海。此则更增一番智断功能。故云圆妙开敷。此即于干慧心。增明观智以为方便。得入十信。
　　从真妙圆。重发真妙　释也。上句释此心流入。下句释圆妙开敷　二正开十心十。一信心。
　　妙信常住。一切妄想灭尽无余。中道钝真。名信心住　以中道智。证法界一体三宝。于实德能。深忍乐欲。冥合常住清净妙心。名为妙信。此信即理。亦名常住。一切妄想灭无余者。即断所知。无明住地一断遍断。始因迷觉成不觉。今既圆妙智发。翻不觉成觉。故云一切灭尽无余。中道纯真者。妙智决定。不偏不邪。是佛正因。不杂伪妄。故云纯真。以不住法即住其中。故名为住。经中多说地住二位是发真处。今于干慧信位立之。表是证真非是似解耳　二念心。
　　真信明了。一切圆通。阴处界三不能为碍　蹑前信心也。妙信常住。不偏不邪。纯一真如。故云真信明了。一切圆通者。了三科法无不是如也。无明妄想既亡。阴界自然解脱。故云不能为碍。
　　如是乃至过去未来无数劫中。舍身受身一切习气。皆现在前。是善男子。皆能忆念得无遗忘。名念心住　妄想若存。阴界为碍。忘失烦恼随此而生。今既妄灭阴消。过未如一。无远无近所经未经一念现前。此即过去宿命未来天眼明记不失。故名为念　三精进心。
　　妙圆纯真。真精发化。无始习气通一精明。唯以精明进趣真净。名精进心　圆妙净智。无二边之杂。无妄想之伪。故云纯真。现用自在。故云发化。乃能融通习气。唯一精真。以真精智进真净行。故名精进　四慧心。
　　心精现前。纯以智慧。名慧心住　真精之心明了显现。此现前心纯是圆智。用名慧心。智之与慧左右言耳　五定心。
　　执持智明。周遍寂湛。寂妙常凝。名定心住　智照凝明无动无乱。照而常寂。湛然不动。故曰定心　六不退心。
　　定光发明。明性深入。唯进无退。名不退心　寂定慧光互相明发。于理于行唯深唯进。故云不退　七护法心。
　　心进安然。保持不失。十方如来气分交接名护法心　寂照增进不动不退。故云安然。保任护持。令此与佛冥然通合。故云交接。由保持故名为护法　八回向心。
　　觉明保持。能以妙力。回佛慈光向佛安住。犹如双镜光明相对。其中妙影重重相入。名回向心　由前寂照互相显发保持无退。妙用强胜能感果德。因心中现。故云回佛慈光。此寂照因决能感果无有乖失。故云向佛安住。果中现因相。因中现果相。因果不二互现互人。故云妙影重重相人名回向心　九戒心。
　　心光密回。获佛常凝无上妙净。安住无为。得无遗失。名戒心住　即寂之照。故曰心光。即照之寂。名佛常凝。此圆定慧。离二边染断性亦无。故云无上妙净。二边不动即无为作。故云安住无为也。得无遗失。戒圆明也。此则定道圆融离妄想染。故云戒心　十愿心。
　　住戒自在。能游十方。所去随愿。名愿心住　戒根圆净。过累不拘。故云自在。以此为足游履十界。妙用现前随欲利益。故名愿心　三十住十。一发心住。
　　阿难。是善男子。以真方便发此十心。心精发晖。十用涉入圆成一心。名发心住　方便空也。十心假也。一心中也。圆融妙慧名真方便。由此妙慧发前十信。以此十心本是一性所具功德。由妙慧发。令一一心皆具十心。十用无碍。一多相即。唯是一心。心即秘藏。今于此藏开发显现。以不住法即住其中。名发心住　二治地住。
　　心中发明。如净琉璃内现精金。以前妙心履以成地。名治地住　琉璃空也。精金中也。现即假也。净宝精金互相映现。无碍融通不一不异。以此妙心而为所依。然后出生无量德用。故名治地　三修行住。
　　心地涉知。俱得明了。游履十方得无留碍。名修行住　法界心地即前一心。妙行能涉。妙智能知。理智行三自在圆融。不以二边之所住著。名无留碍。此真修行。名修行住　四生贵住。
　　行与佛同。受佛气分。如中阴身自求父母。阴信冥通。入如来种。名生贵住　智行微妙。冥通果德。故云行与佛同。自然合佛慈种。名受佛气分。如中阴身自求父母者。以佛权实二智为父母。故维摩云。智度菩萨母。方便以为父。既分入果智密合果德。故云冥通入如来种　五方便具足住。
　　既游道胎。亲奉觉胤。如胎已成人相不缺。名方便具足住　以自行化他一切种智具足成就。名人相不缺也　六正心住。
　　容貌如佛。心相亦同。名正心住　一切种智自利利他相用显现。名为容貌。无缘慈悲。名之为心。故观经云。佛心者大慈悲是。此菩萨分得其用。名之为同　七不退住。
　　身心合成。日益增长。名不退住　一切种智。慈悲相用。和合成就。任运增长无有退屈。名为不退　八童真住。
　　十身灵相。一时具足。名童真住　十身灵相。十身卢舍那也。谓声闻。及缘觉。菩萨。如来身．法．智．空．业报．众生．及国土。又如来身自具十种。谓菩提．愿．化．力．庄严。威势．意生．福．法．智。此十妙应。如随色珠显现自在。即不思议种智之妙用。智体本具。随障尽处而得显现。既以权实二智大悲熏修。功用顿显。虽未全如于佛。分得此用。即一身现无量身也。华严云虽未具足一切智已获如来自在力　九法王子住。
　　形成出胎。亲为佛子。名法王子住　十身具足。故曰形成。出因显果。故云出胎。堪任继嗣绍隆佛法。名法王子　十灌顶住。
　　表以成人。如国大王以诸国事分委太子。彼刹利王世子长成陈列灌顶。名灌顶住　行愿内充。慈悲外发。德相渐成。化物功著。故云表以成人。于十方界。次补佛处。堪任付嘱。传法利生。故如国王委政太子陈列灌顶也。问准华严经。初住菩萨即能成佛教化众生。何故至第十住方名陈列灌顶表成佛耶。答圆融之教。二经颇同。以行布不碍圆融故。华严初住便能成佛。圆融不碍行布故。今十住方列灌顶。故彼经云。菩萨住处广大与虚空等。又云。初发心时便成正觉。了达诸法真实之相。所有闻法不由他悟。具修十种智力。究竟离虚妄。无染如虚空。清净妙法身。湛然应一切。亦同大品云。从初发心时。即坐道场。转法轮。度众生。当知此菩萨为如佛。今经云十用涉入圆成一心。又云。十身灵相一时具足。此上皆明一位具诸位。即行布不碍圆融也。又华严明第十地菩萨。方论受职。此经第十住明陈列灌顶。即圆融不碍行布也。圆融即横论。行布即竖说。二无障碍。二经颇同。故无疑也。言陈列灌顶者。华严经云。转轮圣王所生太子。母是正后。身相具足。坐白象宝妙金之座。张大网缦。奏诸音乐。取四大海水置金瓶内。王执此瓶灌太子顶。是时即名受王职位。菩萨受职亦复如是。诸佛智水灌其顶故。名为受大智职菩萨。彼明第十地方是受职。今此十住既名灌顶。故说受职。彼约究竟。此约分得。又无生忍中。一位具诸位。故得互说　四十行位十。一欢喜行。
　　阿难。是善男子。成佛子已。具足无量如来妙德。十方随顺。名欢喜行　初二句结前。具足下正明。此有三义故欢喜。一具足无量佛德故。如观音云。我又获是圆通。修证无上道故。又能善获四不思议无作妙德。既云不思议。即是无量佛德也。此之妙德。先未曾获。今自具足。故云欢喜。二众生受化故欢喜。十方者。现十界身利众生也。随顺有二。一众生趣类不等。根行有异。菩萨随顺以形以说。此明能化随顺也。二菩萨现种种化。众生随顺一一受化咸皆得益。此明所化随顺也。能所既皆随顺。机应俱生欢喜。故以名焉　二饶益行。
　　善能利益一切众生。名饶益行　如上随顺众生。即是善能利益。始能欢喜生善。终能破恶入理。故名饶益　三无嗔恨行。
　　自觉觉他得无违拒。名无嗔恨行　自觉故。无明不能拒智。觉他故。有情不能违化。障不能拒。物不能违。二利既兼。故无嗔恨　四无尽行。
　　种类出生穷未来际。三世平等十方通达。名无尽行　随机随感现种类身。尽未来际化复作化。三世下释所以也。以知三世空寂故。得穷未来际。以达十方无碍故。能现种类身。若时若处现化不绝。故云无尽也　五离痴乱行。
　　一切合同。种种法门得无差误。名离痴乱行　现种类身。即普现色身三昧。说无量法。不离四种辩才。若身若说。皆是智用咸归于理。华严云。此菩萨于一念顷得无数三昧。了知此之三昧同一体性。乃至得一切法真实智慧。是故能合种种法门得无差误。由无差误故离痴乱　六善现行。
　　则于同中显现群异。一一异相各各见同。名善现行　一中现无量。故云于同现异。无量中现一。故云异相见同。身说皆然也。以知一切法同一法性。能作种种异说。而不失一性一相之旨。维摩云。能善分别诸法相。于第一义而不动。故名善现　七无著行。
　　如是乃至十方虚空满足微尘。一一尘中现十方界。现尘现界不相留碍。名无著行　著谓住著。即留碍也。一尘现十方。是现界。不坏一尘相。是现尘。世界微尘各不相妨。此即大小自在。由此菩萨住不思议解脱。故得此用　八尊重行。
　　种种现前。咸是第一波罗蜜多。名尊重行　现尘现界现身现说不相留碍。故云种种现前。皆从圆融三德般若之所发现。故云第一。此之妙行超过一切诸法门。故名为尊重　九善法行。
　　如是圆融。能成十方诸佛轨则。名善法行　如上所现。无碍妙用。故云圆融。一一皆能合佛如来利生轨则。故名善法　十真实行。
　　一一皆是清净无漏。一真无为。性本然故。名真实行　依真起用。用不离体。体即真如无漏清净一真法界。此法界体本具如是无方妙用。故云本然。以即体故。名为真实。此之十行。皆是证真菩萨自利利他无碍自在圆融妙行。一一皆破微细无明。显佛智德。渐渐圆满。有此十番智断功用。念念与萨婆若相应。华严云。此菩萨行与法界虚空等。以用诸佛不思议妙行故。故此十行圆融无碍。即一论十。十不离一。故此最后即云一一皆是清净真如性本然故　第五十回向位十。一救护一切众生离众生相回向。
　　阿难。是善男子。满足神通。成佛事已。纯洁精真。远诸留患　结前十行也。依体起用。故云满足神通。自利利他妙行无碍。故云成佛事已。佛以度生利他为事业故。纯洁精真显智德也。远离留患显断德也。此十番智断。皆是非证而证。不断而断。智本真故。惑本亡故。
　　当度众生。灭除度相。回无为心。向涅槃路。名救一切众生离众生相回向　此正明也。约用就体。能所俱亡。众生相空本涅槃故。能化缘生本无性故。故云灭除度相。般若经中亦同此说。亡缘之智名无为心。无作妙理名涅槃路。摄用归体名为回向。涅槃果也。路即理也。履以成地到究竟故。名涅槃路。结名可知。问十行位中岂有度相耶。答前即依体起用。且论神通化物。未言灭除度相。今此摄用归体。顺寂灭义。故除度相。约义虽异。为行颇同。若不然者。岂有证真大士犹怀度生之相耶　二不坏回向。
　　坏其可坏。远离诸离。名不坏回向　应当远离一切幻化虚妄境界。故云坏其可坏。心如幻者亦复远离。远离为幻亦复远离。离远离幻亦复远离。故云远离诸离。得无所离。即合涅槃。故云不坏回向　三等一切佛回向。
　　本觉湛然。觉齐佛觉。名等一切佛回向　本性觉体未尝起灭。故云湛然。此湛觉体。三世诸佛无二圆满。故云觉齐佛觉。此则得平等觉与诸佛同。故云等一切佛　四至一切处回向。
　　精真发明。地如佛地。名至一切处回向　精真发明智显也。地如佛地理现也。智冥理体无二无别。智遍理遍名至一切处　五无尽功德藏回向。
　　世界如来互相涉入得无挂碍。名无尽功德藏回向　此菩萨得如来身及国土身互相涉入无碍自在。此是如来藏中诸功德法受用无尽也　六随顺平等善根回向。
　　于同佛地地中。各各生清净因。依因发挥取涅槃道。名随顺平等善根回向　同佛地如来藏也。即前地如佛地。本来具足无漏性德。此德能为万行所依。故云清净因。依于此因能起趣果之行。故云依因发挥取涅槃道。道即因也。此则万德为万行因。万行为涅槃因。合理之行行从理起。故云随顺平等。能生妙果名曰善根　七随顺等观一切众生回向。
　　真根既成。十方众生皆我本性。性圆成就不失众生。名随顺等观一切众生回向　初句蹑前也。十方下正显一切众生皆我心性。心性无外摄无不周。我之本性既圆满成就。众生皆尔。故云不失。此得同体大悲。是故然也　八真如相回向。
　　即一切法。离一切相。唯即与离二无所著。名真如相回向　如故即一切法。真故离一切相。此真如体亦不可得。故云二无所著亦即三谛。对文可见。此菩萨了一切法即真法界无相可离。名为如相　九无缚解脱回向。
　　真得所如。十方无碍。名无缚解脱回向　初句摄前。十方无碍者。既能即法离相。则不为心境诸法所系。故云无缚。以无缚故自在无碍。故云解脱。此解脱相本性亦离。故皆无也　十法界无量回向。
　　性德圆成。法界量灭。名法界无量回向　圣法因义。故云法界。然有四种。谓事。理。理事无碍。事事无碍。今皆浑为一真法界。故云量灭。此唯性德圆成。于一真界无量可量。故云法界无量。又证性德一一圆满成就不可算数边涯故也。然此十位所有回向不离三种。谓菩提实际众生也。今此且约向实际说。余二含摄。此则依真起用。皆为趣向大涅槃界。随顺法界。体用相称。圆融自在。故华严云。此菩萨所修愿行。等法界。如虚空量。尽回与一切众生。同向一究竟菩提。故名回向。前后诸位非无此义。以约增胜立此名耳。然此诸位。皆于一无生忍中。随所发行。义立别名。皆能圆证圣性。不别而别。故分诸位。异而不异。唯是一心。故涅槃云。发心毕竟二不别也。地前既尔。后位可知。前文云。此人即证无生法忍。从此渐修随所发行安立圣位。既言圣位。岂非证耶　次加行位。大小二乘经论。明言五位。谓资粮。加行。通达。修习。究竟位也。然有开有合。不定明现。诸小乘论及大乘法相。即显说四位。名四善根。是顺决择分。若缨络仁王华严等经。即合而不论。摄在第十回向。唯此经文具显四位。盖以圆融之教一多无碍。只于一忍圆开诸位。不开则已。开则具明。故于十回向后。备论四种妙圆加行。又此经文。前则圆融。后则历别。以圆融中不碍行布也。即一位一切位。一切位一位。一多无碍。华严亦同　文二。一结前生后。
　　阿难。是善男子。尽是清净四十一心。次成四种妙圆加行　余处所说。加行属内凡。未证圣性故。今经从干慧地来便名圣位。何但加行。故此特云妙圆加行　二正辨加行四。一暖位。
　　即以佛觉用为己心。若出未出。犹如钻火欲然其木。名为暖地　佛觉果智也。如前文云。本觉湛然觉齐佛觉。精真发明地如佛地。此即用佛果智为己因心也。然犹未能离因显果。故云若出未出近于登地将发此智。故云若出。犹拘因相尚未能离。故云未出。喻如钻火热相先现火出不久。火喻佛觉。钻喻加行。木喻因相。火出则木尽。觉现则因亡。亡因在即。故喻如暖。此约发智以显也　二顶位。
　　又以己心成佛所履。若依非依。如登高山身入虚空下有微碍。名为顶地　前以佛觉用为己心。即果辨因也。今以己心成佛所履。即因合果也。虽因果相合。未亡二相。故云若依。如在山顶足有所履。将显法界无所分别。故云非依。如身处虚空也。下有微碍喻若依也。存二相故。二相即是障入初地无明也。此约离障以显　三忍位。
　　心佛二同。善得中道。如忍事人非怀非出。名为忍地　初则未亡因相。次则未亡果相。今因果二相融为一体。故云心佛二同。因果既亡。二边不立。故云善得中道。此中道体将证不久。故云非怀。然犹未亡中道之相。故云非出。此约显理以明也　四世第一位。
　　数量销灭。迷觉中道二无所目。名世第一地　迷觉是二。即因果也。中道是一。所证理也。此名数量。中边不存。故云二无所目。无所目故名为销灭。数量正属世间。今虽销灭。若望初地证真。犹名为似。以有所得故。初地见道名出世间。今是世间最后边际。故名第一。此上四位唯识中说。前之二位。依明得明增二定。发寻伺观。观名等四法能所俱空。后之二位。依印顺无间二定。发四如实观。即前二空等。然皆有所得。未证法身。故唯识云。以有所得故非实住唯识。此皆历别之谈也。今经圆融不碍行布。故得以圆拟别而说。由是此地名为世间。

　　首楞严义疏注经卷第八(之一)


　　首楞严义疏注经卷第八(之二)

　　　　长水沙门子璇集
　　七明十地分十。
　　一欢喜地。
　　阿难。是善男子。于大菩提善得通达。觉通如来。尽佛境界。名欢喜地　菩提佛觉也。前则若出未出。如火前相。名之为暖。今如火出木尽灰飞烟灭。故云善得通达。故此初地名通达位。尽佛境界理显也。以得无分别智善达法界一真平等离能所相。故唯识云。若时于所缘。智都无所得。尔时住唯识离二取相故。又云。善达法界得一真平等。乃至得遍行真如。离异生性障。修檀波罗蜜增上。言遍行者。以此真如遍在一切诸行法中。而今证得。自利利他得自在故。名欢喜地。华严仁王广明其相。今不具录。下皆仿此　二离垢地。
　　异性入同。同性亦灭。名离垢地　前地于大菩提善得通达。离世间相。得正性离生。破异生性障。证一真法界。故云异性入同。此地对异之同亦不可得。故云同性亦灭。以若见于同即名为垢。既离对待。故名离垢。又此地证得最胜真如离邪行障。持戒波罗蜜增胜。性戒所显名为最胜。以四无量心。行广大十善。得性戒成就。于性重讥嫌平等无异。亦名异性入同。断性亦无。方离微细破戒之垢。名同性亦灭。称离垢地　三发光地。
　　净极明生。名发光地　成就胜定。大法总持。破戒烦恼毕竟不生。故名净极。能发无边妙慧光故。故云明生。此地证得胜流真如。谓此真如所流教法。于余教中最为胜故。断暗钝障。行忍辱波罗蜜增胜　四焰慧地。
　　明极觉满。名焰慧地　由定发慧。慧光明泰。故云明极。能破微细烦恼障尽。故名觉满。觉焰既增。故名焰慧。此地证得无摄受真如。谓此真如。由第六识二身见等于此永断。不为我执所摄取故。能断微细烦恼现行障。修习精进波罗蜜增胜　五难胜地。
　　一切同异所不能至。名难胜地　真智唯一。故曰同。俗智差别。故曰异。真俗两智。行相互违。合令相应。非同非异。故云所不能至。极为殊胜。更无胜者。故云难胜。此地证得类无差别真如。谓此真如。非如眼等是有别类故。断下乘涅槃障。修习禅波罗蜜增胜　六现前地。
　　无为真如性净明露。名现前地　谓住因缘智。引无分别最胜般若。令得现前。智现理现。故云无为真如性净明露。此地证得无染净真如。谓此真如本性无染。亦不可说后方净故。断粗相现行障。修习般若波罗蜜增胜　七远行地。
　　尽真如际。名远行地　以第八地得一真如心。名无相无功用。故此第七地。从初发心。二无数劫加功用行今至有相功用后边。出过世间二乘道故。至此真如无相边际。故云尽真如际。多劫修行。故云远行。证得法无差别真如。谓此真如。虽多教法种种安立。而无异故。断细相现行障。修习方便善巧行增胜　八不动地。
　　一真如心。名不动地　非染非净。故名为一。离诸虚妄。故名为真常住不变。故名为如。约此义边名为不动。又此地中。无分别智。任运相续。相用烦恼不能动故。名不动地。此地证得不增减真如。谓此真如。离增减执。不随染净有增减故。断无相中作加行障。修愿波罗蜜增胜　九善慧地。
　　发真如用。名善慧地　依真如理体。起无碍智用。成就微妙四无碍解。能遍十方善说法故。名善慧地。此地证得智自在真如。谓若证得此真如已。四无碍解得自在故。谓法义词乐说也。谓此四种以智为体。名智自在。断利他门中不欲行障。修习力波罗蜜增上　十法云地二。一标指。
　　阿难。是诸菩萨。从此已往。修习毕功。功德圆满。亦目此地名修习位　此指二地已来至第十地。云诸菩萨。以是五位之中第四位故。或可总指从前至此五十五位。此第十地即是修习最后边际。亦名此地名修习位　二正显。
　　慈阴妙云覆涅槃海。名法云地　菩提心体不离二种。谓悲智也。从初修习。至此毕功。融为果海。名为法身。慈即悲也。能阴众生。故曰慈阴。妙云智也。涅槃理也。法身无相。唯此三种亦云大定智悲。即涅槃三德。名秘密藏。今此位中。犹处修习之极。犹有佛地障在。未能始觉合本。二相尚存。故云覆涅槃海。此地证得业自在所依真如。谓若证得此真如已。得四自在。一三业。二五通。三总持。四禅定。断于诸法中未得自在障。修智波罗蜜增胜　八等觉位二。一正明。
　　如来逆流。如是菩萨顺行而至。觉际入交。名为等觉　从真起应。返入生死。从果入因之始。故云如来逆流。果法圣智即法流也。从因入果。从生死入涅槃。故名顺行而至。至极也。起应之始。行因之极。顺逆交际只一刹那。故云觉际入交。此即解脱道前无间道也。只于此处立为等觉。华严不说。含在第十地中。故彼地中便明受职。是等觉也。唯识但破十一种障。亦此意也。今此别出。意在圆融之中备显行布耳　二结显。
　　阿难。从干慧心。至等觉已。是觉始获金刚心中　虽从初心至此等觉皆用金刚三昧观察诸法皆如幻等。然至此位。能破最后微细无明。是此三昧最极边际。力用满足。别得名为金刚心也。此即妙觉入心之初。属无间道。便名等觉。故云始获金刚心也。即唯识说。金刚喻定现在前时。断佛地障。即入妙觉也　九妙觉位。
　　初干慧地。如是重重单复十二。方尽妙觉成无上道　始从干慧。终至妙觉。单复相兼。总有十二。单则有七。谓干慧暖顶忍世第一等觉妙觉。复即有五。谓信住行向地。以一一位中自具于十。故名为复。第十二位即是妙觉。名无上士。无上士者无所断故。无上士者更无过者。如十五日月圆满无缺。故云方尽妙觉成无上道。体即大般涅槃。三德具足名秘密藏　三结依行成位三。一结用行。
　　是种种地。皆以金刚。观察如幻十种深喻。奢摩他中。用诸如来毗婆舍那。清净修证。渐次深入　指前五十七位。故云种种。于一一地。皆用金刚如幻三昧。观察诸法若行若智一切断证。皆如幻炎水月虚空响城梦影像化等事。故云十种深喻。斯则始从渐次终至佛果。皆由首楞严王即观之止即止之观。破无明惑。起行修证。故云金刚观察也毗婆舍那止观双运也。故荆溪云。如梦勤加空名惑绝。幻因既满镜像果圆。清凉云。修习空华万行。安坐水月道场。降伏镜像天魔。证得梦中佛果。皆此意也　二结位次。
　　阿难。如是皆以三增进故。善能成就五十五位真菩提路　增进即渐次也。故前文云。从此渐次安立圣位。五十五位者。信住行向地为五十。干慧暖顶忍世第一为五。菩提是果。即等妙二觉也。五十五心名之曰路。由此能到菩提果故。即菩提之路也　三结邪正作是观者名为正观。若他观者名为邪观。
　　行人若能依此修证。不断而断。无到而到。此则名为真修行者。故云正观。若言都无地位。但尚理是。斯同邪见拨无因果。故名邪观。仁王经中亦此料拣。说地位竟即云。若言越此而成佛者。是魔所说。大文第五。出圣教名殊者。上来诸文。依解起行修行渐次。由因克果。一期周毕。此之法门。当流后代。须建经名。若无其名。何以召体而流布耶。故此文来　文二。一文殊问。
　　尔时文殊师利法王子。在大众中。即从座起。顶礼佛足。而白佛言。当何名是经。我及众生云何奉持　文殊智德。此会率先。阿难遭难登伽。佛令持咒往救。大众茫然失守。亦为旁问见元。诸圣各说圆通。如来敕其慎选。洎今解行圆毕因果克周。故问经名以流后代。一会能事。归此人也　二如来答。
　　佛告文殊师利。是经名大佛顶悉怛多般怛罗无上宝印十方如来清净海眼　此下五。名今是一也。以佛于无见顶放光化佛说神咒故。此表一心具体相用。大体也。佛相也。顶光化佛即是用也。细释配法。即开题中。悉怛多等云白伞盖。藏心无染曰白。遍覆一切曰伞盖。实相智慧是尊重法。楷定正邪。唯佛与佛乃能究尽。名无上宝印。三世诸佛。以此明照诸法实相。竖穷横遍具无漏德。名清净海眼。此上总约理智立名也。
　　亦名救护亲因度脱阿难及此会中性比丘尼得菩提心入遍知海　二也。救护亲因总标也。度脱下别显也。得菩提心发大乘意也。入遍知海证圆常理也。此上约功用以立名也。
　　亦名如来密因修证了义　三也。三世果人入秘密藏以此为因。密之因也。又此大定具一切行。而非凡小之所能知。故名为密。密即因也。三世如来以此法门为究竟说。故名了义。此即约人法以立名也。
　　亦名大方广妙莲花王十方佛母陀罗尼咒　四也。旷兼无际故大。正法自持故方。称体而周故广。即三大义也。妙名不可思议。莲华喻开佛知见。出烦恼碍智碍。见佛性故。如出水开敷也。又能于法自在。诸三昧首。故名为王。生诸佛故名母。持善遮恶总摄功德。名陀罗尼。咒即诅也。此约显益以立名也。
　　亦名灌顶章句诸菩萨万行首楞严。汝当奉持　五也。法王委政之明教。故名灌顶章句。诸菩萨等已如上释。此约教行以立名也。已上五名答初问也。汝当奉持者答次问也。但依前五名。如说而行。流至后代令众开悟。即奉持也。上来明解辨行。由因致果。显位差别。问名请奉。一期周毕。斯则一会以终。合云大众闻佛所说作礼而去已。庆喜再有请益。时虽隔越。问且连环。故集经者。约问从义。合成一部。由是未结作礼而去　大文第六。辨趣生因异者。从此已下。即第二会再说经也。以阿难问所见现事时别异故。已如教迹前后中说文分为二。初阿难问二。一叙得果二。一闻法增道。
　　说是语已。即时阿难及诸大众。得蒙如来开示密印般怛啰义。兼闻此经了义名目。顿悟禅那。修进圣位。增上妙理。心虑虚凝。断除三界修心六品微细烦恼　获真三昧。故云顿悟禅那。得斯陀含。故云修进圣位。深证灭谛。故云增上妙理。渐明智照。故云心虑虚凝。俱生难除。故云微细。言六品者。依大乘说。俱生烦恼三界九地虽各分九品。若智增者。入地永伏。至佛方断。若悲增者。故意令生。若依小乘。亦于九地各分九品。然约四果。地地别断。故初果身中。断欲界一地九品中前六品惑证第二果。二果身中。断下三品证第三果。三果身中。断上二界七十二品即得罗汉。今证二果。故断六品也　二叹佛述益。
　　即从座起。顶礼佛足。合掌恭敬。而白佛言。大威德世尊。慈音无遮善开众生微细沈惑。令我今日身心快然得大饶益　修道所断行相难了。故曰微细。无始俱生。故曰沈惑。疑网消除。故云快然。增进圣位。故云饶益　二述所疑二。一正陈疑问二。一总问诸趣。
　　世尊。若此妙明真净妙心本来遍圆。如是乃至大地草木蠕动含灵本元真如。即是如来成佛真体。佛体真实。云何复有地狱饿鬼畜生修罗人天等道。世尊。此道为复本来自有。为是众生妄习生起　此疑。由前佛语阿难。今汝诸根若圆拔已内莹发光。汝是浮尘及器世间诸变化相。如汤消冰。应念化为无上知觉。斯则一人成佛。器界有情一时成佛。如来今日成佛已久。不合更有器界趣类。故云佛体真实云何复有地狱等道。此道若是本来自有。云何前言清净本然。本来无有世界众生。亦不可言一人成佛依正融觉。若言众生妄习生起。妄习如何得生起耶。生起之相其义云何。若据如来答意。即是众生虚妄造业虚妄受生。菩提心中。犹如空华妄见生灭。故下文云。汝妄自造。非菩提咎。问此与满慈所疑何别。答前疑理本清净云何忽生山河大地。则约依报为首。以难清净本然。故佛释疑。盖由强觉妄分能所。遂成三种相续。从妄见生。因此虚妄终而复始。此疑佛今成果一切合融归觉云何更有七趣差别。则约正报为首。以难果佛唯真真合无此七种差异。又征。此道为本有耶。为妄起耶。意欲如来广明因果。虽皆虚妄。善恶业缘受报好丑终不差忒。令诸众生明信因果不入邪见。前文但云从妄见生一体虚妄。诸钝根者便谓都亡因果。今此辨析。因果昭然。则知前难意显真谛。今疑意明俗谛。前后相济。方成圆了。即前圆解之义残也　二别问地狱。
　　世尊。如宝莲香比丘尼。持菩萨戒。私行淫欲。妄言行淫非杀非偷无有业报。发是语已。先于女根生大猛火。后于节节猛火烧然。堕无间狱。琉璃大王。善星比丘。琉璃为诛瞿昙族姓。善星妄说一切法空。生身陷入阿鼻地狱。此诸地狱。为有定处。为复自然。彼彼发业各各私受　宝莲香事未检所出。意谓杀盗有对。邪行无对。故云无报。善星事出涅槃。琉璃缘如本经。为有定处下问意有六。文见于三。六者。谓有定处。无定处。自然。因缘。私受。同受。下文结云。不断三业。各各有私。因各各私。众私同分。非无定处　二请说申益。
　　唯垂大慈。发开童蒙。令诸一切持戒众生闻决定义欢喜顶戴谨洁无犯　幼小曰童。情昧曰蒙。阿难自鄙无有大智。愿垂开发也。诸持戒者。若闻因果虚妄犹如空华。则持戒何益。苟示决定义门。必令谨洁无犯　二如来答二。一赞请许宣。
　　佛告阿难。快哉此问。令诸众生不入邪见。汝今谛听。当为汝说　即俗而真唯一妙觉。即真而俗因果不亡。此义双融。方为圆了。阿难所问颇称佛心。故叹快哉。自除邪见　二正为分别三。一约情想以总明三。一总开二分文二。一标列。
　　阿难。一切众生。实本真净。因彼妄见。有妄习生。因此分开内分外分　诸法本真未尝生起。由念分别见诸法生。苟能离念。即见众生山河国土本来成佛。故云实本真净。返本者虽尔。其未返者各依见妄造业受报。故下文云。此等众生不识本心。受此轮回。经无量劫。不得真净。皆由随顺杀盗淫故。返此三种。又则出生无杀盗淫。有名鬼伦。无名天趣。有无相倾。起轮回性。故云因彼妄见有妄习生等　二正明二。初内分约情二。一释相。
　　阿难。内分即是众生分内。因诸爱染发起妄情。情积不休能生爱水　爱染之情。正是众生生死根本。名为内分。分亦因义。情爱沉下。能润业受生。故如水也。外由内感。故有水轮遍十方界。
　　是故众生心忆珍羞。口中水出。心忆前人或怜或恨。目中泪盈。贪求财宝心发爱涎。举体光润。心著行淫。男女二根自然流液　此引事验也。忆即是念。明记为性。念有憎爱。故分怜恨。由爱起憎。不离情染。内有情染外现其事。故皆流水也　二结成。
　　阿难。诸爱虽别。流结是同。润湿不升自然从坠。此名内分　所爱之境虽别。能爱之心是一。故云流结是同。流谓沉下。结谓缚著。因既不升。果亦沦坠　二外分约想二。初释相。
　　阿难。外分即是众生分外。因诸渴仰发明虚想。想积不休能生胜气　众生生死本分由情。情著染境因是从坠。今以净境为所欲处。但由其想。不属于情。乃是众生分外之事。故云外分。气谓气色也。
　　是故众生心持禁戒。举身轻清。心持咒印。顾盻雄毅。心欲生天。梦想飞举。心存佛国。圣境冥现。事善知识。自轻身命　引事验也。身轻清。顾雄毅。梦飞举。圣境现。轻身命。此五皆是殊胜气色。由想故有也。毅果敢也　二结成。
　　阿难。诸想虽别。轻举是同。飞动不沈自然超越。此名外分　忻外胜境。不由情染。想既轻清自然飞动。报当超越也。已上总而略明。未细分别善恶　二别辨趣生二。一总明业缘逆顺。
　　阿难。一切世间生死相续。生从顺习。死从变流。临命终时未舍暖触。一生善恶俱时顿现。死逆生顺。二习相交　顺逆有二。一约情。一切众生好生恶死。生即顺情。死即逆情。故云生从顺习死从变流。变犹逆也。又受胎时。三处皆顺。故得生也。死则无此。二约业。业能感果。生即顺感。由因致果也。故云顺习。死即反此。无生长义。故云变流。生死交际风火未散。平生行业善恶因缘此时俱现。强者先牵。即随生处　二别明情想升沉五。一明纯想。
　　钝想即飞。必生天上。若飞心中兼福兼慧及与净愿。自然心开见十方佛。一切净土随愿往生　此有二类。若唯有想不兼福慧。即但持戒而厌此身。必生天上。若于持戒兼修福慧。发见佛愿。深厌三界。必生净土。见十方佛即获法忍。故云心开。如观经说　二情少想多。
　　情少想多。轻举非远。即为飞仙大力鬼王飞行夜叉地行罗刹。游于四天。所去无碍　想多故飞行自在。情少故受仙鬼形。此之等类。多因邪想不正修行。即是不修戒慧但修邪定。不持戒故堕鬼神道。以修定故有大神通。差别之因。一如上说。仍是想多情少。此中仙鬼等四。可以九八七六想配之。若情多者。必无戒定。堕三涂耳。
　　其中若有善愿。善心护持我法。或护禁戒随持戒人。或护神咒随持咒者。或护禅定保绥法忍。是等亲住如来座下　此想多中仍兼善愿也。虽不持戒。且有定愿。护持戒咒及禅定者。斯则由宿习故毁禁。知过故发愿。亦是乘急戒缓者。故能于八部身而见佛耳　三情想均等。
　　情想均等。不飞不坠。生于人间想明斯聪。情幽斯钝　不升为天仙。不坠落三涂。仍于均等之中。想或稍强。根必聪慧。情或稍重。根必暗钝。虽同人类。亦由情想有此差异。即别报也　四情多想少。
　　情多想少。流入横生。重为毛群。轻为羽族　若望下文。此当六情四想也。横生旁生也。然有轻重。若情稍重。报为走兽。故曰毛群。若想稍强。身为飞禽。故云羽族。细论差别。如类生中及下文说。
  </div>
  <div class="pagination">
   <a href="首楞严义疏注经_page15.html">
    上一页
   </a>
   <span>
    ...
   </span>
   <a href="首楞严义疏注经_page11.html">
    11
   </a>
   <a href="首楞严义疏注经_page12.html">
    12
   </a>
   <a href="首楞严义疏注经_page13.html">
    13
   </a>
   <a href="首楞严义疏注经_page14.html">
    14
   </a>
   <a href="首楞严义疏注经_page15.html">
    15
   </a>
   <span class="current-page">
    16
   </span>
   <a href="首楞严义疏注经_page17.html">
    17
   </a>
   <a href="首楞严义疏注经_page18.html">
    18
   </a>
   <a href="首楞严义疏注经_page19.html">
    19
   </a>
   <a href="首楞严义疏注经_page20.html">
    20
   </a>
   <a href="首楞严义疏注经_page21.html">
    21
   </a>
   <a href="首楞严义疏注经_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
