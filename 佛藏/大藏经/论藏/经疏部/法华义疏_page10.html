<!DOCTYPE html>
<html>
<head>
    <meta charset="UTF-8">
    <title>法华义疏 - 第 10 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法华义疏 - 第 10 页/共 16 页</h1>
    <div class="content">　　问。何故先领二教后领二身耶。
　　答。要前照机不堪受一化信受二乘。然后隐法身而垂应迹然后为说小法。即是次第。
　　问。云何为二教二身耶。
　　答。即遣傍人谓一乘实教也。密遣二人谓方便教也。故前隐于实教而起方便教。二身者师子座之长者谓真身也。脱珍御服著弊垢衣谓化身也。既隐实教而说权教亦隐真身而起化身也。
　　问。上譬喻品云。但明实教化子不得权教化子得。不明真应两身。今何所领耶。
　　答。上品具有二教二身。门外长者谓法身也。惊入火宅谓应身也。是故今文还领上说。乃非是身教次第而大意有之故今领也。又四大声闻助佛扬化。佛既说教有权实。彼以教例身身亦有权实也。
　　问。今文辨真应与譬喻品何异耶。
　　答。譬喻品明门外长者即是法身惊入火宅谓应身也。今此文明居师子座长者即遣傍人。此譬初成道时卢舍那佛说大乘之教。次脱珍御服著弊垢衣语令勤作。即是隐舍那之身起释迦之化说小乘教门。故以实身说实教权身说权教。此并是迹中开本迹耳。就文亦四。一照机。二隐本垂迹。三说教门。四者明得益。此四即是次第。又以他日者。前是思惟不堪受大教堪受小教时。今是思惟不堪见本身堪见迹身故云他日也。于窗牖中者。长者隐大处而于小处见子。如不得用实智照小机而用权智照也。遥见其子者。见子去理远故名之为遥。又尔时犹居本身未垂应迹。去感尚远称为遥见。故下隐本垂迹得近其子也。羸瘦憔悴粪土尘坌污秽不净者出所照之机也。上明见其不堪受大教堪受小教。今照不堪见本身机堪见迹身机。无大乘之解为羸瘦。无大乘之行如憔悴。有凡夫二乘诸结使未除垢障所染。如粪土尘坌污秽不净。即脱璎珞下第二明隐本垂迹。初明隐本次辨垂迹。隐舍那之三德名为隐本。即脱璎珞谓隐解脱也。细软上服隐般若也。严身之具隐法身也。此非是法身地三德。何以知之。从中止一城以来竟又以他日遥见其子皆是初成道时有如此事。但二乘不堪见于此身故隐彼舍那示释迦耳。
　　问。华严经云亦名为舍那亦名释迦文。即犹是一佛。何以开为二身耶。
　　答。二佛有同义亦有异义。同义如向引文。异义如梵网经云。本身为舍那迹身为释迦。像法决疑经云。或见我身为报佛为百千释迦之所围绕。此与梵网意同。今欲显二教二身为异。本身说实教化菩萨。迹身说权教化声闻。故且用舍那释迦二佛以明本迹。然身处及教无有定判也。菩萨即见舍那在净土说大乘。二乘见释迦居秽土说小教。更著粗弊垢腻之衣者第二垂应身也。然二乘所见具有八相成道。今文略举凡圣二事。即更著粗弊垢腻之衣即父母生身同物有大患也。尘土坌身示同心有烦恼也。如纳妃生子为贪使。六年苦行为痴使。骂五人为嗔使。亦有三毒如尘土坌身也。右手执持除粪之器。上二句示凡方便。从兜率天下竟道树之前事等也。今示圣方便。即树王成道及趣鹿苑转法轮事也。又前示凡方便以圣同凡。今示圣方便令凡同圣。右手执作之便。真智有除结之能。手执器故除粪。智会理故断惑。状有所畏者释断结之意也。畏粪污身是故除粪。恐惑染心所以断惑。如三毒是三衰因。故出城四门即知贪欲致老嗔恚致病愚痴致死。畏三毒能生三衰。是故断惑。语诸作人下第三明说教。即是趣鹿苑转四谛法轮也。就文为四。一诫劝二益价三安慰四称叹。汝等勤作者劝令精进也。勿得懈息者诫令勿懈怠也。精进成众德之根。懈怠败万行之本。是故命初以诫劝也。
　　问。趣鹿苑应说四谛。云何乃明诫劝耶。
　　答。领教权实中已明说二乘法穷子修行。今隐本垂迹明教作人义故诫劝也。以方便故得近其子者释隐本垂迹之意也。佛理玄远。非此方便无由近之。后复告言咄男子第二明加价也。汝常此作者令其常在正教之中修行也。勿复余去者勿放逸入五欲心也。当加汝价者。上虽劝常在此作诫令勿复余去。恐不受诫劝故以加价诱之。旧云初成道已与人天乘竟今复赐其出世二种涅槃名为加价。今谓教权实中云此有作处倍与汝价。即是对人天乘说出世涅槃名为倍价。今言加价者于倍价上更复加之。谓涅槃果外诸余功德为加价也。诸有所须者涅槃果外余功德智慧悉是资神所用也。盆器米面下别出所须物也。凡加四物。一瓮器有盛贮之用。如戒为定慧之本。经云依因此戒则生诸禅定及灭苦智慧也。米面者即所食之物。米粗喻定。面细如慧。盐酢之属者五门三观等也。无常醎味。苦为酢味。不净无我是此比例。故云之属。注经解云定粗如米。精进行细如面。无碍如盐。解脱如酢。盐酢为众味之主。双道为二乘之根。有人言盆器如四禅。米面谓禅地诸功德。有漏功德粗如米。无漏功德细如面。盐酢为众味之主。止观为诸行之要也。莫自疑难者修之必得也。亦有老弊使人须者相给者虽与诸物复须人使。今故与老弊使人也。上赐其三学自德。今与其六通外化。菩萨神通运用广远犹如少壮。二乘神通力用狭劣喻老弊也。
　　问。何故许其瓮器乃至老弊使人。
　　答。欲示二乘人功德智慧浅劣不足珍贵用此以斥保小之流令厌小欣大耳。好自安意下第三明慰喻。非止内给所须。外复有善言慰喻令安心于道门。故云好自安意也。我如汝父者欲密示是父子也。就昔为言。声闻是小行。佛为大乘。非真父子。但禀教生解故言如子。勿复忧虑者若修无漏必不惧老病死苦也。所以者何我年老大而汝小壮者释父子义也。以道高是为老大。德浅为小壮。此领鹿苑时师资之义也。汝常作时下第四称叹也。上明内给所须外善慰喻。今即如说修行得于教益故称叹之也。如说行故无欺。常精进故无怠。知教不乖理故无嗔。得教益故无恨。知教等益无私故无怨言也。都不见汝有此诸恶如余作人者明无五种过故云无恶。反此五种则余作人也。自今以后如所生子者。上叹无过今为其立名。既无五失则有五德入于无漏。从佛口生从法化生。取佛法分故名如所生子也。即时长者更与作字名之为儿者。既入无漏为立贤圣之名称为佛子也。尔时穷子虽欣此遇下大章第四明禀教得益。蒙上加价慰喻称叹三事故云欣此遇也。犹故自谓客作贱人者。未识大乘为客作。尚守小分为贱人也。由是之故于二十年中常令除粪者。由未识大乘守于小分。是故于二乘法中修行断惑。二十年即二乘教也。有人言。断见思二惑为二十年。有人言。断见谛惑一无碍一解脱。断思惟惑九无碍九解脱。名为二十年。故杂心云。一种一种九种九种合二十也。过是以后心相体信者。上来序小乘法中修行断结竟。此下已去令其预闻大乘法也。过是以后者依二乘教修行断结得果已后也。心相体信者大机渐发堪闻大教也。出入无难者闻大乘法不生疑心。然其所止犹在本处者虽闻大教犹谓是菩萨法非已所学也。
　　问。付财之教即是大品。大品是大乘之初。自大品之前但明三藏。故释论云佛于三藏中未说菩萨行。若尔前未明大乘。声闻何由已解耶。
　　答。大品前亦明已说大乘。旧相传云佛成道六年说鸯崛摩罗经广明大乘法。又云佛成道六年说大波若十万偈。不来此土。又仁王经明金刚波若在大品前说。此法中善吉已闻波若悲喜交集。即是出入无难事。良由已闻大乘故大机渐动堪付财耳。若大机犹未发者不堪付财故说大机已动也。尔时长者有疾下第八付财密化譬。因闻法华得悟大品故领大品付财教也。然大品之与法华虽同是大乘。但大品显教菩萨密化二乘。以显教菩萨故菩萨领解得记成佛。密化二乘二乘未悟。至于法华显教二乘方乃得悟。始知昔日大品以去即是教我一乘。所以作此领解者。盖是自伤之甚也。前说小令我入大而未解者其失犹轻。大品之时亲付我大法而我不知。盖是愚之甚也。有人言波若教中声闻已得悟道者。盖是未善法华付财譬意故作此说耳。今谓大品教明悟声闻。法华教辨声闻悟也。大品教辨悟声闻者有二种人。一者本是小乘闻说般若遂得小果。二者本是大乘人闻说波若证于罗汉。六十菩萨即其事也。法华教明声闻悟者亦有二人。一者本声闻人悟于法华并成菩萨。二者菩萨之人闻法华经疑网皆除住不退转。就文为二。初命二受命。命中为二。一命之缘由二正命。自知有疾者。有人言如来一化前说小乘后说大乘。从波若以前说小乘教。终波若以后竟于双林说大乘教。然化功讫喻于命终。今废少化譬同有疾。若闻大教则知双林稍近譬之将终。故云将死不久。有人言三乘化功为命。今将说法华三乘化功应断。断故称死。大品去法华已短故言将死不久。今谓说大品时去涅槃小近名为有疾将死不久。说法华去涅槃转近如临欲终时。正入灭度如死时也。不须余释。语穷子言下第二正命又有二。初付财次密化。如大品之初告身子转教之始命善吉也。我今多有金银者。如大品劝学中举因果德行八十余科故言多有也。其中德行能续慧命者如仓。能养法身者如库。内德圆满如盈。化功外流如溢。其中多少所应取与者。广说为多。略说为少。受法者为取。授法为与。注经云应根利钝为多少。随机抑扬为取与也。汝悉知之者令其知上略广受授之事也。我心如是当体此意者。上是付财今是密化。使善吉领佛心也。所以者何我今与汝便为不异者释上当体此意也。就昔而言。明善吉承佛力说即是佛说故云不异。据密教声闻者佛为法王应自化菩萨。而今令小乘弘大道化菩萨者。将明小乘之人终与佛不异。意在于此故云当体此意。又菩萨化他二乘自行。今令自行之人而化他。即密示二乘是菩萨也。又令小乘人而说大法。密令小乘人学大法也。依智度论释者。命声闻说凡有二义。一者显示教中明菩萨烦恼未清净。人不信受故不命菩萨。声闻烦恼清净人则信受故命声闻。二者佛与菩萨其德尊高。众有疑问不能自尽。故佛与菩萨不说大法。命于声闻则有下接之义所以命说也。
　　问。龙树何故不依法华意释命说耶。
　　答。夫前教未得开后教。后教必得开前。龙树但当教明义故作此说。又实有斯义。所以作此释之。后教开前者。命小人而说大法有二种义。一者得密教小人。二者得显教菩萨。若命菩萨而说大法。则唯得显教菩萨不得密教二乘也。宜加用心无令漏失者用心谓顺法随机。无令漏失谓勿违理差机。密表大法将为已任故有此诫也。尔时穷子下第二受命而说。就文为二。一者领佛语。二者不识佛意。谓不领密化。领知众物者。序品初身子白佛。三假品始善吉受命。所以受命者。佛不妄敕宜从命而说。而无希取一餐之意者。佛言劝菩萨而意在声闻。今但领其言未知是己物故不体此意。然其所止故在本处下劣之心亦未能舍者。上明不取于大。此辨未舍于小也。
　　问。大品付财定在法华前不。
　　答。初分经在法华前。何以知然。智度论云十二年未制戒已说波若。又仁王经云佛成道二十九年说摩诃波若。而此经云四十余年方说法华。故知大品初分在于法华前也。龙树释毕定品云。须菩提闻波若中明菩萨有退。又闻法华经说一切皆作佛。以二经相违故取决于佛。所以问云。是菩萨为毕定为不毕定。佛答云是菩萨毕定。则以法华为实说。若尔则大品后分在法华之后。故龙树云是波若非一坐一时说也。复迳少时下第九陶练小心譬。所以须此譬者。二乘闻大品既不悟。何因缘故至法华便解耶。故须明大品已后诸方等经陶练其心。令稍鄙小心渐欣大道。至于法华方得取悟也。
　　问。此品始终明几教耶。
　　答。凡有五双十教。一顿渐一双。初化子不得谓华严顿教也。从冷水洒面譬说人天乘至法华教谓渐说大乘。则顿渐一双也。顿教化直往菩萨渐教通化二种菩萨。此中所明正化回小入大之人。就渐教中人天乘为世间教。从雇子除粪竟法华为出世教。即世出世一双也就出世教中雇子除粪喻谓小乘教。付财譬谓大乘教。谓大小一双也。大乘教中付财命说陶练小心此二密教声闻。法华已去显教声闻。谓显密一双也。就密教中付财命说令小乘人说于大法以化小人名为自教。陶练小心明大人说于大法以化小人名为他教。自他一双也。则此自他两教名为密教。委嘱家业谓显教也。此五双十教非但领释迦一化总摄十方诸佛法门。
　　问。初化穷子不得。以几种教门即柔伏其心后得入法华耶。
　　答。初华严教门此教直往菩萨令入佛乘。从华严以后依此品始终之意凡有四教。调伏回小入大之人方得入于佛慧。言四教者。一冷水洒面即人天教。令其离三涂之恶。次雇子除粪譬说二乘教。令离凡夫烦恼。三者付财密化譬及陶练小心譬此之二譬化彼二乘。同令离二乘烦恼。所以但举此二譬者。以大法化小凡有二门。一者令小人说大以化小人。则付财教名为自教。二者令大士说大而化小人。谓大品以后诸方等经名为他教。一切大乘中唯此二事。故用斯二调其小心。然后得悟一乘也。
　　问。此四教调伏小心得悟一乘者。此之四教悉是入一乘之方便。若尔四教应俱是方便说教耶。
　　答。不然。前之二教是方便教。故籍方便教悟入一乘。则以方便教为一乘方便也。后之二教并是大乘即是真实教。但籍真实教悟入一乘。故以真实教为入法华之方便也。父知子心渐以通泰第十委嘱家业譬。就文为三。一父知子大志譬。二正委付家业譬。三领解欢喜譬。初有二句。第一句明大机动也。自鄙先心第二句明小执移。异上付财中有二。一不取大二不舍小也。临欲终时而命其子下第二正说法华。就文为四。一辨时节。二明召集众证明。三结会父子。四委嘱家业。临欲终时者第一付财时节也。旧云如来三十成道八十灭度。其间五十年说法。此经邻次涅槃。故寿量品云于伽耶成道至今四十余年。诸师并云四十九年说法华。今明若说法华必是四十九年。则佛非十九出家三十成道。何以知之。若十九出家三十成道者则出家以后经十二年。而经及释论云逾城之夜生罗云。若尔何故知十二年耶。又经皆言六年苦行。若十二年者其间复何所为耶。以此推之非十九出家而三十年成道。若必十九出家者即二十五年成道。寿量品应云五十余年。不应言四十余年也。今依释论引经云我年二十九出家。若尔即三十五年成道。而寿量品云四十余年。即会其文也。若言经教不同适缘而见者。斯则时节不定也。既邻次涅槃如临终义也。而命其子下第二召集证明。即序品中列众事也。集二乘众如命其子。此经初分正为声闻。故云为诸声闻说大乘经名妙法莲华教菩萨法。所以云而命其子也。又从三昧起告舍利弗。即是而命其子。并会亲族者谓佛同行之人为亲族也。国王者多宝分身也。大臣者诸菩萨众也。刹利者诸天等幽众也。居士者人王等显众也。不列声闻众者。而命其子即声闻众也。即自宣言下第三会于父子正说法华也。文有三句。一明初为父子时。二辨中途相失时。三明父得于子时。此略举十譬始终三事也。此是我子者明声闻人本是佛子也。我之所生者昔日为说大乘教生其大乘之解。即以后句释上是子之言也。于某城中下第二明中途相失时。跉跰(跉零音跰破宁)行不正貌也。五十余年者流浪五道及修罗也。其本字某者昔受化时之称名谓也。我名某甲者能化之时名字也。昔在本城怀忧推觅者第三明得子时也。初句举不得昔大乘理法称为本城。犹是故乡耳。推觅大机犹未熟也。忽于是间会遇得子正明得子。此实我子我实其父者。
　　问。上已云此是我子我之所生。今何故复说耶。
　　答。声闻本非佛种。今忽言是子则似如权引。故重有此实之言也。又前明初为父子时。今欲付子之财故重言实是我子。今我所有下第四正委家业。即领上授身子记之言也。道合机熟父子义定法财大业并皆是付之。余缘众生一解一惑留托继人。故言前所出内是子所知也。又前所出内正指大品时。尔时虽复出内犹未知是己物。今乃知之故云是子所知也。是时穷子下第三领解欢喜也。大富长者下第三合譬但合五譬。一合初为父子譬。二合中途相失譬。三合诱引还家譬。四合付财密化譬。五合委嘱家业譬。所以但合五者。初为父子是结缘之始故须合之。背化流浪生死。盖是中途相失时亦须合也。后之三譬是释迦一期出世大小显密始终教门亦须合之。余譬说已显不待合也。世尊大富长者合父义也。我等皆似佛子者合子义也。菩萨为真子二乘非真故云似也。又过去始学大乘位行犹浅故言皆似佛子。若得真无生方是真子。如来常说我等为子者释上皆似佛子之言。如来常说我等为子。非我自称也。又佛眼照知我等昔禀大乘而背化入于五道。今复得悟虽复迷悟轮回未始非子故云常说也。世尊我等以三苦故下第二合中途相失譬。背大乘理已后凡有二事。一受三界之苦。二乐著小乘。故智度论云。退菩萨有二事。一贪三界二乐小乘。以三苦故者即贪著三界故受三苦也。所言三苦者。一苦苦二坏苦三行苦。有人言苦受是苦中之苦故有重苦之名。有人言。心为苦体。缘逼生苦。体具合说故名苦苦。众事分毗昙云。欲界为苦苦。色界为坏苦。无色界为行苦。欲界虽具三苦。但欲界有苦受故名苦苦。色界无外逼生苦。但有果报坏时苦。无色界非但无外逼生苦。而果报坏持苦亦不显。但有无常所役故苦。夫有重必有轻。则欲界具三苦。色界具二苦。无色界但一苦。俱舍论约三受释三苦。苦受为苦苦。以苦受生时苦住时苦。以二时苦故受重苦名称为苦苦。乐受为坏苦。以乐受生时不苦住时不苦但坏时苦故名坏苦。舍受名行苦。舍受三时苦皆不显但有无常所切故云行苦。迷惑无知下第二贪著小乘。凡夫时受三苦而不知出。今厌患三苦不求大乘而乐著小乘。所以乐小法者。正由迷惑无知故尔。今日世尊下合第三诱引还家譬。上有二。一领二教次领二身。今文转势合之。但领于教不复领身。就领教为二。初正领权教第二释疑。上领权教有四。今但合说教及信受。初文合上说教。我等于中下合上信受。然世尊下第二释疑。疑云既是父子恩情。何因缘故但令除粪不与妙乐。是故释云。佛知情乐小不受大化。是以不为说大而授小也。就文为二。初知根情故隐大不说。宝藏之分者即涅槃经贫女宝藏也。以方便力下第二授小。说如来智慧者如来智慧即是一乘。故于一佛乘分别说三也。一日之价者小乘果卑贱微也。如一年佣作一日酬劳。我等又因如来智慧下第四合付财密化譬。上有父付及子受。今但合子受。子受之内具合领父言不知父意。以方便力随我等说者明昔付财之时。佛知其乐小不得显教大乘。但得以方便力密化之耳。今我等方知下第五合委嘱家业譬。上文有三。一知子志大譬。二委嘱家业譬。三领解欢喜譬。今但合二。谓委嘱家业及得家业欢喜也。方知世尊于佛智慧无所吝惜者。昔见佛独以佛慧为菩萨说不为二乘说。则谓佛于二乘吝惜智慧。今得领悟始知佛无吝也。所以者何下举三事释佛无吝。一者我昔有大机即为说大。由我昔无大机故佛不为说大。故知佛昔无吝也。于此经中唯说一乘下。第二以佛今为我说一乘故知佛无吝也。而昔于菩萨前毁訾声闻下。第三义明昔赞大呵小即是为我说一乘意。但我自不知谓佛悭耳。是故我等下合第二领解欢喜譬也。如佛子所应得者皆以得之者。佛子所得凡有三事。一菩提心二菩萨行三未来得佛道。今具得三事也。尔时摩诃迦叶下第二偈颂。
　　问。何故长行初明善吉今辨迦叶说偈。
　　答。善吉迦叶各有一能。善吉有转教之功。迦叶有持法之用。是以二人前后互出也。
　　问。大品不明迦叶转教。今偈中何云佛敕我等说最上道耶。
　　答。上已通之。又迦叶善吉异口同音。迦叶说偈即善吉说也。又智度论云波若有二种。一独为菩萨说。二三乘共说。大品则是共说。迦叶虽复无言。而犹是善吉类故得言迦叶说。
　　问。旧义亦明大品是付财教。与今何异。
　　答。有三种异。一者旧但明大品是付财不会父子。今明大品有付财有会父子。所言会者。如上引毕定品事释之。二者旧明大品浅法华深。今明二经无异。非但二经无异。一切大乘经同辨一道同为菩萨。如长者家业始终无异。但说非子是子为别耳。
　　问。即说子为深不说为浅。云何不异。
　　答。本以长者家业喻大乘之理。家业既不异则知大乘理无别。但二乘在波若坐大机未熟。故不得说是子耳。如五百声闻在华严坐不得说其是子。可言华严浅法华深耶。三者法华波若眼目异名。法华会父子即是波若会父子也。七十三行半偈还颂长行二段。初二行颂法说。次七十一行半颂譬说。上法说有二。初序昔迷二陈今悟。今但颂悟不颂迷也。二偈为二。初偈明闻法故欢喜。次偈明见人得记故喜。亦初是现喜后是预喜。譬如童子下第二颂譬说。上文有三。初请说二开譬三合譬。今但颂后二。上开譬有十。今但颂八譬。不颂冷水洒面及陶练小心。上明父子有四番。初番明子有三义。一初为子义。二中途失父义。三子渐还乡义。今具颂之。但类例相从转势为异耳。初明子二义。一为子时。二失父时。子渐还乡回在后颂之。初半行明为子时。童子者喻初发菩提心也。幼稚者明善根微浅也。无识者上明解小今辨惑多也。次一行颂中途相失也。其父忧念下第二颂上父也。长行明父有三。一为父时。二失子时。三中止一城以待子时。今偈以类相从超取重明父入今文颂之。则开为四。三文如上。第四明忆子之苦也。其父二字颂上为父义也。忧念已下颂上第二失子义也。四方者四生也。子失父而称五道。父失子据于四生。盖互现文耳。求之既疲下颂上第三顿止一城以待于子。长行有四。一化处二化主三教门四徒众。今具颂之。顿止一城者颂化处也。造立舍宅者第二明垂应成佛颂化主也。无为而无不为故言造立。覆阴众生称之为舍。又垂应自居亦是舍也。五道皆化浅深随机谓五欲也。至人以度物为乐称为自娱。其家大富叹化主也。此文大意对子失父之贫贱。叹父失子而富贵。明声闻失大乘故贫贱佛得大乘故富贵。以此抑扬令时众欣大而恶小也。执文为三。初明父大富义。次叹父大贵义。三双结富贵义。富贵各明三事。富三事者。一者内多珍宝。二外丰象马车乘田业人民。三出入息利遍于他国。今叹内富即是内备众德。象马牛羊下此叹外富谓教门也。僮仆人民下犹是叹外富谓所化徒众也。出入息利下。上明一国之富。今明富遍他国。犹是释迦所化徒众义耳。商估价人者。商估谓行商。坐估谓卖物人也。价人谓买物人也。此长安地呼买为贾。不必依书典也。千万亿众下第二叹父贵义亦开三别。初半行明近众。次半行明十方佛之所爱念。次半行明十方菩萨所共宗重也。以诸缘故下一行结富贵义。以富贵具足故往来者众。赴机为往。受道为来。其数尘沙故云众也。而年朽迈益忧念子下第四颂上重明父义。上有二章。一忆子之苦。二假设得子之乐。今但颂初也。尔时穷子下此第三番重颂子也。长行明子有三义。一为子时。二失父时。三渐还乡时。初番已颂其二。今次颂第三子渐还乡。所以回初置今颂者。欲明子还乡有近远三时。一向国时二到城时三至舍时。盖是类例相从故转势颂也。初半行颂上驰骋四方以求衣食谓向国时也。从邑至邑下二偈颂上第二至城时也。然善根有二种。一者平品相生。如从邑至邑从国至国。二者增品相生。如从邑至国。长行显其增品。今明其平品也。或有所得或无所得者。行善因得善果为有所得。行无记因不得果为无所得。又定得果为有所得。缘差不得果为无所得也。饥饿羸瘦者。乐果不得自充足为饥饿。福因不能自强如羸瘦也。体生疮癣者。上明善小今辨惑多。外则受于讥毁。内为众惑所瘵尘也。佣赁展转下第四父子相见譬有二。初颂子见父。次颂父见子。子见父中长行有三。一明见父缘由。二明正见父。三起避畏心。今具颂之。尔时长者下颂正见父。长行有六句。今但颂三。一行颂化主。半行颂徒众。一行颂教门。此既是真法说者听人三事故颂之也。门内者至理虚通为门。长者既在门内。显穷子居理外也。眷属围绕者颂长行婆罗门等登地已上人也。诸人侍卫颂长行吏民僮仆地前人也。或有计算者明教门也。非长者自计算乃使人为之。初成道时七处八会加被菩萨说即是其事也。计算者明少多义。如五十二位深浅不同。又如初地百法明门二地千法门等。注记者现在行因未来得果也。计算明说法。注记谓授记也。穷子见父下第三颂子见父赴避畏心。借问贫里者。于时佛未说人天之教但有人天之机。扣佛说人天之教。如借问贫里也。长者是时在师子座下第二颂父见子。上有三句。一见子处。二见子便识。三见子欢喜。今但颂二不颂欢喜。初成道时未说是子故云默而识之。即敕使者下颂第五唤子不得譬。上有二。初唤子不得。二息化。今但颂初上唤子不得。不得中又二。初正唤子不得。二强牵将还。今但颂初半行颂正唤子。一行半颂无机不受也。何用衣食使我至此者何用人天乐以小善扣大圣也。长者知子下颂第七诱引还家譬也。上有二。初领二教次领二身。今具颂之。二教中有四。今但颂二。初三行颂说教。次一行颂信受。初三行为二。初一行明无大机。次二行正说小教。不信我言者不信实教也。不信是父者不信实身也。即以方便者第二说小教也。前已遣傍人唤子不得故云更遣余人。眇目矬陋无威德者。目视不正为眇。又云一目少为眇。譬二乘所见空有悉皆不正。涅槃云见菩萨八相成道名二乘曲见。谓有见不正也。又言若以声闻辟支佛心言无布施是则名为破戒邪见。谓空见不正也。但度三百由旬志不及远名之为矬。不得中道正观但是断常行心名陋也。外无济物之功如无威。内无救物之心称为无德。摄大乘论明二乘无三德。一无断德但除惑障不除智障。二无智德谓无一切智。三无恩德不能普救众生也。穷子闻之下第二颂上信受也。净诸房舍者六根非一如诸房舍。除六根中烦恼如净也。长者于牖下第二颂上二身。上有四。一照机二隐本。垂迹三说教四得益。今颂初三不颂后一也。初行颂第一。次偈颂第二也。方便附近下颂第三说教。上有四一。诫劝二益价三安慰四称叹。今转势亦四。二同上三苦言四柔语也。若如我子者古语呼汝为若也。并涂足油者。外国作使之人足多龟坼故以油涂之。譬得六通而足不履地也。饮食充足荐席厚暖者。作使之人必多饥寒。今赐其饱暖。无漏定慧如饮食。戒以安身如厚暖也。长者有智下颂第八付财密化譬。上文有二。一父付二子受。今二行颂父付。一行颂子受也。经二十年者。得罗汉果后始命说波若。如除粪已后方乃付财。则知命说之时犹住二乘位故称经二十年也。父知子心下颂第十委嘱家业譬。上父有三。一知子大志譬。二委嘱家业譬。三得家业欢喜譬。今具颂之。半行颂第一。欲与财物下颂第二委嘱家业譬。上有四。一明时节谓付财缘由。二召集证明。三结会父子。四委嘱家业譬。今不颂初一但颂后三。初一偈颂召集证明。于此大众下颂第三结会父子。上父有三。一初为父子时。二中途相失时。三父得子时。今具颂之。半行颂第一。一行颂第二。上半明舍父之岁。下半辨见子之年。
　　问。禀人天教亦是见子。何故但说行二乘教为二十年耶。
　　答。二乘方是佛子。人天未是佛子。故五种佛子中谓四果并缘觉。不说人天也。昔于某城下颂第三父得于子。上半辨失子之城。下半明得子之处。凡我所有下颂第四正季付财物。子念昔贫下颂第三得家业欢喜。又开三别。初半行序昔贫。次一行明今富。后之半行辨欢喜。三门各二。初门有二者。一昔贫二志意下劣。次门二者。半行明内富半行明外富。后门二者。一甚大欢喜二得未曾有也。佛亦如是下第二颂合譬。上长行合五譬。一合初为父子譬。二合中途相失譬。三合诱引还家譬。四合付财密化譬。五合委嘱家业譬。今亦合五但转势颂之。第一合唤子不得譬。第二合诱引还家譬。第三合付财密化譬。第四合陶练小心譬。第五合委嘱家业譬。初文有一偈。上半明有小机。下半明不说大法。次文有一偈。上半明得小法。下半辨成小乘人。佛敕我等下颂第三付财密化譬。今就此譬大开三别。第一合付财密化。第二合陶练小心。第三双明佛昔不为显说大乘。合初文为二。初一偈合父付。第二合子受。父付中上半明所付波若是最上之道。下半明波若教宗唯菩萨辨成佛。明显教菩萨及密化声闻并令作佛。盖是大品教宗。非三乘通教意也。我承佛教下第二颂子受。前文有二。一领父言二不识父意。今具领之。就领父言复开四别。初一行半正明受命转教。次一行明菩萨悟道。第三一行序佛授菩萨记。第四一行半结大品教但为菩萨说不为二乘也。如彼穷子下第二有三行颂不识父意。三行即三。初偈譬说次偈合譬后偈释无悕取。我等内灭者凡有三种义。一约大小乘明内外。大乘具灭三界内外。小乘但灭三界内故称内灭。二者菩萨并济众生内外俱灭。二乘但灭自惑不灭他惑故称内灭。三者约余无余明内外灭。结业既亡则未来生尽。入无余时于外山河日月亦随分得灭。今住有余未得无余故云内灭也。我等若闻净佛国土下合第二陶练小心譬。就文为二。初明保小故不欣大因。二明保小不乐大果。所以但明此二者。大品教后诸方等经陶练小心凡有二种。一者以大因陶练。二者以大果陶练。故今但明二种也。初文为二。前明不欣大因。次二偈解释也。
　　问。何以故此文是合陶练小心譬耶。
　　答。前章明为他说大乘。今文辨从他闻大。故知是付财之后诸大乘经也。所以者何下二偈释不欣大也。空无大小者此是成论人声闻空也。成论师不体此意谓是探明大乘。盖是小乘教中自有二说。毗昙悟人空但得其浅。成论悟法空则得其深也。
　　问。成论亦辨法空。与大乘何异。
　　答。略明四异。一者大乘明人法本性空。小乘明折法空。故大乘是真空小乘非真空。故方便品云。小乘涅槃非是真灭。诸法从本来常自寂灭相。大乘涅槃方是真灭。灭谛即空。灭既有真伪空亦然也。二者小乘但明三界内人法空。空义即短。大乘明三界内外皆空。空义即长。三者小乘人但见于空不见不空。大乘人具见空与不空故名中道。以空无诸累不可言有。有于众德不可言无。非有非无即中道。四者小乘人入空则失有。出有则失空。是故取舍行心断常二见。中论云。若有所受法则堕于断常。当知所受法若常若无常。大乘人不坏假名而说实相。故即有而常空。不动真际建立诸法。即空而常有。故不堕断常名中道观。
　　问。大乘何位得并观耶。
　　答。成实师云。六地未并七地学并八地真并。而璎珞经云初地已并者。成实师释云。凡夫著有二乘沈空。今初地对此故云并耳。其实未并。虽言八地并然照空之智终自四绝。鉴有之智万像不同。空有恒异。何由并耶。我等长夜下第二闻佛果德不生欣乐。就文为二。初一行正明不欣果德。次三行释执小故不欣大。三行复开三意。初半偈谓小是究竟与佛德齐故不欣大。次一行半所作已竟故不欣大。第三一行明报恩已毕故不欣大。依教得果是法供养。前二明所作已办。此序报恩已毕故不进求也。我等虽为诸佛子等第三双释付财密化及陶练小心二譬意也。就文为二。初一行半重牒付财譬略不牒陶练小心。第二偈明佛昔知未有大机但得密说不显言劝学大乘也。如富长者下此颂合第十委嘱家业譬。上长行有二。一委嘱家业二得家业欢喜。今具颂之。颂初委嘱家业又二。前一行半双标二譬。第二一行半双合二譬。所以双牒合者。此二相开故举始以成终也。以方便力者。若别取即是第七诱引还家。说二乘譬名为方便。故上文云。将欲诱引其子而设方便。若通论方便者。从一乘顿化不得故后以四教为方便。谓人天乘乃至陶练小心。如上释也。又合此四教亦得为三方便。人天乘谓世间方便。次说二乘谓出世方便。后付财密化陶练小心谓大乘方便。此即是下中上品方便调柔其心然后始得悟入一乘也。
　　问。此与五时教次第有何异耶。
　　答。法华文自作此判之。非人之穿鉴也。而与旧不同者。旧明波若及诸方等经皆劣于法华故是法华之方便。今明诸菩萨等于波若中皆已得悟。声闻钝根假菩萨究竟之教为得悟缘由。故云方便耳。非是大品未究竟称为方便也。故前文云。波若是诸佛密藏。但为菩萨演其实事。即其证也。二者五时教人谓波若净名法华之佛皆非究竟。今明三教辨佛皆究竟。三者他云华严一乘法华一乘浅深为异。今明二种无异。但初说一乘化子不得。后说一乘化子方得。得与未得其义乃殊。论其一乘理无异也。佛亦如是下一行半偈双合二譬也。我等今日下第二颂上领解欢喜。就文为二。初一行半总明得益。世尊我今下五行半别明得益。就文为二。初三行明得法益。次二行半明得人益。初三偈即三。第一偈明得慧益。得道得果者。昔得小乘道谛之道灭谛之果。今得大乘道果。如大品云。有法是菩萨道。即是无生灭观。无法是菩萨果。谓诸法实相。
　　问。云何名无生灭观耶。
　　答。昔谓灭惑生解是生灭观。今知惑本不生今亦无灭故名无生灭观。即是道果也。于无漏法得清净眼者。昔日会空断惑。乃至毗昙见有断惑称为无漏。今明二乘皆是断常之心悉名为有漏。今得平等正观始是无漏为清净眼。昔日二乘人断常覆心无清净眼。在华严坐犹如聋盲。今得了悟则同入法界也。我等长夜下第二明得戒果。昔持净戒得小解脱。今悟一乘得大解脱。解脱是木叉之果。故以解脱为戒果也。
　　问。昔持小戒云何今得大果。
　　答。佛昔令持小戒为令悟大。故小戒为因悟大为果。如胜鬘云。为大乘故说于六处。谓波罗提木叉出家受戒．具足戒．正法住．正法灭等。法王法中下第三有人言。通取一切戒为梵行。别名断淫为梵行。故大品云。淫欲障生梵天。何况菩提。今谓前已明戒果。今明定果。昔行小行至小涅槃。今悟平等至大涅槃也。我等今者下。前三即是三学之法次第。今明人利益。初偈明智果谓为他说法生他之慧。次一偈半明断果谓受他供养生他之福。又前偈自为法施主众生为福田。后偈明自为福田众生为施主。所以然者。始舍小乘断常信今日中道。堪为人天二乘福田。如大品。身子问菩萨住何等地为二乘福田。佛答从初发心为二乘福田也。
　　世尊大恩下第二大段叹佛恩深难报。此经始终佛有十恩。一通结缘恩。谓佛初发心时立四弘誓愿。故方便品云。我本立誓愿欲令一切众如我等无异。三根声闻入此法门愿海。谓通结缘恩。二者别结缘恩。于过去世为说大乘曾为父子。谓父子结缘恩。三随逐化恩。诸子观弱倒强。流浪生死周旋诸国五十余年。如来随入生死而教化之。故云其父忧念四方推求。谓随逐化恩。四隐本垂迹恩。如来久证法身常乐我净。为诸子道缘应至方示修行成佛。故云中止一城以待于子。谓隐本垂迹恩。五思惟救济恩。初成道时三七日思惟欲救济大悲深厚。谓思惟救济恩。六舍深说浅恩。初成道时既不堪受穷深之佛慧。为说极浅之人天能为下劣忍于斯事。谓隐深说浅恩。七权诱恩。脱珍御服著弊垢衣。为说二乘令渐悟入。谓权诱恩。八付财密化恩。九陶练小心恩。十委嘱家业恩。就文为二。初标作恩报恩二章。次释二门。前偈标作恩章门。半行标报恩章门。手足供给下释二章门。前逐近释报恩章门。次释作恩章门。就初有二。一行标敬养二章门。上半标敬下半标养。次一行释恭敬章门。次三行释供养章门。中二偈半明其供养广。次半偈辨其时长皆不能报。诸佛希有下释作恩章门又二。初二行明神通轮恩。次四行半明说法轮恩。又前是大悲恩。后大慈恩。又初是隐本垂迹恩。次是隐实教而说权教恩。恩虽复十种略摄不出本迹二身权实二教。忍于斯事者。佛久积大乘为钝根故忍而不说。如净名云。释迦如来隐其无量功德。以贫所乐法度脱众生也。

　　法华义疏卷第七

　　永仁甲午夷则二八嫡胤道尊大姊妙法同纪氏女孙女藤氏此昆弟戮力刊当卷义疏适当先妣十三之远辰以拟丁兰木母之至孝乃至蠢蠢含灵同会如如妙理而已。
　　　　　　　　　都干缘沙门素庆谨志


　　法华义疏卷第八

　　　　胡吉藏撰

　　药草喻品第五

　　所以有此品来者。自华严始集终竟灵山前会谓开五乘之教也。此经之始至信解之终合五乘归一乘也。今此一品举喻具释开合之义也。一地所生一雨所润。喻至理无二故合五乘以归一也。而诸草木各有差别。谓随五乘根性说五种教门。谓开义也。若但开而不合则得教而失理。若但合而不开则得理而忘教。故今明虽开而合虽合而开。虽合而开一而常五。虽开而合五而常一。具识开合理教始成。是以此品释成一化开合义也。然虽开而合合名开合。虽合而开开名合开。合开即非开。开合即非合。故非开非合非五非一强为开合。故下文云。究竟涅槃常寂灭相终归于空。盖是诸法实体故称为妙。不为诸边所染目为莲华也。次依法华论明此品来意者。火宅譬破凡夫病。穷子譬破二乘病云雨譬破菩萨病。菩萨之人闻上来所说唯有一乘。便谓毕竟无复三乘方便。此即得实失权存体忘用。然识权方乃悟实。达用乃鉴于体。既不识权亦不悟实即权实俱丧体用并亡。为治此病故明虽一地所生一雨所润而诸草木各有差别。虽至理无二而于缘有五。故权实义成体用方显。此经既称教菩萨法佛所护念。故令大士离凡夫二乘病及菩萨病。始是教菩萨法佛所护念。次依述成意生起此品者。譬喻一品正明说教。信解品明中根领解。今此一品如来述成。述成者据譬而言。一切草木凡有二义。一不知同二不知异。不知同者不知一地所生一雨所润也。不知异者不知草木自有差别也。假设如有一瑞草能知同异即是奇特。禀教之人亦有二迷。一不知理同二不知于缘有异。而迦叶一人能知理同能知教异乃名奇特。故下文云。如彼草木而不自知上中下性。汝等迦叶甚为希有。能知如来随宜说法能信能受。故举云雨药草述成迦叶领解。若望迦叶。于信解品十譬十恩叹佛功德犹自未尽。故更说云雨草木之譬广叹如来无方大用普益众生。叹不能尽故说此品也。若为释成信解品者。上明十譬十恩。无漏无为诸法之王。能为下劣忍于斯事。即时众谓佛过去之始今会之终屈曲崎岴难心苦心。是故今明如来虽复府仰顺从而无心屈曲。故华严云无心于彼此而能应一切。故举云雨无心之譬释成信解品也。言药草喻品者。药是草木中治病之通称。草即形木之别名。而言药草者通别两举者也。但言药草不举药木者。明木二即少草三即多故废少从多也。又今正述中根人领解故题药草不题药木。所以举药草喻中根人者凡有三义。一者禀教得解解生必能灭惑。喻如药草治病义也。二者药草能愈他疾。喻闻教得解即成菩萨必有兼济之功。三者药草是草中之贵。显成菩萨人中之尊贵异上声闻未得领悟如鄙贱穷子也。
　　问。药草无情而受润。禀教有心而领解。何以为喻耶。
　　答。欲明缘教相称义也。云雨无私而润。草木无心而受。若无私而润有心而受。即缘教相乖。何由领解。故举无心之根显无私之教。可谓其说法者无说无示。其听法者无闻无得。亦说如幻说闻如幻闻。无言显道绝听雨华。即其事也。
　　问。何以知然。
　　答。文云是法不可示言辞相寂灭。我今既示不可示。虽示而无言。亦是闻不可闻。虽闻而绝听也。
　　问。譬喻药草化城皆是举喻。何故火宅独受譬喻名耶。
　　答。通皆互得。而别不例者。火宅在初故受其通称。余皆居后当其别名也。
　　问。文具举云雨草木四事。何故偏题药草名耶。
　　答。就文而言。药草在前喻机感扣圣。云雨居后譬形声应物。要由感方应故从初立名。又今述中根领解故以药草题品。云雨不尔故不标名。
　　问。举药草以述成故云药草品者。上明穷子以领解应云穷子品。
　　答。穷子通迷悟。今言信解故用别以立名。卉木通于毒药。今云药草亦从别为称。
　　问。上明穷子信解从信解以立名。今云如来述成应从述成以为称耶。
　　答。今云药草品者可含二义。一者得述成中根领解。二者广明佛教利益无边。述成但得成前阙于后义故不云述成品。又领解题信解就法为名。述成称药草据譬为称。欲法譬两存不应一类立名也。就品为二。第一述成所解。第二广叹佛德。遍告迦叶者。迦叶是中根之尊又是说譬之主故偏告之。及诸大弟子者善吉之流也。善哉善哉者释论云。再言善哉者喜之至也。诚如所言者。两善哉述其言巧。诚如所言印其事实。但称叹有四句。或言巧而事不实。或事实而言不巧。或两具。或双无。今两具也。如来复有无量功德者第二广叹佛德。就文为二。初长行次偈颂。长行为二。初略标佛德无尽。第二广释佛德无穷。上明言巧事实者。盖是一方之迹。未尽无方之化。无方之化。非迦叶之所能穷也。净名经明佛三号。大千声闻如阿难总持以一劫寿不能受持。况无量号。号尚如是。况复功德。所以然者。法身即是实相。实相无边故功德无边。应身有众生数等方便。即功德亦不可尽。迦叶当知如来是诸法之王下第二广叹佛德无穷。就文为二。初法说明权实二智。次譬说辨形声益物。内有二智无幽不察。外有形声益物平等无私。盖穷圣德之渊府尽如来之化功故略举斯二也。上信解品有十譬十恩。今如来对之即明八法八譬。言八法者。一者诸法之王。二所说不虚。三说一切教。四同表一理。五叹佛有照理之智。六叹佛有知机之能也。七叹佛善识教门。八叹佛应机说教也。是诸法之王者。上十譬十恩但明一方之化即未能自在。今明诸法之王即知化之无方。但于法自在凡有二种。一者体法自在。二者化用自在。具二自在故名法王也。若有所说皆不虚也者第二句标所说不虚。既越其所叹似言过实。故今明言之实也。言实事多。略有三种。一者如来常依二谛说法故不虚也。二者能以巧智于一说三。说三之旨为诠一理故于理不虚。又于物实益故言不虚。三者就无方释之。如来实说亦实虚说亦实。顺说亦顺反说亦顺。以皆能开道皆能益物故无不实。故无不顺。故涅槃明四句。道说为道。非道说非道。道说非道。非道说道。以道心而说四句四句皆道。非道心而说四句四句皆非道。故思益经云一切法正一切法耶。于一切法以智方便而演说之第三明说一切教。所以明说一切教者。上十譬十恩盖是一方之教。辨教犹未尽。故今明说一切教方乃穷也。一切法者。智度论云。为无为摄一切法。又识所知法智所知法亦摄一切法。又云五法藏摄一切法。三世无为及不可说也。不可说即是诸法实相。非有为非无为言忘虑绝。正量部云。第五不可说者即是十四无记也。地持论云。四法摄一切法。谓世谛及世谛智第一义谛第一义谛智也。以智方便者。上句明所说之教。今明能说之智。智谓波若方便即沤和。此二是诸佛父母化物要方故明之也。今正以智为其体方便为用。故以智方便说一切法也。其所说法皆悉到于一切智地者第四明教所表理。上明以智方便说一切教。即是其言巧妙。此句明教所表理。谓其义深远。虽以智方便说一切法。大宗终归一切智之正观也。如来观知一切诸法之所归趣者第五句明佛知一切法终归至极。此文释上归一切智地之言也。由如来善知理无异趣。验向异说皆是到一切智之义也。亦知众生深心所行通达无碍者第六句明善知根性也。既知理一而说有万差者。以善达人根随其所宜故也。又于诸法究尽明了者第七句明善识法药。对上达人根也。示诸众生一切智慧者第八句应病授药不差根也。譬如三千大千下第二譬说。前开譬次合譬。今以三义释此譬文。一广开有八譬。二合八为四譬。三合四成二譬。言八譬者。一能生大地譬。二所生草木譬。三兴云譬。四澍雨譬。五受润譬。六增长譬。七同一地一雨譬。八草木差别譬。此之八譬即是次第。前有大地能生。次有草木所生。以有草木是故兴云。初既兴云次必澍雨。既有云雨即草木受润。初既受润后即增长。虽有受润增长然俱是一雨所润一地所生。虽能生能润是一而诸草木各有差别。故此八譬次第而来也。然要具八义譬义乃圆。今略合之。过去世佛教能生如地。所生五乘善根种子如草木。既有五乘种子感佛出世故如兴云。如来出世必说正法次明澍雨。众生初禀佛教欢喜故名受润。各蒙利益譬之增长。至理无二如一地一雨。于五乘得益不同如草木差别也。次合八譬成四譬者。初一双为能禀。次一双为所禀。第三双为正禀。第四双辨同异。次合四譬为二譬者。初六名禀泽譬譬于昔教。后一双论同异譬譬于今教也。三千大千世界者。有人言此譬五乘众生所住处。下明草木喻能住五乘之众生也。有人言大地是能生譬过去世习因。草木是所生譬现在世习果也。今谓大地譬过去佛教。佛教无私能生众生善根譬同大地。故下文云一地所生。即其证也。所生五乘种子譬同草木。但过去佛教广被无边譬同三千大千世界。此对迦叶叹佛一方之迹。今欲叹无方之化故举大千为譬也。山川溪谷土地者。上总叹佛教能生。今别叹五乘教为能生也。有人一一别配。义多不似。今宜略之。所生卉木丛林下第二明所生草木。前能生有两。大千为总山川为别。今所生亦二。一总二别。卉木丛林总明所生也。卉是百草之通名。木是众树之总称。草聚为丛。木丛为林。此譬总明五乘众生也。及诸药草下别明所生也。草有能治病者称为药草。所生别者众多而偏题药草者。犹其有愈病之功多所利益。即是偏叹中根领解成于菩萨上绍佛业下利益众生也。种类若干名色各异者通释草木差别义也。种谓种别类谓品类。略明草类有三木类有二。合譬可知。名色各异者。名以目体。色像外形。譬五乘众生名字不同体相各异也。密云弥布下第三明兴云譬。前明草木谓五乘种子。即是能感。要由感方得有应故次诸佛出世。喻若兴云。即是应也。云者喻佛身也。一无心而应譬之如云故华严明无心于彼此而能应一切。二应身润益譬之如云。三能遮热总譬之如云。四应身为说本如云为雨本譬之如云而称密云者利益深重也。弥布者广益也。遍覆三千大千世界者平等遍益也。如华严云其身遍坐一切道场。即是有缘同见义也。涅槃云。云名龙气。由龙有云。由云有雨。由法身垂应身。由应身而说法也。一时等澍其泽普洽者第四明雨譬。法施无前后故云一时。又云有感同闻又如一时。为说不偏故云等澍。遍益无边义同普洽。卉木丛林下第五明受润譬。初禀佛教信受欢喜名为受润。就文为三。初总明受润。及诸药草下别明受润。根茎枝叶譬信戒定慧四法也。三草各有四法名上中下。随上中下各有所受总结受润。一云所雨下第六明增长譬亦有三句。初句明能润是一。称其种性者第二明教称缘也。而得生长者下第三正明生长。未生五乘善根者令生。已生五乘善根者令增长。各成五乘之因如华。各成五乘之果如实。后合譬中更有余义。现下文也。虽一地所生一雨所润者第七明能生是同譬也。而诸草木各有差别者第八明所生差别譬。前三譬论昔教已竟。昔教虽多不出三种。初双明能禀。次双明所禀。后双明正禀。今此两譬论能生是同所生有异。即是至理无二于缘得益不同。所以论同异者。为欲破今昔二病称叹二人。破今昔二病者。昔五乘人正执教异不知理同。禀今一乘教人偏执理同不知教异。为破此二人故明理虽同不失教异虽五乘教异而至理常同。是以文云虽一地所生一雨所润而诸草木各有差别。又破二病者。昔五乘人不知于理未尝二。不知于缘未尝一。为破此病故说于地雨未尝异草木未尝一。今禀一乘教人虽知至理未尝异。不知于缘未尝一。为破此病故说于地雨未尝异草木未尝一也。称叹二人者。一叹佛能知同异。二叹迦叶能知同异。能知同者谓理一也。能知异者谓教异也。又能知同者于理无异也。能知异者于缘成异也。迦叶如来亦复如是下第二合譬。但合七譬不合大地譬。以大地是过去佛教。今正明现在法门。故略不合之也。就合七譬开为二章。初合前五譬。次合后同异雨譬。以前五譬明昔教后二譬辨今教故开两段合之也。合初五譬又开为二。第一正合五譬。次举譬帖之。就合前五譬转势明义与譬说不同。第一合云譬。二合草木譬。三合雨譬。四合受润譬。五合增长譬。所以与譬本不同者。譬本欲明由感故应。故前明草木后辨云雨。今欲明前有如来出世唱于德号。故前合云。众生闻唱德号故来至佛所。故次合草木。众生既来至佛所故如来便为说法。故次合雨譬。众生闻法欢喜。故次合受润譬。各蒙利益故次合增长譬。就初合云又开为二。第一正举德号合云。第二劝物来听受。就初合云又开四别。第一举形合云。第二总举声合云。第三举外号合云。第四举内德合云。谓形声内外摄义略尽也。初正举形合云。次以譬帖之。以大音声下第二总举声合云次亦以譬帖之。而唱是言下第三举外号合云。所以举十号者。以号令天下令知是佛出世异九十六师也。未度者令度下第四举内德以合云。内德之中前明四弘誓者。此述如来出世意也。如来所以出世者。良由昔有四弘誓。是故今明十号之人出现世也。故肇师云。结僧那于始心终大悲以赴难。即此文意也。璎珞经云。约四谛立四弘誓愿。未度苦海愿令度之。故云未度者令度。众生为集谛烦恼业缚愿令解脱。故云未解者令解。未安道谛者令安。未得灭谛涅槃者愿令得之。前二即是大悲愿。后二即是大慈愿也。今世后世如实知之者。上举昔四愿此举今四德。然德之与愿并皆合云。悉就今合以立名也。初德即是三达也。夫欲化物要须知其根性。众生根性在三世中行。故前明三达也。我是一切知者即是一切智也。三达但知有为智。故次明一切智即具知一切法也。一切见者下。然二乘人又有一切智。如大品三慧品说。而无五眼故说一切见也。知道者开道者说道者。虽具上来功德。意欲物入道。故次说导师也。然道语通邪正。善恶在心曰知。开其邪正二路为开。曲示通塞为说也。汝等天人下第二劝物来听受也。尔时无数下第二合草木譬即受劝而来也。如来于时下第三合澍雨譬。种种无量下第四合受润譬。正以初闻说法心生欢喜为受润也。决得善利下合第五增长譬也。此句总合增长。是诸众生下别合增长有二。前约世间利合增长。现世安稳者。以闻法故现世障灭善生故得安稳也。后生善处明生报也。以道受乐辨后报也。然此文通于生后。且寄后报辨之。由闻正道故感乐报。所以言以道受乐。亦得闻法下明得出世利以合增长亦有三句。初是闻慧离诸障碍下明思慧也。任力所能下明修慧也。如彼大云下第二举譬帖合。今初举云譬。雨于一切下举雨譬。卉木丛林下举草木譬。如其种性下举受润譬。各得生长下举增长譬。皆帖合上也。如来说法一相一味下合第二同异譬。就文亦二。初正合同异譬。二明知不知。合同异譬即二。初合一地一雨谓合同譬。次合而诸草木各有差别谓合异譬。一相一味者合上一地所生一雨所润也。一相谓一实相合一地也。一味谓一智味合上一雨也。故下偈云其云所出一味之雨也。所谓解脱相下双释上一相一味也。免五住烦恼缚故名解脱相。离三界内外业故名离相。灭二生死苦果故名灭相。究竟至于一切种智释上一味。离前三相故累无不尽。由离三相故照无不圆。照无不圆故非无。累无不尽故非有。即是中道之法也。其有众生下合上而诸草木各有差别譬也。不自觉知下第二明知不知。就文为二。初明佛知同异众生不知。二叹迦叶能知同异。即是破二病叹二人也。就初又二。第一明众生不知异佛能知异。次明佛能知同众生不知同也。初文为四。前明众生不知。二明唯佛能知。三结唯佛能知。四结众生不知。初言不自觉知者。盖是不知理同于缘成异故言不知耳。然五乘众生非不知五乘异也。所以者何唯有如来知下第二明唯佛能知。而标所以者何者。举佛能知释成众生不知也。此中明佛知四种法。初知四法。次知三法。次知二法。次知一法。知四法者。种谓种别也。三乘种类不同也。相者相貌也。如慈悲是菩萨相独静是缘觉相从他闻法是声闻相也。体者三乘体也。道种慧是菩萨体。一切智是二乘体。如三慧品说也。性者不改为义。昔三乘智体各住己分不互移改也。念何事下第二明知三慧。然三慧不同。或以三乘人为三慧。声闻智浅如闻慧。缘觉智小深为思慧。菩萨尽理如修慧。亦得三乘各有三慧。文有三番。初明三慧境。二明三慧体。三辨三慧因也。作意守境为念。即闻慧也。厝心思惟是思慧。深入是修慧。通称事者。以境为事。依毗昙三乘人同观四谛境生三慧毗昙闻慧但缘文。修慧但缘理。思慧或时缘文或时缘理。成实通观一灭谛境。大乘同观一实相境缘理。三慧位者。毗昙前三方便是闻思位。四善根是修慧位。成实四念处是闻思慧位。濡法以去是修慧位。云何念下第二明三慧体。谓能缘心不同也。以何法念下第三明三慧之因。方便不同宿习各异也。以何法得何法者第三明因果二法也。以何法谓因。得何法谓果也。众生住于种种之地下第四明佛知一法。所谓地也。而言种种者五乘地不同也。唯有如来下第三结唯佛能知也。如彼草木下第四结众生不知也。如来知是一相下第二明佛知同众生不知同也。就文为二。一者明佛能知。次辨昔不说之意。即显众生不知。究竟涅槃常寂灭相终归于空者。有人言。虽过去过尘沙未来复倍上数。终入无余灰断涅槃故云终归于空。此释寿量佛无常也。有人言。依覆相说常解释者。明此常即空无相不可得故言终归于空也。有人言空无二十五有故名寂灭也。今明有二种。一者凡圣终归大涅槃故云终归于空。亦如肇师涅槃无名论云。视听之所不暨。四空之所昏昧。九流于是乎交归。群圣于此乎冥会。则用此文意以作论也。二者自昔已来开五乘教用。至于法华息用归体。则无复五乘末。本对于五故明不五。既无有五亦非不五。即言辞寂灭故称为空。
　　问。上明终归一切种智。与今何异耶。
　　答。通是一道清净。随义立名或称种智或名涅槃或名一乘或名波若。故前明终归种智。今云终归涅槃。若以二文共相会者。前明终归种智谓三菩提果也。今云终归涅槃谓果果也。良由二乘智非究竟智故终归佛智。二乘涅槃非究竟故终归大涅槃也。上合大车亦取此二义合之。如前释也。
　　问。何故偏明二果。
　　答。二义。一者二乘有余涅槃智非究竟智故今明佛究竟智。二者二乘无余涅槃非究竟断故今明究竟断。谓二死果永绝超于五住流故名灭度也。又上云究竟种智。谓无境不照即波若。今无果不寂。谓解脱而法身居内也。
　　问。既言归涅槃。何故言终归于空。
　　答。或名究竟空或名大涅槃或名诸佛道也。然中论破涅槃品正破四种涅槃。一破有是涅槃。二破空是涅槃。三破亦空亦有。四破非空非有。而后结云。涅槃绝于四句超于百非。不知何以名之。强名为空也。佛知是以下第二明佛虽知理一为物未堪昔不即说。此即显众生不知同也。
　　问。上句云佛知涅槃。今亦佛知众生心不堪故不说涅槃。何故言昔不说种智。
　　答。二义。一者欲显大涅槃即是种智异二乘灰断无为。二者若言昔不说涅槃。于义不便。昔亦说三乘同入无余故也。即以此文责光宅等师。若终归于空既是灰断涅槃。既言佛知涅槃。何得云昔不说灰断涅槃耶。汝等迦叶下第二叹迦叶能知同异。今昔两缘各有偏执不知同异。而迦叶能知故名希有也。就文为二。初正叹。所以者何下释叹。然应具叹迦叶能知同异。但偏对昔病不知异是方便。故今偏叹迦叶于不知异人中为希有也。此文亦得具叹同异。能知如来随宜说法叹知异也。能信能受叹知同也。就偈凡有五十四行半分为二。初四行颂第一法说明权实二智。次有五十行半偈颂第二譬说明形声益物。上法说有八门。今转势说法。序叹佛出世大意。明今昔有默说不同。开为四章。第一偈叹佛昔随机权说。第二偈明如来昔日不说实法。第三释佛昔不说实意。第四释昔权说之意也。破有法王者。有人言破二十五有名为破有。如涅槃明得二十五三昧破二十五有。如来自破二十五有出生死外居法王之位。今出世亦为物破二十五有。又言破有者众生多滞于有故以空药破之。如中论云大圣说空法为离诸见故。然此二意皆是偏用之。文今言破有者破一切有所得也。本谓有生死故为说三乘。复言有三破三说一。遂封于一说言非三非一中道之法。复言有此两非之中终不免有。今破此有见故言破有。如来尊重下第二明昔不说实。上半明不说之人。下半明不说之事。超凡圣之表故称为尊。德不可称故名为重。此叹人也。智慧深远者。竖不见其底为深。横不恻其边名远。此叹佛内智也。久默斯要者。斯要即是平等大慧。内证斯法故称为默。不务速说者昔不匆务而即说也。又言务者事务。佛昔不得以大乘事务速为人说也。有智若闻下第三释佛昔不说之意。夫论不说其旨有二。一者至道无言言即乖道。是故不说。故肇师云。释迦掩室于摩竭。净名杜口于毗耶。岂曰无辨。辨所不能言也。二者如今文所明。恐根情未堪即生疑谤故不说也。是故迦叶下第四释昔权说意也。令得正见者正见即正观。正观甚难周正。三世诸佛种种因缘令人得之。迦叶当知下颂第二八譬。此文不依譬本次第颂之。亦不依合譬前后颂之。但转势说法更示一法门。第一颂云譬。第二颂两譬。第三颂大地譬。第四颂草木譬。第五颂受润譬。第六颂增长譬。第七第八同异两譬。合而颂之。要前兴云然后澍雨故前明云雨。云雨是能润。大地草木是所润。故前明云雨次明大地草木。大地草木禀于云雨故次明受润。受润故增长。能禀所禀有同有异。故次论之。前有如来出世故初明兴云。以出世故说法譬如澍雨。众生所以感佛形声者。由过去佛教生于善根。故明大地之与草木。既有宿习善根初闻说教欢喜譬如受润。禀教利益故增长。至理无二。随缘差别。故次明同异。云譬中上长行略今偈即广。凡有十种叹之。一者大云谓简小叹。如轮王出世十善化物乃至梵天说出欲论。皆是小益故名小云。乃至二乘菩萨不能普利皆名小云也。遍覆一切下第二平等叹。智度论云。摩醯首罗天韦纽天鸠摩罗伽天若爱众生即令所愿皆得。若恶之即使七世皆灭。故非平等遍益。华严明大龙王兴云从四天下乃至六天皆悉遍覆。随所见而兴云。随所乐而注雨。如来说法亦尔。于四生六道随所见而示现形。随所闻而说法。等观一切犹如赤子。故截手不戚捧足不欣。善恶自彼慈覆不二故名遍覆一切也。惠云下第三惠利叹。有云兴而无益。今是有益之云故名惠云。如来亦尔。示形说法必能益缘也。含润下第四作含德叹。自有焊云不能注雨。今是有润之云故云含润。如来之身大慈所勋。是故垂应必能益物。电光晃耀下第五放光叹。华严云。如大龙王从四天下至六天宫随所应见出种种色光。或阎浮檀金色乃至七宝色等。如来亦尔。将说法时随所应见出种种光。雷声远震下第六远闻叹。华严云。如大龙王从四天下至六天宫随所应闻出种种声。或天音或乐音乃至人中即闻雷声。今取雷声为喻者。能生众生五乘善根。能觉悟无明昏蛰。华严又云。通明无畏以为电光震实义雷也。令众悦豫者第七称缘叹。华严云。随所见而兴云随所闻而震雷故无不喜。佛形声亦尔。日光掩弊下第八破邪叹。云未兴时日有千光。以兴云故日光隐弊。佛未出世有九十六种邪智光明。佛既出世皆隐弊也。地上清凉者第九生善叹。由日光故众生热恼。由邪教故有邪见热恼。佛出世破邪见。即众生心地无邪见热恼。得正见清凉。叆叇垂布如可承揽下第十不思议。叹叆者叆晦也。叇者重累色也。大慈深厚所现之身犹如叆叇。府就于物为垂。随所见而普示形故称为布。如可承揽者遥观彼云可言傍揽及以下承。如来府顺于物如可承揽。不同众生故不可捉持。即是不思议也。其雨普等下第二颂雨譬。遍益为普。无私称等。四方俱下者从四无量心出普益四生也。流注无量者智慧辨才无滞必彻通。山川险谷下第三颂大地譬。所生卉木下颂第四草木譬。雨之所润下颂第五受润譬。无善众生令其生善如干地普洽。有善根者令其增长如药木等并茂。一切诸树下颂第六增长譬。如其体相下合颂第七第八同异譬。佛亦如是下颂第二合譬。释合譬者不同。今宜开为二第一正合譬。第二末后两行重开示权实。就初合譬与上长行不同。上长行开为二。初合前五譬次合同异譬。合前五譬中初合云次合草木次合雨次合受润次合增长。今转势说法正合四譬兼合余四。正合四譬者。一合云二合雨三合受润四合增长。云雨是能应之形声也。受润增长是所感之利益。四义既要故正合之余四兼合。至文当出。上长行合云为二。初正合次劝众来听。今还颂此二也。上合云有四。初举佛形合云。二举佛声合云。三举号合云。四举德合云。今具颂之。初一偈颂第一。次一偈颂第二。次一行半颂第三。出于世间下两偈颂第四举德合云。上长行举五种德以合云。今但明二。五句举大悲德合云。三句举大慈德合云。大悲拔苦如云能遮离于热恼。大慈与乐如云能润也。安稳乐者现世乐也。世间乐者后世乐也。涅槃乐者出世乐也。又世间乐者生报乐也。涅槃乐者后报乐也。注解云。安稳乐者二乘乐也。世间乐者人天乐也。涅槃乐者大乘乐也。诸天人众下两偈颂长行第二劝众听受。初偈正劝众来听。第二偈释劝听意。上半简异邪师。即上叹于佛。次半明下益众生。为大众说下第二八偈颂合两譬。就合两譬又开三章。初借雨一味义以合譬。次借雨平等义以合譬。三借雨无懈惓义以合譬。所以但明此三义者。初章明所说为一理。次章教心平等等为五乘人令同归一理。第三叹佛为物说法无有懈惓。三章各二。初章二者。前偈明所说之法无二如雨一味。此即兼合上一相一味之言。第二一偈明所说之法无二能演之音亦一也。常为大乘而作因缘者。昔虽说五乘之味。此是为大乘作因缘耳。我观一切下第二二偈半借雨平等义以合譬。亦开为二。初一偈叹佛心平等。第二一偈半叹佛说平等。常演说法下第三三行半借雨无惓义以合譬。就文亦二。初一行半明能化之人说法无惓。贵贱上下下二偈举所化之人显成能化等说无惓。此即兼合草木义也。一切众生下第三十一行偈合受润譬。就文为三。初八偈正合受润。第二一偈半明理同随缘益异。第三一行半偈称叹于佛。就初又二。前一行总明受润。次七行别合三草二木受润不同。三草二木既是法华名教。今略序之。三草者下中上三品草也。二木者大小两树也。此是无阶级阶级故开诸位不同。不如有所得人一向定作浅深之解。所以然者。经中阶级之说无定。或说初发心时便成正觉。或说久劫行行方证菩提。或劝起道意令住不退转。或说实无发心亦无退者。皆是善巧化物。不可定相执之也。今示一方浅深故说三草二木。人天是世间乘名为小草。声闻缘觉是出世间乘名为中草。地前四十心既是大乘名为上草。若据无生忍而判义者。初地始得浅无生忍名为小树。七地深入无生忍名为大树。故智度论释无生有二位。一者初地二者七地。所以开二位者。若就二忍明义。地前凡位名为顺忍。初地已上既是圣位名为无生忍。若五忍明义地前名伏忍。初三地为信忍。次三地为顺忍。次三地为无生忍。若依璎珞经。后三地名寂灭忍。谓第十地等觉妙觉三地也。若依仁王经。但后二地谓法云地佛地也。第七地既是无生之始故名无生忍。若以功用无功用分二位者。初地至七地名功用位谓小树也。八地至等觉地是无功用道名为大树。经论不同。具有二义。依此经判位。三草二木总分三位。人天为下品。二乘为中品。菩萨为上品。就菩萨中自开三品。地前四十心为下品。登地已上亦开二品。若尔者二乘之人既称中草不及上草。即知是十信前人也。成论师不应言罗汉与六地齐功。又譬喻品云声闻之人以信力故得入一乘。即知未回小入大在十信前也。
　　问。三草二木与五乘义何异。
　　答。二科互有开合不同。五乘即开浅合深。三草二木即开深合浅。开浅合深者。开小草为天人两乘。开中草为声闻缘觉二也。合深者。总合大乘因果悉入佛乘也。
　　问。何故尔耶。
　　答。五乘之教并以果义标乘。故譬喻品云三车在门外。即以三果为三乘。菩萨为求佛果故还属佛乘摄也。人天乐果名之为乘。为求人天乐果故修人天两行。故以果标乘。为欲引物令修因趣果所以五乘明义。开浅合深也。三草二木开深合浅者。合前四乘为小中二草。以人天为小草。以二乘为中草。开深者。开大乘为三品。即上草及二木也。所以尔者。为扶此经赞扬大乘教菩萨法。明人天犹在三界火宅二乘未度五百由旬。是故合浅而开深也。又五乘明义即有佛果之乘。三草二木但取因乘不明佛果。所以然者。五乘为欲将五果以引物故说佛果为乘。今明三草二木受润增长之义故但说因也。又昔教明开义故开世间为人天二乘。开出世为三乘。故成五乘。今欲显合义故合世间为一。合二乘为一。故合彼四乘归于一乘。但一乘中自开三位。一者地前四十心为上草。二者初地已上为小树。三者八地已去为大树也。
　　问。此与胜鬘经四种重担有何异耶。
　　答。彼经明由大地故有四种重担。由摄受正法故有四乘。合天人为一。开二乘为二。合大乘因果为一也。与智度论五种善其义不同。不须会也。第二别明三草二木即为五段。初一行明小草。次二行明中草。次一行明上草。次一行半明小树。后一行半明大树也。佛平等说下一行半第二明理一而随众生得益有异。即兼合上第七第八同异譬也。
　　问。何故合受润即合同异譬耶。
　　答。上合云雨明同义。故云其法一味解脱涅槃。次合受润明三草二木差别异。今欲论其同异义也。明理唯有一随五种人故有五种异也。佛以此喻下一行半第三叹佛智慧也。如海一渧者。上信解品十譬十恩称叹于佛德。时众谓如来之德尽在四大声闻言下。故品初明八法八譬显如来复有无量功德。时众便谓叹佛德已尽。是故今明虽设此譬于佛智慧如海一渧也。我雨法雨下第四十一行半合增长喻。就文亦三。初八行半合增长喻。次一行半明理一随人得益不同。第三一行半称叹诸佛。前受润有三章。增长亦有三。以此科经于文极便。旧说异此。宜应改之。就初八行半又开为二。初三行半总合增长。次五行别合增长。就初又三。初一行法说。次一行举譬。后一行半合譬。声闻缘觉下第二五行别合。就文亦三。初一行半合中草增长。次一行半合小树增长。后二行合大树增长。故总合有三别合亦三也。
　　问。何故不合小草与大草耶。
　　答。前受润中已具合之。故今略彼二草。
　　问。等是略者何故合中草耶。
　　答。中草是小乘二圣。二木是大乘二圣。同是圣位增长义显。是故合之。小草是小乘中之凡。上草是大乘中之凡。既同是凡增长义不显故略不合也。又一义。前之二凡入总合中摄之。是以文云。令诸世间普得具足。世间即二凡也。但凡义增长不显故入总合中。增长意在圣果所以别合。
　　问。受润亦明三草二木。增长亦明三草二木。有何异耶。
　　答。受润据草木之因。增长明草木之果。但就因明受润不显故前文寄果明之。
　　问。合大树中云闻诸法空心大欢喜。是何空耶。
</div>
    <div class="pagination">
<a href="法华义疏_page9.html">上一页</a><span>...</span><a href="法华义疏_page5.html">5</a><a href="法华义疏_page6.html">6</a><a href="法华义疏_page7.html">7</a><a href="法华义疏_page8.html">8</a><a href="法华义疏_page9.html">9</a><span class="current-page">10</span><a href="法华义疏_page11.html">11</a><a href="法华义疏_page12.html">12</a><a href="法华义疏_page13.html">13</a><a href="法华义疏_page14.html">14</a><a href="法华义疏_page15.html">15</a><span>...</span><a href="法华义疏_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
