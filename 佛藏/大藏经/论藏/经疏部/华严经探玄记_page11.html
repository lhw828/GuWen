<!DOCTYPE html>
<html>
<head>
    <meta charset="UTF-8">
    <title>华严经探玄记 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经探玄记 - 第 11 页/共 18 页</h1>
    <div class="content">　　第三四如意足者。所作遂志故云如意。此即是神也。足是所依。即是定也。初欲定者由欲加行能起此定。果从因称故云欲定。此是行体。断行成者辨行功能。谓此定行能断诸结名断行成。又释涅槃名断。断家行成名断行成。修如意足者就前欲定明其所修也。依止厌下明前断行成也。于诸烦恼。加行道厌。无间道离。解脱道中证彼择灭。胜进道中趣求彼果。名向涅槃。又释资粮道中随分生厌。加行道中永伏名离。无间道中正断名灭。解脱道中证彼无为名向涅槃。又释若寄位言道前加行位生厌。见位断见惑名离。修位断修惑名灭。究竟位得彼极果名向涅槃。此等并是诸行治惑次第之相。不须别分觉分前后。何故念勤不明。此者以未得定故。得定方有此功能故。二精进定者亦从加行以立定名。三心定者余处亦名念定。谓系意住缘名为念定专心守境名为心定。并从方便以立其名。四慧定者。地论名思惟。瑜伽名观故。彼论中说此四名欲勤心观。谓明慧照察名观。或是定因。或是定果。余断行等类前可知。
　　第四五根者。依此五行能生见道故名为根。下文离世间品云。一信根不可俎坏。二发大精进究竟一切事而不退转。三安住正念除灭乱想。四三昧方便决定了知。五智慧境界善巧分别故。解云此正经自约菩萨道释。依止厌等及第五五力。并准前可知。
　　第六七觉分亦如下入法界品内(勘取)第七八圣道者亦如离世间品云。八正道是菩萨道。一正见远离邪见。二正思惟正念一切智。远离虚妄。三正语随顺圣教。离口四过。四正业饶益教化一切众生。未曾失时。五正命安住四圣种。成就头陀功德。具足净威仪。远离一切思。六正精进勤修一切苦行。修佛十力。无所挂碍。七正念悉能忆持一切音声。除灭世间一切乱想。八正定善巧方便于一三昧出生菩萨不可思议法门一切三昧故。解云此等并约菩萨道释可知。第二护小乘行中。初句是总。余九是别。初中菩萨行此三十七品。但为利益不舍众生。是故修行非如二乘为成自利行此道品。别中此不舍众生心。论摄为四。于中初三护小乘心。后一护小乘行。初一为起行所依故以本愿为始。二以悲慈益物。怜愍为心。上二护狭心。三为众生故。希求佛果故云为摄一切智也。此护小心。后五句名行修五种行。一起净土行求佛依果。二修起佛法行求佛正报。下二句求行彼因。三修彼地方便。无厌足行者谓求五地至七地。修时巧便无厌足也。经中欠此一句。四修不退者。谓求八地已上顺佛深解脱也。上自利行。五化众生行者是利他行。智慧方便善摄众生故也。
　　第四大段彼果分中二。初行果。后位果。前中论释中得六种果。一烦恼染生远离果。二业染生远离果。三于胜功德中生增上欲心果。四彼说法尊中起报恩心果。五彼方便行中发勤精进果。六彼增上欲本心界满足果。初二是离障果。后四成德果。前中先离惑障中。论摄为五。初本身见。是起慢之本。亦是六十二见本故。我知是能知。大知即是所知大法。即是三地中解法慢也。我修是能修。复计禅定。是我所修。此是三地正受慢也。于中著我等是人执。阴入等是法执。出谓三昧起者计有出定。没谓三昧灭计有入定。又释出谓修起诸禅。没谓退失禅定。又远公云。出者修起诸定。没者定所除灭二起者起不正思惟起定慢也。推求心者是邪推求亦妄取定相。同论思惟也。三行者观心行于缘中于己所得八禅等法。求觅胜相欲令他知故云所行也。同论名多观。四过者坚执自己所得定等。心安诸事故云爱著。即定爱也。五护者数观胜相取胜属己。忆持在心。防己所得故云宝重所见等也。皆悉断灭者五结除断。何故此中说此断灭。准成唯识论。此是第六识中俱生身见等及所起过。同第四地出世道品。能断除灭故。此说之。又释若约寄位。前地寄世间。此当出世为分世出世故此断除。若就此义亦得是分别所起。以仁王经说四地名为须陀洹位故得知也。
　　第二业染生远离果。如论应知。经中略无也。上来是前护烦恼家果。
　　第三是菩萨转倍下。明于胜功德中。生增上欲心果。于中十句。初总中牒前起后。谓牒前护小乘家智慧方便。故行助道分等。二随所修行下别显依前所起之心。正明欲乐心。谓由前策勤所修力故。于上功德见其实利。是故转起殊胜意乐。令心柔和求彼上法。于中成润益心者。以见胜德能润益故。起深欲心故云深欲爱敬故也。下别释中。柔是柔软。谓证法适神名乐行胜。二和是调和。谓三昧调心。缘中无碍名自在胜。此二是行体。下七为一名对治胜。是行功能。一总明离过。谓堪任有用下别离六种过。一对治不能离恶过。谓对治求法无疲。不为食利。不为妒名。离此过也。次二对治不能摄善过。二治不摄功德行。三治不摄智慧行。四治不摄众生过。上四是自分对治。下二胜进对治。一解。二行。五自见取过者违其解也。尊教不顺显其过相。对治如经可知。六舍为首者如说修行。望于闻思为胜为首。今舍彼首故是过。余文可见。
　　第四是菩萨尔时下明说法尊中报恩果。谓前地中从师闻法。即名彼师。为说法尊。从前地来。依法修行。今得成辨。称彼化意故名报恩。于中初一知恩报心。后九报恩行。初中论释。彼成知恩心者随顺行。报恩行者释知恩。为报恩故须知也。下九别显报恩行。一明报恩心。二能将护同法者顺说者心名为报恩。谓内心和善同止安乐三依法起行。以为报恩。谓随顺受教不违师命名曰直心。四发修行事。逢苦能忍名为软心。五于修行离过。为报师恩。谓不说己德名无邪曲。六自过不覆名行正行。七实德行成亦不自高故云无憍慢。上来约行。下二就解。八依教受语明得师言。九不颠倒受明得师意。如是下结行成就。于中如是具足善心软心者。论释是前对治修行增长。谓彼对治于此成就故云具足也。具足寂灭心名对治修行增长力者。名前二。远离果为寂灭心。是前护烦恼对治力也。具足忍辱心等论名彼果。即是此报恩行果。前二句显是等者。谓初句善心成。次句寂灭心成。合此二句为第三名善寂灭心成。以为彼果。
　　第五是菩萨尔时成下明发勤精进果。不转者不休息故此为总句。下别显九种。一自乘不动故云不舍。二论中共染者。若过谓耽著精进。共懈怠者。若不及离此二种平等胜进故云不染也。三一切魔烦恼行不能破坏故云不坏也。四常至心顺行故云无厌惓。五广念利他故云广大。此是利心也。六为无量众生作利益愿摄取故云无边。此是利他行。七勇悍难当故云猛利。论经欠此。八修习过余故云无等等。九摄取众生故云救众生等。论中更有一句可知。
　　第六是菩萨修习下明本心界满足者。依菩提分乐欲心满故云直心清净。下别显中。一彼求道品之心。由前精进修行增益故云不失深心也。二于胜上证中。转生决定心故云信解明利。三彼上证之因。治过行增故云善根增长。四除灭诸障故云远离世垢。五除此地秘密疑事故云不信皆已灭。六以除疑故。于余处决定故云无疑无悔等。七依化众生力。谓佛力能化众生故云于一切佛等。八依胜乐行。内证相应故云自然习乐。九依现无量三昧心。智障清净故云无量之心等。上来行果竟。
　　第二菩萨住是第四下明位果。三果即为三段。就初调柔果中有四。一调柔行。二教智净。三别地行。四结说。初中先法。次喻。后合法中。先见佛为练行缘。二恭敬等为能练行。三是菩萨下明所练净。能练中有出家者。初供佛福行。后近佛慧行。一近佛。二听法。三信奉等思。四出家修行。初二地寄人王报故有出家。三地天王出家不便。今此四地寄当出世次辨出家。摄报不便。调柔中五地亦尔可知。金作庄严具者。论云喻阿含现作证智庄严。示现得证智故。二摩尼珠喻教智净。前诸地无者。为是世间故。此出世故有是用。又经中略无别地行相。余并如论应知。
　　第三重颂中有二十九颂分六。初二颂前初增长因分。二有三颂前清净分。三有七颂对治修行增长分。于中初四颂护烦恼行。后三颂护小乘行。四有九颂前彼果分。于中细分可知。五有七颂前调柔等三果。六末后一颂显名结说。释第四地竟。第五难胜地七门同前。
　　初释名者。唯识云。真俗两智行相互违合令相应。极难胜故。摄大乘云。由真谛智与世间智。更互相违合此难合令相应故。世亲释云。由此地中知真谛智是无分别。知世间工巧智是有分别。此二相违应修令合。能合难合令相应故。故名极难胜。无性释及梁论并同此。瑜伽论云。今此地中显示菩萨于诸圣谛决定妙智极难可胜名难胜地。解深密云。由即于彼菩提分法方便修习最极艰难名极难胜地。金光明云。是修行方便胜智自在难得故。见思烦恼不能伏故名难胜地。庄严论云。于五地有二种难。一劝化众生心无恼难。二生不从化心无恼难。此地菩萨能退二难。于难得胜故名难胜。显扬论云。证得极净缘谛所知诸法微妙慧蕴。成极难成。不住流转寂静圣道名极难胜。十住论云。第五地中功德力成。一切诸魔不能坏故名难胜地。仁王经名胜慧地。诸余经论多分皆同。问仁王经初地菩萨四天王。双照二谛平等道。如何诸论唯说五地。答三藏云。据实初地二谛双照而约任运故说五地。今释此是寄法显位。前地出世。此地却入实为难故。
　　第二次第者亦有三义。一四五六地总寄二乘。第四寄当初果。第五寄当罗汉。第六独觉。前地预流。此名罗汉义次第故。是故次来。以预流创故。罗汉终故。用寄四五二地差别。中间二果略不寄显。此依地论等。问若尔何故仁王经第七地得罗汉果。答此二各别。地论约所观行相以配二乘。道品四谛俱声闻行。第六缘生是缘觉行。第七十度是菩萨行故非二乘。仁王下卷璎珞上卷约人配位。前之三地相同凡夫故。后四地配于四果以显地别。良由第七未离分段故寄同下位。二者二乘行中。道品居先四谛居后。义次第故。三者前地虽得出世。而未能随顺世间五明摄化。今此地中修证彼法。是故次来。
　　第三断障者依十地论离身净我慢障。解云以前地出世以为身净。取以起慢。便障五地不舍世道。故入五地翻治此障。此等并是地背修舍。显增微故。唯识云。于下乘般涅槃障。谓所知障中俱生一分。令厌生死乐趣涅槃。同下二乘厌苦欣灭。彼障五地无差别道。入五地时便能永断。由斯五地。说断二愚。一纯作意背生死愚。即是此中厌生死者。二纯作意向涅槃愚。即是此中乐涅槃者。瑜伽深密同此可知。解云以前舍世间向出世间背染向净故有斯障。此地观四谛染净因果平等名无差别道。不同三地世间之染。不同四地出世之净。以于世间能出能入双现前故。故无背向断斯障也。金光明云。一意入涅槃。一意入生死。思惟无明。生死涅槃不平等心思惟无明。梁摄论云。一生死涅槃。一向背趣思惟无明。二方便所摄修习道品无明。解云此彼经论会意可知。
　　第四所证者。依摄论证得相续无差别法界。世亲释云。谓于此中体无有异。非如眼等随诸有情相续差别各各有异。若如是知得入五地。无性意同。梁论少别。谓彼论中释此法界能令三世诸佛相续身不异。唯识云五类无别真如。谓此真如类无差别。非如眼等类有异故。解云谓此地中修得生死涅槃无差别道。由此了知非自他如得平等意。中边论云。由通达此得十意乐平等净心。
　　第五别行者亦有四种。一十度中当禅定行。二当地中得谛观增上慧行。三庄严论云。第五住以得教化恼不恼心。以无我故。四下文亦成五明处行。
　　第六得果者三种。同前。一依梁论。五地通达相续不异法界得无差别法身果。二金光明云。五地发心得宝华三昧。三调柔等可知。
　　第七释文中三分同前。
　　初赞请分中有十五颂分四。初二颂明菩萨众以三业供养。次有二颂明天王眷属三业供养。次有十颂天女叹佛。于中初一叙事。次八叹佛。初二叹因深果现。次二体极用希。谓此一类所化根器久来未熟故。今佛海于彼一类常恒堪然未曾起用。今既根熟感佛应机从体起用。故云从久远来大海相始动。非谓如来从久远来一切处未用今始方用。次二颂庆此希遇。次二颂叹佛德胜。后一总结天女叹已默住。末后一颂众首正请。
　　第二正说中论分为三　初胜慢对治　二不住道行胜　三彼果胜。
　　于中以加行道及初住地无间道合为初分。二以正住地分解脱道为第二分。三以地满胜进道为第三分。就初中胜慢对治者。远公云。慢有二种。一他地慢。谓前四地中得出世智。取彼胜相名为胜慢。下以十平等心翻彼名治。二自地慢。谓于此十心希求胜相。复以为慢。下以如道行对治。今释前地解法慢障。正地中对治。此地所治身净我慢障。是前地中得出世净。取以为慢。此地加行观十平等。正伏彼障。初入地时。无间道中正断彼种。是故此二俱名胜慢对治。以胜前地。初说治障。至正住地。但修胜行。于世出世无偏住著。故能随世以摄众生。于初分中二。先地加行。二初住地。前中三。初结前举后。二正显十心。三结能入地。就正显内。于平等中心得清净故云平等心。中此十平等与后六地平等何别。释以前地中取净法为慢故。此地中偏观净法平等。后地通观染净平等。此等并是地背修舍差别法矣。十中论分为二。初三名诸佛法。即果法也。谓三世十力悉皆平等。又释举力等取余功德法。后七名随佛法即因法也。于中前六自利。后一利他。前六中就行合为三学。初一戒行。次一定行。余四慧行。离为七净。一戒净。二定净。三见净。四度疑净。上二同一句。五道非道净。此前五种大小名同。后二名异小乘中。六名行净。七名行断净。以彼宗趣尽灭故。大乘中六名行断。七名思量菩提分法上上净。以此宗依其行断起胜求故。二就位辨者。若小乘初二在见道前。次三在见道。行净在修道。行断无学道。若大乘中行断思量菩提分俱在修道。余悉同前。何故初二在道前。谓要依戒定方能发彼无流圣慧。何故次三在于见道中。断身见故。得见净断疑故。得度疑净。断戒取故。得道非道净。入见道时十使俱断。何故言三。涅槃经说。此三重故。谓十使中五见及疑局障见道。余四通见修。就六中三本三随。谓身见为本。边见随。戒取为本。见取随。疑为本。邪见随。是故三结三随转断此三结立三净。后二在修者。以修道中断障成德故有二也。余文如论可知。第二菩萨住五地下明初住地。论名如道行。初总显中。善修菩提分者牒前四地所修觉分。依起此地十深净心。后依此心希求此地。不住道行胜即能得佛者。即能证佛所证真如。论经名随顺如道行。又论云。如是不住道行胜破彼慢者。谓前四地取道生慢。即净心为治。又彼净心希此胜道。复以为慢。如道为治。以如道行于如法中不取著故。亦名不住道行胜也。二是菩萨下别辨中八句。初二起行心。一大愿力习菩提心。是起自利行心。二慈心不疲。是起利他行心。余六所起之行。前三自分。后三胜进。三得福慧善根力故云得念等也。又释得念等三慧之力故。四修福智常不休息故云不舍。五正修善巧方便之行故云出生等。六胜进之始。上求无厌故云欲得转胜等。七行修转胜得他佛力加持故云也。八德成在已名自身得胜力。故云生定不退。论中有三慧可知。又以缘平等真如令心不退故也。第二如实知下明不住道行胜有二。一所知法中智清净胜即为自利。护烦恼行不住世间。二利益众生勤方便胜即为利他。护小乘行不住涅槃。此二说有前后。理实合行故名不住。若不尔者初应住涅槃。后应著世间。故知俱也。就初中先明四谛实法分别。后明十谛化众生差别。有此十种即是于前四谛作十门观察亦同。下文十门观察十二因缘相似也。故瑜伽住品。此地中云。于四圣谛由十行相似如实了知故也。前中苦集二谛有佛无佛体。是世间杂染因果。灭道二谛。性是出世清净因果故名实法也。就后十谛中。依地论及远公作四句分别。一制立者。谓四谛门中义合法界。菩萨于中穷照无遗。随智异论。广别难穷。且就一周圆数以辨十门。然并是菩萨自知知相难明。故寄所化以显其异。此乃约化显自所知故。论名所知法中智清净也。二开合者。或总为一。谓化众生分别。或随所化大小分二。初九化小。后一化大。或随化所起分以为三。前五化生。令其生解。次四化令起行。后一化令入证。或约人不同。离以为七。初一化根未熟。二化根已熟。三化疑深法者。四化谬解法者。五化离正念者。六七八九化正见者。十化于大乘可化众生。或随法不同分以为十。如文。若广分别数别无量。三对实法相辨通别者。此之十门于前四谛一一皆通。一世谛者通观四谛法相差别。二观四谛体空。三通观四谛非有非无。四通观四谛有无各异。五通观四谛缘起集成。六通观由迷四谛成于苦事。七由迷四谛起作集也。八通达四谛得证灭也。九通解四谛得成道智。十穷达四谛缘起实性清净法界故成大乘菩萨因果。四释文中二。先列十名。后次第释。论中小乘可化众生者。非是化众生令入小乘。谓化小乘众生令入大故云也。初一根未熟。不堪入大。为说四谛十六行等名知世谛。此是四重二谛中。第三重内世谛也。瑜伽云。依晓悟他故。解云经及瑜伽通诸根器。地论偏约未熟可知。二为根熟小乘堪入大故。为说第一义法空。经云一乘者令小入大。更无余乘故。又理无二故亦名一相。瑜伽云依自内智。解云此释不约所化也。三有人不解第一义谛一向断灭名为疑惑深法众生。知相谛者为知诸法非有非无一实相也。故云相谛。又释既闻真谛将谓断灭于俗。故名疑惑深法。今为分别诸法自相历然故云相谛。瑜伽依俱处所名为此说解云即前真俗名俱处所。四为谬解等者闻一实谛。谓定是一名谬解等。今知二谛差别非一。前即疑一。此即迷异。五既闻谛差别。谓各有体乖违正道。名为离正念者。知说成谛者知前差别四谛诸法但随言说因缘集成无有自性。故云说成。瑜伽云。于契经调伏本母名。由此说。六为正见众生者。令得知苦断集证灭修道。瑜伽云。依于现在众生苦自性。依于未来苦因生性。依于因尽。无生性。依于修习彼断方便性。经云至不二法者。谓道谛智能至无二灭理故也。七为大乘可化者。谓直进菩萨不从二乘来。者。知菩萨因果。于果位而知者但是信解力显影像观智非是佛果无尽智知。此简定分齐。下离世间品亦如是。简彼约行。此中就解。余文可知。第二菩萨如是下明利益众生勤方便。于中二。先总后别。初总中亦二。先观有为过。虚伪者观内五蕴。谓妄想常等不相似。无故虚。此明所取非实也。常作我想慢事故伪。此显能取不真。是妄是伪。谓于前虚相妄取为我等。二诳诈者观外六尘。谓世法尽坏故诳。此明所取不实。但是诳也。世法似续似若。有利而实速灭。无利可得而言有者是诳也。世法牵取愚痴凡夫故诈。此显能取迷真。谓由妄取令彼世法隐虚诈实。令其贪取。言假住须臾诳惑凡夫者总结内外。就人彰过。谓妄境引心名之为诳。心迷前境目之为惑。于前有为内外之中各境为诳。心为其惑。论中牒释可知。凡夫依止彼正取我慢身。新名异生。会释可知。下明正起慈悲。于中悲者怜愍彼众生故。大者胜前地悲故。转胜者不住道行胜故。慈者胜利益示现故。光明者救众生方便智成就故。二得如是智慧力下别辨中二。先牒前起后。智力牒前知有为过。不舍牒前。悲慈转胜求佛智正明为物求大义利。下正别显。中先悲后慈。就悲观中有二。先观缘集苦二又作是念下观深重苦。前中言观有为先后际者。总观先际因后际果也。知众生等下别中先观先际。于中初观流转后显无我。前中但言无明有爱者。显流转因是凡非圣。理实亦有业等余缘。何故不说。以无明发业爱能润业业感报。由此痴爱为本故偏举之。三求报起故云生。即先际果也。流转生死者是欲求众生也。于五阴等者是妄梵行求。是外道非小乘故云妄也。增苦恼聚者是有求。众生下显无我中。言无我无我所者。是中自身无我及彼无我事。第一义故无也。然世俗假立依命根力住。释命者也。数数受生释众生也。谓众多生死是众生义。数数即是众多义也。又释数数受生释人也。以梵名补特伽罗此云数取趣。即数数取诸趣受生故也。众生身心相续。非常非断故说有命有众生。此释明世俗假有也。破彼慢取意故说无命无众生。此释就破病说无。假法不待破也。远离能取等释离我我所也。下类显后际中。谓如前际。以何因牒彼痴爱。随所有众生牒前果也。随所有苦行牒前无我。谓但有苦果及苦因。行本无我也。经中究竟是论中尽字。不知究竟有出者离灭道也。不知无出者明不知有苦集也。二又作是念下明观深重苦。谓无量世随逐是其深苦。种种苦事是其重苦。初观众生受苦不厌离故云可怪。又于无所有中而生贪著故云可怪。下明可怪所由谓无明痴故。已今当灭者是无量世随逐苦也。二如是生死下牒前可怪后明种种苦也。谓不生厌可怪。况更造集令苦转增。五道苦轮者是身生苦。生死水漂等者是集爱也。归五阴等者明离彼灭道也。不知不畏等者明有病苦。谓四大相违故。似毒蛇不能拔出等者明具彼集。故释有四句。一妄梵行求众生不能拔出憍慢见箭。二欲求众生受欲者不能灭除贪恚痴火。三欲求众生行恶行者不能破坏无明黑闇。谓为见少利行大恶行。后受大苦名为黑闇。四有求众生不竭爱海不求十力等者远离灭谛。谓佛果大涅槃称为灭也。下明离道谛。随魔意者失道缘也。恶觉转者乖道因也。悲观竟第二如是苦下明大慈观。于中二。初愍众生修善。二发愿益生。前中先牒前苦众生处之孤独无救。谓于已现受苦无有能救。于未受苦无所依得免。此明在苦无救。经欠无依下明于恶无治。此经有二句。论经有四句谓近友闻法思惟修行。初善友阴人事等。如舍不能亲近故云无舍也。二闻法如洲。依之即免四流水所漂。不能听闻故云无洲。三静思穷义名为究竟。不能思故名无究竟。四修慧正见事等。如目不能修故名无目。唯我一人等者诸佛菩萨充满法界。何故言孤独。不欲复待彼助已度显示勇猛胜事故也。增长福智依向所化。令近成人天因远作涅槃因。毕竟净者令得涅槃果。无碍智力者得菩提果。余如论释。二如是思惟下明发愿益生。初句总。谓上文于苦无救。今明与善。皆为拔苦故云皆为度故。下别辨九种。一已住善者不令生退失于乐果。二不善众生令得修善。又此利乐不同如前具释。三济贫乏是顺缘不足苦。经欠此句。四救系囚是违缘所逼苦。于中先外缘所系苦。五病等是内因所发苦。六化令正住。七断疑令解。八三学令行。九令得灭果。不住道行胜竟。
　　第三大段彼果分中有二。先行有四种。一摄功德胜。二修行胜。此二自利。是前所知法中智清净果。初自分后胜进也。三教化众生胜。四起随顺世间智胜。此二利他。是前勤方便果。初化他行后化他智。初中初三句论有二释。先配三慧可知。次配二巧。谓初句总举。二别知法。三别知义。亦是二持可知。以总摄别。是故论中名为摄闻胜也。次二句明戒胜。初微犯能悔。后坚持不犯。前中内有惭愧折伏柔和发露向人名为自护。又被化举罪。亦由惭愧能忍斯辱。名为护他。二戒无微缺名坚心不舍也。下五句明智。一知因缘智。谓果由因名是处。不由因名非处。此治无因。又善恶因得乐苦报。名为是处。反此为非处。此治倒因也。达此之智名为觉者。二证理智外分别名为魔事。证智能治名不随他。三知教智。谓正说为是。邪说为非。交参为杂。简邪得正名为随慧。四神通智。谓现神通能治邪。归众生令向正故。五化众生智。可知。
　　二善集福德下明修行胜。于中十一种。一无厌为因。集福增长。二依进为因。求智不舍。三释如论可知。四不起邪思令戒光洁。论经欠此句。上四是自分行。下明胜进行。五起佛果法行。六起佛依报净土行。论释中具二种严。一约人。谓住处众生净。无烦恼是断德。坚智是智德。二约法。谓佛果位诸功德法以为严也。七依佛正报相好法身起彼行求也。八依佛三业作用起行。九敬重法行。以行依法成故敬求也。十愿取三有。巧摄众生。在染不污名心无碍。十一日夜常念摄取众生。离小乘心名离余心也。
　　第三菩萨如是行时下明教化众生胜。于中初一句总明摄生。二以色身等别明同事应机。三以说法断疑别显爱语。下别明利行摄生。四于菩提无方便众生。不解菩萨所行道等。故示行事令解修行。五虽解修行。然疲倦不进故。示佛果大利益事以劝进之。此二化大乘众生。六为欲求有求众生。示世过患令不乐也。下二句化梵行求众生。七为小乘正梵行求不信大乘者。示佛大智广益众生。八为外道无智邪梵行众生。以身业现通。语业教道。令舍邪入正也。九总结。行成有四句。一因缘方便结前四摄摄生也。二心常在佛者为化众生求佛胜力故。三不失善根者所得福智皆不退失也。四又复常求等者彼所修行欲令增胜勤修行也。
　　第四是菩萨利益众生下。明随顺世智胜染障对治中有十句。一知经书等。二金石等。三治病等。四伎乐等。五日月等。六施戒等。此六正是随世间智。七不恼事。八安生事。九哀愍出。十令入佛法。此四是结意。就前中初五是障治。后一是染治。以戒等离染故。就前中初句内治四种障。一书治所作事中忘障。取与等事中障也。闻法等解中障。作不作等行业中障。一作不作者善作恶不作。二于善中有已作未作。三于未作中随时益生应作不应作。二经者论经名论。因论治邪见以校量正理故。声论治软智。以解了文章声字生胜智故。三论经印者。印记分明不假守护故治彼障。又伎艺当印。又是六艺等文章亦是声论。四以数知多少。算记其位令不生疑故治彼障。上总是因声。二论也。二金石等者。以工巧论能治贫也。三治病下是医方。论病有三种。谓干消等内四大不调相。鬼著等是外众生相。蛊毒等通内外。亦四大是草毒也。亦众生相是毒蛇。此等或但成病。或致令死故为因也。咒药二种通别治其四。妓乐等治忧恼障。国土等治不喜乐障。金银等治世间系囚等障。五日月等能治报分过。作恶因障谓睹灾相。修善排恶故说治也。曜等摄者谓日月五星为七曜也。五星谓东方岁星等。二十八宿。谓角亢等。日月五星于中宿故。论中入八业果。一日。二月。三星。四宿。五吉凶。六动地。七梦。八想。此中名怪也。身中诸相者爱不爱果行故。谓由有过去爱果因行今有好相。不爱亦尔。六布施等是内明。论是染对治有六句。一施治悭染。二戒治破戒染。三禅治贪欲染。四神通治邪归染。五四无量心治妄行功德染。谓杀生祭祠而求福者名妄行德修。四无量能治也。六四无色定治妄修解脱染。以外道等妄取无色以为解脱故。下明后四起世间智。有四种相。一诸不恼等是异障中无障。谓无捕猎等恼众生之障。二安众生是与无过乐。谓乐不生罪故无过也。三哀愍等是发起清净。虽令众生无苦有乐而著欲放逸。是故愍彼故。令离放逸故云发起净也。四令入等所用清净。谓虽不放逸不求出道。是故令入佛法受用净也。又释此四句从后向前。结前六句。谓令入佛法结前第六施戒。二哀愍等结前第五。以示日等灾怪令离放逸故。三安众生事结初四门。以同与乐故。四诸不恼乱众生事。结前乱众生六中初三后二。以此五门即五明所摄能除闇障。俱而能生智。是故论中释前三句超举后二。良为此也。其第四句但为与乐而非生智。故非此结余。如远疏应知。
　　第二就地果中。三果科释同前。言得转胜多闻三昧者。论经名多闻陀罗尼者。非义陀罗尼。谓对胜彰劣也。以平等净心难得等者对劣显胜也。以能具二难故得闻持。一地初平等心难得。二乐出世间现世间难。此是不住道行胜也。以此地智光证是真如事故况金器砗[(石*巨)/木]磨莹等。日月等喻教智净。依阿含增长智慧光明胜于前地智故。谓胜前地珠光故也。余并可知。
　　第三重颂中有三十九颂。初十一颂前胜慢对治。于中初二颂十平等。次二颂道品。铠杖喻。次二胜行严身喻。次二师子吼法喻。次三颂前初住地同念不退心。论名如道行。第二常为下十三颂不住道行胜。于中初四颂前所知法中智清净。二如是观下九颂教化众生勤方便。于中初一颂半颂总观虚伪生悲慈二心。次三颂半颂悲中观缘集苦。次三颂观深重苦。次一颂大慈观事。第三常住正念下七颂彼果胜中。初一颂摄功德胜。次一颂半颂修行胜。次半颂教化众生胜。次四颂起世智胜。下七颂地果。初三调柔。次三半颂摄报。次半愿智。后一结说究竟难胜地竟。

　　华严经探玄记卷第十二



　　华严经探玄记卷第十三(尽第七地)

　　　　魏国西寺沙门法藏述
　　第六现前地亦七门同前。
　　初释名者。摄大乘云。由缘起智。能令般若波罗蜜多现在前故名现前地。世亲释云。谓此地中住缘起智。由此智力令无分别智而得现前悟一切法无染无净。无性释意及梁论等并同此说。解云由加行智引根本智。证于真如无染净法界令现前故。解深密经现前观察诸行流转。又于无相多修作意。方现前名现前地。解云此有二义。一现前观察诸行流转。二由多作意令无相观方得现前。庄严论云。不住生死涅槃观慧现前。名现前地。十住论云降魔事已菩萨道法皆现在前。仁王经名为法现。成唯识同摄论。瑜伽同深密金光明等。更无异说。十地论等如前已辨。
　　第二次第者亦有三义。一前位寄声闻。此明缘觉。寄法过前。是故次来。二四地虽出世不能随。五地能随世间而不能破染净见。此地观察无染净法界破彼见故。是故来也。三唯识论云。前五地中有相观多无相观少。第六地中无相观多有相观少。第七地去纯无相观。今此地于无相观退少入多。是故须来。
　　第三所离障者依十地论微烦恼习障。解云以此位中修无相观多。障与此违故说微习。又形前地障说此为微。理实即是所知障中俱生一分执细染净。违于六地无染净法界故以为障。良以五地超于三四染净别位合令同处。而二相未尽。至此方除故说微细。唯识论云名粗相现行障。谓所知障中俱生一分执有染净粗相现行。彼障六地无染净道。入六地时便能永断由斯六地说断二愚及彼粗重。一现观察行流转愚则是此中执有染者。诸行流转染分摄故。二相多现行愚。即是此中执有净者取净相故。相观多行。未能多时住无相观。解云初愚执苦集流转门。后愚执灭道净相门。金光明云。一行相续了了显现无明。二法相数数行至于心无明。解云此后无明还灭净相数于心现。违彼长时多无相观故以为障。梁论深密瑜伽同唯识辨。
　　第四所证者依摄论证无染净法界。世亲释云。本无杂染。性无染故既无杂染。即无清净。唯识云六无染净真如。谓此真如本性无染。亦不可说后方净故无性中边并同此释。又中边论云。由了达此知缘起法无染无净。摄论云。了知此义入第六地。
　　第五别行者十度中当般若行。当地中缘起观增上慧行。庄严论第六住不起染心。而依缘起受生故。寻下文。
　　第六别果者梁论通达无染净法界。得自他相续无染果。金光明六地发心得日圆光焰三昧。当地行果及位果。寻文可知。
　　第七释文中三分同前。初赞请分中十八颂分五。初二菩萨闻法供养赞叹。次二诸天欢喜供养。次二天王眷属供养。次十一天女歌乐叹佛功德。于中初二总叹说益。次三叹大智证空。次一叹大悲摄物。次四叹理行无碍。次一天女静默下一上首请说。
　　第二正说分中。论同前地科为三分。但前却为异。谓前地趣地方便。及初住地同名胜慢对治。此中初住地入不住道行胜摄。以渐胜故。初胜慢对治者。以前五地观四谛法染净相故名取染净障。是故十平等通观一切法平等也。文中有三。初牒前起后。二何等下正显十行。三如是下结行入地。就正显中。此十平等分以为三。初八以无破有。次一以有破无。后一有无双破。又初一是总。余九为别。前中言一切法者。论名十二入为一切。以蕴中不摄无为法故。界处摄尽故。初十二处解一切法。以根尘境识此皆不离三无性故。是故云无性故平等。论经名无相者无性相也故。论二十二入一切法自性无相平等故。下九别中。论主立九种相对治现无相。初一句明十二入自相。但是妄想所作实无所有故云无相。论经名无想者。为明彼相即是想故云无想也。二外疑云。既所取唯想可说相空。想能现相。想应是有。论云念展转行相谓念犹想也。释意明此想念还依妄相展转无体。故云无生平等也。余经云从心想生与心作相和合而有。共生共灭同无有住此之谓也。三疑云。既说想相展转互依。是则诸法生成建立岂是空邪。释明相依想故所取不成。想还依相能取不立。互依两坏故云无成平等也。此上破于迷苦谛执。四疑云。苦是所生可说为空。集谛能生岂非是有。论云染相故。释明惑业本寂自性离故云平等也。此文在第八句。准论应在此处故此辨耳。五疑云。苦集染法可说为空。灭道净法岂非是有。论云净相故。释明染法既空无染可翻。不可说净故云本来净也。上来遣相。六疑云。若染净俱空即不应起种种言说。既有名言。明知即有所目之义。论云分别相者名言分别也。释云但名依义立。义由名现。观彼义因不见名果。又观名果不见义因。为此世间有得名不得义。有得义不得名。故知寻名取义。俱是妄想戏论故云无戏论平等。七疑云。若染净名义一切皆空。何故菩萨舍染求净。既有取舍。岂无诸法。又云妄法既空即验。真理是可证取。论云出没相者。净法可取名出。染法可舍名没。释明妄法即空无可舍离。真理离念不可取得故云无取舍故平等也。摄论云。若于生死非舍非不舍。若于涅槃非得非不得。又维摩云。若达生死性即是涅槃。于其中不取不舍者是为入不二法门。是此义也。八疑云。上起真妄有见。故以无破之。若尔断无二谛应当正理。论云我非有相。问此我非有。岂非正理。何故以为所治之相。答以取此我非有之相。同断灭无故是失也。释如幻缘起不碍存故。不同断灭故云以幻等故平等也。九疑云。我先取有即破为无。我复取无复说幻有。是故我今取亦有亦无应正道理。论云成坏相者。成是有相。坏是无相。释有二途。云我前破汝谓有故说无。非谓法体实是无。破汝执无故说有。非谓法体如情有。是故正理非是有无故云有无不二故平等也。一云我前说无。是不异有之无故非无。又我前说有。是不异无之有故非有。是故离无无别有可与无为二。离有无别无可与有为二。故云有无不二故平等。此中非是有无互遣名为不二。亦非有无合名为不二。亦非总无有无名不二。但是有则是无。无则是有。故名不二。思之可见。三结行入地中。初总结入位。二菩萨如是下别结。别结中如是观等牒前所观十平等法观。言能忍者忍受正理远离障垢故。又忍证深理无分别想故名忍也。随顺者谓此观智随顺平等真如法故。明利者能对治微细慢故。前四五二地亦同得顺忍。除障未细不名明利。以四地所除解法慢障最粗故。得耎品顺忍。耎犹下也。五除身净慢。中故得中品忍。此取染净法分别慢最细故得上品忍。故名明利。下品能对治上品所治。乃至上品能对治下品所治。障治相翻理必然故。言无生忍未现前者。以七八地上是无生忍位。此地非彼故云未现。然顺彼忍故名顺也。理实初地亦得无生。为寄五忍以配诸地。故作是说。谓地前名伏忍。初二三地寄在世间。名为信忍。四五六地寄二乘位名为顺忍。七八九地是菩萨位名无生忍。十地及佛地因果究竟名寂灭忍。此地是顺忍中上品故名明利。胜慢对治竟。第二是菩萨下明不住道行胜。于中有二。先就初住地以明不住行。二作是念下就正住地以明不住。前地劣故唯正住地方名不住。此地胜故初住地即明不住。就初住中二。初观一切等牒前起后。二大悲等正现不住。论经四句。初三明能观之心。后一所观生灭。此经略无大悲满足。然此三心释作六重。一辨相者。愍心创起故云悲首。论中以殊胜大悲摄三世众生故也。二求果愍至称为增长。又上求佛果名为增长。论中以于所知缘起令智清净。即此净智为佛果本故也。三厌离有为心。论中观一切种微细因缘以生厌离。缘观细极故云满足。二明次第者乘前观空便念众生虚妄所缠故。先起悲。以悲念故求佛果智。以益众生。次起增长佛智。必由离过而成。是故末后起观缘生过患终极。三约二利者。初一利他。后二自利。四约二护者。前二护小乘。一护狭心。二护小心。后一护烦恼。五约因果者。初后摄因中一求果。六约不住者。初一不住涅槃。后一不住生死中一俱无所住。就所观生灭中。十二缘生顺生逆灭故云观世间生灭。此是总观。下以十门别观彼法可知。
　　二正住地中。广显缘起义略作四门。一总明法界缘起。二别辨十二有支。三料简分齐。四正释本文。初法界缘起略有三义。一约染法缘起。二约净法。三染净合说初中有四门。一缘集一心门。二摄本从末门三摄末从本门。四本末依持门并如别说。二净法缘起者亦有四门。一本有。二修生。三本有修生。四修生本有。如下性起处说。三染净合说者亦四门。一翻染现净门。二以净应染门。三会染即净门。四染尽净泯门。亦如别说第二别明十二有支者具如别章。
　　第三料简分齐者作三门。一就本经。二约释论。三经论对摄。
　　初中本经内有二重。先别明十观。后显名重结。何者十观。一因缘分次第。二一心所摄。三自业助成。四不相舍离。五三道不断。六观先后际。七三苦集。八因缘起。九生灭缚。十随顺无所有尽观。于中各有顺观逆观。故有二十门也。谓顺观大悲不住涅槃。逆观大智不住生死故名不住道。前五地中观四谛染净。以明不住此地胜故。唯于染法起逆顺观以明不住故也。
　　二释论科者。论主通于此十番缘生作三门分别。一就厌离有为心中释此十番。此即是前大悲满足观。二就深念众生心中释此十番。名大悲随顺观。此即是前大悲为首。三约求佛心中释此十番。名一切相智分别观。此即是前大悲增上。此三与前三次第不同者。前约生心次第。今约正行次第。谓先自离过。次念众生。后求大果。与前别也。此三门中各观十番即有三十门。复各有逆顺故有六十门分别缘起观。三经论对摄者有二门。一相对。二相摄。先相对者。上论主但取经中初住地处三心。分别十门缘起。各具逆顺为六十门。今寻下文彼果分中。更以三解脱门观因缘集。即验通前成一百八十门分别缘生观。又释论主所以不依经中十门次第解释。乃更改势作彼三门别解释者。意许经中十门自释十二缘生义。已显现不待释故。初住三心历此十门。义隐难知。须释方现。是故别作此三门释。由此当知。经论合举。总为四重释此缘生。一一各十。即为四十门。各有逆顺。即为八十门。以三空观之。总成二百四十门。分别缘生法。应知此意。二相摄者。论初门内开为三段。一名成答相差别。此摄经中初因缘分次第观。二名第一义谛差别。此摄经中第二一心所摄中半门观。三名世谛差别。此摄经中后八门半。于此三中。初一现妄我非有。后二现真俗非无。义理周备故。第二大悲随顺观中分十为四。一名观众生愚痴颠倒。摄十中第一门也。二名余处求解脱。摄第二门也。三名异道求解脱。摄其次四门也。四名求异解脱。摄后四门也。第三一切相智分别中分十为九。一名染净分别观。摄初半门。二名依止观。摄初中后半门及第二门也。三名方便观。摄第三门。四名因缘相观。摄第四门也。五入谛观摄第五门也。六力无力信入依观摄第六门也。七增上慢非增上慢信入观摄第七门。八无始观摄第八第九二门也。九种种观摄第十门。释相并准思可知。第四释文者。释此十门即为十段。一一门中皆作四门解释。一依经别释。二依论。初约厌离有为释。三约大悲随顺释。四约一切相智分别释。如是四重依经及论收摄方尽。
　　就第一段中四门之内。先约经文。名因缘分次第观者。此中正现有支无我观。于中有二。初明倒执有我妄起缘分。二又作是念下明迷诸谛理起缘次第。初中有三。一辨定无我二迷成缘起。三结依位行。初中二句初言世间受身由著我者。反举或情明我非理。若我理有著我顺理。应得出世。既生世间。明我非理。二若离著我即无生者。顺举解心。明理非我。若理有我。离我违理。应生世间既得出世。明理无我。二一切凡夫下明迷此无我起彼有支。于中先顺观缘起。后逆观无我。前中随邪念等者。是余经中不正思惟为无明因也。愚痴著我者。正是初无明支也。习起等者明行支。由彼无明迷世因果造于罪行。迷出世因果造福及不动。谓感三恶趣业。及于人天别报苦业。皆是罪行。感欲界人天业名福行。感色无色界业名不动行。三以是行下明识支。然识支余论说有二义。一是所引。谓本识中异熟识种。此取种子。二是能引。谓五果种子所依本识名为识支。此是现行第八。今此文中约后义说。以是行支为能引故。引起识中五果种子。令熟至有故云以是行故起有流心种子也。此为能引所引一对。言有流有取心故起生死者。由爱取有故生生老死。此是能生所生一对。以五果是名言种子通无流位。今行所引明非无流故云有流也。此中无爱字者是略也。四所谓下辨识生名色等。然有六缘。如世种植。一业为地者。望所生报为增上缘故。如地也。二识为种者。五果种子为彼亲因故。如种子。但以能依种子不离所依之识故云识如种子。此即举所依通取能依故也。三无明覆者。受生时无明迷父母等。如世种植下虽有地中有种子要须上有土覆。四爱水润者。于父母起染爱等心。润其受生。如虽土覆要须湿润。五我心溉者。计有己身。能有所作如虽湿润须人溉灌。六种种见者。以异见网覆令无流法不能得坏。如世种植须网罗护不令鸟雀所损。言生名色牙者明所生果。谓识入胎时。五果种子为无明业引爱取润故俱熟生果。但现之有前后。皆前引后起故云因名色故生诸根等。非谓名色是诸根亲因。余亦如是可知。三是十二下明逆观无我。四菩萨下结位所行并可知。二又作是念下明迷诸谛理起缘次第。于中亦二。初顺。后逆。前中不如实知第一义者此有二义。一通举第一义谛。是十二有支所依之本。明依真起妄现有支无体。以无明最初故。先明依起余支类。此皆依真起。二别显此是无明所迷。谓此无明由迷二谛造于三行。是故论经名诸谛第一义也。前段明所造三行。此中现所迷二谛。文绮互耳。由各为增上缘力。引前起后。令相续成立故也。有四取阴者。但识支有二义。一若赖耶为识支。余识即属名色支中名支摄也。二若通第六识亦入识支。即色受想行。此四阴为名色支今约后义故作是说。余文可见。逆观中无作者是人空。无作事是法空。依经释竟。
　　第二依论约相谛分别释中三段内。初门名成答相差别。于中门别有四。相从为三。要摄为二。总之为一。四者一举彼解惑显成无我门。二论经愚痴下。经本一切凡夫下明责情现理三依论经无智下。依经本痴盲等下名辨相现实门。四不知第一义下明依实辨相门。二相从为三者。四中初一名成。谓释成无我。次二名答。答现无我。后一名相。谓依诸谛理立缘生相。要摄为二者。前之三门宗现无我故。一处举释。后之一门宗现缘生。依真起相故。别举别释。总为一者。谓第一成答相差别也。论云五道中所有生死等者。释世间所有生处等也。下开三门。就初释成中四句。一总释成无我。二一切世间下牒举经也。即无我义成者。但案经即是现成无我义。三若第一义下即事现成无我之义。有二句。一若实有我不成凡夫过。二若我实有不成圣人过。何者若第一义中实有我者定其所取。著我之心即第一义智者辨定能取也。不应世间生者正出过也。谓若第一义中实有我相者凡应是圣。此为立宗。以有能证第一义中实我智故。此为出因。如诸圣者为同法喻。此则凡同圣智过。应无凡夫理既不尔。明知无我。又圣应同凡宗。因云以理实有我圣证为无。违理倒惑非圣智故。如诸凡夫应生世间同喻也。此则圣同凡倒过。应无圣人。理既不尔。明知无我。此坏圣失也。准前此文欠一句。应云离著我心则应非是第一义智。无我既非第一义谛。离我之心岂可得名第一义智。言应常生世间者以理正征。若离我心非胜义智应不证涅槃。常生世间故。前句中凡夫既有第一义智属道谛摄。应得涅槃。不在世间。此文现于无我真理同前可见。四现示下举经对现可知。第二释答中。谓难在文外故云答也。有两难二答。初执情征理难。情乖正理答。难云若理实无我。应著无我。云何著我。既著于我不著无我。明知有我如虚空无人。岂有计人。立量可知。下答以痴所盲故。于无我处而执为我。如目有翳空中见华。岂可空中有此华也。比量可知。二如是实无有我下执相征实难。相不依我答。难云若当有我可令无明作缘行次第。既云无我唯为次第乃至老死。此示现下举经正答。由痴造业业行起识乃至老死。如世种植相生次第。何用我耶。答意如此。于中悕常为有。求断为无。希求是爱。无智是痴。烦恼无量。何故偏举此二种邪。以是有支根本故。次释行中三句。一释邪念。二邪道。三妄行。以菩萨行有不妄行。故次释识支等。先并举经文。是中下释以异熟赖耶正是报体故云示生老死体。又释种子识为彼因故云如来藏赖耶体也。又释为生死性故。谓此识体复能随顺摄持余支种子。令得成就能所引生故云随顺摄取等也。罪福等业为地。远释云。如是住者是色支。如是生心者是名支。结所生名色也。今更释如是住者是识种业地。如是生心者是痴覆爱润。此结上四文也。又释此总标经中我心灌等。谓作如是安住。生如是心。我是我所等谓见己为我。如男子受生见父精为己有故为我所。又见母为己妻亦是我所。女人反此。言我我想是慢者牒前我及我所二想为慢。自见与父共竞女色。谓己得胜。便起想慢。女人亦尔。言我生等释见网。谓远云。见已唯在此处生。不余处生故云我生不生。又云见常为我生。见断为不生。今释见己正报以为我生。见所游依报名为不生。以受胎时或见游华林或居殿堂等异见非一故云种种。以见执难舍如网覆也。下释逆观。以缘起法无性故灭。非是智力断故名灭。下结前生后。若缘无我。更依何法。缘相得住。下举经对现明缘起相依真而起。论中无明作业。称名色者。远公引婆沙。名色有二种。一方便名色。二报名色。若言名色缘识是方便名色。若说识缘名色是报名色。今既说行以为名色。故知是彼方便名色。言彼依止者。阿赖耶识是彼名色等所依止故。此约依持门说。二名色与识共生者。是相生义。三相依义。谓识由名色得起。名色由识得存。下释逆观。作者作事人法皆空。是名结前。云何问后证此真谛得解脱。答今举缘生以辨彼观故也。
　　第三约论大悲随顺中四段之内。此名第一愚痴颠倒者。不解无我名为愚痴。谬执有我称曰颠倒。论中初总释。谓菩萨观此第一门十二有支总是痴倒。随顺菩萨大悲之心故云此事观故也。下别释中。先解愚痴。后一切凡夫下释颠倒。前中先释痴相。谓著我故生。离我不生。举离不生现著是痴。次释痴名。云何问也。无明闇者。以无慧明体是闇故名为愚痴。经怙可知。二释倒中。痴盲著我如是倒者。是取我之倒有相有支中疑惑倒者。是取我所倒。此释经中无智求等。乃至尽此一门。皆是颠倒。菩萨观此。于诸众生深起大悲。
　　第四约一切相智分别者明此十二有支总是一切种智所知之法。摄十为九。此初门中前半为一。名染净分别观。谓著我为染。离我为净。然此一文具含多意。且举四释。谓经中明是妄取我故起此缘生次第之相。二论家初意。举此解惑以现无我。成无我观。三举离我不生现我是痴。顺成悲观。四取此解惑以为所知染净之法。下半门以是依真起故属后依止观摄也。释初门竟。
　　第二就一心所摄中亦四门同前。
　　初约经分二。先明心作三界。是约集起门。后明心持十二。是约依持门。前中言三界虚妄但一心作者。此之一文诸论同引证成唯识。今此所说是何等心。云何名作。今释此义依诸圣教说有多门。一相见俱存故说唯识。谓通八识及诸心所并所变相分本影具足。由有支等薰习力故变现三界依正等报。如摄大乘及唯识等诸论广说。二摄相归见故说唯识。谓亦通八识王数差别所变相分无别种生。能见识生带彼影起。如解深密经二十唯识观所缘论具说斯义。三摄数归王故说唯识。谓亦通具八识心王。以彼心所依于心王无自体故。许彼亦是心所变故。如庄严论说。四以末归本故说唯识。谓七转识皆是本识差别功能。无别体故。楞伽云。藏识海常住。境界风所动。种种诸识浪。腾跃而转生。又云。譬如巨海浪无有若干相。诸识心如是。实亦不可得。解云既离水无别有浪。明离本识无别六七。广如彼说。五摄相归性故说唯识。谓此八识皆无自体。唯是如来藏平等显现。余相皆尽。经云一切众生即涅槃相。不复更灭等楞伽云不坏相有八。无相亦无相。如是等文成证非一。六转真成事故说唯识。谓如来藏不守自性。随缘显现八识王数相见种现。故楞伽云。如来藏为无始恶习所薰习故名为识藏。密严经云。佛说如来藏。以为阿赖耶。恶慧不能知藏即赖耶识。又云如来清净藏。世间阿赖耶。如金作指环。展转无差别。又胜鬘经宝性论起信论皆说此义成证非一。七理事俱融故说唯识。谓如来藏举体随缘成辨诸事。而其自性本不生灭。即此理事混融无碍。是故一心二谛皆无障碍。起信论云。依一心法有二种门。一心真如门。二心生灭门。然此二门皆各总摄一切法。胜鬘经云。自性清净心。不染而染。难可了知。染而不染。亦难可了知。解云。不染而染。明性净随染举体成俗。即生灭门也。染而不染。门即染常净本来真谛。即真如门也。此明即净之染不碍真而恒俗。即染之净不破俗而恒真。是故不碍一心双存二谛。此中有味深思当见。经云于谛常自二。于解常自一。论云智障极盲闇。谓真俗别执。皆此义也。八融事相入故说唯识。谓由理性圆融无碍。以理成事事亦镕融。互不相碍。或一入一切。一切入一。无所障碍。上文云一中解无量无量中解一等。舍那品云于此莲华藏世界海之内一一微尘中见一切法界。又此品下云于一微尘中现有三恶道天人阿修罗各各受业报。如是等文广多无量。如上下经说。九全事相即故说唯识。谓依理之事事无别事。理既无此彼之异。令事亦一即一切。上经云知一世界即是一切世界。知一切世界即是一世界。又云知一即多多即一等。广如经文说。十帝网无碍故说唯识。谓一中有一切。彼一切中复有一切。既一门中如是重重不可穷尽。余一一门皆各如是。思准可知。如因陀罗网重重影现。皆是心识如来藏法性圆融故。令彼事相如是无碍。广如上下文说。上来十门唯识道理。于中初三门约初教说。次四门约终教顿教说。后三门约圆教中别教说。总具十门约同教说。上来所明通一部经非局此地。又是约教就解而说。若就观行亦有十重。如一卷华严三昧中说。第二依持门中有三。初标宗。二所以者何征责。谓小乘中十二有支。三世次第前后引生。如何说言皆依一心。下释云。离本识心一切不成故。于中初总释三支。俱唯是识。后别辨余九亦唯是识。前中言随事者随其行业。于何趣中从中阴内。起求生爱心故云生欲心。此心起时与本识中识支种子同时起。至生阴时此求生心灭。唯本识托歌逻罗等。如种坏牙生等。故云是心即是识。论经贪欲共心生者。谓第六识中求生时。贪欲共阿赖耶识同时起故。中阴未时。贪灭心续名为受生。彼所造行变为境界。谓殿堂等。名为诳心。以不知故。取之为实名曰无明。此是受生无明非是发行无明。此中大意明受生时。行事是能引。欲心是能润。此二于识支前说诳心。无明亦是能引。以诳故。令取亦是能润。此二居后。引润本识中五果等种生所生果。现起分位有次第故说名色等。是故十二有支皆唯是识。识外无物。文意如此。余文可见。
　　第二约厌离有为。就相谛分别者。论释此是染依止观。言二谛差别者。论主意将所依心体是真谛能依有支是俗谛故。此一文名为二谛。此释总标文也。言一心杂染和合因缘集观者。释所以者何下文。谓一心是真。杂染是俗。即明此心随染和合双辨二谛。是胜鬘中不染而染等。
　　第三约大悲随顺分别者。论名余处求解脱。是诸凡夫如是愚痴颠倒。常应于阿梨耶识及阿陀那识中求解脱者。此是举正现邪言乃于余处我我所中求解脱者。此显邪乖正。以诸愚夫背正从邪。深可悲愍故。此对治下举经显治可知。
　　第四约一切相智分别者论。名依止观。谓分别有支依止有二。谓依真性及依心识。此中二谛通是二依。明是大智所了之法也。
　　第三自业助成中亦四门同前。
　　初约相用分别。此十二支皆有二义。一明自行相。二助成后用。谓缘中痴惑是无明自相。与行作因是助成业用。论经名自业成。问于四缘中此十二支具有几缘。答成唯识论第八云诸支相望增上定有。余之三缘有无不定。契经依定唯说有一。爱望于取。有望于生。有因缘义。若说识支是业种者。行望于识亦作因缘。余支相望无因缘义。而集论说无明望行有因缘者。依无明持业习气说。无明俱故假说无明。实是行种。瑜伽论说诸支相望无因缘者。依现爱取唯业有说。无明望行。爱望于取。生望老死。有余二缘。有望于生。受望于爱。无等无间缘有所缘缘。余支相望二俱非有。此中且依邻近顺次不相杂乱。实缘起说异此。相望为缘不定。诸聪慧者如理应思。解云缘起经说。唯增上缘一切定有。因缘四位。谓二是实有。一但增爱为取。无别种故。二有支中具五果种。望生有亲生义。若唯说业以为有支即无因缘。二是假说。谓无明持行种识为业种。其等无间缘有三位。一无明望行。二爱望取。三生望老死。其所缘缘有五位。于前三位加有望生受望爱。余之六支总无所缘及等无间。余义如别说。
　　二约厌离有为分别者。于染因观内名他因观。以前支望后异故名他。前能起后与他为因故云他因。各辨行相显他义。各能生后显因义。论释死支。以不见知令相续者。此是无明。何故属死。释此是死时。无明因死而起故也。
　　三约大悲分别中四门内。此当第三异道求解脱。于颠倒因中求解脱。倒因三种中此文治彼自性因故云不应如是求。何以故者将欲广释故征也。谓我佛法中因前支起后支。断前因故后果不生。即得解脱。汝说冥性为因。纵知之何由可脱。故云不应也。言因缘有支等者。总举经文显正治邪可知。四约一切相智分别中九门之内。此当第三名方便观。因缘有支二种业能起因缘事者。略释显之前巧起后名方便等。余文可知。
　　第四不相舍离观中亦四门同前。
　　初约不相离者。谓前能起后。离后无前。后依前起。离前无后。不相离故各无自性。无性缘起如幻现前。此为顺观逆成一真理平等观。经文可知。
　　二约厌有为分别。论名自因观。无明等自生因观缘事故者。谓无明生行是自生因。问无明行异。云何名自。答以行赖无明无自体故。缘力全摄。非是分故。前明不即故说他因。此显不离名为自因。有人引此子果之文。明无明支有种子现行者。非此文意。又远公以五义释此文。明子时是前无明能生后无明。令行不断。与行别时。果时是后无明从前生。助成行故。与行同时等。今寻此文。意只发行无明为子时。所发之行为果时。以行是无明果故。说无明有二时。问无明望行无亲因义。云何说行即是无明果时。答无明是行增上缘。故名为子时。行是无明增上果。故名为果时。文中有四。初开义门。二明不离。三显不即。四总结同。初中先开。后是中下释。言子时令行不断者。以无明为行因故有二种义。缘事示现者。以子时为缘果时为事故。余支二义类此应知。故云余因缘分等。二自因者下释不相离有三句。展转释成初自因者不相离故。二云何不离。以现见离前支无后支故。此显离子无果。故说果为子果。三不离无明即成行者此顺释。不离子无明即成果故名不离也。三若不离下释不即义。先显二过失。后引中观论颂释成。言不即因者以是所生非能生故。不异因者从于能生生所生故。以果不则因故。果不断。因不常。以果不异因故。果不常。因不断。又以不则故因果俱不断。不异故因果俱不常。又亦反此思之。又以则不离是不则故即不常为不断也。亦思之可见。四自生下总类结同可知。
　　三约大悲分别者。谓邪见众生执颠倒因内。自在天为众生因。甚为可愍。今此文中。显无明作行等故对治彼执故为因观也。
　　四约一切相智分别者当第四因缘相观。有支无作故者明此有支非直后依前故。明后无性亦乃前能作后前亦无作。故诸缘起是种智境界。
　　第五三道不断者四门同前。
　　初约经为三道不断者。烦恼有二。谓能发能润。虽诸烦恼皆能发润。然发业位无明力增。润业受生爱取力胜故。偏说也。以无重发立一无明。数数溉灌故分爱取。业亦有二。谓未润已润业。在引因爱取未润初起。造作相显名行。业在生因。爱取已润。近生当果立名为有。此约唯业有说。苦亦有二。谓在因与果。识等五种唯是报因。生等二位但是报果。以就所引因位难知差别相故。依当果位别显五支。谓续生时因识相显。次根未满。名色相增。次根满时。六处明盛。依斯发触。因触起受。尔时乃名受果究竟。依此位立因为五支。果位易了差别相。故总立二支以显三苦。然所生果若在未来。为生厌故说生老死。若至现在。为令了知分位相生说识等五。具如唯识论第八中辨。又此惑业苦三为流转之相。如净意菩萨所造十二缘论颂云。烦恼初八九。业二及与十。余七说为苦。三摄十二法。从三故生二。从二故生七。从七复生三。是故如轮转。一切世间法唯因果无人。但从诸空法还生于空法。解云此辨三道相生显二无我。广如彼释。
　　二约厌离有为分别者论名摄过观。所谓三道摄苦因苦果。深厌离故也。
　　三约大悲分别者论名异道求解脱。内对治苦行因。谓邪苦行但是烦恼业妄想因故。非乐因故。如经是中无明爱等。四约大智分别者论名入谛观。三道是苦集谛故。是大智所知法也。瑜伽几支苦谛摄。及现法为苦。答二谓生及老死。问几支苦谛摄。当成为苦。答五谓识乃至受种子性。问几支集谛摄。答所余支。解云当五因二果俱是苦谛。惑业五是集谛摄。又唯识论第八云。皆苦谛摄。取蕴性故。五集谛摄。业烦恼性故。解云此则苦摄十二。以是取蕴性。集唯摄五可知。
　　第六分别先后际中亦四门同前。
　　初约经。分别先后际者。此十二支初二是能引。次五是所引。次三是能生。后二是所生。于中分别三际。诸圣教中略有三说。一依此经开能所引分先际中际。合能所生总为后际。以引远故开之。生近故合也。二依唯识论开能所生合能所引。是故前十现在。后二未来。以十因二果分二世故。三生引俱开妙智论。初二过去。次八现在。后二未来故成三世。唯识论等十因二果定不同世。因中前七与次三或同或异。若二三七各定同世。如是十二一重因果足显轮转及离断常。又由此三际因果轮回。人法二我永无所有。
　　二约厌离有为者论名护过观。谓外人与此缘生道理出三种过。一一切身一时生者列过名。何以故者外人自征立过所以。无异因者释立过相。以无我异因。何为不得五道之身一时并生。二中列名。征立可知。无作者故者释立过相。若无我作业谁受来报。三中列征可知。释中既无有我。谁持是业令使至果。是故应失。前不受报据前望后说。此中失业据后望前说。此三下总牒彰护。谓过现因。别名为异因。以此答前三种难故名为答。亦通取下句。现未果异。由彼异因云何得有一时生过。又差别因得差别报。云何乃言有不受报。差别之报由异因生。云何得有失业之过。下释文中。先释过去内。无明缘行是见过去者牒举经文。下释中二句。初明过因能作现。二现果由过因。说现识等以为当来。此中但说过去因则足。何须复说现为其当。欲以因果相属防三过故。则是见下释已总结过去是因义。二释现在中。言识乃至受见现在者牒经文。释中二句。初明现果由过因。二复能下明过因得现果。现在是彼过去之未来故云得未来果。三爱取下释未来中。先牒文。言复有生者释从爱取等起有生死名有生也。问前释过现皆二世相对。今解未来何故不然。答以彼过现经中自分为两也。故须相属以成护过。经中自说爱取有三从果为未来。不假论主相属故不论也。言一往定者结别前文。以上来所明是一分三世名一往。理数如是称之为定。下释展转三世相生无尽故云复有后世生转故也。此说何义下释前护过有三义。一泛明业不得果。二举经明得。三双结得不。前中先总举。由三义故令过去业不能得报。一或有未作者就过去求爱取有等。尔时未作故。于现在不得生老死果。问观此文。意似说过去无明未作业行。何因乃云爱等未作。答若无明未作业。何因乃言过去业。三义故不得报。言或有已作未得报者就现以求爱取有等。虽已作竟以未熟故。现在不得生老死果。或得对治者。若已润业熟。计应次此未来得生老死果。或于此生若得圣果者。断爱取故令已熟之业则便燋亡不得报。二是中无明下明举经三义得报。谓过去既有无明缘行。故知已作不同爱等。现在既得识等五果。明知则是业已得果。由现在爱取无圣道断令未来生死相续不绝。三是故下双结中。有已作是行支。未作是有支。已得果是识支等。未得果是生支等。圣人已断凡夫未断。下正结护业。既有如是差别。何容有一切身一时生过。谓有作未作。何缘一时有得报未得。云何一时。有断未断。如何得一时。若尔下重牒显示非一切业当受者。是前已断也。亦非不受者是前未断。亦非一时者显前作未作得未得可知。若自作下护第二不受报过。谓自作自受。何不他受。以他不作故。三离彼三事护第三失业过。谓由离前三种不得。是故诸业无不得果。故无失业过。下结可知。
　　三约大悲分别者。菩萨见诸外道行异道求解脱中计无因等。起大悲心。观此缘生。救彼邪执。论言先中际因者。过去二支是先际。与现在识等中际为因故。言及中后际因者。中际爱取有与未来后际为因。言中际前后二际故者。于中际内识等五果分属前际。爱等三因分属后际。既有此因。云何言无。是故结云若无如是因事则种种众生果事亦无也。
　　四约大智分别者论名力无力信入依观。过去二支望现有力。望后无力。爱等三支望后有力望前无力。又释过二有力。现五无力。现三有力。后二无力。以皆能生为有力所生为无力。菩萨举此。化人令离邪入正故云信入。依菩萨智照故云观也。言先中后化胜者重释成先中后。是力无力化胜是信入。谓照三际以化众生。为种智故也。
　　第七三苦分别中亦四门。
　　初经明。此有支皆是苦聚。将释三苦。因辨受俱分别。瑜伽云几乐受俱行。谓除二所余。解云除受及老死余十有乐受。以受不与受俱故。老死位中多无乐故。几苦受俱行。谓即彼及所除中一。解云唯除受支余十一是苦受。几是舍受俱行。如乐受说。以老死位多无客舍故。几不与受俱行。谓所除中一即受支。以受不与受俱故。唯识论亦同。次三苦分别有二门。一理实遍通门。如瑜伽中几支坏苦摄。谓乐受俱行支及非受俱行支一分。几若苦摄。谓苦受俱行支及非受俱行支一分。几支行苦摄。谓所有坏苦苦苦支亦是行苦支或有行苦所摄非余二苦。谓不苦乐受俱行支及非受俱行支。一分。坏苦摄十支全及受支中一分。谓乐受。除受支中苦受及老死支。苦苦摄十一支全及受支中一分。谓苦受。行苦摄坏苦苦苦。皆是行苦。或有行苦非二支所摄。谓不苦不乐受。是故行苦通摄十二。唯识第八亦同此说。二随相增显门如此经说。谓初五支迁流相现故称行苦。触受二种触对生苦故云苦苦。余为坏苦者但坏乐名坏苦。老死支既无乐可坏。何故名坏苦邪。释坏苦有二。一乐坏为苦。望所坏说。二以坏是苦故云坏苦。此老死支能坏生故。故属坏苦也。余文可知。
　　二约厌离有为。论主世谛观六种之中此当第五。名不厌厌观。谓凡夫不厌。菩萨能厌故云不厌厌。此约粗苦。又二乘不厌。菩萨能厌。此约细苦故云种种微苦也。以分别此等皆是苦故。及厌种种粗苦者二乘所厌。菩萨亦厌。又亦得前细是行苦。此粗是彼余二苦故。
　　三约大悲随顺分别者。愍诸外道不达真理求异解脱。真解脱有四。举正显邪。一离一切苦相者涅槃乐德也。二无为相者是常德也。三离染相者是净德也。四出世相者是我德也。涅槃经云于世间法自在远离名为我也。言彼诸行苦下辨邪异正。于下四段经文各配一义。今此当初。言苦事随逐乃至无色有缚者。举此三苦现彼外道求非想等为涅槃者。菩萨观之皆是十二缘生。三苦之法何有涅槃乐德之义。故顺起悲。
　　四约一切相智分别者。此当第七增上慢非增上慢信入观者。声闻之人不觉细苦自谓无苦名增上慢。然觉粗苦非增上慢。举此令彼二乘信入大乘缘生微细苦事。菩萨照此故名为观。不如实知下释成慢相。此之一门前约大悲以化外道。今就大智以摄二乘。以文含多意。论主善取故也。
　　第八因缘生者亦四门。
　　初约经。理实无明望行无因缘义。而言因缘生行者有二义。一自种为因。无明为缘。合说故云因缘。然隐彼亲种显此胜缘故云无明因缘也。二但彼增上缘望自增上果。还是亲因故。说无明为行因缘。余亦如是。欲明果不自起要从因缘因缘形夺复各无性。是故言因缘生乃显无生。此犹顺观。逆观一泯非生不生可知。
　　二约厌离有为中世谛观六门中。此当第六名深观。此深观中摄后三门合成四句。一不自生。二不他生。三不共生。四不无因生。释此四句诸论不同。略有五说。一约破外道。谓诸法不从冥谛自性生故云不自生。二不从梵天自在天等生故云不他生。三亦非微尘大种和合生故云不共生。四亦非无因自然而起故云不无因生。二约破二乘。一谓诸法不定从自同类因生故云不自生。二不定从彼异熟因生故云不他生。三又亦非彼俱有因生故云不共生。四小乘中许无明支前不正思惟托虚而起。似若无因。今亦不尔故离无因。三约法显空。一果不自起名不自生。二自既不立。对谁辨他。又他亦各自。皆不成自。云何他生故云不他生。三自他因果既各不成故云不共生。四离因缘外无别果法故云不无因生。此上三重如般若灯论及中论等说。四约因缘形夺。对法论云。自种有故不从他。待众缘故非自作。无作用故不共生。有功能故非无因。凡诸缘起亡双二句已为甚深。况总亡四句。是故缘起最极甚深。五约缘起无碍门。但因缘生果。因缘相望各有二义。一全有力。二全无力。谓因望于果有全不生。缘必全生故。云因不生缘生故。二缘望于果亦全不生。因必全生故云缘不生自因生故。三二力不俱故不共生。四二无力亦不俱故不无因生。此门有二义。一据力具有不有义故令相入。谓因有力时缘必无力。是故由因有力故能摄他。由缘无力故能入他。会彼缘力。总归因力名不他生。虽言不他反显自生。因力归缘不自亦尔。反前思之。以二力二无力各不俱故无彼不相入。一力一无力相归故恒时相入。以不相障碍增上缘宽故一切诸法无不相入。十忍品云菩萨善观缘起法。于一法中解众多法。众多法中解了一法。良由此门故也。二据体有空不空义故有相即。谓非直因力归缘。明其相入。亦乃因体。由缘显因性空。摄同于缘。何者谓若无缘则无因故。以生果名因。无缘果不生。是时不名因。明知此因会归彼缘为不自生。是故缘是有义。无不能摄。因是空义。无不所摄。因受摄故废已同缘。缘能摄故摄因同已。余因摄缘受等并准思可知。由此义故诸法相即无所障碍。上文云知一即多多即一等皆此义也。是故无尽大缘起法无碍自在皆从此门而开现矣。此中言因无明诸行生者。论经云无明因缘行生者。彰因起果。明非他作。言因缘能生行者明果由因显非自作。又以无明是行自因。故非他作。亦先无行体在无明中后还生行故非自作。余亦如是准思可见。此一门中论主开为不自不他二句也。
　　三约大悲分别者。明诸外道求异解脱中。显彼所求非想天等以为涅槃。菩萨观之。但是有支缘生之法非是无为涅槃常德。是故菩萨随起大悲也。
　　四约一切相智分别者。于九门内以第八第九二门合为一无始观。远公云。是真谛观也。见法缘集。无本性故名为无始。今谓因缘起法的无元本依之始起故云无始。维摩中依无住本立一切法。同此义也。中际生故后际生者。举法释成。谓此缘生则是不生故名无始。是谓大智所知之法。
　　第九因缘缚说者亦四门。
　　初约经。是因缘生缚者。谓此缘起互相缚住不得是生。以是缚故复非是灭。以一缚字印此法体离诸分别。然是缘起缚相亦离故。寄言以显故云缚说。为明此缚但在说中。此门显缘起法事相。向尽理性将现极微妙处故。论云随顺观世谛则入第一义谛。是此门也。释文可知。
　　二约厌离有为深观四门中。此是第三不共作。言非二作者。或因为自。以缘为他。或果为自。以因缘为他。此二自他俱不作故。若自他俱不作。何得为缘生。为释此疑故云但随顺生。谓随俗说生。理实无生。言无知者故者。远公释。此别释非他。以无我知者能造作故作时不住者。别释非自。明彼无明作行之时无行自性。住彼作时。还起后行故云作时不住也。今更释。因正有力时。缘必无力故。不得相知故云无知者故也。此是因缘不共果起之时名曰作时。于因于缘的无所住故云不住。此是因果不共。正作果时。此作不住于因不住于缘。亦不住果故云作时不住。此义正是经中缚义可知。
　　三顺大悲分别者。谓诸外道求异解脱。以非想等为涅槃。菩萨观之。但是有支非离染缚。失于涅槃真净之德故生大悲。故云如是复染生缚也。
　　四约一切相智分别内。无始观中名随顺缚故。谓生灭唯缚。随顺无本故也。
　　第十无所有尽观中亦四门。
　　初约经明此有支虚相既尽随顺无所有彻到第一义。此显不坏俗而恒真也。故云无明因缘诸行生。是随顺无所有。问无明生行是顺所有。何故乃言顺无所有。答乘前诸门。次第至此。显彼无明正生行时则顺无生入理故也。经意如此。问顺观既尔。逆复云何。答生既性尽。则所有无所有。俱离故云随顺无所有尽观说。说义同前。思取其意。
　　二约厌离有为中名。第四非无因作。随顺有故。何故经中顺无。论名顺有。释经意以缘归理说。论意以性从相说。各现别义故作是说。又释论中顺有意显无生。是故与经意亦不别。下别破无因。一纵破谓应常生故。二夺破谓恒不生故。三此非佛法下呵诘破。谓说无因最大邪见。若尔下结非无因。是名下释说总结。言相谛者。相是前成答相也。谛是前二谛差别。
　　三约顺大悲分别者。谓诸外道求异解脱以为涅槃。菩萨观之。是十二支三有之法。随顺有求。妄取无色以为解脱。失于出世涅槃我德。菩萨愍此顺起大悲。
　　四约一切相智分别。此是第九名种种观。谓三有相别各多类状故云种种也。随顺下释现其相。此是三有世俗之境。大智照此故以为门。上来别释十门竟。二如是逆顺下总结十章。既云逆顺十种。明知前十门中皆有逆顺。前文中有无逆观者是略故也。一有支行列。二摄归一心。三力用相生。四前后相属。五三道轮还。六三际因果。七三苦过失。八从因无性。九似有若无。十泯同平等配结前十文。皆可见。释不住道行竟。
　　第三大段彼果胜中。文别有二。初行果。后位果。前中论分有五。初得对治行及离障。是前胜慢对治果。二得修行胜。是前不住道行果。三得三昧。望前治胜以说果。谓前修三脱以说对治。彼治转增名三昧胜。四不坏心者望前离障以说果。由灭障故。三昧之心不可破坏。名不坏心。五自在力者望前修行以说果。谓依前修行上进无碍名自在力。下别释中释此五则为五段。
　　就初文中二。先明治胜。后显离障。前中释三解脱门义略作五门。一名体。二行相。三治障。四摄行。五差别。如别说。言是菩萨随十二因缘下正显于前十门有支皆有如此三空观门。先明空门。论中分三。初见众生无我。二自性空者见法无我。经中略无此句。三彼二作无。以见无作者故。谓前二句显二我体空。后一句现二我用空。亦即前是无我。后无我所。言如是下结可知。二言灭此事下明无相门亦三义。一灭障者观彼有支自性灭故云灭此事也。问此与前无我何别。答前就诸法以明无我。此中欲遣能取相心故不同也。二得对治者常解脱现前。经中略无此句。三念相不行者见因缘处。无少法相可生故云余不相续。远公云。此三中初灭障者取性心亡。二得理为治。三取相心灭不见少法生故。离分别取相之心。前灭取性不同凡夫。今离取相不同二乘。三知此二下明无愿门亦三。一前二则是无愿所依故云依止。二更不乐有者显无愿体故云体性。三唯大悲等胜出二乘故云胜也。二菩萨修行下明离障胜。初离彼我等是空门所离也。二离有相者是无相所离也。三离无相者是无愿所离故云离有无相也。以不取无相故说无愿。余经云以无相故无所愿求。此之谓也。论中如是次第。于五地下举劣显胜。初举五地显此空门离我之胜。此文是倒。若正应言以十平等深净心故远离也。则远离四地身净我慢。今以深空灭彼二我故此胜也。二举四地离障现此文中离作受胜。三此六地等举此地初十平等处破有无等。显今地满无相无愿破遣有无一切荡尽。故云胜也。
　　第二悲心下明修行胜有二。初正修行。后显修胜。前中亦二。初发勇猛修行者。谓始修决绝也。二菩萨如是知下明丈夫志修行者谓果决修终成。前中亦二。先修行心。谓以三空观彼有支。愍诸众生处而不觉故云悲心转增。由悲增进是利他心。未满菩提等是自利心。下明修行胜。于中二。先修智不著有为。后化众生下修悲不住无为。前中亦二。先知后厌。就知中烦恼业生。合散具阙有增有减。二既知此法有是过患。则生厌离不应令合故云我知有为等也。是故论云知有为法多过远离生业烦恼等。下修悲化众生可知。二丈夫志行中亦二。先智。后悲智中。论名厌对观者。有为名对。见多过观者重释成也。灭对者明有为性灭故云无性等也。与大慈等明修悲可知。二则得无碍下明修行胜。于中二。先胜相现前。论云智及大悲胜随顺者。牒前二行之中各有悲智。能上顺也。依不住道无碍般若现前者。明依前悲智不住之道令佛地无碍智光现前。知有为涅槃平等者解智悲不住所以也。不共住者解不住义。谓智不共有为法住故云而亦不住等。又悲不共无为法住故云亦不住其中等。彼助道行不满故者释不住所为。为满智助道不住有为。为满功德助道不住无为。故云欲具足等。
　　第三菩萨住现前地下明三昧胜。于中二。先明空定后明余二。前中先举十空上首后结多门。此中一万论经名百千万也。前十空中论摄为四。一观是观解。二不放逸者依解起行离过为名。三得增上者因修成德得上功德。四因事者依德起用。三昧是大用本故名因事。初中除第四三昧。余五名观。一生空观。二法空观。三合取二空名第一义。四依本识观二种如来藏中。是空如来藏。故云大空。五观七转识。不离如来藏。和合而起。皆无自体故云合空。楞伽云。七识亦如是心俱和合生。又云不坏相有八。无相亦无相。此之谓也。二不放逸者。分别善修是自分也。修行无厌是胜进也。二修满足故云究竟。三得增上功德者。胜德依空生起现前故云生空。四因事者余三三昧。一依此空定令智障净。因是事故名如实离妄也。二依空起悲不舍众生。是故论经名不舍空。三依空三昧。愿在诸有远离染著名离分别。然随顺有离不分别。余文可知。
　　第四是菩萨住现前下明得不坏心果。十句中初一总。深心者深彻难动。论经不坏心谓坚固不退。余九为别。一于理信观。二行堪受调。三于甚深秘密之处能不惊怖。四自分不失。五胜进无歇。六不嫉他德。不破己戒。二行普净故云广心。七慈普益生。八求上地智。九巧化众生。
</div>
    <div class="pagination">
<a href="华严经探玄记_page10.html">上一页</a><span>...</span><a href="华严经探玄记_page6.html">6</a><a href="华严经探玄记_page7.html">7</a><a href="华严经探玄记_page8.html">8</a><a href="华严经探玄记_page9.html">9</a><a href="华严经探玄记_page10.html">10</a><span class="current-page">11</span><a href="华严经探玄记_page12.html">12</a><a href="华严经探玄记_page13.html">13</a><a href="华严经探玄记_page14.html">14</a><a href="华严经探玄记_page15.html">15</a><a href="华严经探玄记_page16.html">16</a><span>...</span><a href="华严经探玄记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
