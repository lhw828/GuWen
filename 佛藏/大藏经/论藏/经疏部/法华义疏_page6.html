<!DOCTYPE html>
<html>
 <head>
  <meta charset="utf-8"/>
  <title>
   法华义疏 - 第 6 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法华义疏 - 第 6 页/共 16 页
  </h1>
  <div class="content">
   问。诸经论列十二部第二云祇夜。今何故乃明伽陀。
　　答。欲明佛说法无定故改于常规。以昔说九部为明小。今明九部乃为通大。欲显不定之义故乱说也。又今合此九部为五双。初长行与偈一双。诸佛或为众生直说修多罗。或命初则偈说故名伽陀。以经并标或字。则知修多罗未必在前伽陀不必在后。本事本生此第二自他一双。本事说他过去世事。如药王本事品等。说自过去世事为本生。未曾有因缘。此明善恶事一双。未曾有谓善事。如青牛行钵白狗听经大地震动诸天身量。因缘谓起罪本末事。而说名因缘经。譬喻祇夜法喻一双。具足应云路伽祇夜伽陀祇夜。上存别略通。今存通略别。优婆提舍称为论义。则是能论。上八部四双名为所论。谓能论所论一双也。
　　问。大小俱称方广有何异耶。
　　答。大是具足方广。小是随分方广。又大乘理正曰方。义富称广。文诠方广之理名为方广经。小乘语正曰方。文多称广也。钝根乐小法下一行半明小乘果法。又前明九部谓人天教。今明二乘教。人天虽异不出九部。二乘虽异同求涅槃。故人天教中前舒人天机次明九部教。今亦前叙二乘机次明叙二乘教。
　　问。既云乐小法。何故复言贪著于生死。
　　答。现在机缘乐于小法。过去久远贪著生死。又约机乐于小法。据情则贪著生死也。又乐小法则是贪于生死。以小涅槃则是大乘生死故。为是说涅槃第二明小乘教也。我设是方便下。上明昔二种教。今明二种教意。前逐近明说小乘教意。明昔说涅槃法者意令得入佛慧故也。决定说大乘者。昔日言说于小意在于大。教不称意不名决定。今言意俱显称为决定。又大品等经显教菩萨密化二乘。于菩萨是决定。于二乘未得决定。今显教菩萨显教二乘故名决定。又大乘是决定法。如涅槃经师子吼者名决定说。谓诸众生悉有佛性。今亦决定说于众生悉有一乘也。以道理无有余性唯有佛性故。说佛性名决定说。一乘亦尔。我此九部法下第二明说九部教法意。上半明随宜说教法。下半明说教意说九部。为令悟入大乘。与解大乘为本意。故言入大乘为本。有佛子心净下。上明昔说小乘教意。今第二明昔说大乘教意。若五乘论之。上说四乘今辨第五大乘教也。若作三教次第者。一人天为下教。次二乘为中教。今大乘为上教。文正作此意。一一文中皆先明机次辨教。观文即现也。有人言。上明昔说小乘是方便。今明昔日三乘中大乘亦是方便。将欲会三乘归一乘故。前明小乘今辨大乘也。今谓不然。前明小乘。而文辨小乘为方便。若昔大乘是方便者。亦应前列大乘次明大乘为方便。而文不尔。直明昔日大乘。不言是方便。故知昔小乘是方便。昔大非方便也。又为偏行六度菩萨说大乘。可是方便耳。而文云佛子无量诸佛所行深妙道。非则是假名偏行之人。则知是真实大乘也。又中论云。前为声闻说生灭十二因缘。次为已习行有大心堪受深妙法者说十二因缘不生不灭。若尔此大小应并是方便。而中论明前说小是方便后说大是真实。今文亦尔也。
　　问。但应明昔小是方便。何故今文明昔大乘耶。
　　答。此文双序如来大小二藏。从华严已来至灵山已前大小二乘一切诸教。所以双序二教者。序小乘教意。明回小入大菩萨钝根昔未得悟今方领解。序大乘教意。叹直往菩萨从华严以来至灵山之前大机早就利根早悟。此乃是数以叹菩萨之先达嗟声闻之后悟耳。非关昔大为方便也。
　　问。何以知然。
　　答。以二文为证。一者涌出品云。是诸众生始见我身闻我所说即便得入如来之慧。此明直往菩萨早悟佛慧也。次云除先修习学小乘者如是等人我今亦令得闻是经入于佛慧。此明回小入大菩萨晚方悟也。二者则此经文明声闻晚习大乘晚闻大乘晚得授记晚生欢喜。既是真实教者。菩萨早习大乘早闻大乘早得授记早生欢喜亦是真实教也。若今文明菩萨早闻大乘早得授记。是方便者。华严等经悉是方便。则是谤法之甚也。
　　问。若昔大乘明菩萨授记作佛。既是真实教者。声闻藉波若等经调柔其心然后始得悟入法华。则知波若为法华方便。岂是真实教。
　　答。波若显教菩萨密化二乘。二乘之人藉菩萨真实教调柔其心故得入于法华。斯乃是假他先达而得后进。岂可言先达之教是方便说耶。
　　问。此大乘亦得是方便不。
　　答。望道未曾大小。赴大小缘故无名相中假名相说故大小俱是方便。非但大小俱是方便。亦三一俱是方便。但今大小相对。小乘是未了故是方便。大乘已了称为真实也。就此文为二。第一叹菩萨福德利根有七种早义。即显声闻薄福钝根有七种晚义。第二结昔说大乘意。有佛子心净。第一叹菩萨现在早有堪闻之德。则显声闻晚有堪闻之义。离凡夫二乘有所得心故称净也。柔软者。有无所得信心顺从诸佛不违大乘。如湿牛皮易可屈折。利根者。信为其始慧为其终。略举五根之初后。又是大乘法海信为能入智为能度故举此二也。无量诸佛所下。第二叹菩萨早习大因值佛既多修行亦积。则显声闻修大乘因晚也。为是诸佛子下。第三叹早为菩萨说大乘。即显晚为声闻说大乘也。而云说是大乘经者。是大乘经即法华也。昔为直往菩萨早说法华竟。故涌出品云。是诸众生始见我身闻我所说即入佛慧。佛慧则法华平等大慧。但昔作华严波若之名耳。今为回小入大之人作法华之说。故知大乘显道义同。故云波若是一法佛说种种名随诸众生力为之立异字。智度论又云。法华经者是波若异名。则明证也。我记如是人来世成佛道者。第四叹早与菩萨授记。即显声闻晚得记也。以深心念佛。第五叹菩萨早修正解故早得佛记。则显二乘之晚修正解故晚得佛记。以深心念佛者。了悟如来无生灭身也。如华严经云。一切法不生一切法不灭。若能如是解诸佛常现前。又大品云。云何名念佛。谓无忆故是为念佛。此则内外并冥缘观俱寂为真念佛也。修持净戒故者。第六叹菩萨早修正行故早得佛记。不持不犯离凡夫二乘有所得戒故名净戒。然行解更无二体。则一正观义分。离惑为解。离过为行。此等闻得佛下。第七叹菩萨早生欢喜。用斥声闻后得记方喜。世间三禅之乐名遍身乐。犹是小喜。今蒙佛记即得佛乐故名大喜。悟此身心本性寂灭名为遍身。佛知彼心行下。第二结昔说大教意。佛初成道知菩萨福德利根。故早为说大乘也。声闻若菩萨下。第二显今教意。则是颂上唯以一大事因缘故出现于世。长行有三种意。一明为大事故出世。二但为教菩萨。三明十方佛土唯有一无二。释成前之二事。今文转势颂之。亦开三别。初明但为教一人。次明道理有一无二。后辨佛出世大意。所以前明唯教一人者。为对昔二教各赴二缘故。今明二缘同禀一教。昔声闻大机未熟故为之说小。菩萨大机早熟故为之说大。是以二教各赴二缘。今至灵山之会声闻菩萨大机并熟。是故二缘同闻一教并皆成佛。为此因缘故前明但教一人也。无疑者。昔说三乘即声闻无进道菩萨有退路。今明有一无三。则声闻有进道菩萨无退路。故云无疑也。十方佛土中。第二明道理有一无二也。良由道理唯有一乘无有二乘。是故声闻菩萨闻法华一偈并皆成佛。即以今文释成上意也。除佛方便说者。疑者云。既有一无二。昔何故说有二乘。是故释云。上据理故无二。唯除方便说有二耳。但以假名字者。疑者既闻除方便说有二。或谓有二乘微毫法体。是故释云。毕竟无有二乘法体。但假名字说耳。引导诸众生者。疑者云。既无法体。何用说此虚名。是故释云。为欲导示众生引出火宅。因此空名获于实利故名善巧。如经云。我初得成佛时空拳度一切也。说佛智慧故下。第三明佛出世大意。以道理有大无小。诸佛是体理之人。以道理有大故唯为大事故出世。道理无小故不为小故出世。是故接前道理后明出世大意也。就文为二。第一先明诸佛唯为大事故出世不为小事。第二引证释成。初文又二。前开两章门。次释两章门。前一偈标唯为大事出世章门。次半行明不为小事出章门。前偈上半标为大事故出世。下半举真伪释成。以唯一事实余二则非真。是故诸佛但为一事故出世。
　　问。上言无二无三。今何故乃云二非真耶。
　　答。前明无二谓无缘觉。无三明无声闻。则是今文二非真实。但上明其俱无。今明方便说有但非真实有耳。终不以小乘下此半行标不为小事出世章门。亦得唯此一事实。释上为大事故出世章门。余二则非真。释成不为小事出世章门。以余二非真故。终不以小乘度物也。佛自住大乘下第二释两章门也。初一行释佛为大事出世章门。以佛自住大乘。还以佛所得法度物也。
　　问。定慧则是大乘。云何言庄严大乘。
　　答。一寂一照以别严总。亦是以法严人。而云力者。以能度物故称力。又但明定慧者。累无不寂为定。德无不圆为慧。又累无不寂为定则涅槃果果。境无不照为菩提果。此二总摄果乘故明之也。自证无上道下。第二释上不为小事故出世章门。若自住大乘平等之法以小度物便有二过。一乖大乘平等。二则堕悭贪之失。自贪于大不与物故名悭贪。一不可平等之理。二不可诸佛之心。故云此事为不可。若人信归佛下。第二证成上为大不为小。故出世凡有三证。一引他证。二引自证。三引昔证。引他证者。谓信心归依佛之人知如来言不欺诳。自住真法以伪乘与物故名为欺。用此诱他称之为诳。佛自住真乘还以与物故不欺诳。亦无贪嫉意者。所以外言欺诳。良由内心贪嫉。自贪真乘嫉妒众生故与伪法。所以欺诳。佛无贪嫉故不欺诳也。断诸法中恶者。非但无有贪嫉。悉断一切诸法中恶。以内有恶触处生畏。以佛无诸恶故于十方独无所畏。我以相严身下。第二引自为证凡有四句。一以我有此相好之身。则知内无贪嫉外无欺诳。二我尚以身光照世间。则知身益物故内无贪嫉外不欺诳。三明为无量众所尊仰。故非贪嫉欺诳之人。四明为人说于实相印定诸法。则知自住大乘亦令他住大乘也。又前偈明佛无恶。此偈辨佛有善。并释成佛自住大乘与物大乘。舍利弗当知下。第三引昔誓愿证。初偈引佛昔愿。第二偈明昔愿满。明初发心时尚愿令一切人悉皆成佛。况今得佛而自住于大与物小耶。
　　问。如来初发心时愿一切成佛。今并未成佛。云何称愿已满耶。
　　答。灵山一会回小入大菩萨同入一乘。自尔已前令直往菩萨授记作佛。一期出世唯此二人普令作佛。则是一期愿满。如上引涌出品文证之。正意者。法华之前但得为菩萨一人说佛乘。则佛愿未满。今并为五乘六道众生并令成佛。故佛愿满。又为人说一乘即是畅佛意。亦名为满也。若我遇众生下第二释疑门。此文来意有近有远。所言远者。上来一章皆明所说诸教为表一乘并令众生普成佛。若尔如来何不为一切人皆说一耶。二者近从上本誓愿生。昔既发愿令一切成佛。今满本愿。初出世时何故说三不即说一。今方说一耶。为释此意故有此章来也。就文有四。初明不得普为一切说于一乘。二释不得说一所以。三明既不得说一故方便说三。四明虽复说三终为显一。若我遇众生尽教以佛道者。此上半牒难情。假设遇众生便说于一也。下半明有损无益。凡有三过。一者机小教大有错乱之失。二者钝根迷教惑理之过。三者不信有诽谤之咎。我知此众生下第二释不得说一所以。不得说一凡有二义。一知众生无有善本。二知众生有诸恶根。则用二义释无智错乱等三失。无善本者。未曾修行无所得善为菩提本。故此众生不信解一。坚著于五欲下第二明众生有于恶根。就文为二。初明有爱恶。次明有见恶。所以偏明有爱见者。此二总摄一切诸烦恼故。又在家人多起爱出家外道多起诸见。又众魔乐生死故起爱。外道著诸见故起见。又爱是旧行烦恼。见是新起之惑。一切众生虽并成就三界爱见。而爱多现行。若值邪师方乃起见。又爱烦恼名为一失。诸外道等以有爱惑而于其中更复起见。是为失中更复起失。为此因缘明爱见也。就明爱内开为二章。一辨爱因二明爱果。坚著于五欲者。起爱之处。出所爱事也。痴爱故生恼者。所以爱五欲者。由痴故起爱也。如涅槃云诳故生贪。如净名云从痴有爱则我病生。恼者。明从爱因生于现恼。所谓以爱因缘令身心恼。或自恼恼他故也。故痴是爱因。恼为爱果。以诸欲因缘下。上明生恼谓现报也。从此以下明生后二报也。就文为二。初辨通报次明别报。初半行明得生报。下半明后报也。既语轮回。则三报相续也。受胎之微形下。第二别明受报谓人报也。所以偏明人报者。佛生人中多化人故也。人报具于八苦。上半略明生苦。以生苦为八苦之初。下半总明众苦也。世世常增长者。细论胎内时分不同。为世世增长。又大期为一世。生生常如此。即从今生生后世是增长义也。
　　问。众生托胎何故有男女不同。
　　答。父精多母精少则成男。母精多父精少则成女。父母等精者则成黄门二根也。入邪见稠林下第二明起见。就文亦二。初明见因次明见果。入邪见稠林者。此中有一见二见乃至六十二见。言一见者。总名外道诸见为一邪见。邪见众多譬如密林。故云稠林也。若有若无等者此明二见也。智度论云。爱多者著有故起有见。见多者著无故起无见。又云四见多者著有。邪见多者著无也。依止此诸见具足六十二者。明六十二见。大品譬如我见摄六十二见。则我见为六十二见本。大品又云一异为本。此经以有无为本。此三不相违也。由计有我故生诸见。则我为其本。以有我故计我与阴一我与阴异。故以一异为本。我与阴一则阴灭我灭。便起断见。我与阴异则阴灭我存。故起于常见。断常则是有无。故以有无为本。有无谓边见。为六十二见本。我为边见之本也。六十二见者。大品佛母品开十四难为六十二。十四难者。神及世间常无常等四。神及世间边无边等四。死后如去不如去等四。合为十二。及身与神一。身与神异合为十四。常无常内约五阴作之。一阴具常无常四句。故成二十。边无边亦约五阴。故成二十。如去不如去亦成二十。合为六十。一异为本合为六十二。又释即色是我。离色有我。我住色中。色住我中。一阴有四。五阴二十。约三世为六十。断常为本合六十二。十六为即阴。四十六为离阴。又释一阴上计有无二种。五阴便成十见。三世为三十。凡夫五阴有三十见。圣人五阴亦三十。合有六十。涅槃非三世摄。但计涅槃有无二合成六十二见也。
　　问。五见摄六十二见不。
　　答。我见为六十二见本。邪见拨无。而六十二计有故不摄邪见。见取以六十二见为第一。戒取谓六十二见为道。则四见非六十二摄。而六十二见属边见也。深著虚妄法者。前明从爱起见。今从见更生于爱。虚妄法者谓诸见也。深著此见故名爱也。又佛初出世不能顿拔此见则说一乘故名深著。又既以此见为好。则为是于见上更生见。谓见取见也。我慢自矜高者。恃此诸见举我自高也。即显诸外道佛初出世不受一乘之道故也。谄曲心不实者。上来从正使生正使。今从正使生于缠垢。谄即六垢之一也。杂心云从见生谄垢。以起见必是利根人。方能谄曲。钝人不能也。上明我慢不受佛化。今明谄曲化彼门徒。于千万亿劫第二明见所得果。以爱为受生之本故下招六趣。见乖于正理故上隔三尊。是以二文明爱见果异也。如是人难度者。总此爱见众生难可以一乘法度之。
　　问。此叙何处爱见众生。
　　答。佛初出世有此爱见众生。故不得说一乘也。是故舍利弗下第三明不得说一故方便说三也。说诸尽苦道谓道谛也。示之以涅槃即灭谛。略举出世因果。
　　问。上云起邪见众生千万劫不闻佛名字亦不闻正法。今云何得为说涅槃耶。
　　答。住此邪见则不得闻。但此邪见众生过去曾习小乘有小根性。中途起于邪见。以小机将发邪见正倾故得为说小教。我虽说涅槃下。第四明虽复说三终为显一也。初句开方便门故云非真灭也。诸法从本来下。有人言。涅槃有三种。初教以灰断无为为寂灭。般若教以四谛平等为寂灭。此经明宝所俗外涅槃为寂灭也。今是辨因之时未得明言说宝所之灭。且用大品经灭以斥彼事断无为。有人言。万善之法本来寂灭无三乘之相故云寂灭。今明此二都非释也。今文正简大小二涅槃也。小乘之灭非是真灭。大涅槃灭方是真灭。所以然者。小乘前有因果二患。故灭之以得无为。则是断常二见。故大品云。若法前有今无。诸佛菩萨则有过罪。今对小乘非真灭故明因果两患本来寂灭。则是大涅槃灭也。
　　问。今明一乘何故乃辨大小二涅槃异耶。
　　答。良由今果异昔果故。得今因异昔因耳。又昔小灭非真灭今大灭是真灭。方得劝舍小灭以求大灭。盖正是一乘之大宗也。
　　问。大小二涅槃有几种异。
　　答。此经始末凡有三异。一小乘灭狭。但灭四住及分段生死。大乘具灭五住及二死。此经现譬喻品末。故彼云。但离虚妄名为解脱。其实未得一切解脱。二者小乘前有烦恼及以身智。然后灭之故非本来寂灭。大乘明烦恼及以身智本性寂灭不复更灭。故大品云。若法前有后无。诸佛则有过罪。二乘前有今无。则是过罪之人。故涅槃云。若以声闻言无布施。是则名为破戒邪见。则其证也。三者二乘但见于空不见不空。即但见于灭不见不灭。大乘明见空及与不空。则是具见于灭及与不灭。故譬喻品云。皆以如来灭度而灭度之。则是灭义。又云悉与诸佛禅定智慧。谓不灭义也。故法华论云。正以大涅槃为一乘也。
　　问。大品等经已明本来寂灭。何故声闻不得悟耶。
　　答。大品虽明本来寂灭。未开小灭非真灭。是故声闻不得悟也。今明小灭非直灭。则开方便门。本来寂灭相。谓显真实义。是故声闻方得悟也。我有方便力下第三劝信门。初偈重牒所信之法。第二偈正明劝信也。初偈上半寄释迦以明权。下半就诸佛以显一。第二偈上半诫令除疑。下半劝信佛语。过去无数劫下第二颂引证门。颂三世佛则为三段。上长行一一佛皆有三门。一化主二教门三徒众。今还颂此三也。上半乃举多劫多佛者。良以一劫一佛未足为证。故举多劫多佛生众生信心。下半明诸佛化仪不同而同说一乘之道也。如是诸世尊下第二颂上教门。上长行略但有一周明教门。今偈颂广开为二周。第一就法说门明教意。第二就神通门明教意。二门各三。初门三者。一行明说教。半行明教意。半行明益缘。又诸大圣主下。第二一行半就神通门明教意也。亦开三别。一行辨知机。一句现通。一句明现通意。更以异方便者。有人言。上明三乘方便。今明人天乘异上三乘故名异方便。有人言。上明小乘方便。今明大乘异上之小故云异方便。今谓不尔。前文明说法为方便。今文不云说法。乃是神通。神通异上说法名异方便。以说法现通略摄过去诸佛教门事尽。直明若说法若现通皆为显一乘也。
　　问。云何现通。
　　答。如昔灭火伏龙令外道心醉。今放光现瑞使内侍发请。则其事也。故序品云。今相如本瑞是诸佛方便。今佛放光明助发实相义。即此文之意也。
　　问。前明说法方便与神通方便何异。
　　答。今文现通开发正说之由渐故名方便。前明说法门以无三说三故名方便。第一义者一实之道。理极莫过为第一。深有所以称为义也。若有众生类下第三颂长行禀教之众。就文为三。第一明于过去世佛现在时修行得益。第二明于过去佛灭后修行得益。第三双明二世修行得益也。教门不出说法现通二种。修行不出三时不同。此意欲摄过去能化所化事尽也。上长行初明闻法终得种智。今此偈颂前明修行终皆成佛。初则是六度行也。以六度是成佛之本故初说之也。种种修福德者四乘之行也。诸佛灭度已下第二明佛灭度后修行成佛。就文为五。第一明见佛涅槃起恋慕心故得成佛。二明供养舍利。三明起塔。四明造像。五明三业供养故得成佛。此五则成次第。初见佛涅槃心生恋慕。涅槃已后为供养舍利。供养已后次明起塔。欲表代尊像故须造像。造像竟次辨三业供养也。言若人善软心者谓恋慕心也。又则是信心。随顺诸佛不违教门故名善软也。诸佛灭度已下第二明供养舍利。起万亿种塔下第三明起塔。外国名塔婆或名偷婆或名数斗婆。此云方坟亦名冢也。增一阿含云。有四事得梵福。一无塔处立塔。二和合圣众。三修治破寺。四佛初成道请转法轮。梵福者。四天下众生至六欲天不及一梵天福也。庙者貌也。寺塔供养对之如神在有状貌也。木樒者。形似白檀微有香气。长安亲见之。若人为佛故下第四明造像。优婆塞经不许用胶。有释云。不许用皮胶。得用木胶。有释云。开遮有异意也。若人于塔庙下第五明三业供养。于诸过去佛下第三合明二世修行成佛。闻是法者。则是闻上来所说法皆得成佛也。
　　问。低头举手善云何成佛。
　　答。昔竺道生著善不受报论。明一毫之善并皆成佛不受生死之报。今见璎珞经亦有此意成论师云。一念善有习报两因。报因则感于人天。习因牵性相生作佛。今明此义并成难解。经云有所得善不动不出。凡夫习因之善既有所得。云何得成佛耶。则以此言还责生法师也。今明善因有受报不受报义。有所得善受有所得报。无所得善受无所得报。谓受报义也。有所得善不受无所得报。无所得善不受有所得报。谓不受报义。故大品云。有所得善不动不出。无所得善能动能出。即是证也。
　　问。人天善根既是有所得。云何此经明皆成佛耶。
　　答。人天善根盖是得佛之远缘。故云成佛耳。大品明其近不取其远。故无所得善能动能出。有所得善不动不出。此经近远通说故并云成佛。
　　问。人天善根云何远成佛耶。
　　答。人天善根有二种。一者习因二者报因。报因则感人天身。以有习因值佛菩萨。闻说大乘生一念无所得信。此无所得信是佛道种子。藉前有所得生后无所得。故智度论云。有所得者是无所得初门。故云是远缘。
　　问。此习报二因与成论师解何异。
　　答。彼明一念善具二因。今明有所得善前后相生义自是习因感报之义是报因。此之习报并是不成佛。故法华论释。童子聚沙为佛塔皆已成佛者。要是发菩提心方得成佛。非谓凡夫善根及决定声闻善根得成佛也。中论云。虽复勤精进修行菩提道。若前非佛性终不得成佛也。
　　问。既是有所得善根。云何能生无所得耶。
　　答。有所得若决定性者不能生无所得。良由诸法无决定性故。值佛菩萨悟此有所得本无所有便生无所得也。
　　问。无所得亦有习报二因不。
　　答。亦有二因。习无所得生无所得亦是习因。行无所得因感无所得报称为报因。故大品云。报得无生法忍报得六波罗蜜。
　　问。何故云皆已成佛道耶。
　　答。佛照过去众生修行善根已得成佛也。
　　问。今明过去佛教意。与前偈明释迦自开宗辨。教意何异。
　　答。上正明二乘众生并皆成佛。今通明五乘众生并皆成佛。以破昔谓行五乘之因别得五乘之果。是故今明因无异感果无别酬故并皆成佛。所以前明二乘成佛后明五乘成佛者凡有二义。一者此教之兴正为二乘。傍及人天。故前明也。二者举人天乘破二乘保执义。佛言我以佛眼见过去。人天一念善根尚并已成佛竟。故知无有灰身灭智同于大虚毕竟永住二乘不成佛也。未来世诸佛下第二颂上未来世诸佛。就文凡有二周。第一略颂上三事。第二广释未来诸佛教意。二门各三。初门三者。半行颂化主。一行半颂教意。半行颂禀教得益也。诸佛本誓愿下第二广颂未来教意。亦开三门。初一行辨本愿。愿为明一。次一行辨说法。为明一。次两行就诸佛所证。为明一。初二偈如文也。诸佛两足尊者第三举所证明一。上过去佛门通说有得无得一切诸善并皆趣成佛。今文但示根本无所得善方乃成佛。则释成上义也。两足尊者。或以戒定为二足。或以权实为二足。或以福慧为二足。或以解行为二足。此皆内德之二足也。外形以天人为二足。佛是天人二足之尊也。知法常无性者。知一切法无自性也。而言常者。非是破性故言无性。性本常无故云常无性也。佛种从缘起者。种子有三。一以一乘教为种子。故譬喻品云断佛种故。则是破教也。二以菩提心为种子。故华严云下佛种子于众生田生正觉牙。三以如来藏佛性为种子。今初偈正以菩提心为种子。上明无性。今辨因缘。佛种者则是无所得菩提心为佛种子也。此菩提心假缘而起。起则发也。是故说一乘者。以菩提心假缘而起故。佛为说一乘令发菩提心。一乘教则是发菩提心缘也。又明唯有一乘无有二乘。则菩提心唯有进无有退路也。是法住法位者。上明菩提心为种子。今明本有佛性以为佛种。若无佛性。虽说一乘教及发菩提心。终不得成佛。是故须明佛性也。凡有三句。初半偈正叙佛性。谓法住法位。法住法位是佛性异名。亦是一乘别称也。世间相常住者。世间众生本有佛性故佛性常住。故寿量品云。如来如实知见三界之相。无有生死乃至非实非虚。则是如来藏法身常住也。于道场知已者。第二句明知佛性。谓坐道场时始见佛性也。导师方便说者。第三句明说佛性。然佛性绝四句超百非实不可说。但无名相中为众生故假名相说。故云方便。此异上三乘方便。亦异神通方便。故此经有多种方便也。天人所供养下第三颂现在佛门。凡有二周。一行半略颂上三事。一行颂化主。一句颂所化。一句颂教门。知第一寂灭下。第二三偈广颂上三事。初一行明三种法轮。知第一寂灭谓根本法轮。以方便力故谓枝末法轮。则从本起末。其实为佛乘谓摄末归本法轮。知众生诸行者。第二两偈广明枝末法轮。今我亦如是下。第三两行偈明释迦顺同门。两偈为二。初偈顺同诸佛明摄末归本法轮。第二偈顺同诸佛明从本起末法轮。摄末归本谓摄用归体。从本起末谓从体起用。此二虽略摄教事周。安稳众生故者。凡夫滞有住在三界火宅。二乘著空未免五百由旬恶道。悉非安稳。故中论云。浅智见诸法若有若无等。是则不能见灭见安稳法。今说中道一乘令离凡夫二乘有无二见。故名安稳。以种种法门。出安稳之方令入于佛道置安稳之处也。第二偈中上半知机。第三句说教。第四句得益。舍利弗当知下。自上已来颂一乘真实门竟。今是大段第二颂三乘方便门。上长行文略总辨诸佛出五浊世方便说三。今文广释之。明释迦出五浊世。一期所化凡有四门。第一居法身之地见五浊众生有苦无乐故起大悲心。第二悲心内充以本垂迹。初成道时欲说一乘拔物极苦与其极乐。但圣虽能授物物不能受。是故息一化。第三既不堪受一化故。于一佛乘方便说三调柔其心。第四明会三归一。此之四门皆起五浊。故是释上五浊章门。初见五浊故起大悲心。以有五浊不堪受一化。由有五浊故方便说三。五浊障消故后为说一。是故四章皆起五浊也。
　　问。何因缘故但明四章耶。
　　答。释迦出五浊世。一期始终唯有此四门。譬如父母见子病苦初深生愍恻。二者则欲以妙药授之令子病顿差。但子病重不堪服药也。三者既不堪授妙药权以粗药治子重病。四者重病既除还堪授妙药病便除差。父除子身病唯此四门不得增减。佛治众生心病亦唯此四不得增减。是故一期出世但明四门也。非但释迦一期出世备此四门。一切诸佛亦不出此四门。然此四门则为后火宅四譬为本。初门为生后长者见火譬。第二门生后救子不得譬。第三门生后三车救子得譬。第四门生后等赐大车譬。然前后法譬其文相主。唯有此四不应更复生于异释。若言有十譬本六譬本。并不与文相应。末世既不见佛意。唯依佛为师不应生穿凿也。
　　问。后譬既有六。今云何但有四耶。
　　答。前长行明五浊但有一章。今偈转势说法遂有四门。此品法说有四。后品譬说明六。亦是转势说法。若言后说还同前者。三周之经是一周意。盖是讲经师大失也。至譬喻品当广说之。
　　问。此之四门具几种身。
　　答。具三身也。初明居法身之地见物有苦无乐起大悲心。次初成道时为诸菩萨说华严教。则卢舍那身。第三门为诸声闻说三乘教。谓释迦身也。初谓佛所见身。次是菩萨所见身。后是二乘所见身。又初是法身。次是应身。后是化身。第四门闻一乘了悟始终教意。具有三身。故法华论释寿量品具明于三身。
　　问。此之四门具几种教。
　　答。此之四门具足三教。如来居法身之地照五浊众生一期始终根性应具堪闻三种教门。次以本垂迹为众生故说三种教。初成道时为诸菩萨说根本法轮。第二门不堪受根本法轮故从本起末明枝末法轮。第三门会三归一故明摄末归本法轮。
　　问。既有三种法轮。亦得明三身不。
　　答。亦得尔也。初为诸菩萨现卢舍那身则根本身。次明二乘不堪见此身故隐本垂迹起枝末身。故信解品云脱珍御服著弊垢衣。第三既立一废三。亦息迹归本。则应云脱弊垢衣还著珍御服也。故教既有三身亦如是。就此四门各有三段合成十二章经也。初门三者。第一明能见。二明所见。三起悲心。我以佛眼观者明能见也。五眼有二门。一就应身论五眼。佛托父母身故有肉眼。次在道树下得于四眼。以有远见故有天眼。照三乘根性故有法眼。照于实相故有慧眼。照佛境界故有佛眼。次就法身论五眼者。照五种境界故有五眼。照障内境名为肉眼。照障外境名为天眼。余三如上。
　　问。若约五境论五眼者。今照六道应是天眼。何故名为佛眼耶。
　　答。五眼有二门。一者因中名四眼。果地名佛眼。谓人有肉眼。天有天眼。声闻慧眼。菩萨法眼。佛有佛眼。故四眼入佛眼中悉名佛眼。今是因果相对故言佛眼见众生不名天眼也。佛眼中约境论其五用故。有五眼者见六道众生则属天眼也。又佛眼无所不知无所不见亦见六道众生也。
　　问。五眼得名凡有几种。
　　答。肉慧两眼就体得名。以肉为眼故名肉眼。以慧为眼故名慧眼也。法眼则从境立名。以其见法名为法眼。天眼佛眼得名不定。所以然者。天眼得名凡有三种。一从人立称。又从义得目。诸佛菩萨名为净天。生在人中报得眼根彻见大千世界。从彼净天以立其名故名天眼。二者就趣得名。始从四王上至非想通是天趣。生彼天中报得眼根能远照瞩故名天眼。三者从因受名。如地持说。一切禅定于三住中名为天住。依此天住修得净眼。从因得名故云天眼。佛眼得名凡有二种。一从人得名。佛是人名。人有此眼故名佛眼。二佛名觉。则此觉能照故名为佛眼。
　　问。五眼以何为体。
　　答。若据法身以智为体。智有五用故名五眼。若就应身天肉既是报名。则以色法为体。余三以智为体。若言天眼通。依毗昙义亦以智为体。
　　问。五眼与华严十眼云何相摄耶。
　　答。言十眼者。一是肉眼见一切色。二是天眼见诸众生死此生彼。三是慧眼见诸众生根性差别。四法眼见诸法真实之相。谓见诸法第一义相。五是佛眼见佛十力。六是智眼分别了知一切种法。七是明眼谓见一切诸佛光明。八出生死眼见涅槃法。九是无碍眼见一切法无有障碍。十是普眼谓见法界平等法门。初一是前肉眼亦兼天眼。见粗细远近是天眼故。第二天眼是前天眼。第三慧眼．第五佛眼．第六智眼．第七明眼．第八出生死眼．第九无碍眼。此之六种是前法眼。第四法眼是前慧眼。见真谛故。第十普眼是前佛眼。普见平等真法界故也。见六道众生者第二明所见。就所见内为二。初总明见六道。次别明见有无也。
　　问。大品云五眼不见众生。今云何言见。
　　答。净名经云。有佛世尊得真天眼。悉见诸佛国不以二相。不以二相者。见宛然而无所见。虽无所见而无所不见。故见不见不二。大品明见无所见。此经明不见而见。故不相违。
　　问。既见六道。与六道见何异。
　　答。佛见不六而六。知六无所六。六道作六六而见。故寿量品云不如三界见于三界。华严云。随顺众生故普入诸世间。智慧常寂然不同世所见也。又众生有二。一颠倒性众生。二因缘假名众生。大品明不见者。道理之中毕竟无性实众生故不见。此经明因缘众生故佛眼见。故前文具二义。人天两足尊知法常无性即是不见性义。佛种从缘起谓见因缘义也。又中论云。诸法无决定性。佛有无量方便。或说一切实不实等四句。亦应云法无决定性随众生故或说见不见等四句。故论云。诸佛或说我。或说于无我。诸法实相中非我非无我。亦应云诸佛或说见或说于不见诸法实相中非见非不见。贫穷无福慧下第二别明见有无。初明见无谓无福无慧也。然虽行有所得福慧。望道言之。终是无福慧耳。故大品云有所得者无道无果。入生死险道下此明见有也。上见无福无慧有二种无。今见苦果苦因二种有也。初明见苦果。亦乘上文以无福慧资粮故入生死险道致令众生苦果相续也。深著于五欲者此明见苦因也。又前入生死险道行苦因得苦果。今于苦果上更造苦因。苦因有二。初爱次见。深著于五欲者正是爱也。三界烦恼通名为欲。以染著性。故成论云罗汉断三界欲也。言深著者。以有所得见五欲决定有实。然后著之。所以为深也。如牦牛爱尾者。牦牛以痴故爱尾。众生以痴故起爱。又由爱尾故为人所得而遂害之。故爱尾是害身之具。众生爱五欲故备受众苦。故龙树传云。欲为祸本。众恶之原。败德危身皆由此起。吾若得脱誓当出家也。以贪爱自蔽者。上明由痴起爱。今明爱功用也。爱有二力。一感生死苦。二迷境障智。前明入生死险道。谓感生死苦。今明迷境障智。以爱覆心所以障慧。盲瞑无所见。谓迷境也。不求大势佛者。深著五欲谓病人也。大势佛者佛有大势力能断众生爱病。谓良医也。断苦法者谓平等大慧则良药也。众生以爱覆心盲无所见。不知贪爱是病。又不识佛为良医法为妙药也。深入诸邪见下第二明见因。以苦欲舍苦者。如诸外道计三界苦为涅槃。檀提婆罗门指腹为涅槃。则计欲界苦为涅槃。阿罗罗外道计无想为涅槃。即计色界苦以为舍苦。郁头监弗计非想为涅槃。则以无色苦而欲舍生死苦也。即是释上邪见义也。此是通邪见。于五见内非乐净见乐净。是独头见取也。
　　问。计生死为涅槃。为迷生死为迷涅槃耶。
　　答。正迷生死为涅槃。如迷机为人。为是众生故下第三明起悲也。远悲者。愍其无福慧二善有苦因果两恶。近悲者。悲诸外道计非道为道道为非道也。我始坐道场下。第二以众生有五浊故初成道时一乘化不得也。上既大悲内充。今明方便外救。但圣人虽能救物不能受。就文亦三。第一明不得说一乘。第二诸天劝请。第三违请。初文又三。半行明思惟处。次半行明思惟时。后一行半正明思惟事也。我始坐道场者。摩竭提界寂灭道场初成正觉也。观树亦经行者。有人言。因名以表意。树者欲树立众生于大乘善根也。行者欲表如来必行树立之事也。有人言。如来在此树下成道。念于树恩故观树也。行者向为取道故坐。今得道竟是故经行。即欲行善利物报树恩也。解云此解出经。有人言。此是随从世法。即世界悉檀也。世人思惟凡有二种。一观物思惟。二经行思惟。今随从世法亦作此二。注经云。树以静为体。行以动为相。欲发思惟之兆决语默之机也。于三七日中者第二明思惟时也。弥沙塞律云三昧七日。此与十地论同。
　　彼论问云。本为利物成道。何故七日思惟不说。
　　答。云显示自受大法乐故。显已法乐为令众生于如来所增长爱敬心故。复舍如是妙乐悲愍众生为说法故。此则初七日不说第二七日方始说法。此经明过三七日方说。律中及萨婆多传过六七四十二日方说。十二由经成道竟第二年方度五人。则一年不说。智度论云五十七日不说法。或可则是五十七日。或是五十个七日。计近一年。与十二由经相应。适缘见闻。不须会也。萨婆多论云。何故六七四十二日不说。一者梵天未来请故。又陈如等善根未熟故。又前自安身然后始说故。又令众生生尊重故。今明如来久知应说不说。但为示法深妙众生钝根随从世法故。示三思而后说耳。七是一数之穷。三思是俗之常法。故有三七之言也。
　　问。七日云何是一数之穷。
　　答。内外之法七日改异。胎内七日则变。揣食之身七日不食便死故也。思惟如是事下第三明思惟事。有人言。初七日思惟佛智微妙。二七日思惟众生钝根。三七日思惟不可以妙慧授钝根也。有人言。初七日欲法说一乘无机即止。二七日思惟欲譬说一乘无机即止。三七日欲宿世因缘说一乘无机即止。以觅下中上三机悟一乘不得故三七日也。又云初七日以劝门说大乘不得。二七日诫门说大乘不得。三七日诫劝合说不得也。今明如上辨。随从世法故有三七之言。我所得智慧者。今文直出所思惟之三事。一佛慧微妙。二众生钝根。三不可以妙慧授钝根。佛慧微妙者。非愚非智绝观绝缘故称微妙也。众生诸根钝者明慧根钝也。著乐痴所盲者。非直钝根。复有二失。一者著乐所谓爱也。二愚痴谓无明也。毗婆沙云。譬如人缚其手足以物覆眼安蕀林中不能得出。众生为爱所缚无明所覆故不能出生死稠林。如斯之等类下第三不可以妙慧授钝根也。尔时诸梵王下第二诸天请说。就文亦三。初一行半明能请之人。次一句明请之仪则。后一句正明请。智度论云。诸天仪法不同。净居天劝令出家。四天王奉钵。梵王请转法轮。
　　问。佛为众生故出世自应说法。何事待请耶。
　　答。论云佛虽不须请而令请者获福。七卷金光明云。请佛转法轮能灭谤十二部经罪。又先请后说诸佛法尔。又不请而说则外道讥呵。又外道多事梵天。梵天既请则外道心伏。又若不请而说则应答十四难。以待请方说故不答也。
　　问。何故诸天请不明人请耶。
　　答。天胜人故明天请。又人不能请。天有智慧知佛成道故明天请。又佛山林独处成道。此中无人故人不请也。
　　问。大通智胜佛何故十六王子先请后方梵王请。今何故但明天请不明王子请耶。
　　答。注法华云。前佛出好世绍父业浓。今释迦佛出恶世子绍义薄也。我即自思惟下第三明违请息化。就文亦三。第一明假设欲说一乘。第二明无益有损。三明息化。
　　问。上思惟与今思惟何异。
　　答。上明不可以妙慧授钝根。今思惟假设受梵王请强说一乘者则有损无益也。众生没在苦下第二明无益有损。我宁不说法下第三明违请息化。初以本垂迹说于一乘为欲利物。今说一乘则无益有损。故舍应归真名入涅槃。则无所损也。寻念过去佛下大段第三明初成道时众生既不堪受一乘故于一佛乘分别说三。
　　问。佛为自说三乘。待请说耶。
　　答。依智度论云。梵王初请说法。如来云佛法甚深众生钝根违请不说。次梵王陈众生有上中下根重请说法。佛受其重请故说三乘。就文亦三。第一明照众生根性。二正说三乘教。三禀教得益。则生后三车化子得譬也。初文有三。第一明顺同过去诸佛故说三乘。第二受现在十方诸佛劝故说三乘。第三受劝即随顺五浊众生故说三乘。前二上同诸佛。后一下顺众生。即是三因缘故说三乘也。若取酬梵王请则有四缘也。初偈为二。上半思惟古佛。下半明释迦顺同古佛道法一乘化众生不得故于一乘说三。释迦信而好古宜顺同之。作是思惟时下第二十方诸佛劝说三乘也。就文为二。第一称叹。第二奖劝。初文为三。半行明十方诸佛现身。所以现身者。释迦于一说三合理称机。则数感诸佛应现身。次半行安慰赞叹。安慰者。隐其实德以贫所乐法度众生。此是忍苦之事。今随从世法故须安慰。次称叹者。设三乘方便合理称机。斯可叹也。次一行正出叹辞。事如文也。我等亦皆得下第二明诸佛自叙。则是奖劝。就文为三。第一明现在诸佛上同过去佛方便说三。第二偈明现在诸佛下顺根性是故说三。第三半行明说三之意。舍利弗当知下第三明释迦欢喜受劝。就文为二。初一偈明欢喜酬上诸佛称叹。次偈明受劝酬上诸佛奖劝也。南无者归命也救我也。归命者以命归投十方诸佛也。诸佛奖劝说于三乘。则延众生慧命。便是延释迦命。是故释迦以命归投诸佛。诸佛劝说三乘。既是救济众生。即是救济释迦。故称救我也。复作如是念我出浊恶世下第三顺五浊众生故说三也。我即自思惟者。二章经始末有四思惟。不说一乘有二思惟。如前释之。说于三乘亦二思惟。所以有二思惟者。随顺世法再思方决也。又初思惟同古佛行。次思惟顺今佛。又初思惟上同诸佛。后思惟下顺根性。而言浊恶世者。虽有十方佛劝。若出好世亦不说三。今自省释迦。出于恶世故宜受劝说三也。思惟是事已下第二正说小乘。文有七句。前明欲说三乘时。谓再思已决宜应说三。即趣波罗捺第二明说三乘处。波罗捺此云鹿林。昔在王以林施鹿故云鹿林。毗婆沙云仙人园。昔有仙人在此处住。因以为名。又翻为绕河城。城有水绕。今谓波罗捺是其通处。鹿林是其别处。迦毗罗国正是天竺之中央。诸国皆在四方也。波罗捺在迦毗罗之西相去九百六十里。佛转法轮处在波罗捺之北相去二十里。树名香净。
　　问。何故住此处初说法耶。
　　答。众生待时待处以得悟故圣人化之耳。处无定也。今明有二因缘故住彼处。一者毗婆沙云有五处定。谓生处．出家处．成道处．说法处．灭度处。三世诸佛常于此处说法故云处定。
　　问。何以知处定。
　　答。佛未出世有转轮王。将兵众欲从此道过。而兵众即住不行。空中云此是古佛说法处王须避之。故知处定。二者五人退不还国。畏净饭王诛之。进不给侍太子。谓佛无道。故顿止鹿林。毗婆沙云三人计苦行得道。二人计受乐得道。二人见佛苦行。便谓佛无道故往鹿园。三人二年供养佛。后见佛食乳麋。复谓佛受乐故无道。亦舍佛往鹿园。佛受请竟则自念云。甘露门开谁应先闻。自念阿罗罗郁头蓝弗聪明利根应前得道。诸天报云。一仙命终已七日。一仙昨夜命终。佛复念云谁应得闻。则知前五人应次受道。故往彼化之也。诸法寂灭相下第三句将辨三乘之权故。前明方便之本。方便之本即是佛所得法。故非观非缘不三不一。名不可以言宣也。以方便力故下第四句明从实起权。非三非一权说三也。为五比丘说者第五句明所为人也。言五人者。一陈如二十力迦叶三頞鞞四跋提五摩男拘利。言比丘者。说法竟方有比丘。五人据其初比丘语其后。
　　问。何故前为五人说法耶。
　　答。经出不同。一云迦叶佛时有同学九人。四人利根前得道。五人钝根自誓释迦出世要先得道。又经云释迦过去于饥馑世作大鱼身自誓云。前食我肉者当先度之。五人前来食之故前度也。又经云过去世有六人。五人取稻华供养佛。一人云待之稻熟供养。故五人前悟须跋后悟也。是名转法轮下第六句结说教名字。若据自他而言。佛初成道自转法轮谓初自转也。今为他说法则他转之初也。便有涅槃音下第七句结教旨归也。虽转四谛宗归一灭。故大乘有四谛与一谛。小乘亦明四谛一谛。说三乘法要具上来七章也。及以阿罗汉下第三明禀教得益。就文为二。初明得益。次释疑。前明转四谛法轮。今辨三宝现世。阿罗汉者佛宝也。律云佛为五人说法。五人唤佛为罗汉也。
　　问。陈如初得道。余四人住在何位。
　　答。婆沙云。四人住燸等四善根。至夏初方得道。
  </div>
  <div class="pagination">
   <a href="法华义疏_page5.html">
    上一页
   </a>
   <a href="法华义疏.html">
    1
   </a>
   <a href="法华义疏_page2.html">
    2
   </a>
   <a href="法华义疏_page3.html">
    3
   </a>
   <a href="法华义疏_page4.html">
    4
   </a>
   <a href="法华义疏_page5.html">
    5
   </a>
   <span class="current-page">
    6
   </span>
   <a href="法华义疏_page7.html">
    7
   </a>
   <a href="法华义疏_page8.html">
    8
   </a>
   <a href="法华义疏_page9.html">
    9
   </a>
   <a href="法华义疏_page10.html">
    10
   </a>
   <a href="法华义疏_page11.html">
    11
   </a>
   <span>
    ...
   </span>
   <a href="法华义疏_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
