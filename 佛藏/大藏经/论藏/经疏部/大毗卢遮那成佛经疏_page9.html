<!DOCTYPE html>
<html>
<head>
    <meta charset="UTF-8">
    <title>大毗卢遮那成佛经疏 - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大毗卢遮那成佛经疏 - 第 9 页/共 14 页</h1>
    <div class="content">　　第三经云。尔时世尊复告金刚手秘密主言。谛听谛听者。前已问佛。[尒-小+(恭-共)]腾前答之。故无问自说也。如真言教法。成就彼果者。谓真言行人如于法教。依于正教而修法行。此行善成得悉地果。佛意言。若有众生欲得成就如上大果者。先当依此品次第而修行之。即是最初发足处也。当字字相应。句句亦如是。作心想念诵。善住一洛叉。初字菩提心者。如上一一字各有字义。从此字入实相门。即真言字也。又此诸字合而成句。则有句义。此句正诠实相之体也。是故持真言行者。必令字字相应句句相应也。或住心种子之字。或想真言令成轮像。或如鬘形或如系珠。明净无垢。循环相续无有间断。如是令现前明了已。想此真言轮。明白如淳净乳。次第流注无有断绝。从口中而入。从上向下遍洒下品。头尾相接牵入此中。身心流布灌身分。以此因缘。能令行者身心诸障悉得清净。所谓一洛叉者此是隐语。梵音别意。即是一见义也。令心住此境一缘不乱。字字相应句句亦相应。想此一一字。明白净彻如净明珠。一一字皆又明了。遍有光鬘次第不断。而注其心如甘露灌洒。如是一缘之时。假使有种种障起。或作大可畏像。诸散心人见者狂乱。或作大声。假使山王亦可破碎。有如是事时。行者住真踊健菩提之心。一缘不动无有取舍。故名住于一见。若不如是者。虽经百年诵满千万落叉。犹不得成就。何况一落叉耶。复次此字者。即是菩提心。由一一字即是入实相门。皆得法界之体。所云字者。梵云阿刹蓝。阿是不坏义即是净菩提心也。如此行门为净菩提心故。若不除垢。本尊三昧无由现前。故行者令一一字。与净菩提心相应也。第二名为声。句想为本尊。而于自处作者。又当观想字字句句真言之声。如前次第相续轮环不断。一一声相明了。如铃铎风梵之音次第不断。而入其身遍。其体内。以此因缘。能令身心扫除垢浊。如火起时诸尘悉净。亦当心一境善住不乱。假使有种种境界。亦如前说也。又句中义者即是本尊之体。先想本尊明了。次即自观己身同于本尊。令内外明了也。字真言观即是真言身。声真言观即是真言主。句义观即是真言之体。即真言心也。句是义趣所归趣处也。即本尊心也。身语意净三事清净平等。犹如内有明眼外观净境。又无暗障。三事等故明了现前。以此三事等故。身口意皆住一见。众缘具故则有成就之乐也。此三事等明见本尊。故当于自处作也。又即自观其身亦同本尊。以三事等故名世间成就。尔时本尊及诸菩萨等。随想而现随念而至随问而答。然后入修学出世真言之行。不如此者。徒捐其功无有益也。第三句当知。即诸佛胜句。行者观住彼。极圆净月轮。于中谛诚想。诸字如次第者。次当观佛即观本尊。随彼所欲为事。各有像类法门。如色即有白黄赤等。坐起身印之形。随所欲作事而极观之。如欲寂心息灾。即观息灾之像。既得成就明了无碍。又想月轮圆明清净。观字轮在此轮明净心中。如前成就。此即净菩提心义也。由三业平等清净。能见诸佛相。净菩提心与念佛三昧相应。明了无碍。唯独自明了余人所不见也。云于中谛诚想者谓观圆明本尊及字。谛了分明无有隐昧。名谛了分明也。云中置字句等。而想净其命即。是如上先观字观声观本尊(或去句更问)然后观佛。佛即本尊也。随彼所有缘者而观之。皆是佛普门之身。故无异相。同名佛也。先作是三种观。都合方成种子。以为子故必当得果。次观本尊为欲成果也。如人有种子者种之良田。方便将养为成果。故云是成种子。已为成一切智智之果故。观佛也。行者初观之时忽暂与相应。犹如电光暂得见道。尔时不应生著。所以然者。如西方有一阿阇梨弟子。作此观时忽暂相应。心生贡高而向余同学说之。彼即谓之若见法者即是成果。夫真言果者。即具一切种慧。我昨造得偈颂汝能知乎。若汝于此近事犹不能达。当知诸佛境界未可通达也。所以说此事者。若人见字明了之时。由与法相应故。必当身心有异。先来愚钝乃得总持。随闻一句通达无量义趣。说不穷尽。况为我慢等过所动。而生高慢取著心耶。是故行者。当离如是法爱勿令自退也。又行者观本尊时初忽见。随灭不应爱味取著或生忧悔。但当一心行之久自谛了分明。若见尊时诸有所想自然成就。圆光月轮及字等。随念而现洞然明彻。若见字者字外皆有光炎。犹明火焰明净无比。或作字轮如前所说。亦于轮上具有光明随心成就。乃至观此圆明。欲小便小欲大便大。乃至周遍十方佛刹皆悉周遍。或欲睹见十方诸佛无量无数色像言语所演秘藏见神通事。皆得明见。譬如善巧金师得好真金。百练清净柔软无垢。随意所为随心而成一切无碍。此名持诵之果。又所谓出入息者。如世人息。入身复出出已复入。无有断绝间隙。此入观见字轮圆明亦复如是。从本尊心念念流入其身。犹如入息。复从自许身心之中念念流出。入于本尊之心。念念心无间犹如出息。如是念念周环无穷。即是真言行人之出入息也。如是出入息流注身心。净诸垢秽渐得诸根清净。又随事而观字轮种子之色。如息灾白降伏青黑等类。可以类知。如是作是亦能随心成办诸事也。又经中所云。命者所谓风也。风者想也想者念也。如是命根出入息之想虽复净妙。犹是想风所成。亦当净之。所云彼等净除已。作先持诵法者所云阿字者。以一切种子皆从阿字而生。若观种子相即不观阿。若并观者即有二相。是故但观阿字为一切种子。以一切法不出阿字门故。斯谓先观种子别相。次至此中。一一须入阿字门。若入阿字门。即见本不生理体也。如是见已即三业皆通。以身通故。普见色身随类普见所喜见身。以语通故。能以一音遍至十方佛刹。亦能普应一切众生语言差别。以心通故。乃至一切众生心所动作心。所戏论无不明了知之。亦能知诸如来秘密之事。即是究竟六根清净成种智也。修真言行者。先承事一月念诵。谓一月之中。先当作如此如上观之。又秘释者一岁十二月而成。还复本际得其元本。亦如菩萨十二地。即十住等妙之觉。犹如十二月。故此中得一月之分。即是入初住地。一一句字或本尊等。随一一谛了成就无有障垢。故云一一句相应也。行者前方便者。如是观行之时。若以一花献佛。至心回向。愿令此通达一一句中解也。并下文花遍十方一切刹土普作佛事。尔时应念即成。乃至香食等事。一一如是广说。设天大旱或有种种灾患。尔时行人一花供养。愿令此旱得除降注大雨。或愿诸患自息无不应时成就。复以此一一功德回向菩提。普施一切众生。如此菩提大愿亦当成就。何况余事也。前云一月者即是心与一境相应也。一一句通达者。谓前观字轮观声轮及本尊种子。一一明了现前无有错谬。名通达一一句也。先观佛得成即见圆明随一得成余即成就谓观本尊明了之时。圆明字轮等相自然成就。此月即是月喻三昧。法性清凉乃能普现众生心水之中。非如世间月也。但借心为喻耳。但随一成余者自成。然所以具说者。至下文各有用处故。须具明观月法用也。诸佛大名称。说此先受持者。即是最初成就种子也。次当随所有。奉涂香花等者。谓能以一花普遍法界。乃至愿力因缘。能除众生种种苦恼。如普门常所说。岂是一花而能成就如是力愿耶。为成正觉故。回向自菩提者。当知即是自心菩提种子。明净显现自在之力用也。次云此中释两字深义。如是于两月。真言当无畏者。即是及于悉地义。今此是大用耳。第二月也。第一月谓成种子故。第二月谓成位故。次满此月已。若成世行者入持诵者。若成世间说者。即是初一月持诵。次一月于世间法中而得成就。谓种种药物以法成之。能得闻持一闻不忘。乃至力通明行皆得善成。于大空而得自在。若出世义说。即是随其成就之时。能满一切所愿。所谓山峰牛栏者。观义。作成就时如于山。即与中道山相应。一一事皆与理相应也。谓不动名山。即是大菩提心。在此菩提心最究极之地故名山峰。如人登山下观万物莫不明了。此法性山亦尔。下观法界圆照无碍也。牛栏者牛是五净所生。能却秽除障成就清净之事。以牛净所养故。细草丰茂自然滋长。此菩提心牛栏亦尔。能防妄想分别之过净诸心地。以大悲水洒之平等地。所生功德任运成长也。两河义上已说之。两河者谓流注不绝。是生死流又心心寂灭趣于法性大海。是出世流。于此中间。是中道妙住之境。堪造妙成就也。言四道中者。谓四圣谛道中也。一室者。谓除诸境分别在于如如之行。以此为室也。大天室者。所谓涅槃之室。以此成办菩提自在力也。若不入如是大天之室。云何能成自在力耶。曼荼罗义如上说之。四角为作金刚三股之象。周匝相接名金刚宫。若作秘说者此是大智莫能坏者。以彼金刚妙智。结金刚界护菩提心故。所作皆办也。作护谓以降伏三世明及不动明。而护诸事。若理说者。此降伏三世不动明王。即是大菩提心。堪能守护一切众生令彼善根自在成就也。药物力成者。谓空青苏油牛黄等。随事成办。如余处说之。理说者即是身口意成就。所谓三业无尽庄严之藏奋迅示现。成就法界众生也。佛法法尔。先以事中成就。然后用净慧大空而观察之。即是出世成就也。药及与心成就之时。有上中下相。日出为上夜半为中初夜为下。于此时中有相。当知随事即知是上中下成也。初夜是初入未证之义。半夜是菩提心义。谓从此以从背暗向明。然犹未即是大明也。至日出是成相。犹如大日普照世间也。于此时中。或有[合*牛]声。或种种鼓声。或大地动。或闻妙音声种种妙相。人所乐闻悦可其意。或在空中或在坛中。若有是相。当知即是世悉地成也。若理说者。一一法合之处得果。谓三乘之果。或转法轮得大势。乃至长寿寿量无数。胜进游于虚空净眼明照。净了无碍净心遍智耳。已上成就世间品竟。

　　大毗卢遮那成佛经疏卷第十



　　大毗卢遮那成佛经疏卷第十一

　　　　沙门一行阿阇梨记

　　悉地出现品第六

　　尔时世尊复观诸大众会。为欲满足一切愿故。复说三世无量门决定智圆满法句者。观察大众非无因缘。先以佛心。而观察彼众生种相体性。堪受何法应何种而得利益。如是观已。当知于彼彼法门而得悟入故。为欲说此故先观机也。三世无量决定智门。谓于一念三世之中。无量无碍智门。佛以种种方便说斯妙法。一切众生各随所应智门而得决定。其门无量故言无量门也。佛观大众会。为说此普门法界趣入之门。欲令各随本缘而得决定故。名决定智门也。法句者。谓先触事从事能生于理。故名为句。即是句偈依。世句偈法以名字说。满足者入此法门能生法门。能生法界无相如来自证秘密之法。将欲以如是法满足一切众生。令无空过故也。此句即是偈也。未及会句。后当以义作句偈也。虚空无垢无自性。能授种种诸巧智者。谓一切智智之心等空。无垢无量无碍。无有分别。即是诸佛大空现证之法。无自性者。谓此空无垢清净法界。亦复无有自性不可执取也。以如是即彼大空。无为亦无自性故。能生一切智智。即是巧智。智之异名也。若非巧智。岂能随一切众生种种心行。见其所乐见身。说其所宜闻法。称其得解之机。皆悉不虚而入一切平等法界。即是巧中之极巧也。以平等空亦无自性。有相生灭亦复无性故。于法自在能生巧智。普与一切众生之愿。不可思议度量也。由本自性常空故。缘起甚深难可见者。此不可得空之自性。即是第一常住法佛之身。以离空非空等八颠倒相。是即甚深从缘起法。无为无作而能不动法界普应众生。机应相关如月现清水。如是缘起法不可思议也(空之自性常有不是先无今有已有还无故谓空本性如是也)于长恒时殊胜进。随念施与无上果者。恒谓常修如是法行。乃至大空亦不可得。无自性故犹如大空。而能生起万行。此甚深平等法界之行。行者若能常如是行。即能随众生所思愿而满足之。乃至无上大愿亦能与彼也。譬如一切趣宫室。皆依虚空无著行者。此恐人不信解更引譬譬之。如一切世间。皆依于空而得安住。而此大空更无所依。不作是念。一切世间由我而生依我而住。此世间亦于处空不念恩德。而求报之不作是念。此空力故令我得如是安稳。何以故不见虚空有造作之行。故不念报也。故次会云。此清净法亦如是。三有无余清净生者。合云如上所说之行。亦同于空。除三有之障令无有余。能生清净之法。所称法性清净妙身之生也。次云。昔胜生严修此故。得有一切如来行者。更引古为证。胜生谓先生也。先生谓先觉是法者。若觉此法即无尽庄严。无尽庄严定慧神力妙严之藏。谓过去菩萨名为胜生严。此即佛子也。即是先修行者。如言先生也。梵云避部。是不久满足诸财宝。谓法财也。即此德以严身也。此先觉者。即曾得如是法。一切诸佛亦皆得此法也。次云。非他句有难可得。作世遍明如世尊者。次意云。若离此更于余法句中。能成如是不思议法界之果。无有是处。假使于中求之。亦无得理。如水中求油无有是处。若人能得此自证非他。不由他悟之法。即能照明世间如日照之。亦如佛出世时。普为一切无明世间而作大明也。说极清净修行法。深广无尽离分别者。佛说此极清净无分别离分别甚深自证之法。此法深广。不可思议不可破坏。无有穷尽。即是叹法德之意也。尔时毗卢遮那世尊。说此伽陀已。观察金刚手等一切大众。告执金刚言。善男子。各各当现法界神力。神力亦是动用神变也。此神变是广义。从一得多也。悉地流出句。若众生见如是法。发欢喜踊跃得乐受住者。佛观大众非无因缘。为欲令彼各各说。从不思议法界自在神通之力。流出悉地之句也。此流出名为门。是梵音多含。今此中意明流出也。谓从自证法界佛心。而流出无量巧智之门。即是如前一一菩萨金刚各是如来内证之德。从此现法门。门有传法摄众生者。引彼一类从此门入。而到一切智智之地。佛意令彼各说入实相门。若有众生种。彼根性者。当生喜悦发起善根。即从此门成胜进行。住于如来安乐之行也。时诸执金刚。为毗卢遮那世尊作礼。如是法主依所教敕者。依佛所命不敢有违。然如来是法主。若于法主前各各异说。则非所应。是请佛自说令一切闻也。何以故。世尊于世尊前。自说如是随所通达法。非是所宜。此是回文也。时诸金刚复请佛言。惟愿世尊哀愍我等。示现悉地流出句。何以故。于尊者薄伽梵前。而自宣示所通达法。非是所宜者。此意云何。如来法王尊胜无上。以于此法中现前通达。究了明见无有余故。我等由佛恩力各从一门。随自心量而得通达。若于如是大法主前而自称说。则非所应。此是惭愧谦退之意也。如是陈意。愿佛自说也。何以故。为未来世众生。当遇是法得大利益。开佛知见速得成办如来安乐行故。如是说已。如来告金刚手等言。善哉善哉善男子。此如来所说法毗奈耶中称赞一切。所谓有羞。若有羞善男子善女人。见如是法速生二事。谓不作所不应作。众所称赞者。佛赞意言。此诸善士。虽于所入法门得善通达。以仰敬如来生惭愧故。不敢陈说。当知即是善士之相。故言善哉善哉也。次即因其所行而引接之。故言如来所说法律之中。唯常称叹一法。所谓羞耻也。西方梵音与惭愧异名。更相释云何惭愧。谓具羞耻。若人具羞耻之心。即是有惭愧也。如来常称叹此一法。若人能有羞耻者。则成就秘密之行。当知即是发迹之处。故因有羞耻故。得具二法。一者所不应作事业皆悉不作。云何不应作耶。如世间人。各当观察自种性中不应作事即不敢作。世间名为有羞耻人。今此善男子亦尔。于如来种性之中而自观察。知此法中一切恶业。皆当不作。即一也。由不作恶故。则为如来之所称叹。非但如来。亦为十方诸天人阿修罗沙门婆罗门众及凡圣大众。常所称叹传宣说。此即是不作众恶之果报也。又众所称叹。即是俱行一切善义。由具一切善故。为大众称叹也。复有二事。所谓未至令至者。谓未至者令至得到一切智智之妙宝洲所。由有羞耻故能行二法。由前二得则能至所至处。昔所未悟而今得悟。昔所未闻而今得闻故。是一也。二者由得至所未至故。即是生于如来种性之中也。与一切佛菩萨共同一处。常不舍离微妙胜进。即其二也。复有二事。谓住尸罗者。所谓除热得清凉是尸罗义。如其热者思清凉池凉室。善得入者即离热恼众患。又如热病之人得除热毒病。即身心清凉善得安乐。义同清凉义也。菩萨之人性戒成就。不由制戒任运而有。譬如大海其性自尔不宿死尸。非有人物令彼如此。非同声闻戒也。第二法者。由具戒故常得生于人天中。此谓未得法身地者。世世生处常在人中天上。得离障见佛闻法。此即大利也。善哉谛听善思念之。我当宣说真言成就流出相应句者。此善哉中有二仁者义。谓佛叹彼贤善之德。而或告之令善听也。流出者如佛出光。先有出处。谓面门豪相顶髻等处。出作佛事已周竟已。而复还入。此流出真言亦如是。当知从真言中流出也。谓流出悉地之果。此真言本从如来自证之德。于佛心地而出现。作无量法门大作佛事。作佛事已。令彼应度众生。即从此门入佛法界。故名流出也。故次言此所流出相应句。真言门修菩提诸菩萨。速于是中当得真言悉地之果者。此中果者。谓得不思议一切智智之果也。次之初首。若行者见漫荼罗。尊所印可成就真语者。自此以下更明次第供养法。先得见漫荼罗。非但得见而已。须为师加法引入如前所说。非但得入而已次第修行。随法修行故。得阿阇梨印可传法。得印可灌顶故。次云真言成就也。复次世间持诵品中先观圆明中。有环绕真言字轮(头尾)念诵时从初字。于口中入流入身中。犹如入息周遍身分。此是如来自在神力之所加持。如是念者。能除众生一切业垢也。如是遍身已还从口出入尊足下。遍至本处。如是一一字流入之时。以次字即相续不断次第连环也。若初学人。恐心散乱不能如是成者。当只观种子字。如前作之。乃至心串习已渐加字也。移此一段入前品中。如前说。见漫荼罗又得入已。作诸法事乃至灌顶。既得受法如法修行。善解真言中次第法用。明了无碍。堪能传法得师印可。经言尊者即是师也。又能发菩提心者。所谓为求如来自在之业。普门利益一切众生故。而行此行。非为余事。深信慈悲无有悭吝者。谓于甚深广大不思议法。决定正信无有疑心也。又于财法心无悭吝。以大慈悲心哀愍一切。常作利他之行不求自利也。住于调伏者。谓自调六情诸根。此即性戒也。能善分别从缘所生法者。譬如明镜。现对众色明了现前。如是等法。非由镜中先有。非由色从外来。当知二法和合亦不能生。而于是中宛然明了。不可执取不可求得。而亦非有非无。但从众缘和合故有可见。如是一切法当知亦尔。乃至十喻皆能通达。如是观已。于真言悉地之果。亦如是观之。此悉地相。由自持诵者及本尊真言和合因缘。则有一切不思议事。法界镜像不可取著。而种种成就也。受持禁戒者。即是持明之具戒。于中一一法则皆善受持。以是因缘不犯三昧耶法。得悉地成就也。善住众学者。即是真言门上中下法成就之相。一一所应学事皆善通达。即是善住上中下法之中也。具巧方便者。即是体解如来善权之用。如修真言行时。或于出家二乘法戒有所违犯。不应生如是迷执。我由此事故毁犯是戒。当知去恶趣。心怀恶作而妨正修。何以故如来所有方便。唯为如是大事因缘。若令为不持方便诸乘清净戒故。而妨真言圆满之行。无此理也。是故行者设有犯时。当生是念。我今志求无上大乘。普利一切有情故。事不兼遂故。于是中有所违犯。若我逮得成就果已。当应悔过。以此善心非是犯戒因缘故。不名犯戒也。勇猛者义如前师弟子中说。知时非时者。真言门中一一次第法用。不得回前著后回后著前。应先作者先作。应后作者亦如是。即名为时。乃至饮食睡眠种种诸行。各有时非时相。如真言行者。若昼复睡眠通夜不寝。如是等事亦非三昧耶。非合时也。好行惠舍者真言行菩萨常以财法施。摄取众生令入佛道。若不能如是随力作者。即犯持明戒也。心无怖畏者。若在众中。有诸异解异见众生。或断疑或试问深浅故有所咨问。尔时安住于法。以无畏心无取著心。随问为说令得入于正见之中。心不怯弱也。勤修真言行法者。于修行门。终不中断无有停滞。若在中路悠废。即非精进之相。当得者不得。已得者退失。即令于道有碍。是故行者一心精进如救头燃。以精进不放逸故。乃至能于此生得佛知见。何况诸余助道之法。不尔犯三昧耶法。通达真言实义者。知上中下成就中甚深意趣。一一字中男女声等。从所入门乃至成佛。于中通塞之相善分别知。所以尔者。此诸真言即是如来自证之德。以此庄严法身。令诸众生。各从有缘之门见实相故。若入一字之时。即具无量门功德。无二无别也。常乐坐禅乐作成就者。于真言门中。心住一境而不散乱。如观字观声本尊种子。随于一事心不外缘。即能得大成就。若心在散乱。设经无量劫中欲求成就。尚不可得。何况一生现得法利耶。次说真言成就之相。或有疑言。诸法实相无为法中。亦云何有如是种种事相耶。今欲悟彼故。答言此事实有不应生疑也。且取世事为譬喻。又秘密主譬如欲界有自在悦满意明。乃至一切欲处天子。如大乘中说。欲界有卅六处。谓寒热地狱各八共成十六也。又四大洲。此四洲又各有二随州(合十二州并前廿八)及六天并傍生鬼(合三十六)此自在天主以此悦满意明力故。现种种杂色欲乐之具。能于一时满此卅六处。又云于此迷醉出众妙杂类。乃至而亦自受用之者。所为一切天子天女等示现内外有情无情之境。如现食味音乐等。一一可得现前受用。若见女色等身。亦可五欲自娱。各随彼心之所欲。为遇极妙五欲境故。心皆迷醉也。何况如来真言。而不能普见色身作佛事耶。又善男子。如摩醯首罗天王有一明。名曰胜意生明。以此真言力故。能于一时作大变化。遍此三千大千世界。现为一一众生。现所爱乐诸利益事。随彼受用皆实不虚。又化净居天身及彼微妙受用之事。如经所说。何况如来真言力耶。且置是事。如世幻者尚能以其真言。云现种种园果及乘人畜等。又如阿修罗自有真言。能化其身同于帝释。坐于三十三天善法堂上。令一切天皆生疑怪。又如世人有真言。能摄诸毒及寒热众患。又有[怡-台+乇]怛哩天自有真言。能为一切人作大疾疫。乃至世间现有人。以真言故。变火为冷变冰令热。何况如来自在神力所加持真言。而不普周法界大作佛事耶。是故当生信心。信此威德力用真实不虚也。彼持诵者未得悉地以来。当疑心定有此事为定无耶。如此不思议果。若以心量为分别之。终无得理。为除此疑说前喻。然此真言威力。不从真言中出。不在持诵者处。亦不入彼所加持者身口。推求性相了不可得。而能作一切事随应曲成此即甚深缘起。法性从众缘有。如彼水月镜像。不可思议缘起也。善男子真言加持力故。法尔而生无所过越。以三昧不越故者。所谓真言悉地本来成就。何以故。如来现证如是不思议法。所谓阿字自体。从本已来具足无量自在力不思议力。此悉地体常住不变。但由行人不自了知故。不得如是之果。今以此行净其身口意业若能与法相应。即自成就。诸法自尔终不虚也。此不思议果。众缘会时自当生起。如大海潮终不失时。又此真言。自无始无终。若有始终则有穷尽。则是无常败坏之法。云何名为如来自在力耶。以此法体出过三世常在三世。是故于三时中所作佛事。自然常不休废不失期限。如大海水若白月正圆。自然鼓涌无有失期也。甚深不思议缘生理者。若真言本体先不成就。则不能随感而应不失期限。若真言虽有是力。而行人心行未与相应。则亦不能令彼加持显现。然缘会自成。故知不从彼来不从此去。亦非二处。无性而能缘会。亦成悉地果。亦非自然有之。当知即是甚深法界不思议果。从缘而起常自无性不可思议。若行人修行不断。必是极果合于至理。如是至理。不可以思量分别而能了知。是举前喻劝信也。是故善男子。随顺通达不思议法性。常不断绝真言道者。此真言不思议果。既非分别能知。亦非随力分。有著行处小对治行而能取证。是故唯信力坚固者。乃能入之。故先举喻。次更明至理。劝令依于此门。观不思议缘生至理。常求通达如是不思议法性。随顺此理。而修真言之行无令间断。自然成佛也。此真言道。即是不可思议法生处。由不思议因故。得不思议果也。尔时世尊复住三世无碍力依。如来加持不思议力依。庄严清净藏三昧力者。依三世无碍力。依佛不思议力。此有二种依也。此三昧是不思议三世无障碍加持力用所依止处。依此法体。能成如来不思议业。所谓普遍十方三世。普门利益一切众生。皆令毕竟住于一初智智之地。此如来不思议依自证之法。无量定智诸力。以自庄严清净者。即是真言体也。此是如来众德之藏。无尽庄严无有缺减。具足成就相也。即时世尊从三摩钵底中。出无尽界无尽语表。依法界力无等力正等觉信解。以一音声四处流出也。谓从阿字出三字成四字此四合为一而遍布一切处也。声门字出亦遍一切也。普遍一切法界。与虚空等无所不至者。佛住三昧之时生此表业。表者标也。此声能遍一切。所谓诸佛之所印成。印者即是标表义也。即是如来语表也。谓从如来信解之力(序分已解)声闻者所出声处名为门。此声闻即是阿等四字也。以从此阿字而出声故名门也。此阿字即是佛口。即是佛心。即是说者。即是闻者。法界依力无等之力。而生平碍语表出无量声。即是如来普门导利之语业作用也。从如来心出此平等妙音分为四处。如从无热大池生四大河流注无竭。此真言依处亦如是。以一妙音能表无尽法界。展转相生无有穷已。此四处者。谓四字四德四色四与愿也。从法佛心四德开敷。此中以事表内证之理。则四字不同四色用异。所与愿等亦复不同也。此之四德普遍虚空界。如虚空无量无分别。离中边故无有穷尽。此真言示现亦复如是也。次明佛心中分四处也。真言初云归命一切如来。次句种种门者。微湿缚是种种义亦是巧义。目契弊是门义。即是普门示现种种妙智业巧度门也。萨缚他是一切也。非但身口致礼而已。乃至三业遍皆归命。如身表中内外身一一支分。皆遍礼一切如来也。次真言体。阿(上)阿(上引)暗恶。此四字义已说之。从是普遍等正觉(回文也)心从是普遍。即时一切法界诸声门。从正等觉幖帜之音者。则从是真言四德。普遍一切如来之心。如从一字而生二字。二字生四字。四字生八。八生十六。如是展转无穷。然最初字即同第二字。第二字亦即同第三。平等无差别也。此四字是此一部经中正宗体也。一切秘藏皆从此生。即是毗卢遮那佛心也。此标表音声互出声者。如上从一出四。从四出无量字及声周遍法界。一一字声皆互出声。此一字声中。出余一切字声。余字亦尔。此即是佛之标表用。此不思议声互相通达。表一切如来自他无量德也。于一音声中。各出无量种种音声句义。故云而互出声。诸菩萨见闻是已得未曾有。故云希有也。开敷眼者。心在定时其目不开不闭。今见是事怪未曾有。故开敷其目。今私谓如莲未开因日光故开敷。此菩萨心目亦尔。因佛加持示现故开也。发美妙言音。一切智离热者前而说颂曰。谓于一切智智离热恼者前。而称叹也。奇哉真言行。能具广大智者。叹此真言之行甚为奇特。乃能从如来心而现四德。从此各出无量不思议秘妙之音周于法界。一一声又互出一切声无二无别。而有差别用成佛事。即表如来妙严之藏秘密法身。具有无量功德庄严也。故云能具广大智句。此智无边际。犹如大虚普含万像。故云广也。故此广智。即是无等智无比智。由此智句能令成佛。若此普遍者。所谓以此真言普遍一切世界。即此阿字门也。成佛二足尊。于真言字中。以此妙音普遍世界。能令闻者必定于无上菩提。故云成佛两足尊也。是故勤精进。于诸佛语心。常作无间修。净心离于我者。有二勤。上勤是精进不间。下勤是常修不间也。梵音别故谓于此一切如来所说真言之心。即是如上四字劝诸众生。当于如是所说真言之心。应勤心修学句令无间断。常当以此而净其心。净谓净于内外一切妄业诸障也。离我者谓离人法二我故也。当知此心即是佛心。佛心者即是真言心也。尔时薄伽梵。复说此法句。于正等觉心。而作成就者。前品已说世间成就。送于行人令至出世成就。是以于此中。说用佛心作出世成就之业也。佛心谓如上真言四字。随取一字作之。皆得也。作此成果当得出世之果。正等觉心即真言心也。欲作此成就者。当先择处。园苑谓人所种殖栽接园苑之处。若不种自成。即是广野非苑也。寺者毗诃罗。此方译为住处。窟是山间自然石窟。或是人功所穿作之。或复行人心所乐处。亦得于中修道也。若就秘说者。园苑谓大菩提心。此处宽广无所不有。依此修道最为第一上处也。住谓四梵住。或云是大悲。以一切菩萨常乐住此中故。窟谓幽邃清闲之处。即是甚深禅定之窟。师子兽王亦住其中也。或意所乐处。即是于诸法门随便宜时。随一一门系念而行。谓六度等如般若所说。于中随自意修也。观彼菩提心。乃至初安住。不生疑虑意者。谓即以心而观自己菩提心此是出世成就之正行。作住于此无有异缘。即是三昧。于此观中常自觉故。一切疑网渐当净除。乃至到于不疑之处诸疑不生。即是真住菩提心也。当时有种种相貌等。勿生疑虑。即渐见真实如也。然此中行时。略有二地。一者谓非三摩呬多地。亦是三摩呬多地(译为等引也)于未成就时。要当先有成就之相。乃至欲成就时。亦有欲成就相。此皆是非三摩呬多地也。谓初得世间成就时。所加药物等皆有不思议力用。乃至能游佛刹。是未成就之相。犹得此现验不思议事故。心得决定信。更增胜得入等引地也。行者初修出世间观方便时。先观本尊。依画像善观已。初时闭目而得明了。其后渐开眼亦见。显现明了无有隐昧。此是未等引。若以得如是事故。其心倍生信乐。由此信故其心清净。渐当不取著等心无二。此无二亦除。无有中边差别之见。除诸心缘万法平等。尔时名等至相也。以众相现时虽未成就。然由此故能得渐成故。云彼为未等引地也(私谓如世间未到地定也)随取彼一心。以心置于心。证于极净句。无垢安不动。不分别如镜。现前甚微细。若彼常观察。修习而相应。乃至本所尊。自身像皆现者。初观本尊得明了现已。于四字中随取其一。置本尊心上。此是经中云与心相应也。谓以此佛心之字。安本尊心上(取心谓取佛心字也置佛心上名与心也)随取一真言。心于本尊心上。而想置心真言。或自身为本尊。而置心字于心上。故云以心置心等也。如是观时。作极净无垢之观。以一切心本尊常尔故。如是观净之时。以不外缘安住不动。不分别一切法相。而不生妄想。尔时与观佛三昧等相应。譬如净眼之人面对明镜。此中镜者。即是观本尊心上圆明清净无垢。所谓极微者。谓初观种子字时极令细小。以是心种子故也。先既观见本尊像已。于本尊心上观此明净镜。镜中有此字。一心观此字。即于此中得见本尊真实之相。亦自于圆中自见其身。此犹是未等引相也。如是唯住一境。不为垢障所动。常如是修习故。自影像现时。心上亦有圆明及字。初观之时。随见一字三事自然现也。后时心中圆明上见本尊。本尊圆明上复见自身。如是互相照见无有障碍。名影像成就。此亦是非等引地也。次第二正觉句者。初观本尊今但观佛。所以尔者。一切尊形皆是见法身门故。于镜漫拏罗。大莲华王座。深邃住三昧者又此镜中如有窟像。观此窟甚深中有如来。在此窟中深邃而坐之也。总持发髻冠。无量光围绕。离妄执分别。本寂如虚空。于彼中思惟。作摄意念诵。一月修等引。持满一落叉。于中作如是观。是名真见佛也。如是见时。彼佛心上作字。真言字一心诵之。此是一向摄意。在于一境更无一外缘。心心念诵不令人闻。然于定中自然有声流出。如流水不断也。所云落叉者此译为见。谓心住一缘明了现前也。若就世语则是十万遍耳。一月诵者。一月是等引圆满入于初地。于秘藏中。初地是第一月也。此是等引之地。前云三句。菩提心为种子。大悲为根。方便为后。此中具说行法也。第二句观佛在于心镜深窟中。乃至自形作本尊。先观本尊心上圆明净镜。镜中有窟状中有本尊。即是真见佛也。见佛已。此佛心上复有圆明圆净。初观此极净心镜甚微少。后渐大也。对面宛然故云现前也。净无比中有种子字。一心正观此种子字。即是诵彼字也。从此得见其心。又见己身。如本尊体相在佛心中。若观自心上圆明。亦是如来本尊在中。如是展转相现不相妨碍。本尊清净离诸分别。剂此名见。菩提之心为初成佛种子也。此亦名为一见一境。故名一落叉。此是出世行中先承事法。如此成者是入信地也(更问菩提心行相)次云摄意者。从一至一十。亦如是一若至一百一千一万等。亦皆是一。以遍多时故。至多时能自见也。梵音即云三摩呬多是等引义。亦名摄心一境之义。即一心义也。次于第二月奉涂香花等。而以作饶益。种种众生类。又复于他月。舍弃诸利养者。如前世间行中。亦有涂香等供养。此中复说者。意与前殊异也。此中已得等引。其以清净调柔。随事能成。随奉一香。即能如实遍满法界。普遍一切众生界作种种利益。随事皆成。如花严回向中广说其相。如香花者。随有一切所作。亦复如是。无不成就大作佛事也。又他月者此中有两月行。即到初地(更问)弃舍诸利养者。以文解之即是舍于八法违顺之事。为妨道故。若作秘意。是此菩萨大种善根。此报无尽不现。得无量法门功德之宝。不应于中而生取著。若生取著利养。则不速入于正位。故须舍此利养也。彼时行者复更如理思惟。即是菩提心而发悲愿。理摄而起故。言如理思惟也。此中思惟意者。谓我当谓如是应理思惟而得自在。时彼于瑜伽。思惟而自在。愿一切无障。安乐诸群生。即是发决定悲愿。云何众生同有如是觉性。而不自了受大苦恼耶。即生大勇猛心。要当以无数方便而成就之。必定皆令到一切智地。除彼一切垢障使无有余也。乐欲成如来。所称赞圆果者。谓如来无量知见。究竟成就巧度妙权。若不得此。云何能以一大事因缘而出于世。如是诸佛所称叹。彼妙方便我当速成。满足一切。有情众希愿。应理无障盖。而生是攀缘。如是无有障碍。以如是攀缘而念诵也。以我功德。拔一切苦等者。以大悲心。满一切众生之所希愿。拔彼大苦而与现乐。亦能成就。何以故。行者自心无垢障故。即有大势力能。又为众生随分除障。由彼我无障因缘。即能随事成就也。此即普贤行愿也。此相云何。谓生如是大悲之愿也。傍生相啖食。所有苦永除。常令诸鬼界。饮食皆充满。地狱中受苦。种种诸楚毒。当愿速除灭。以我功德故者。以我所生无量胜福。他月舍利养。谓第三月。于内外无所贪著。名舍利养。然外事从不求不受施也。舍此利养而不舍众生。由真言行故皆得成就也。及余无量门。数数心思惟。发广大悲愍。三种加持句。想念于一切。心持诵真言者。此等悲愿亦有无量种。不可初一月二月持诵。亦谓如是发愿。但初二月以信解心作。然未能成。第三月所愿皆成。故回向自他也。真言行者若得意时。随事而作如是。频以大悲之水而洗其心。渐令此菩提心有大势。迄至第十一地以来。渐渐力用增长。皆由此圆满也。初一月菩提心。次月观佛形像名正觉句。第三住真言离一切相。名三月亦名三落叉。又广大加持。谓如来加持神力。由三句得成。今欲行如来事故。思想念此三句也。故经云。以我功德力。如来加持力。及与法界力。周遍众生界者。此三句和合。而广大加持力生。如是念已。应诵念此句。此是一切真言心也。取三句功德。随取花等以心念加之。如花即以花真言。香以香真言加之。乃至一切处。拔苦与乐献佛等皆成也。若不用本真言加之。用后明妃亦成我功德力于众生界。周遍如来加持力等法界也。诸念求义利。皆悉饶益之。彼一切如理。所念皆成就也。由住理故。随所系念而成也。乃至除苦苦即除等。以我功德力故。以如来加持力故。以法界平等力故。以此三缘合故。则能成就不思议业也。如此作者。当知广应理故。言当得如理也。与虚空等力虚空藏明妃真言。相接次也。尔时如来。复说虚空等力虚空藏转明妃真言曰者。如虚空不可破坏一切无能胜者。故名虚空等力。又藏者。如人有大宝藏施所欲者。自在取之不受贫乏。如来虚空之藏亦复如是。一切利乐众生事。皆从中出无量法宝。自在受用而无穷竭相。名虚空藏也。转顺明者。转顺能生之义。此藏能生一切佛事也。如前所发悲愿。谓如以一花供养时运心。遍一切佛及凡圣。皆供养已。即回向一切智智。语诸受我施者。愿以此力令我得如上愿。如是愿讫。以此真言加之无不成也。初敬礼一切如来等。
　　微湿嚩(二合)目吃弊(毗也反巧门等亦是种种门等也)萨嚩他(一切也)欠(平声空也通上言一切智空也此是种子字也)邬特揭(二合)底(生也)萨泮(二合)啰醯门(普遍也)伽伽那剑(虚空也)
　　此是虚空藏虚空等力之义。等一切法空中而生此物。普遍一切虚空也。持此三转者。谓随以一花奉献。无不遍法界。上献一切圣贤。下施一切有情也。随彼所生善愿皆亦成就。谓以此真言加之。皆得成就。如从藏中自取宝物无不随心也。若诵此三遍。随所念彼亦成就也。凡所献花等。以三力回向而以明加之。一切随意成也。谓悲花献一切佛等。自在成也。言行人于满月。次入作持诵者。先供养承事已得成就之相。因前相。然后于白月十五日作持诵法。即是满月也。随上中下事作成就法。上事山峰中事牛樠拦下事林间或河滩。乃至四衢天室等。皆谓通上中下成也。或随意所乐处作之。于山峰等造漫荼罗。初第一重周匝画金刚。此坛三重作。皆以金刚为界。其所方神诸佛菩萨等。在后有说处此中未分别也。于此中布列诸尊。总同前倒。但倍以金刚相连结为异耳。言一切金刚色者。所画金刚周匝为界。画此皆令清净无过作之。无过谓圆整端妙也。严净同金刚者。其金刚相周匝如此。悉皆黄色。此有三事同于金刚。色同金刚体同金刚名同金刚也。是故云严净同金刚。即是净同金刚也。言彼中诸障者。摄伏心迷乱者。以此三事同于金刚。无有能破坏者无能过者。无能胜者。无能降伏者。由具严净作此金刚界故。令诸障者悉皆迷惑无敢娆者。既得离障。则所成药物而得成就也。
　　经云。四方相周匝者。此有二义。谓坛正四方作。又金刚印亦四方作。亦正当四方面也。云一门及通道。金刚牙连属。金刚结相应。金刚结者。如上周匝安金刚。皆般般相连。即是金刚结义也。安一门并缘(缘即如上所说开一路空处为外缘也)相应者。谓此门随事相应也。上成就门向东。中成向北及西。下成门向南也。其界金刚互连属。亦是金刚义。门门二守护。不可越相向。乃至朱目奋怒形者。为作成就之物最为守护。以此守护门为要。即是上所说。威光难视及相向守门者也。一一相为印(印在下说)。二俱赤白作极忿怒之形也。殷勤画隅角。输罗焰光印者。即是独股金刚。但有角处皆置之。有光焰也。中妙金刚座。方位正相直。其上大莲华。八叶鬓蕊敷者。于漫荼罗最中。置十字羯磨金刚座。令正四方(正当四方面作之也)于彼上作大莲。八叶并蕊(在金刚作)此即是金刚座也。故言金刚同也。当结金刚手。金刚之慧印者。当即是结金刚手金刚五股印。故云金刚三昧慧金刚印也。言稽首一切佛者。随彼处作护药物作净也。当作礼时如上所说。广大悲愿。数数坚誓愿者。谓自誓运心。弘普誓不为己。乃为一切众生故成此药物。愿加持力令速成就。以此成故。能利一切众生也。应护持是处。及净诸药物者。然具有多法。广本有之。凡取药时。须解法用次第。求自采亦有方轨。乃至作护作净。皆有次第法用及洗等。此中未具。当更问也(或可苏悉地等通用也)于此时持诵。清净无障阂者。而有下中上之成相。若得无障成就者。上成有三相转。谓初夜暖生。中夜烟起。五更焰出中成有二相。谓除焰出。下成有一相。谓但暖生。转者谓从少得多从暖得焰等也。既得成已。真言者自取。游步于大空者。或食涂点等。而得自在游诸佛刹。从一至一。住寿大威德者。便得具寿无量劫数威光自在。于生死自在者。即于生死种种自在故。是名真佛子也(世界上行即是履世界行也)物成已。以金刚印护自身护本尊护物。方取之为五分。师及先成就仙助伴己身及佛也。其物随彼于生。于三宝处用。先成物。若有仙来取当与之。不来取分为二分。一与伴一自取。师物若师在他方。当掌之待来与之。若师不在。缘彼所生为作功德也。刀等不分。亦标心为分剂也。从初至末。皆用金刚自护护物乃至取也。言行于世界顶。现种种色身者。谓为诸众生作大佛事也。其供养药亦有方法。谓献也。
　　经云。具德吉祥者。展转而供养者。得成就已。持至十方。随意献十方佛也。诸佛及与阿阇梨助伴。各有分数。方法也。当更问之。真言所成物。是名为悉地者。若得如此成就者。是名有分别成就也。以此药物等事。犹是成相之法故。名有分别成就也。以分别药物。成就无分别者。因有分别而得无分别成就也。此能分别为因也。依此有分别而得无分别果者。无为无相不思议无染之果。虽非因成。而以有分别为因。然成此无得无为之果也。秘密主一切世界诸现在等。如来应正等觉。通达方便波罗蜜多彼如来知一切分别本性空以方便波罗蜜多力故。而于无为。以有为为表。展转相应。而为众生示现遍法界者。谓无为之果。而以有为方便。能成此事。不可思议。现在未来过去三世佛。皆以通达方便波罗蜜故。而说此法一也。举三世佛。欲明同以此入也。虽复设此有为方便。然即了此分别之法本性常空。如是因缘起法。离于生灭断常一异去来。但如幻化不异中道。若舍离此而求无为别体。不可得也。以无为之性即不异有为。了达如是甚深缘起法故。能以此有为即成无为之果也。是故一切三世如来。以方便力故。虽证法界。而能从此无为无作本体之果。而以有为作诸眷属。如大日如来于此自证之德。以加持力故。而于无为。以有为为表者。本性无所为。因有所为而能成无为也。展转相应者。未持诵时性本不净。由持诵故便得清净。能度众生也。则现不清净身。复为他作清净因缘。名展转相应也。还从无为生有为为表也。故现十世界微尘金刚菩萨。一一以真言门引接众生。皆令得至无为之果是也。以此方便遍于法界。普应一切众生令得义利也。令得见法安乐住。发欢喜心。或得长寿五欲喜游而自娱乐。为佛世尊而作供养。证如是句。一切世人所不能信如来见此义利故。以欢喜心。说此菩萨真言行道次第法则者。谓诸如来以方便故。从无为界以加持力不舍众生。随众生示现修众行。或令见法住安乐行发欢喜心也(即法喜初地也)或得长寿者。谓得无数劫恒睹佛兴也。或得净好五欲而自娱乐。又能供养一切如来。此事无方便者不能信也。彼作是念。真言之体。即同法界无为无作。云何能成是事。若生是事。即是有相分别。云何应理耶。是故生毁也。言此中佛有秘密难解者。是无方便者说也。故不能解了。然此中以心自在说为长寿。如此寿量。即是如来法寿之命也。五欲者。谓四无量及菩提心。一切圣人以此现法而自娱乐。供养如来。即是真法供养法身佛也。若行者依佛方便甚深缘生。得世法成就即于此中观本性空。即是无为成就也。如是不思议法。凡夫自不能信耳。然诸佛如来及菩萨等。见此利义故。说此真言行次第之道。不可谤为无也。何以故。于无量劫勤求。修诸苦行所不能得。而真言门行道诸菩萨。即于此生而获得。如余菩萨。为求无上道故。难行苦行如救头燃。经无量劫尚不能得如此成就。此真言行者。若具方便圣可成就也。以知甚深缘起十喻义故。以真言等。愿作种种成就而无取著。不异于如是法微妙速疾也。复次秘密主。真言门修菩萨行菩萨。如是计都朅伽伞盖履屣真陀摩尼。及安膳那药卢遮那等。持三落叉而作成就。亦得悉地者。次明所成药物。谓如上且先一落叉。次二月持诵已作漫荼罗。于中置此所成物而作念诵。更三落叉方成也。此漫荼罗神位等。即与大悲胎藏同故。此中不说之。但以所欲成物置中。以大日如来置方隅也(决问得)。幢以竹为茎缠以净叠。更悬垂一丈以来。如幡状上作层形。其上安跋折罗也。然刀以镔作骨柄。伞有上中下成。谓金银孔雀也。舄履以皮作。先种种勋洗极净无气。更以药治之。乃至火不能烧。又极香方中用也。如意取净好宝置之幢上。眼药用安膳那作。此膳那有二种。一极轻逆水而上(更问)牛黄者更有无量药。谓空青朱沙雄雌黄等。皆可成就也。又金刚杵等无量物亦可成就。大本具说方轨。苏悉地亦有次第也。如履舄得成。即可乘之游佛刹无碍。眼药等成就者。即见十方佛刹。即能腾游十方佛刹。余可解也。又有画作鸟兽种种形。随取其一作法成。即堪御往十方刹自在也。或以法加童男女。亦令彼成就以为供侍。即游十方刹也。西方有一人成。引五百人升空。而去。不知所去也。此法成即是持明仙也。此物随心所欲作之。彼持诵时亦得境界。令作如是如是物也。或可运心而作此物。亦得成矣。
　　经云。秘密主若具方便。善男子善女人。随所乐求而有所作。彼唯心自在而得成就者。世人所不能信彼人得之。谓作成就人也。不能可信希奇之事。皆能得之也。是故云善男女方便具。欲求之物但自心自在。唯如是得成就也。言彼自心自在。唯如是成就者。谓随意所欲。唯心所转即成就也。唯谓唯用自心不藉余缘。唯亦是暂义。才心作念即成就也。秘密主诸乐欲因果者。秘密之法非彼愚夫之所能知真言诸真言相者。若人于此真言行中作如是念。我今行如是因。当得如是果。当知如此非正说也。唯是愚夫虚妄计也。何以故有诸外道。说一切法从我而生。若如是自在喜故即与。不喜故不与。如是等人不能解此道也。应则是万物皆得从因生。若从因生此因则有性。若有自性则堕常见。常法云何能生。若因灭果生即断灭法。云何能生耶。
　　经云。说因非作者。彼果则不生者。意明。因者。因空。因因既空何有果也。故中论智度中广破。当知此因。以智观察尚不得其原。此因无依。无依即是本来不生。本来不生之因何能生果。故如彼果本不生也。
　　经云。此因因尚空。云何而有果者。谓明因非实有。因既非真实终不能生实果。当知果本不生也。又复是因本性空寂。当知果相亦复如是。若于如是缘起法中。而言有因有果即是遍计所执。堕于断常一异不入中道。是故证知如是真言。永离因业故即是法界也(不思议界也)。
　　经云。当知真言果。悉离于因业者。则明因是有所作法。法因既有作。当知果亦有所作。既有所作何能成真实。当知果离于因业也。
　　经云。乃至身证触。无相三摩地者。言此因果等相。妄想故有。正观察之本无所住。无住故果体不生。即同无为也。是故行者若作是念。我诵真言修真言行。当得成果徒自欺耳。若此真言者虽从缘起。而实无作。从本以来本是法界。无生无灭非净非染。法体如是云何得成耶。经云。真言者当得。悉地从心生者。当知真言行者。但以方便自净其心。若三业清净。当于是中自得明了。而自觉悟也。譬如有人。梦中修行种种六度而净佛国。觉见则无成果之相。但是一念无明心中。有因果万行耳也。又如暗室之中而有宝藏。若以方便燃火明灯。虽因缘生灭推不可得本同于空。然亦明法任运起。而以心明因缘则见宝藏。非此宝藏因方便生也。修真言行者。本为除遣惑业。当体解法界无生灭净染离诸分别。知此真言之体。即是法界之体也。若了知真言之体。即同法界等于大空。自然能得无相三昧故。悉地现前当生如是信解也。次尔时金刚手。复白佛言。世尊惟愿复说正等觉句悉地成就句。即是如上所说。一字能生四字。乃至遍满法界。此即见佛心句。今问此中成就之法也。诸见此法善男子善女人等。心得欢喜受安乐住不害法界者。此即是随于此中而修觉者。若得成就名见法也。成就。即以此生而得见谛也。彼见法者。闻佛说此成就之法。必当深得法喜。住安乐行现法乐住。故请问也。不害法界者。意言。非此法界中有所妨碍也。乃至受种种世乐。而世乐即是法界终。不因此而妨碍损法界也。故不害。何以故。世尊法界者。一切如来应正等觉。说名即不思议界。是故世尊。真言门修菩萨行诸菩萨。得是通达法界不可分折破坏者。然此四字究竟成就。与法界无所妨害也。此四句皆是佛心。岂以佛心而妨法界耶。住此成就者。及法界无二无别。故无妨碍。此悉地彼法界。都无所妨。何以故。法界不思议故。是故无量佛得道成就。而法界不增。无量众生灭度。法界不减。若众生胜进亦非加益。若破烦恼亦无所损。亦即不思议界。性同金刚不可破坏。若有妨碍则有彼此。有彼此则可破坏。今无妨碍故不可破坏也。当知此不坏。亦是不可分析之义。谓种种门种种世出世事。同一法界。不可分析令成别体也。行者若能如是通达。即是得见法成就也。世尊告执金刚秘密主言。善哉善哉秘密主。汝复善哉能问如来如是义者。即明重叹执金刚秘密主。为能哀愍未来修真言行者故。发如此之问也。汝当谛听善思念之吾今演说者。此意都语会众言。汝当谛听善思念之。吾为汝说如是之事。秘密主言。如是世尊愿乐欲闻者。重明如来慈悲遍满。印顺斯问而为解说也。佛告秘密主。以阿字门而作成就者。即是于正等觉句中。作成就法也。若在僧所住处。若山窟中或于净室者。随意所欲乐处及秘释。如上已出之。以阿字遍布一切支分。持三落叉。谓以心布此阿字也。从顶及眼耳等。乃至遍于内外身分。又诵此字三落叉。即成也。又彼说云。本尊种子及圆明为三也。字在圆明中。圆在本尊心上。观一成时三皆自成。一缘于此三境。故名三落叉。落叉是见义也。诵此三落叉已。至白月十五日为满月。依文诵三落叉竟。次于满月。尽其所有而以供养者。此谓白月十五日作成就漫荼罗也。作此法时。尽其所有供养三宝。作成就法也。作成就法时亦诵此字(秘说如前可知)作此法时乃至普贤菩萨。文殊师利菩萨。执金刚等。或余圣天现前。摩顶唱言善哉行者。此解言。或余诸金刚此不可定准。随有一尊来为成就也。然见时亦言上中下相。若亲见分明与对目无异。为上成也。若但闻声现前示教利喜。为中成也。若梦见等。为下成也。又见时。明昧等殊。即知有障无障等也(秘说可以心得)。如是本尊等现前加被时。即应当稽首作礼奉阏伽水。此即香花之水。加以五宝谷等。如上说之也。即时得不忘菩提心三昧。行者以得三昧故。令其身心皆得轻安(轻安谓垢障除也)又以如是身心轻安。而诵习之。当得随生心清净。身清净者。谓即以此轻安布想念诵极持。身等五根清净也。如六根品中所说。万像皆见能知佛心等也。以身心清净故即得随生。意生之身随念而生也。随生为因念诵为净。便获随生身心清净也。若置于耳上持之。当得耳根清净者。此解行者若欲耳根净者。想布阿字于其耳根而后念诵。即得耳根清净闻持不忘。能闻十方佛所说法乃至天等之声。亦如法华说也。
　　经云。以阿字门作出入息。三时思惟。行者尔时能持诵。寿命长劫住世。此明阿字菩提心不生不灭门。若欲住寿长久者。想阿字同于出入息(谓以此字作出入息令出入分明不断也)若短命者。如是想念日日三时思惟。即得常寿也。秘说者。字及句并本尊为三时也。若欲摄一切毒。想是阿字。或自或他想在身。若如自在者。想此字于有毒之处。渐遍身分而驱下之。毒渐渐下字亦逐之。逐出尽即除也。毒有二种。一物之毒。二有情毒。谓龙蛇等毒也。若秘说者。毒谓三毒。三毒盛时欲除。亦如前作。谓逐之令尽也。愿啰惹等之所爱敬者。即以阿诃字门作所应度者。谓若欲令人爱念及彼归依者。想阿字作其自身。想诃字作彼身。自身想持商佉。又想莲华即彼持之。互相观看。心中诵此阿字。设彼忿怒憍慢。亦即爱心顺伏也。秘说者。若欲摄伏其心。想自作阿字想心作诃字。心有莲华手有商佉。而令相顺即能摄伏也。一切难伏者亦可伏之。谓上烦恼及随也。佛又告金刚手。诸如来有意生。名业作戏行舞者。从佛心业而生。作种种戏行现种种戏舞类之相。即是普现色身。随类作六道之形等也。舞谓种种神变幻作之事。随事亦现其类众多。不可备言也。四界摄持。谓地水火风界。虽现此身内外依正。然此是心王安住同于虚空。虚空常不动而含容一切也。故唯从佛心业生。随心而有。体同于空不可取也。见谓种种舞戏之相。非见谓涅槃之理也(云又见谓世间果非见谓菩提果此类无量故云广大也)亦见。三乘修行种种法门。随彼所愿而令满足。即是能现种种可见不可见事也。乃至愿求禅定智慧法门众多宝。亦随类示现而赐与之。犹如如意宝王。随心所求一切施与也。等引神通等令起。三摩呬多是等引义(等引神通等令起非等至也)时毗卢遮那佛。一切大众会观已。告金刚手秘密主言(已如上解)金刚手行舞。一切作成坏果广大。亲一切与者。舞是戏也。复普现色身随类曲成。作种种应。此非真实但如幻耳。是故名为如来之舞。犹如舞者能悦可众人之心。虽种种意解不同。皆令心悦。佛亦如是。然非四界之色所作。随佛心意而生。从心而生从心而灭。虽常法而能随缘生灭。此兴废随缘。故云生灭之果。即谓成坏也。此迹遍于法界广大无边。故云广大也。作已遂灭。故云成坏也。广大成坏。此成即是变转义也。故坏。然此成坏即是如来妙应。从佛法界机感而生。虽生不生虽灭不灭。即同于幻不异法界故也。犹所作不实。故名为舞。三世诸佛皆作此舞也。亲一切与者。我亲于先佛授得此法。今复亲授于汝。故言一切亲与也。言亲。谓亲能现前授与一切所愿之果。此义正也。言先作真实相者。如上所观种子真言及本尊。由观见本尊。见已即转自身而作本尊。展转相即不相妨碍。即是见于金刚之果菩提之心。故名先作真实相也。如是次第住者。谓住前所观者。心依善住也。先已见实相已。阿字也。
　　经云。如先正思念。谓如上文所说思惟法而念持也。阿字自己作。并点作广。一切黄极悦意。四角金刚标中。思念持诵诸佛一切处光字也。此等一切佛自当相说者。谓观阿字令作深黄色。其色相端正严好令人悦意。在于自己心。又此字经云。并点广者。即是字上加点义。增加即是广也。于字外作四角金刚标栏。此栏同三股金刚。股更互相叉而作之。于中置字。见此阿字已。即转此字作毗卢遮那本尊之形。即是自身现同本尊之像。其像一依本印而作也。此佛通身有光。此即菩提心中所见实相之佛。犹净琉璃中内见真金像。非同余心数中妄想也。当知如是见者。即是见心实相之佛。作此成就者若无疑虑。即能普为一切众生作大饶益也。
　　经云。谓广大希有者。犹如幻人。谓有种种异事也。犹如诸大菩萨随心所欲利众生事。如幻幻水月而应万类皆得成也。此即如来如幻三昧之句。若能如是作者。无始生以来恶业。及三有逼迫之果。乃至无间重业现身即灭。何况余者。当以要言之。三有众苦果报皆灭也。何以故。犹持诵者以得住于三摩呬多地故。若观如是实相离苦。
　　经云。若观于彼心。无上菩提心。谓观行者自心中无上菩提心也。云心者即是无上大菩提心。若住斯观。即能净身口意业。由能净业故。净与非净业离也。意言。有如是业生。净不净皆不能染也。
　　经云。当业。谓当生此净心之业也。此果皆不能污。何以故。常与理相应故。譬如莲华虽生于淤泥之中。而不为彼之所污染。如是行者即同诸佛。何以故。能生一切诸如来故也。此即是仁中之尊佛也。意云。才观菩提心已得如来之果。况身现证而成佛乎。复次时毗卢遮那如来。又复住于降伏四魔金刚戏三昧。四魔降伏六趣解脱。一切智智满足金刚字句说者。住此三昧能降伏四魔。能除六趣烦恼业苦。而与解脱之乐。亦能满足一切凡圣所有希愿也。佛住此定而说金刚句真言义。此五字即是降四魔真言句也。阿是行。所谓本不生行也。傍二点是净除义。以此义能降伏四魔除一切苦也。味是缚义。加上画是无解三昧。即不思议解脱也。啰是净六根义。由六根净故无尘也。诃义如上已说之。佉义上亦有解处也。又[合*牛]有三义。即如来三解脱也。修行除障故而三解脱。而住大空。欠者大空也。佛说此真言时。金刚手及普贤等。得未曾有开敷眼(如上说)稽首一切一切智。如是说言(一切一切智即诸法一切如者所谓诸如来也)一切即于此中梵音意云。无所不足。即是府库义也。言以此五字为库。能满一切财富也。一切诸佛菩萨救世者。此一切佛菩萨救世者。缘觉声闻害者。此叹声闻之德。谓害随眠等也。又解云。苏啰多是害烦恼者。能遍所行地。起种种神通者。财富即是如来法宝。以给一切众生犹尚不匮。如是无穷大智宝藏。故名富财者也。由法财富能施一切。而说此真言之门。上从诸佛下及声闻。无不依于此句。而能施作种种神变利益一切也。故云随其行地。而现种种神通力也。言行地。谓凡所行处。如偈云寻地山林遍无等也。言彼得无上智。佛智无上智者。非但神通而已。亦由此句。一切圣贤得成智慧。乃至同成一切智智也。然二乘智。对世间亦名无上。今更明佛无上者故。重言之也。先赞已后请说佛此五字次第广说也。及布想等种种类者。所不言此更皆请此中说也。于布字想字上中下成。色用差别种种方便。皆请佛广为宣说也。种种门中。成就进趣顺行此法。名为教也。请自说此教者。请佛亲演说之也。若佛广说此法。诸行大乘无上真言行者。当得见法。若已见者亦皆欢喜。见法谓证得也。当住者谓自见已。复授诸众生也。由见此事自他俱获无上法利。故请佛广说。本经有三千五百偈。说此五字义也。三摩醯多。正议是住心一境之义。佛欲说金刚之句。普令大众住一心境而听也。欲作此金刚真言之成就之法。先令作金刚座。如佛初欲成道时。在于金刚道场。复除此座已。更无余座堪能胜致此也。于时大金刚为从地尽地际也。此地际加持下身者。为欲说阿字。意云。此字最胜也。字第一。加持者今为欲说此法故。先以加持自身也。即下身。谓自脐以下想皆作纯金刚也。此有内外。内谓如上所说。外谓想自身坐处在于方金刚坛中。其坛已如上。说方标栏者也。名大因陀罗者。此是金刚中之极刚者。能破金刚。而金刚不能破彼。又是极黄色也。如此紫磨金色。此想阿字为之名金刚轮也。于此座中思惟一切。即是瑜伽之座。此是修行应理者之坐处也。即思惟一切。谓一切事皆此中思惟作之也。事众多云一切也。右初释阿字为座竟。次说长声之阿。此是阿第一命根也。以能活诸字故言命也。若无阿字诸字即不生。故第一命也。此是能摄召句。若想此字能摄召。长阿即是行。若触阿字即引一切佛行。故云摄召也。摄召一切内外之法。摄召是摄令属己。自在受用义也。此阿字门。能摄召一切如来功德令归自身。亦能满足一切之行故也。次说暗字。若想此字。能摄除一切毒及病等诸障也。内外诸障皆能摄而去之。内障谓种种障道之法。但有现前皆能灭除。外障谓一切外物为障。亦悉能除也。又除诸毒诸病。病谓有种种皆能除之也。又能除者。乃至失心即能救之令得本心。又以此字能摄心一境。速与三昧相应也。若想此字得如上功德。一切能与者。言与即是满其所愿授悉地果也。若持诵者。一月中即结金刚慧印。而诵暗字。于一月中日别三时作之。一切无智城破也。一切众生无明之所婴绕。四合坚固犹如牢城不可破坏。以此字门而能破坏也。得不动坚固者。谓天人阿修罗等所不能坏也。凡一切增益事若欲作。皆坐此座。增益亦名圆满。谓能满一切所愿也。若秘释者。一月是一见也。若得见法入于初地。任运增益一切三昧陀罗尼等及诸地位也。若欲作此增益法时。持诵之人于此金刚坛中。想佛住于三昧身真金色也。光焰有威光义。有威光者。即是兼明本尊义也。梵音如此。即周匝炎光。以发为冠。此即是大因陀罗也。此大金刚之坚。即是佛智之义。能破一切无能除者。想此佛在方金刚坛中。随意作一切成就物也。经云。金刚莲华等者。谓此等一切事。当于此轮中作也。若成就金刚法。五股纯金作之。置于坛中而加持。商佉等上中下成就。亦如上说。谓皆持诵此阿字也。若欲成就佛顶者。以真金为佛顶而加此法。若得成者。即同大日如来之身。或不可须别物。但以自在想作佛身而加持之。若成即同佛身也。若作金刚成就。持诵之者即同金刚手菩萨也。莲华者。以金作八叶莲华等此中持诵。若成即同观音也。刀者。作亦有法。若成即同文殊童子也。鹅者。作法若成即以此。自身成梵天身也。于成就外财之中。或成就金或地(地谓伏藏也)或如意珠等。但与增益相应者。皆用此法作之。具有上中下法也。言大因陀罗观者。谓于金轮中观故也。

　　大毗卢遮那成佛经疏卷第十一



　　大毗卢遮那成佛经疏卷第十二

　　　　沙门一行阿阇梨记

　　悉地出现品第六之余

　　复次凡加持法。如前云加持风等。作七点等法犹未尽。此中具足明之。凡一切为障害道者。皆用此法令不动也。一切一境者。令一切住心而体也。作此法。先想八峰须弥山王。八峰谓四面周匝作于山峰。于八峰上想莲华。华上有三股金刚。其股向上。
　　经云。置彼顶。是杵上头也。向上此上想作阿字。光焰围绕之。如是想已。一切障皆令摄除也。如是摄彼。令住一境而不得动也。非是不动尊。是定住义也。自在随意修道无碍也。又成就药法。凡如是等欲成就时。具有次第法用。今此中但略明大宗耳。作药加法一百遍。凡言百者皆加八遍也。诵已自证饮或以与人能除一切病患。乃至先业之病亦能除之。凡增益事。与金刚黄色相应也。次明嚩字门。即是上字。先明其体后兼三昧之画也。其想法。想此字纯作白也。犹如雪山及牛乳等鲜明皎洁。先从脐以上。想作白莲花极白鲜明想。缚字纯白色在于白花之上。成就已。即回此字以作本尊也。此是息灾之中最为第一也。其佛本尊亦作寂然之像。极寂之仪住于寂定。纯白无比同于秋夜月光也。彼漫荼罗当重圆。犹如九重月轮作之。作如霏微白云雾状。而住其中。作此法成。一切烦恼热等皆能止息。凡一切息灾相应。皆此中作也。牛乳珠鬘同者。想此字中。如上牛乳流水连滞不绝。犹如白珠而下灌注其心。或自或他若想此灌之。一切内外热恼无不除也。或想如月或如水精净月之光普皆流注。凡有一切热恼之患。以此注之皆除。一切扇底迦法。与白色相应。此中作也。前阿字是金刚漫荼罗。此缚字名为水漫荼罗也。
　　　　□金刚地黄　　○水地白　　△火地赤　　风地黑
　　空无定形而现种种也。从月轮雾聚漫荼罗中出。如乳流注能除一切热恼。谓内外障即是热障。此悉能除也。免离。谓脱此苦患也。如是系缘一境。成就苏乳珠鬘及藕水精或酪或水。如是等物其数众多。随心所欲作者。但与寂灾相应皆得成就。或求长寿久住无量。或现种种身端妙奇特之相。或云最上者。是爱敬中最上也。令人所爱敬。或求闻持或求聪明。或求智慧及息诸病。如是等皆得成也。若此缚字安点。然除病患等事内外诸毒。皆速成就。此是息灾吉祥漫荼罗也。然摄除有无量事。故云等也。次说啰字除障漫荼罗。于除障中最为第一真实之法。此啰字是赤中之赤火中之火烧中之烧。由能烧灭种种烦恼业苦。乃至现作五无间罪。若修此字门。亦能净除使无有余。既罪灭已则生诸善功德也。此字门所作与不动明王相应。然不动明王句。能作三品一切事也。其法先如上住心一境。观作极赤三角漫荼罗。极令悦意。此悦意定谓令鲜明妙整也。又悦意是当心作之。此秘语也。周匝作于焰鬘。知烈火光焰之状。中观啰字。成已转作不动明王。作寂然之像。非嗔非笑其形寂然也。又云先想不动明王。于其心上作三角。中有罗字。字成回作不动明王也。除障故罪灭。寂然故息灾。即是罪灭福生之义也。次此成就是物者。谓指此三角坛也。言釳罗。是执日之眷属。凡有八曜皆名为执也。凡日等诸执及火天等。同在东南隅作法大同也。谓须火用作之。或转火令冷等皆此中作。然秘之意。是作日故智火也。日亦是慧日也。摄取者。摄取恶法难调之人。皆令柔顺调伏也(义准廿八及十二房等与月水同位)此中摄伏恶人者。谓能摄伏烦恼而得自在人也。及发怨者。能令自他俱得成也(谓发彼怨等)消枯枝分者。能令彼身枯竭无所堪能也。一切身分三毒为本体。令彼消竭无余也。若外相而言。沽涸即是竭龙池等也。彼一切作者。一切降伏相应事。皆此中作也。然皆与慈悲相应。为令彼等降伏善调。得作佛道因缘故。诃字第一真实者。此是风漫荼罗也。风性能增益也。风生者。谓应是作风用之事。皆此坛中出生也。亦是生此诸事也。万物能消耗变化无方。此字事用亦尔也。谓因业等生。种种增长滋茂之事。皆得自在。若上安点。即能坏彼一切因业等事也。其法先想本尊。于其额上连眉作半月形。于中安字。先想外作即回作自身也。其半月有大威德威光之像。黑焰遍出于外。作风吹动之幖帜。恶谓其像作极忿怒形也。云此但是风轮之尊。非降三世也。其像亦作深青色(即黑类也)若作此成就。能为一切众生作种种义利也。次成就。谓下所列物于风中作也。即能此现身皆得成也。谓升虚空神足变化。及天眼天耳没隐其身。开谓开阿修罗宫等也。下云念者。只是用心作也。此五字皆是心作成就坛也。亦可以事法作坛。而观心与相应也。若如以事相作坛而修神足。亦于彼中坐作之。若藕等亦置于坛中作也。想白乳流满中。昔佛坐道树下。从此字门。而降伏天魔无量军众。持诵者若能如法习行。不久即同如来。现身能伏彼军也。大名称即彼降魔者也。次即因诃字门转明佉字。诃即因义也。有因故即有随业受果之相。然此第一义中。诃字门本自不生。以不生故因不可得。此因尚本自来不生。况于其中而有业果耶。如是观时。因业与果之事。寂然皆不可得。若能如是观者。即同如来。坐于道树而降伏魔。以此因等不可得故。即是其相犹如虚空。空而复空故也。大德世尊说彼色者。谓说虚空色也。若于上加点。即入欠字门也。此欠字门所说尊者。名为尊也。谓尊中之尊即大空也。若欲成就一切器物。皆得成就。其名种无量不可具言。其漫荼罗无方圆半月等相。当知虚空无相。而能成就相。此坛作种种色也。空现种种色相也。慧刀印共作。谓兼以刀印护之而作成就也。若作刀。用镔铁作。索用线或藕丝作。其轮或以金或以镔作。
　　(利处在下名那罗遮也)
　　(此名没檗蓝)
　　　　此等器甚多。不可具载别有也。
　　如上诸器随作一事。用此欠字成就之。若得上中下成就。随事而用。乃至得成。持之以游历诸佛国土。名持明仙也。次更细说五字之义。若住此理随事相应。即能成办一切事也。是故佛观大众。告金刚手言。是真言菩萨修菩萨行。阿字自本色。内外一切舍。得一切句义者。得与阿字本体本色而相应也。体本体不生。同于金刚实相之身。若与此相相应。即能舍一切法。粗妙等同。犹如瓦金齐观。犹善住平等观故。一切三毒罪业悉离。若如是者当得净心。得此净者。即同诸佛牟尼之尊。普能利益一切众生。出过为罪离诸过患也。次明嚩字门。若能与此相应解诸法则(即是真言次第法则也)即能为一切众生。作大利益之事也。先当如上观此字。白如雪乳流注其心。若流注充满其身。内外皆净。一切见者即同佛身也。又从其身而流注出。遍于一切众生身中。极令净满。又更流注满于大地。当知此即于秘密释中。是大慈悲水也。观于世间极热恼故而利益之。能令或饮或触。或除众患必定于无上菩提。有能是此水现同甘露。或显或秘于二释中。皆有世出世利用也。无疑谓当生决定信不疑也。次明罗字门(加点也)亦如前观之。皆寂赫然光明如火轮。周匝有光。遍于内外皆作此色。向外流出乃至照于他身。亦令此渐次转广遍于法界。能除一切众生种种恶事。随所欲乐而满足之也。亦能作诸神变也。次行者从脐以上安啰字。脐中安嚩字。俱现神变。从啰生火。从嚩生水。而除寒热等患。乃至八大热地狱。热能以嚩字而作清凉而息灭之。八寒地狱。能以啰字作温暖而息灭之也。次又下安啰字等。标幢上而安诃字。能除自他一切罪苦也。又如上作大金刚轮。此是刚中之刚者也。于彼金刚大因陀罗轮中。双作阿嚩二字。而自龙方(西方也)即能摄伏一切也。风能遍一切处。或开或坏。开谓开修罗宫及一切质碍之物。坏谓摧而折毁之。种种杂色内外业因所成。皆能开坏也。色漫荼罗。谓依本色。即是前所说风坛也。心摩触者。谓想此字在圆明中。而当其心中。能令意得清净。即法华所谓意根净也。于经行中而念诵之。观此字而作轻举。轻举想。即能举身升空现种种神足。或坐而想阿字在于耳根之中。以此字出入。闻声即得天耳根通了也。或云随用一字皆得。或可此文是阿字用也(更问)。意生身者。此是举要言之。随意所欲皆成。如得意生身念至十方也。当知如来有如是自在方便。能令无相离相行中。而普现色身。成办一切佛事。才持诵时。能坏一切生死种子。成就菩提之种子。转者即是转诵之转也。行者若能如是修行。诸佛常当现其人前。如影随身而满其愿。行者既得满所愿已。即能不舍一切众生。亦复常现其前。而满其愿令得法喜也。故云同于影像。于一切处。随顺一切众生。所以尔者。此如来住于三平等地。无有分别戏论。复越度一切心境界相。时方作业一切亦离。时谓生灭于三世之时。方谓方所。作谓众业。虽现万像。而无所现同于十喻。法与非法皆远离故。犹得如是无尽庄严藏故。能普应一切众生。是故行者当勤求是真言之行无上悉地。所谓如来一切智智。当知诸成就中最在其上。无与等无相比也。此一切智由于真言行生。故当勤学之。右得悉地品竟。

　　成就悉地品第七

　　时执金刚吉祥。希有花开敷眼者。金刚喻如来秘密慧也。金刚无有法能破坏之者。而能破坏万物。此智慧亦尔。不为一切之所破坏。而能摧坏一切能坏难坏者。所谓三毒根本也。复次此菩萨身。即是金刚之体。而十方一切佛。同以如来金刚智印授其手中。故名持金刚也。吉祥者。叹金刚手菩萨之德。众善功德具足无缺。即是吉祥义也。时彼菩萨闻如上说诸佛甚深希有奇特之法。发希有之心。其眼开敷。一心观佛不暂舍。方发四弘也。复次如世莲华渐渐增长。若不崇日月光明及时节等。则不能敷荣。菩萨亦尔。虽有秘密菩提心如来功德实相之藏。若不崇诸佛平等大慧烈日光。则不开敷。今此菩萨。妙得是妙法莲华台真实知见故。复而问佛。欲弘广传此心地之法度与一切众生。咸令亦得如此开敷也。复次如上所说。即是阿字门如来金刚性。而功德藏具足无缺。常住妙理之门也。转金刚杵者。有微旨。谓欲转此无碍密慧。入一切众生心也。所以者何。如是自证寂灭之法。微妙清净为无有上。而众生不自觉知。为此因缘故于无量诸佛秘宝藏中而受无量恐怖苦恼。谓是事故生大悲心。欲转此智令一切。皆得开敷心眼故也。火光微发者。火喻般若波罗蜜。四边不可触以不可执著故。又体性无垢。能烧一切烦恼虚妄之垢。如劫烧火无复遗余也。遍照佛刹者。以此慧光。普照无量法界一切有缘应度者。无不普现其前。以所喜见之身称机说法。咸令得入如是阿字之门也。诸佛刹即无余世界也(私谓此世界者即是净心之土常无毁坏金刚之国土也)发美妙音赞法自在牟尼者。谓发微妙之音而问如来也。诸法自在者。如世间长者。具足于财无所乏短故。能随意所欲皆得成办。如来亦如是。为诸法之王。一切法财无不具足。故能办大事不可思议。一切皆办也。牟尼者寂默义也。常寂之土。微妙寂绝幽深玄远。不可以言说之。如是法界寂然大灭度法。唯佛一人究竟清净。故名牟尼也。真言诸行说。彼行不可得者。谓平等三业。真言之行。犹此如来之行。得成无上大果报者。此诸行。愿佛为我等说也。问意言。此真言及行。佛说能成办一切如来功德广大甚深之事。以要言之。无量无边未曾有法。皆得成就。然一切法无不入于阿字之门。若入阿字者。即是从本以来本无。诸法本不生故。若法本不生者。即此真言尚不可得。何况是中发起众行耶。即此无生无起无法可得。而具一切功德。即是不可思议佛之境界。唯佛与佛乃能知之。佛佛自证。若闻见证之者。即能以无量方便示悟众生。若心不自证。则无由能筹量如是事而为人说。如是不思议不生不灭。云何修行。又此行者。从何所来。去至何所。意问无生之行如何发趣也。所以然者。若生灭法。可说有成就破坏之相。今此法则无如是等相。云何而得成就也。此义亦甚深也。真言本体寂净云何发行。愿佛为我宣说。一切为我说者。意言。总为我演说之也。谓说此希有无上之法也。如是甚深法性。犹如大海万流之所归趣也。此万法归趣。正顺于大般涅槃。即是发行义也。如世间大海种种色味。入大海之中。皆同一色一味。无有差别不可变。如来大海亦如是。一切万法万行入此中。皆同一不思议解脱之昧。无有差别也(如是说竟)次如来答云。摩诃萨意处。说名漫荼罗等者。心处亦可名为心位。即指此众生自心之处。即一切佛大悲胎藏漫荼罗也。所以者何。一切众生即是华台之藏。然以四种烦恼常自生故。为彼自覆弊故。不能明了而自觉知。若能自觉心处者。即知此心自性常净。如是净无垢处。即是诸佛大圆满实相之地也。是故佛答意言。若欲知真言行及果。当于心处求之。皆如是说者。谓十方三世佛。亦皆如是说。一道无异。非独我如是说也。真言诸心处。彼识知果受者。果谓诸佛无上菩提之果。受谓证得也。佛意言。若能入此阿字门者。即能识于心处。若知是处。即得真言果也。佛意又言。诸法尽犹心有。如人眼见色者。眼根与色对。不能了知青黄赤白等。次眼识即生不定虑。此青黄耶。次意识即分别分析。言此是青黄赤白等种种众相。当知但由心分别而有也(更问)决定悦心心处者(此心梵云只多是虑知心也又次干栗太者是处中心也)如二乘入道。亦先须得决定心。此决定心。即三昧也。犹得决定心故。心得悦乐。即是内心自证现法之乐也。犹有定故。即生实知见。然三乘各有定。深浅不同。今此中意言。若能证此心处心中之心(此即干栗太)即是如来大决定心(谓三昧也)犹有此定故得入阿字门。入阿字门故。即能了知真言行之与果也。若了知彼行及果。即是授得无上大果也。佛意言。犹心住定故。得究竟一乘如实之见。即能自知是事。不然虽闻无益故。此已下正明习定初门也。如上执金刚所问。此真言之心。从何所来去至何处云何得果者。今者佛意答言。夫真言者从自心发。乃至欲识真言行及果报者。亦从心而现。出此心外无别法也。所以者何。此漫荼罗名之为净。以一切众生自心本来清净。而以无明蔽覆不能了知。若净此心。即是漫荼罗处。不从余处来也。行及果报皆亦如是。以一切万法乃至形显等色万类差别。莫不从心分别而有。今此阿字门亦不从外来。但从心生无别来处也。所以者何。以有方便修定故。其心渐净。以心净故。阿字现中。此阿字者。即是一切诸佛之心。从心轮净故能现阿字。由入阿字门故即是成大果报相。故知此果亦心得。其实无人能授与者。由此自觉了而得之也。当引央掘不盗戒义。然此心源微妙寂绝。无名无相不可示现。以何方便而能得见耶。今诸佛为化真言行菩萨故。直从凡夫心处之心而作方便。亦不作余对治行等也。此心之处。即是凡夫内心。最在于中。是汗栗驮心也。将学观者。亦于是处思莲花之形。所以者何。一切众生此心即是莲华三昧之因。以未能令开敷故。为诸烦恼等之所缠绕。所以不能自了其心如实之相也。是故先当观此心处。作八叶莲华观。令开敷诸蕊具足。于此台上。思想阿字而在其中。从此字出无量光。其光四散而合为鬘。犹如花鬘。所以谓之鬘者。谓连多花贯穿相续不断。由合多为一故名为鬘。此亦如是。合无量光以为一光之鬘也。何故须观八叶不多不少耶。此有二义。一者一切凡夫心处。虽未能自了。然其上自然而有八辩。如合莲华形。今但观照此心令其开敷。即是三昧观而且便也。然其理者。若观此八叶之花。即得与理相应。此八叶者即是四方四隅也。四隅即是如来四智。初阿字门即是菩提之心。次暗字即是成无上菩提。次阿(长)字是行菩提之行。次恶字即是大涅槃。其余四隅之叶即是四摄法(更问其相)先从阿字门发菩提心(即是真言来处)次知彼果(更问次第之意)次由此是字轮四阿字义。欲成大果报故。而修如来之行。以修行故而得证大涅槃。证大涅槃故能见心性。即知此心法界之体本来常寂灭相。故末后恶字门也。所以云蕊具足者。亦有其意。谓此莲华三昧之心若开敷时。无量法门无不具足。谓六度十八空三十七品禅定解脱。百八三昧门五百陀罗尼门。如是等无量无边无不具足也。当知一切法门。皆是从心而有也。念彼莲华处。谓于彼莲台之上观于阿字故。名坐上也。周遍普照明众生类故者。观此花鬘之光。若现前时。即从此心生寂照之光。普照一切众生之类。一切众生亦有如是之性。但由无明覆故。不识自心之性。故不得如是自在之用。若自了心源之时。亦能如是普现色身十方。教化如佛无异也。云众生者。谓彼以无明故。乘业而生即受四生之报。以乘业而生故名众生也。今欲散彼众生。令尽识心之实相。开彼华台令得佛之知见。知见者如俗言心开意解。此意有理也。以心开故即入阿字门也。又言坐上者亦含多意。或言花坐或言自身坐时。或是成就大漫荼罗者。漫荼罗中作此观行入阿字门。即能见光明普现色身。而作种种佛事也。然行者初学观时。心未纯熟未得现前。当先画作妙莲。如上所说极令微妙。兼置阿字常现前观之。当于圆明中画也。此圆明由如圆净之镜。其中极深阿字圆光。于中谛观久久。即能现前分明见。既于外处见已。回观自心。于圆明中而观阿字。如阿字者当知么等诸字例可解也(更问)行者内观具足纯熟见阿字时。其光从心中四散。普遍十方一切佛刹。此光从顶至足。周匝环绕行者之身。不可以喻言也。问观莲华不观余花耶。此亦有意。如世莲华出淤泥之中。生处虽恶。而莲华体性清净妙色无比。不为诸垢所染。凡夫亦复如是。虽种种不净三毒过患无量无边。亦此莲华三昧甚深果实。皆生其中。即是如来平等大慧之光也。千电集会者。如世间一电之光。尚不可谛观。以映夺人眼故。况无量电光聚集也。此释光鬘四散威猛炽盛之意也。然此光从心遍此之时。即能普遍一切世界一切众生应度之者。皆现其前。以其所喜见身。赴机演说妙法令其得度。皆实不虚矣。如世明镜中现种种形。然有所不照不能普现。净心之镜则不如是。十方无碍圆现法界。但借以为譬。然实不可为比也。行者见圆明阿字时。能遍诸方而行佛事。然亦寂然无所动作。由如水月随器不同一时顿能现也。然以智慧观之。若水性不明月亦不现水虽澄净。而无月者亦不能现。无有去来而现前明白。但缘合有耳。复次如月出时。虽能成就四天下万物之类皆令得益。然亦不作是念。能普照万物而生长之。行者观于自心亦复如是。同彼水月而现众像也。从此品以前说真言之果。从此品以后。次第明修行入证之方便。从此为首也。此中复有坐起威仪众多秘法。下别出之。此经圣者所秘。故不明白次第说也。如上观八叶及阿字门。先用净除自心华台得现。今欲令彼长养滋茂成大果报。更明方便观[口*菴]字门也。前入阿字门虽云了知心性。然亦未得究竟现前。是故更入[口*菴]字门。此是三昧。将用成就菩提心也。如世莲华依水而长。若无水者不久枯朽。行者菩提之心亦复如是。若无三昧之水灌注其心。即亦不得滋荣开剖也。此[口*菴]字当观在顶上骨缝四方会处。令字正面著之直立头。后更有秘密观法。又别也。观字点为行者头。余为身分四支也(问水从阿字下流入别字不)以行者未识自心故。方便令识。先观莲华。又以定水涤净其心。令此阿字明白彻见之时。六根诸垢皆总清净。由六根纯净无垢故。心性无垢犹如水精净月之光。当知此即名见。见者即是成就。成就者即是体同法界。当知此法界本来寂然。一切众生世界之所依持。犹如有情依世界。乃至地轮依水。水依风风依空空为一切依止而无所依也。法界亦尔。以众生无明垢故。不能自了。今以六根净故。即明见也。未见时更有方便。亦在别品中。又非直观此二字也。行者自观时。更以诸字令普遍支分。明是作时。事事明了即成持明人也。以能自直用此诸字门故。成持明仙。又此法界云见者。非是有得见。以无垢故即能见。见即是法界体也。如镜净故万像自现。而不作如是分别。我能见彼彼是所见。亦不分别去来之相。但缘合见耳。一切众生皆亦同此法界之体。若如是见之时。即是悉地之相。能普现色身。示无尽庄严藏也。行者由心净故。非但具足妙天之乐。亦得大涅槃微妙之乐。亦见如来句。句是诸佛之坐处也(谓佛住处也)如上见时。犹未名究竟成就之见也。更有方便。谓观啰字门。行者于两眼上置此二字。光明如灯赤炎光辉。行者当坐时少屈其颈。以此无垢光明而内观照其心。犹此啰字故。能见心性也。低咽当不令太曲又不太直。此有二义。一即调身不生病苦。以坐太曲太直即四大不调和故。二者为净眼根速达心源故。此啰字门者。即净知见之明灯。由此智同观心莲台之实相故。速得成。又坐时舌亦不得著上腭及太垂著下。当处中也。如是净眼观于自心。亦无能所等相。但因缘具故得如是见也。以上佛告金刚手去来之相。此行从心而生。心为照明能见如来之道。行即是道也。道者即是行及果报也。非但我如是说。三世如来所说亦复无异也。如上所说真言方便乃至此心处。无垢清净犹如圆镜常现前。当知此即是先佛共所宣说真实之心也。如是心性。常恒安住无有变易不可破坏。即是诸佛大般涅槃。故名真实也。以啰字门等净此心故。生真实智慧光。故即见古佛所行之道。所谓秘密藏真言也。行者见此真言道之时。识亦发光。识谓六识也。如小乘中说心意识。但是名之差别。大乘即有别相。谓六识身。但是三缘和合。不能决定了知诸法。能分别者是心也。以心净故六识亦皆光明辉发。犹如大宝珠体性常净。而不为尘垢所染。若人莹冶。渐去粗垢乃至转明。即能无碍雨降诸宝光色无比。众生六识亦尔。以心源净故。六识亦皆纯净。所谓六自在王性清净也。彼持真言行者。如是见心性时。即是见于正觉两足之尊。永离邪倒名之为正。以此正知见现觉诸法也。人天二足中尊名两足尊(更勘经释)所以者何。若离此心性。更于诸处见于如来。无有是处也。行者见此心佛之时。即名悉地第一成就。所谓得第一常身也。悉地有众多种。或世间或出世间或无量差别。今此成就者。即是出世间第一成就。所谓成就第一常身。此常身即是诸佛金刚不坏身也。见此心时即是见如来句。知一切法皆如十喻。不生不灭性常不生。得此真实之智。见于实相也。虽如是说。然行者犹未即能究竟明了见于心性。更有明了方便。所谓转啰字为览字也。前于月中作观阿字而观于心。今更转此啰字令作览字。还如前小低其咽。令不太曲直。舌亦高下得所。而观于心中阿字也。此之啰字是相义。上有点是大空三昧。所谓第一无相之法。诸相本空也。以一切相者皆是不坚固法。以此相当体不生故。同于大空。即是坚固实相之法。如是思惟一切空句与理相应。即是不死句。不死句即是诸佛常住之身也。由此览字方便离一切相。即是常身。常身即是一切法空不死句也。若欲广大智五通。成持明悉地明等长寿童子。未得持诵者。乃至是不随顺。广大智身即是如来身也。谓一切三乘功德。下至五神通长寿等事。离览字无相之门无有得义。所以者何。若人心著于相则生盖缠。随业而转不得自在。乃至世间悉地尚不可得。何况五通等耶。五通等尚无得理。何况如来平等智身耶。是故佛说三乘世间一切功德利益。皆从无相法中而得成办。如神通有多种。若行者以心离相无著故。乃至能得二乘五通。若更深修。乃至能得菩萨五通。此五通即是入地菩萨自在之用。比于二乘之通。如用日光等彼萤火也。持明者。谓持诵人得妙成就悉地之果。即能遍游一切佛土。供养诸佛成就众生也。若不观此离一切相本来空寂法门。此仙亦不可得。此即是入于菩萨地也。长寿。谓于寿自在常住世间。利益众生亲近诸佛。童子。谓寿无量岁常如十六童子。容色鲜妙。亦是持明仙也。经意言。若不随顺如是离一切相法门。此仙尚不可致。何况究竟法身不思议业。真言智发起真实智。是极上一切诸佛财富者。以入览字门故。离一切诸相即见如来。即是平等大慧真实之智。如是真言之智。于一切法中最在其上。一切诸佛以此为资财。资财是受用义。如是智宝财其数无量。自在受用成办佛事普施众生。即是法华大长者义也。菩萨救世者乃至二乘。游涉土地住诸佛刹。有所宣说示现。亦皆由此法门。乃至由此行故得成无上道也。故经云。离一切相则名诸佛也。悉地成就品竟(悉地是真言妙果为此果故而修因行故此中成就者是作业成就)如上金刚手问佛真言去来之相及行。果佛已答竟。

　　转字轮漫荼罗行品第八

　　如来复观察大众。以大慈悲修习眼观察众生界者。大众。即是十佛刹土微尘数金刚等会也。如来以无量劫来久修大慈悲之眼。而观世界亦有意怀。所谓复将宣说微妙方便。令一切世间皆蒙大益也。如是观已。入甘露生三昧者。如世人饮毒即时夭命。或有遇天甘露而得饮之。即时不老不死。一切诸患疾苦无不除愈。身心清凉快乐得未曾有。今此三昧亦如是。若得闻思修行者即得出世间第一之乐。寿量常住成如来现法之乐也。从此定起。复说一切三世无碍力者。三世无有能破坏者。此明力如是也。破除一切无明烦恼之闇故。名之为明。然明及真言义有差别。若心口出者名真言。从一切身分任运生者。名之为明也。由增长义故女声呼之。如王以尊位故其妃亦复尊重。故云明妃也。如上金刚手初问佛。佛即从初至究竟。皆答此问。中间他语间断。今佛复腾前意而答也。如上览字门义已略说讫。今依前。佛为修真言行者。欲令众缘具足速得无上道故。复从甘露生三昧起。说此明妃也。
　　伽伽那三迷(等空也)阿钵罗底三迷(问之)萨嚩怛多揭多(一切如来也)三曼多奴揭底(与诸如来同至所住也更问)伽伽那三迷(等空重言)缚罗落叉[嬭-不+(采-木)](缚罗胜愿也落叉相也)
　　伽伽那三迷者。伽伽是行义。重言行者。明即此行即无所有。则行无行也。先指次破坏也。谓此无相无碍之法。于空无量无碍无所不遍。然复有异义。所以者何。若一切法直尔如空者。即是无过患无功德。今此中虽无相无碍犹如虚空。而具一切如来真实功德。无所不备。故次明第二句义也。虽举此空为况。然有无量无边离相之德。非虚空所能喻也。此功德者。即是等于如来。是一切如来所至之处也(第三句也更问)。次复言伽伽那三迷者。虽具万德而无所表示。同于大空故重言也(更问句义)。此中云无碍力者。不可破坏义亦是无相义。以无碍无相故不可破坏也。佛于三昧中现此明妃也。口说名真言陀罗尼(男声也)身现曰明。以此善男子明妃如来身无二境界。由是力故。佛菩萨大名称。得无碍法。能苦除灭者。言此明妃者即同如来之身。若不悟此理无由成佛。若证无相无碍理。即是于法而得自在成就菩提。如是无相。即是如来甚深境界。唯佛与佛乃能知之。故言是佛境界也。十方三世佛及菩萨。由入此门故。遍于法界普门示现。成就众生无有穷尽也。是故得大名称闻于十方。故云大名称也。得无碍法者。以无障无相无挂碍故。能除一切众生身口之苦。真实不虚。皆令究竟至于无上大菩提乐也。犹不了真谛故言无明。由无明故。即有诸行而生种种诸苦。虽菩萨入于地位。然由未了如来甚深秘密之境。即是微细无明亦复是苦。今佛为彼等故。咸令究竟佛之境界。故云除一切苦也。除无明苦。即是与其不思议解脱诸佛无量无边功德现法之乐也。妃者。如世女人能生男女。令种胤不绝。此明能生一切如来所有功德。故义云妃也。行者修真言行时。虽如上有种种方便。然须持此明妃。若不尔者众德不具也。时毗卢遮那诸佛。寻念我始初不生金刚执力故。告上首执金刚言者。如来从甘露生三昧起已。寻念我本初不生一切佛身。由不生故即与诸佛无二体。故如是取本不生阿字。加持自身及执金刚而告之也。以不生加持之也。如是思念已。方便告上首诸金刚也。上首者。非但秘密主。一切皆入阿字门。即是无言体主而已。十佛刹土诸执金刚皆是上首也。谛听善男子。字轮转名漫荼罗行品中广。真言门修行菩萨。作佛事能住彼前者。轮谓阿字门。此一字中入一切字。入此一字。于一切法旋转无碍也。如世人之轮。不转则已转则无有穷尽。寻其首尾亦不可了知。故名轮也。又如世间之轮。若旋转时。能断一切草木之类。随彼根茎枝叶。遇此轮者无不摧破。何以故。以边刃利故。此阿字轮亦复如是能除一切无明烦恼。随彼所闻无不摧灭也。漫荼罗是清净义。下更释之。品广者。此中之义能遍一切处。品者只是一分之名也。广义如轮无有断尽。然此一分之经。亦不离此轮。故以为名也。诸品皆云广者准此(即是言略故一分义广故无尽也)本不生者即是阿字轮。入此轮即是与诸佛同体无二也。佛为成就修真言行菩萨故。欲说此阿字轮。而先叹其功德。若得此轮。能令诸菩萨普门示现。以一切众生所喜见身。普住其前而化度之。以大因缘而作佛事。故云住彼前也。尔时执金刚顶礼佛。金刚旋下相应。下金刚莲花坐已叹佛者。此菩萨。以金刚杵上而有莲华台。以此为坐也。金刚即是诸佛智印。此佛智印。大漫荼罗之台故有所表也。如掷金刚慧虚空中。回转而下于地。此菩萨亦尔。闻佛更说阿字轮故。欢喜踊跃。即时此台。于金刚上旋转无量。从坐而下为佛作礼。当下时。与掷杵空中回旋而下相似。故云与彼相应也。此亦表佛智无碍也。为闻法恭敬故。下地致敬也。归命菩提心者。即是归命一切众生心也(如上云此心菩提)。归命菩提心发生者。又复顶礼能发生此心者(即是净菩提心入明门者也)稽首行体地波罗蜜者。次归敬真言行体。行体即是其地地及波罗蜜也。敬礼先造作者。以一切众生。虽有此菩提之心而不能自了故。归命古昔发心成果转示众生者。念大恩故又更礼拜也。重言归命顶礼者。此义大同小异。重言者恭敬深至故尔也。如此叹佛已复请者。如世人养蚕为利故而善养之。此亦如是。为请佛更说深义。自利利他故。先叹佛也。空证。即是证于无相无碍平等之法也。白佛言世尊。唯愿法王宣说。哀愍我及一切众生故。法王者。于法自在故名为王。愿哀愍我及护念我。及为利众生故。为法王哀愍我故。护念我故为众生利故。如说修真言行者令得圆满故。愿佛更说阿字轮也。圆满者。随彼上中下行。各随性分而得利益。皆当成就妙果也。次佛告秘密主言。我初。诸最胜佛世所依称号者。将说秘藏。先自叹德。以此法难信故。如将说法华亦同叹也。本初即是寿量义(更问)。世所依者。如一切草木皆依于地而得增长。又如商人依于导师。入海者依于船师。病苦者归依大医。此有多门皆当说。今佛亦尔。为一切依也。然更有深意。虽云自叹即是说法意也。如梵音云我者。于中即有阿声(案本)即本不生义也。此常住不生之体。即是一切之所依止也。称号者我觉此不生故。一切世人称号为佛。非平等法界有如是名也。说法无等比。此无比中。诸外道所说皆是有上之法。故云有比。凡一切不了内证秘密法者。皆是外道也。由佛说此无可等比况喻法故。说法亦无比也。又此中我字(又么声即是不生义也亦是叹中说法更问也)本寂无有上者。此本字中即有阿声。即不生义。以不生故即是不灭。是故本来寂然。此法第一微妙更无过也。能寂诸根故。六根常净诸恶永灭故云寂也。此阿字即是一切佛心也。今佛偈中说此阿字者。即是说自证法中一切语意中。虽有所说。然此内证之境终不可了知。由自证法不可说故。佛虽自叹美。即是称叹此阿字也。以此字本初以来是世所依。今说此自证之法。非彼二乘外道之境。于彼法中无可喻况之者。故云无比也。如饮水者冷热自知。尚不可为不饮人说。况如来境耶(当引深密)然佛以加持力故。说此不可说不可说之法。令金刚藏等皆得知之。此事即为希有也(云本寂者当知本来寂灭之法一切二乘外道中所无非彼心境所及也)由加持故。执金刚并诸菩萨。佛菩提座胜愿能现。谓佛说此偈已。以佛神力加之。尔时诸金刚菩萨即能现菩提座也。此座者。但以世间意说。但是座处耳。然西方名此座为满荼。满荼者。是坚固义是不动义。是更无等比义是遍周法界义。今现此菩提坐。亦如酪中现苏。诸味共会一处而不相离(更问)加持故能现也。此座即是如来功德之所庄严。无量大愿之所成就。即同佛身。普现一切众生界中而作佛事。故云胜愿也。佛虚空如无戏论。从行无二与理相应相。成就是业者。即此座者。犹如虚空离一切分别。虽诸菩萨如是修行种种方便。然亦无二无别。不离如是妙理。故云理相应也。如行行者。彼得果亦如是。即同彼座无二无别。成就者。谓修行者之所成就悉地也。于时佛诸支分身。皆悉出现是字。于一切世间出世间声闻缘觉静虑及观。悉地成就勤修者。谓遍佛身分。佛身分皆现此阿字真言。此阿字门。即是世出世间二乘定观等之慧命也(摄心不散名定次当观照如行者初摄心时观圆明等是观也以下义势常相连也)如寿一字。诸寿同种子同命同依处同救度同现者。如上世出世间一切所作妙业。阿字即为彼命。如人若无命。根一切作事皆悉弃废。一切世出世间功德定慧等亦尔。若离阿字门。即不得增益成就。如彼死人无所能为。复阿字是开口声也。若无阿声即不能开口。口若不开者一切字皆无。是故阿字为一切字之种子。当知一切万行亦如是。以阿字门而为种子。若离阿字亦不成也。同依处者。如众生等若无大地则无住处。此阿字门亦如是。若离阿字即无所依处也。救度亦同者。当知阿字门。即是一切世间之大救护也。末后云现者如上佛为菩萨大众现金刚座故。此一切胜义皆能悉现也。次即说此真言门。谓南谟三曼多佛陀喃(敬礼普遍佛等也)阿(此正是阿字真言门)善男子此真言者。十方诸佛以法身同所加持。诸有修行之者。以此真言故。即能作诸佛事。乃至普现色身。为一切众生界开示佛之智慧。如佛能作是事。此阿字门亦能如是作之。当此彼体即同一切佛身也。阿字门一切法转者。由转此阿字。即成种种功德也。从此阿字门修行转也(更问)是故秘密主。真言门菩萨等。欲见诸佛者(谓欲见一切佛净法身也)。欲供养者(谓游一切佛刹供养承事闻法修行也)。欲证发菩提心者(谓证菩提令心净也)。欲与诸菩萨同会者(谓与那罗延菩萨等等共一处受现法乐也)。欲利众生者(谓如毗卢遮那常为一切众生作大佛事种种成就之也)。欲求悉地者(此中最上成就所谓佛身尚可疾得况余成就耶)。欲求一切智智者(然此阿字门一切义利无不成辨以要言之欲求一切智智亦决定当得也)。此诸佛心勤而修之者。佛言。如上所列之事。汝欲求者更无他术。但当勤修此阿字之门也。尔时毗卢遮那佛。此大悲胎藏生漫荼罗王。敷置诸本尊位。定三昧神通真言行不思议法说者。如前以广说敷置漫荼罗位。今何以更说。此有多义。欲更开发一类众生故。令前已听闻者倍得明了故。前虽说诸位地。然尚未普周遍。今更说令无所阙乏故。又前但说其名。由多未说形状。今更说令具足故。何故不并说之。而更分折于此处说耶。于此亦有意。乃至深乐法者。犹不顿为说之欲令发起珍重之心。渐渐开道也。复次若但以图画尊容。用为真实者。如彼画师等。亦可成就阿阇梨功德。然不但以图画故。而得成彼真言之行。当须一一与三昧神通相应。方名不思议行。今佛欲开示彼之故。云三昧等法说也。谓与三昧神通相应而说之也　彼阿阇梨一切智门阿字住。取线礼一切佛者。如上已说。中心作阿字及眼作啰字等。前品已具说。今欲作坛。先须住此三昧令与理相应。以相应之智而运布规量也。凡合绳。当令得所不得大缓。若不调者。令师及弟子多病为障所娆。若用时断绝。亦令致损耗也。次当知方所者。所以先谓审定方面者。若弟子临修时错误。或谓东为西等。即为障者之所得便也。次礼一切佛者。即是礼于阿字真言之体也。师礼已在坛巽地北向。弟子艮方南向。引绳相对。次师引绳转向乾维东向。弟子回身西向。次弟子右回至坤维北向。师回身南向。次师右回还至巽地西向。弟子回身东向。即四方位竟也。弟子次更至干地维向巽。师与相对。即定干巽隅竟(云云更问也)凡定四方。必须如前审谛不得移易。若定四隅及中心十字界者。但令逐便右转。不令妨碍即得也。如是作已阿阇梨复于瑜伽中。转于心中阿字而作缚字。如前布置。啰字等方便不异于前。但改心中阿字。即成金刚萨埵身也。亦复观想己身即同彼身。执持如来智印也。虽改阿字为嚩。然亦不相离。何以故。由不生故。即是本来无有系缚。体一门异也。如上引绳。犹未至地拼之。既作此观。即与弟子。更入中台之中。还如上引绳准前次第。于中台定方所也。如上。无二相应形如来形空性形者。转相释也。叹此无二形即是如来形。如来形者即是性空形也。所说。前引线当心。师及弟子相对。引受四方及四角十字道。但以绳印持而未下也(先以作标相在四角置了方作也)当知如此定时。顶上想于阿字遍其身(皆如上说也)然大日如来。入大悲胎藏生三昧。此大悲胎藏三昧。岂与前品大悲胎藏漫荼罗有异耶。正谓前坛诸方未满。色像亦复未具。故更说也。次定方竟。师想嚩字如上说。于遍身分。想自身同执金刚之形。入于中胎如前引。线定方所遍即下之拼也(更先方定了下拼耳为直尔下拼也)假令中台方六尺者。量半为三尺。即是台外第一院广狭量也。分此三尺以为三重(即有三线道也)。第一为行道。第二为置供养物处。第三重是诸尊坐处。第四是外缘(其三重皆等外缘狭也)。计此三尺内。均调令得所也。当供养时。师当运心一切应来会此。然无图位坐者。皆于此外缘中供养也。次折第二院三尺取半。为一尺五寸。三重院量。亦于中均布四道如上也。次更折一尺五寸取半。当七寸五分为外院量也。亦于此七寸半内。均置四道令得所也。第一台外门口。即与行道处相连。当取少许用其门位。余通行处(以此门住世天)。其三重门外若有宽地。任意大作。多侵地无妨也。前漫荼罗中云。第二院置释迦。第三院文殊师利。此文互也。由先定中胎竟。直向第三院定之。故云第二。非是第二。则是第三重也。今此中自有诚文。文殊在第二重。释迦在第三重也。想阿字定外院。次想嚩字而作中台。次作第二院想文殊。或想嚩字。亦如前遍身分等。次第三院当想释迦。或作婆字也(重声婆字)经中从定线位语竟。至定色以来。解由未明了未记(更问之也)。
　　经云。复次毗卢遮那我加持彼印。广法界寻念彩色下者。谓下彩色时。阿阇梨当想毗卢遮那如来或彼印。此印即是广大法界之印也(尔时当想自身即是大日如来)如是想已先下白色。尔时阿阇梨自想其身即是法界。法界之体明白无染也。如是想念时。非直我身如是。一切有情亦复如是。即净除同如来。亦一切过离者。自身等如来谓白色也。白是法体离一切过。然所云一切有情。皆同妙法界者。当以何法得之。然此非无方便也。谓啰字门。入此字时。即能令己身及弟子乃至一切众生。究意皆等如来法界身。永离诸过也。故次云想罗字。其字色白如车磲(或云商佉即是宝贝也其色洁白第一)师云。此中即有阿字有嚩字也。故啰字白色。想字炎光。寂然光出如乳。以此清净成无垢色离一切过也。及君陀花(是西方花也亦鲜白无比也)或如皓月之状。其字之焰亦白。寂然恬定而曜光明。如是想时又诵啰字。至百遍或千遍方下色也。凡加持色法。先于色中想字。字成已即转为佛也。此有二种。阿利荼。谓左手当胸上为拳。而申风指直坚。右臂如击物。直申举之。其左脚向前。右脚去三尺以来长引。即是也。白朱黄青皆用之。当想佛形而作此印也。凡作印有二种威仪。若立作印皆须作此威仪也。四佛作寂然之形用此印也。第二下赤色应记之者。明言阿阇梨当审谛也。将下赤色时。当想字。此字照明如日初出之色。或赤或黄。此即赤黄杂也。此光明照赫奕。此字即是宝幢佛字也。此是无能降伏最胜无比之佛也。兼想自身即同诸佛。赤色啰字安点加之(不合是阿字也义合用罗字加点耳)余方便准前。

　　大毗卢遮那成佛经疏卷第十二



　　大毗卢遮那成佛经疏卷第十三

　　　　沙门一行阿阇梨记

　　转字轮漫荼罗行品第八之余

　　次下黄色时。当想字作真金色。其焰亦然。是金色牟尼佛也(牟尼是佛都号)迦义是作业义。以无作故永离诸过。住此三昧害诸毒光明一切遍也。当入定依教者(用意谛观不散乱意也)次下青色时。当想摩字。彼上思惟么字。谓于青色上想之也。即是度生死义。释迦牟尼也。此佛坐于大菩提座。一切佛用此字。除众生恐怖也。而降诸魔军众也。其字如虹之外轮有青莲之色。西方名虹为帝释宫也。其光亦尔也。余方便如前。次下黑色时想诃字。如劫灾大火之时。以太极盛故紫黑色之光。此字光亦复如是也。此是阿閦如来。其佛以大慈悲。为护一切伏诸障故。作毗俱胝怒形。兼作印拟于作诸障之者。此毗俱胝皱眉如前说也。余方便如前。此一段当在前。此尊名钵啰底(丁也反)哩荼(凶山日反)梵字也。此印举左手。申左脚屈右脚也。此是降伏通用也。作金刚忿怒形。不须作佛形也。此二尊通一切用身印也。次金刚有情金刚执我加持者。彼印或缚字。或于内入中台漫荼罗置之者。欲作谓师先定线道竟。欲入中台时。即自加持作金刚手也。然师以阿作己身。即同毗卢遮那之佛。不应自有所作务。故转作执金刚菩萨之身。以阿字本不生与缚字不相离故。得转用也。如是第二漫荼罗。亦本寂我加持力故。无二相应形佛空性形者。次复叹嚩字之德。以阿字义入中故。亦复本寂也。即是本不生义也。无二相应者。嚩字即阿字。无二无分理常相应也。以本寂之故。如来之形亦空无自性也。次二分天位。舍外漫荼罗三分。远界道弃舍。东面线申等者。谓每一院皆有三重。舍第一第二重。于第三院安神位也。次舍第二院。于第三院下色也。以上当在五色之前。义犹未了更问之。尔时毗卢遮那佛从三昧起。住于无量胜三昧。当于定中一切遍无能害力明妃一切如来境界生说者。如来前者住于甘露生三昧。而说此上法门已了。谓欲满足修真言菩萨诸方便令具足故。复从定起。更入无量胜三昧。无量胜三昧者。无量胜即是无能害义也。由住无量胜三昧故。感发生起此明妃也。此明妃名一切如来境界生。即是佛之境界也。诸真言行菩萨。由此明故即同如来境界。亦生如是不思议境界也。由入佛境界故。所作功德亦复同于如来也。遍一切无能害力者。无能害即是无障碍义也。非直遍于如来境界。亦遍一切声闻缘觉境界乃至最初发心之者。但能修此明妃之行。亦即入于如来境界也。南谟萨嚩怛他竭多者。归命一切如来等也。犹诸如来生。是故非一。以非一故云等也。萨嚩目佉弊也(二合)者。一切诸佛以为首望也(更问之)。阿娑弭无等也。以从一切如来境界生故无等也。又秘释此中阿字即佛本身。三迷是等。等同诸佛。即是等于阿字体也。钵罗弭(译为第一也以无等故即是第一更无过上也)秘释者。此钵字即是第一义谛。由上阿字同一切如来体故。即是第一义谛与如来等也。
　　阿遮梨(不动也由阿字故即同第一义谛第一义者即是言语道断心行寂处故不可破不可转也)伽伽你(空也由不动故等同虚空性浮广大不可分别限量也)萨么(二合)啰[嬭-不+(采-木)]者(寻念也谓寻念于阿字之义即是于恒恒时于常常时思念此义亦无间绝之义也)萨嚩怛啰(二合)奴揭底(遍至也由常思念如是义故能遍至一切处非直遍至一切佛亦遍一切声闻缘觉乃至初发心等处也)娑嚩诃(娑嚩自也诃是本也更问)
　　警觉诸佛令忆本誓愿也。如来昔立如是决定大愿。修此真言行者。皆当如持建立令速满所愿。我今如是修行故。警发诸佛。当念本所立誓愿也。次调彩色法。佛般若波罗蜜多作礼。诵此明妃八遍诵之者。谓调彩色将图彼如来本真之像。先当读诵大般若经敬恭供养。即是作礼义也。凡调色时须如是作也。又想彼色中字类(谓字作等)诵此字或百遍千遍也又诵明妃八遍也。师调色已。从定起绕已入中。于弟子想念。大慈悲力即师自作金刚及字印也。从定起绕漫荼罗发大慈心。即以此大慈悲力加彼弟子已。阿阇梨作成事金刚萨埵加持。嚩字施愿金刚等并之者。此阿阇梨以如来加持及阿字故。即是毗卢遮那如来。以如来自作成事所不应故。嚩字并施愿吉祥金刚者。是文殊也。次种子是么字即空点也。用加嚩字为么字耳。更以嚩字加持。作金刚萨埵身而画诸像也。当作时想同己身。如上说之。又诵此嚩字百遍或千遍等也。画大悲藏生漫荼罗。内漫荼罗安祥者。师如是自加持已。安祥而起入于中台。徐徐运布众彩。而作毗卢遮那之像也。其像本形。坐于白莲华座上。以发为冠不加彩饰。用极细绢为下裙。更用极细罗縠轻纱用为上服。令肉色相映内现也。身作阎浮金色。色之深金极光莹者是也。其佛缘身皆生光焰。相合为鬘连环不断。而遍身也。所以漫荼罗中须造此佛形者。为欲令彼弟子速生胜愿。及以加持之力成满一切智身故。先须造立也。复次造坛有上中下法。若弟子财力丰瞻堪能广办者。师即当作画色像之坛。为示本尊身印之相故。若力不能办而作字坛。即犯秘法隐覆之罪。若观弟子心。极殷重乃至不惜身命。尚能舍身而奉于师。何况当有所吝。然资力不办者。听作字漫荼罗。即于此置佛之处。但画作阿字。即是如来之体也。置阿字竟。中台之外院直东作阿字加大空点。又于东北自在方置于伽字。此伽字即是虚空眼也。是一切佛及菩萨之母也。次火方一切佛菩萨。真陀摩尼印。或置于字也(迦也)北方观自在及弥勒。贤劫一生补处菩萨以为眷属。置于娑字。南方金刚手等。或作形或作印(谓三股拔折罗)或作缚字也。又此中置字。与前坛方位或不同。问之。复彼分位三弃舍。一切执金刚诸印画。或彼字者多三弃舍。亦如前释。不异字印作[合*牛]字也。次罗刹方(西南方也)毗卢遮那下。画不动尊。石上坐手执刀及罥索。遍身焰鬘。一切作障者期克。或但作印于上(印谓罥索及刀也)或作字者谓唅。次于风方(西北也)作降三世胜。害一切作障者。头光焰貌作大忿怒。如阎摩罗形。黑色于恐怖可畏之中。又极令之恐怖。当如是作极可畏形也。其手中转拔折罗(是三股金刚印也此是定)或但作字。谓(长诃字)次于四方画作四大结护。东方画作无畏结护(名也)身金色白衣。面少嗔状手持棒。若但置印者(但书棒印也)或但置字(嚩字也)北方作坏诸怖大护。白色右手持刀。著白衣并光。若作印者但画刀形。若字者作博字。西方难降大护。无有能制伏者。故以为名也。身作无忧花色(如此间深紫蜀葵花色也)所著衣亦赤。然少浅于身色。其面微笑在圆光中。其作观大会众之状。谓四方众会也。印但作其刀印。作字者谓索字。南方金刚无胜大护。犹若金刚更无有胜。故以为名也。复次金刚。是天帝释别名。然此大护。势力又过于彼相故为名也。其身黑色忿形皱眉。衣亦黑然稍浅于身面之色也。头上但作发髻。自身焰光也。手持棒。若但画印亦但置棒也。字作忏字也。上来四大护。皆须并置眷属。眷属即使者也。皆坐白莲华上。持真言者当如是而敷置之也。次出外向第三院。画牟尼王释迦种姓。著袈裟衣具足三十二相。是一切众生施无畏者(以教法利益一切皆令得无畏故)其印当置钵袈裟等(等谓钖杖之类)若字者作婆字。此最为胜者。谓秘密胜上义也。次外漫荼罗。法界自性加持菩提心发趣者。作法界自性观也。法界即是如来之身。观自身即同一切佛法界身也。以此加持住菩提心心也(此发趣是向义至义修行义更问此一段)彼三分位舍。三作礼佛毗卢遮那寻念。如前调色者。谓置释迦已。次第二院当礼毗卢遮那。如前谓色中方便图画也(更问)东方作施愿金刚童子形(即文殊师利别名也)左手执青莲华。上置金刚。以一切璎珞严身。上妙细绢以为下裙。极微细縠以为上服。又令细于下裙身色映现也。身作郁金色。头上有五髻子。彼印但画青莲华。华上置金刚杵也。若作字者谓鑁字也。于文殊右边(北边也)置网光菩萨。一切身分圆满。左手执宝网右手执钩。若但置印者或画印或钩也。字者。谓染字也(但置此印得也)南方画除一切盖障菩萨。金色发冠(云无璎珞也)左手执真陀摩尼珠在莲华上也。若但作印者。置莲华上有摩尼珠。或但作字者谓恶字也。北方作地藏菩萨。色如钵孕瞿花。西方出此花。如此间粟谷之色。花房亦如谷穗甚香也。此菩萨手执莲华。以诸璎珞庄严其身。若但作印者但置莲华也。若置字者作伊字也。西方虚空藏菩萨。亦以诸璎珞庄严其身。身白色著白衣(其白衣色昧身作肉红与身色少异也)身有光焰执大刀。作彼印者但画大刀也。若但置字者作长伊字。然此坛中所少位次尚多。即云造了者。亦是上下互现也。造了时。阿阇梨先在门外坐。住法界兼菩提心。梵本云。次持诵者住法界。我即法界性。住菩提心。此菩提心即是法界性也。向东方而作金刚印(坛门向西开故师向东面也)造坛了。当坛面向东坐想同于佛。佛即是法界体也。既同诸佛。然后作度人事业也。作事金刚。谓诸事金刚。即是三股拔折罗印是也。凡言作金刚者。字身印皆悉作之。作佛亦尔。恐烦不广一一言也。次供养作殷勤者。更戒行人。应戒慎作之勿忘次第也。梵本云。当结金刚印。次作金刚事业。殷勤而供养。现一切佛救世者三昧耶。又现印三昧耶等者。三昧耶印众多。故云等也。供养及作佛等。皆作三昧耶诵三遍。作事多用处故等也。由作此法。即以此随所作心能遍一切方所。警觉一切如来。由佛本愿故。即皆警觉而作加持也。先念遍一切所。谓漫荼罗中。随方面一切诸尊运心普遍。若深行者。即是漫荼罗诸尊悉地方示三昧耶也。次外唤弟子令彼护净者。弟子先在门外唤之。请诸尊法。用二种使者成办诸事真言即得也。若最捷疾慧。一一用本真言印别请亦得。令近门向坛立。又当先教彼如法洁净也。此即请尊耳。次结界乃至发遣。皆在供养法中。准用即得也。既结护已为授三归。此三归谓印法也。初印护身。次法轮印护诸身分。次具有一印下当说之。初印印顶。次印印支分。上云金刚有情也。由此三印故。即是住菩提心也。作法界法轮印时。彼当一心作自体者。谓行者运心作此法界时。即观自身同于法界也。结印时。同彼印自体也。上法界自性印结之。彼法轮印次结。先想弟子髻中有阿字。然后以法界性印印之。以印案之。自诵真言三遍或七遍也。次当以衣帛覆其面。师当发大悲心而愍念之。为令彼永度生死开佛知见故。其弟子尔时。亦当自发殊胜无上愿也。不空手作菩提圆满故。谓彼弟子。欲令无上菩提速圆满故。随上中下力分办。随其所有供养诸佛本尊等。或持宝华等而献之也。时师欲令弟子结护故。耳语教之。所谓令住菩提之心。别有说处也。彼既发菩提心。一心诚仰而住。师自作印。向其顶上著之(更问何印)。然后令掷花。当记彼堕在何尊之处。就一处本尊之身。又有上中下左右之殊。随彼所堕之处。而授彼相应印真言也。弟子法教。如是作三昧耶故。一切与(更问)尔时执金刚具德。又复问此佛灌顶法。愿佛自说者。请佛自说也。时佛住法界性中。告金刚手。谛听一心。我说此法令修行者。于此法中自在得。所谓令得胜上教法也。此自在者。亦是速得义又是自在义。是义与上所云多财名自在义不同也。我说一切诸法教。所谓最上自在摄者。谓心有愿求。悉能摄取自在满愿。如于一国自在所为必成也。阿阇梨如来本形意加持作彼印者。随彼上中下法。或作如来或莲华金刚部等。随彼所主之坛。而作彼形而为灌顶也。如来本形加持。谓阿阇梨以如来性加持自身。如来性即是本体也。或用彼印。谓以印加持。想自身以阿字遍支分。此阿字即是法界之体性也。由此庄严故即同佛身。方唤弟子也。若是得定阿阇梨。或已得法验者。所作任运成就。若不能如是者。当用印及想而作也。次引弟子将向大华王漫荼罗(谓坛外先作灌顶坛处也)四宝作大菩萨加持大瓶者。是中台四大菩萨所加持瓶也。以菩萨宝而用庄严也。次当作生一切支分印。而于弟子顶上灌之。凡灌顶时作此印。结已取瓶为灌也。若不以此印者。则法式不具。令彼弟子。不能住菩提心则有退转。与空洒香水无殊也。又复未灌顶前。于弟子顶十字缝上。想作闇字。其心中极想作阿字。又想阿字在于胸上。亦可但想阿字遍一切处用也。金色光发冠坐白莲华者。谓想彼弟子心中。作白莲华开敷圆满。毗卢遮那如来座于其上。然后灌之。
　　经云。仁者。即是毗卢遮那如来也。若以此法而灌顶者。即是同于十方诸佛。灌以法水而授法王位也。不尔者徒灌而已。无能为也。

　　密印品第九

　　尔时毗卢遮那佛。观察诸大会众者。佛已略说灌顶仪法了。将欲更有所说故。随观察十佛土微尘等大会。非无因缘。谓将说如来身密之印也。次即告金刚手。有印名为如来庄严具同法界趣标帜同者。言一切佛以此为庄严故。得成如来法界之身。若有众生行此法者。以印加持故。亦同如来法界身也。此印者即是法界之标帜。以此印故。标示法界之体。即名法界幢也。诸佛其由此严身故。于一切大会中。建此无上大菩提标帜幢。能令八部等众恶邪者远而去之。善根性者。亲近奉教修行也。汝可谛听极善作意。吾今将宣说之也。世尊今正是时。佛今正是时者。此两语有意也。初说迦罗之时。意言。今此四众无有支叶。纯是真实堪受大法。如来应机而说。正是其时也。次三摩耶之时。即时分之时。今正是时。说法时也　尔时世尊住于无害身力三昧者。佛为满斯愿故。复入三昧。此即是如来无量之身自在之力故。无能害也。住此三昧而发三明真言。其明名为无碍无害无等力也。由此三昧耶诸学者。得听闻得入正法。若不作者即不合入坛。亦不合听秘教也。若修此明即能得身净语净。所愿满足会于三身。故名为三明也。三力者。谓三世力或是三平等力也。无等力者。即此三力也。其明次当说之耳。
　　南么三曼多佛陀南。阿娑迷(无等也)怛哩三迷(三等也)三么曳(即三昧耶也)娑诃(警发也)
　　阿娑迷者。此明即以阿字为首。即同诸佛法身无相离相。当知此法身是无与等比也。三迷者。谓佛三身。谓法报化合为一身。教化众生也。亦体同阿字之门。无相离相故言等也。三昧耶者是不可越义。是无等三等。诸如来之所同说也。佛住三昧。说此明无害无等力。由此明故能入三昧耶。此三昧耶即是誓愿。犹如于敕。是三世佛本所要誓也。此法门难信难入难得听闻。由法不可遇故也。以是故三世佛同说此真言。以此三昧耶真言加被。得入听闻修行此法也。如尊之教不可违越。若不闻者。即不得入亦不得听闻也。娑诃是警发义也。以此真言警发诸佛。说此明时。诸佛即警发。而起加持行人也。此明力故能满诸地能令修者得现三法。谓成就有三法。谓本尊之力真言及印。此三法界即得成就也。次说手印之相也。不越三法道界者。此界是结大界之果。非驮都也。于界道当中而行故。名不越耳。今此中先说十二种合掌名相。凡诸印法。此十二极要。宜明记也。第一合掌。令当中心坚相著。十指头稍相离少许开之。此名宁(上)尾拏(上)合掌(此名坚实心合掌也)第二次以十指爪相当齐等。以指头相合。掌中心小不相著。名三补吒合掌(此名虚心合掌)第三又次以十指头相合。指亦齐等。然掌内空令稍穹隆。名屈满啰合掌(此云如未开莲也)第四次以二地指二空指相著。余指稍令开敷。名仆拏(收间反)合掌(此名初剖之莲也)第五次又以两掌仰而相并。令俱向上正相并铺之。名嗢多那(上)若合掌(此云露也)第六次又并仰两掌。与前相似。而令诸指相就稍令屈合之。如人掬水之状(勿令大屈也)此名阿陀(上)啰合掌(此云持水也)第七次又令十指头相叉。皆以右手指加于左手指上。如金刚合掌也(此云归命合掌)梵音名钵啰(二合)拏(上)摩合掌。第八次又以右手加左。反掌以十指头相纹。亦以右手指加于左手指上。名微钵哩哆合掌(此云反叉合掌也)第九次又以右手仰左手上。以左手覆在右手下。稍似坐禅人手相加之形。此名毗钵啰哩曳萨哆合掌(此云反背互相着合掌)第十次仰二手掌。令二手中指头相接而仰之。名帝(上)哩曳(入)合掌(此名横柱指合掌)第十一次又俱覆二掌。亦以二手中指相接。名阿驮啰合掌(此云覆手向下合掌)第十二次又双覆两手。以二大指并而相接。十指头向外。亦同名也(亦云覆手合掌也)今此三昧耶印。先合三补吒掌(先以手相远渐近令相着掌内稍空者是也)。以二空指并而直竖之。勿令大低勿大傍侧。正令二空指向上也(其五指中小指名地无名指为水中指为火头指为风大指为空左手为定右手为慧也)亦可左手小指为檀度。以次向上数之头指为定。右手小指为慧度。以次向上数之头指为智度。此三昧耶印。若初修行作诸善品之时。若先不作者。不合作诸法也。非直作此。亦须诵前真言。作法。先以三摩耶印置顶上。诵前真言一遍。置其印于右肩。次置左肩。次置心上。次置喉上。每置时各诵明一遍。凡诵五遍而印五处也。然此真言有何功德耶。以此真言故。能除宿障以净自身。令身净故外障亦净。以外障净故诸障皆不得入。此即为大护也。由此不思议能护故。福任运增长罪自然除。诸佛警觉满其所愿也。又次法界生真言曰。
　　南谟三曼多佛陀南。达摩驮都(法界也)萨嚩婆嚩(性也)俱唅(我也)
　　达么驮都是法界也。法界者即是佛身。下句云我者。言我即是法界也。又此行者虽未能即体真性。但作此印而诵真言。亦即体同法界也。其印以二空指内掌中。以左右手地水火三指。压而作拳。竖二风令直(两手各别作拳而竖风指也)先竖二指合当胸。即向里而转。令两手指。从顶两边。各近左右颊颈。而向里曳稍下曳之谓初竖指。稍令指头向下。指背向里。近头颊渐渐指头近下也。至心即散手也。凡诵真言作印。喻如耕牛二牛同进不得前后也。次更作印。先作反背手合掌。以二地指反相勾(令右加左上也)余水火风三指。以次亦反相勾讫。末后綟二空指。令至掌内相柱也。此是转法轮印。由作此印故。令彼身心清净。能现见十方佛转法轮也。真言曰。
　　南谟三曼多佛陀喃。伐折啰(金刚)怛么(二合)俱唅
　　此真言上已释之(更勘)次作刀印者。刀喻利智。以能令除断为义。谓除恶见山峰也。如大山之峰撩乱甚多。烦恼亦尔。今作此刀印。由此印故(如上说之)。即屈二风指。令指头相对。以二空指并而压捻之。令如大刀之形即是也。其真言曰。南谟三曼多佛陀喃(如上)大刀无垢法。现俱生身见截断。如来信解生。无贪法生。此真言梵音诵之。在经中。此已注义竟。如上说也。此真言以初么字为心。是我义。又是五空点字。即是遍一切处义也。今此中意。正欲害此我见也。当知此刀印。即是诸佛大智。能断绝诸见故。以刀截烦恼根。却即得无垢法现也。身见俱生之类。即是垢也。今断是垢竟。即休息邪。未休息更有胜法。谓除是垢已。当生如来信解(此义如最初解)如来信解。谓是何法。谓无贪等善根也。由此故次生诃字。是中诃字为因。为除是因故。傍有长阿之点。即是一切法本不生故也。下有邬故三昧。上有点为大空。诵此者。能令行者满三种身。以此字中有三义。即是法身现也。三藏云。西方尤秘印法。作时又极恭敬。要在尊室之中及空静清洁之处。当澡浴严身。若不能一一浴者。必须洗净手嗽口。以涂香涂手等方得作也。又作时须正威仪。跏趺等坐。不尔得罪令法不得速成耳。即次作吉祥商佉印。先作空中合掌(如前)屈二空指。以二风指压之。令如商佉形。作印已。即近口吹之。如吹螺之法也。此是满一切愿吉祥法螺印。由作此印故。即满一切善愿。宣说大法。能令十方普得闻知。此即是寂静涅槃印也。其真言归命同前。
　　萨嚩哆(遍一切也)暗
　　此是真言之心。一切法本来不生。上又有点。即是大空遍一切处也。此大寂涅槃之体性。万德寂然遍一切处也。次金刚不坏坐。印法先以二空指二地指皆相并。余舒散如开剖之莲。
　　经云。令如铎形也。次即改以地及空指相捻。中间六指并如旧舒散。其中火风指相合。水指单立即是也。此是莲华之坐。亦名金刚座。犹坐此座故。能生诸佛。诸佛皆由此坐。即名吉祥之坐也。故名金刚不坏座也。真言归命如前。
　　
　　此是真言之心也。此长阿字为行。傍二点为三昧。为令此法坚固故。故后有点也。然作拳法有其四种。第一如常作拳法大指竖之。此是一也。次以空指在于掌中而拳之名金刚拳。第二也。叉二手而合作拳。令十指出现于外。此名指在外拳。第三也(并右指加左)次以十指相叉。皆令十指头在于掌内。此名二手拳。第四也(亦右指加左上)次作金刚印。二手皆屈水指向掌内。以二风指捻火指背。而不相合。此即金刚印也(二空指并而竖也)由此金刚印。能坏无智之城。一切不能坏也。其真言归命如前　咒体但有吽(引)字(义如上准说之)。
　　次佛顶印。先作指向内拳。即申二中指令相并。次以二风指加于中指之背。而屈二空指令相并。即是也(其指向内拳即是指头向内也)此大印名佛顶。结此法印时即同仁者也。仁者谓如来也。谓作此印即同诸佛身也。此是真言。亦是具三昧解脱义也。初为因后为果。因是如来之行。果即是佛也(合加顶上更问)次如来豪相印。以智手。为出大指之拳。置于眉间即是也。作此印即同如来。豪相具足也。其真言归命如前。
　　(知也)(因也)(生也)
　　以此不生之行净一切因也。阇谓生不可得也。次作如来钵印。左手持两衣角(其法取袈裟近手尖角及搭肩之角绕臂回入手中令二角如双耳也)仍以二手相重。令以右加左上。如坐禅手。引上令当脐。稍屈如重手承钵之形即是也。作此即同如来。持此袈裟诸佛标帜之仪。亦能令一切非器众生。皆堪为法器也。真言归命如前　婆　是有义。即三有也。以本不生故即离三有。三有本来不可得也。除此三有而得如来真实之有。谓诸佛法身也。次作施无畏手印。左手如前持衣二角。舒而当脐。右手指向上。而向外舒之。如拓物之像(如瑜伽中释迦印即是也)若作此印。能除一切众生种种怖畏。爱恚即时皆息。亦除彼未来种种大可怖畏也。其真言归命如前。
　　萨嚩他(遍也)誓那誓那(胜也)婆也那奢那(上声是除恐怖也)
　　遍是普义。即是遍一切处也。于一切处方便之中。而最为胜皆能胜彼也。初离异生等烦恼。次离二乘烦恼。故重言之。即是胜中又胜也。如来以此之故。能遍一切处。普除一切怖恼也。次如来满愿手印。左手亦持衣角。展之如前。右手向外舒而下垂。如瑜伽中。宝生佛印也。作此印时。即以如来之力故。一切佛满其所愿。皆得成就也。真言归命如前。
　　嚩啰驮(与也)嚩折啰(金刚也)怛么(二合)迦(我也亦身也)
　　意云。愿诸佛与我金刚身也。亦是授我大愿之身也。此即是满其所愿。次怖一切为障者印。以右手为拳(大指出者)而舒风指竖之。当于眉间。以指头柱眉间也。云等引者。谓作毗俱知形。其面如忿怒。而心住一境不动也。此一切佛大印。能现如来威猛大势之力。恐怖一切为障难者令其降伏。亦能满一切众生所愿。行者结此印时。为障者莫不四向驰散。乃至大力天魔军众亦自然退散。如来证菩提道时。以此印即能伏诸魔也。真言归命如前。
　　摩诃嚩梨(大力)伐底。驼奢嚩梨(十力也)驮婆(二合)吠(得也)摩诃弥底[口*履]也(大慈也)发也
　　此真言诸佛大力也。此大力是何等耶。即是如来十力。一切力中最大自在也。如来云何得此十力。谓从大慈而得此十力。故言此力从大慈所生也。次佛眼印。先为拳。乃以空指压风地二指(其指屈之空指捻其甲上也)而申水火指。用右手作之。作已。用此二指柱于其眼。先加右眼次加左眼。以此秘密方便能净眼根。成就佛眼得见如来深密境界也。真言归命如前。
　　伽伽那(空也)嚩啰(愿也)迦卢拏(悲也)摩也(礼也)怛他揭多(如来也)斫吃刍(眼也)
　　夫虚空虽无相无碍。而不能成办大事。今此如来之空虽无所依。而能成就一切胜上之事。过彼虚空不可为匹也。大悲体者。即是如来之眼。此眼从大悲生能生大悲也(更问)次如来罥索印。先作十指向内之拳。即舒二风指。指端相柱。屈而相接圆环之状。其二空指亦以右压左。双内掌中即是也。此印能缚一切为恶者。亦能坏彼令其除息诸恶也。真言归命如前。
　　系系
　　此中有诃声即是因也。兼有三昧义。此系是呼召声也。谓呼此成佛之因也。此因以本不生故离因果。即令此因净复净。
</div>
    <div class="pagination">
<a href="大毗卢遮那成佛经疏_page8.html">上一页</a><span>...</span><a href="大毗卢遮那成佛经疏_page4.html">4</a><a href="大毗卢遮那成佛经疏_page5.html">5</a><a href="大毗卢遮那成佛经疏_page6.html">6</a><a href="大毗卢遮那成佛经疏_page7.html">7</a><a href="大毗卢遮那成佛经疏_page8.html">8</a><span class="current-page">9</span><a href="大毗卢遮那成佛经疏_page10.html">10</a><a href="大毗卢遮那成佛经疏_page11.html">11</a><a href="大毗卢遮那成佛经疏_page12.html">12</a><a href="大毗卢遮那成佛经疏_page13.html">13</a><a href="大毗卢遮那成佛经疏_page14.html">14</a><a href="大毗卢遮那成佛经疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
