<!DOCTYPE html>
<html>
 <head>
  <meta charset="utf-8"/>
  <title>
   维摩经略疏 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   维摩经略疏 - 第 7 页/共 11 页
  </h1>
  <div class="content">
   于是下二大众俱往文为二。一众欲随往。二文殊与众俱往。初所以念欲随往者。净名神智难酬。往昔声闻菩萨无敢当者。今文殊智德高远承佛圣旨必论大法穷乎幽邃。故咸欲随从。
　　于是至大城二与大众俱往。其有入室闻法之机。必沾益者皆共入城。
　　尔时下三宾主往复文为四。一净名空室现相．二文殊见相知表．三净名称叹文殊．四文殊述成其言。初又为二。一神力空室二以疾而卧。空室表欲扶成佛国之教。现疾表欲显三解脱。初云即以神力等者。神力表用智慧。空室表佛国皆空显真寂光。除去所有表除依报。及诸侍者表除魔外。具如净名答文殊。空室表其佛国即有二意。一成前．二生后。一成前者上佛说净土。正为众生罪故不见清净佛土。不得生净佛刹不能成净土之行。故广说佛国品。为破众生罪垢缘缚诸不净业。令成净土之因。净名为扶成佛教。逆作方便折挫弹呵。又因托疾为凡夫说。又欲重发昔弹呵事。皆为扶成净土之说。今文殊既来所以现空室之相。表佛土皆空。欲与文殊广论佛国即成前也。二生后者若现空室表佛国皆空。文殊知表因即往复论佛国义。故于此品即得明佛国也。又因空室身子为众须床。念食时众得见灯王佛土香积净刹。其间往复品品开出佛国因果。斯义既讫。掌擎大众至如来所。发起如来复宗。广说菩萨行品。明佛国因果见阿閦佛品。无量大众见彼佛土。因此发心修阿閦佛净土之行。生彼土皆由空室现相。而立即生后也。今约四土释此所表。一同居秽净。若表秽土则有杂秽依报魔外正报。净名现秽知秽即空。欲以智力破除秽业。若秽不空则不可破坏。以秽业空故依报可除。即是除诸所有破诸魔外爱见正报。即是及诸侍者。次表同居净土。虽无杂秽依报魔外正报。而有分段清净依报分段爱见正报。净名现生知净即空。以智慧力断除分段依正之业。故云除去所有及诸侍者。次表有余者虽无分段秽净依正。而有变易依报无为正报。即彼爱见魔外。故净名呵须菩提云。同于烦恼入诸邪见。净名现生知其国空。即用智力除其依正。即是除去所有及诸侍者。次约实报者。其土虽无方便依正。而有自体净妙依报。自体爱见正报。净名应生知国即空。用智慧力除彼依正。故言除去所有及诸侍者。次常寂光国究竟清净。空无所有即是极地所居。无可除断。故大经明无所断者名无上士。今净名即用神力空其室内。除诸所有及诸侍者。表果报之末欲入寂光。故地持明。二障断时离一切见清净净禅。此即其义。若表权居前三方便利物。具如前释。复次有国有物有侍即是方便。今悉除者为显实也。空室现相略释如此。
　　唯置一床以疾而卧。二明欲显三德解脱。床表真性疾表方便卧表实慧。此亦有二。成前生后。成前即是扶成佛说三解脱之法身也。何者净名为成如来说不思议解脱。故前呵诸弟子菩萨。次及托疾为诸凡夫。又欲重显往昔弹呵成不思议解脱之教。故无疾现疾。今文殊受旨入室问疾。事须现疾表相。以开往复之端。因此得论权实二疾即如来所说及净名弹呵。扶成之说悉皆显了。生后者即生室内六品出室二品。何者现疾有表故致文殊问权实疾。则生此品。次净名广说生后五品。还庵罗林为成不思议解脱之教。即生菩萨行见阿閦佛二品。故名生后也。至后帖文其义自显。所以唯置一床表真性者。法华明诸法空为座。空即真性解脱。疾表大悲方便。同疾即方便解脱。卧表实慧即真报疾。卧是休息身安之相。实慧若与真性相应。则诸行休息心安不动。智断圆满即实慧解脱。故大经云谁得安稳眠。所谓慈悲者。常修不放逸视众生如一子。以诸佛无缘慈悲拔一切苦。非放逸行。言得安稳眠者。如磁石吸铁。无缘无念即安稳眠。如人自有不病卧寝自有有病眠寝。实慧亦尔。若众生无病即法身实慧无因缘之疾。若有机众生有病。即实慧法身大悲应之。若净名同居秽土现此疾者。净土亦然。乃至有余果报亦尔。问疾是缘集瘵碍之法。何得表解脱之德。答此异藏通。彼以无烦恼生死名为解脱。今不思议方便解脱只受烦恼生死。而自无缚。解脱众缚。故大经云诸佛菩萨随所调伏众生之处。名为解脱。问此经明四禅为床座。何得床表真性。答经教随缘开喻不定岂可专执。今解净名表发罔像得珠。[言*解]诟穷研将不失宝。亦如下文明毕竟空寂舍。今见室空即表诸佛国土皆空。
　　文殊至一床二明文殊入室见相知表。见其室空无诸所有者。即知表诸佛土空。必欲开发扶成佛国之教。见其以疾独寝一床。即知表三德解脱必欲显发扶成。佛说不思议解脱之教。故大论云智人能知智。如蛇知蛇足。问何以得知。文殊见相即知所表。答净名叹言善来。以不见相而见。不见相即表四不可说。不见依正之相而见是现相。表土表身。若不尔者文殊在下。何得问疾即问室空。因此往复。又文殊尚知如来欲说法华现相表发。岂不知净名现相所表。若不知者岂得恭旨堪来问疾。
　　时维摩诘下三净名称叹。所以叹者知具五义。今来问疾必能显发不思议解脱佛国因果之教。扶成法王所说广利有缘。故称叹善来。文为二。一正称叹．二释叹。初正叹者对非善来而叹善来。若诸凡夫弟子菩萨既无五义。不能起发不思议解脱净土因果。广利群品。故非善来。今文殊反此。能扶成法王大教。多所利益可谓善来。余非善来者略有七种。一诸王士庶皆有缘缚。虽蒙说法除其结或。非兴显大法。二诸大弟子偏真断结。无大悲心不求妙觉。不能引物来出火宅。虽从因来至有余涅槃。便入灰断非真涅槃岂名善来。三三藏菩萨虽求佛果。伏结不断心不清净。又止求道树佛果便入涅槃。所求非实须转心观岂名善来。四通教菩萨偏真断结虽有慈悲。终求无余无常佛果。须转心观岂名善来。五别教菩萨虽求常果。不能圆观法界。次第而断界内外惑来入十地。亦须转心观岂名善来。六圆教初心中心虽能见中无缘大慈普覆一切不住诸地。但智德犹浅非其齐量岂名善来。七圆教后心。本迹虽齐与物无有问疾之缘。不能兴显岂名善来。所以声闻菩萨皆不堪奉命者。以有如是非善来故。今文殊是圆教大士本迹齐量。知与时众有扣击之缘。故将大众如象王群同来入室宣旨问疾。则为时众作入不思议见净土生净刹成净行。而作良缘。故来问疾是真善来。净名悬鉴有益故叹言善来。
　　不来相而来不见相而见。二释叹。有师云真谛无来相俗谛有来。故言不来相而来。若尔应叹二乘。又师言法身无来相应身有来。故言不来相而来。若尔净名皆应叹诸菩萨。又师云若来是来来。即自性来。若来是不来来即假来。假来非来即是不来相而来。今言来是来来是自性者。来是不来来即他性来。岂得叹也。今言若以来相而来则非善来。今文殊以不来相而来故叹言善来。何者若诸凡夫皆有爱见。此取相而来。若诸圣闻破假入真而来此是曲迳。取偏真相而来。三藏菩萨伏结而来。取相未断。通教菩萨从体假见真入见地。乃至入菩萨位而来。此取二谛相而来。若别教初心历别三谛入初地而来。此是依三谛相而来。此等皆非不来相而来。若圆教知四不可说即不见一切相。而能观中道。无缘大慈化法界众生。同来寂光是为不来相而来。此合如来命章说净土义。亦称可净名之怀。但诸圆教初中后心。与此时众无有问疾之缘。岂敢恭旨而来问疾。阙此一义故净名不叹。今文殊从初发心知四不可说。无有权实自行化他之来相。故言不来相。而能道观双流而权而实。自行化他来。齐净名本迹之德。故言而来。又知时众皆是四不可说。今有因缘故见其可说机来。故将领而入。当闻不思议解脱净佛国土之说。皆获大利故释言不来相而来。
　　不见相而见者亦是释叹善来。以文殊不来相而来入室。以不见相而见室空及以疾而卧。皆知表发。则悬相称可所以叹也。言不见相而见者。以对见相而见此非善来。何者若诸凡夫肉眼天眼见粗细相。声闻但有三眼。肉眼天眼所见同前。慧眼见真即是见二谛相。三藏菩萨既未断结不见真谛。但有肉眼天眼以见世谛粗细之相。通教菩萨亦但三眼。唯见二谛幻化之相。别教菩萨得四眼。三眼如前。别得法眼见界内外恒沙佛法无量四谛之理。并是见相见也。若圆教菩萨住十信位。虽有肉眼名为佛眼。相似圆见法界。法界相惑未除犹名见也。若入初发心住发真无漏即五眼圆开。虽得五眼知四不可说。不见有三聚众生。即是不见相而圆见法界。此是不见相而见也。乃至妙觉亦如是。今文殊本迹五眼与净名齐。净名非相现相为表。文殊以不见相而见所表。此意悬与净名冥同故称叹也。问来与见何殊。答来是三智见是五眼。法华云为令众生开佛知见。又云如来知见广大无量即其义也。复次圆教菩萨从发心住知四不可说。得一心三观三智五眼。将果望因心心寂灭自然流入妙觉大海。故言不来相而来。五眼转明至果位时圆见法界。故云不见相而见。
　　文殊下四文殊印可述成。如是居士者前居士悬叹善来。今文殊悬印如是。此为二。一文殊领解印可述成．二释述成。初文者文殊言如是居士。是正印可。若来已更不来二句即是述成初句者。此述成前善来对非善来。何者前五人行以来相来。故来已可有更来。如凡夫外道修禅至非想已还堕三途轮回上下。若二乘来出三界过三百由旬。即住化城。若灭化城须更来宝所。三藏菩萨欲求佛果行六度。而来不至妙觉。若闻通教观从观无生而来。通教菩萨来求佛地。若闻别教改心观从别观而来。若别教菩萨修别相三观来求妙觉。犹是回曲。若闻圆教改心改观从圆教而来。此等皆是来已复来。今圆教菩萨发轸无僻。终不中道改心易观。即是金沙大河直入西海。故来已不复更来。复次圆教初心中心虽从直道而来不改心观。但来未至果犹有来义。文殊净名皆至极地则无更来。故言若来已更不来。此述成释叹善来不来相而来也。若去已更不去者。此重述成来义。亦约五人。虽去以去相去。非是善去。此则去已犹应更去。若依圆教发心正观中道。一去则无改心改观更去之理。故言若去已更不去。此之二语。一体义异转名目耳。若以果望因即是从于因来。故言智度大道佛从来。将因望果即是去义。故大品云是乘从三界中出。到萨婆若中住。又大论云众圣如是来佛亦如是来。众圣如是去佛亦如是去。如净名空室文殊来入。名之为来。受旨问疾即名为去。文殊为净名说来。故更以去义述成。文殊言所可见者。更不可见。此述不见相而见。不可见而见者。其空室现疾表果依正。若过此所表更无净土法身之可见。此语成佛国义。若引众生来入见净土法身。过此更无可见。故言所可见者更不可见。复次如世人肉眼见粗色。不见细色非究竟见。若更修天眼令见细色虽见细色不能见真。若二乘通教菩萨修得慧眼。即便见真。虽复见真不见药病。别教菩萨进修法眼见差别法。虽见差别不能圆见三谛。一切法入一法一法具一切法。圆教菩萨若得佛眼。圆见法界穷源极底与虚空等。若过佛眼更无可见。故言所可见者更不可见也。
　　所以者何至更不可见二明文殊释述成。所言来者无所从来者。此释若来已更不来。四不可说即是平等法界。诸佛所不能行。此无有来相。约此说来即是无所从来。述成不来而来。去者无所至者。四不可说即是平等真法界。诸佛所不到。故言去者无所至。重述成不来相而来来无所到也。所可见者更不可见者。四不可说平等真法界中无所可见。而言见者。佛眼见极更无可见。即是释上述成不可见相而见也。

　　维摩经略疏卷第六



　　维摩经略疏卷第七(小卷二十一)

　　　　天台沙门湛然略

　　问疾品之二

　　且置下四正明问疾。上来言谈是宾主相见之仪。非其正意。神解既齐辨无穷尽妨宣佛旨。故言且置是事。文为二。一前宣佛旨二文殊自述。本衔佛命师旨尊重故须前宣。次须问托疾之深致。核发大士阐扬利物。故自述己情。若但宣佛旨声闻菩萨不应各辞。但对胜人慰问疾义。往复事难余人不堪。意在于此故文殊次述己情。宣旨为二一正宣旨二总述佛意。初文三句为三。初句云是疾宁可忍不。净名法身本自无疾无忍不忍。既为众生还约众生论忍不忍。但佛处世迹同世间故有劳问。如毗尼中佛亦慰问诸比丘。道路疲不乞食易得不。又如大品诸佛自相慰问少病少恼等。智论释之皆有深致。今佛问净名云宁可忍不者。净名为众生故疾。众生不同疾有可忍不可忍。如人虽病而犹行涉是为可忍。或有疾苦起止不能是不可忍。今亦约四土。一约同居秽净。秽土疾者则有六道。十恶四重等业是三恶因疾。三途苦果是果疾。此之重疾是不可忍相。若十善是修罗人天因疾。八苦五衰等是果疾。此苦小轻是可忍相。复次同居秽土果疾是一而因疾。九种不同谓六道三乘。若有六道因疾无三乘根性。是不可忍相。若有三乘根性即是可忍。复次凡夫修三乘行根有利钝遮有轻重。根利遮轻疾则可忍。根钝遮重则不可忍。复次三乘进行断结。断结者轻是则可忍。未断者重则不可忍。净名权疾皆悉同之。次同居净土除四恶趣。但约人天三乘类前。二约有余土无分段之苦通皆可忍。但粗细相形二乘通教菩萨生彼土者钝是不可忍。别圆菩萨生彼土者利是可忍。权同亦尔。三约果报土者彼诸菩萨皆是法身无三乘异。虽有无明自体因果之疾皆悉可忍。权同亦然。若地位相形非为不得。但不如前有余横有其相。四常寂光既是极地。众恶永尽众善普会。无疾无恼无实权之疾忍不忍别。佛止一句慰问净名。广博深远无所不该。问上言寂光有疾。今何以言无。答不定但随圣教。教有即有教无即无。今据极地无实疾也。
　　疗治有损次宣第二句。疗治有损者世间有疾必须医疗。既为众生苦。治众生是治净名。但众生疾有三不同。谓见思无知无明。此之三疾即界内外一切因果诸疾之本。用三观治之则三疾俱灭。具在玄义三观中明。至释下文自可见也。亦约四土。一同居者一从假入空正治同居见思之疾。二从空入假正治有余恒沙。傍治同居无知。三中道正观正治有余果报无明。利根菩萨傍治同居见思无知。亦傍治有余无知。寂光无疾可治今明治同居土。大论作四种料简。一根钝遮重即是钝根凡夫。烦恼垢重不可治也。二钝根遮轻如周利槃特一夏止诵一偈而能发真成大罗汉。三根利遮重如鸯掘魔罗。日杀九百九十九人。但其根利遮不能障见佛即悟。四根利遮轻如舍利弗。闻阿说示说三谛一偈即得初果。净名同此等疾难损易损。如四句中槃特鸯掘身子等皆是疗治有损。若就有余无永不损。若三乘相形亦作三种分别有损。权疾亦然。若入果报平等法界此是利根但有一无明遮。约位传论轻重无别横遮止有一损。若约初心宿业或作二句分别无钝根也。权疾亦然。常寂光土极地寂然无此分别故佛问云疗治有损。
　　不至增乎次宣第三句。此问意者如世人疾具有四种。一有从初服药但增而不损终无瘥理。是名增增。二或虽困笃方治即愈。是名增损。三或有服药初虽暂损而后更增。是名损增。四从初渐损乃至平复。是为损损。净名应生同居说十二部经治众生疾亦四根缘。一增增者即底下凡夫。若为说法更起诽谤阐提之罪。如善星调达等也。二增损者如尸利鞠多鸯掘等也。三损增者如大论明。四禅比丘谓是四果。临终见生处谤无涅槃即堕地狱。又毗昙成实明退法人皆是其相。四损损者即身子等诸得道人。净名同居权疾亦尔。二约有余但有三种无增增也。已得位不退不生三界。而三乘生彼有利有钝。约行退念退亦得有三。权疾亦然。若果报土皆念不退。心心寂灭自然流入皆是损损。或约入出观义立三句。权疾亦然。寂光极地湛然无疾。净名权同前三土疾。治其实疾有损不增。净名亦尔。故慰问言不至增乎。
　　世尊殷勤致问无量。二明文殊总宣佛意慰问。言致问无量者十方法界三土实疾既其无量。净名悲念则权疾无量故使如来致问无量。止述三句者此表问端。或有多句。译者简略或经家不出。例如五百八千皆有称述略而不传。或是但总宣无量。足表佛意故不多述。
　　居士下二文殊自述己情。问疾奉旨事难意在于此。文为二。一问果中权疾二问因中实疾。由问权故净名答出不思议品。由问实故净名答出观众生等四品。至文可见。就问果中权疾文为三。一从居士此疾何所因起下是问果疾因起。大士果地法身清净永无患累。而今现疾何所因起。二从此室何以空无侍者下。是问大士法身依报眷属。今何所在而但见空室。三从是疾为何等相下即问应身同疾以何为相。为同法身为同凡夫故问相貌。初文为二。一文殊问二净名答。初问为三。一问疾生因起。二问疾生久近。三问灭疾之法。初问疾因起者若果地法身何疾何恼。今忽言有疾因何而起。次问其生久如者。法身无疾既有权疾有来几时。次问当云何灭者。若为众生今十方国土众生无尽。权则不可灭此。疾当何得灭。文殊三问大意在此。
　　维摩下二净名答为二。一先答第二第三问。次答第一问。所以问答有前后者各有其意。文殊问意欲令众生知从本起迹。净名答意欲令众生寻迹入本。亦为显生灭相成之义。初答文为三。一正叠答两问二释三譬显。初文二。一答第二问疾生。次答第三问疾灭。今先答第二问疾生久近。
　　从痴有爱则我病生者。疾之久近皆由众生十二因缘生。净名权疾同其久近。所以知约因缘答者。涅槃云生死本际凡有二种。无明与爱是二中间即有生老病死。无明是过去痴爱。是现在痴。二世相避故立两名。无明润行使有现在识等五果。现在爱取润有则有未来生死。故有十二因缘轮转。三界二十五有经生历死则有因疾果疾。净名为众生有痴爱生法身大悲即权疾生。众生痴爱生来非近。权疾亦尔。答疾久近正意在此。复次净名为众生疾何但同居。有为痴爱疾生权病则生。有余无为亦尔。何者同居痴爱尽有余痴爱则生。以迷中道染涅槃故是痴爱生。是二中间则有十二因缘因疾果疾。但是变易因缘与分段异。分段升沉往返六趣。变易不尔。但约因爱生死。爱灭即生于上地终不更退生于下地。何者三界结尽不生分段。亦不退细受粗。类如那含于欲身修得初禅初禅死即生二禅。终不生欲界更退初禅。界内圣人尚尔。何况界外而更生分段及受粗变易。若变易众生有此痴爱净名大悲即痴爱疾生。是答疾生之久近也。若果报土无明未尽是痴染依正是爱。是二中间有自体生死十二因缘因果疾生。故胜鬘云。无明住地其力最大。佛菩提智之所能断。若有余痴爱疾灭即果报痴爱疾生。净名法身大悲即同其生。此亦答疾生之久近也。寂光极地无实痴爱疾。故无权疾生之久近。问若约众生明净名疾生久近者。痴爱无始非久非近。何得以此答文殊问。答众生痴爱无始非久非近。净名无缘大悲亦尔。论久近者约事有也。何者果地大悲穷源无疾。随众生疾同体。大悲因是而生名生久近。文云从无住本立一切法。无始无明起恒沙无知界外四倒界内四倒。净名穷缘起之源亦尔。若依理者果报疾生为久。有余同居疾生渐近。依事则同居为久。有余果报渐近。如断同居痴爱方有有余痴爱生也。
　　若一切众生至我病灭次答第三问疾灭。若用四教三观断三土众生痴爱。实疾灭则净名权疾亦灭。故言则我病灭。何者若同居土起因果疾。净名同彼为说四教令修三观。若彼众生疾灭净名权疾随彼而灭。若有余土众生有因果疾。净名权疾为说别圆令修假中。若彼众生疾灭净名权疾随彼而灭。若果报土众生有因果疾。即净名权疾但为说圆令修中观。若彼众生分分四十一品灭净名亦然。寂光极地智断圆极则无灭也。略答第三问竟。若诸师不许约界外二土明权实者。彼之二土应无无明。若彼有实净名何得无权。问三土众生痴爱无尽净名权疾何当尽也。答通论权疾众生不尽疾亦不尽。今且据一期有缘三土所化。有化缘疾灭权疾亦灭。
　　所以至无复病二释前两答有二意。前言为众生故入生死。有生死即有三种疾生。此释答有权疾生之久近。次言若众生得离病者。则菩萨无复病。即是释后答权疾得灭之由。
　　譬如下三譬显文为二。一开譬二合譬。开为二。一开有病譬二开病愈譬。初以父母为譬者。菩萨从二智生大悲住一子地。即是众生之父母。一切众生同有性理故云唯有一子。若三土众生有痴爱实疾。法身二智大悲即应生三土。故有权疾。二开病愈可解。
　　菩萨至亦愈次合譬文亦二。前合有权疾譬。次合权疾愈譬如文。
　　又言至悲起二却答第一问。上已辨权疾之生灭。今次答起权疾之因由由于大悲。即不可思议解脱无缘慈悲善根力故能现身有疾利益三土。此无心于物。大经云。即于五指出五师子。如来实不作念而象见师子。当知皆是慈善根力。今净名大悲熏心现三土疾亦复如是。众生缘法缘即不能尔。今净名无缘大悲故能三土现身有疾说四教三观。如置毒于乳乃至醍醐亦能杀人。菩萨大悲亦复如是。随所现身同事利益功不唐捐。故大经云慈即如来慈即解脱。此之慈悲即具一切佛法。如磁石吸铁。悲亦慈问为。石异于吸吸异于石。答若石异于吸石则无吸。若吸异于石吸在石外。今不尔不一不异即是石吸。无缘慈悲即是法身法身即是无缘大悲。寂然清净无念而吸。如镜本无像随众缘对镜则现像。众生本性清净无有痴爱。菩萨法身本来无疾。以三土众生痴爱疾起菩萨大悲即有三土权疾。故去从痴有爱则我病生。
　　文殊下二问室空无侍者文为二。一问二答一问者文殊入见室空。即知有表时众未悟。欲显佛国之义故次问也。此是问依报之国为正报所栖。为令时众知大士法身所栖究竟净土。无有依报眷属。若应于物则有依报眷属。故次问此室何以空无侍者。此问正起发佛国扶成上来佛国品也。
　　维摩下二净名答文为二一前答室空次答无侍者就答室空有七番往复。初言诸佛国土亦复皆空者。大士善巧多端表发非一。从来此室位置安施侍人陪列此为表欲说方便诸教缘集未除未得显于清净土也。今欲显真净土无有分段变易依正患累。引入毕竟本性空理常寂本国。故屏诸所有表舍方便明有之教。今欲阐扬毕竟净土真空寂光。故答言诸佛国土亦复皆空。空何但表性净常寂空无所有。一切诸国悉亦是空。若诸土不空寂光不遍。既遍一切则三土皆空。问别有寂光土耶。答不然。只分段变易即常寂光。如螺髻所见即秽是净。更不别求。故云譬如诸天共宝器食饭色有异。言诸天者表三土也。皆有依正。正报即身依即住处所有净妙五欲等也。言皆空者表常寂光。无此依报封强之别。亦无正报种类之殊。同入究竟真空之理。如此室空无物无侍。从来对诸方便宾客须安众具。今宾皆成毕竟空机。假令未入必入。不久已得香饭如闻毒鼓。至闻法华一切皆入是故空室正表于此。
　　又问至以空空次问答。问以何为空者分段变易皆有依正。云何令其同归一空。又声闻经明空三昧。衍十八空有空空。未知以何空故空。
　　答曰以空空者若约境智通明法空。如大经明。空空故空。亦以菩萨修空故空。如盐性醎令异物醎。故言以空空。今言若迷教意只逐其语。云空空者空则无穷不免戏论。藏通所明只是界内空空。今中道正观能空生死亦空涅槃。故言空空。若空生死即同居空。若空涅槃即变易空。故言以空空。何者界内块然犹尚是空。况界外果报细妙而非空也。以此而推空室表于诸佛国空。正表诸土是寂光也。
　　又问至故空第三番问答。所以更进问空何用空者。若法本来自空何待修故空。若以修空故空则本性不空。又若观分段从假入空空即真谛。何须更空。若须更空当知是有故问空何用空。
　　答曰以无分别空故空若就本性空理是一。但禀方便二乘菩萨分别取空未会真空。若舍智障分别二谛即会中道真空之理。故云以无分别空故空。复次若分别俗有实空破俗入真。则生死涅槃是二名为分别。止得但空不得不可得空。若体非俗非真则无生死涅槃之异。岂有智障之可舍也。无生死即是但空。无涅槃即是不可得空。是名以空故空。若会无分别空则无界内外之可分别。即常寂光真极净土。
　　又问至亦空第四番问答。文殊问意此是密难。若分别非空无分别是空者。何得言空。若言是空岂非分别。若以二乘方便菩萨分别取空皆非空者。今何得舍分别空而取无分别空。若有取舍无分别还成分别。既成分别则非空也。若是空者不应分别。故问言空可分别耶。净名答言分别亦空。此之空理本性自空妄生分别。只此分别未曾是有。虽复种种忆想分别。分别即空。何者若性自空。修空见空。若所观分别之境即空。无分别者能观亦然。若能观分别之智不即是空无分别者。所观可然。以所观分别之境空即是无分别故。今能观亦然。诸方便教事理不融。分别可障无分别理。圆教不尔一切分别即无分别。无分别即分别。分别即空。所以上文云能善分别诸法相于第一义而不动。虽复分别未尝离空。故言分别亦空。复次三土皆是分别妄想故有。若皆即是中道法性一如无二。此分别即空即无分别之寂光也。
　　又问至中求第五番问答。问空当于何求者。明此无分别空理微妙悬绝行人欲求当于何求。净名即答当于六十二见中求。譬如有人迷南为北。不可离北终须还就所迷北处而求南也。悟时还是所迷北处。而见于南。今众生未悟即菩提为烦恼。故有六十二见之烦恼。若悟即烦恼为菩提。六十二见所计烦恼之处即是菩提真空常寂之净土也。今明六十二见虽复众多原其根本不出二见。从二出四历三世阴即六十二也。故法华云若有若无等依止此诸见具足六十二。凡夫四教即有五种有无四见。一凡夫四见出六十二。如向所说。二三藏四门未悟取著即是四见如大论明。若入毗昙即堕有中。空门昆勒门等皆各堕见。三通教四门若未得真执此四句即是四见。如大论云般若如大火炎四边不可取。中论观法品亦有此说。四别教四门如大经云。乳譬佛性四句。若未见佛性执此四句即是四见。五圆教四门若未见性执此四句亦成四见。故思益云实语是虚语生语见。故大经云自此已前皆名邪见。以此四教历三世阴及二无我。亦皆各出六十二见。有人言大集有此分别未得讨文。所以出此五种六十二见。为成净名所答。故言当于六十二见中求。若从凡夫六十二见藏通四见中求得但空。即见同居有余。若从别圆四见等求得见果报土。若于圆教四见等求至离一切见清净净禅即见寂光。如迷南谓北从迷处求即得见本。今欲求理只约见中而求即得无分别空入常寂光。故答言当于六十二见中求。
　　又问至中求第六番问答。问六十二见当于何求者。此明诸见颠倒本来不实。依何处起而求诸见。净名即答当于诸佛解脱中求。何者诸佛解脱即是中道自性清净心。不为烦恼所染。本非缚脱不染而染难可了知。即是众生迷真性解脱故起六十二见。有缚有脱。此见非余处起。即是迷于真性解脱而起。今欲求此迷情诸见者。当于诸佛真性解脱中求。则知六十二见所起之源也。如欲求冰不得离水。
　　又问至中求第七番问答。若求六十二见从诸佛真性解脱中求者。诸佛果地三德解脱复从何求。净名即答众生心行中求。上文云随其心净即佛土净。今观众生心行入本性清净智。穷众生心源者即显诸佛解脱之果。华严云破一微尘出大千经卷。故般舟三昧云诸佛从心得解脱。心者清净名无垢。五道鲜洁不受色。有解此者成大道。故净名劝于众生心行中求。如劝求水不得离冰。问求真性解脱亦得实慧及方便不。答众生心性即是真性痴爱即是实慧。诸行不善即是方便。具如玄义十二因缘三种非道通达不思议三种解脱佛道。若见众生心净即佛土净者。即于众生心行见佛三种法身解脱不纵不横。如世伊字。所以至极法身离身无土离土无身。身土理同而名有异。如天帝释有多种名。解脱亦尔。或名毗卢遮那或名常寂光土。故净名空室表诸佛国空。唯置一床以疾而卧表三德解脱。若见室空即见以疾卧床。若见以疾卧床即见室空。若见众生心空即见诸佛国空。即心行中求得三解脱。故净名因答佛国即相仍答诸佛解脱。则还扶成佛说不思议解脱之旨趣。显佛国之宗致也。助佛扬化正意在此。下室内五品虽多有所明结撮旨归。终从此出。
　　又仁所问下二答无侍者。即表性净永无爱见。故言无侍如世人侍侍于两边驱驰使役。种种之侍正表此也。文为二。一正答二释出。一正答云一切众魔外道皆吾侍也。此之答意。大士本以魔外为侍今空室无侍。表常寂光无有爱见即无魔外故无侍也。而有侍义者若应三土有爱见众生。即是魔外。净名转用即为佛事利益众生。即是侍义。若三土爱见众生即空无所有者是无侍义。而净名为三土皆有爱见众生。故现居诸土即有侍也。若同居秽土即有波旬眷属及属爱众生是右面侍。六师九十六种及属见众生是左面侍。所以然者净名同居秽土现种种身于爱不舍。或作魔王调其眷属以为佛事于见不动。或作外道回邪入正调其眷属以为佛事。此即用爱见所成众生为侍。现同居净土亦然。但无恶魔外。若有余土见爱者二乘通教菩萨生彼有禅定智慧。禅定是爱性智慧是见性。犹是爱见宿业罪垢故不见如来清净之土。净名应生同其爱见。调伏教化使为佛事即是侍也。若别圆菩萨虽有福慧未见佛性未断无明。即是无为爱见所成犹是魔外。其变易土虽无天魔而有乐生死魔以染涅槃即是爱。爱故则有变易果报即是魔也。虽无真谛理外外道而有中道理外外道。大士于爱不舍于见不动而化度之。即以此为侍。若果报土始从初住虽见实谛圆断法界见思。但未能尽。乃至法云犹有细微爱见。故为无我轮惑所缚。余一品死魔在。净名为此现生其土。调此爱见所成菩萨以为眷属。即是皆吾侍也。若究竟寂光诸业所感依报永尽。故言空无所有永无爱见所感正报。故言无侍。空室无侍远表此也。
　　所以至不动二释如同居土以爱见魔外为侍者。三土爱见所成众生亦皆名侍。若爱见即空不舍不动即是无侍。即空而有爱见众生。净名不滞不舍不动而调伏之。令具一切佛法。即有侍义。寂光永无爱见。即无魔外故无侍也。
　　文殊下三文殊问疾相有三番问答。一问疾体相二问疾用三问成疾之法。初问言所疾为何等相即问疾体相。所以问者。既言法身众患永断。因于大悲现斯疾者。悲即疾体。有何等相。若有定相则能利益。若无定相岂能有用。净名答言我病无形不可见。此明法身本来无疾。大悲善根而现此疾。无缘大悲无有处所。岂有形相。若众生缘法缘有所依倚可辨其相。同体大悲无缘无念岂有可见。如磁石吸铁。如凡夫身患尚无相貌。况法身无缘而有可见。故答言我病无形不可见。即是答疾体也。
　　又问至如幻故二问疾用。所以问疾用者。应身权疾即是病用。进退二种与何法合。为与金刚身合为与智慧心合。若与身合法身应有其疾。若与心合力无畏等心应有苦。此约进合义问也。所以约金刚为色智慧为心者出大经。佛答师子吼也。若与众生身合众生身实有疾。应身应实有疾。若与众生心合众生心有实苦应心应有实苦。此约退合义问也。若不与金刚身智慧心合。云何名法身起应从大悲生。若不与众生身心合者。云何而言应同其疾。净名答言非身合身相离故。如凡夫病现见不与身心而合推假名身不见实疾。但有名字。名字不论合与不合。身相离故求实不得。故病不与身合。亦非心合。心如幻故。念念不住。岂况应身权疾而与金刚身合。身相离故。而与智慧心合。心如幻故但有名字。譬如明镜一切色像现于镜内。此像不与镜合。何以故镜形圆满像应随圆。若不圆满当知其像不与镜合。亦不与形合。何以故。外是实形此像不实。不实之形岂与实合。虽不与镜合因镜像现。虽不与形合形对像生。此病亦尔。不与金刚身智慧心合。何以故金刚身相离智慧心如幻性无疾故。亦不与凡夫身心合。何以故。凡夫身离病相不住。心如幻化病亦何在。凡夫实病此病权现。虽不与法身及凡夫合。因大悲起而有实病也。故从无住本立一切法现有三土之疾。故以镜为喻也。
　　又问至我病三问成病法。所以问者。夫病约身。身有四大如四毒蛇更相残害。大论明四蛇相逐恒相残害。一大不调百一病恼。故文云菩萨为众生故有生死。有生死则有病。何以故。以其应受此毒蛇身即有四大。今现身有疾何大病耶。净名答言非地大若地是病土石林木亦应是病。若此等非病云何得言地大是病。水火风大亦复如是。外四大既非内亦应尔。复次若四大是病有此四大即应是病。何得或有或无。若无病时应无四大。虽有四大有无病时。当知病非四大亦不离四大者只约此身得论有病。譬如因的则有箭中。岂离四大而别论病。故言不离地大。净名亦尔。虽同实疾何必顿同为病苦耶。故言非四大也。不离者净名为此实疾。是故应同应疾之由良为实疾。故言不离不即不离以论权病。又非地大者如请观音言。地无坚性水性不住火从缘生风性无碍。一一皆入如实之际。四大实际即非病也。故言非四大。不离者众生不了四大如实故起诸病。是以应身同四大病故说不离。故净名云以众生病从四大起以其有病是故我病者。众生四大所成应同亦现四大所成。四大即是成病之法。今遍约三土。若三土有疾净名则有此大悲。疾体无形相犹如虚空。虽复应同不与三土身心而合。成疾之法本由大悲何关四大。亦不离四大故三土生现此权疾也。故云是故我病。乃至法云金刚心亦如是。
　　尔时文殊师利下第二问因中实疾。所以次问者上来权疾。当何所因为同实病。以有实病方便同事。而为治之。云何为实疾众生说法。如何慰喻实疾菩萨。文为二。一为信行人问二为法行人问。所以然者初问云何慰喻。净名答以三教。慰喻即为信行人。从问云何调伏。净名答用三观调伏。即为法行人。信行必藉外缘恒为说法。指示分明方乃得悟。即是钝根。法行不专藉外缘少有所闻。能观行入道即是利根。亦未必定尔。但信法二行互有钝利根性不同。文殊为此以兴两问。复次众生累劫有须闻法有自进行。故问慰喻调伏意在请出三教三观。若将三教成上室外经者。即用通教慰喻从假入空观调伏。成上为国王长者说法。弹呵有为缘集。若别教慰喻从空入假观调伏。成上弹呵十弟子无为缘集。若圆教慰喻空假一心三观调伏。成上弹呵菩萨自体缘集。若将成下文者上已明问权疾。为不思议品作本。今问实疾。若通教慰喻从假入空调伏为观众生品作本。若别教慰喻从空入假调伏为佛道品作本。若圆教慰喻中道正观调伏为入不二法门香积二品作本。而不取三藏教者此摩诃衍义也。未入室明四教者为折伏弹呵凡夫著乐故也。今入室明三教三观。正为摄受如前分别。故知此经一部明四教三观。其文分明望前望后句义相当。与一家用四教三观孱同。故前于玄义具明四教三观意在此也。略判竟。今初文殊问言菩萨应云何慰喻有疾菩萨者。即是请出慰喻教门。
　　维摩下二净名答文为四。三即三教慰喻四结成。今明三教但慰喻菩萨不取二乘以无慈永入涅槃。故今以藏通共成一教慰喻。界内有为见思疾未断。菩萨有分段因果实疾。故须三藏助通大乘而慰喻也。亦得兼用别圆慰喻。若说别者正为慰喻有无为缘集菩萨。其有无知变易因果实疾故用别教而慰喻也。若说圆者正为慰喻有自体缘集菩萨。其有自体因果实疾故用圆教而慰喻也。今先明用藏助通慰喻者。劝令从假入空观修一切智慧眼也。文为二。一从果假入空二从因假入空果。是五阴妄惑之身由三假有故名果假。即是苦谛四行中无常为初。说身无常不说厌离于身者。若声闻观身无常起于厌离舍远生死。菩萨不尔。观身无常若折若体为破常倒不说厌离破二乘心。虽知无常念念磨灭未度众生。未具佛法终不舍离。说身有苦不说乐于涅槃。声闻观苦乐求涅槃。菩萨不尔。若折若体解苦无苦。为破计乐颠倒。众生未度未具佛法。终不入于无余涅槃。说身无我而说教导众生。声闻观身无我证灭无慈不度众生。菩萨不尔。若折若体观我假入无我。为破计我十六知见颠倒。不取众生毕竟空相。故能为众生说于如是无我之法而教导之。说身空寂而不说毕竟寂灭。声闻法入真堕于寂灭。菩萨不尔。若折若体入假实二空而知中理。不以偏真为究竟也。是则虽复从假入空。欲为入中而作哢胤不舍群品。故为声闻观苦有异。意在此也。
　　说悔至过去二明慰喻令观因假入空。因即集谛。结业并是苦因。二乘为涅槃但急断结不忏宿罪。身子罪故不见净土。意在此也。菩萨达烦恼性不匆匆断结急取涅槃。但以忏悔为先。净诸功德故螺髻见净意在此也。此正明观因假入空。若但观果假入空非不离四住之惑。而往罪不除则障法门化他功德。菩萨为度众生必须除罪。若无怨对即可受化。故菩萨戒以杀为初。声闻戒以非梵行为初意在此也。今明菩萨修从假入空忏过去罪。故言说悔先罪。若毗昙明三世有罪从未来至现在入过去。得绳系属行人。若成论明二世无罪但随心现在。今菩萨观无生忏尚无三世。何况罪入过去及在现在。但过去颠倒妄造诸罪。若知我心自空罪福无主。如此忏时众罪如霜露慧日能消除。体假入空破昔妄造。故言说悔先罪三世空故不入过去。
　　以已下二明用别教慰喻无为缘集。菩萨自有恒沙别惑因果实疾令从空入假。观破无知得道种智法眼。见机入假化物。文为五。一慰喻劝起悲心二劝发愿饶益三劝修福慧四劝生勇健心五劝精进不退。若具此五即入假观成能利一切。以己之疾愍于彼疾。初明劝起悲心。何者二乘无悲沈空受乐。菩萨出假须起大悲。问菩萨自己有疾可得愍彼己既无疾何得以己愍彼。又别教虽有无明尘沙与分段异。何得以己愍彼。答此有二解。一菩萨断四住时但有无明及习即生是念。我今无明之疾尚尔。况众生具缚何能受界内重苦。是则以己之轻当愍于重。故须出假。又假无明疾轻四住疾重岂得以轻愍重。
　　当识宿世无数劫苦。以往昔苦愍于一切。如布衣登极知人苦乐。当念饶益一切众生。二明慰喻劝发。弘誓当念即是从悲起誓。念欲饶益一切众生。即是入假胜缘忆所修福念于净命。三明慰喻令修福智。入空则无福无命。此是入假修其万行如空中种树。修福即福德庄严。净命即智慧庄严。如大论明四种五种正命皆是其事。若无正见慧命皆邪。何能愍彼勿生忧恼。四慰喻劝生勇健心。闻生死无量劫意而有勇。首楞严心乃能入假化众生也。若怖畏忧恼或退堕二地。故言勿生忧恼当起精进。五慰喻劝修精进。有疾菩萨若欲入假必须精进不得休息。未具佛法不应取证。又方欲荷负不应疲怠。此即从空入假利益一切。若言空无所有不修精进即退堕二地。岂能从空入假利益一切。当作医王疗治众病。三明用圆教慰喻。有自体缘集实疾菩萨令修空假一心三观得一切种智佛眼。若诸方便教此非大医不名为王。圆教发心作佛三谛圆观。若开佛知见是大医王。能圆集法药治法界病。故言当作医王疗治众病。自疾他疾皆究竟愈。此慰喻文具明四教三观意。略而文未显。至下三观释文方具足显。
　　菩萨至欢喜四结成。即是劝三教慰喻三种实疾菩萨。若依教断三种缘缚脱三一土因果患累者。即各欢喜也。

　　维摩经略疏卷第二十二


　　问疾品之三

　　文殊师利言下二为实疾菩萨问调伏观法。又为二。一文殊问二净名答。问意如前明为于法行。亦通为二行互相资发。故问也。
　　维摩下二净名答正约三观调伏。何者三观破三惑。即是修三智三眼调伏界内通别圆三种实疾。亦是调伏三土因果之实疾也。文为三。初约从假入空调伏界内见思之疾。二从以无所受去明从空入假调伏无知之疾。三从有疾菩萨自念去明中道正观调伏无明实疾。三观之义具如玄文。今更略明三观之相。三藏既不见真不须论也。通教三观但约二谛只成二观无第三观。非今答意。今但约别圆以简三观则有三种。一别相二通相三一心。一别相者历别观三谛。从假入空但得观真。尚不观俗岂得观中。从空入假但得观俗亦未观中。若入中道方得双照。玄义已具。二通相者则异于此。从假入空非但俗空。真中亦空。从空入假非但俗假真中亦然。若入中道非但知中是中。俗真亦中。是则一空一切空无假中而不空。一假一切假无空中而不假。一中一切中无空假而不中。但以一观当名解心皆通。虽然此是信解虚通。就观除疾不无前后。三一心者知一念心不可得不可说。而能圆观三谛。即此经云一念知一切法是道场成就一切智。故玄义已具。此三三观初别相的在别教。通相一心的属圆教。今室内六品正是通相或用一心。何以知然。初从假入空观云唯有空病。空病亦空此似空于中道。又观众生品从假入空彻观三谛。入文方见。问此两三观既并是圆。何以为两。答通相约通。论圆恐是方等带方便圆。不同法华。今明从假入空观亦名二谛观。即是修一切智慧眼。文为三。一入众生假空二入实法假空三入平等假空。初假者一往经文似如析假。何者初破我想及众生想是众生空。次当起法想是别修法空。此乖镜像拳指之喻。今明不尔。此别有意。若声闻人但求自度。总相破人即破法空。菩萨为化众生。总相别相。若总相但体三假皆如幻化。别相入空。须前分别众生实法平等无谬然后入空。何以故。菩萨集法药须细分别为分别药病作方便也。是以大论释菩萨用道种慧入空。遍分别诸道方入空也。故此经虽前观众生入空而犹须更起法想。下文云以何为空。但以名字故空。若言但以名字者即是如幻如化体假入空意也。初明众生空文为三。一正明破众生假入空即是约因破果。二释是约果破因。三结。初文者前世妄想即无明与行能感今世识等五果。若有此果即有病也。虚妄之因不实果报理然虚假。是中无我故言谁受此文亦不的判析体。今望下文义推多用体假。
　　所以至生著二释即是以果破因果。即是此身。四大无主无主故即无我。破四大如前约请观音明。言以果破因者经重释云。又此病者皆由著我。由迷此果计我即痴顺我即贪违即生嗔。即爱取有故有未来生死。众苦不断。若知无主则不计我起爱取有。故言以果破因。
　　既知至生想三结成。若知妄计是病本者即除我想及众生想。若我人想灭则十六知见及六十二见一切属见烦恼皆灭。即是须陀洹智断是菩萨无生法忍。
　　当起下二明法空文为三。一先分别法二破除三释。初文者菩萨为利众生先分别法相方入空也。故大论云先用法智分别诸法。次用涅槃智所以入众生空竟更起法想分别诸法。然后体法入空者。如身子利根入见道竟即能断结成罗汉果。停留七日为作随佛转法轮将。须在学地遍知学人所行之法方证罗汉。今菩萨欲观法假入空须先起法想。但以众法合成此身者。即先分别众因缘法。所谓过去二因成今五果。阴入界法成假名身。亦是十法界法。何以知然。众生身具六道后破涅槃即破四种行人计涅槃也。起唯法起者阴入界生唯是法生。是中无我使起使灭。又解起唯法起者六道因果法起也。灭唯法灭者四种圣人得二涅槃即是三界因果法灭也。又此法者各不相知者色不知心心不知色。入界皆尔各不相知。所以然者诸法无性无知者见者。以何而知。起时不言我起者。前言不知是各不相知。今言诸法无性互不知起。虽有法起无自他性。虚假不实灭时不言我。灭义亦如是。
　　彼有疾至涅槃等二明破除法想。为灭法想者知法想颠倒是其大患。无法而生法想即是颠倒。此即体如幻化。不同数人法想即痴违顺即贪恚。因有十使九十八使善恶业起即有分段因果实疾。故言即是大患。乃至计有四人涅槃皆是大患。我应离之者离此颠倒二边法想。此有二义。一知所分别法皆如幻化得离法想。二知由心则有分别。若体内心随理三假所成不自他等。玄义已明从假入空。四十八番破见即无有无等四见法想。又用九百七十二番破思。即三界思惟法想究竟尽也。是为斯陀含乃至阿罗汉智断皆是菩萨无生法忍。即是体法假入空。云何为离离我我所者。内心法想为我计十法界为所。若体内心能起法想颠倒幻化不自他等。如前破者即是离我。若体十界幻化虚假不自他等即是离所。云何离我我所等者。前约离能观我为内所观我为外名不念二法。此中即生死界内为内涅槃界外为外。名不念二法。若二边皆空名为平等。即是体假入法空。谓我等涅槃等者如前所明。能起法想之心为我。此我即空涅槃为所。所亦即空。空理无二即是等也。亦应云生死为所涅槃尚空况生死法。
　　所以至定性三释我及涅槃是二皆空者。即是从体二边法假以入空也。又重释言但以名字故。空二法无决定性者此中正显体法假空。正意在此故前判此初观是衍体空。以名字空无决定性。即是生死涅槃相待故有名字。无定生死涅槃之法。四句研核。若不可得而说二法者但有名字无决定性。
　　得是至亦空三明平等空。即是体平等假以入空。言平等者生死有为涅槃无为。二法相异故不等也。今二法皆空无二相异即名平等。若存平等非平等空也。如存生法非生法空。得是平等唯有空病等者。即是体平等假以入空也。所以平等是假者待不平等故有平等。即相待假。四句捡核。若不可得但有名字名字即空。即是体平等假空空病亦空。问此违璎珞彼明从空入假方是平等。何以初观言平等空。答利根菩萨若不得生死知涅槃亦空。能悬破滞空之病名平等空。此有二种。通教入空未发真智妄计涅槃生戏论者。此如大论破第一义空。引毗昙有缘无为生使。知空病亦空即无空病。见第一义是通教意。别圆不尔。若见偏真起染著者不能入假。如住化城故名空病。知空亦空即见中道。复次若言我等即生死空涅槃等即真谛空空病亦空即是妄计中道病空往。望文意谓如此。此观既是通相入空非但假空真中亦空。初观虽尔位行终在从假入空。岂知中空。无明即断类如声闻在方便道未入正位。虽虚心破空实未见谛。细寻此意与前初番慰喻意同。
　　是有疾下二约从空入假以明调伏。此观正调界内外无知实疾亦名平等观。即是修道种智法眼此。正为佛道品作本。以无所受即是仍上空观已断界内诸受。所以受此诸受者为化爱见众生也。出假有三。一从念处相似空出。何者菩萨化物心重自行则轻故。慈悲重者不务断结。从相似空即便出假。见思未断故言有疾。二从见谛终不退转即便出假。思惑未尽即是有疾。三断见思尽方乃出假。通教齐此。此乃无三界正疾犹有习气无知。亦是有疾。若别教入无量四谛尘沙之假故名入假。但别圆皆有入假之观。今取通教断分段尽正是别教出假之位。故借通显非用通也。但通教别惑见思无明犹自未除。故于别圆犹是界外具足有疾。前明入空既体三假今明入假还入三假。上第二别教入假慰喻经文具五。今第二观调伏文亦具五。虽不次第大意孱同。文具五者一以无所受而受诸受。此是神根利者堪出假也。二未具佛法不应灭受取证者。是大精进能为众生集佛法也。三设身有苦当起悲心即是大悲。四我既调伏亦当调彼即是弘誓。五能调伏慧利即勇健心。初解以无所受而受诸受。若念处暖顶方便伏见名无所受。若见谛一受不退常寂然。不受六十二见名无所受。断见思已位齐罗汉。故法华云于诸法不受皆成阿罗汉。智断是菩萨无生。即是真无所受若于界外犹名为受。不妨三界见思已断随分得名真无所受。大品明不受有五。谓受不受不受亦不受。乃至非受非不受亦不受不受亦不受。前四破我即是不受生死得入涅槃。后一不受涅槃即能入假。菩萨慈悲应须拔济。云何不受而受涅槃。应须入假受其诸受。故云众生病则我病也。众生若离见思诸受我亦离之。故言众生病愈我病则愈。为是义故以无所受而受诸受。受总有三。一凡夫受二二乘受三菩萨受。一凡夫受属爱属见。爱见各有善恶。属爱恶受者即是魔罗乐生死。起三毒十使谤于方等五逆四重十恶三涂。此等诸受菩萨以无所受受此诸恶。如调达婆薮受重罪业地狱受苦。乃至受诸饿鬼畜生等苦。属爱善受者受从爱烦恼起十善十二门禅修罗人天果报。方便附近而化导之。属见受者亦有二种。一因见造恶如尼揵见。二因见造善即梵志见菩萨。实非九十六种而愍此属见众生受善恶见。和光不同尘而化度之。二明受二乘受者。即藏通二乘一三藏四门受一见有得道如毗昙。菩萨入空知生生不可说。岂有生灭有之可受。为应以此门而得度者而受此受。说法造论悉檀利生。二受空门者如成论明见空得道。菩萨久知生生不可说。岂有折生法二空乃至灭三心涅槃之可受也。为接此门而入道者受之作论悉檀利生。受亦有亦无门如昆勒论。受非有非无门如为车匿说离有无。二受通教二乘者此约十喻以明四门。如中论观法品明。故大论叹般若云。般若如火炎四边不可取。菩萨从假入空久知不生生不可受不可说。但为众生有此四门根性。而入假受之说法造论。四悉教化二乘人也。三明菩萨受者菩萨从假入空知四不可说不受四教大乘。为有四种大乘根性从空入假而受四教一十六门。化四根性用四悉檀说法造论而度脱之。问若入假受圆教四门者何须第三观。答观此经意必须用通相入假释也。
　　未具至取证也二明精进能具佛法。利根菩萨从空入假。虽能以无所受而受诸受。如空中种树。若无大精进力即不能于诸受中成就一切佛法。犹如懒人虽得作器无所成辨。若大精进如大施太子空其大海。如华严明。七地欲沈空诸佛所不许劝发起其大精进力故菩萨入假。未具佛法当勤精进不应灭受取证。今明具佛法者还约三种受其一切法。一约凡夫者即约属爱见受也。属爱恶受已如前列。受此诸受具修一切法。菩萨于诸不善受知病识药。知病即知苦集识药即知道灭。知四不可说而通四种四谛。即是行于非道通达佛道。此不善道即如来种用四悉檀自行化他。此具如佛道品(云云)。次约属爱善受。具足佛法者亦如前列。于此善受能知天文地理韦陀书史五明六艺。轮王十善五通神仙之论释提桓因种种善论诸梵天王说出欲论无不皆知。又于此法知四不可说等例前恶中。次明受属见恶受善受。以邪相入正法修一切佛法亦如是。二明受二乘具一切佛法。即藏通四门皆知四不可说例前恶中。三明受菩萨受具一切佛法。四教菩萨如前说。菩萨知四不可说入假利生。三藏菩萨有门生灭四谛起四弘誓愿。阿僧祇劫行六度行具一切法。而于生灭四谛通达三种四谛自利利他。余三门亦如是。通别圆一十二门亦如是。若受凡夫受未具佛法不得灭之取证。乃至菩萨受亦如是。华严呵七地沈空意当在此。璎珞云等觉地无量百千万劫入重玄门修凡夫事。即是未灭凡夫受而取证也。凡夫受尚尔。二乘菩萨受未具佛法岂得灭而取证。
　　设身至大悲心三明入假起悲。入假精进具学佛法本为化他。若大悲心少则精进心羸。故须加修悲心。设身有苦者。若是念处等出假伏惑未断。若入生死苦来逼身或生退悔。若断结见真或自存己。乐欲入涅槃放舍精进。故劝愍恶趣。无量劫来不识真正沉沦苦海。今得念处暖顶知空。苦尚难忍何况彼耶。乃至见谛出假。今有思惟。苦犹难忍况具缚恶趣。乃至断见思尽出假。今止有习。苦犹难忍况三界凡夫。如是念时大悲节节增长。甘心受苦。荷负众生出假精进。具如前释。以已之疾愍于彼疾此意同也。
　　我既下四明弘誓文为四。一酬本愿化物二去取三正化物四传释。我既至众生初明酬本愿。何者悲誓利物但为内疾犹重未成化他之法。今修二观调伏取相若薄若尽无知稍破。故言我既调伏。本愿度物今须调伏一切众生。但除其病而不除法。二明去取有师言。如病眼见华病瘥本无。众生亦尔妄见诸法。妄惑若灭则无法可除。此是本无法何谓不除法。今言一切众生具十界法无明不了触处病生。若有智慧无碍自在悉为佛事。譬如火是烧法若触烧。如病。谨慎不触即是除病不可除火。除火则失温身照闇成食之能。十二因缘三道亦尔。此有去取法不同除也。又火能烧人得法术者入出无碍不须除火。故八万四千烦恼凡夫为之疲劳。诸佛菩萨以为佛事。亦如治眼去病存精。为断病本而教导之者。三正明化物。病本即是一念无明取相。故华严云三界无别法唯是一心作。今谓唯是一念无明取相心作此即三界之病本也。若知无明不起取有即毕故不造新。即是断病本也。何谓病本下四传释文为二。初释出病本二释教化断除。何谓病本者攀缘只是妄念取相。过去无明行合现在爱取有。合过去攀缘为现在病本。现在攀缘为未来病本。何所攀缘谓之三界者。过现攀缘皆缘三界。若离三界无别攀缘云。何至无所得。次释教化断除。谓心无所得者无相空慧。不得一念无明取三界相。即心无所得攀缘皆息。如经无所攀缘。谓二见者我及涅槃。是二皆空即内外见心皆无所得。若心无所得无明取相攀缘皆息。则心水清净珠相自现。若得清净心常一则能见般若。是为化物之要道也。文殊下五明勇健心结释前四文为二。一正结释二譬显。是为有疾菩萨调伏其心者。结从空入假伏心修一切佛法。结能利益一切众生。如金刚般若云菩萨降伏其心灭度无量众生。实无众生得灭度者即是此义。为断老病死苦是菩萨菩提者。菩提言道若不利物即二乘道菩提名道萨埵名成众生。若不如是为无慧利者。众生不得法施慧利于物无出生死之大益也。譬如胜怨者二譬显菩萨利物勇健心也。爱见之心能化众生入于魔外。即是众生入道之怨菩萨能断其见思是胜怨也。兼除者兼言未正。菩萨法界结惑未尽。由须自行傍兼利物故言兼除。又兼除者在因且兼除众生生死。成佛则究竟为断除也。
　　彼有疾下三明有疾菩萨用中观调伏。前二观为方便。此观即是佛菩提智为断无明自体实疾。故胜鬘云无明住地其力最大。佛菩提智之所能断。因此发真即开佛知见。亦名一切种智亦名佛眼。是为入不二法门品作本。具如玄义。修此观位约教有三。通教六地断四住七地断尘沙八地道观双流。若别接通八地修中治无明病。九地似解名为闻见。十地发真名为眼见。别教十住已断四住。十行除尘沙。因前解行得修此观。十品似解即是回向。发真入地分破无明。道观双流入萨婆若海。圆教五品即修此观。若生似解得六根净。若能发真即入初住断无明实病。道观双流自然流入乃至等觉无明未尽皆名有疾。以别接通及别断伏皆是方便。今初发心行生修乃至坐道树下。故圆教初心即学中观。文为二。一正明中观二道观双流。初文二。一明观体。二简非。初文二。一明自观二观众生。
　　如我此病非真非有者。是初自观法身有无明自体之病。非真非空非有非假。又非真者非从假入空所治之病。非有者非从空入假所治病也。故前二方便非是正观。因前二空入今中道。四句捡无明毕竟不可得。即知无明性即是明。明亦不可得。是为入不二法门。即见虚空实谛佛性名中道观。玄义具明。如是观者破迷实谛无明之疾。
　　众生疾亦非真非有次观众生。修此观时非但自知疾非真非有知众生亦然。是观众生根本疾也。何者众生本来与菩萨非真非有一如无二不异不别。众生迷故堕二生死。菩萨观照了知十界皆有中道无明之疾。故己他之疾同。是真体一无明也。以此验知。此经观中则无假空而不中。
　　作是下二明简非为三。一约爱见大悲二约禅定三约二智此三非者正就法身二庄严简。初文者若观中道生爱见者。则不能双照二谛。若照二谛亦不照中。今观中道不生爱见。若照中道即能双照不失中道。即是一心三观。即真中观之正体也。此之爱见正约中道。若约二谛属前二观。若就三谛明权实者此是自行权实。何者自行照实谛为实照二谛为权。若约正道生爱见悲即法身有疾此为四。一正明起爱见二释是非三引佛语证四结劝舍。初言若起爱见大悲即应舍离。若于中道法身起爱即顺道爱生。名为顶堕。菩萨虽不堕二地障入菩萨位。若用悲心欲拔二边生死苦者。名爱见悲。是则非唯自体成疾。亦定慧大悲双照不明。损方便力障于大用。如身有疾手足萎陀不能营办。正觉之体有爱见患。定慧大悲皆有障也。又如手足有疾亦能累身。若定慧有障能障观体。此正观体若有爱见缘众生者。即爱见悲。非但自体有障。亦障福慧庄严二谛双游普利众生。
　　所以至解缚二明解释。除失显得文为二。一除失二显得。一除失者菩萨断除客尘者。爱见即是无明不有而有。名为客尘。能覆自性之心。若用悲心欲拔众生二边苦者。即于生死有疲厌心。何者观体若有爱见照二谛用则不分明。慈悲外化即有疲怠。如身有疾不欲行涉。此是除失。
　　若能离此无有疲厌者次明显得。若能离此爱见则内观彻双照无滞。无缘大悲化物无惓。如身无疾所作成辨在在所生不为爱见覆者。若断无明爱见则无界外烦恼。慈悲誓愿随有疾众生有缘之处受身化物。自既无分段变易之缚。即能解彼众生之缚。故云所生无缚能为众生说法解缚。此显得也。
　　如佛至是处三引佛语证释正观义。义既深邃浅行未达各生疑网。是故引证。
　　是故菩萨不应起缚四结劝解释。分明证据有实足以断疑生信。故结劝云不应起缚何谓下二约禅简非显是文为二。一简非二显是。初文者贪著禅味是菩萨缚。缚即是非。若贪著有漏根本十二门禅即随生同居。若贪著无漏观练薰修即随生有余。若贪著九种大禅首楞严等百八三昧即随生果报。皆不免缚。
　　以方便生是菩萨解二约禅显是。若观中道不染前三。誓生三土皆是以方便生。虽生三土无三种缚。能解三土众生之缚故言以方便生是菩萨解。
　　又无方便下三约二智明简非文为二。一约修行二智二约真应二智。修行用因真应约果。初文为三。一略用四句标章二四番解释三总结。初标中初两句标实智缚脱章门。次两句标权智缚脱章门如文。
　　何谓至方便解二释前四章门。一释无方便慧缚。谓以爱见心者。修正观时不能体达不生不生不可说。又无助道资发实慧。实慧不发致起爱见。若用此心修行六度。庄严佛土成就众生。修三脱门而调伏者。不能发真破无明障显出法身自利利他。即是无方便。慧缚如身有疾不能运为。二释有方便慧解。谓不以爱见心者。但不以爱见心反前为异。余义并同依前说之。三释无慧方便缚。谓住三毒者此是修观行。不加修真慧破通别三毒。用不净心而入方便。万行无导即是无慧方便缚。如人手足有疾不能安快四释有慧方便解。谓离三毒者。以离三毒反前为异。余同比说。问爱见与三毒何异。答爱见是顺道而起。三毒多著依正而生。问成就众生与殖众德本何异。答利物无缘大悲名成就众生。即是智集唯识通。如是取净土。自行一心具足万行。回向菩提名殖众德本。即是非形第一体非庄严庄严。
　　文殊至观诸法三总结劝。有无明实疾。菩萨应如是巧用二智以观诸法。即是以助资正以正导助。此即善用二智自利利他。
　　又复观身下二约真应辨二智文为二。一观身有实疾权疾明二智二观身疾不离不灭明二智。初文又二。初观法身实疾即是实智。次观应身权疾即是权智。何者照实权境随境受名。初文者又复观身无常苦空无我。是名为慧作此观者。前明实慧。观法身理湛然实境。以为实慧。今有疾菩萨法身犹有因疾果疾。是无常等即事不实。即是法性为实慧也。菩萨未证极果。因地法身有常无常。二鸟俱游意在此也。
　　虽身至方便二明照应身权疾之境。即是方便智也。何者虽身有疾即是菩萨法身惑累未尽。犹有无明变易实疾。常在生死者。即是应身常在界内外生死。所以常在者为饶益一切而无厌惓。是名方便。即照权境为权智也。
　　又复下二约观身不离不灭。明二智文为二。一约不离明实智二约不灭明权智。初文者又复观身。身不离病者有疾菩萨观身实相。即是自性清净心不染而染难可了知。若断未尽即是身不离病。又法身大悲同众生疾。法身应疾故言身不离病。病不离身者实疾权疾皆不离法身。而有是病。是身非新非故者无明实疾与本法身无前后。但非始本。众生无始之病非新非故。菩萨同病亦非新故。是名为慧者即实智也。设身有疾而不永灭。二约不灭以明权智。有疾菩萨既住正观不应四大增动。宿业所致。设有重疾即观入法门。故言而不永灭。又设是假设权实二疾皆是假设。实疾即是无明假设。故金光明云。无所有故假名无明。权疾因众生而起亦是假设。而不永灭者亦有实权。实者虽有此疾体疾无疾不断不破。以己之疾愍于彼疾。若观此疾入实相者得无缘大悲。还用利生故不永灭。权者若一段众生疾灭。于余众生犹须为现。故不永灭。
　　文殊师利下二因观成行。此为香积作本。彼明秽净土菩萨之行。为成此义文为二。一结前观以为行本二正明双流之行。初文为三。一明调伏观成二释三结成行本。初文者有疾菩萨应如是调伏其心。亦复不住不调伏心者。上多明不断烦恼。若不得意则纵烦恼。心随妄法还同凡夫。
　　所以至声闻法二明结过释也。若住不调伏心是愚人法者。一往同愚非即凡愚。如骂人如驴非即驴也。若住调伏心是声闻法者。亦一往相似非即同也。
　　是故至菩萨行三结成行本。若离二法纵容得所则是菩萨立行之本。故言是菩萨行。
　　在于下二正明双流行文为五。一双明双流行二单明双流行三约道品正观明双流行四约现相自在明双流行五约依正明双流行。初有三行。在于生死不为污行者。若中观相应入俗不染。住于涅槃不永灭度者。流入偏真而不取证。非凡夫行者流入真也。非贤圣行者入俗自在不同二乘。非垢行者流入真也。非净行者流入俗也。
　　虽过至是菩萨行二单明双流有十五行。虽过魔行而现降众魔者。正观相应能入俗降魔。求一切智者流入真空。不非时求证一切智不堕二地。虽观诸法不生。流入真空虽化二乘不堕二地。虽观十二缘起。本自不生而流入俗谛缘起。起六十二见化诸外道。虽摄一切众生。虽入俗谛用四摄法。摄诸众生入一实谛。和光不同尘故不爱著。虽乐远离。流入真空能远离烦恼生死。而不灰断。虽行三界。虽入俗谛行于三界。即照世谛。而不坏法性即是照真谛也。虽行于空。流入偏真具修万行。如空中种树。虽行无相流入遍真无相不妨度生。虽行无作。流入偏真无作不妨受六道身。虽行无起。流入偏真无起。而起万善。虽行六度。虽入俗谛同六度菩萨。任运圆照众生之心。虽行六通。自然入俗故得五通入真。而不尽漏不同二乘。虽行四无量心。流入梵天行于俗谛。而不受集梵世生死。梵王之身。虽行禅定解脱三昧。虽入俗谛诸禅。而不随禅生色界。不随定生无色界不随解脱生净居。亦不随解脱三昧生有余土。
　　虽行至是菩萨行三约三十七品正观。明双流行。虽行四念处。正观相应自然流入折体念处。见真而不舍俗谛身受心法。虽行四正勤。流入折体正勤见真而不舍俗谛身心精进。虽行四如意足。流入折体如意。见真而能得俗谛自在神通。虽行五根。流入折体五根。见真而能入俗。分别众生诸根利钝。虽行五力。流入折体五力。见真而能求佛照俗十力。虽行七觉分。流入折体七觉。见真而分别佛一切种智。虽行八正道。流入折体八正。见真而乐佛道。虽行止观助道之法。流入事止观助折体见真不入灰断。在俗行化。此则二谛双流皆异二乘。故悉结成菩萨行也。
　　虽行至是菩萨行。四约现相明双流。文有三行。虽行不生不灭者。正观相应流入真谛不生不灭。而现俗谛相好庄严。虽现声闻辟支佛威仪。流入现外威仪入真。而能入俗不舍一切佛法。此即内秘菩萨行外现作声闻。虽随诸法究竟净相。流入平等法界四不可说。而能界内外现身利益。
　　虽观至是菩萨行。五约依正结撮扶成此宗体也。文有二行。虽观等者。若正观相应知常寂光。而能起界内同居净土界外有余果报净土。此结成佛国因果为宗也。虽得等者。若正观相应别入初地圆入初住。众生应以佛身得度者能现八相。而真应未极应修住行乃至等觉诸菩萨道。故言不舍于菩萨之道是菩萨行。此结成住不思议解脱之体用也。若诸师不信此经明果外净土法身者。云何消此文。
　　说是至三菩提心第五大段明时众得益。八千天子发菩提心者。菩提心义具如前释。

　　维摩经略疏卷第二十三
  </div>
  <div class="pagination">
   <a href="维摩经略疏_page6.html">
    上一页
   </a>
   <span>
    ...
   </span>
   <a href="维摩经略疏_page2.html">
    2
   </a>
   <a href="维摩经略疏_page3.html">
    3
   </a>
   <a href="维摩经略疏_page4.html">
    4
   </a>
   <a href="维摩经略疏_page5.html">
    5
   </a>
   <a href="维摩经略疏_page6.html">
    6
   </a>
   <span class="current-page">
    7
   </span>
   <a href="维摩经略疏_page8.html">
    8
   </a>
   <a href="维摩经略疏_page9.html">
    9
   </a>
   <a href="维摩经略疏_page10.html">
    10
   </a>
   <a href="维摩经略疏_page11.html">
    11
   </a>
   <a href="维摩经略疏_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
