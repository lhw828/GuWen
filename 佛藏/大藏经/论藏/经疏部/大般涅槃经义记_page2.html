<!DOCTYPE html>
<html>
<head>
    <meta charset="UTF-8">
    <title>大般涅槃经义记 - 第 2 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般涅槃经义记 - 第 2 页/共 18 页</h1>
    <div class="content">　　第三偈中文殊先问。文殊复说经家叙列下显问辞。辞中有四。一举佛昔偈。此偈本为世王说之。阿阇世王为调婆达教令杀父还来责佛。云何如来听其出家使其教我为此恶事。佛时偈答。于他语言随顺不逆教用佛语如法悔除。亦不观他作以不作遮抑世王责佛之言。不须观佛作与不作。但自观身善不善行。二如是说下总非佛语。三于他语下随别以征。先征如来。初之半偈于他不逆。唯愿正说请令正解。何以故下彰昔不正。言何以故征前起后。世尊常下显不正相。佛毁外道自叹弟子。云何得名于他不逆。声闻向正叹小乘人。若护戒等叹大乘人。如来何故于九部下征后一偈。于彼小乘九部经中见有毁他即便呵啧。云何说言亦不观他作与不作。四如是偈下总以结请。佛答有二。一明此偈不为一切唯为世王。二复次下明此兼为持戒人中见他过者不为好心治他过者。前中有四。一明此偈不为一切唯为世王。二若无因下泛明诸佛非无因说将来类已。三阿阇世下正明本昔说偈所因。世王害父不自克责反来责佛。如来有智熟见调达无量世来常欲害佛。云何如来听其出家。故我答之。初先偈答。佛告已下直言呵啧。四以是下结说所为。第二段中初明此偈为持戒中见他过者。若复已下明其不为受他教诲转教他者。
　　第四番中初佛举偈。如来本昔可诫猎师故说此偈。次文殊问。后佛释通。门中文殊先反佛语。非一切畏杖非一切爱命直非佛语。怒已为喻勤作方便道佛无实勤作如是。方便之言不尽道理。次明如来所说不尽。何以故下显不尽相。初先征问下广显之。先明初句畏杖有余。彼阿罗汉转轮王等无能害者。云何说言一言畏杖。问曰。经说害阿罗汉犯于逆罪。今云何言如阿罗汉无能害乎。释言。罗汉现在报身乃是凡夫分段业果。理亦可杀。彼未来世变易法身不可杀害。今论此也。勇士已下明第二句爱命有余。若言恕下明后半偈是其有余。先牒偈文总显有余。何以下释。过有三种。一以已喻彼阿罗汉人则有见已同凡之过。同彼凡夫有其我想及以命想。若有此想则应拥护。不听他人打骂毁辱。二以已喻彼凡夫便有见阿罗汉同已之过。见阿罗汉同已行人。凡夫造作生死诸行故名行人。故上文言险恶道者谓诸行也。若见罗汉同已行人则是耶见死入地狱。三以已喻彼凡夫便有同罗汉过。云何同乎如阿罗汉不害众生。众生亦应不害罗汉。而诸众生杀害罗汉。不同罗汉不害众生。云何得名以已喻彼。如来释中文别有三。一述前问明凡与圣不得相喻。我想在凡。无杀害想在阿罗汉。二明昔日说偈所因。勿谓无因而逆说者明非无因。昔日已下彰有所因。因于猎师杀鹿请佛故说斯偈。说前一偈咒愿猎师令同佛寿。亦可此言咒愿彼鹿。说后一偈呵诫猎师令舍杀业。三叹文殊能问密教。
　　第五偈中文殊先问。如来后释。
　　第六番中如来先举昔所说偈。此偈本为女人说之。彼女厌离属夫之苦。故佛为说。一切属他则名为苦令厌女身。一切由已自在安乐令求男子。一切憍慢势极暴恶诫诸男子令舍慢高。贤善之人一切爱念令诸男子修贤善行。次文殊问。先总明佛所说不尽请说因缘。何以故下随别以征。言何以故征前起后。如长者下显不尽相。于中先明初偈有余。文别有三。一举学以征。二如王子下举不学以征。三是故下结非昔说。初中三句。一举学事审问如来。如长者子从师学时为属师不。二若属下约之征偈。若属师者义不成就征前半偈。明属他者苦义不成。由从师学得知见乐。云何说言属师则苦。若不属下征后半偈。明安乐者一切由已自在不成。若不属者亦不成就明安乐者由已不成。此人所有知见之乐从师学得则非不属。不属之义既不成就。如来昔言由已安乐明是有余。若得自在亦不成就明安乐者自在不成。此人所有知见之乐从师学得则非自在。自在之义既不成就。如来昔言自在安乐明是有余。三是故下结成有余。第二段中句亦有三。一举世人不学之事。譬如王子无所综习明其自在。触事不成彰有闇苦。是亦自在结明初句。愚闇常苦结明后句。二如是下约之征偈。若言自在义亦不成征下半偈明自在者安乐不成。彼虽自在愚闇苦故乐义不成。若言属他义不成者征前半偈明有苦者属他不成。此人虽有愚闇之苦而不属师。以是义故有苦之者属义不成。三以是义故结成有余。此二段竟。第三结非。文中可解。下次征问后偈上半。先牒偈文明是有余。次辩。后结。下次征问后偈下半。先牒偈文明是有余。次辩其相。如人内犯四重禁等先恶后善。持法之人见已不爱。若有贤等先善后恶。护法之人见亦不爱。以是义下结非圣言。佛答有三。一明如来有因缘故说有余义。二有女下正明所因。三善哉下叹问所为。
　　第七偈中文殊先问。文殊复说经家叙列。下出问辞。问辞有二。一举佛昔偈。如来本昔为羖羝德而说此偈。彼习自饿。佛欲教之修八戒斋。故说此偈。一切众生依饮食存。非彼外道习自饿法。一切依食云何自饿。一切大力心无嫉妒佛自免过。佛非外道。似有嫉妒。故自勉过明已大力。虽非外道而非嫉妒。一切因食而多得病劝修斋法断数数食。一切修行而得受乐教修八戒。二约之征佛若言因食而得病者。佛今受彼纯陀饮食将无如来怖畏病苦。佛答有四。一略反前偈明非一切二释答前难。若诸众生因食得病。即令如来同之有病。汝得病苦我亦应得。汝得病苦而我不得。世间众生因食得病。云何令我同之畏病。三何以下广显前偈非一切义。言何以故征前起后。我以何故言非一切。下对显之。先明偈中非一切生皆依食存。句别有三。一总明如来及圣弟子悉皆不食。问曰。罗汉辟支佛人云何不食。释言。此等现在报身是其凡夫分段业果犹须食资。度此身后未来所受变易之报更不须食。又阿罗汉有实有化。实者须食。化则不须。故下文言我诸弟子不可思议。故不须食。二若言下别明如来身无羸瘦得金刚身故无所食。三我弟子下别明弟子不可思议故无所食。下次明其非一切大力心无嫉妒。先牒偈文明其有余。如世人下反以显之。无嫉妒人不妨无力。大力之人何妨有妒。次明偈中非一切因食而得病苦。先牒偈文明其有余。亦见有下即事显之。下明偈中非一切净行悉受安乐。先牒偈文明其有余。世间亦下即事显之。以是义下总结前偈悉是有余。此第三竟。四明说所因。欲受第四八戒斋者。有言于彼明六斋中受第四斋。亦可于彼小乘法中有二种戒。一者尽形。二者日夜。尽形戒中有其五戒十戒具戒。约对彼故。宣说八戒以为第四。
　　上来第一广明有余。自下第二明其无余。迦叶先问。何等名为无余义者正问无余。云何复名一切义乎简去有余。自有诸法望上有余望下无余。义有两兼不名一切。今所问者问其一向无余之法不杂有余。故云一切。下佛答之。唯除助道常乐善法是名一切亦名无余名正对前问。其余诸法亦名有余亦名无余举非显是。此言除者是其除取。非是除去。如世人言何物能见答言除眼余皆不见。此亦似彼唯除助道常乐善法一向无余。自余一切亦名有余亦名无余。助道是因。常乐是果。此等一向是其无余。故云一切亦名无余。自余诸法望深有余。望浅无余。欲令已下总结说意。前略次广。
　　自下第三迦叶领解如来述赞。
　　长寿至此广明学法自下第二明其学行。于中先明显行由序。圣行已下正明行体。序中有五。第一迦叶问经功德如来叹深不肯宣说。二大众偈请。彼迦叶等犹故未至唯愿小住除断我疑。佛答迦叶及阿难等能断众疑不须我住。第三大众以佛不许谓佛交灭设供奉佛。佛时现疾示欲取灭。第四迦叶知众心殷请止病言。如来因请身现无病。第五大众知佛无病请佛说法。如来欲说口现无病。五中前三望上流通。望后为序。良以望前为流通故此品明之。后二唯得望后为序故在后品。初中先请。唯愿说是大涅槃中所有功德。下佛答之。明其闻经名字功德唯佛能知余不能说况受持等。何由可说。然此经中乃至依经修成功德。亦名受持读诵书写。故下文中名十功德。以为受持书写功德。第二请中大众先请。时诸天等标列请人。异口同音显其请相。请心同故发言不异。下列请辞。前三偈半启请佛住。后之半偈请佛说法。就请住中初偈举彼三宝难思彰佛去留无碍请住。后两偈半举其有缘未至请住。请说可知。下佛答中初之一偈正答前请明迦叶等能断众疑不须我住不须我说。后一偈半释去众疑。佛前说言阿难勤进能断众疑。大众便念阿难向来不闻此经云何能得断一切疑。故生愁恼。佛今释遣。阿难多闻自然解了常及无常能断众疑不须忧恼。第三番中大众初先设供奉佛发心获益。下佛现病示将灭相。文别有四。一与文殊迦叶等记。二诫敕大众自修其心慎莫放逸。三彰已背委法文殊及迦叶等。四现有疾右胁即卧。
　　现病品者。向前为病人皆谓实。此品广明如来无病方显前病应现为之。名现病品。此品两请备如向判。然今迦叶先请如来止其病言。后佛因之身现无病。前中初先长行直请。后偈颂重请。直请有七。一明如来无病因果不应言病。二有二因下明佛旷修无病之行不应言病。三世有病人或坐卧下明无病相不应告病。四诸菩萨凡所施下明佛旷修无病之愿不应言病。五世有病人不能坐下明佛唱病生于世人尽灭之想不应言病。六世有病人身羸损下说病生于外道诽谤不应言病。七世有病人四大增下辩明如来诸力具足不应言病。
　　初中有三。一明如来无其病果。二有四毒下举无病因成前无果。三今日下结呵病言。初段可知。第二段中先举病因贪等列名十使。皆是以此四种缘事而生现能发业招集病果故偏举之。次明生果。后明佛无。
　　第二明修无病行中有二因缘则无病苦总以标举。次列其名。先问后列。一者怜愍。所谓慈悲利众生心。二给施等明其四摄益众生行。如来往下明佛具摄不应言病。常行爱语是爱语摄。利益众生不令苦恼是利行摄。施病医药是布施摄。略无同事。何缘结呵。
　　第三明佛无病相中先举世人病患之相。次约责佛。后呵说病。责中四句。前三呵佛不教善人。后一责佛不治恶人。就前三中初句呵佛不教声闻学大乘行。二何缘下呵佛不教起大乘解。三何故下呵佛不教坚菩提愿。余文可知。
　　第四明修无病愿中有十一句。初施医药施与众生求一切智。二为除众生三障重病。先列三名。次辩其相。辩烦恼中依如毗昙唯有十使十缠六垢。依成实论烦恼无量。此同成实。依此说烦恼故。就明慢中具应有八。今此文中略无大慢。故但有七。又此憍慢成实论中名为慢。八中五种约人以别。初言慢者如成实释。缘于下人及等处起。于等计等此过轻故直名为慢。此无所陵。何故名慢。成实释言。是中有其取我相过故说为慢。若无我想终不自高亦不计等。所少大慢其唯缘于等境界起。于等自天名为大。慢慢不如慢及与憍慢缘上境生。他实过已自谓胜彼。此过最重慢中之慢名曰慢慢。他人过已分齐玄绝。便言我今少不如彼。陵他多边名不如慢。于其父母师长等边不能尊敬名为憍慢。亦名傲慢。余有三种约法以别。报我陵人名我慢。此我是其八慢之体。无德自高名为邪慢。又复恃其恶法陵人名为邪慢。未得上法自谓已得名增上慢。余皆可知。就业障中五逆罪重故偏说之。就报障中谤法阐提应是业障何故名报。以此二种多世积习方始成就故说为报。如是三下总以结之。余愿可解。
　　第五生世灭尽之想。
　　第六生彼外道谤中皆先立喻。次合显法。后呵说病。
　　第七明佛诸力具中初明如来身力具足。世界成下德力具足。今者何故右胁卧下总以结呵。就初段中先明世人病患无力。如来四大无不和下彰佛不同。于中有三。一明如来无不和适身力具足。二如十小牛下挍量显胜明佛力具。三一切凡夫身中节下辩其身相成力不等。就明如来德力具中文别有二。一略明如来坐金刚座逮得十力不应如彼婴孩小儿。愚无智下广显不应。于中先明小儿愚痴无智无能随意偃侧无人讥呵。下明如来智德殊胜不应同之。句别有五。一明如来有智异凡。二人中龙下有通异凡。三无上仙下明无惑异凡。永断疑网无见谛惑。已拔毒箭除修道惑。四进止止威仪异凡。五具足下明无畏异凡。
　　偈颂请中文有七偈。前六正请后一结请。正中初偈颂上文中第七诸力具足以请。次有三偈颂上文中第五第六凡夫外道谓灭以请。于中初偈明诸凡夫睹化谓实中间一偈明不见真。第三一偈举圣显凡。后之两偈颂上文中第二第四旷修无病行愿以请。三世世尊大悲为本举佛本因。如是慈悲今何所在以昔征今。今舍众生入般涅槃似无慈悲故言何在。若无大悲则不名佛准行验人。佛若涅槃则不名常以应征真。下结请中前之三句结为余人。末后二句结为外道。
　　下佛因请身现无病。文别有三。一身现无病。二放光益物。三心无疑下出华益物。初中世尊大悲熏心起化所因。知生各念起化所缘。知众并有求法之心名各各念。将顺利益起化所为。前说学法是少分益。后说学行是毕竟益。为顺如是。毕竟利益故现无病。即从卧下正现无病。第二放光益物可知。第三出华益物之中初明世尊心无疑虑。不虑大众不堪受法。次以相好庄严其身。后于身上出妙莲华。文别有三。一明出华。二于华中放光出声济拔三涂。三华中现佛利益人天。初段可知。第二段中先救地狱。次救饿鬼。后救畜生。救地狱中文别有四。一放光救济八大狱中苦恼众生。二出音声说如来藏。言生有性令生人天。三放光救济眷属狱中苦恼众生。前八地狱各别有其十六眷属。谓八寒冰及八炎火。彼一一狱面各有四。谓二寒冰及二炎火故有十六。然今文中偏举寒冰无八炎火。八中前四就声彰名。阿波波等并是寒声。优钵罗等就色彰名。冻诸罪人身体红赤似优钵罗即以为名。余亦如是。此等遇光皆悉除灭。四出音声说如来藏令生人天。下救饿鬼畜生之中皆先放光。后出音声。以如来藏众生体实故偏说之。众生闻之故离三涂得生人天。第三华现化佛益中初明化佛相好严身。次明化佛现通说法利益人天。先现神通。或说阴下明其说法。或有世尊左胁出下重明现通。或有世尊师子吼下复明说法。尔时于此阎浮提下明诸众生见闻获益。
　　自下第五大众请说。佛将为说口现无病。前中尔时一切天等标列请人。悉共同下见佛无病赞喜共请。先赞。次喜说。己踊跃明其心喜。或歌口喜。舞等身喜。次供下请。先列请辞偈。后明其声及远近。请辞之中四句为偈。有七偈半。随行说偈有十五偈。前十四偈是其正请。正请之中初之两偈举彼如来能知以请。次二举佛本愿以请。次八举佛能益以请。后二举佛不灭以请。明能益中初之四偈明诸众生不知有损。后之四偈明佛能益。前四偈中初二正明不知之损。后二出其所不知事。后四偈中初二明佛当能利益。后二明佛已能利益。余皆可知。下佛将说口现无病。先叹迦叶。将述其言故先叹之。我于往下正显无病。叹迦叶中善哉总叹。汝已下别。是故能问总以结叹。初中先叹迦叶智慧。已曾供下叹其福德。具二庄严方始能问。故并叹之。前叹智中初叹迦叶内具证智。汝已成就乐说辩者叹其教智。具此二智方堪咨问。是以并叹。证中汝已具足深慧叹成深智。证实称深虽相曰妙。不为诸魔外道破坏叹具坚智。以智坚故邪人不坏。汝已安住不为诸邪恶风倾动叹具正智。以智正故邪法不动。
　　就下正显无病之中还述迦叶请中七义以显无病。文别有五。第一述上第一复次明已久来无病因果。二过去下述前复次明已旷修无病行愿。三我今实无一切疾下对前第五第六复次凡夫外道生尽灭想明已实无一切病苦。四汝先所问如来何故倚卧已下述前第三明无病相。五世有三人病难治下述前第七明已德具不同余人所以无病。
　　就初段中无量劫来已除病根明无病因。永离倚卧明无病果。
　　第二段中明已过去为无上胜如来弟子受持是经回向菩提。以是力故今无诸病。先明所修。我从是下彰其所离。于中明离三对因果。烦恼业缘是其恶因。恶道苦果。诽谤法等复是恶因。受黄门等复是苦果。反逆父等复是恶因。诸苦是果。此诸过患皆未曾有。
　　第三段中初先彰已实无诸病。所以下释。久离故无。是诸众生不知已下彰彼凡夫外道众生不知密语。谓佛实病。如言已下广显病言是密非实类以显之。先举其类。类有十一。前之十句就佛彰密。后一泛就余人显密。前十句中道如言者指斥之辞。如佛昔言故曰如言。非是汝言。若经本中有汝言者宜须治故。末后一句中云何为密。道理人死身心俱灭。而佛昔说修善之人死时心去。不尽道理。所以名密。于中先举昔时密言。而是心下辩实显密。上来举类。下约显病。我今言病亦复如是总约显病。如来密教顾命文殊别约显病。如来正觉实无病实等彰实无病。亦不毕竟入涅槃下举佛不灭成前无病。是大涅槃即佛深定辩大涅槃成前不灭。
　　第四段中先牒问辞。虚空之性亦无起下明已如空故无病相。先喻后合。
　　第五段中辩明如来德行穷满诸过已尽超过余人故无有病于中有二。第一泛举三种病人。二从迦叶有五人下就前三中广辩第二。对之以显如来无病。前三人者。凡夫为一。二乘为二。菩萨为三。先明凡夫。世有三人其病难治总以标举。谤等列名。如是三下显难治相。于中初法次喻后合。次明声闻。先喻后合。下明菩萨。先喻次合。后辩具相。问曰。此是何处菩萨。下师子中宣说是其六住菩萨。如地持说。种性初住。解行第二。净心第三。行迹第四。决定第五。毕竟第六。此六是其定聚所摄。故值善友不值善友。若得闻法若不闻法。定得菩提。若复通论。善趣亦是。故为怖畏利养谀谄诳他等事书写是经。
　　自下第二广就向前中品病人别为五门对之显佛。何故偏举中品显佛。以其中品是小乘人。小乘是其大乘家对。举小彰大明大义显。所以偏举。于中初先总举五人于大有病。非是如来据小罗汉辟支无病今对于大亦得有病。何等已下别显五人对之显佛。先征后辩。
　　辩初人中句别有六。一明其人断结多少。谓断三结。所谓身见戒取及疑。问曰。经说须陀洹人所断烦恼如四十里水。其余在者如毛一渧。今以何故偏言断三。此义如后迦叶中释。二明所得。得须陀果义如下解。三明所离不堕三恶。四明其人得灭远近。人天七返得入涅槃。七返是其十四生死。若通中阴二十八生便得入于小乘涅槃。五是名下结。六明其人趣大远近。过八万劫得大菩提。所谓得于性地菩提。问曰。菩提应在极果云何性地已名菩提。释言。菩提有通有局。局在后际。通该始终。故大品中宣说菩提有五种别。所谓发心伏明出到及与无上。发心在于善趣位中。伏心在于种性已上。明在地上。出到在于七地已去。无上在佛。故种性上得名菩提。
　　第二人中先总标举。下辩其相。句别有五。一明其人断结多少。断前三结加薄三毒。二明所得。得斯陀果。此名住薄。亦曰频来。三得灭远近。欲界人天一往一来便得涅槃。四是名下结。五趣大远近。
　　第三人中先总标举。下辩其相。句亦有五。一断结多少。断五下结。三结如上。加断贪欲嗔恚为五。所断身见戒取及疑。准依成实。具有两义。名为下结。一是人下凡夫所起。二障下果故名为下。唯障初果。若依毗昙唯有一种。人下名下。彼说三结唯凡起故。非障下果名为下结。彼说三结或障初果或障第二或障第三。不唯障于须陀下果。是故不得说障下果名为下结。是义云何。若次第人所断三结障于初果。超越斯陀所断三结障第二果。超越那含所断三结障第三果。是故不唯障于下果名为下结。贪欲嗔恚以界下故名为下结。二明所得得那含果。义如上释。余三可知。
　　第四人中先总标举。下辩其相。句别有五。一断结多少。永断三结。余处宣说断五上结。色无色染痴慢掉戏是其五也。二明所得。得阿罗汉是有为果。烦恼无余入涅槃者是无为果。三简异缘觉。假师得度。不同辟支独一之行。四是名下结。五趣大远近。问曰。须陀斯陀那含此之三人向无学果时无多校。何缘向大尔许阶降。释言。此等进至无学然后向大。所挍无多。若彼三人不求无学径向大者心有残结。障道力强。道行难成。故有如此。又须陀等傥生上界方至无学。时亦不少。故挍多劫。
　　第五人中先总标举。辟支有因道同罗汉。故不别论。又此利根一入圣道至果方出。中无出理。故不别说。但明其果。下辩其相。句别有六。一断结多少。与罗汉同。二明所得。得辟支道是有为果。辟胡故语。此曰缘觉。断有二义。一就所观法门以释。此人观察十二缘法。从缘得觉。故名缘觉。二就得道因缘以释。藉现事缘而得觉悟。故名缘觉。烦恼无余入涅槃者得无为果。三真是下简别罗汉。辟支独成不假师度。如彼骐驎单有一角。故曰麒麟独一之行。四是名下结。五趣大远近。六是名下简异如来。名有病行非如来也。据终云非。类前皆尔。故略不论。

　　涅槃义记卷第四

　　应永三年五月二日加修复拭老眼书补阙字了。
　　　　　　　法师权大僧都贤宝(生年六十四)


　　涅槃义记卷第五

　　　　隋净影寺沙门释慧远述
　　圣行品者。上来第一显行由序。下正辩行。行别有三。初尽十德明其随缘造修之行。二师子一品明其舍相入证之行。三后迦叶品明其证实成果之行。亦名证实起用之行。随缘造修外国名为准法修成分。舍相入证外国名为离诸放逸入证分。证实成宗外国名为慈光善巧住持分。名虽别异。其义不殊。问曰。何故前学法中菩提涅槃二因别说。学行不尔。互从皆得。但是明法理须委具故前别论。依法成行行成不异故不别分。随缘行中五行地前。十德地上。此云何知下说五行所成之果并在地上。判知五行在于地前。下说十德云非世法。世间所无明是地上。前明五行答上云何近无上道。名后十德为无上道。云何得近。下辨五行能成彼德故得近之。于五行中先辨圣行。因以摽品名圣行品。此五行中文别有五。一总劝修习。二别教五行。三总结劝。四迦叶领解。五明此五行利益弘广多人同得。前中初先劝学五行。复有一行谓如来下辨行所依依佛行法。就劝学中先总劝思。思由教起。故言于是大涅槃经专思五行。次列五名。言圣行者就人彰名。诸佛菩萨会正名圣。圣人所行故名圣行。言梵行者随义立称。梵名为净。清净之行名为梵行。言天行者亦随义名。天有多义。具如下说今取净义。净天之行故名天行。外国多名自净名净净他名梵。此方名少。通说为净。犹如菩提末伽外国别名。此通名道。亦如涅槃及与毗尼此通名灭。言病行者约对彰名。行能治病故病行。婴儿行者就喻立称。行离诸过如彼婴儿。无所辨了名婴儿行。名义如是。体相云何。具论圣行门有无量。今此但说戒定智惠以为圣行。地持宣说空无相愿灭尽正受以为圣住。圣住犹是圣行义矣。空无相愿犹是惠行。灭尽正受犹是定行。具论梵行门亦无量。今此经中说七善法四无量心以为梵行。地持唯说四无量心以为梵住。彼中梵住犹此梵行。天行一种此中不说。指杂华经。地持论中宣说八禅以为天住。彼中天住犹此天行。忏悔前罪是其病行。不起后过是婴儿行。五中前三明摄善法。后二离过。一一广释备如后文。当修是五结劝修习。上来五种正明行体。复有一行谓如来行辨行所依。谓依如来先成之德修习趣入。亦可五行是其教行显性成行是如来行。显如来性以成行故。所修五行依彼以成。故须辨之。准下惠中叹经似尔。谓涅槃经就诠指实。实德难彰故寄诠显。如下文中诸行之后叹经胜者。当知显此如来行也。此初段竟。
　　第二别教五行之中尽此品来教修圣行。梵行一品教修梵行。婴儿一品教婴儿行。天行一种玄指杂华。病行一种一向不论。何者是乎。有人释言。前品所论五种之人有病行处是其病行。彼是声闻缘觉病行。何关菩萨。又前所论杂病之行今此所教治病之行与前大别。何得指前。又前品中未标五行。以何义故豫说病行。判无斯理。若前非是。何者是乎。梵行品末阇王忏罪治病之法应是病行。故下文中世王杀父即是心病。身疮增剧是其身病。佛放慈光治其身病。为说妙法除其心病。治此两病故名病行。若彼忏罪非是病行应有所指。不应直尔。问曰。若彼是病行者。何故在于梵行品说。释言。一品备论多法。诸经同有。不足可怪。又问。若彼兼论病行。何故偏名梵行品乎。此例亦多。如上如来性品中具明多法。题章偏名如来性品。此亦似彼。但经立品差别种种。或有从初。或复就后。或有据中。或复当相。非可一定。问曰。若彼是病行者。何故文中不标不结。释言。辨义大例有二。一当法直论须标须结。第二寄人寄事表法。直尔举人举事便罢。诸经多尔。然下文中寄人表法。寄彼世王忏悔灭除害父之逆。以显菩萨忏悔灭除一切罪障以为病行。不唯将彼世王忏悔害父之逆以为菩萨一切病行。故无标结。亦可彼文义有两兼忏悔灭罪是王病行。为救一切逆罪众生兼令多人发菩提心是王梵行。以有两兼。是故不得偏就一义标举以结。就圣行中初戒。次定。后明智惠。义次第故。
　　戒圣行中初问。次辨。后结下释。云何菩萨所修圣行是初问也。若彼下辨。辨中有二。第一明其因分所修。即得住于初不动下果分所成。因在地前。果在地上。诸行齐尔。
　　因中有四。一从师闻法。二因闻生信。三因信起思。四即至下因思起修。有人依下近友闻法思惟修行。四义科分。观其文势似若不然。如前所科。别更是其一行次第。菩萨若从声闻如来得闻是经是初段也。此乃菩萨传佛教法名曰声闻。非小乘人。如法华说我等今者真是声闻以佛道声令一切闻。此应似彼。闻已生信是第二段。信已应下是第三段。于中有三。一思准正法弃舍家业。二复作念下观行求出。三作是下定意降魔。
　　初中有二。一思正法。二我今下为求彼法舍世所有。前中诸佛有无上道是其果法。有大正法是其理法。果依理成故须辨之。大众正行是其因行。亦名行法。复有方等是其教法。因由教起所以须辨。亦可诸佛有无上道是其佛宝。有大正法是其法宝。大众正行是其僧宝。此三所诠。复有方等是其能诠。第二段中我今爱乐贪求大乘明已所求。舍所爱下彰已所弃。
　　第二段中句别有四。一观在家多过。道言迫迮犹如牢狱明其有苦。烦恼由生彰其有恶。二观出家多益。宽广如空翻前初句明其有乐。善法因增翻向后句明其有善。三明在家于已无利。不得尽寿净修梵行。四我今应下正意求出。
　　第三段中初明菩萨定意出家。我今定当出家修道。次明降魔波旬生苦。菩萨复当与我兴诤。后明菩萨无心战诤。
　　下起修中初修自行。悉已施下明利他行。菩萨所行无出此故。前自行中先修戒行。作是愿下大誓自要。前即是其自分之行。后即是其胜进之愿。前中有四。一明受戒。二既出家下明其持戒。三戒有二种一受世下重辨前受。四戒有二种一性重下重显前持。
　　初受戒中直明出家受戒方便。略不彰受。具论受相如律中说。即至僧坊是出家处。见如来等出家所依。若见如来及佛弟子正举其人。威仪具足诸根寂静明身可敬。心和灭障明心可重。即至已下正明出家。第二持中初略。次广。后总结之。下明持益具五支戒。略中先明持戒之行。既出家已奉持禁支慎重不为。威仪不缺护轻不作。进止安详显前威仪。无所触犯显前奉戒。乃至小下明护戒心。先法后喻。此前略也。广中先举浮囊之譬。人喻菩萨。浮囊喻戒。海喻生死。罗刹喻于诸烦恼心欲得破戒。怪而不与喻持戒心。所乞多少文中自合。下约显法。菩萨护戒亦复如是总合前喻。如彼渡人总以喻帖。菩萨如是护戒时下别合前喻。向前喻中阶别有五。合中有六。不取其数。正取轻重等护为义。道言破戒令汝安隐得涅槃者假设为言。亦可名彼之犯戒乐为涅槃也。上来广竟。持四重禁及突吉罗等无别者总以结之。下明持益具五支戒。先总标举。支谓支别。下列其名。具足根本业清净者离其根本不善业道。前后眷属余清净者离其业道前后方便。非诸恶觉觉清净者离八恶觉。护持正念念清净者修六念心助成戒行。回向阿耨三菩提者用戒求佛。此等分别如杂心论。
　　自下第三重辨前受。先举二数。次列两名。随世言教要期纳法名受世戒。证理离恶名得正戒。下辨其相。得正法戒。证理戒故。终不为恶。
　　自下第四重辩前持。先举二数。次列。后辨。下明菩萨持轻等重。就辨相中性重可知。息世讥中先牒次辨。辨中有四。一不非法取。二破坏成下不非法费。三田宅下不非法畜。四不观象斗马斗已下不非法行。初二可知。第三段中句别有八。一不畜田宅种植等事。二不畜象下不畜畜生。三童男子下不畜奴婢。四金银下明其不畜诸宝贵物。五一切谷下不畜食具。六所受衣下不畜长衣。第七不畜根子已下明其不畜五生种。八不畜宝下不畜种种憍奢之具。余皆可知。是名下结。
　　持戒愿中有十二句。初一对境起愿自制。其次六句对彼施主衣般服食卧具汤药房舍礼拜起愿自诫。后五就已眼等五根起愿自防。
　　上来自利。下明利他。于中初以戒善施之。以是因下愿其得戒。句别有十。初之一句愿今护戒。后之九句愿令得戒。止戒名净。作戒称善。不缺不析显前净戒。不犯性戒名不缺戒。远离遮过名不折戒。亦可离轻名不缺戒。不犯重过名不折戒。折犹破也。大乘戒等显前善戒。种性已上名大乘戒。初地已上名不退戒。二地已上名随顺戒。八地已上名毕竟戒。佛地名具波罗蜜戒。以果度故随义论之。地地皆具。
　　上来明其因分所修。下次明其果分所成。即得住于初不动地总明所成不动之义。粗分有二。一初不动在初地上。二后不动在八地上。今修戒者得住初地。简后不动是以言初。下辩其相。先列四门。如须弥下三番辩释。文显可知。
　　上来广辩。是名圣行总以结之。云何下释。于中有三。三一解圣行。先问后释。诸佛菩萨圣人行故名为圣行。二解圣人。先问后释。释有四义。初之一义约法解圣。有圣法故名为圣人。常观空等显前圣法。后之三义约行解圣。初约三学。次约七财。后约七觉三以是义下就人结行。准后定惠此应叹经。文略无也。
　　次明定行。有人释言。四念惠性非是定行。若使四念一向是惠不为定者。彼俱生戒应名道戒不名定戒。彼俱生戒得名定戒。四念为定竟有何妨。又若四念是惠性故不得为定。八禅等智亦是惠数应不名定。彼得名定。此复何疑。又复八禅以定为主。于中等智十智门收。四念虽复用惠为主。于中定教何为不得定学所摄。当知诸行一一门中具一切义。随义论之何所不通而今居定。以此文中依戒起定。数之次第。故说念处以为定学。
　　文中初先明其行体。下叹经胜令人习学。前中初明因分所修。得堪忍下果分所成。因分修中初先明其四念方便。作是观时得四念下明四念成。前方便中初就身处观察无我。复作是念或识是下就心念处观察无我。若识非下就受念处观察无我。略无法念。良以是中就身受心观察无我。即是总相法念处观故不论法。就身念中初观不净就明无我。复即是念骨是我下观察净色以为无我。前中初先观身不净。从头至足唯有发等三十六物。下明无我。谁有见我征责我体。于前所观不净物中何谁有我我属谁者责我所属。于前所观不净物中系属何谁我住何处征我所在。谁属我者责法属我。此即征破四种著我。初句征破色即是我。第二征破色是我所。第三征破色中之我。第四征破我中之色。就净观中文别有四。一略观骨就明无我。二略观骨色就明无我。三广观骨以显无我。四广观骨色就明无我。就初段中骨是我那离骨是乎观求方便。除去皮下正明骨观。第二段中句别有三。初复作是念骨色相等正观骨色。二如是骨色亦非我下就明无我。先明非我。何以下释。三作是观时即得断下明观利益能除色欲。第三段中文别有二。一观诸骨相因假立。初总。次列。后总结之。二得是观下明观利益能断三欲。先举后列。第四段中句别有五。一观骨色遍满十方。二于眉间出五色光。三光中见佛。四征问我相。五破相心成佛相便灭。
　　心念处中或识是我故使诸佛不为我说因前疑后。复观识下正明观心生灭非我。受念处中初观无我破离受者。而于何处生贪欲下破离受心。破受者中文别有三。一观出息入息非我。若识非我出息入息或能是我因前疑后。复念出息入息是风正明非我。第二观察四大非我。风是四大寻前起后。是四大中风大所收。四大之中何者是我推以求实。地性非我正知无我。第三观察色心非我。初先法说。此身一切悉无有我明其理无。唯有心风和合示现彰其假有。次喻后合。破受心中而于何处生此贪欲破离乐受。乐与贪俱。无处生贪则亦无乐。若被骂下破离苦受。苦与嗔俱。无处生嗔则亦无苦。于中有二。一就骂破嗔。句别有三。一观人空故能破嗔。若被骂辱何处生嗔能骂人空。而我此身三十六物不净臭等所骂人空。二观法空。故能破嗔。若闻其骂即思何声而见骂者总以推求。一一音声不能骂等别释无骂。念念细分语义不成故不能骂。三以是义下总结不应。以前二义故不应嗔。二就打破嗔。文别有二。一观此打由有我身不应嗔他。于中初法次喻后合。法中初思打从何生。次知因手刀杖我身。我今已下以理自遮不应嗔他。二我若不忍心则散下恐增后苦所以须忍。于中五句。
　　上来广明念处方便。作是观已得四念处明念处成。
　　上来明修。下明所成。得堪忍地总明所成。下释其相。初忍烦恼亦忍寒等明能忍苦。略无忍业。是名下结。
　　上来第一正明定行。下叹经胜。文有三对。一迦叶问未得不动颇有因缘得破戒不佛答言有。第二迦叶言敬诺问何者是乎如来为辩。辩中三句。一明菩萨破戒因缘令他众生受持是经。广为人说不退菩提。尔时得破。道言为经而得破戒显经胜矣。又欲令人破戒弘经。二菩萨尔时应作念下教起破意。三以是因下结成得破。此两对竟。三文殊以理彰此犯戒不堕地狱如来述成。于中先赞。我念往下引已证成。于中初先广引昔事。为护大乘杀婆罗门从是已来不堕地狱。拥护已下结叹护法。有大势力令人护持。文相且尔。义有不消。迦叶向问未住不动得破戒不。佛答言有。文殊即说如此破戒不堕地狱。如来今者举昔仙豫杀波罗门不堕地狱释成前义。下说仙豫住极爱地。极爱地上与前未住不动大别。云何为证。释言。是中不欲取其位分高下相当为证。正取为法破戒无过而为证也。行违护法。义通上下。乃至佛证亦得无妨。
　　次明惠行。于中有二。一明行体。二无垢下叹经令学。前中复二。一因分所修。二则得住于无畏地下果分所成。
　　因分修中初辩。次结。后释其名。辩中有二。一以言显实令人趣入。二如来临般方便转下拂言显寂令人舍著。前中有三。一观四谛。二知世谛者名中智下明观二谛。三文殊白佛所言实谛义云何下明观一实。观此三重以明慧行。此乃观入之次第耳。前四谛中应先解释四谛之义然后释文。义如别章。文中有十。一总标举。二列四名。三苦者逼下略释其义。义四苦者现下略辩其相。五苦有三下略辩其体。六有漏二下略分染净因果差别。七八相名苦下随相广辩。八生者出相下约谛明观。九是四圣谛诸佛世尊次第说下结说利益。十昔佛一时在尸首下彰谛宽广摄法周尽。亦得名为简大异小。十中初七直明谛法。次一论观。第九门结说利益。第十一门彰其所观备摄周尽。
　　有四总举。苦等列名。
　　第三番中苦是逼者解有二义。一就粗苦。违境逼心而生内恼故名为苦。二就细苦。有为生灭共相催切名为逼迫。逼迮不安故名为苦。集能生者生长当苦。始起多生。终成曰长。寂灭相者息苦止集故云寂灭。大乘相者正论其道虚通为义。若论乘也运通为义。体通名道。用通名乘。借彼用通以显体通故说为乘。今此所论是无作道。简异小乘是以言大。此等皆是谛之义相故名为相。
　　第四番中苦者现相。随何世中当分现起更不生后是苦之相。集转相者转生后苦是集之相。灭除相者息除生死因果无处是灭之相。道能除者能除生死因果之法是道之相。
　　第五番中苦有三相总以标举。下列其名。此之三苦解有四义。一对缘分别。缘别内外。内心涉求名之为内。自余名外。外有违顺。刀杖等违。已身命财亲戚之类说以为顺。外中违缘能生内恼故名为苦。从斯苦缘生于苦心。从苦生苦故名为外。外中顺缘在能生乐。坏能生苦。缘坏致恼故名为苦。内心涉求因之为行。厌行生恼名为行苦。第二约缘就体分别。心性是苦。苦上加苦故名苦苦。加何等苦。所谓加前对缘三苦同名苦苦。有为之法必当败坏名为坏苦。即此有为迁流名行。行性不安名为行苦。第三约就三种无常以别三苦。就彼分段无常分齐宣说苦苦。心性是苦。于性苦上加以三世分段粗苦。故名苦苦。又以三世分段粗苦显法性苦亦名苦苦。就念无常宣说坏苦。彼念无常迁流破坏故名坏苦。是则向前第二门中行坏二苦至此门中同名坏苦。就彼自性不成实无常宣说行苦。同体四相互相集起故名为行。虚集之行体无自性。自性无安故名行苦。故经说言五受阴洞达空无所起是苦义。第四诸过相显以明三苦。以苦显苦名为苦苦。谓以粗苦显于细苦。以无常显苦名为坏苦。以无我显苦名为行苦。诸法无我因缘虚集故名为行。苦义如上。集灭可知。道义众多。略举三学。戒定道具慧为道体。第六番中先就有漏以明因果。次就无漏以明因果。后就辩谛。先染后净欣厌故然。先果后因逆观故尔。第七段中分苦为八。先举后列。报起名生。生时有苦。故名生苦衰变名老。老时有苦故曰老苦。违损名病。病时有苦名曰病苦。阴坏称死死。时有若名为死苦。又复生等体性是苦故名生苦乃至死苦。所好分张名爱别离。因离致恼名爱别苦。所恶强集名怨憎会。因会生恼名怨憎会苦。所悕不称名求不得。因求致恼名求不得苦。五阴炽盛名五盛阴苦。又苦阴中盛前七苦名五盛阴苦。正则应名五阴盛苦。道中偏说果德为道。前第五中偏说其因。此偏说果。言之隐显道理齐等。
　　自下第八约谛辩观。先观苦谛。于中初先广辩八苦。后约明观。前中初言生者出相总显生义。下别显之。先举后列。言初出者识支是其一报之始。故名为初。报起名生。言至终者名色望前说以为终。言增长者即前名色增为六入。此三胎内。出胎可知。言种类者出胎已后乃至老死一报之中运运新起皆名为生。次明老苦。先问后辩。于中初二粗细分别。从始至终运运衰变名念念老。一报之穷年垂根熟名终身老。后二约就时别以分。从初乃至盛年已前衰变之事名增长老。年衰已后名灭坏老。次论病苦。先问后辩。增数论之。初言四大互不调总释病苦。次分为二。先举。次列。下辩可知。次分为三。三有两门。初三约就因缘分别。先举后列。宿因招病名为业报。现逢恶缘而致病苦名不离恶对。节交生病名时代谢。后三约就因缘名受。三义分别。先举后辩。文显可知。次明死苦。先明后辩。增数论之。初言舍身总释死苦。次分为二。先举次列。下辩其相。命尽有三牒以举数。下列其名。正报虽亡依报犹存名为命尽非是福尽。依报灭坏正报犹存名为福尽非是命尽。依正俱亡名福命尽。外缘有三牒以举数。下辩可知。上来增数二门分别。次分为三。先举。次列。后辩可知。如是名曰死为大苦总以结之。次明爱离。先问次解。开合论之。所爱破坏总释爱离。次分为二。先举后辩。分别校下细分为多。是名下结。怨憎会中先问次辩。增数论之。不爱共集总释怨会。次分为三。先举后列。如是三趣分别校下随别分多。如是下结。求不得中先问次辩。后结可知。五盛阴中先问次辩。后总结之。
　　下明观苦。文别有四。一观苦相。第二会通。三观苦实。四一切声闻辟支佛下重复会通。
　　观苦相中先观生苦。文别有三。一明生过。二约之辨观。三总结之。过中三句。一明生苦能为七本。二夫衰老下举生宽遍成生为本。于中初先举老显生。三界受下辩生异老。三是故下结。
　　观中有六。一明菩萨畏死舍生。二童子喻。辩明菩萨不同近行求生断死。三卖食喻。不同凡夫为生造因。四毒树喻。明死苦宽遍成生可厌。五粪秽喻。明死苦宽长成生可厌。六险岸喻。明生杂妄乐令人贪惑成生可畏。
　　初中先法次喻后合。法中众生颠倒覆心贪生厌死举凡显圣。菩萨不尔初生见过彰圣异凡。喻中亦二。一喻菩萨厌死舍生。二是时二女复共相将至一贫下喻明凡夫贪生爱死前中复二。一喻菩萨观行之始厌死贪生。二女人答言汝甚痴下喻观终成生死俱弃。前中复二。一贪生喻。二于门外下是恶死喻。贪生喻中句别有四。一生相现前喻。二主人见下审生名字喻。三主人问下审生功能喻。四主人闻下贪乐受生喻。初中如女喻其生相。生顺人情故说为女。当来之生欲起入于现阴身中名入他舍。又此凡法欲起入于菩萨身中名入他舍。生相姝好名女端正。诸根丰美名貌环丽。众乐自随名以璎珞庄严其身。第三句中菩萨主人观生名见。审生名问。审生名字并推所属故言字何。系属于谁生相现心义称为答。我是德天假以名之。第三句中菩萨重审名主人问。审生功能故言至处为何所作。生相现心故言女答。随所生处依报自随故言至处能与种种金银等也。第四句中菩萨观见生功能名为闻已。贪生名喜。知生由善故言我福故令汝来。造善求生故言烧香散华供养。自下第二喻恶死中亦有四句。一死相现前喻。二见已问下审死名字喻。三问何故名黑闇下审死功能喻。四主人问下菩萨厌死喻。初中门外更见女者。生观之后别见死相故云门外。是生流类故说为女。死相弊恶名形丑陋。乐事衰灭名衣弊坏。诸苦随逐名诸垢腻。形色枯悴名皮皱裂其色艾白。第二句中观瞩称见。审境名宇并推所属故言宇何系属谁家。死境现心义称为答。我字黑闇假以名之第三句中征名求义故问何故名为黑闇。女人答下正辩死能。死相一现依报顿舍故言能令其家财宝一切衰耗。第四句中菩萨观见名为闻已。修习明慧名持利力。呵啧死过故作是言汝若不去当断汝命。观空破灭名断命也。上来第一观行之始贪生厌死。
　　自下第二观行终成生死俱弃。于中有四。一生死相随喻。二主人还入问功德下审生定死喻。三主人即言若有已下生死俱厌喻四主人见下除离心喜喻。初中三句。初女答言汝甚愚痴以法责情。厌死求生不应法理故曰愚痴。不知断生以去老死名无智惠。二主人问下以情审法喻。三女人答下法理现心喻。生起死前故言我姊。生死相随故云常与进止共俱。断死必须先绝其生故言驱我亦当驱彼。第二审生定死喻中。主人还入问功德天外有一女云是汝妹为实是不以情审法。功德天言实是妹下法来现心。于中初明死法随生。随故称妹。次明生死相随不舍。随所住下明其生死作业各异。若爱我下明爱与憎义无偏属。第三生死俱厌喻中。若有如是好恶事者双牒生死。生好死恶。我俱不用生死俱厌。各随意去生死俱遣。是时二女俱共相将还其所止生死俱离。舍圣之凡名还所止。第四句中见去心喜。文显可知。上喻菩萨。下喻凡夫贪生受死。于中四句。初言二女复共相将至一贫家喻明生死随逐凡夫。无德财故说为贫家。二贫人见下喻明凡夫生死俱受。始见心喜即请已下造业求之。三功德言下准圣责凡。我为他驱汝复何缘俱请我住。四贫人言汝念我下辩凡异圣。生随凡情名汝念我。凡夫贪生并受老死故言以汝当复敬彼。是故俱请结答前责也。合中先合菩萨俱厌。凡夫愚下合凡俱受。
　　自下第二不同近行求生断死。先喻后合。喻中四句。一近行求生喻。近行菩萨始修净行名婆罗门。幼稚童子为苦煎迫名为饥逼。悕求人天杂死之生名见粪中有庵罗果即便取之。粪喻老死。果喻生也。二久行呵责喻。圣行菩萨名为智者。嫌彼求生故责之言汝婆罗门种姓清净何故取是人粪中果。三童子闻下始行菩萨辩生所为喻。耻已求生名闻已愧。彰已内心实不贪生名我不食。为欲依生除断老死名为洗净。断老死已并生俱舍名还弃之。四智者语下久行重呵喻。汝痴直呵。若还弃者本不应取责以显痴。合中菩萨亦如是等合向第二及第四句。如彼智下举喻以帖。凡夫之人欣生恶死合向第一及第三句。如彼童下举喻以帖。
　　自下第三不同凡夫为生造因。先喻后合。喻中有二。一喻菩萨知生有死不为造因。二即作言下喻凡不知为生造业。前中四句。一喻说人举果观求。二有人远下喻明菩萨闻说审问。三食主答下喻明说者叹生辨死。四是人闻下喻明菩萨闻说厌离。就初句中四众集处名四衢道。有人喻于说法之者。器喻教法。具说当来人天乐果名盛满食。说彼生中具有色力安乐等事名色香具。劝人行因以资其果名欲卖之。第二句中有人喻于圣行菩萨。久流生死名为远来。无乐自充故曰饥虚。厌苦疲顿名为羸乏。闻说彼果乐事丰足名见饭食色香味具。审其所说名指之言此是何物。第三句中食主答言此是上食色香味具叹生殊胜。若食此下就人辨益。人受彼生名食此食。得色得力明其有乐。能除饥渴彰其无苦。多有天人以为眷属名得见天。此前叹生。唯有一患所谓命终彰其有死。第四句中是人闻已即作是念不用色等不求来生。亦不用死厌患当死。下明凡夫为生造业。即作是言食是食已若命终者何用卖之喻明菩萨征说所为。受生必死何用劝求。食主答下喻显说意。有智不买简圣异凡。唯愚不知多与我买彰凡异圣。凡夫不知生必有死名愚不知。为求彼生多行善因名多与价。合中还二。先合智人知过不求。凡夫愚下合愚不知多与我价。
　　自下第四举死宽遍成生可厌。于中先举毒树之喻。后合可知。
　　自下第五举死宽长成生可厌。先举粪喻。后合可知。
　　自下第六明生杂妄乐令人贪或成生可畏。先喻后合。喻中三句。一生杂妄乐喻。险岸喻于人天之身。临堕三涂故名为险。于彼生中愚闇障心名为草覆。于彼生处妄乐牵情名于岸边多有甘露。修因纳得名有食者。天报延长名寿千年。处斯无苦名永除病。受之多庆名安稳乐。二凡夫贪惑喻。凡求彼乐名为贪味。不知彼乐临坠三涂故言不知下有深坑。造善求之名前欲取。不觉命尽名为脚跌。颠坠三涂名尘坑死。三菩萨舍离喻。合中菩萨亦如是等合第三句。尚不欲受天上妙食况复人中举上况下。法从喻称故说为食。凡夫人下合第二句。乃于地狱吞啖铁丸况复人天以下况上。
　　前明生过。次论观行。下双结之。以如是喻及余无量当知生苦结前生过。是名菩萨住涅槃等结前观行。
　　次观老苦。于中初问次辩后结。辩中初略。譬如池下广。略中三句。一明老所为能为咳逆上气等事。二明所坏。能坏勇等八种之事。进谓精进。持谓持戒亦可忆持。三明所作。能作背偻懈怠懒等三种之事。广中合有十五譬喻共显老过。结中初言以如是喻及余无量当知老苦结前所观。菩萨修等结前能观。
　　次观病苦。于中初问次辩后结。辩中有三。一初五复次广显病过。二病因缘下明其六种起病因缘。谓苦恼等是其现缘。破坏浮囊拨撤桥梁是其过因。过为此事故现有病。三亦能却下明其所损。所损有六。就后结中先结病苦。后结能观。
　　次观死苦。于中初问次辩后结。辩中初有十二复次广显死过。下有十句辩其死相。死者是其害身之所名险难处。无物自资可以超度名无资粮。一死长往名去处远。无人将送名无伴侣。一受身已运运趣死无时暂停名为常行。未测近远名不知边际。亦可凡夫受身恒死名为常行。多少难测名不知边际。一入死分昏沉难出名为深邃。诸根灭坏六识无用故曰幽闇无有灯明。命尽便死无所由从是故名为入无门户。死不离身名有处所。最后一念命尽之时无所觉者名无痛处。世医拱手名不可治。向之难裁名无所止。时至必迁名不得脱。此人身死不灭他阴名无破坏。世人见者莫不忧怖名见愁毒。死灭无处更无异相恶色可生名非恶色。见者惊恐名令人怖。身终即死名在身边。时分难测名不觉知。结中还初结其死苦。后结观心。
　　爱别离中先问后辩。略无结文。辩中初略。今当下广。略中三句。一总明爱别为众苦本。二如说下别明爱心为众苦本。先举偈颂。因爱生爱因爱生怖正明苦本。若离于爱何爱何怖反明苦本。爱因缘下重复显之。三爱别离者谓命终下别明别离为众苦本。先解别离。后明生苦。广中今当分别显示总以标举。过去已下正辩其相。先举往事。菩萨尚忆过去已下以昔况今。
　　怨憎会中先问。次辩。后总结之。辩中有二。一观怨会。于中初法次喻后合。二如人已下修治舍离。先喻后合。
　　求不得中先问后辩。辩中一切尽求是总。有二下别。五盛可知。
　　是名苦谛总以结之。
　　自下第二会通苦谛。昔日说乐。今时说苦。今昔相乖故须会通。迦叶先问。问中有三。一牒佛所说。五阴皆苦直非不然。阴盛是总故偏牒之。二何以下释。三如诸经下征问请会。初段可知。第二释中何故征问。下对辩非。于中初明凡夫有乐。偈中明其贤圣有乐。凡有乐中翻前所说五盛阴苦明五阴中悉皆有乐。昔告摩男若色苦等明色有乐。约求显之。先反后顺。如告比丘有三受等明受有乐。如佛先说若人修善则得乐者明行有乐。又如佛说于善道中六触受乐论者不同。若依毗昙触是行阴。依如成实说想为触。则是此句就想明乐。眼见色等识阴有乐。圣有乐中初之二偈是小乘因。次一偈半是大乘因。次有半偈是小乘果。下有一偈是大乘果。小乘因中初之一偈明持戒乐。次有半偈明修惠乐。下之半偈明修定乐。大乘因中初偈利他。后半自利。八大觉中偏举少欲知足智慧。余略不举。大小二果文中可知。
　　第三段中如诸经中所说乐相其义如是牒佛昔言。如佛今说举佛今语。云何当与此义相应双就今昔相对征问。昔说有乐云何与此苦义相应。
　　下佛会通。先数后会。文中别有四。第一会前六触受乐。眼见好色乃至意思。二迦叶言彼人不以一下生乐会为摩男说色有乐。三有三受下会前三受。四迦叶白若随俗说是妄不下会前有人修善受乐。并会偈中贤圣善乐。
　　就初段中先略后广。一切众生于下苦中横生乐等会通昔言。生灭行苦损恼相微故名下苦。凡夫众生未觉此苦。于此苦中横生乐想。故我昔说六触受乐乃至意思好法受乐。是故今说与本不异会今同昔。是于下苦横生乐故今所说。苦与昔所迷下苦不异。又复我今就彼下苦宣说苦想。与彼横生乐想不乖故言不异。迦叶白下是其广也。先难后释。难有三句。一以细类粗难。二若复有人作是问下举乐反辨难。三若下苦中生乐想下执事征理难。就初难中以彼微细生灭行苦类三涂中粗重八苦。令皆生乐是其难也。文中初言如佛所说于下苦中生乐想者牒佛前言。下生已下将细类粗。三涂之中粗重八苦是其弊下故名为下。迦叶闻前微下苦中得生乐想。便征如来欲令三涂弊下苦中亦得生乐。故言下生下老病等亦应生乐。下者所谓三恶已下辩其下相。于中约对中上显之。此之一番粗有似难。细推非难云何非难。如来所说轻微名下。以苦微故不彰粗乐故生乐想。迦叶所举弊下名下。此苦粗重与乐正违云何生乐所以非难。故佛不答。宜须记知。第二难中假举他问请佛教答。如来若说下苦生乐。他若反并一切皆乐。但诸众生于下乐中生于苦想。于中乐中生无苦乐想。于上乐中方生乐想。当云何答。第三难中迦叶执事征理以难。如来若说下苦生乐。未见有人当受千罚初一下时已生乐想。初一下时不生乐想。云何说言下苦生乐。下苦之处已不生乐。明知世人乐处生乐。乐处生故非一切苦。下佛答之。前三难中但答后二。初一非难所以不答。文中如来先印迦叶第三难辞。用此印辞释去向前第二句难。如是如是总述其言。如汝说下别述其言。如汝所说初一下上不生于乐。道理实是。以一下上不生乐故无有乐相。既无乐相云何难言乐上生苦。何以故下正解向前第三句难。言何以故征前起后。既无乐相我何以故说上苦中而生于乐。下对释之。犹如彼人当受千罚受一下已即得脱者便生乐想。是故我说于无乐处妄生乐也。无乐犹前下苦义也。
　　自下第二会为摩男说色有乐。迦叶初先难前起后。彼人不以一下生乐以得脱故而生乐想。下佛印之。即是会上。言是故者是得脱处而生乐故。昔告摩男五阴法中色阴有乐是实不虚。人天五阴得离三涂粗重之苦故乐不虚。前者略故单云色阴。此中具故五阴通论。
　　自下第三会上三受。文别有四。一举三受三苦为问。二辩其相。三就受明苦。四以是下结。初段可知。第二辩中先辩三受。所谓苦乐不苦不乐列其名字。逼恼名苦。适悦名乐。中容受心不同前二名不苦不乐。又舍前二亦得名舍。此三心法纳境称受。名义如是体相云何。分别有四。一当相分别。如彼成实受相品说。损减身心名为苦受。增益身心名为乐受。非损非益名不苦不乐。二对因分别。一切恶果斯名为苦。一切善果说为乐舍。是义云何。若依杂心。三禅已下一切善果斯名为乐。四禅已上一切善果斯名为舍。若依成实。善分为二。一欲界散善。二上界定善。散善之中增上业果说为乐受。下品之乐说为舍受。以此微乐难觉知故。问曰。苦中亦有微下不善业果何不名舍。偏说下乐为舍受乎。释言。苦果违害之法。性与情返。微有即觉。故入苦中。不得名舍。乐果顺情非切心法。微者难觉故分为舍。又复一切苦乐二受皆用微细行苦为体。于行苦上宣说苦受。苦受必重为心所觉。故不名舍。于行苦上宣说乐受。乐受必微。于中上者为心觉适。当相名乐。轻微之者非心能觉。转名说舍。定善之中下善业果说之为乐。四禅已上胜善所得说之为舍。以彼寂静难觉知故。三对缘分别。缘有三差。谓违顺中。违缘逼恼名为苦受。顺缘生适名为乐受。与二相违名不苦不乐。四约时分别。于中约对三缘辩时。若对违缘。相应时苦。离时生乐。久离则舍。若对顺缘。初受生乐。中受时舍。久受则苦。或有顺缘相应时乐。离时生苦。久离则舍。若对中缘初受时舍。久受生苦。离时生乐。或有中缘初受时舍。久受乐著则生乐受。离时生苦。三受如此。更有多义。广如别章五阴中说。下辩三苦亦如别章释。自下第三就受明苦。苦受之中备具三苦。先举后列。于苦受中违缘逼恼名为苦苦。缘坏致恼名为坏苦。厌行生恼名曰行苦。又心性是苦于理性苦上加前三苦通名苦苦。即彼心体无常坏灭名为坏苦。即此心体迁流名行。行流不安名为行苦。又复前后无常破坏同名坏苦。同体四相虚集名行。虚集之行体无自性。自性无安名为行苦。余之二受各具二苦。所谓行坏。与向后门三苦之中行坏苦同。问曰。何故就受明苦。为彰昔日所说三受皆是苦故今说为苦。第四结中句别有四。前之两句就乐结苦。后之两句就苦结乐。就乐结苦成今所说一切皆苦。就苦结乐成其昔日说苦为乐。以是因缘生死之中实有乐受是第一句结成有乐。以生死中有三受故实有乐受。以苦乐性不相舍离是故说言一切是第三句结成有苦。以三苦故生死无乐。无乐犹是苦之义也。但佛菩萨随世说乐是第四句就苦结乐。
　　自下第四会上有人修善受乐并会贤圣诸受乐偈。迦叶初先征前起后。若随俗说是虚妄不牒以总问。如佛所说修行善者则受乐等别举以问。于中先举修善受乐。次举贤圣诸受乐偈。下问虚不。若是妄下举佛离妄征破妄说成乐是实。下佛会之。先会贤圣诸受乐偈。如上所说诸受乐偈总牒前偈。即是菩提道之根本别会偈中大乘之乐。亦能长养阿耨菩提别会偈中小乘之乐。远能趣向故曰长养。以是下结。譬如已下会前凡夫修善受乐。会意如何。明此善法与乐作因名之为乐。亦能生苦故复名苦。寄喻显之。先明生乐。后彰生苦。
　　上来第二会通苦谛。菩萨于八解苦无苦是第三段明观苦实。是苦实中无有苦相故曰无苦。一切声闻辟支佛下是第四段重复会通。以二乘人不知有为生灭善法。能为无上菩提乐因。佛为是人于下苦中宣说有乐。唯有菩萨住大涅槃知彼善法能为无上菩提乐因。亦为生死变易苦因。故说为苦。亦说为乐。
　　次观集谛。先问后辩。辩中有四。一明集体二迦叶白下会通集谛。三凡有九下广显集过。四凡夫有苦无谛已下结观虚实。初中观集是阴因缘总观集义。下出集体。集体众多据强说爱。于中初先开合辩相。从一至多。爱有二种善不善下辩定是非。前中初先总说为一。所谓集者还爱于有。从有果生还复爱著未来有果是以言还。次分为二。二有两门。初约内外以分二种。后约已得未得分二。次分为三。三有两门。一约界分三。二约烦恼业苦分三。爱能起业名业因缘。缘爱生诸结名烦恼因缘。爱能招苦名苦因缘。次分为四。后分为五。下随所须分为无量。就后辩定是非之中。初以菩萨对凡说二。先举。次列。后辩可知。后以菩萨对小说二。先举。后列。下辩是非。凡爱是集。菩萨则非。何以下释。二乘如何道理。二乘。望分段果得言非集。望变易果得言是集。虽有是义。文略不说。
　　第二会中迦叶先问。下佛先赞。后为会之。先会昔言。如汝所说非为非因。但阴已下会通今语。以爱增上故偏说之。于中初总。譬如下别。别中三句。一明爱心烦恼随逐。二明爱心结业依住。三明爱心润生苦报。皆先立喻。后合可知。
　　自下第三广显集过。先举九数。次列九名。初门缚圣。次六损凡。次一败圣。后一恼凡。次释后结。
　　第四结观虚实之中。因结集观乘辩余三。今先辩其谛义浅深。后约人论。苦有三重。一苦。二谛。三者是实。逼恼是苦。因缘有无法相不谬目之为谛。穷其本体是如来藏性。如来藏性由来不起。今亦无灭。自性常寂。苦体实然故名为实。余亦如是。今约此义彰观差别。为明菩萨兼举凡夫二乘显之。苦中初言以是义故凡夫有苦而无谛者。以前凡夫所有之爱但名为集不名谛故。苦中亦尔。但有其苦而无其谛所以有苦。未有智解知见法相所以无谛。尚无有谛焉得见实。声闻缘觉有苦有谛而无实者。此人现有分段残果。当有变易生死正果。故言有苦。知苦因缘假有无性名有苦谛。未穷苦本所以无实。诸菩萨等解若无苦是故无苦。而有实者菩萨变易生死未尽亦应有苦。以其证实解苦无苦故隐不论。知苦实性名为解苦。不见苦相故云无苦。是故下结。良以是人解苦无苦是故无苦。既知法相亦知苦实名为真谛。集亦如是。灭道谛中偏约二乘以显菩萨。声闻缘觉断惑有灭未穷法实所以非真。菩萨断惑所以。道亦如是。
　　次观灭谛。于中初举次辨后结。举中初言菩萨见灭明见灭相。见于灭谛明见灭实。辨中五句。前四明灭。后一辨谛。前四句中初句明常。第三明净。第四明我。末后句中离十三相以为真谛。十三相者。所谓色声香味触相即以为五。男二相通前为七。生住灭相通前为十。苦乐及与不苦不乐通前十三。此十三中前之十相下文多说。后之三相唯此论之。反望由来无此是故于此不取相貌。无相可取。是灭中极。故名毕竟寂灭真谛。
</div>
    <div class="pagination">
<a href="大般涅槃经义记.html">上一页</a><a href="大般涅槃经义记.html">1</a><span class="current-page">2</span><a href="大般涅槃经义记_page3.html">3</a><a href="大般涅槃经义记_page4.html">4</a><a href="大般涅槃经义记_page5.html">5</a><a href="大般涅槃经义记_page6.html">6</a><a href="大般涅槃经义记_page7.html">7</a><span>...</span><a href="大般涅槃经义记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
