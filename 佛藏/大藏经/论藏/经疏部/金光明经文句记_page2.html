<!DOCTYPE html>
<html>
<head>
    <meta charset="UTF-8">
    <title>金光明经文句记 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金光明经文句记 - 第 2 页/共 2 页</h1>
    <div class="content">
　　金光明经文句记卷第五(下)



　　金光明经文句记卷第六(上)

　　　　宋四明沙门知礼述
　　释授记品二。初解题二。初正解五初明。今是二种四种记者。首楞严三昧经。佛告坚意。记有四种。一者未发心记。或有流转六道生于人间。好乐佛法过百千万亿劫当发心。过百千万亿阿僧祇劫行菩萨道。乃至供养佛化众生。皆经若干劫当得菩提。二适发心与记者。是人久劫种诸善根。好乐大法有慈悲心。发心即住不退地故。故发心与记三密记者。有菩萨未得记而行六度功德满足。天龙八部皆作是念。此菩萨几时当得菩提劫国弟子众数。如何佛断此疑即与授记。举众皆知。此菩萨独不知。四无生忍记者。于大众中显露与记也。今是二种者。即适发心记及无生记也。二授者下约训释二字。三此中下明所记之人。四亦名下释记异名。五从佛下明授非受。二此是下来意。昔行经者。金龙尊王赞佛发愿而为行。经十千枯鱼闻法熏修而为行。经以为因方犹将也。今得记莂将来作佛证验。今日若亲弘经。若为外护不久得记成佛下虚。二释文二。初分文。二释义二。初与记二。初与三大士记二。初同缘者。集过去同缘此经不说。或见彼经二正与记。世界转名净幢者。应论四句者。一名转土不转转名净幢是也。二土转名不转。如往古释迦取土名娑婆。今释迦亦名娑婆。三名土俱转。如观音补弥陀处。四名土俱不转。如今银光补金幢光照佛处。世界名字如本不异。此中是一者。恐误合云二也。二与十千天子记二。初分科。二释义二。初闻经生解。或相似解或分真解。经无定判故须从容。经心无垢累等如下释疑疏中明。二正与记。既云于是世界而无别名。即是还名娑婆。此乃土转名不转。一句注云云者。令如向释也。二疑记二。初分文。二释义二。初疑问三。初行浅记深。二如余下约权疑实。引锥指地者。谓无有容锥之地。不是舍身命之处也。从假入空非止一世者。菩萨性地经于三祇修六度故。直行等者。历别渐次其相如是。三为众发问。大权解顿自必无疑为他故问。二佛答二。初分文。二释义二。初举现行四。初明三事和合。二证听经功德。顺前三教上求下化。亦得名为修法供养。但以偏渐故经多劫。一听此经顿达妙性。一摄一切名真法供。既生圆觉。即三世佛皆受供养。能知诸佛甚深行处。三身顿显。今万天子来此听经。若不能满四种愿欲。安得受于成佛记莂。验知前品所说不虚。三闻记下明称经悟人。无有成佛。不具三身。三身之果由于今日。闻金光明以为妙因。从法性明生殷重心。应身因也。从法性光起无垢心。报身因也。从法性金起虚空心。法身因也。此金光明与其三德无二无别。三德为本无量功德之所庄严。或似或真显此三德。是故如来授与果记。听经之益其相如是。四以随下指今昔因缘。经皆因缘者一闻得记岂无因缘。此乃总标有妙善根。别标远因缘。以随相修别标现因缘。言因缘者。感应也。或内心外教而为因缘。何以故下释出现因缘行。随实相而修者。以十乘观而为行也。不思议境名实相也。即境为观此观顺境。名随相修。非今宗意。此句莫销。然此十观修有三根。上根一观。中根二至七。下根具用十。今万天子一坐闻经。或但用一或在二三。是信行根。依言而修入似真位。有妙善根。下释出远因缘。善既云妙。乃昔闻圆而为根种。故云缘实相而种善根也。二从亦下举远缘。经誓愿因缘者。流水品云。未来之世当施法食也。乃以此文对下二品而为略广五释。除病流水二。初释除病品二。初解题二。初来意即广答远缘四字是也。意通流水文在此中。二由医下释题方等。经王标除病目不止除于果报病苦。义合该收恶业烦恼十种之病。故下文云。治诸众生所有病苦。悉令除差。文意含摄十种行人。故上正论品疏云。半名世论半名出世论。今岂不尔。又荆溪云。上根即于境种而生于果。故文云。直闻是言病即除愈。为中下根更须后法。是故文云。至长者所为合众药。故知不独除果报病。二释文二。初通后品分文。二就二品释义五。初缘本。二从像下远缘二。初分文。二释义六。初明父。二善女下生子。经受性聪敏。敏达也。孝经云。参不敏何足以知之。三是时下国人遇病。四善女下其子请。三初见人遇病。二作是下思惟。经衰迈。说文衰减也。损也。广雅迈归往也。谓壮力已往也。礼记八十曰髦。注云髦惛忘亦乱也。颤四支动也。掉振也。机杖者。坐则凭机行则执杖。三即至下正问四。初问四大增损。二问饮食犯触。三问治病医方。四问病动时节。五父为说二。初分文。释经二。初分文。二随释四。初答四大增损二。初佛叙父医欲答。二正答时节五。初释时节二。初依俗法。谓孟仲季者。孟始也。仲中也。季末也。二依佛法一岁三时以四月为一时也。何故没秋时耶。为破下凡有二。一为破常计。二为开迦提。以秋是收成物皆结实。易起保著故不言秋。为开安居者。为后安居人续结。令成为前安居人。开迦提月也。律中有三种安居。谓前中后也。四月十六日是前安居。十七以去至五月十五日。名中安居。五月十六是后安居。若四月十六日结者。至七月十五日夜分尽名夏竟。至明相出十六日后。至八月十五日以来。名迦提月。明了论云。本言迦絺罗为存略故。但云迦提。此翻功德衣。以前安居人坐夏有功。五利赏德。律中受此衣故。一畜长财。二离衣宿。三背请。四别众食。五食前后至他家。西域记以迦提翻昴星以昴星直此月故。于昴星月中得受功德衣故。是知若不没秋中后安居。不名坐夏。以后安居人至八月十五方解故。二释若二二说三。初依俗法土寄四季者。三六九十二月也。各十八日者。四季共七十二日也。秖是阴阳二月者。皆以奇数为阳偶数为阴也。阳土阴土者。从冬至一阳生为阳遁故。十二月三月是阳土。从夏至一阴生为阴遁故。六月九月是阴土。若论下二阳土二阴土亦是二二故。加本月足满六时。二依佛法皆起于十六日者。彼以十六日为朔也。三又云下复依俗法。皆以奇偶之数分阴阳也。三释三三本摄二。初正释二。初依俗法二。初以孟为本。二又云下约五行说。二依佛法三时三月以为其本。各摄一月故云三三本摄。二释妨既三为一数。是故俗法及以佛法。皆约三论。但以俗法本之与摄。秖在三中故名三三本摄。若佛法者。即以三三为能摄本。乃以三一为所摄月。亦得名为三三本摄。四释随时消息二。初依俗法。二依佛法。夏之后分冬之初分。随俗名秋。随此两间消息斟酌。五释代谢增损二。初通内外释。春动肝病等者。肝藏属木。木春王则可治。脾属土。木克土故脾难治。心藏属火。火夏王则可治。肺属金。火克金故肺难治。肺属金。金秋王则可治。金克于木故肝难治。肾属水。水冬王则可治。水克于火故心难治。二约佛法料简二。初问。二答意者。佛所制法非为养身。但为修心及以禁足分二。初约破常。答凡夫四倒常乐我净颠倒之计。托缘而成故废秋时。令诸弟子不保常乐。二约坐夏答既开后安居免于坐秋。则前安居人得立迦提月废秋之意。为此二缘。二从有下答犯触二。初正明犯触。其中先论六事犯触。多行倚者。倚立也。次若火下四大动病火少。痰多者火减故水增也。饮食下通明六种犯触。过量等者。封君达云。体欲常劳食欲常少。劳勿过极少勿至虚。常去肥浓节咸酸。减思虑损喜怒。除驰逐慎房室。苦菜别示妨食。二略明六大。白虎通曰。府者。何谓也。谓大肠小肠胃膀胱三焦胆也。府者。为藏宫府也。胃者。脾之府也。膀胱者。肺之府也。三焦者。肾之府也。胆者。肝之府也。大肠小肠心之府也。疏中两膀胱唯一藏。黄帝脉经云。上焦自头已下至心。中焦自心已下至脐。下焦自脐已下至足。广雅云。膀胱脬也脬字匹交切。腹中水府。三苍云。盛尿处曰脬。三从多下答病起。时节生与起时相不同者。微发为生动用为起。微著不同也。夏日等者。四病四时生起所以也。四从有下答治病方法二。初分文。二风病下随释三。初未病药防。二饱食下正以药治也。但举病发者。以病显药。当用对病妙药治也。三风疏下病退药补。二此中下示销文所出。良以真谛善闲世术兼有神通故销此文全凭彼疏。六善女下知已遍治二。初分文。事释二。初分文。二释义二。初病轻闻说即差。二经善女下病重服药方除。此品事医意含法药。除病不一非可卒陈。次示观心略申其意。其文在即故注云云。二观释者。此品所诠是佛自叙宿命所作净佛国因。文中虽说除果报病。意乃通结四教机缘。是故大师事解之后。示观心法。明彼流水结缘之意。如观音疏释。于七难帖文。但在事中。火等至观行释方明三障四教。今岂不然。问既结四教生土之机。何故但约停心方便。而论观心。答语似三藏停心之法。意则不然。何者。以四分名通界内外数息等四。四教行人无不修证。今之观解约此而论。弥显除病结缘之意分三。初明观之药病。三毒者。谓贪嗔痴偏起也。言等分者。谓三毒等起也。然贪嗔痴性本相反终非三心。一时并作。但是不定杂杂而生。故云等分。一分乃有二万一千四分。共成八万四千尘劳之门。此则十界众生心病对前果报身病。是外故。今四分名为内病。数息等四对前甜辛种种之药皆是事治故。今四观名为法药。二宜闻下示行之根性。自有众生闻说四观四病得差。属信行人。自有研心修此四观四病方差。名法行人。信行则是学读之人。法行则是坐禅人也。今明二人皆通四教三眼。是下明对病用药二。初明四分起相。二明四观治相。初四。初约五根对时。此就五行对于五藏。藏主五根根属四时。眼耳鼻舌偏属一时。身通四时。如常所说。二妙好下明五欲致病。以其五欲粗妙偏总对根不同。致令四分增损有异。须知五欲遍界内外。故使四分通别天殊。迦叶断通故称少欲。未断别故闻琴起舞。请观音云。断除三毒根成佛道无疑。既论三毒宁无等分。此四亦由实报五欲粗妙偏总对根而起也。三明三受犯触。违情苦受。顺情乐受。不违不顺平平受。此三偏起也。总三起等分名觉观。缘虑纷纭也。四慢时下明四分病因。五欲三受既从外境。盖是四分助发之缘。今举慢等内心恶习。乃是四分亲发之因。慢心发嗔乃至放逸发于觉观。并前犯触通界内外。例五欲说。二慈心下明四观治相。前说外缘及以内因起四分心。皆所观境即是病相。今明四观。正明能观四种法药。慈心治嗔者。嗔既通于界内界外。能治慈观不独观于众生作父母想与世间乐。观一切法无性无相。能与众生涅槃之乐。观一切法无非法界。能与众生究竟之乐。以此治于三种嗔心。是故释论明三种慈也。不净治贪者。不独修于实想假想。破于凡夫依正之染。亦能破于二乘涅槃之染。亦破菩萨执于次第三谛之染。故起信论云。始觉能破六种之染。因缘治痴者。不独观于三世无常因果。破于凡夫断常之痴。亦能次第观于三谛十二因缘。破于二乘有无之痴。又能一心观于四种十二因缘。破于菩萨纵横之痴。是故大经观十二因缘具四种智也。数息治觉观者。不独数息观于生灭。而破凡夫有者散乱。亦能数息修俗谛三昧。深入缘起破于二乘偏空乱意。又体数息息息皆中诸法趣息。破于菩萨二边乱意。故请观音于数息法得三乘道。住首楞严身。如琉璃毛孔见佛。然此四治或可四人各修一法。以其四法各含三观人人自可依次不次而治三惑。或可四治秖对三观。慈心即假观。不净即空观。因缘即双照中观。数息双遮中观。此三自可约次不次次。复不定或可三人各一。或一人前后。若不次者。唯是一人一念而进。观音疏中尚以三毒直对三观而论次第及不次第。况慈等四非三观耶。若其圆人四分偏总而发起者。即于一心融妙三观。对病用之。即止观中胜别意也。二流水品二。初解题二。初兼除病释名二。初释流水二。初引文标二名。二接经释二义二。初释二义二。初别释二义二。初释与水。二释流水。初则大慈与乐次则大悲拔苦。初又二。初列二水二释二水。今此一类世乐且在果报之益。出世唯明一实之益。若论此时结净国缘。合遍人天及以四教。二释流水二。初列二水。流除者。流去其水即是除义。二流除下释二水。言业因者。于果报外九益皆能除于业因。今十号等乃以能除显于所除。十二因缘经称甚深验。三归十号皆是圆说谶。本虽无三归之文。最胜经有真谛所译。必亦有之授法之仪阙之不可。二请父下双成二义。二既有下单示题二。初问。二文中下答。经文与题二名互显。巧不过此也。二释长者子。法华疏中具十种德。名长者。一姓贵。二位高。三大富。四威猛。五智深。六年耆。七行净。八礼备。九上叹。十下归。子者下亦如王子公子也。故经云。持水大长者家中后生一子。名曰流水。二此文下取授记出意。二释文三。初明第三结缘近由二。初分文。二释义二。初弄引二。初行恩布德。二国人称美。二善女下正近由三。初明眷属。二时长者子将下见鱼之缘。即禽兽驰奔也。三时长者子遂下正救鱼。私开为二。初明因缘二。初因流水兴悲。二时有下缘树神示数。二善女下与水食二。初与水四。初取树枝覆日恃依也。二作阴凉已下知水源决绝捕捉也。决弃其水。决音穴。广雅云穿也。说文云。下流也。周易藩决不羸亦音穴也。三时长下就大王借象。厩马舍也。释名云。厩聚也。马之所聚也。二时长下施食二。初察鱼饥恼。彷徉上扶方切。下以章切。广雅徙倚也。又徘徊也。二善女天下取食施与。二从未下明第四结缘二。初分文。二释义四。初发誓愿。二复更下思惟说法。三作如下正说法。先称十号次说因缘。十号在悟在果因缘。在迷在因。迷悟因果其名虽殊而体不异。以十号果是究尽三德。十二因缘是本来三德。三德不改因果宁殊。故普贤观云。大乘因者诸法实相。大乘果者亦诸法实相。诸法是修二实相是一性。此三圆融不纵不横。全体为因全体为果。众生虽迷十号无减。诸佛悟极十二不亏。以世间相皆常住。故今先唱果果理已显。令其解生。初称宝胜者乃是别名。名于一佛如来等十乃是通名。三世十方佛佛皆具。若以通从别合得名为宝胜如来宝胜佛宝胜世尊。此三既然。例此合云宝胜应供宝胜正遍知乃至宝胜天人师也。此十通号大经大论出其名。天台慈恩出其义。相状已显。今傍诸释更约三。三及一总结以销十号。令知一一无非秘藏。此义若明则不辱于果人名字。初三既以如来为首。即法身中三也。如来是真如属法身。应供利生是解脱。正遍知具一智是般若。以其法身必具二德故也。次三既以明行足为首。即解脱中三也。三明之行是解脱。善逝能趣极是般若。解三世间一一常住是法身。以其解脱必具二德故也。后三既以无上士调御丈夫为首。即般若中三也。见性名丈夫故当般若。天人师轨训众机是解脱。佛是复本大觉是法身。以其般若必具二德故也。此九即三此三即一。一无一相三九宛然三千世间九世刹那。一多延促究竟自在。故言世尊。十二因缘束为三道。无明爱取三支属烦恼道。行有二支属业道。识名色六入触受及生老死属苦道。此虽昏迷系缚轮转。而全体即是三因佛性。皆不可思议。随人观察显发不同。故大经说下。中上智观。此乃得三乘菩提。若上上智观得佛菩提。以前三教智有思议。故观十二止得三乘。唯有圆教不思议智体无明等。即是性染非佛天人修罗所造。一一常住当处圆融。方曰因中具于果性。又玄文中三道三识虽本有位。与果后三德无二无别。得此意已方可分别十二别名。无明谓不了六受即空假中。行谓依不了心动作业行。识谓业牵中阴识托母胎。名色谓二滴为色心但有名。六入谓名色增长成六入根。触谓六根对外为尘所触。受谓触生三受苦乐平平。爱谓迷三受故于乐染著。取谓爱染缠绵四方求索。有谓由取造业须有来报。生谓有业既熟未来阴兴。老死等谓生须变灭悲恼萦缠。此十二支或约三世。或约二世。或约一念。虽三不同。皆以十二而对三道。即事而理。一一究竟清净自在。不纵不横而高而广。如是观者得佛菩提。略三归者。义已具也。盖三宝三德体本不异。既称南无宝胜。十号岂非归命果上三德。复说甚深十二因缘。乃是心依因中三德。迷悟极际三德无差。一体义备。三皆具足。常乐我净真是归依三宝义究竟成。当知谶师意趣深妙。四鱼生天报恩四。初鱼报生天。凡初生天以自业力有三种念。一自知从其处死。二自知今此处生。三自知先作何业得来生天。既知曩事故下酬恩。二天酬恩下地经楼屋者。重屋曰楼。或作楼台者误也。释此为二。初事因缘十号。且就能诠属言教故。同于水食。名为事也。二理秖于四事而解四德。故成理益。以十千鱼由戒缓故。受鳞介身。由乘急故。今遇大乘真善知识。故能于事深解妙理。受食得命即表真常。受水得乐表涅槃乐。于十二棘林解自在我。依十号法获天报财。于世净命解性净德。此四法益因流水得故。持四万真珠璎珞报恩供养食等四事。既表理益。四万珠璎岂但事供。盖表千界万如。是法一一皆具常乐我净。即四十千真珠璎珞非严而严。严于法身。此乃财供而成法供若不尔者。岂得名为有妙善根得记缘耶。三时阎下王见光瑞。四长者据教定答。三明第五结会古今。经罗睺罗此云覆障。以六年在胎因立斯号。新云罗怙罗。此云障月。然本迹事不可审知。傍文思之。十千今昔必是所化余皆能化。此之能化据华严等诸经所说。皆是劫海修其实因。熟其十千令今得脱。若取法华久成之意。皆是迹中接此等机令今得记。此宗讲者内心合知。六释舍身品二。初释题二。初问舍多题少。二此从下答从要立题。受者须身。虎饥所逼正须身肉。寿命财位非彼所求。夫行门无量。根由宿熏。四种三昧逐人所尚。于随自意善行六度。乐行檀者。于身命财无所吝惜。自行教他随喜赞叹。皆在于施。若于善师及依实教。修檀行者体能施心及受施境。所施身等即空假中。事行理观合一而修助道。正修相资而进。既称本习故忻然而为。或因事卒行宿缘会故。或积年要誓令观成故。或显陈所愿令物效故。或密遂其心息他谤故。悲重故。密慈重故。显心若真实四悉俱成。心若诈欺二利皆失。然佛谈本事令人效行。故疏云。引昔捐躯诫今师弟。勿吝法财。问大论云。舍身易舍心难。论欲行者舍执著心故以难叹。欲息事施故以易斥。何不依论远离执心。今人为何好舍身命。答抑扬取舍皆遵佛教。悉赴人心。佛谈正助不同。人乐理事不等。今品特示舍于身命。安得以论难易为讥。又复空说舍心而执己见。胶固自体一毛不拔。毁他舍命为非。既乖随喜之心。宁逃嫉善之咎。愿闻佛说随力奉行。二释文二。初分文。二释义四。初问。小人即国病者。小虫一万枯鱼。鱼关未来法食之誓。获成佛记例。病差者定于后世为解脱机。是故皆蒙二世之益。感深契极者以不二解导难行行。此感至深。舍身命财与后际等。此契唯极。众闻获益正当此时。是故树神乘机发问。二答二。初分科。二释义十段悉如科列。二就本下正明舍身二。初分文。二释义二。初长行四。初明本眷属二。初分科。二释义五段如分科列。二从作下舍身方便二。初分科。二释义二。初述观解。二起誓愿愿行相扶者。行即观解。非此观解莫成其愿。非乎誓愿行则有退。疏适产七日至树神数鱼等者。此文追解前第四见产虎文也。疏可见。经从作是念言下述观解。观有二种。一助观。二正观。从初至甚可患厌是助道观也。以三藏教假想。对治恋著依正之心。从是故我今下正观也。至无诸尘累等。即空观也。无量禅定至诸佛所赞。即假观也。从证成如是至法乐。即中观也。说乃前后修必一心。二从是王子下述誓愿。先作方便。次作誓言下正起誓。六句不出四弘。初二依灭谛发成佛愿。三四依道谛发悲智愿。第五依苦谛发度生愿。第六依集谛发断惑愿。此依界外灭谛为首。验发圆心也。三正舍身二。初科。二释。经六种震动者。谓动起涌三种是形。震吼击三种是声。今于形声略言其二。故言震动。四舍身后悲恋二。初科。二释如文。二偈颂二。初分文。二释义三。初通明昔行。二我念下别颂长行二。初分文。二释义五。初颂上本眷属。二颂上舍身方便。三颂上正舍身。四颂上眷属愁苦。五颂上父母愁苦私开二。初经。是时王子当舍下颂见相时愁忧二。初王妃忧恼二。初见相。二于是下述相六。初正述恶相。二是时下述已迷闷。三王闻下王臣忧恼。四尔时下国人惊愕。五尔时下王妃叙德。六我所下验相失子。二尔时下大王求觅二。初慰谕其妃。二大王下求觅其子。二先所下颂知终后悲苦三。初使者回白二。初前使慰王二。须臾下后使告实。二是时下大王闷绝。三复有下王迎二子三。初臣述失志。二是时下王并思惟。一亡二存对并思忖。亡者叵寻存者宜取。三尔时下迎子慰母。三从佛下结会二。初科。二释三。初结会人。经输头檀或阅头檀。此云净饭。摩耶此云天后。调达亦提婆达多。此云天授。父母从天乞子。天授与之。是佛堂弟。瞿夷此云明女。悉达有三夫人。一瞿夷。二耶输。三鹿野。各有二万婇女。五比丘者。憍陈如。頞鞞跋提。十力迦叶。拘利太子。陈如十力迦叶。二是母亲。余三是父亲。舍利弗此云身子。母好身形故母名身。是彼之子故名身子。目犍连此云胡豆姓也。上古有仙居山。常采菉豆而食因以命族。尊者是彼之后也。二经尔时下结会塔。具云塔婆。义翻方坟。或云聚相。谓累木石。及宝高以为相。茶毗后分云。佛塔高十三层上有相轮。支佛塔十一层。罗汉四层。轮王塔无复层级。以未脱三界故。十二因缘经八种塔并有露盘。佛塔八重。菩萨七重。支佛六重。四果五重。三果四。二果三。初果二。轮王一。凡僧但蕉叶火珠而已。虽两经异说。而凡僧并无层级。迩世所立虽无露盘。既出四檐犹滥初果。傥循蕉叶火珠之制。则免僣上圣识者宜效之。舍利此云身骨。三经是时下结会誓愿。三说是下大众所益。四树神下结问意。经怖懅其据切。广雅云。畏惧也。瘭必遥切。疽疾也。奄忽。忽谓倏忽也。鶵士虞切。鸟子也膶如轮切。目动也。抆武粉切。拭也。躄旁益切。倒也。恸哀过也。惙陟劣切。疲也。七赞佛品初解题。二初明赞之能所二。初大师约因人赞果释。能赞是三番菩萨者。一是经初陈列之众。二是信相发起之人。三是树神善女。此虽众兼道俗。形混人天。既发大心咸名菩萨。所赞是一佛世尊者。即释迦教主一佛也。斯欲异前赞品能赞是往世金龙一人。所赞是三世极果诸佛也。然准前释题品目。具含四悉。今文略示。欲明其相者应云。题标赞佛义含能所。即世界欢喜也。二能赞善生必托缘起。缘中最胜莫过赞佛。故三菩萨能赞。即为人生善也。三所赞为能赞。乃印成三菩萨说无虚谬。即破恶对治也。四如来赞树神快说果地大体大智大用。即入理第一义也题含四义文理一如。今疏存略不无其以。盖题赞佛实通能所以。所赞果佛反赞因人。生善破恶二俱不便。然或以所赞为能赞。生他善业破他事恶。斯何不可故知略也。二私谓下章安约因果互赞释。言一佛是能赞者。经云。善哉善哉。树神善女。汝于今日快说是言。经虽独赞树神意兼前二。故云三番是所赞。言三番是当佛等者。释疑也。恐人疑云。既赞兼能所。何以独题赞佛。故释云。佛通现未皆是赞佛尔。

　　金光明经文句记卷第六(上)


　　金光明经文句记卷第六(下)

　　　　宋四明沙门知礼述
　　二次第下明品之次第二。初明诸品所归亦是今品之来意也。何者下释诸品次第。序品叙大体等者。向疏释经叙乎五章。今唯叙体者。盖指极果所游所契。而高而广。法性是佛地之所证。为今经之大体也。下寿量洎诸品功德皆不出大智大用。言穷源等者。妙觉中理之源已穷。边际之事亦极。故种智泯照万行休息。是唯一性更无异途。故曰经之大体也。寿量果地二智已圆。故冥深广之体起长短之用。忏赞空导岂越大用。诸品功德无违应体。故下云皆金光明之力也。如是下二示今文赞意。明由上一十七品之利益。故有下六十二行之叹辞也。善始令终者。序等三分既皆获利。故三菩萨荷佛深恩而兴赞叹。故有赞佛品也。令亦善也。三释文二。初标科。二释义二。初经家叙。疏文可见。经云。从此至金宝盖国者。欲张大其众满中菩萨。皆赞释迦教主也。比见有人不晓斯旨。谓赞彼佛。经疏非闇。一何昧哉。或恐后学随他所解。谬释经文。今略引疏示之。原乎赞品之来者。盖三番菩萨。并由上闻经得利故。赞佛及教。岂关他佛。况疏云。一佛是能赞。若谓赞彼佛者。能赞一佛何指释迦定起耶。经疏冷然故不繁引。二正说偈二。初分文别释二。初分文即智者就题分偈。故合六十五行半文为三。即以如来定起三行经文。合在树神段中。故云二十八行半树神说。分文可见。疏不委释。故注云云。应云六十五行半文为二。初六十二行半三番菩萨说。二后三行如来定起说。故下章安总释。乃云其文有四。即斯义也。具如下释二释义三。然此三番菩萨赞辞疏不分释。达者必辞意俱明。恐新学者不晓。今粗科释。初诸菩萨赞三。初寄言赞三。初赞能说教主自行功德三。初赞大小相海二。初如来下一行赞金色光一大相。经云如来之身者。标起也。金色微妙等三句者。赞第十四金色光微妙一大相也。二身净下二行半赞身清洁等三小相。经云身净者。即赞第十一身清洁一小相也。柔软者。赞第十二身柔软小相也。圆足无垢二句赞第二十身满足小相。亦是赞容仪满足。三其音下二行重赞梵音。一大相也。亦是兼赞言音深远小相海也。梵声者。譬佛音深远故。师子吼声者。譬佛音无畏也。大雷震声者。譬佛音破迷也。云六种声者。诸文皆云八音。一极好。二柔软。三和适。四尊慧。五不女。六不误。七深远。八不竭。译人增减不须和会。亦可先举妙如梵声者。即八音中深远音也。师子吼大雷震即举不女音也。以佛住首楞严定常有世雄之德。久离雌耎之心。故所出音声能令一切闻者敬畏。天魔外道莫不归伏也。上既已列二种声。下但云六种声者。即举迦陵频伽孔雀等六种声也。以迦陵频伽翻极好声也。二清净下一行半赞尊特。上以大小相间而赞。盖显身相大小咸遍。辞意虽含尊特未彰。故今复赞身相光明俱无限齐。经云威德者。巍巍堂堂之相也。二智慧下二句赞智断功德。上句赞智德。下句赞断德。三世尊下总结尊特。大论云。尊特身佛者。巍巍堂堂。譬如须弥映临大海。所有大小相好亦巍巍堂堂。然如来自行具足三身功德。诸菩萨唯赞尊特者。上冥下应已摄三身。斯乃赞智之巧。学者思之。二为诸下六行半赞所说教法化他利益二。初叙说教因由。在文可见。新经云。欲利益诸众生故。常行法施。乃至令得大果证常乐故。二赞所说教法二。初如来下二句赞经宗体。体指序品如来所游深广无界。超诸因理故称第一深义。举深该广即甚深无量也。宗指寿量极果所得。过诸菩萨亦称第一也。法报体一深义可知。二赞经力用三。初能令下二句赞上忏品灭恶。寂灭者。寂诸业行之恶。灭于果报之苦。二能与下二句赞上赞品生善。上是如来叙昔龙尊赞佛。意生今日当机之善。故能与无量快乐。三赞空品双导二。初能演下一行赞能导空法妙。经云甘露者。即长生不死之药也。文诠中道妙空实相真谛。能过二死迷变可生四德常身。故斯理空即名甘露。仍由染体本净空名妙法。从此而入复名法门。二能入下二行赞灭恶生善深。忏得斯空二死恶患之报即谢。三德涅槃之宅可入。言解脱者。有二意。若就解脱惑业之缚。即破恶也。若取无染自在之净。即生善也。度三有等。破恶生善可知。三结赞人法者。功德智慧结上赞能说教主尊妙人也。慈悲精进。结上赞所说教法宏深也。法之宗用如是者。皆慈悲精进所致也。二绝言赞三。初如是无量下一行绝言赞。故不能称计说喻。二诸天世人下二行绝心赞。故尽思度量。不能得知大海一滴少分也。三我今略赞下一行指广结赞。可见。三若我功德下一行赞已回向。回向有三义。现文有二。理含其三在文可见。二信相说二。初经家叙。二正说偈二。初世尊下一行总赞相好功德。千数者。举大数也。二别赞大小相海五。初别赞二种光相二。初色净下。四行赞色具光相。色净远照下。即第十四金色光相。光明炽盛下。即第十五身光相。然二种光相若据生身。皆有齐限。如云身光面各一丈。今云如日千光。乃至悉能远照无量佛土。故知信相昔为龙尊赞佛尊特。发愿未来得值释迦。今日赞佛。岂忘其本。是则大相小相皆寄尊特而赞也。二能灭下一行明光具与拔。昔为龙尊赞佛身放大光。灭尽三界一切诸苦。令诸众生悉受快乐。今日赞佛。还赞光明灭苦与乐。在文可见。二诸根下一行总赞诸根相好。如大相中有身端直。皮肤薄细。舌大覆面。齿白。齐密。眼如金精。睫如牛王。小相中有鼻高好孔不现。耳轮辐相埵成。身清洁柔软等诸根皆见者无有厌足。三又比赞一小相二。初发绀下一行赞发相。孔雀项蜂王等皆比发有绀色。如八十好中有发色青珠好等。二清净下一行半具功德。清净慈悲无量禅定。久皆庄严。故发好柔软。四复明相好功德二。初明相好具功德二。初相好下一行明严身克果之用。可见。二如来下二行明摄生感赞之功。若相若好随大随小。悉能调伏令心柔软受诸快乐。故为诸佛所赞。二其光下二行明功德具光明。功德高广犹如须弥显出大海。五齿白下二行半又比赞齿毫二大相。三树神说二。初经家叙。言道场菩提树神者。即如来得道之场在此树下。然树本名毕钵罗。佛坐其下得菩提智果。立此为名。故今女天依此树住亦以为名也。西域记云。昔佛在世。高数百尺。屡经残伐。犹高四五丈。茎干黄白枝叶青翠冬夏不凋光鲜无变。每至如来涅槃之日。叶皆凋落。顷之复故。此在中印度摩竭陀国大城西南四百余里。修苦行处不远。有此树也。二正说偈四初二句总赞。南无者。归命之辞也。清净者。佛性论有二种。一性净本无惑染故。二相净对治离障故。今总赞如来中边智满法报应圆。故谓无上正觉也。二别赞二。初广赞能说教主三。初甚深下一行半就所觉显明赞佛法身。甚深妙法者。法性高广诸法融妙。圆智圆觉遍一切处。众邪染障本自离故。如来随顺斯理觉了其性。一切魔外涅槃非法。禅戒非道。犹如大树盘根厚地。唯佛金刚大智独拔而出。成佛正觉者。所谓出缠大法身也。然准圆佛大智觉了本性非法非道。应离三乘七方便涅槃非法戒定非道。方曰远离一切。法者。即所生果法也。道者。即能生因道也。苟未离无明相分。皆曰其非也。二知有下二行半就能觉智行赞佛报身三。初约法。知有下二句赞报智也。知者照也。有即俗非有即真。本性清净即中。以一切种智知照三谛。则冥深契广事理周极。名佛无上报智也。希有下二句赞佛助行功德。重言希有者。叹美之郑重也。下皆例然。因中戒定万行有排障敌恶之力名功。助发大智成佛大果名德法华云。久修业所得即无上报。故谓如来功德也。二希有下一行约喻。即喻上报身智行也。大海喻智也。须弥喻行也。其智冥理穷实相底故。方之大海。释论谓智度。大海佛穷其底。因中万行积功累德。喻彼须弥如华严涅槃。皆云析骨书经如彼妙高。三希有下二句总合。智行契理三法一如。故曰无边行也。三希有下一行半。就垂世形益赞佛应身。优昙花者。具足云优昙钵罗。此言瑞应。亦云灵瑞。轮王出世时感此华。泥洹经云。阎浮提内有尊树王。名优昙钵罗。有实无华。优昙钵树有金华者。世乃有佛。故云时一现耳。无量大悲者。垂应本也。以大悲故不住涅槃。二释迦下一行半。略赞所说教法。如来将欲口轮说法。必须意业鉴机。如日照物无所不遍。为欲利益者。准金光明之力用。须明十种利益。方尽垂世说法之意也。三请佛出定二。初赞今所入定为请见由。三初善哉下二行就果佛赞所游定。诸根寂灭者。以了眼等性常具无减修。诸惑死生悉已寂灭。故常居寂定。而复游入者。将轸法轮表不妄说。又三世佛说必须入定。故首楞严经云。虽知诸法常是定相。而示众生诸禅差别。言善寂大城者。正赞所入定也。即向经初法性三昧。若入此定即能善了诸法。寂灭无非法性故。防生死之非御涅槃之敌。即中道善寂而名大城也。亦名无垢清净三昧等。既是佛之境界故。受无垢清净之名。为诸佛行处也。二明三昧能空行相。此经虽则结归方等。说在般若时后。忏赞善恶皆推空导。故空品谓无量余经已广说空。故此经中亦谭其空。为入理门也。佛游三昧亦从空入。声闻之人虽从空入。犹为身果所缠。如来空智明见声闻身果性相皆空。诸佛境界亦空。如是一切无量诸法者。指上自他依果国土净秽。推性推相不见差品。一切众生依正境界。推求性相皆同真净。无复其异。然推乎性相者。即空观遣情显理之要门也。一家明观诸处共论。其如讲学之人亦多昧之。今家承用则依中论智论。准理准义开拓观门。故于权教实教事观理观。悉已明之。学者须知。且如性相二空本是一空观法。备遣情计故有两番行相。是知若善修一空观者。必遣二种执性。如法华止云。知法常无性。荆溪谓应无性性无相性。诸文为辨性相。寄前后说。故以二谛分之。乃云。四句推性不见性。是世谛破性。四句推名不见名。是真谛破相。相破即相空也。荆溪释云。若有性执世而非谛。破性执已世乃名谛。是以名为世谛破性。性执破已但有名字。名之为假。假即是相为空相。故观理证真是名真谛破相。空非前后二谛同时。故知性执破已。虽名世谛。初轸其观即须观真。四句推性虽不执性。其如惑存转计其名。既不见理但名世谛。仍观法性真理破名字相。相执破已方证其真。故名真谛破相。或初观真谛四句推性。便了阴界色心名字无四句相。即名真谛破性破相。岂待转观破相。方用真谛耶。若尔。推性何故云不自他共等。推相自谓不内外中间等。句法既别显理用观自异。何谓只一四句空观破二种执耶。答向谓寄前后说。对所破执相。故推性则谓不自他等。推相乃言不内外等。考乎观门岂有异途。故荆溪云。内秖是因外秖是缘等。况止观明性空观毕。乃引中论诸法不自生等四句为证。洎明相空观毕。亦引斯论诸法不自生等四句。以斯照之。应无别观。又止观但名一总空观者。即二空观也。问法华疏约真俗假实。明生法二空。荆溪释云。真谛即法空。俗谛即生空。俗假真实。乃引玄文世谛破性。真谛破假。假破即相空。性破即性空为证。若以性相二空秖一空观。何引人法二空对显二谛耶。以人空时亦未法空。故性相二空。若例人法空者。应二空须异。何谓性空未显于理。相空无别观耶。答小乘得人空时容有未得法空。如云见惑若破得须陀洹果。名得生空。此则少显真理。进破思惑方得法空。其理究显。大乘人法境融。观道不异。如大品云。色性如我性我性如色性。四阴如我用观亦然。纵有惑分粗细执破前后。用观必无异时。而法华疏约人法空名二谛者。为对所破寄分真俗。故引世谛破性名性空。真谛破相名相空为证。其如用观委明行相。须于我人生境破性破相。方得生空。复于阴界入法寄俗寄真。推此二空穷斯真理。名为法空。方是用观行相委悉故止观云。于性相中求我人知见不可得。是生空。于性相中求阴界入不可得。是法空。而疏以俗谛对生空者。盖此生空体是法执。故以俗谛显此空相。故云俗假。假即虚妄也。法执若破妄染究尽。方名真谛。故云真实。实即究竟也。荆溪体斯疏意。复以玄文寄世谛显性空等义。而为证也。故云真俗不二二空俱时。问既云二谛不二二空俱时。显是一理一空。又何分二谛。及明二空耶。答其实所显理是一。能观观亦一。为对所破执故。而分二空。显空浅深故。而寄二谛。是故性相空中性空约理。理既未显但名世谛明空。空犹未尽但名性空。仍于世法。又观真谛破此执名之相。相若破已理显。方名真谛。观成方名相空。故寄二谛显二空相。故知若晓性相二空。对所破而分真俗者。则寄二谛明人法二空。准理亦然。是则人空空未实故。乃寄俗显。故云俗谛即生空也。法空空既已净而寄真显。故云真谛即法空也。矧又虽用生法互融之观。而照真俗不二之境。其如众生无始多于生境计我起执。不二之观亦于生境。先当其用。故破人执时且名生空。既法执在复观其法本无其执。离四句相方名法空。故大师谓始觉人空终觉法空。然此二谛显二空相。通圆之教行相亦同。但通用其观止照真理。故寄俗寄真显性显相。明斯二空唯在真理。而圆实之教体生体法推性推相。唯是中道法性。法性无生无性。名世谛破生破性。此生此性即法。法体本空名真谛破法破相。虽寄二谛。悉用中道而显二空。通无此观。学者思之。然委明二空推所执能。人执随法执亡者。具如前疏空品记文。三狂愚下二句指。凡愚不了请现。上赞佛所游三昧空智。遍了诸有差异。悉皆泯亡。唯真智独存更无染异。树神分晓悲愍凡迷狂乱愚痴。不了性相俱空。故请佛出定。二腾昔常愿见正请出定四。初我常下五行。正叙昔愿行请现。我常念佛者。念即观照之异名也。心游法界常照三身。叙昔观力未充。欲求深证。故助之以誓愿。跪之以合掌。加乎恋慕。哀泣雨泪修行大悲等。并助常念之观也。言最上大悲者。即无缘悲也。正助合修故曰最上。问树神在会明见如来入定说经。何故今方频言欲见于佛耶。答今有二意。一者如来入定本为说经。说经既毕。要须出定。欲出其定须得其请。故佛出定能印三番所说皆实。既一期事毕。乃树神致请殷勤。故叙昔常愿见复加愿行。欲使未来亦得见佛。故云愿使我身常得见佛。二者树神久已分见如来真身。欲增念佛之观。更求上证。故寄请佛出定。频陈欲见。苟得如来酬请现身。即己心中真佛显发更明。故下结云。唯愿慈悲为我现身。二约定具慈悲请现三。初世尊下二行。明慈悲能护迷暗。树神自昧如来上位真身。故请佛加愿。使我身常得见佛。复愍于他迷瞽所及。不见佛之真体故。叙世尊常护一切。是故渴仰欲见者。即引己及他请佛现身。二声闻下一行半。约圣凡未发性明。即树神击请今佛出定也。佛虽在定明了性净。犹如琉璃表里通彻。照机起应皆不动于寂定。如来虽久已明了。其如众生未发上定。故树神频请出现发悟斯机。乃举六喻显乎声闻色体非性明体。所证真理阒寂无知。如空之虚无亦灯之烟焰。术之所幻声之谷响。神通之化水中之月。皆非实性。不能即寂即现也。众生之性虚妄现在。如梦所见都无实相。三就佛行处明见请现。正明佛所入定具慈愍照。故请如来出定。令我及众得安乐故。三一切下一行半。愍凡圣不知请现。树神以凡夫小圣共迷佛所游境界。故请佛现身。即令明见唯心佛现。经五通神仙者。别举人趣中有术成仙者。发得五通。虽有他心宿命。而不知佛所游定。照理起应不离众生心体。无漏二乘虽有三明六通。亦昧佛境唯心故曰亦不能知也。四我今下一行。指已信不疑请现。树神述已于佛行处明了无滞。虽知本无隐现。上举他众共迷佛境实有动静。故敦请出定云。惟愿慈悲为我现身。问今佛入定说法对告。起礼舍利。既有往来时会共见。树神焉知如来在定未出。而致请殷勤耶。答树神大权久与佛同事。昔为流水救鱼。树神现半身示数。长者既已成佛。树神岂犹滞凡。故今一动一静皆扶佛化。何不知之有。矧凡出定入定皆有其仪。佛虽起坐往来。其如未示出定之相。树神敦请至勤。方现出相。其相者。必须先示微微动摇其身。次乃黈气颦呻徐缓而起。方知如来示出定相。故法华谓安详而起。此经云。出微妙音。故知定起皆有其相也。问新经自云。尔时薄伽梵于日晡时。从三昧起。观察大众而说颂曰。金光明妙法最胜诸经王。今之谶本何故至三番赞毕。方云从三昧起耶。苟译者所见不同。其如集经者梵本编文。安次如何耶。答梵本不同岂须和会。其如学者无由晓经。今略试评之。在理或当冀无私隐。且夫此经古师谓是偏方之教。即一时赴机之说也。故天台结归方等部摄。斯由机分大小应赴权实。赴权小者。令见佛从定起说法。应实大者。则知佛在定而告。亦如华严中。令见女子身中入正受。男子身中起出说等。当时应物既殊。故集经者或言定起方说。或云说毕定起。然佛灭度后集经者。又匪一途。亦有窟内窟外所集。亦云。梵语有赊有切等。致译经者。所睹梵本不同。如谶师曾游五天必睹梵文正本。见云佛在定而说必须信受敬译。净师本弘小典晚接梵文。或见云佛从定起方说。正符所宗。故编译无改。至列声闻菩萨等众。皆云于日晡时从定而起。到佛会所。古师尝推译者。未为雅当信亦有之。然圣师所为必非徒然。凡流肤学莫尽考乎厥由也。求过得过。附赘之尤亦已甚矣。学者体而思之。问大师既依谶本释经。何故云入游法性出叙经王耶。答如来常在法性上定。应机顺物示入定相。虽心游寂理口出其言。故谓出叙经王。盖寂不阻照说无妨定。非谓身出其定也。四酬请起定二。初尔时下一行。明经家叙起定。尔时者。即当树神请毕之时。佛示出定之相。乃云以微妙音而赞叹言。即微细妙好之音。而悦豫四众也。二善哉下二行。明佛定起能赞。佛赞树神意合前二。以诸菩萨及妙幢。能赞佛所说教。皆是快言。如来序品已来明大体大宗大用。是金光明妙三法也。故云快说是言。若众生闻此三法。即能发解证悟。明了常住。故云入甘露无生法门耳。二章安总释二。初约义释二。初约佛赞义二。初约定果赞因二。初正明赞因义二。初示义。私谓下总释也。其文有四者。前大师分科止为三段。以如来定起三行之文。合为树神段中。故注云云。今章安开释方为尽理。文现可见。二引证。二示印成赞教。三番菩萨皆先赞佛次赞说教。即赞如来。从序品已来。是说一经大体大智大用菩萨修因也。何者序品明游法性。佛指所游是诸经王等。三番谓佛是说一经之大体也。寿量明佛常果。三番为佛是说一经之大智智即宗也。忏赞空品。谓佛是说一经之大用也。四王至舍身品。皆是说菩萨修因也。三番赞教。既称佛所说。故如来定起印成。即赞树神等快说是言也二赞通三业。章安因明今品果佛定起。能赞因人快说。复考经之上文。亦有果身礼舍利之义。舍利者。翻骨分也。即因身尔。上忏品佛赞大忏。赞品佛赞龙尊。是大赞。皆言大者。一忏一赞等法性大体。知罪福性空也。四王品能请。善集品能说。鬼神品等能听。舍身品能行。皆是快说者。共能了金光明教。能诠所诠是体宗用三。即一切三法。故皆名快说也。信相龙尊四王等。并是因人。故谓因口所说。孱字(士限切)现也。身口非意不行。故云任运例成也。二约出定义二。初据起问入。二答始末在定二。初明住法性定。问诸经先须入定定起方说今经何故一向在定。而有所说耶。答若论法性上定。岂有出入说默之异。既示其定盖顺物机。物机所宜适乐不同。诸经示同往佛皆先入定。履历法缘对治散心。妄有所说。故须入定定起方说。此经首尾在定而能说者。意同向理。又示金光明无量甚深自在无碍。寂照融遍。故说毕定起印成三番快领如来所说法也。二彰法性圆融。言若作入法性者。显理含容不阻出入。上唱法性无量甚深。一出一入有说有默。岂逾法性。故云法性自在。言四佛者。即四方佛也。五佛者。并释迦耳。同处各处等者。信相室与灵鹫山虽异。若了唯心者。见唯妙土则弟子众一。故五佛同处共一身一智也。是则四无来去一无住在。其执权教者弟子众异。谓妙幢所居共佛耆山。夐隔多里。故四佛五佛匪唯各处。亦见异身异智实来实去定住定在。虽此殊别无离法性。故云随人所睹皆无障碍也。二约观释二。初明事三业境。言观心者。标明观释也。先明诸菩萨赞具三业。为妙观境。然赞虽在口。身须恭谨。心仍尊重。三业齐运赞义方成。二明理三观成二。初明于事观理。言三观心者。寄身等境示空假中能观三观心也。近有讲人不知便谓。后人妄加心字。亦由向迷心为所观。致有踳驳。斯之疏谬不可云也。止如十六观经本明佛观。疏云。心观为宗。或不见斯意。乃妄有穿凿。今之学者切宜思之。观身不得身者。先明身观。推检四大本无实性。名身性空。但有名字即身相也。名字多种。且举六度十度等。如身行布施名檀。身离诸非名戒。身受所辱名忍。身勤前行名进。身能安静名禅。身了体空名慧。身行其巧名方便。身立盟誓名愿。身利及于他名力。身出生死名智。身乃至身行八万尘沙法门。行者随受名字。达名无名名身相空。推检性相虽空。而色心诸法宛然。故空不定空。假不定假。非空非假皆真实妙性。名显中道也。观身既然口意例解。二明事得理成三。初明无观俱失。身等为境能发其观。观成境现事理双明猪揩金山。方之可解。二以衣物为例。三衣者。僧伽梨郁多罗僧安陀会也。六物者。兼尼师坛钵多罗漉水囊也。是知六外无三。亦如四禅八定定外无禅。盖衣名则局物名稍通。衣者遮覆之义也。钵多罗等且非遮覆。故通名物也。亦如无色四处受想虑亡。则无支林喜乐之名。故通受定名也。色界四处虽通静虑。受想尚行则别受禅名。故知解之则事三理六俱明。昧之则三六四八俱暗。三得理俱成。境由观显。理观若成身口意三。名妙色心。故亦名六观亦名事理成也。无六亦无三者。牒上例中若不解之文也。可见。
　　维昔先禀法智大师。尝讲次撰记解释经疏。方终一十七品会乃归寂。其最后赞佛一品。经旨幽邈疏科尚简。而钩索深隐固亦难矣。予虽不敏。忝久亲讲授。遂纂集旧闻系诸卷末。亦冀览者岂贻续貂之讥云。

　　金光明经文句记卷第六(下)


</div>
    <div class="pagination">
<a href="金光明经文句记.html">上一页</a><a href="金光明经文句记.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
