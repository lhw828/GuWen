<!DOCTYPE html>
<html>
<head>
    <meta charset="UTF-8">
    <title>首楞严义疏注经 - 第 20 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>首楞严义疏注经 - 第 20 页/共 21 页</h1>
    <div class="content">　　二者。是人观八万劫则见众生。八万劫前寂无闻见。无闻见处。名为无边。有众生处。名为有边　虽八万劫见于众生。然有分剂。故曰有边。此外寂然不见有生。则无分剂。故执无边　三心性。
　　三者。是人计我遍知得无边性。彼一切人现我知中。我曾不知彼之知性。名彼不得无边之心但有边性　我能遍知一切众生。一切众生现为我知故我即得无边心也。我曾不知下。彼一切人虽有于知。此知且不现我知中。以不现故。即是有边　四生灭。
　　四者。是人穷行阴空。以其所见。心路筹度一切众生。一身之中。计其咸皆半生半灭。明其世界一切所有。一半有边。一半无边　穷行阴空者。想尽行露。今于观中。研令取空也。以研穷心。计度行阴。一切众生一身之内即生即灭。世界亦尔。生处有边。灭处无边。生现见故。灭不见故　三结。
　　由是计度有边无边。堕落外道。惑菩提性。是则名为第四外道立有边论　五四不死矫乱论三。一标。
　　又三摩中诸善男子。坚凝正心。魔不得便。穷生类本。观彼幽清常扰动元。于知见中生计度者。是人坠入四种颠倒不死矫乱遍计虚论　此人于知见中。不能决择。有人问者。皆矫智乱答。言不死者。准婆沙说。外道计天常住名为不死。计不乱答得生彼天。若实不知而辄答者。恐成矫乱。故有问时。答言秘密不应皆说。或不定答。佛法呵云此真矫乱　二释四。一八亦。
　　一者。是人观变化元。见迁流处。名之为变。见相续处。名之为恒。见所见处。名之为生。不见见处。名之为灭。相续之因性不断处。名之为增。正相续中中所离处。名之为减。各各生处。名之为有。互互亡处。名之为无。以理都观。用心别见　别义观行也。于一生灭行阴。分为八义。别见谓常变生灭增减有无也。不见见者见不见也。灭处不可见故。余如文。
　　有求法人。来问其义。答言我今亦生亦灭亦有亦无亦增亦减。于一切时皆乱其语。令彼前人遗失章句　约义答问。略举六义也。以不能定其道理。但两楹答。故云亦生亦灭等。令彼前人于章句中不得义理。故云遗失章句　二唯无。
　　二者。是人谛观其心互互无处。因无得证。有人来问。唯答一字。但言其无。除无之余无所言说　念念灭处。名互互无。以心才生即灭。无体可得。行既如是。诸法亦然。故云因无得证。故有问者。但答无耳　三只是。
　　三者。是人谛观其心各各有处。因有得证。有人来问。唯答一字。但言其是。除是之余无所言说　念念生处。名各各有。因是得证一切皆有。有人来问但答是者。虽见其心念念有生意计皆有。又见其灭。不敢答有。故但答是。拟防其失　四俱见。
　　四者。见人有无俱见。其境枝故其心亦乱。有人来问。答言亦有即是亦无亦无之中不是亦有。一切矫乱。无容穷诘　此有无俱计也。其境枝故其心亦乱者。以不定是一义。故成乱也。以前二论但偏证有无。今此一论即有无俱见也。亦有即是亦无者。意计亦有之中即有于无。得成有无计也。亦无之中不是亦有者。虽于有中说无。二相各别。故云不是亦有。无容穷诘者。若诘有即是无。又云无中不是亦有。若诘无不是有。又云亦有即是亦无。互相遮防。故难穷诘　三结。
　　由此计度矫乱虚无。堕落外道。惑菩提性。是则名为第五外道四颠倒性不死矫乱遍计虚论　如是四论。长阿含云。一者若沙门婆罗门等。作如是见。云不知善恶有报耶。若如是问我。我不能答。有愧有畏。我当答言。此事异此事不异。此事非异非不异。是为初见。二以他世有无问。亦作此答。三以何者为善恶问。亦作此答。第四愚冥暗钝。若他有问。俱随言印可。但云如是。如有问云蕴有几种。彼反问云。汝意谓几。他即答言我意谓五。彼云如是。或云此事异等　六十六有相论三。初标。
　　又三摩中诸善男子。坚凝正心。魔不得便。穷生类本。观彼幽清常扰动元。于无尽流生计度者。是人坠入死后有相发心颠倒　无尽流行阴也。今见行迁。却执于我。死后有相者。以行是我所有故。行既迁流不息。故我死后有相也　二释二。初本计。
　　或自固身。云色是我。或见我圆含遍国土。云我有色。或彼前缘随我回复。云色属我。或复我依行中相续。云我在色。皆计度言死后有相。如是循环有十六相　初约色蕴具出四句。皆云死后有相。如是循环。例作后三阴十二句也。固身者。固坚也。坚执现今形色是我本体。色阴既尔。受想行等例此而作。成十六句。问前三阴尽。唯行识二阴。何得更执前三又不言识。答前之三阴。观中虽破。但约观法增胜不被阴迷。善巧安忍不生过患。岂可都无谓之破耶。今观行阴。依止前三迁流相续。故执三也。不言识者行阴覆故。由是通前而不言识也　二别计。
　　从此或计。毕竟烦恼。毕竟菩提。两性并驱。各不相触　既十六相皆死后有。烦恼亦尔。以是生死根故。菩提亦尔。以是觉元明故。真妄两驱。毕竟无改。二皆有相也　三结。
　　由此计度死后有故。堕落外道。惑菩提性。是则名为第六外道立五阴中死后有相心颠倒论　七八无相论三。初标。
　　又三摩中诸善男子。坚凝正心。魔不得便。穷生类本。观彼幽清常扰动元。于先除灭色受想中生计度者。是人坠入死后无相发心颠倒　见前三阴已灭。当知行阴亦应还灭。即计死后断灭。总名无相　二释二。初本计。
　　见其色灭形无所因。观其想灭心无所系。知其受灭无复连缀。阴性销散。纵有生理而无受想。与草木同。此质现前犹不可得。死后云何更有诸相。因之勘校。死后相无。如是循环。有八无相　此约四阴。现在因亡。未来果灭。都成于八　二别计。
　　从此或计。涅槃因果一切皆空。徒有名字。究竟断灭　阴既因果皆无。涅槃因果亦皆断灭。斯则有为无为染净诸法因果俱无。故云一切皆空　三结。
　　由此计度死后无故。堕落外道。惑菩提性。是则名为第七外道立五阴中死后无相心颠倒论　八八俱非论三。初标。
　　又三摩中诸善男子。坚凝正心。魔不得便。穷生类本。观彼幽清常扰动元。于行存中。兼受想灭。双计有无。自体相破。是人坠入死后俱非起颠倒论　此先将已灭三阴。例现存行阴。得四个非有偏句。又将行存一阴。例前已灭三阴。得四个非无偏句。前后相望。每阴皆得非有非无。成四俱非。现在既尔。死后亦然。现在未来共成八也。故云死后俱非也　二释二。初本计。
　　色受想中见有非有。行迁流内观无不无。如是循环穷尽阴界。八俱非相。随得一缘。皆言死后有相无相　色等三阴先虽是有。而今破尽。故云非有。例行亦尔。此四非有也。行迁流内观无不无者。若将行阴。例前为无。现且念念迁流不断。此又非无。行既非无。前三亦尔。此四非无也。如是循环穷尽阴界者。现将四阴。循历相例。一一皆见非有非无。故云循环。推至死后。故云穷尽阴界。随得一缘者。即此四阴随举一阴。皆悉死后非有非无。今言有无者。有即非无。无即非有也　二别计。
　　又计诸行性迁讹故。心发通悟。有无俱非。虚实失措　此但现见行阴迁变。生中有灭。故非有。灭中有生。故非无。由是通悟一切皆是非有非无。何啻于八。虚实即无有也。有不定有。实何曾实。无不定无。虚何曾虚。举著皆非。故云失措　三结。
　　由此计度死后俱非。后际昏瞢无可道故。堕落外道。惑菩提性。是则名为第八外道立五阴中死后俱非心颠倒论　后际下释死后非义。无可道者。言有不有。言无不无。有无二途俱道不得也。现在尚尔。岂况死后不觉不知而言有无耶。故云昏瞢　九七断灭论三。初标。
　　又三摩中诸善男子。坚凝正心。魔不得便。穷生类本。观彼幽清常扰动元。于后后无生计度者。是人坠入七断灭论　是人见行阴念念灭处。名后后无。设生七处。后皆断灭。故成此论　二释。
　　或计身灭。或欲尽灭。或苦尽灭。或极乐灭。或极舍灭。如是循环穷尽七除。现前销灭。灭已无复　或计身灭即欲界人天也。同界地故。欲尽即初禅。苦尽即二禅。极乐即三禅。极舍即四禅及无色也。现前销灭者。三阴已灭。行阴亦尔也。七处皆现断灭。死后不复生也　三结。
　　由此计度死后断灭。堕落外道。惑菩提性。是则名为第九外道立五阴中死后断灭心颠倒论　十五现涅槃论三。初标。
　　又三摩中诸善男子。坚凝正心。魔不得便。穷生类本。观彼幽清常扰动元。于后后有生计度者。是人坠入五涅槃论　行阴灭而复生。故云后后有也　二释。
　　或以欲界为正转依。观见圆明。生爱慕故。或以初禅。性无忧故。或以二禅。心无苦故。或以三禅。极悦随故。或以四禅。苦乐二亡不受轮回生灭性故　以欲界为正转依者。因修观行。发欲界未至定。于观心中。见圆明相。不舍欲界即是涅槃。为正转依。或以初禅性无忧者。已离欲染。无复忧心。得轻安乐故。或以二禅心无苦者。即是极喜也。或以三禅极悦随者。即极乐也。或以四禅苦乐二亡。即舍受也。
　　迷有漏天。作无为解。五处安隐为胜净依。如是循环。五处究竟　不识教相。得此四禅及欲界定少分安乐。便计涅槃。执有漏天作无为解者。因修正定。忽发此禅得少轻安。非是究竟。便妄执计以为涅槃　三结。
　　由此计度五现涅槃。堕落外道。惑菩提性。是则名为第十外道立五阴中五现涅槃心颠倒论　三结劝弘宣二。初结前诸境。
　　阿难。如是十种禅那狂解。皆是行阴用心交互。故现斯悟。众生顽迷不自忖量。逢此现前以迷为解。自言登圣。大妄语成。堕无间狱　此十种境。乃是邪见因修正定而忽发生。故云狂解。由三阴灭。觉至行阴用心差异。故云交互。苟能深入禅定。以慧照察唯心境界。不取不著。自然消歇。若以为证。即堕邪见成地狱因　二敕劝弘宣。
　　汝等必须将如来语于我灭后传示末法。遍令众生觉了斯义。无令心魔自起深孽。保持覆护。消息邪见。教其身心开觉真义于无上道不遭枝歧。勿令心祈得少为足作大觉王清净标指　孽灾也。想阴未尽犹引外魔。今想阴尽行阴明露。但于所觉境界。别生异见。执此为是。故云心魔。故令觉察善能消息。不失正见。能至无上。故深付嘱。传而示之。俾修行者无入邪网失正觉路。枝歧邪道也　五破识阴三。一尽未尽相二。一明区宇二。一行尽益相。
　　阿难。彼善男子修三摩提行阴尽者。诸世间性幽清扰动同分生机。倏然堕裂。沉细纲纽补特伽罗。酬业深脉感应悬绝　前三句标人。诸世下正明行尽。世间性者。行阴即是世间体性。世间有二义。一有生灭。二性有漏。三可破坏。既堕世间。同以行阴生灭为性也。隐密故幽。离想故清。扰即是动。同分生机。前是基本。今是机要。忽尔而破。故云倏然堕裂。沉细下重释尽义。网上大绳曰纲。衣领结处曰纽。皆喻其要也。十二类生。如网如衣。行阴贯通微细结要。加纲如纽。补特伽罗云数取趣。即总指十二类也。行阴能持此类生故。故云沉细纲纽。纲纽是业因。伽罗是果报。业因亡则孰为引果。果报息则谁作能酬。因果既亡。故绝感应。深脉亦喻行阴幽隐也。
　　于涅槃天将大明悟。如鸡后鸣瞻顾东方已有精色　涅槃名为第一义天。得无生忍名大明悟。明悟在近。故名曰将。将当也欲也。如鸡后鸣者。鸡第二鸣天将晓也。五阴在如全夜。阴都尽如大明。色受二阴破如鸡初鸣。天全未变。今想行又除。唯有识阴。明悟在近。即如鸡后鸣天有精色。若约位说。此当第二渐次人也。彼文云。禁戒成就。则于世间永无相生相杀之业。偷劫不行。无相负累。亦于世间不还宿倩。即是今文酬业深脉感应悬绝。彼文又云。是清净人修三摩地。父母肉。身不须天眼。自然观见十方世界等。即此文云。瞻顾东方已有精色。此则正得似位。相似通发也　二识阴现相。
　　六根虚静。无复驰逸。内内湛明。入无所入　由定所摄。无行阴使。虽存六根。识不驰散。故云虚静无复驰逸。唯专内境。定心内照。故云内内湛明。又内内者深深寂照也。穷到识阴。更无所见。名入无所入。
　　深达十方十二种类受命元由。观由执元。诸类不召　受命元由即是识阴。今观识阴既是类生种子元由。不起烦恼。不作新业。由是执持不令起果。无受生分。故云诸类不召。
　　于十方界。已获其同。精色不沈。发现幽秘。此则名为识阴区宇　既知识是生类元由。故十方界依之与正。皆识所变。同一识体。斯则三界唯心万法唯识。先虽信教。今观中明见也。精色不沈所观境现也。由观力故境界明白。故云不沈。发现幽秘者似通发也。未至此位。诸根暗昧不能远观。故云幽秘。今由观力。六根清净。不由天眼彻见诸界等。故云发现　二明尽相。
　　若于群召已获同中。销磨六门。合开成就。见闻通邻互用清净　初二句指在识阴中也。若于此中。以定慧力。销磨根隔。令其开通合成一体。则见闻觉知互相为用。斯则明不循根。寄根明发也。故云互用清净。此识尽获证。是第三渐次证无生法忍也。故文云。如是清净持禁戒人。心无贪淫。于外六尘不多流逸。因不流逸旋源自归。尘既不缘。根无所偶。返流全一。六用不行。既云六用不行。即是销磨六门。既云返流全一。即是合开成就互用清净也。彼说由戒。故与此异。
　　十方世界及与身心。如吠琉璃。内外明彻。名识阴尽　世界身心皆唯识现。今识阴尽。唯是觉体。觉体明妙如净琉璃一无障碍。名内外明彻。身心为内。世界为外。俱无所得。故云明彻。前文云。十方国土皎然清净。譬如琉璃内悬宝月。身心快然妙圆平等。获大安隐。一切如来密圆净妙皆现其中。是人即获无生法忍。即知识阴尽者是随分觉也。文殊亦云。一处成休复。六用皆不成。尘垢应念消。成圆明净妙。
　　是人则能超越命浊。观其所由。罔象虚无颠倒妄想。以为其本　命体即识阴也。以命暖识三俱时而转。识既已离。命暖随亡。故超命浊。罔象虚无者。此是觉明初起影象之相。揽此妄想虚无影象以为识体。即业转二相也。

　　首楞严义疏注经卷第十(之一)


　　首楞严义疏注经卷第十(之二)

　　　　长水沙门子璇集
　　二正明现境十。一因所因执二。一约其所解。
　　阿难当知。是善男子。穷诸行空于识还元已灭生灭。而于寂灭精妙未圆　行阴虽尽已灭生灭。返识循元未归寂灭。故云精妙未圆。以识未破。正在细生灭故。精妙即精真妙明也。
　　能令己身根隔合开。亦与十方诸类通觉。觉知通淴能入圆元　观中暂尔也。暂于观中。似开根隔。未全互用也。诸类通觉者。于此观中。已见十方众生及与我身。同一觉性。互相融合无知觉殊。此即能入圆元也。此之境界全是识影。未为寂灭。故前文云。而于寂灭精妙未圆。
　　若于所归。立真常因。生胜解者　正生计也。于此所入通觉之境。认为真常。便立为因。能生一切。即为所归究竟之处。决定不谬。故云胜解　二判属邪徒。
　　是人则堕因所因执。婆毗迦罗所归冥谛成其伴侣。迷佛菩提。亡失知见。是名第一立所得心成所归果违远圆通背涅槃城生外道种　于所因识阴。执为真常是万法之因。故云因所因执。万法无因。虚妄生灭。今计有因是真常性。即与外道所执冥谛是常能生一切。无有差别。此即计阿赖耶识未形兆前冥然之初。为冥谛也。迷佛菩提者。菩提云觉。觉体离念。离念相者。等虚空界无所不遍法界一相。今执有法从一因生能所差别。故云迷也。不如实知。故云亡失知见。所得心即识阴也。因中为所得。果上为所归耳。余文可解。问据下七段皆云能非能等。独有此文为因所因耶。答以一切诸法皆从识变。正是所因。以不了虚妄执为实同。故同外道。下文直显当体虚妄。故云非能等也　二能非能执二。一约其所计。
　　阿难。又善男子。穷诸行空已灭生灭。而于寂灭精妙未圆。若于所归览为自体。尽虚空界十二类内所有众生。皆我身中一类流出。生胜解者　前计虽执识阴为真常因。而未取为自体。今计即是我之自体。一切众生皆从我出。我能生彼。决定不谬也　二判属邪徒。
　　是人则堕能非能执。摩醯首罗现无边身成其伴侣。迷佛菩提。亡失知见。是名第二立能为心成能事果违远圆通背涅槃城生大慢天我遍圆种　实非能生执以为能。名能非能。摩醯首罗即大自在天。三目八臂。外道所宗为能生因也。现无边身者。以执我能现起无量众生也。因既能为。果成能事。因果相称也　三常非常执二。一约其所计。
　　又善男子。穷诸行空已灭生灭。而于寂灭精妙未圆。若于所归有所归依。自疑身心从彼流出十方虚空咸其生起。即于都起所宣流地。作真常身无生灭解。在生灭中早计常住。既惑不生。亦迷生灭。安住沉迷生胜解者　所归即识阴。前览所归为自身。今认所归为他体。故疑自身及一切法从彼生起。都宣流地者即识阴也。妄认为他是真是常是无生灭。惑不生者。本觉常住不生诸法。迷而不解也。亦迷生灭者。妄认识阴为真常也。二俱不识。故曰沉迷。坚执不转。故云安住　二判属邪徒。
　　是人则堕常非常执。计自在天成其伴侣。迷佛菩提。亡失知见。是名第三立因依心成妄计果违远圆通背涅槃城生倒圆种　于无常处妄计为常。名常非常执。自在天即首罗也。前计他从我生。今执我从他起。故云计自在也。因依心即识阴也。立为他体。计能生我。故同外道计彼为常　四知无知执二。一约其所解。
　　又善男子。穷诸行空已灭生灭。而于寂灭精妙未圆。若于所知知遍圆故。因知立解。十方草木皆称有情与人无异。草木为人。人死还成十方草树。无择遍知。生胜解者　所知即识阴也。是彼观行所知境故。识阴能变一切诸法。名知遍圆。悟此诸法从知变起以知为体。故云因知立解。十方草木下即解之行相也。既此依正皆从知有。何得一知一无知耶。故无拣择一切皆知。自谓决定不谬。故云胜解　二判属邪徒。
　　是人则堕知无知执。婆吒霰尼执一切觉成其伴侣。迷佛菩提。亡失知见。是名第四计圆知心成虚谬果违远圆通背涅槃城生倒知种　草木无知而执有知。故云知无知执。婆吒霰尼二外道也。涅槃云波私吒及先尼。梵音小转。既执一切觉。即草木有命也。圆知即遍知也。虚谬果者斥成妄想。此即不了皆是妄识所变妄想凝结假立无情妄想流动假名有情。如前文云。想澄成国土知觉乃众生。以不善分虚妄识有内分外分。故成执计　五生无生执二。一约其所计。
　　又善男子。穷诸行空。已灭生灭。而于寂灭精妙未圆。若于圆融根互用中已得随顺。便于圆化一切发生。求火光明。乐水清净。爱风周流。观尘成就。各各崇事。以此群尘。发作本因。立常住解　根互用中得随顺者。以于似观暂得相应。故云随顺。便于圆化一切发生者。一切诸法同名变化。故云圆化。皆可修习能成圣果。故云一切发生。以于一根暂得诸用。由此例知。一切亦尔。皆可于无知见中修成知见取常住果。故求火乐水爱风观尘也　二判属邪徒。
　　是人则堕生无生执。诸迦叶波并婆罗门勤心役身事火崇水求出生死成其伴侣。迷佛菩提。亡失知见。是名第五计著崇事迷心从物立妄求因求妄冀果违远圆通背涅槃城生颠化种　四大之性。实不能生常住之果。执为能生。故云生无生执。迷心从物者。迷失唯心所见。而各随顺崇事以求常住。因果俱妄。故成妄求妄冀也　六归无归执二。一约其所解。
　　又善男子。穷诸行空已灭生灭。而于寂灭精妙未圆。若于圆明。计明中虚非灭群化。以永灭依。为所归依。生胜解者　明中虚者圆明之理。即所观识也。已灭生灭。故明中虚。非即是灭。故云非灭。色受想行摄一切法。名为群化。永灭依即明中虚也。此计空为所归依处。即涅槃也　二判属邪徒。
　　是人则堕归无归执。无想天中诸舜若多成其伴侣。迷佛菩提。亡失知见。是名第六圆虚无心成空亡果违远圆通背涅槃城生断灭种　此明中虚。实非所归。而计于归。故云归无归执。无想天五百大劫想心不行也。舜若多四空处也。圆虚无心断灭因也。空亡果断灭果也　七贪非贪执二。一约其所计。
　　又善男子。穷诸行空已灭生灭。而于寂灭精妙未圆。若于圆常。固身常住。同于精圆。长不倾逝。生胜解者　执识阴以为圆常。欲固此身亦同识阴。故云同于精圆长不倾逝　二判属邪徒。
　　是人则堕贪非贪执。诸阿斯陀求长命者成其伴侣。迷佛菩提。亡失知见。是名第七执著命元立固妄因趣长劳果违远圆通背涅槃城生妄延种　根身虚妄。本是无常。实不可贪以为长久。今坚贪著妄执长生。故云贪非贪执。阿斯陀者云无比。即长寿仙也。长劳果者。劳即牢固。字之误耳。妄执延年。故云妄延　八真非真执二。一约其所解。
　　又善男子。穷诸行空已灭生灭。而于寂灭精妙未圆。观命互通。却留尘劳恐其销尽。便于此际。坐莲花宫。广化七珍。多增宝媛。纵恣其心。生胜解者　观识阴为十方众生之命元是十二类命之通要。由是我命通彼。彼命通我。故云互通。今观识阴若尽。十方众生命即皆尽。我命亦尽。尽即教谁证真常理。谁为所化众生。徒有真常。无证真者。故留尘劳。却起贪欲。化莲华宫及诸欲境。恣受欲乐。图命不灭俾要证真起用化物。作此执计定不移转。故云胜解。媛女宝也　二判属邪徒。
　　是人则堕真无真执。吒枳迦罗成其伴侣。迷佛菩提。亡失知见。是名第八发邪思因立炽尘果违远圆通背涅槃城生天魔种　起惑恣欲实非证真。计此即能证真起用。故云真非真执。吒枳迦罗未见正译。此既能化欲境受用。即是欲界自在天类也。邪思因者。既于定中发此邪念。不能善察。由此炽盛起尘劳事。故同天魔耳　九定性声闻二。一约其所解。
　　又善男子。穷诸行空已灭生灭。而于寂灭精妙未圆。于命明中。分别精粗。疏决真伪。因果相酬。唯求感应背清净道。所谓见苦断集证灭修道。居灭已休。更不前进。生胜解者　识阴露现。故曰命明。识既含藏漏无漏种。今于此中分别决择。苦集有漏。名粗名伪。道灭无漏。名精名真。择去粗伪苦集。而留精真道灭。故云分别精粗等。修道为感。证灭为应。但取于此。故云唯求。背清净道者。本修圆观。法界平等离二边垢。名清净道。今发小乘厌忻之解。故名曰背。所谓下释前义也　二判属邪徒。
　　是人则堕定性声闻。诸无闻僧增上慢者成其伴侣。迷佛菩提。亡失知见。是名第九圆精应心成趣寂果违远圆通背涅槃城生缠空种　定性者。且就一期趣寂无改。判为定性。实有劫数。终回上乘。无闻僧者。不了识阴。迷为涅槃。故同此也。圆谓周遍。精谓非粗。已离行阴为诸命元。故曰圆精。称乎妄计。故云应心　十定性缘觉二。一约其所解。
　　又善男子。穷诸行空已灭生灭。而于寂灭精妙未圆。若于圆融清净觉明。发研深妙。即立涅槃。而不前进。生胜解者　本观圆融清净觉体。今见识阴离行生灭。谓深且妙。立为涅槃。不知流注。故不前进　二判属邪徒。
　　是人则堕定性辟支。诸缘独伦不回心者成其伴侣。迷佛菩提。亡失知见。是名第十圆觉淴心成湛明果违远圆通背涅槃城生觉圆明不化圆种　认识阴为圆觉。符妄计为淴心。寂焉不动。非无觉了。故云湛明。证识觉之圆明。无悲化之妙用。故云不化圆种。唯识论云。声闻畏苦障。缘觉舍生障。是此类也　三结劝弘宣四。一结前斥失。
　　阿难。如是十种禅那中途成狂。因依迷惑。于未足中生满足证。皆是识阴用心交互。故生斯位。众生顽迷不自忖量。逢此现前。各以所爱先习迷心。而自休息。将为毕竟所归宁地。自言满足无上菩提。大妄语成。外道邪魔所感业终。堕无间狱。声闻缘觉不成增进　中途成狂者。方在似觉。未成不退。邪慧发生。故云成狂。不察识阴微细生灭。便谓已证。故云因依迷惑等。余文可解　二敕劝弘宣。
　　汝等存心。秉如来道。将此法门。于我灭后。传示末世。普令众生觉了斯义。无令见魔自作深孽。保绥哀救消息邪缘。令其身心入佛知见从始成就不遭岐路　深劝后世。令了识阴未尽有此十境发相。知而觉察。见魔自息。迷而取著。必落偏邪。入佛知见证真位也。从始初修也。成就果满也。不遭岐路中间更无委曲相也。即前十类耳　三显佛所乘。
　　如是法门。先过去世恒沙劫中微尘如来。乘此心开得无上道　无有一佛不破五阴而得菩提。皆能觉了。故免岐路　四阴尽功用。
　　识阴若尽。则汝现前诸根互用。从互用中。能入菩萨金刚干慧　现前根互用者。即前第三渐次证无生忍也。前文已见。从互用中入干慧者。即此互用便是已入干慧地也。互用即是自在位故。如前文云。返流全一六用不行。乃至一切如来密圆净妙皆现其中。此人即获无生法忍。从是渐修。随所发行。安立圣位。是则名为第三增进修行渐次。斯则始从干慧终至等觉。俱不离此第三渐次而建立也。今约从总入别。故云从互用中入也。言金刚者。以此行人从始至终皆由修习金刚三昧而得成就。故前文云。是种种地。皆以金刚。观察如幻十种深喻。奢摩他中。用诸如来毗婆舍那。清净修证渐次深入。或可此约利根之者到干慧地精心发化遂超因位直入妙觉。故得别受金刚之号。若钝根者。随所发行。更历诸位。故不得受金刚之名。但称干慧耳。若将此位。立在等觉后心。其如前文彼。文云。如来逆流。如是菩萨顺行而至。觉际入交名为等觉。岂可于入交彼更立干慧地耶。古人迷此。于等觉后更立金刚干慧一位。诚误后学。理例俱无。不敢闻命。
　　圆明精心于中发化。如净琉璃内含宝月。如是乃超十信十住十行十回向四加行心菩萨所行金刚十地等觉圆明。入于如来妙庄严海。圆满菩提。归无所得　于干慧心既证圆妙。此之心性顿发诸行顿具诸德。故云发化。慧心如琉璃。因行如宝。果德如月。此喻一中现无量无量中现一。因行果德一时具足无阂圆明。故如琉璃内含宝月。超因入果者。由前发化因果具故。乃得超也。福足故名庄严海。慧足故圆满菩提。理极故归无所得。即大涅槃常寂无得也。此是圆顿下根又利者也。由下品故。至识阴尽方得入位。由又利故。于此发化乃超诸位。问前受阴尽。即云上历菩萨六十圣位。今识阴尽。何故言超。答前约上根稍钝者说。例今亦合有顿超者。今约下根又利者说。故得言超。例前受破。亦合有历圣位者。前后互现耳。想行阴尽。合是中根超历之处。略故不说　三结劝四。一总指魔事。
　　此是过去先佛世尊。奢摩他中毗婆舍那觉明分析微细魔事　觉明即观慧也　二识即离邪。
　　魔境现前。汝能谙识。心垢洗除不落邪见。阴魔销灭。天魔摧碎。大力鬼神褫魄逃逝。魑魅魍魉无复出生。直至菩提无诸乏少。下劣增进。于大涅槃心不迷闷　褫撤去也。鬼魄撤去而逃逝也　三别显咒能。
　　若诸末世愚钝众生。未识禅那。不知说法。乐修三昧。汝恐同邪。一心劝令持我佛顶陀罗尼咒。若未能诵。写于禅堂。或带身上。一切诸魔所不能动　不别修定次第。故云未识禅那。未学智慧方便。故云不知说法。定慧不习而乐安禅。魔境现前。孰分邪正。当劝持咒安其正解防其邪虑。即不堕魔　四劝令钦奉。
　　汝当恭钦十方如来究竟修进最后垂范　是诸如来究竟了义之说。又是出世最后时说。故云最后垂范也　二阿难因闻请益二。一阿难问三。一钦奉前闻。
　　阿难即从座起。闻佛示诲。顶礼钦奉。忆持无失　二正申三问。
　　于大众中重复白佛。如佛所言。五阴相中。五种虚妄为本想心。我等平常。未蒙如来微妙开示　问妄想也。未闻五阴总是妄想而名有殊。
　　又此五阴。为并销除。为次第尽　问除断顿渐也。并即顿也。
　　如是五重。诣何为界　问边际也。界分也　三祈为开示。
　　唯愿如来发宣大慈。为此大众。清明心目。以为末世一切众生作将来眼　眼目左右之言皆喻心也。心明照了如眼之见　二如来答二。一正答所问三。一答妄想三。一总明二。一显真觉圆净。
　　佛告阿难。精真妙明本觉圆净。非留死生及诸尘垢　精真法身也。妙明般若也。圆净解脱也。三德圆融唯一本觉。生死苦道也。尘垢业烦恼也。斯则妙性圆明离诸名相耳　二明妄想发兴三。一顺叙妄起。
　　乃至虚空。皆因妄想之所生起。斯元本觉妙明真精。妄以发生诸器世间。如演若多迷头认影　不更具叙色之与心三种相续。故云乃至。虚空无为尚是妄生。岂况有为一切诸法。狂痴故有。故如认影　二反破妄因三。一示无因。
　　妄元无因。于妄想中立因缘性　既称为妄。云何有因。若有所因不名为妄。故云无因。自诸妄想展转相因交妄发生递相为种。故云于妄想中立因缘性　二破异执。
　　迷因缘者称为自然。彼虚空性犹实幻生。因缘自然皆是众生妄心计度　说有因缘。犹是妄执。更认自然。迷中陪者。故云众生妄心计度　三总结斥。
　　阿难。知妄所起。说妄因缘。若妄元无。说妄因缘元无所有。何况不知推自然者　若知妄起。许说因缘。妄元无生。说谁因缘。因缘尚是妄中建立。而况不知是妄推为自然耶　三结成妄想。
　　是故如来。与汝发明五阴本因同是妄想　五阴之因。元妄所结。此即于妄想中立因缘性也。此因缘性。妄中权立。欲令了法元无所有。是故同名一妄想耳　二别显五。一色。
　　汝体先因父母想生。汝心非想。则不能来想中传命　正指是想也。揽父母遗体而成此身。遗体即是想爱流出。故云父母想生。汝之托阴亦是想爱而来。以想遗体为胜境故。识即趣彼。结成胎藏。故云汝心非想不来传命。斯则三处妄想和合结成此体也。
　　如我先言。心想酢味口中涎生。心想登高足心酸起。悬崖不有。酢物未来。汝体必非虚妄通伦。口水如何因谈酢出　引前释成也。即引破想阴文。悬崖酢物。俱不到身。由汝所思。便能生汝口足酸水。若非妄想同类。孰有水等生焉。通伦犹同类也。
　　是故当知。汝现色身名为坚固第一妄想　结归立名也。以此验之。如何非想。是故应知。妄想凝结即成色阴。故云坚固　二受。
　　即此所说。临高想心。能令汝形真受酸涩。由因受生。能动色体。汝今现前顺益违损二现驱驰。名为虚明第二妄想　前四句蹑前色阴动身之想。即明受阴是妄想也。由因下正显也。因想梅等便有受领。若非领纳焉得水生。此受亦是妄想转变妄生领纳也。二驱驰者。领此顺违生苦乐法。遂成损益。为彼所使。照境而领虚通无碍。故曰虚明　三想。
　　由汝念虑。使汝色身。身非念伦。汝身何因随念所使。种种取像。心生形取。与念相应。寤即想心。寐为诸梦。则汝想念摇动妄情。名为融通第三妄想　初二句标。念虑即想。身心驱役皆想所为也。身非下释。初三句反质。若非想类。何以随念。种种下五句正显。凡取前境。先须想像后身随之。想若是实何须形取。形若非想自不能行。二既相须。岂非虚妄。故云与念相应。寤寐虽异皆是想为。寐既成梦。梦非有实。应知寤想岂是实耶。则汝下结。是知。现今想像念虑。正由妄情摇动故尔。岂不是妄。融色质。通心念。变境像。成梦寐。故云融通妄想　四行。
　　化理不住。运运密移。甲长发生。气销容皱。日夜相代曾无觉悟　显行相也。初二句标。行阴迁流。微细难觉。故云不住密移也。甲长下释。前三句释不住。后一句显密移。
　　阿难。此若非汝。云何体迁。如必是真。汝何无觉。则汝诸行念念不停。名为幽隐第四妄想　示虚妄也。真犹实也。行阴若非汝体。何得相代不停。又若实是汝身。何不知觉生灭。非汝不可。是汝无凭。故知虚妄。则汝下结想名。密移难觉。故云幽隐　五识二。一正辨其相。
　　又汝精明湛不摇处名恒常者。于身不出见闻觉知　牒指识体也。初三句牒计也。行人所认微细明了离行生灭堪然不动目为常住者。即识阴也。于身下指体也。识阴岂越见闻觉知。此约用指也。
　　若实精真。不容习妄。何因汝等曾于昔年睹一奇物。经历年岁忆忘俱无。于后忽然覆睹前异。记忆宛然曾不遗失。则此精了湛不摇中念念受熏。有何筹算　正显虚妄也。初二句反标。若此湛明是真实性。不合容受虚妄习气。习气即种子也。何因下九句顺释。忆忘俱无者。初若有忆则有忘时。元既无忆。故不说忘。覆睹者再见也。再见既无所遗。此则容受妄习。故知虚妄非真湛明。则此下结示也。受熏持种。发起现行。流注生灭不可计矣　二重显微细。
　　阿难当知。此湛非真。如急流水望如恬静流急不见非是无流。若非想元。宁受妄习。非汝六根互用合开此之妄想无时得灭　正显微细也。识阴离行。故名为湛。不是常住。故云非真。喻急流者。凡夫二乘全不觉知。十地已前虽觉未尽。故云流急不见。若非想元等者。显此正是妄想根本以第八识为界趣生本也。非汝下四句明难断。互用合开者。寄根明发。故云互用。开令无隔。合为一体也。如前文云。返流旋一六用不行。开即是合。故无二别。若非证真。此难灭矣。
</div>
    <div class="pagination">
<a href="首楞严义疏注经_page19.html">上一页</a><span>...</span><a href="首楞严义疏注经_page15.html">15</a><a href="首楞严义疏注经_page16.html">16</a><a href="首楞严义疏注经_page17.html">17</a><a href="首楞严义疏注经_page18.html">18</a><a href="首楞严义疏注经_page19.html">19</a><span class="current-page">20</span><a href="首楞严义疏注经_page21.html">21</a><a href="首楞严义疏注经_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
