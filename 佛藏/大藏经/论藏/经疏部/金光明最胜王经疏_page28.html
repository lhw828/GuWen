<!DOCTYPE html>
<html>
<head>
    <meta charset="UTF-8">
    <title>金光明最胜王经疏 - 第 28 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金光明最胜王经疏 - 第 28 页/共 31 页</h1>
    <div class="content">　　经。以我曾听此经王。合掌一言称随喜。及施七宝诸功德。获此最胜金刚身。金光百福相庄严。所有见者皆欢喜。一切有情无不爱。俱胝天众亦同然。过去曾经九十九俱胝亿劫作轮王。亦于小国为人王。复经无量百千劫。于无量劫为帝释。亦复曾为大梵王。供养十力大慈尊。彼之数量难穷尽。我昔闻经随喜善。所有福聚量难知。由斯福故证菩提。获得法身真妙智。
　　下五颂第四明修学益有三。初两颂明修法行得出世果。次两颂明修法行得世间报。后一颂结由经力得获菩提。菩提智相。法身真妙智智性。菩提菩提断俱名菩提故。或菩提是总。法身即真如。妙智即四智。
　　经。尔时大众闻是说已叹未曾有皆愿奉持金光明经流通不绝。
　　下大众愿学。

　　诸天药叉护持品第二十二

　　诸天药叉护持品三门分别。言来意者。学行流通有五。此第四正明持学。复有二。一举昔。二劝今。举昔有二。初举他昔持。次一举自昔持。此品劝今众持。又释成前护国品中能持经人及八部众流通之行故此品起。释名者。诸天药叉所劝假者。护持二字所学之行。护即护行。持即持行。即劝四众持劝彼八部护。故品下但云。大吉祥天女及诸天等闻佛所说皆大欢喜。于此经王及持经者一心拥护。不言受持。又释。即住持经令不断灭名之为护。护即是持。如为护法城。如仁王护国。如言护十地行持国天王等。故此长行但令为奉献。及欲解了佛深行处。应为众生敷演流布。其听法者应除乱想。不言劝护持经之人。故护持言护持正法。下云常来护此人者。由护持经故得诸天守护。故下经云。若此金光明经典流布处有能称诵者悉得如上福。明护持经得利益故。又释。护持含其二义。护持于经护持经者故。下云于此经王及持经者俱拥护故。此释尽理。解妨者。问既言此品正劝今众令行学者。何故闻说但有诸天欢喜拥护不说四众及以修行。答文影略故。前标告云即为诸天及诸大众。下文复云。及诸天等闻佛所说皆大欢喜。喜欢即含修行义也。
　　经。尔时世尊告大吉祥天女曰若有净信善男子善女人欲于过去未来现在诸佛以不可思议广大微妙供养之具而为奉献及欲解了三世诸佛甚深行处。
　　赞曰。品大分三。初略标劝。次颂广明。后众愿护。初中分三。初告天女。次若有下标所欲行。后是人下劝弘此教。此初二也。初广供养修福行。解了行处修智行。菩提资粮不过此二。甚深行处即二空如。故下文云。欲入深法界。应先听此经。法性之制底甚深善安住。
　　经。是人应当决定至心随是经王所在之处城邑聚落或山泽中。
　　下劝弘此经有三。初令起加行。次随是经王下弘经处。后广为众生下弘经行。言决定至心者。起决定思为近加行。敷演等者。即动发思正起行。至心之言即是专念通加行及正行。审虑远劣略而不说。又决定者。即勇猛不退义。故瑜伽三十八。云何求闻正法。谓诸菩萨为欲令听闻一善说法。假使路由猛焰炽然大热铁地。无余方便可得闻是善说法者。即便发起猛利爱重欢喜而入。何况欲闻多善言义等。此下亦云。假使大火聚满百逾缮那。为听此经王直过无辞苦。
　　经。广为众生敷演流布其听法者应除乱想摄耳用心。
　　下弘行有二。一久学者能为开演利他行。二初学者即应听闻自利行。十法行中略举此二以影余八。或能说能听二人双劝。又随是经王所在之处。即举有经卷及行经处皆应供养修供养行。应除乱想等者。准瑜伽三十八。听法之中第三除散乱深听说法。式具如前明。
　　经。世尊即为彼天及诸大众说伽他曰。若欲施诸佛。不思议供养。复了诸如来。甚深境界者。若见演说此。最胜金光明。应亲诣彼方。至其所住处。此经难思议。能生诸功德。无边大苦海。解脱诸有情。我观此经王。初中后皆善。甚深不可测。譬喻无能比。假使恒河沙。大地尘海水。虚空诸山石。无能喻少分。欲入深法界。应先听是经。法性之制底。甚深善安住。于斯制底内。见我牟尼尊。悦意妙音声。演说斯经典。由此俱胝劫。数量难思议。生在人天中。常受胜妙乐。若听是经者。应作如是心。我得不思议。无边功德蕴。假使大火聚。满百逾缮那。为听此经王。直过无辞苦。既至彼住处。得闻如是经。能灭于罪业。及除诸恶梦。恶星诸变怪。蛊道邪魅等。得闻是经时。诸恶皆舍离。
　　下第二颂广明。总七十九颂分之为四。初二十三颂明说听二行。次梵王帝释主下四十一颂明天神拥护。次于此南洲内下十四颂明经威力。后一颂总结说听。初中分二。初十二颂明听法行。应严胜高座下十一颂明演说行。初后分五。初一颂标求福智。二次一颂劝至法会。三次三颂赞经功德。于中有三。一颂赞生善灭恶。一颂赞法十德。此略举四。即初中后善其义甚深以影余六。五文巧。六无杂。七具足。八清净。九鲜白。十梵行相。广如瑜伽八十三摄事分释。一颂喻明。四次五颂劝应听法。于中有五。一颂劝听。法性制底者。如为法华经起一宝塔不须舍利已有全身。此亦如是。能诠显故即见法身。一颂见报身。说相似故。一颂得善报。一颂令庆喜。一颂令决听。五次二颂闻经利益。
　　经。应严胜高座。净妙若莲华。法师处其上。犹如大龙座。于斯安坐已。说此甚深经。书写及诵持。并为解其义。法师舍此座。往诣余方所。于此高座中。神通非一相。或见法师像。犹在高座上。或时见世尊。及以诸菩萨。或作普贤像。或如妙吉祥。或见慈氏尊。身处于高座。或见希奇相。及以诸天像。暂得睹容仪。忽然还不现。成就诸吉祥。所作皆随意。功德悉圆满。世尊如是说。最胜有名称。能灭诸烦恼。他国贼皆除。战时常得胜。恶梦悉皆无。及消诸毒害。所作三业罪。经力能除灭。于此赡部洲。名称咸充满。所有诸怨结。悉皆相舍离。设有怨敌至。闻名便退散。不假动兵戈。两阵生欢喜。
　　下十一颂明演说行。复分为五。初半颂严座。二次半颂法师仪轨。三次一颂演说经。即教他书写及诵受持。四次四颂说法瑞相。五次五颂演法利益有十。一得吉祥。二所作成。三功德满。四有名称。五灭烦恼。六除怨敌。七无恶梦。八消毒害。九灭诸罪。十无怨酬。初三颂各三利。后二颂有一利。如文可知。
　　经。梵王帝释主。护世四天王。及金刚药叉。正了知大将。无热池龙王。及以娑揭罗。紧那罗乐神。苏罗金翅王。大辩才天女。并大吉祥天。斯等上首天。各领诸天众。常供养诸佛。法宝不思议。恒生欢喜心。于经起恭敬。斯等诸天众。皆悉共思惟。遍观修福者。共作如是说。应观此有情。咸是大福德。善根精进力。当来生我天。为听甚深经。敬心来至心供养法制底。尊重正法故。怜愍于众生。而作大饶益。于此深经典。能为法宝器。入此法门者。能入于法性。于此金光明。至心应听受。是人曾供养。无量百千佛。由彼诸善根。得闻此经典。如是诸天王。天女大辩才。并彼吉祥天。及以四王众。无数药叉众。勇猛有神通。各于其四方。常来相拥护。日月天帝释。风水火诸神。吠率怒大肩。阎罗辩才等。一切诸护世。勇猛具威神。拥护持经者。昼夜常不离。大力药叉王。那罗延自在。正了知为首。二十八药叉。余药叉百千。神通有大力。恒于恐怖处。常来护此人。金刚药叉王。并五百眷属。诸大菩萨众。常来护此人。宝王药叉主。及以满贤王。旷野金毗罗。宾度罗黄色。此等药叉王。各五百眷属。见听此经者。皆来共拥护。彩军乾闼婆。苇王常战胜。珠颈及青颈。并勃里沙王。大最胜大黑。苏跋拏鸡舍。半之迦足。及以大婆伽。小渠并护法。及以猕猴王。针毛及目犬。宝发皆来护。大渠诺拘罗。栴檀欲中胜。舍罗及雪山。及以婆多山。皆有大神通。雄猛具大力。见持此经者。皆来相拥护。阿那婆答多。及以娑揭罗。目真[醫-酉+言]罗叶。难陀小难陀。于百千龙中。神通具威德。共护持经人。昼夜常不离。婆稚罗睺罗。毗摩质多罗。母旨苫跋罗。大肩及欢喜。及余苏罗王。并无数天众。大力有勇健。皆来护是人。诃利底母神。五百药叉众。于彼人睡觉。常来相拥护。旃荼旃荼利。药叉旃稚女。昆帝拘吒齿。吸众生精气。如是诸神等。大力有神通。常护持经者。昼夜恒不离。上首辩才天。无量诸天女。吉祥天为首。并余诸眷属。此大地神女。果实园林神。树神江河神。制底诸神等。如是诸大神。心生大欢喜。彼皆来拥护。读诵此经人。见有持经者。增寿命色力。威光及福德。妙相以庄严。星宿现灾变。困厄当此人。梦见恶征祥。皆悉令除灭。此大地神女。坚固有威势。由此经力故。法味常充足。地肥若流下。过百逾缮那。地神令味上。滋润于大地。此地厚六十八亿逾缮那。乃至金刚际。地味皆令上。
　　下四十一颂得天神拥护。复分为二。初三十九颂说听得护。后二颂明护所以。初得护有六。初十二颂护听人又有三。初四颂明天神敬喜。次六颂护听经人有四。一颂思观行人。一颂见赞生天。三颂赞劝听经。一颂赞昔善根。后二颂明其卫护。第二次五颂护说经人。吠率怒那罗延天之异名。复形大故名大肩。第三次二颂复护听人。金毗罗者此云孔。宾度罗者此云孔雀。第四次十二颂复护说经者。彩军乾闼婆以著彩衣为军众。苇王者诸草神王。以珠贯颈。神项颈青神。勃里沙婆此云牛。牛神王也。颂文窄故略去婆字。苏此云好。跋拏此云金。鸡舍此云发。是好金发鬼神。半之迦云五。即五神。神足似羊。大婆伽者此大威德。小渠之神。诺呴罗者正云鼠狼。神名也。舍罗此云屋。山名。神依彼山以山为名。娑多山者此云堪倒。阿那婆答多此云无热恼。娑揭罗此云醎海。目真此云解脱。[醫-酉+言]罗叶即旧云伊兰树。婆稚此云团圆。毗摩质多罗此云绮画。母旨此云好。苫跋罗此云食。亦非天名。亦云饮食神。诃利底鬼母如前解。旃荼男声呼药叉。旃荼利女声呼。昆帝拘吒齿即齿长包者是。第五次三颂护读诵人。第六次五颂复护说经人。
　　经。由听此经王获大功德蕴能使诸天众悉蒙其利益复令诸天众威力有光明欢喜常安乐舍离于衰相。
　　下二颂明得护所以。举听经人影持说者。
　　经。于此南洲内。林果苗稼神。由此经威力。心常得欢喜。苗实皆成就。处处有妙华。果实并滋繁。充满于大地。所有诸果树。及以众园林。悉皆生妙华。香气常芬馥。众草诸树木。咸出微妙华。及生甘美果。随处皆充遍。于此赡部洲。无量诸龙女。心生大欢喜。皆共入池中。种植钵头摩。及以分陀利。青白二莲华。池中皆遍满。由此经威力。虚空净无翳。云雾皆除遣。冥闇悉光明。日出放千光。无垢焰清净。由此经王力。流晖绕四天。此经威德力。资助于天子。皆用赡部金。而作于宫殿。日天子初出。见此洲欢喜。常以大光明。周遍皆照曜。于斯大地内。所有莲华池。日光照及时。无不尽开发。于此赡部洲。田畴诸果药。悉皆令善熟。充满于大地。由此经威力。日月所照处。星辰不失度。风雨皆顺时。遍此赡部洲。国土咸丰乐。随有此经处。殊胜倍余方。
　　下十四颂赞经威力有八。初四颂由经威力百谷丰美。次二颂池沼多华。次一颂空净常明。次三颂日殿增耀。次一颂莲随日剖。次一颂果药恒盈。次一颂风雨顺时七耀依度。次一颂总结经力。
　　经。若此金光明经典流布处有能讲诵者悉得如上福。
　　下一颂总结说听所得功德。
　　经。尔时大吉祥天女及诸天等闻佛所说皆大欢喜于此经王及受持者一心拥护令无忧恼常得安乐。
　　下第三大段大众愿护。

　　授记品第二十三

　　授记品二十三三门分别。言来意者。就学行流通有五。此即第五成前诸品令学行意有三。一为授记。二为除疑。三更重劝。此初也。与记者。明行必得果果定因成。故护持后有授记品。言释名者。授者付也与也。记者分别也验也。为其分别验其当果而以与之故名授记。言解妨者。问妙幢闻经曾未与记。如何今言为成前行有此品起。答非是正意与其妙幢及二子等记。如法华经二类尼众。为劝持经。彼欲闻记方能修学故与授记。非是此时正令与记。前已记故。故彼经云。我先已说一切声闻皆得作佛。今此大众亦复如是。云若持经得作佛者。谁等是耶。有此疑心未能决学。故为令断授妙幢等记。欲令时众知当作佛决定能行。不尔应前灭业障品后或莲华赞品后与其授记。彼时已悟。何不与记。如法华会三周说法周周之后各各与记不在后故。问若尔何前不与记。答妙幢菩萨已入八地。先蒙记故令劝持经。故复重说。又解。应前与记。此方记者含多义故。一与妙幢等记。二复为成前。又前十千时未赴会。亦显一闻皆得作佛况久修学不得佛耶故。此时记一言多益。故亦无过。问十千暂闻即与授记。在会大众何不记耶。答彼根熟故。此未熟故。又众已闻持经作佛。此未闻。故又宜尔故。
　　经。尔时如来于大众中广说法已欲为妙幢菩萨及其二子银幢银光授阿耨多罗三藐三菩提记。
　　赞曰。品文分二。初众集后与记。众集有二。初此结集序。
　　经。时有十千天子最胜光明而为上首俱从三十三天来至佛所顶礼佛足却坐一面听佛说法。
　　下明众集。
　　经。尔时佛告妙幢菩萨言汝于来世过无量无数百千万亿那庾多劫已于金光明世界当成阿耨多罗三藐三菩提号金宝山王如来应正遍知明行足善逝世间解无上士调御丈夫天人师佛世尊出现于世。
　　下后与记有二。初与三士记。后与十千记。三士为三。初复有五。一标名。二记时。三记国。四记果。即无上菩提。五记号。即金宝山等。号有通别。如文可知。授记之义略以四门分别。一授记所由。二能授记人。三所授记者。四授记差别。言所由者三义。一由菩萨修多功德证得法性故与授记。故法华论云。彼声闻等为实成佛故与记别。为不成佛与授记耶。若实成佛者。菩萨何故于无量劫修集无量功德。论答云。彼声闻授记者得决定心。非成就法性故。此意即明。由诸菩萨多劫修行无量功德成就法性故与授记。即八地已上。故瑜伽四十六云。又诸菩萨三种决定。一种性定。二发心定。三不虚行定。乃至云。依于最后堕决定位诸佛如来授诸菩萨堕决定记。二除小菩萨不定姓疑故。摄大乘论等云。为引摄一类及任持所余一类不定姓声闻所余不定性菩萨。恐此菩萨退大就小。故与授记言得作佛。三为欣佛者见此授记欣当自得。复显闻经决得作佛。持行此经修佛因故。故法华经云。大智舍利弗今得授尊记。我等亦皆得最妙第一法等。此经亦云。时十千天子闻三大士得授记已。复闻如是最胜王经心生欢喜。清净无垢犹如虚空。此心喜无疑即欣作佛。信法修行。二能记人者复有三义。一能记所依假者。二能记体。三能记用。能记所依准瑜伽论四十九说。能成就有六。一胜解行地。二增上意乐地。三正行地。四决定地。五决定行地。六究竟地。此之六位俱能授记。然究竟位佛菩萨殊。佛有三身。唯他用变化二假者能为对十地地前别故。然究竟位中第十地菩萨及前五位但总相记。不能知彼当作佛时国土名字等。下人不能知上事故。若依总相观因记果言得作佛。菩萨亦能。故法华经中不轻菩萨记彼四众当得作佛。故能授记不过此六。或不愚法定性二乘信有大乘亦得总记。如菩萨戒经中说。昔有罗汉。将一沙弥。因发大心遂生尊重。故得总记。二能记体者。谓后得俗智知根性故。后得观理亦不能记。此约圣者。若是地前但比量智。三能记用者。所谓言教诠表义故。三所授记者有二。一所记依。二所记体。所记依者有四。一种性位。二发心位。三不定二乘。四诸大菩萨。此据显了。若隐密记及平等意乐亦通定性及无性人。所记体者即无漏善通现及种。并所得果。果通报化。除法性身。就报身中多说他用。以有国土眷属等故。显慈悲故。有差别故。四授记差别者。首楞严经中佛告坚意菩萨。授记即有四种。有未发心而与授记。有适发心而与授记。有密授记。有得无生忍现前授记。是名四种。唯有如来能知此事。宝云经同瑜伽四十六说。略由六相。蒙诸如来于无上菩提与授记别。何等为六。一安住种性未发心位。二已发心位。三现在前位。四不现前位。此上四种同首楞严经。彼密授记即不现前。在密处故。或得无生忍名现前。未得者名不现前。或在座名为现前。身不在坐名不现前。五有定时限。谓尔许时当证无上正等菩提。六无定时限。谓不宣说决定时限而与授记。大庄严论第十二说六种亦同。彼云。授记有二种。人别及时别。人别即前四。时别即后二。彼论又云。转记及大记此复有二种。转记者。谓彼菩萨后于如是如来如是时节当得授记。大记者。在第八地得无生忍。由断自言我当作佛慢故。及断一切分别相故等。转记即首楞严经初三收。大记即第四摄。彼又说六。与首楞严经及瑜伽论别。何者为六。一刹土。二名字。三时节。四劫名。五眷属。六法住。今此妙幢等记文中有三。于金光明界等刹土号。金宝山等名字。汝于来世过无量无数等时节。略无劫名眷属法住。
　　经。时此如来般涅槃后所有教法亦皆灭尽时彼长子名曰银幢即于此界次补佛处世界尔时转名净幢当得作佛名白金幢光如来应正遍知明行足善逝世间解无上士调御丈夫天人师佛世尊。
　　下第二大士记文亦为五。初记时。二牒名。三记处。即于此界下是四记国。五记号亦有通别。
　　经。时此如来般涅槃后所有教法亦皆灭尽次子银光即补佛处还于此界当得作佛号曰金光明如来应正遍知明行足善逝世间解无上士调御丈夫天人师佛世尊。
　　下第三大士记文亦有五。一记时。二牒名。三记果即补佛处。四记国还于此界。五记号。
　　经。是时十千天子闻三大士得授记已复闻如是最胜王经心生欢喜清净无垢犹如虚空尔时如来知是十千天子善根成熟即便与授大菩提记汝等天子于当来世过无量无数百千万亿那庾多劫。
　　下第二大段文分为四。初与记。二疑生。三为断。四喜信。初中有三。初天子闻见心欢。次尔时如来下如来知彼根熟。后即便下正与记别有八。初标序。二牒名。三记时。然劫有多种。如法华论有五种。谓昼夜月时年。或说饥馑疫病刀兵以为三劫。或说一增一减为一劫。如二十住劫等。或说八十增减为一劫。即火灾劫。或说七火为一劫。即水灾劫。或说八七火一七水为一劫。即风灾劫。或说无量风灾为一劫。即三大僧祇劫。或说二八十劫为一劫。如此贤劫。或说多八十劫为一劫。即星宿劫等。尽彼千佛出世时量总名一星宿劫故。如法华经中所说劫数。多约昼夜月时年等。如说十住等位各经尔许劫者。即风灾等劫尔。此云过无量无数等者。即过增减或风灾等。非大僧祇。修行成佛不过三故。问修行根性有勤堕别。如何定说三大僧祇。答取作意时。方便善心刹那刹那相续时量经三大劫。非是通取修不修时作不作意经尔许劫故。虽勤堕根性不同俱说三祇。问若尔八地已去无漏观心一切时续。如何说有超劫事耶。如释迦佛第三劫初逢然灯佛。布发掩泥超于八劫。第三祇满修相好业。初逢胜观佛。亦云弗沙。翅足赞叹超于九劫。答有二解。一云。或有一类住游观心多。或耽灭定久。对此有超。若尔如何复云八地已去刹那刹那转增进耶。答据八地上住出已后长时而说。若尔如何云初地已上入住出心各各齐等。答据不作意。即功力齐不同地前。设作意时力用不等。若执皆齐。如何得说智增悲增及于烦恼怖不怖别。一云。悲增智增怖不怖类地地各齐。然说超者。以智望悲增者说超。若尔智增望悲增者自得成超。何须说彼布发等耶。答此等超增。是故偏说。或是化相方便说超。非是实尔。何以故。八地已上他受土中何处有泥须发掩。何有石窟作佛安禅。若尔僧祇于智悲增何者而说。答据智增者。
　　经。于最胜因陀罗高幢世界得成阿耨多罗三藐三菩提同一种姓又同一名号曰面目清净优钵罗香山十号具足如是次第十千诸佛出现于世。
　　下四记国名。因陀罗梵语。此云帝高幢界。次得成阿耨下五记果。同一种姓者六记姓。七记号。八如是下记次。
　　经。尔时菩提树神白佛言。世尊。是十千天子从三十三天为听法故来诣佛所。云何如来便与授记当得成佛。世尊。我未曾闻是诸天子具足修习六波罗蜜多。难行苦行。舍于手足头目髓脑眷属妻子象马车乘奴婢仆使宫殿园林金银琉璃砗磲码瑙珊瑚琥珀璧玉珂贝饮食衣服卧具医药。如余无量百千菩萨以诸供具供养过去无数百千万亿那庾多佛。如是菩萨各经无量无边劫数然后方得受菩提记。世尊。是诸天子以何因缘修何胜行种何善根从彼天来暂时闻法便得授记。惟愿世尊为我解说。断除疑网。
　　下第二疑生有二。一标二问。标中有四。一举来因。二云何下略征问。彼为听来。云何与记。三世尊我未曾下述疑心。四如余无量下显疑意。次世尊下第二问有三。初总问。次别问。后请答。以何因缘是总问所以义。或自行名因善友为缘修何胜行等别问。一问修何胜行。即问修六度行。二问种何善根。即问修福德行。或能起修得当果义名行。能生后善因义名根。或初起名根。后修名行。即体无别。又十度名行。十供养名根。即义少别。言从彼天来下通结问意。如问以何因缘从彼天来便得授记。修何胜行种何善根从彼天来等。又观。或由闻而得授记。此即无疑。但疑何因从天而下得闻此经因得授记。后唯愿世尊下请答。
　　经。佛告地神善女天如汝所说皆从胜妙善根因缘勤苦修已方得授记此诸天子于妙天宫舍五欲乐故来听是金光明经既闻法已于是经中心生殷重如净琉璃无诸瑕秽复得闻此三大菩萨授记之事。
　　下第三佛为答有三。初印可问词。次此诸天子下正答所问有二。初略后二品广。初中复二。初偏答现胜行。欲显前闻经必当成佛因。故有三行。一于妙天宫下舍欲乐行。能趣法会故。二故来听是下闻经行。法正佛因故。三复得闻此下闻记随喜行。能愿求故。
　　经。亦由过去久修正行誓愿因缘是故我今皆与授记于未来世当成阿耨多罗三藐三菩提。
　　下后双略答过去修胜行种善根二问。下云过去闻佛名等名善根因缘故。后是故我今下结答。
　　经。时彼树神闻佛说已欢喜信受。
　　下树神喜信。

　　除病品第二十四

　　除病品二十四三门分别。言来意者。此为除疑。前品为成。劝勉说受。俱当作佛故有授记。二士先曾闻经为记。时众不惑。十千创始至会得记。故有疑生。前虽略答。往因总陈恐闻难解。此下更为广说。故有除病流水品生。然差别者。将说十千往因故先述其缘起。即有除病品。又恐病苦妨说听经。兼明为除令得依学。缘起既彰。次须正辨故流水品起。真谛释云。此除病品正明授记因成授记品。傍显释迦修行成寿量品。后舍身品正明释迦之因成寿量品。傍显弟子修行成授记品。然治病为远缘。流水为近缘。今谓义虽可尔文势稍疏。寿量之因前已广明十度等讫。何故今者复正明因。同一生修。何分远近。为下中上义则不妨。或既胜劣势力分远近亦复不违。然判以为正寿量因即文疏远。释名者。诸大违损云病。药能对遣曰除。此品广明名除病品。解妨者。问前寿量品妙幢思惟。如来行长寿因慈悲不害。云何命短唯八十年。前虽云寿无边。未释慈悲不害之行。今此三品正明此行。何非正宗。答妙幢但疑行因应得长寿。不疑长寿由昔何因。此品又云十千天子本愿因缘今为汝说。不云为说长寿因缘。又流水品云。由闻宝髻十二因缘听闻此经。以此善根因缘今得授记。不云由此得寿命长。故在流通非正宗也。
　　经。佛告菩提树神善女天谛听谛听善思念之是十千天子本愿因缘今为汝说。
　　赞曰。以下二品第二广明十千得记因缘有二。此品明得起缘起。流水正明得记因缘。缘起分二。此初敕听许说。
　　经。善女天过去无量不可思议阿僧企耶劫尔时有佛出现于世名曰宝髻如来应正遍知明行足善逝世间解无上士调御丈夫天人师佛世尊善女天时彼世尊般涅槃后正法灭已于像法中。
　　下正陈缘起有十二。一明时节有三。初总明劫。二明佛。三明时。尔时下别明。
　　经。有王名曰天自在光常以正法化于人民犹如父母。
　　下第二明国界。
　　经。是王国中有一长者名曰持水善解医方妙通八术众生病苦四大不调咸能救疗善女天。
　　下第二明菩萨父有四。一住处。二有一长者下德号。三名曰持水指名。四善解下明医能。八术如下。
　　经。尔时持水长者唯有一子名曰流水颜容端正人所乐观受性聪敏妙闲诸论书画算印无不通达。
　　下明菩萨子有五。一名。二颜容端政者形貌。三人所乐观者思慧。四受性聪敏者根性。五好闲法术等者伎艺。
　　经。时王国内有无量百千诸众生类。皆遇疫疾众苦所逼乃至无有欢喜之心。善女天。尔时长者子流水。见是无量百千众生受诸病苦起大悲心作如是念。无量众生为诸极苦之所逼迫。我父长者虽善医方妙通八术皆疗众病四大增损。然已衰迈老耄虚羸要假扶策方能进步。不复能往城邑聚落救诸病苦。今有无量百千众生皆遇重病无能救者。我今当至大医父所咨问治病医方秘法。若得解已当往城邑聚落之所。救诸众生种种疾病。令于长夜得受安乐。
　　下第四明习医缘有六。一时众病生。二善女天下菩萨悲起。三我父下思父年迈。四今有无量下念患无医。五我今当至下我求妙方。六若得解已下念往疗疾。
　　经。时长者子作是念已。即诣父所。稽首礼足。合掌恭敬却住一面。即以伽他请其父曰。慈父当哀愍。我欲救众生。今请诸医方。幸愿为我说。云何身衰迈。诸大有增损。复在何时中。能生诸疾病。云何啖饮食。得受于安乐。能使内身中。火势不衰损。众生有四病。风黄热痰癊。及以总集病。云何而疗治。何时风病起。何时热病发。何时动痰癊。何时总集生。
　　下第五诣父咨受有二。一请问之仪。二即以伽他下正以颂请。五颂分二。初一颂求哀愿说。次四颂正请有五。初半颂问得病因。次半问病生时。次一颂问将养之方。次一颂问医疗之法。后一颂问病起时节。前问初起时。此问病已发动时节。然有二时。一约四时问。二约食前后时问。
　　经。时彼长者闻子请已复以伽他而答之曰。我今依古仙。所有疗病法。次第为汝说。善听救众生。三月是春时。三月名为夏。三月名秋分。三月谓冬时。此据一年中。三三而别说。二二为一节。便成岁六时。初二是华时。三四名热际。五六名雨际。七八谓秋时。九十是寒时。后二名冰雪。既知如是别。授药勿令差。当随此时中。调息于饮食。入腹令消散。众病则不生。节气若变改。四大有推移。此时无药资。必生于病苦。医人解四时。复知其六节。明闲身七界。食药使无差。谓味界血肉。膏骨及髓脑。病入此中时。知其可疗不。病有四种别。谓风热痰癊。及以总集病。应知发动时。春中痰癊动。夏内风病生。秋时黄热增。冬节三俱起。春食涩热辛。夏腻热咸醋。秋时冷甜腻。冬酸涩腻甜。于此四时中。服药及饮食。若依如是味。众病无由生。食后病由癊。食消时由热。消后起由风。准时须识病。既识病源已。随病而设药。假令患状殊。先须疗其本。风病服油腻。患热利为良。癊病应变吐。总集须三药。风热癊俱有。是名为总集。虽知病起时。应观其本性。如是观知已。顺时而授药。饮食药无差。斯名善医者。
　　下第六父为解释。此初结集标举。次我今依古仙下三十二颂父正颂释分三。初一颂许说。次三十颂正释。后一颂总结。正释中复三。初四颂定时节。三三而别说者。谓三月三月为一时结前四时。二二为一节者。谓二月二月为一节标后六时。次十三颂正答问。后复应知下十二颂重料简。然答问中初一颂标令调息。次三颂答初问。于中初一颂正答病生因。两颂令知病处。一味界者。梵云阿罗婆。在脾胃间。饮食至此分为二分。一佉罗界即滓质成大小便。二味界即津味委资身分。二血三肉四膏五骨六髓七脑。界次两颂答第二问。明病体数并生时。准此五行推之。痰是水。风属木。热是火。水六月胎正月死。木九月胎五月死。火十二月胎八月死。故将衰病死。暴时发亦于此时可以治也。亦兼答第五问中初四时问。次两颂答第三问。次一颂答第五问。次四颂答第四问。问何故问答次第不同。答因答第三食饮将养。乘便即明发动时节。故答与问次第不同。就答疗法中分三。初一颂标。次二颂疗治法。后一颂结。
　　经。复应知八术。总摄诸医方。于此若明闲。可疗众生病。谓针刺伤破。身疾并鬼神。恶毒及孩童。延年增气力。先观彼形色。语言及性行。然后问其梦。知风热癊殊。干瘦少头发。其心无定住。多语梦飞行。斯人是风性。少年生白发。多汗及多嗔。聪明梦见火。斯人是热性。心定身平整。虑审头津腻。梦见水白物。是癊性应知。总集性俱有。或二或具三。随有一偏增。应知是其性。既知本性已。准病而授药。验其无死相。方名可救人。诸根倒取境。尊医人起慢。亲友生嗔恚。是死相应知。左眼白色变。舌黑鼻梁欹。耳轮与旧殊。下唇差向下。诃梨勒一种。具足有六味。能除一切病。无忌药中王。又三果三辛。诸药中易得。沙糖蜜酥乳。此能疗众病。自余诸药物。随病可增加。先起慈愍心。莫规于财利。
　　下十三颂重料简分五。初二颂教秘术中一颂标一颂释。八术者。一疗被针刺法。二疗破伤法。三疗身疾。即前四病四鬼损。五中毒药。六疗孩童。七延寿。八养身。二次五颂半教识病体。于中初一颂标示。次四颂辨体。后半颂结法。三次验其无死相下两颂半教观死相。四次诃梨下示其妙药。此说其总不说别治。初一颂破药。次一颂补药。涅槃经第四云。六味一苦二醋三甘四辛五醎六淡。西国此药最为其上。应是解深密经所说毗涅缚药。三果者。一诃梨勒迦。二阿摩洛迦。亦云阿无罗迦。即旧云庵摩罗果者讹。三仳仳得迦。似阿无罗而稍大也。三辛者。一干姜。二胡椒。三毕钵。并沙糖等十易得补治。五次一颂指例诫劝。
　　经。我已为汝说疗疾中要事以此救众生当获无边果。
　　下第三总结。
　　经。善女天尔时长者子流水亲问其父八术之要四大增损时节不同饵药方法既善了。知自忖堪能救疗众病。
　　下第七忖已学成。
　　经。即便遍至城邑聚落所在之处随有百千万亿病苦众生皆至其所善言慰喻作如是语我是医人我是医人善治方药今为汝等疗治众病悉令除愈。
　　下第八随告能疗。
　　经。善女天尔时众人闻长者子善言慰喻许为治病时有无量百千众生遇极重病闻是语已身心踊跃得未曾有以此因缘所有病苦悉得蠲除气力充实平复如本。
　　下第九众闻疗愈。
　　经。善女天尔时复有无量百千众生病苦深重难疗治者即共往诣长者子所重请医疗。
　　下第十病深重请。
　　经。时长者子即以妙药令服皆蒙除差。
　　下十一蒙药皆除。
　　经。善女天是长者子于此国内治百千万亿众生病苦悉得除差。
　　下十二总结病差。

　　长者子流水品第二十五

　　长者子流水品二十五三门分别。言来意者。十千得记天女疑生。前授记品末虽为略陈未能明解。故除病流水二品更为广辨令众深知。前品广其缘起。此品正说记因。故有此品。故下云。因我往昔以水济鱼与食令饱。为说甚深十二缘起并此相应陀罗尼咒。又为称彼宝髻佛名。因此善根得生天上。今来我所欢喜听法。我皆当与授菩提记。释名者。云长者子标父以明子。表种姓尊。流水者。以行彰名。明其行胜。又自亦是长者为简其父复称为子。以有养人长鱼之德故号长者。流水二义一能流水。二能与水。从行为名。此乃德行双彰。此品广明其事故以为名。解妨者。问何故不名救鱼品。答流水义广。因为救鱼亦沾余类。故不独名救鱼品。
　　经。尔时佛告菩提树神。善女天。尔时长者子流水于往昔时在天自在光王国内疗诸众生所有病苦。令得平复受安隐乐。时诸众生以病除故多修福业。广行惠施。以自欢娱。即共往诣长者子所咸生尊敬。作如是言。善哉善哉大长者子。善能滋长福德之事。增益我等安隐寿命。仁今实是大力医王。慈悲菩萨妙闲医药。善疗众生无量病苦。如是称叹周遍城邑。
　　品文分四。一叹结医能。二善女天下明救鱼行。三尔时佛告下结会今古。四尔时大众下领悟依学。初中复四。初结众病除。次时诸众生下明众增福业。次即共往诣下众往礼赞。次如是称叹下总结名闻。
　　经。善女天时长者子妻名水肩藏有其二子一名水满二名水藏。
　　下明救鱼行文亦为四。初明菩萨眷属。二是时流水下明其救鱼。三尔时世尊下诸天闻赞。四佛告善女天下明鱼报恩。此即初也。
　　经。是时流水将其二子。渐次游行城邑聚落。过空泽中深险之处。见诸禽兽豺狼狐玃雕鹫之属。食血肉者皆悉奔飞一向而去。时长者子作如是念。此诸禽兽何因缘故一向飞起。我当随后暂往观之。即便随去见有大池名曰野生。其水将尽。于此池中多有众鱼。流水见已生大悲心。时有树神示现半身作如是语。善哉善哉。善男子。汝有实义名流水者。可愍此鱼应与其水。有二因缘名为流水。一能流水。二能与水。汝今应当随名而作。是时流水问树神言。此鱼头数为有几何。树神答曰。数满十千。善女天。时长者子闻是数已。倍益悲心。时此大池为日所暴。余水无几。是十千鱼将入死门。旋身宛转。见是长者以有所希随逐瞻视目未曾舍。时长者子见是事已。驰趣四方欲觅于水竟不能得。复望一边见有大树。即便升上折取枝叶为作荫凉。复更推求是池中水从何处来。寻觅不已。见一大河名曰水生。时此河边有诸渔人为取鱼故。于河上流悬险之处。决弃其水不令下过于所决处。卒难修补。便作是念。此崖深峻设百千人时经三月亦未能断。况我一人而堪济辨。时长者子速还本城。至大王所。头面礼足。却住一面。合掌恭敬作如是言。我为大王国土人民治种种病悉令安隐。渐次游行至其空泽。见有一池名曰野生。其水欲涸。有十千鱼为日所暴。将死不久。唯愿大王慈悲愍念。与二十大象暂往负水济彼鱼命。如我与诸病人寿命。尔时大王即敕大臣速疾与此医王大象。时彼大臣奉王敕已。白长者子。善哉大士。仁今自可至象厩中随意选取二十大象。利益众生令得安乐。是时流水及其二子将二十大象。又从酒家多借皮囊。往决水处以囊盛水。象负至池泻置池中。水即弥满还复如故。
　　下明其救鱼有八。一父子游方。二见诸禽兽下明睹异相。三时长者子下菩萨思念。四即便随去下念已寻观。五见有大池下遂见枯鱼。六流水见已下即起悲心。七时有树神下树神劝救。于中有三。一现身为急难故。二作如是语下赞叹引冀发心故。三善男子汝有实义下劝救符名义故。于中复三。初标劝。次有二因缘下释劝。汝今应当下结劝。八是时流水下依请为救。于中复六。一问数几许。二树神答曰下答有十千。三善女天下转益慈悲。四时此大池下明鱼受苦。五见是长者下众鱼希救。六时长者子下慈悲正救。于中复二。初悲心救苦。后复更思惟下慈心与乐。故经云演说正法乐。能为后世受乐因故。初救苦有二。初与水。后善女天时长者下施食。与水有十一。此初遍求无水。二复望一边下且为作凉。三复更推求下寻觅池源。四时此河边下见源被决。五便作是念下念难修补。六时长者子下求象于王。七尔时大王下王敕急与。八时彼大臣下掌官任选。九是时流水下得象遂意。十又从酒家下假借酒囊。十一往决水处下运水添池还复得满。
</div>
    <div class="pagination">
<a href="金光明最胜王经疏_page27.html">上一页</a><span>...</span><a href="金光明最胜王经疏_page23.html">23</a><a href="金光明最胜王经疏_page24.html">24</a><a href="金光明最胜王经疏_page25.html">25</a><a href="金光明最胜王经疏_page26.html">26</a><a href="金光明最胜王经疏_page27.html">27</a><span class="current-page">28</span><a href="金光明最胜王经疏_page29.html">29</a><a href="金光明最胜王经疏_page30.html">30</a><a href="金光明最胜王经疏_page31.html">31</a><a href="金光明最胜王经疏_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
