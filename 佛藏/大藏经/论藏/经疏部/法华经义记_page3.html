<!DOCTYPE html>
<html>
<head>
    <meta charset="UTF-8">
    <title>法华经义记 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法华经义记 - 第 3 页/共 7 页</h1>
    <div class="content">　　舍利弗若国邑聚落自此下尽一百行偈是第二正为中根人譬说开三显一。亦有两段。如向所明第一是长行。第二是偈颂。今就长行之中自有两段。第一是开譬第二是合譬。今就开譬之中凡开十譬即譬上方便品中十种法说也。十譬者第一从若国邑聚落竟或至三十在此宅中名为宅主。亦詺为总譬总譬诸佛纵论三世横辨十方故言总也。自余九譬唯明释迦。若如此者唯有二譬今总别合数故有十譬也。今者第一旧言宅体今意不然也。此即譬上方便品中今我亦如是安隐众生故下有两行偈。明释迦同诸佛先三后一明化主义也。第二从长者见是大火竟无求出意呼曰长者见火譬。此则譬上方便品中舍利弗当知我以佛眼观有四偈。明佛在法身地。见众生为五浊所昏。第三从舍利弗是长者作是思惟我身手有力竟视父而已詺为长者救子不得譬。此即譬上方便品中我始坐道场六行半偈明佛用大乘化众生不得之意也。第四从尔时长者即作是念此舍已为大火所烧竟诤出火宅。詺为长者用三车救子得譬。此即譬上方便品中寻念过去佛所行方便力有十一行偈。明如来用三乘化得众生。第五从是时长者见诸子等安隐得出竟无复障碍詺为长者见子免难譬。即譬上方便品中第五舍利弗当知我见佛子等志求佛道者。一行偈明如来见众生五浊障除大乘机发。第六从言其心泰然欢喜踊跃二句詺为长者见子出难故欢喜。此即超为方便品中第七作譬。上言我即作是念如来所以出下有两行一句偈。明如来见五浊众生大乘机发故欢喜也。第七从时诸子等各白父言父先所许羊车鹿车牛车愿时赐与詺为诸子索车譬。追为上方便品中第六作譬。上言咸以恭敬心皆来至佛所一偈明三乘人索果回换之意。至下当释。第八从舍利弗尔时长者各赐诸子等一大车以下詺为长者赐大车譬。此即譬上方便品中第八于诸菩萨中正直舍方便但说无上道有三句偈。佛为三乘人说法华记其得佛。第九从是时诸子各乘大车得未曾有非本所望詺为诸子得大车故欢喜譬。即譬上方便品中第九菩萨闻是法疑网皆已除千二百罗汉悉亦当作佛。明三乘人受行大乘之义。第十从舍利弗于汝意云何下明长者先许小车今与大车名不虚妄譬。譬上方便品中第十汝等勿有疑我为诸法王一行半偈。明如来教法不虚妄初始许小终即与大乘有虚妄不虚妄意。至下当释。
　　今就第一宅主譬亦名总譬。明释迦同诸佛先三后一化五浊众生。以类相从凡有六义即为六阶。第一正明宅主同第二明化处同第三明化门同第四明所化人同第五明所救事同第六明受化者同也。何者初明释迦同诸佛为化主即是长者义。第二明化处同者此化主同应在三界。然此三界系属如来即是长者有一大宅义。第三明化门同者然五浊众生。反流尽源之时要藉如来言教。此言教之用能通众生出苦海之宅到妙乐之所。即是长者之宅唯有一门。第四明所化人同者所教化者是五道众生。即是长者宅中有五百人义。第五出所救事同者三界众生备为五浊八苦所煎迫即是长者宅中有火。第六明受化者同者五道众生所可正受化者有三乘根性。三乘根性即是三十子义。无异人虽五百然与长者非尽天性。至于天性相关者有三十人也。今者六义之中唯宅主同是上法说中有。余五义今譬说方有也。
　　先明宅主总明十方诸佛皆化五浊众生同。是一长者义。今就第一宅主义中自有三。一者明长者名位处。二者正出宅主。三者叹其德。又此三段中前一后一各有三意。中间唯一。初段中三者一者先明长者于一国有名。二者明于一邑中有名。三者明长者于一聚落中有名。问者言何不从狭至广今乃从广至狭。解释者言为欲从疏至密是故从广至狭。如人于一国得名然外传易为音响。未若于一门一郡知其虚实。虽复令名播于州郡未若一邻一里知其有德。内合为义者横语十方世界六道四生。纵谈无间以上金刚以还。如来德被有识恩润苍生如长者于国中有德。若但取十方诸佛一应化道所及处如释迦王三千大千等。犹如长者於邑中有德。又的论娑婆南阎浮提如来于中利益如聚落有德也。有大长者此是第二正出宅主也。未必年杇称为长者唯取有德有行之义也。其年衰迈此下是第三叹长者有德自有三重。第一叹长者内德第二叹长者外德第三叹长者眷属也。今者第一其年衰迈此叹长者内德。夫老人必多识悉此明如来三达洞照是事皆知。唯取多识悉往古故以衰迈为譬主。次言财富无量亦有田宅是第二叹长者外德。正明七珍丰盈荫盖孤贫。此明如来外化之德无尽。是故有四摄度人慈悲救物也。夫养命称田安身为宅明如来能生众生功德智慧如田。示物修行之方如宅。是故大涅槃经云立一切众生于五戒十善业此之谓也。及诸僮仆此是第三叹长者眷属。声闻辟支佛狭心短志犹若僮仆也。其家广大此是第二义明长者之宅。宅以安身为义。如来应在三界三界系属如来仍以所化为宅。是故维摩经言众生是菩萨净土。明菩萨所化众生仍以众生为土。今明如来化三界以三界为宅。然则三界弥博故言广大也。唯有一门此是第三义。宅虽广大秖有一门通人出入。今呼佛教为门。但三界众生反流之始会藉如来言教然后出离生死必到菩提。然则五时言教为门。莫二故言一也。多诸人众此下是第四义明长者宅中有五百余人。内合三界之中以类相从凡有五道众生也。堂阁朽故此是第五义明出所救事。明长者宅中有火内合为义者。明三界之中备有五浊八苦。煎逼众生就中有二。将明火起先叙所烧之物正明因薪火传。第二周匝俱时歘然火起句正明火起。今者第一明欲界如堂色无色界如阁也。然三界众生皆为生老病死无常所逼迁故言朽故也。三界众生四大为墙壁但此四大之身皆念念生灭故言颓落也。命如柱根但此命为善根所招。是故念念无常故言腐败也。
　　识如梁栋有心识者呼为众生。是故众生以心识为主。然此心识取缘亦刹那生灭故言倾危也。周匝俱时以下此第二正明火起。周匝俱时者四生之中皆有五浊八苦也。歘然火起者正明火起。外譬为义者正由长者不在致令宅中火起。下偈中言其人近出未久之间。内合如来已曾化此众生令折伏烦恼。于时已作得度因缘但感缘既尽如来余方教化然众生更起三毒烦恼。非本意所期。故言歘然火起也。长者诸子此下第六义明五百人中有与长者天性相关者。有三十子内合明如来所化有三乘根性入三界中也。
　　长者见是大火从四面起此下竟无求出意是第二长者见火譬。此即譬上方便品中第二舍利弗当知我以佛眼观下有四行偈。明如来在法身地见众生为五浊八苦所昏。但上方便品中有三段。第一明能见第二明所见第三起悲愍之心。今此譬中亦作三段譬上三段。第一言长者见明能见。即譬上方便品中舍利当知我以佛眼观是也。是大火从四面起此是第二明所见。即譬上见六道众生贫穷无福慧备明佛见五浊。今明四生众生备有五浊皆起烦恼故言从四面起也。即大惊怖此下是第三阶明长者既见宅中火起烧逼诸子便起惊怖之心。此即譬上方便品譬本之中第三阶为是众生故而起大悲心。明如来既见众生为五浊所昏起悲愍之心。就中有三。第一即大惊怖一句正为大悲作譬。第二而作是念下竟安隐得出明不自为。第三而诸子等下竟怖出所为人今言即大惊怖者悲意忽至因之为惊内合。如来昔日已于二万亿佛所曾教化众生。于时已作得度因。自尔已后更复贪著五尘广起烦恼失昔日之解悲意之事。故言惊也。非唯直失解而已亦恐众生广起烦恼断绝善根成一阐提堕三途弥劫受苦。故言怖也。而作是念我虽能于此所烧之门安隐得出者是第二明怖不自为。上言詺佛教为门今者何故此门被烧耶。解言乃是詺佛教为门不言此教被烧。但教所化众生自是被烧故如彼一门立大学门。云何不言两板双扇读书解义耶。故知一门中人解义读书也。安隐得出者明如来昔日亲藉大乘之教离三界八苦成就种觉故言安隐得出也。而诸子等以下是第三出怖所为人。众生贪染五尘故言乐著终日运役三业无一可记故言戏也。不觉五浊八苦为逼若使觉九十八使是失便怖畏三途之苦。只由不觉故不知不惊怖也。
　　舍利弗是长者作是思惟此下竟视父而已是第三明长者救子不得譬。即譬上方便品中第三我始坐道场下六行半偈。明如来用大乘化众生不得。但上譬本之中有三段。第一言我始坐道场观树亦经行半行偈明如来用大乘化众生不得之处。今者不为作譬也。第二言于三七日中思惟如此事半行。明如来用大乘化众生不得之时节。今者亦不为作譬也。唯为第三正用大乘化众生不得作譬。然此意本非涉言教正明如来之意作大乘化道方法。上第三正化不得中本有三段。第一用大乘拟宜。第二无大乘机。第三息大乘化。今者亦具足为此二段作譬。但譬意既委悉宜开为两段。第一作劝教第二从我当为说怖畏之事下作诫教也。如来在世虽复言满三千形遍六道。大而为论不出诫劝两途。是故出世之始仍言诸恶莫作众善奉行。众善奉行即是大慈劝善诸恶莫作即是大悲诫恶。是故慈欲与乐劝令行善悲能拔苦诫令断恶。故如昔说苦集两谛即是大悲诫恶。次明灭道二理即是大慈劝善。今此譬意亦复如是。就此劝诫之中各有三段皆拟上譬本中三段者。第一先以劝教拟宜。第二即明诸子无有堪受劝之机。第三息劝教也。今明劝教拟宜即譬上方便品中言我所得智慧微妙最第一以大乘拟宜。上唯明智慧今此譬中广明智之与境。故就此拟宜譬中自有二。第一是长者作是思惟我身手有力者先明长者以身手救济。内合明如来思惟法身有应之功。智慧有济拔之力。第二言当以衣裓若以机案从舍出之此正明慈念弥至。欲以衣裓裹子欲以机案擎之。内合如来正用大乘劝教拟宜。衣裓譬大乘因机案譬大乘果。欲明如来既有智慧身手以大乘因与众生。欲以大乘果与众生令出也。复更思惟此是第二明诸子无有堪受劝之机。即譬上方便品中第二阶。众生诸根钝著乐痴所盲如斯之等类云何而可度。此中有二。第一明大教于其人无用。第二正明无大机。今者第一此舍唯有一门而复狭小者。明大乘教之门于时不化得众生出离三界。此教门于其无用。不能容受义称狭小也。问者言门自狭小不能通诸子得出。何关诸子不肯出耶。解释者言。经文自言诸子幼稚未有所识不肯从门出。若有识有知岂应在门内为火所烧。但于时大乘教于众生无用义成狭小也。诸子幼稚下第二正明无机就中有二。第一诸子幼稚者明众生有天人五戒十善小机也。未有所识者此是第二意正明众生无大乘机。故言未有所识。若不举其有小无以显其无大也。上拟宜中第三尔时诸梵王下引证证无大机。今者不为作譬也。恋著戏处此下是第三明长者息劝教。此即譬上方便品中第三阶。我即自思惟若但赞佛乘众生没在苦不能信是法破法不信故坠于三恶道我宁不说法疾入于涅槃。或当堕落为火所烧者明众生既无有求大之心。若强以大乘化已或能转生诽谤。堕落三途故言为火所烧也。我当为说怖畏之事。此舍已烧宜时疾出无令为火之所烧害自此下是第二作大乘诫教。然诫之为义即说苦言迫之。此中有三段。亦譬上法说中三段。第一先用诫教拟宜。第二明诸子无有堪受诫之机。第三明长者息诫敕之教。今言拟宜者。还譬上方便品中第一言我所得智慧微妙最第一。明如来用大乘拟宜众生。此中自有两阶。一者先明长者思惟作诫敕之教。明如来思惟欲为众生说三界之中有五浊八苦生老病死逼之令厌也。第二正明拟宜。问者言。如来种智洞见物情。承机赴感义在一时。方言思惟将不乖种智之明贬三达之照耶。解释者言若论实处本绝言像。今据迹涉形不无此义。若使怪言如来方复思惟作诫劝之教者。亦应怪言有丈六之体亦应疑上于三七日中思惟。丈六三七曾不厝疑。何意忽怪作诫教耶。此意明如来大悲之意不已摄救之心弥至。善始令终常为大乘也。作是念已如所思惟具告诸子。汝等速出此下正明长者用诫教拟宜。内合正明如来用大乘诫教拟宜众生也。父虽怜愍此下是第二明众生无有堪受诫教之机。自有二。第一父虽怜愍善言诱喻标牒上句。第二而诸子等不肯信受。不惊不畏以下正明无大机。即譬上众生诸根钝著乐痴所盲如斯诸等类云何而可度。无有大乘机也。亦不为引证作譬也。但东西走戏视父而已此是第三即息诫敕之教。南北是纵东西为横。若使众生心用与大下道理相附。则如南北之纵只由众生不会真理于生死之中。横理用心譬如东西也。驰骋五尘之中呼之为走。虽复运动三业无善可冀称之为戏。唯有感见丈六之机故言视父。无有感说大乘之机故言而已。
　　尔时长者即作是念此舍已为大火所烧以下竟诤出火宅是第四明长者用三车救子得譬。即譬上方便品中第四寻念过去佛所行方便力十一行明如来用三乘化得众生。但上譬本中本有两段。初有十行偈正明如来用三乘化得众生。第二从久远劫来下一偈释疑。今不为释作譬唯为正用三乘化得众生作譬。但上正用三乘化中本有四段。第一用三乘拟宜。第二见三乘人机。第三为说三乘教。第四便有涅槃音及以阿罗汉法。僧差别名一行明三乘人受行。今此譬中亦具足为上四段。于譬上拟宜中本有三。第一寻念过去佛所行方便力我今所得道亦应说三乘此一行名见教拟宜。第二作是思惟时下四行半明诸佛赞叹。第三舍利弗当知下一行明释迦归命诸佛也。今者唯为第一作譬略不为下二作譬也。今言尔时长者即作是念此舍已为大火所烧下竟得勉斯害。先明长者用三车拟宜。但指用三乘拟宜犹未为说也。我及诸子若不时出必为所焚者凡有两解。传印法师云。我化道所及之人故言我及诸子。今云法师云如来化道有被物之功呼之为父。众生禀教生善即是子义。众生若使遂留住三界断绝善根。无绍继之能即是子死之义。如来化功于此众生断即是父死之义。我及之言其意如此也。就此拟宜中有二。一者从初说我今当说设方便先明不见教。即为方便品中寻念过去佛所行方便力作譬也。二者令诸子等得免斯害者正明拟宜即为方便品中我今所得法亦应说三乘作譬也。父知诸子先心各有下讫情必乐著是第二明长者知诸子等宿好之心。此即譬上方便品中第二复作是念我出浊恶世如诸佛所说我亦随顺行明如来见三乘人机。然此是小乘机那得言先有此机耶。若言二万亿佛所于时已曾受大乘化呼此为先心者。于时众生有大乘之善。若尔者是即先心有大乘之志那得言先心有小乘善机。解释者言。此则与所习感应相应。何者今日感佛之善从原身以来有善以来皆尽感圣。然原身以来诸善皆有习因之力感未来习果。然过去习因之善亦有值小乘教于时生狭心之善。亦曾值大乘教生广心之福自有值小生广。自有值大生狭。然此诸善因皆作习因感未来习果。然未来诸善若有漏善若无漏善若狭心善若广心福皆是习果。又过去若狭心善举体为未来广心善作习因。亦举体为未来狭心善作习因。亦举体为未来无漏善作习因。亦举体为未来有漏善作习因。昔日有广心善亦如此。夫习因习果本是同性相招。虽复广狭之殊漏无漏别至于为善之义其理莫异。是故习因习果互得相关。若据今日大乘善习果望昔日者。是习因此则大乘宗有先心所好。若据今日狭心善望昔日者昔日一切诸善皆是习因。此则今日小乘善宗有先心所好。今言先心正在于此。然因果多途非可一类。若以同性相招即习因习果能致乐受。即是报因报果感见圣人。即是感应因果。有人言未来善感正言曾有之善已生何假圣应。今所习不然。夫感应理微非粗心所见。一念生善能感习果。时非缘不发。是故曾有之善正招习果又傍感圣人为生果之缘。若言未来习果能感圣者。亦应未来乐受能招于大。善感乐果果在未来。亦应善感习果果在未来。未来习果既感圣亦应未来乐受能感于大。若果报无有感大之力亦应习果无有感圣之功。至于此难实觉难通。而苟执未来其理不可。故知报因之力正感乐受傍招于大为乐受之缘。亦何异习因之力正感习果。傍感圣之功为其生果之缘耶。而告之言汝等所可玩好希有难得此下竟皆当与。汝是第三明长者为说三车。即譬上方便品中第三思惟是事已即趣波罗捺诸法寂灭相不可以言宣以方便力故为五比丘说。明造鹿苑说三乘。今就此第三段中自有四阶。第一赞叹三车第二示车处第三劝取三车第四许与三车。不虚而告之言。竟后必忧悔此是第一明长者赞叹三车内合如来赞叹三乘。下合譬言汝等当知此三乘法皆是圣所称叹。如此种种羊鹿牛车今在门外可以游戏此是第二明长者示诸子三车处。内合如来示三乘人果处。三车既在门外然三乘人尽无生智在三界外。若同断三界正使烦恼尽出三界外证尽无生智。故言示三车处也。汝等于此火宅宜速出来此是第三长者劝诸子往取三车。内合明如来劝三乘人修行取尽无生智。下合譬言汝但当勤修精进也。随汝所欲皆当与汝此是第四明长者许与三车不虚。内合明如来语三乘人言。汝等但修无漏治道断三界烦恼尽出三界外。保得尽无生智。下合譬言我今为汝保任此事终不虚也。尔时诸子闻父所说珍玩之物此下是第四段明诸子受行。即譬上方便品中第四便有涅槃音及以阿罗汉法僧差别名。明三乘人受行遂得圣道。今就此第四中自有四阶。第一竟心各勇锐此明众生闻说三乘教。即生外凡夫善根。第二互相推排一句譬众生闻说三乘教。修行登内凡夫位。虽复推排犹自未得出门。何以。内凡夫犹是具缚。修行伏烦恼即是动义。不能断结出生死。即是未动亦有动不动义。第三言竞共驰走一句即譬众生闻说三乘教修行得无漏入无相行。成七种学人。各修无漏断烦恼即是竞也。同观无相之理即是共也。兴心求进即是驰走也。第四言争出火宅一句即譬七种学人修行遂证罗汉果。出三界外得尽无生智。彼此各异证譬如争也。前三句长出上法说所无。后一句只为法说作譬。
　　是时长者见诸子等安稳得出此下竟无复障碍是第五明长者见子出火难譬。譬上方便品中第五舍利弗当知我见佛子等志求佛道者无量千万亿。明如来见诸众生大乘机发。此中亦应具通学人无学人大乘机发。今此文中略明无学人。所以尔者。为欲喻扬无学学人正使未尽。是故贬之为劣阿罗汉辟支佛大力菩萨断正使。已尽。是故褒之为胜。问者言。若尔者无学人必应在前大乘机发。七种学人必应在后大乘机发。解亦应尔。解释者言本不定判无学人必应在前大乘机发学人必应在后。问者所论据人有胜劣学人为劣无学人为胜也。今就此譬中自有两阶。初是时长者见诸子等安稳得出。先明断惑出三界外登无学果也。第二言皆于四衢道下正明大乘机发。四衢道者东西尽彻南北交通。此明四边无障。露地者此明上又无碍。五处无障此表明大乘机发五浊不能为障。下即释言无障。此释四边无障又言无碍此释上又无碍也。
　　其心泰然欢喜踊跃此是第六明长者见子出难故欢喜。即譬上方便品中第七我即作是念下竟今我喜无畏二行一句。明如来见三乘人大乘机本发故欢喜。但上譬本中有二。初两行明致喜所由。今不为作譬。第二言我今喜无畏一句正明欢喜。今正为此作譬。然大乘机发称如来本意。是故其心泰然欢喜踊跃。
　　时诸子等各白父言父先所许珍玩之具羊鹿牛车愿时赐与此是第七诸子索车。譬此即譬上方便品中第六咸以恭敬心皆来至佛所曾从诸佛闻方便所说法一偈。詺为三乘人索果。所索果者是昔日小乘果上机发是第五。索果是第六。佛喜是第七。此明一时之义。只是大乘机发时索昔日所许之果。亦是索果之时即是大乘机发时。时虽无前后义有始终。只得言大乘机发故索果不得言索果故大乘机发也。此譬中先明佛后明索果者。此逐亲疏作义。大乘机发是今日之要。索果本非要也。何以知然。正明大乘机发称如来本心。是故佛喜系机发之后。索果之心索昔日所许小乘之果。此乃是惑倒之心不解方便之意。云何是要。是故索果义系佛喜之后也。今略述索车义凡有四重。述人解不同。第一明三车体相第二覆明索车义。第三明有索无索第四述人解。第一(两问答)夫师习不同意致各异。古来旧义体用通漫。有人解言。索珍宝大车经文自言是时长者各赐诸子等一大车。若不索大云何与大。即时所习意谓不尔。前文自言时诸子等各白父言父先所许三种宝车愿将赐与。若言索大何故求三。故知昔日所许三种小车既言父先所许云何索大。诸子即是三乘人三乘不一故言诸也。三种宝车即是羊鹿牛车即譬昔日阿罗汉辟支佛大力菩萨三学人究竟果。珍宝大车平等种无三种差别即譬今日法华经中为众生受记同得佛果。且自长者昔在门内许时门外。三车赐诸子今避门内之苦出门外。得车故乐既出门外不见有车。是故就父求索。何关索大车。问者言。既不索大何故与大。解释者言。以大化小是故与大。问者言。若使索小与大亦可索大与小。解释者言法相不然。云何苟在无别。三小唯是一大。今者与大由大乘机发。是故会昔三小成今一大。是故今日与大道理可然。又有人解。是言教中索。又有人解。是机中有索。即时所习就情明索意在后途。明三车体相。第二(有九问答)大判三家果地功德凡有二种。一者是有为果。二者无为果。无为果中自有二种。一因尽无为即是三界因断也。二者果尽无为即是三界果亡也。此二种无为本非车体何以知之。此经虽不类然明常欲遣昔日结断无处。以之为果故。二乘车以运载为用今二种无为本无运义。故知非是车体。是则二种无为置而不论。今就有为果中有二种。一者功德二者智慧。但功德智慧此二难明。分别之相现显涅槃义记。今略述其相以立义宗。正取寄境修行即是功德。故如藉缘布施寄境修定。禅定判时卒不辨。前境有好有恶是寄一青境得修四禅。智慧之用则不如是。今者用心照境。识苦集之智非灭道智。是则功德之用寄境修心。智慧之用。用心照境。且又智慧背我而照境。功德向我而修心。今明车体又不取功德。何以故。功德之用无运载故。唯取智慧以为车体。智慧众多复非一条。今据境捡求不出十智。十智者一苦智二集智三灭智四道智。五名字智六法智七比智八他心智九尽智十无生智。虽有十智今核论车体唯取尽智无生智以当车体。其余八智非正车体。虽非正体得为校具。所以言四谛智非正车体者。本言车在门外。若言四谛智是车体者七种学人已具四谛智。故不当车体也。复言名字智非正车体者。知法名字是名字智。非唯七学人已有名字智。凡夫有名字智。故知名字智非车体也。法智者知现在法名为法智。凡夫及七种学人皆知现在法。故知法智复非车体也。本言比知过去未来法名为比智。凡夫及七种学人皆能比知过去未来法。故知比智复非车体也。所以言他心智非车体者。外道五通亦得他心智。故知他心智复非车体也。唯有尽智无生智正是车体。问者言。若尽智无生智车体者是则三无学人唯有尽无生智无有八智。七种学人唯有八智无有尽智无生智。解释者言。无学人罗汉自具十智。但于十种智中唯取尽智无生智。以当车体。其余八智非正车体。若论七种学人亦有尽无生智。但有法不同故。如须陀洹照三途因尽即是尽智。照三途果亡即是无生智。今七种学人犹有三界生云何有此尽智无生智。且自三车本在门外。若便呼七种学人尽智无生智为车体者。则是三车便在门内也。问者又言。若尔七种学人唯有八智不具十智耶。解者言。七种学人缘他因果尽智即是尽智无生智。问者言。若尔七种有尽无生智即是车体。解者言。本言我生已尽我不受后有。今缘他生智我不得无生。何异贫穷人昼夜数他财宝。问者复言。无学果地具有十智。今以何义故唯取尽智无生智以当车体也。解释者言。尽智无生智具二义故得为车体。一者果时有二者缘果起。言果时有者罗汉金刚心时断正使。已尽于时未有极果。只是成无学。时方有此尽智无生智。故果时有也。缘果起者既已成无学。于时因尽是有余涅槃。果尽是无余涅槃。于时缘我三界果亡是无生智。此即缘果起也。是故有缘得而证即是果时有。缘证即是缘果起也。时有何故不为车体。解言。本体缘我生已尽我不受后有。灭智不然。故不为体。问者复言。若我生已尽我不受后有者亦所并言缘我。灭智是我有也。解释者言。此灭谛智有二义故不为车体。一者缘他灭即是缘天下灭谛。二者功用智即是见灭谛时能断结使。未必皆是缘果起。今尽智对成二义。唯缘在于我不缘于他。无学时有非功能用智也。问者言。若尽无生为车体者。今得罗汉时义主常言于时已证得无生智。然罗汉报身是三界内法。若尔即是三界证此二智。是则二智即是三界内法。云何言三车在门外耶。解释者言。证二智时实如来旨不得称此二智是三界内法。何以知然。此二智起时必缘境而生缘三界因尽。即是出三界外心照三界果亡。亦是出三界外意。是故缘境界义别。故知非是三界内法也。问言。界内界外相貌云何。而当高下为异隔碍作谈论。解释者言。夫内外分流未必纵谈胜负横语优劣。直是果报隔绝称之内外也。问者又言。若使得罗汉之日于时已证二无为者。是则尽无生智即非车体。何以知然。车本运载行人到于涅槃。于时既已证得二涅槃。故知二智无车之功也。解释又言。但得罗汉时已得二种涅槃。但入无余时此义旨显。何以知之。只入无余涅槃之时。于时因尽义显果尽义彰。是故二智之功运入义显。若不尔者云何得有果乘之义耶。核明索车义第三有七问答。索以求取为义。车以运载为能。今言所索是车故言索车。昔日断正结尽时出三界外得无为涅槃。既随佛教修行断结正结既尽成无学果。然罗汉辟支有三明之智。用天眼之智诫观未来犹有生死。自觉死后不得便入涅槃。佛昔劝导但修行断三界烦恼。尽时得无生智得入无余涅槃。正言照生因尽是尽智具足。照我生果亡是无生智具足。而今日觉生因未尽尽智未具尚有生果。无生智未具如来言断正使得尽智无生智具足。是何处耶。此即是索义于时即有以理惑教以教惑理。若以理惑教则有索义若以教惑理则无索义。今现见生死未尽云何得入涅槃。生死既未尽佛教何故言断正使尽得入涅槃。今二智究竟是何处耶。此即以理惑教有索义也。然佛是至人诚言无二。既说断正结尽得入涅槃。佛语不虚云何不信。如今所见生死何必是生死耶。便言我生已尽所作已辨。自言二智究竟得入无余。此则以教惑理无索义也。今明索义正取以理惑教。不取以教惑理。是故三无学人并以理惑教皆有索义。昔见道谛思惟是生死因义。两宗余习非生死因。义同无记。此就教为论非是理谈。问三无学人以理惑教。有索义者所索之车并应一种。解言实如来旨。正言佛说一解脱义。解脱齐故三车亦等。问者复言。若说解脱义齐。三车等者不应有羊鹿牛车三种优劣。解者言。因断三界正使尽同得尽智。亦同照三界果亡得无生智。是故三无学人二智一种。亦断三界子果两缚。故解脱义齐也。所以有此羊鹿牛车三种优劣者。声闻止断正使别相枝条。能荷负最劣取譬羊车。缘觉侵断小习知见少广取譬鹿车。菩萨断习净尽知见圆明运用最胜取譬牛车。负重致远横语知见。有胜负之殊。是故有三优劣。问者言。若习非正结何故断使亡耶。解释者言。为妨习知见是故断之也。问者复言。若尔便应习气尽处制尽无生智。解释者言。本断三界因果尽处制此二智。今习气非三界之因。云何习气尽处制二智耶。问言。若不习气尽处制二智者何故断此习耶。解言。犹如前释为欲广集知见何开为二智耶。问者又言。知见即是尽智无生智。然尽智无生智只是知见何故避尽无生名道知见耶。解释复言。夫知见名同知见意异。尽智无生智成无学时具此二智。其有二义具如前说。问者所论是成无学后。为欲广习知见得此知见必须断习得。是故智成功用。云何与尽智无生智同。问者言若阿罗汉犹有生死不得入涅槃者。是则无学行人皆不得入无余涅槃。不应言罗汉心得自在。解释言。从来判此有理有教。若核实理何曾入无余神明不可断灭。就教为论得入涅槃。昔教不言三界外更有生死。是故以教惑理得入涅槃。即是罗汉心得自在义也。明有索无索第四(有一问答)七种学人皆无索车之义。阿罗汉辟支佛大力菩萨三无学皆有索义也。长者本道三车在门外。但出门外三车相与。今七种学人犹在门内云何就门内索车。若使出门外觅车不得。可就父求索。断三界因果未尽云何已索尽无生智。但三无学人以出三界外。于时以理惑教故有索义也。问者言。若无车故索亦应无城可入。既有城可入亦应有车可乘也。解释者言。若以理惑教无车故索。若执教惑理则有城可入。是则城据迥处可以化作。车在门外可以闇说也。
　　舍利弗尔时长者各赐诸子等一大车此下是第八长者赐大车譬。即譬上方便品中第八于诸菩萨中正直舍方便但说无上道。明如来为三乘人说法华。今就此譬中自有两段。第一双开两章门第二从其车高广下即广释上两章门。两章门者初言各赐诸子等。此一句先开长者心平等章门。内合明如来今日平等为三乘人说大乘经。令同得圆极妙果也。次言一大车此三字即是第二所赐物。章门同用圆极妙果与尔时众也。其车高广此下是第二即广释上两章门。今先广释后所赐物章门。第二从而作是念下即追广释前心平等章门。又此广释两章门中各有二阶。今且明广大车门中有二者。第一先广叙大车之相。第二所以者何下即释长者得有此大车之意也。今言其车高广者此即对于昔日止断三界正使。尽处得尽无生智为果。然此果狭而复短。今日明三乘行人皆成菩萨受记得佛。然此佛果超出五百由旬之外即是高义。又傍摄其诸功德智慧即是广也。是德悉圆故言众宝庄校也。周遍总持即譬周匝栏楯也。如来四辩之中的明辞辩。留梵妙响化给四生故言四面悬铃也。轩盖最高而能覆下譬佛果众德之中大慈大悲。此二德高胜而能覆育众生与乐之恩拔苦之术也。又有种种功德庄严此慈悲故云珍奇杂宝而严饰之也。四弘誓如宝绳交珞。若不交珞者容有退坏。内合明圣人虽复有大慈大悲。若无四弘誓任持此慈悲。可有退失之义也。未解者令解未度者令度。此两誓则持大悲拔苦也。未安者令安未涅槃者令得涅槃。此两誓则持大慈与乐也。垂诸华璎者为招集观者无异四摄。摄化众生也。重敷婉筵者即毡蓐之流也。然是车中之物即譬佛果备诸禅定也。丹枕者此是色中之发者也。譬苏定发生无相功德也。标心极果修习故言驾。真无漏如白牛能断无明黑闇故言白也。会二谛之理是真实之法故言肤充也。即体明说净无诸尘染。故言色洁也。又能断除无明巨患故言有大筋力也。心会二谛之理路故言行步平正也。断除生死之苦速到涅槃之乐故言其疾如风也。又言信首以上诸受学弟子故言又多仆从也。所以者何。此下是第二即释长者得有此大车之意。正言财宝无穷七珍皆具。明知如来蕴内德在怀如充。又有化他之德盈外如溢也。而作是念我财物无极以下是第二。即追广释前心平等章门。今此广中亦有两阶者。第一正广心平等。第二所以者何下即释心平等之意也。问者言。此佛果自是一切众生当来妙果。云何言如来用此佛果与众生耶。解言。此实是众生佛果。然要须外缘。若无如来为说行因到果方法者。是则众生不能离此生死远至涅槃。若不尔者云何经中有授记之义耶。
　　是时诸子各乘大车得未曾有非本所望此是第九诸子得大车故欢喜譬。此即譬上方便品中第九菩萨闻是法疑网皆已除千二百罗汉悉亦当作佛。明三乘人受行大乘义也。
　　舍利弗于汝意云何此下是第十不虚妄譬。即譬上方便品中第十汝等勿有疑我为诸法王下半行偈明不虚妄也。今就此譬中自有三段。第一如来先作不虚譬问舍利弗。第二明舍利弗仰答如来明不虚妄。第三如来述舍利弗结成不虚妄也。今明长者昔日本许诸子三种小车令出门外。今平等与诸子珍宝大车。就情论事为有虚妄为无虚妄耶。内合昔日令众生修行断三界烦恼。许与众生三界外尽智无生智。今日遂为众生平等受记同得佛果。如此化方为是虚妄为非虚妄。舍利弗言。此下是第二舍利弗仰答佛明不虚妄。今就此答中自有两段。第一言不也世尊此先总明长者不虚妄也。第二明不虚妄就此第二中自有三。第一明以重夺轻不虚。第二别明称本心不虚。第三明过本所望不虚妄也。就第一中自有三。初若是长者但令诸子得免火难全其躯命非为虚妄一句。正明以重夺轻不虚。第二何以故若全身命下释。夫人所重莫过身命。余外财宝事成赊远。而此长者慈悲令诸子免焚灼之苦。全身与命即已是不虚之重。况复财宝轻物而当相准。内合为义者。化佛若不方便接化众生。或能广起烦恼断灭大乘善根。只由如来方便诱化令大乘智愿善根不断不绝。所重慧命得全。况复轻微小果也。第三况复方便于彼火宅中而拔济之者总结不虚。欲明如来设小乘教。作根本为欲与我等大乘因果。今日既同得大乘之解。此则称如来出世大意。云何虚也。世尊若是长者此下是第二明称本心故不虚。亦有三阶。初若是长者乃至不与最小一车下一句正明称本心故不虚。第二何以故是长者先作是意下释明方便度众生。本不欲与小故。第三以是因缘下总结也。从何况长者自知财富无量欲饶益诸子等与大车是第三明过本所望不虚。所言过本望者故如昔日许施甲人木案。此人后来遂惠玉案。然昔许惠木今忽得玉。今昔相违实是虚妄。无奈今日重宝夺昔轻货。贪宝情重不许相违昔日本许惠三界外尽无生智。今既出三界仍为受记得佛一切种智。岂非过本所望也。佛告舍利弗此下是第三明如来述舍利弗结成不虚也。
　　舍利弗如来亦复如是正譬说。长行中本有两段。第一开譬竟。自此下竟长行是第二是合譬段也。但上开譬之中本有十譬。今此合譬中唯合七譬。略不合第六长者欢喜。略不合第七诸子索车。略不合第九诸子得车故欢喜譬也。所以尔者子既出难父乌得不喜。是故合第五义兼第六。又合第八义兼第九。长者既赐大车诸子乌得不喜。故知合第八义兼第九也。所以不合第七譬者此义于今日不要。何以知然。第七是诸子索车所索之果是昔方便之教。乃更成迷惑之失。云何为要。是故略不合也。今合此七譬而文成六段。何以故然。正由第五第八两譬并作一段合之。是故成六段也。今先合第一宅主譬亦名总譬者。但上譬中本有六义。今此中唯正合第一正明宅主。义兼合余五义也。但上正明宅主义中有三段。一者明长者名位处二者正长者三者叹长者之德。今言如来亦复如是此先合第二出长者言有大长者句也。则为一切世间之父此一句即追合第一明长者名位处。上言国邑聚落三种今此一句得总合也。含灵有识亦是世间。十方世界亦是世间。的论娑婆一化之处亦是世间也。于诸怖畏此下即合第三叹长者之德。上开譬中本有三。一者有内德二者明有外德三者明有眷属。今者但合第一第二略不合第三有眷属也。于诸怖畏以下是第一合如来内德。第二从大慈大悲下竟三菩提二合如来外化之德。又此二中各有二阶。内德中有二阶者。初叹如来断功德备。怖畏等是果无明闇蔽等为因。子果既除是故断功德备也。第二从而悉成就下竟智慧波罗蜜此明叹智慧德圆也。大慈大悲此下第二合如来外化之德。此中有二者。第一明本第二明迹也。今言大慈此正明外化本就中有二。大慈大悲是章门。后两句即释之也。常无懈倦即释大悲也。恒求利益一切众生此即释大慈。是则悲欲拔苦言常无懈倦。慈欲与乐则言恒求利益也。而生三界此下是第二正明垂迹。初众生三界下讫三毒之火先谈大悲之迹拔苦。次教化令得菩提此即语大慈之迹与乐也。义兼余五义者。言而生三界朽故火宅此即是第三火宅义也。又言为度众生此即兼合得第四五百人及第六三十子也。又言生老病死忧悲苦恼之火此即兼合第五宅中之火也。又言教化令得三菩提此即是第三一门也。故言虽正合长者复得义兼余五。是故亦义皆尽。

　　法华经疏卷第四



　　妙法莲华经义记卷第五

　　　　光宅沙门法云撰

　　譬喻品之余

　　见诸众生此下是第二。即合上第二长者见火譬。明如来见众生为五浊所惛也。譬中本有三段。第一是能见第二是所见第三起悲愍之心。今合此三段。见诸众生此一句即合上第一能见。上言长者见。为生老病死此下即合第二所见。上言是大火从四面起但方便品法说中备明五浊。上开譬中止言大火从四面起此语是总。今此合譬中备明八苦。然五浊八苦等皆是烦累之法今合譬中备明八苦者。生老病死即是四苦。五欲财利即是爱别离苦。何以知之。正由五欲财货离必生苦也。贪著追求即是求不得苦。凡有二种。一者物昔属我今日忽失为追求。亦是求不得苦。二者昔来未有今求不得亦是求不得苦也。后受地狱畜生饿鬼之苦此是怨憎会苦。若生天上此下更举前苦明五盛阴苦也。众生没在其中下是第三即合上起悲愍之心。上言即大惊怖乃至无求出意。今此中言虽遭大苦不以为患。若以苦为患便求出苦既不以苦为患。故知无求出意。此中言东西者非上东西但南北为纵东西为横。一切众生皆横理用心喻若东西也。终日自劳然失避苦之方故言驰走也。
　　舍利弗佛见此已此下是第三即合上第三长者救子不得譬。明用大乘化众生不得也。上法说中有三。第一拟宜第二无机第三息化也。但上开譬中有两段。第一据劝教作三重第二据诫教作三重。今此中合譬还作三段但方法不同。第一并叠合诫劝两家拟宜。第二叠合诫劝两家无机。第三并合诫劝两家息化也。今言佛见此已便作是念我为众生之父应拔其苦难者。牒合拟宜有二。此是第一。然拔苦是大悲之力此即先合第二诫教拟宜。上言我当为说怖畏之事乃至具告诸子也。第二与无量无边佛智慧乐令其游戏此是追合劝教拟宜。上言身手有力此明不见劝教。今不合也。当以衣裓若以机案从舍出之。此明正拟宜今正合也。但上言衣裓明大乘因机案譬大乘果。今此合中正合机案也合衣裓也。亦远拟方便品中我所得智慧微妙最一。明如来总用大乘因果拟宜众生也。
　　舍利弗如来复作是念此下是第二。即合上诫劝两家无机。亦有二。第一合言若我但以神力先合诫家无机。上言父虽怜愍善言诱喻也。第二及智慧力舍于方便以下追合劝家无机。就中自有二。此句正合无机。第二所以者何下释无机之意。上言复更思惟是舍唯有一门而复狭小诸子幼稚未有所识也。又见一家解有二重。第一若我但以神力以下竟众生不能以是得度。正并合诫劝两家无机。第二所以者何下并释两家无机之意也。何由能解佛之智慧但此一句即是第三并合诫劝中两家息化。上劝息化言恋著戏处或当堕落为火所烧。上诫息化言但东西走戏视父而已。
　　舍利弗如彼长者虽复身手有力而不用之。此下是第四段即合上第四长者以三车救子得譬。明用三乘化得众生也。今就此合譬中大分为三段。第一先牒三种外譬来。第二帖合第三譬。第三正合第四譬也。今者第一牒三种譬者。初言身手有力而不用之此即牒上第三外譬。次但以殷勤方便下正牒上第四外譬。次然后各与珍宝大车此下牒上第八外譬。言如来亦复如是虽有力无所畏而不用之此即第二帖合上第三外譬也。但以智慧方便下第三正合第四譬也。今四重料简将欲合第四。所以牒第三譬来者。为欲示圣人出世之意。意在大乘。所以复牒第四譬来者。为示如来施权道意。但众生无有堪受大乘之机。然事不获已用三乘化。是故牒第四譬意在于此。所以复牒第八外譬来者。为示善始令终之意。虽复中间施小意存于大。是故牒第八来显与大之意。所以帖合第三者。上已合竟既被牒持。是故帖合第三令属上也。所以不帖合第八者。下文自合何须帖合也。今第三段正合第四救子得譬。但上譬中本有四种。一者用三车拟宜。二者见子有宿好之心。三者为说三车。四者诸子受行。此中亦具合四段。今言但以智慧方便一句此即合第一长者用三车拟宜。上言是时长者即作是念此舍已为大火所烧我及诸子若不时出必为火所焚我今当设方便也。于三界火宅拔济众生此一句是第二合上第二见子有宿好之心。上言父知诸子先心各有所好奇异之物情必乐著为说三乘。此下是第三即合上第三为说三车。但上说三车中有四阶。一者赞叹三车。二者示三车处。三者劝取三车。四者保与不虚。今者亦具足此合四阶。但不次第。先合第二示三车处。第二仍超合第四保与不虚。还合第三劝取三车。第四追合第一赞叹三车也。今言为说三乘此下四行半。先合上第二示三车处。即是示三乘人尽智无生智在三界外。上言如此种种羊车鹿车牛车今在门外可以游戏也。我今为汝保任此事终不虚也一句。此即超合上第四保与三车不虚。即保与三乘人尽智无生智。上言随汝所欲皆当与汝也。从汝等但当勤修精进如来以是方便诱进众生此二句。退还合第三劝取三车。上言汝等于此火宅宜速出来即是劝三乘人修行取三乘果也。
　　复作是言汝等当知此三乘法皆是圣所称叹此下三行半即追合上第一赞叹三车。即是赞叹三乘。上言而告之言汝等所可玩好希有难得汝若不取后必忧悔。罗汉断三界结尽不复为惑所制故言自在也。若有烦恼可系三界。烦恼既亡故言无系也。昔日未得无学之时有依有求。既证无学德之极果故言无所依求也。乘是三乘者罗汉于时尽智无生智此二智为果。所以言乘者。然入无余涅槃之时因尽无生智自运入无余涅槃。是故有果乘之义便得无量安稳快乐者即无余涅槃乐也。
　　舍利弗若有众生内有智性。此下即合上第四段诸子受行。上言尔时诸子闻父所说珍玩之具适其愿故。但上诸子受行中本有四阶。今具足合上四阶但法用不同。上譬中直总就三乘人作四阶。今此中历别就三乘人各作四阶正合。后举外譬帖合。即作三重四阶。正合后帖合也。今先就声闻乘作四阶正合者。初言从佛世尊闻法信受此则合上第一心各勇锐生外凡夫善根也。殷勤精进此一句。即合上第二互相推排生内凡夫善根也。欲速出三界自求涅槃是第三阶。即合上第三竞共驰走声闻乘人。闻佛说法进入无相行。见谛思惟治道断结也。是名声闻乘。是第四阶即合上第四阶诤出火宅得罗汉果也。如彼诸子下即举外譬帖合也。
　　若有众生此下是第二就辟支佛乘又作四阶正合之。初言从佛世尊闻法信受。此即合第一心各勇锐缘觉乘人闻佛说法生外凡夫善根也。殷勤精进此即合第二互相推排生内凡夫善根也。求自然慧此下即合上第三竞共驰走。明中乘人闻佛说法。进入无相行见谛思惟治道断结也。所以言自然者二谛境是自然。今慧从境受名呼慧为自然也。是名辟支佛乘。此即合第四诤出火宅证无学果也。如彼诸子下即举外譬帖合之也。
　　若有众生此下是第三菩萨乘人又作四阶正合之。初言从佛世尊闻法信受。此即合第一阶心各勇锐生外凡夫善根也。殷勤精进此是第二。即合互相推排明菩萨闻佛说法。生内凡夫善根也。求一切智此下第三。即合上竞共驰走菩萨闻佛说法。进入无相行见谛思惟断结也。佛智者即是三乘中佛果也。自然智犹如前释也。无师智者正明断习气尽成无学果。呼无学智为无师智也。是名大乘此是第四。即合上诤出火宅证无学果。如彼诸子下即举外譬帖合也。
　　舍利弗如彼长者见诸子等安稳得出。此下是第五段。即并叠第五第八两譬。所以并合两譬者。既不合第六第七。故两譬相并。正由见大乘机发即为说大乘也。今就此中自分为两段。第一先牒两家外譬来第二正合两譬也。初先牒第五外譬。次从自惟财富下即牒第八外譬也。如来亦复如是下第二正合两譬。今先合第五见子出难譬明大乘机发也。上开譬中本有二。第一先明断惑出三界外登无学果。二者正明大乘机发。今具合两重。如来亦复如是竟出三界苦怖畏险道。即合上第一见诸子等安稳得出句也。得涅槃乐此即合第二正明大乘机发。上言皆于四衢道中露地而坐无复障碍。今言得涅槃乐。此涅槃乐是大乘善机家果。今举果目因亦可因中说果也。若使理中为论既度二种生死。应是常住涅槃。而今此教未明此理故名复倍上数以为涅槃。
　　如来尔时此下是正合第八长者赐子大车譬。明为说法华经。但上开譬中本有两段。第一双开两章门。第二双广释两章门。但上开譬中逐文句起尽宜合为两段。今此合譬之中有合不合有不次第。宜追开为六段。何者心平等章门一也。一大车章门二也。广一大车三也。释广大车四也。广心平等五也。释广心平等六也。今此中唯不合第六释广心平等。上言所以者何以我此物周给一国犹尚不匮何况诸子。今不合此也。虽合余五阶又不次第。第一先合第四仍势合第五。然后追还合第一第二第三也。今言如来尔时便作是念竟诸佛法藏即合第四释广一大车。上言所以者何是大长者财富无量种种诸藏悉皆充溢也。此义具如上释也。是诸众生皆是我子此下竟而灭度之。即是合上第五广心平等。上言而作是念我财物无极不应以下劣小车与诸子等今此幼童皆是吾子爱无偏党也。是诸众生脱三界者悉与此。即追还合第一心平等章门。上言各赐诸子等。今言悉与。悉与只是平等之义也。诸佛禅定解脱等娱乐之具此即合第二所赐物章门。上言一大车也。皆是一相一种圣所称叹能生净妙第一之乐。此即合第三广一大车。上言其车高广等句也。
　　舍利弗如彼长者初以三车诱引诸子此下是第六段。即合上第十不虚妄譬。但上开譬中本有三段。第一明如来作不虚譬问舍利弗。今不合也。第三明如来述成舍利弗。今而不合也。唯名第二舍利弗答佛正明不虚。今合此譬中宜分为四。第一先更牒上三种譬来第二正合第三释合第四结合也。第一先牒上三种譬者。舍利弗如彼长者牒第一譬。初以三车诱引诸子牒第四譬。然后但与大车以下牒第八譬也。如来亦复如是此下是第二正合。上身子仰答佛明不虚。但上答中本有二。初总答明不虚。第二别答明不虚。今言如来亦复如是无有虚妄。此即合上不也。世尊总明不虚也。初说三乘此下即合上别明不虚。就中本有三种。今次第合之。初说三乘此即合上第一以与重夺轻不虚也。次言引导众生即合第二称本心不虚也。然后但以大乘而度脱之此即合第三与过望不虚也。何以故此下是第三释合也。舍利弗以是因缘此下是第四结合也。
　　而说偈言譬说开三显一化中根人本有四段。但第一正譬说中有两段。第一先明舍利弗请。第二是如来答前言。此两段各有三。佛答中有三具如前述。第一是缘起。第二从若国邑聚落竟百行偈是正譬说。第三汝舍利弗我此法印下六十五行偈奖劝受行也。前又解云此三段中各开为二。缘起有二者。一呵二许也。正譬说中有二者。第一是长行二者偈颂。自此以下有百行偈是第二重颂也。但上长行中本有二。第一开譬第二是合譬也。今就百行偈中亦分为二。第一有六十五行半偈颂上开譬。第二告舍利弗我亦如是下有三十四行半偈颂合譬也。上开譬中本有十譬今唯颂九譬。略不颂第十不虚妄譬。何以故然。旧解言所以不颂第十者。上不虚妄譬本是舍利弗作此不虚妄譬。今者是佛说偈云何用佛说偈颂舍利弗语耶。今一家所习不用此解。凡如此处亦复何限。故如寿量品中佛作医师不虚譬。问弥勒弥勒答佛明不虚。及至下佛还舍弥勒不虚譬。又如分别功德品中佛说长行弥勒偈颂如此。比例实为不少。今所以不颂者。明不虚之意本令物得实解。时众既得信心不虚妄义其意自显。是故略不颂第十不虚譬也。今六十五行半正颂九譬亦开为九段。第一有三十三行偈。颂第一宅主譬亦名总譬者。第二从是时宅主在门外立下有两行偈。颂第二长者见火譬。第三长者闻已惊入火宅有六行偈。颂第三长者救子不得譬。第四尔时长者而作是念诸子如此益我愁恼下有七行半。颂第四长者救子得譬。第五长者见子得出火宅下有三句偈。颂第五见子出难譬。第六坐师子座而自庆言下有四行一句。颂第六长者欢喜譬。第七尔时诸子知父安坐下有三行偈。颂第七诸子索车譬。第八长者大富库藏众多下有七行半偈颂。第八赐大车譬。第九诸子是时欢喜踊跃下有一行半偈。颂第九诸子得车故欢喜譬也。三十三行偈颂第一。两行偈颂第二。六行偈颂第三。七行半偈颂第四。三句偈颂第五。四行一句颂第六。三行偈颂第七。七行半颂第八。一行半颂第九。上宅主总譬中本有六义。今者唯颂四义略不颂第三一门第六三十子也。
　　今三十三行分为四段。初一句颂第一长者。第二有三行一句颂第二一大宅。第三有半行颂第四五百人。第四余有二十九行偈颂第五宅中火起也。上明长者中有三。初若国邑聚落者名位之处。第二有大长者正明长者。第三其年衰迈下叹德也。今言譬如长者此一句唯颂有大长者也。名位处及叹德略不颂也。有一大宅此下三行一句颂大宅。人多用此偈颂国邑聚落此则不然也。正颂其家广大。但譬中直言其家广大。今此第二广叙大宅之相。然文句与上第五叙火相相类。虽类而非。下自别有文句颂火起也。既以三界为宅故大也。三界念念无常故顿弊。色无色界如堂欲界如舍然三界无安故言高危也。命如柱根亦念念无常故言摧朽。心识如梁栋亦念念生灭故言倾斜也。业为基陛既是无明相惑虚构横造故言颓毁也。四大如墙壁皆为无常所坏故言圮坼也。色香味触皆念念无常故言泥涂褫落也。四威仪不周正故言覆苫乱坠也。又言头发牙抓庄严身者也。五识取缘不复相应。亦即体念念生灭故见椽梠差脱也。又言五根也。圣人捷疾智观观此无常之境。故言周障屈曲。屈曲者委悉也。有五百人止住其中。此半行是第三颂上五百人也。鸱枭雕鹫此下有二十九行。是第四颂第五火起也。上言堂阁朽故墙壁颓落乃至周匝俱时欻然火起也。但上长行不的道三界。今偈中委悉。是故别明三界火起。今二十九行偈分为四。初有二十二行偈明宅中火起。即是欲界火起。第二从恶兽毒虫下有三行半偈。明窟穴中火起即是色界火起。第三从蜈蚣蚰蜒下有两行半偈。明虚空中火起即是无色界火起。第四其宅如是甚可怖畏下一行总结火起也。就前三段中各有四阶明义。第四止一不开也。今且就前二十二行明欲界火起中有四阶者。第一有十七行半偈。先叙列所烧众生。第二是朽故宅属于一人下一偈明欲界火起所由。第三于后宅舍忽然火起有两行偈正明火起。第四诸鬼神等扬声大叫有一行半偈总结被烧之相也。又就前十七行半偈中自有三段。初有六行偈先别出五钝使众生。第二从处处皆有下十行偈又别出五利使众生也。第三从夜叉饿鬼下一行半偈总结被烧众生也。就前二阶中各有二。第三不开也。就六行中自有二者。初有五行半偈别出五钝使众生。第二有半行总结五钝使众生也。今五行半明五钝使众生即成五阶。初半行明慢使。二一行半明嗔使。三一行明痴使。四两行明贪使。五二句明疑使也。初鸱枭雕鹫下半行先明慢使众生也。次蚖蛇蝮蝎下有一行半明嗔使众生也。次屎尿臭处下一行明痴使众生。屎尿等以譬五尘。然众生贪著五尘如蜣螂等贪屎尿也。狐狼野干此下两行明贪使众生。然死尸等且譬五尘。众生竞取五尘色声香味触故言咀齰也。更相劫夺横取无道故言践蹋也。斗争龃掣啀喍吠嗥此二句明疑使众生。思因果之理为有为无未判见心如两狗未决也。其舍恐怖变状如是此下半行是第二总结五钝使众生也。处处皆有魑魅魍魉此下十行第二别出五利使众生。亦有二者。初此半行偈先总明五利使众生。第二有九行半别出五利使众生。然前明钝使众生初别后总明。五利使众生初总后别也。夜叉恶鬼此下九行半是第二别出五利使众生。既明五利使即成五阶。初三行明邪见。次两行半明戒取。次一行半明我见。次半行明见取。次两行明断常二见。是边见也。夜叉恶鬼下三行先明邪见众生者谤无因果。然因果即是四谛谤无灭道因果如食啖人肉也。毒虫之属以下明无苦集。就中先一行列出苦集。次一行半正明谤也。孚乳为因即是集谛。产生为果即是苦谛。皆有苦集各不相关故言各自藏护也。夜叉竞来此下一行半是第二正明邪见众生谤无苦集因果也。邪见缚成上品故言恶心转炽也。缘邪论僻义故言斗诤之声也。此必招三涂之苦故言甚可怖畏也也。鸠槃荼鬼此下两行半偈是第二阶明戒取众生。即是持鸡狗鹿戒也。平地小高称为土埵。欲明戒取众生伏三涂因。生人天之中如土埵也。有时厌欲界之苦伏欲界结暂生色界如离地一尺也。有时厌色界之苦即伏色界结暂生无色界如离地二尺也。伏结生色无色界如往然。暂时折伏。非是永伏还复退三途故言反也。此戒取众生非是如理用心故言纵逸。劳而无功故言嬉戏也。捉狗两足扑令失声者有人解言。色界众生谤无色无因无果如捉狗两足。又谤欲界无因无果如以脚加颈一。往乃类核实不然。今明欲界有十使众生下自别有文明色界。那得言是色界耶。今捉狗两足扑令失声者谤无苦集。令因果理绝而不通故言失声也。以脚加颈怖狗自乐者谤无灭道二谛也。又解谤无业烦恼为集故言捉狗两足等也。复谤无苦为果故言以脚加颈等也。
　　有诸鬼其身长大此下一行半明我见众生我大色小故言长大也。既无惭愧故言裸形也。复有诸鬼其咽如针。此半行明见取众生不能自计证成他见是事实余妄语也。复有诸鬼首如牛头此下两行明断常二见众生。牛首有两角譬断常二见必相随也。从夜叉饿鬼诸恶鸟兽下一行半是第三总结被烧众生不开也。色无色界如窗牖窥看上界之明也。是朽故宅属于一人。此一行是第二明欲界火起所由。只由长者暂行不在致令宅中火起。内合明如来昔日已曾化此众生。于时暂得折伏烦恼不起。无异长者在时有火未起。感缘既尽如来更历他方。然此众生遂复更广起烦恼郁然火盛。故云火起所由也。于后舍宅欻然火起此下两行是第三正明欲界火起。即是正颂欻然火起句也。诸鬼神等扬声大叫此下一行半偈是第四总结欲界众生被烧之相也。恶兽毒虫此下三行半偈是第二明色界火起。就中亦有四阶者。初一行先明欲界众生为烦恼八苦所恼。故仍伏欲界结生色界为藏窜孔穴也。第二言薄福德故一句明火起所由也。第三言为火所烧一句正明色界火起也。第四余有两行明色界众生被烧之相也。蜈蚣蚰蜒此下两行偈第三明无色界火起。亦有四阶者。初一行先明色界众生伏色界结。生无色界也。第二言鸠槃荼鬼随取而食。此半行明火起所由。由彼处邪见人教化而取故言随取而食也。第三言又诸饿鬼头上火燃此半行正明无色界火起也。第四饥渴热恼周障闷走此半行明被烧之相也。其宅如是甚可怖畏此下一行是大段第四总结三界火起不开也。
　　是时宅主在门外立此下两行偈颂上第二长者见火譬。譬中本有三段。一者能见二者所见三者起悲哀之心。今此中不颂起悲愍之心。虽不颂悲愍之心。犹成三段。上直言长者见火然不出见处。今此中长出见处以长补所阙终成三段也。三段者。第一半行先出见火之处。第二一句颂能见。第三一行一句颂所见也。今者第一言是时宅主在门外立。先出见火之处。然立是欲行之相。如来在法身地将欲应来三界接化众生。犹如长者欲入门也。闻有人言。此一句是第二即颂上能见。上言长者见今此中言闻此则以闻代见。上譬道见此明如来有照机之智。此中道闻即谈感圣人之机。然感佛出世之机来关圣智。如闻有人言也。汝诸子等此下一句是第三即颂上第二所见。上言是大火从四面起。向言闻有人言闻何所道。正言汝诸子等。先因游戏来入此宅有人解言。从三界外流来入三界中。故言入此宅。今所习不然。昔二万亿佛所已曾受大乘化。即是父子义。故言汝诸子等。先因游戏来入此宅者故如遗教所明。其未度者皆亦已作得度因缘。昔有大乘解之时于时位心皆作出生死意。后起烦恼失大乘解即便成入生死义。来入之义其意如此。稚小者于时大乘解弱故言稚小。只由解弱故失解起烦恼故言无知也。
　　长者闻已此下有六行偈。颂第三救子不得譬。上譬中本有诫劝两段。两段之中各有三阶。即是拟宜．无机．息化。今此中亦备颂上两段。各三阶者但方法不同。法不同者就此六行中分为三段。初言长者闻已已下五行颂两家拟宜。次有二句颂两家无机。次有二句颂两家息化也。长者闻已下此三段各有二。第一一偈先颂劝家拟宜。即是身手有力下是也。二告喻诸子下有四行偈即颂诫家拟宜。即是我当为说怖畏之事下是也。诸子无知下二句是第二。即并颂两家无机。有二者。初言诸子无知一句即劝家无机。上无机中本有二。今不颂第一大乘教于其无用。即是是舍唯有一门而复狭小唯颂有小无大。今此诸子无知一句总颂上有小无大。即是诸子幼稚未有所识也。二虽闻父诲一句即颂诫家无机即是父虽怜愍善言诱喻也。第三两句颂两家息化自有二者。初句即颂劝家息化即是恋著戏处也。二嬉戏不已一句即颂诫家息化。上言东西走戏视父而已也。又解言。不颂劝家三段唯颂诫家二段。前五行颂拟宜后一行颂无机不颂息化。上拟宜中有二。第一思惟救子方法。第二正拟宜。此中亦分为二。初一行颂思惟方法。第二告喻诸子下四行正颂拟宜。
　　是时长者而作是念此下有七行半偈。颂上第四长者以三车救子得譬。但上譬中本有四段。第一以三车拟宜二者见子有宿好之心。三者为说三车四者诸子受行。今此中略不颂第二见子宿好。上言父知诸子先心各有所好奇异之物情必乐著也。今七行半中分为三段颂上三段初三行先颂第一三车拟宜。次三行超颂第三为说三车。次一行半颂第四诸子受行也。今尔时长者而作是念下三行颂第一三车拟宜。即是尔时长者即作是念此舍已为大火所烧下是也。告诸子等此下三行即是超颂第三为说三车。上说三车中本有四阶。今三行具足颂之。一行颂第一三句颂第二。又三句颂第三。半行颂第四也。今告诸子等一行即颂第一赞叹三车。上言而告之言汝等所可玩好希有难得汝若不取后必忧悔也。次羊车鹿车此下三句即颂第二阶示三车处。上言如此种种羊鹿牛车今在门外也。汝等出来又有三句。即颂上第三劝取三车。上言汝等于此火宅宜速出来也。次随意所乐可以游戏。此半行即颂上第四保与不虚。上言随汝所欲皆当与汝也。诸子闻说如此诸车此下一行半颂第四诸子受行。上受行中本有四阶。今唯颂三阶略不颂第二互相推排也。初诸子闻说如此诸车此半行。先颂心各勇锐外凡夫行也。即时奔竞驰走此六字。即颂竞共驰走见谛思惟修道行也。而出下半行二字。即颂诤出火宅得无学果也。又解云。略不颂前二唯颂后二也。
　　长者见子得出火宅此下有三句。即颂第五见子出难譬也。上譬中有二。一者先明断惑出三界得无学果。二者正明大乘机发初二句先颂无学果也。住于四衢一句正颂大乘机发也。
　　坐师子座此下有四行一句颂上第六长者欢喜。今就此四行一句中自有三段。初三句正颂欢喜踊跃也。此诸子等此下三行释致喜所由。由脱难故所以欢喜也。是故诸人我今快乐此半行是第三结欢喜也。
　　尔时诸子知父安坐此下有三行偈。颂第七诸子索车明三乘人索果也。就此三行中自有四阶。半行明索车时。一行正颂索车。一行明颂如来于时许车之辞。半行即结颂索车也。今者尔时诸子知父安坐下此半行。是第一先明索车时只是知父安坐之时。内合明如来见众生大乘机发称如来本意。故言安坐也。皆诣父所此下一行是第二正颂上索车也。如前所许一行是第三即颂如来于时许车之辞也。今正是时下半行是第四即结颂索车也。
　　长者大富此下有七行半颂第八赐大车譬。即是说法华。上譬中本有两段。第一先双开两章门第二双广释两章门。今七行半亦分为二。初有七行先颂上第二广章门。第二余半行追颂开两章门。又此颂广之中唯颂广一大车不颂广心平等。但广大车本有二。一者正广二者释广。今初有一行半颂先颂释广大车即是。所以者何是长者财富无量也庄校严饰。此下五行半即追颂上正广大车。上言其车高广众宝庄校也。以是妙车此下半行是第二即追颂上开两章门。此一句先颂一大车章门也。次等赐诸子一句即追颂心平等章门也。
　　诸子是时欢喜踊跃此下有一行半偈即颂第九诸子得大车故欢喜譬。上言是时诸子各乘大车得未曾有也。略不颂第十不虚也。
　　告舍利弗我亦如是此下有三十四行半偈是第二即颂长行中第二合譬段也。又上合譬中唯合七譬不合第六第七第九也。虽合七譬并合第五与第八譬。故文句成六段。今此中亦颂合七譬文便成七段。但七名虽同意致有异。上长行不合第六第七。今亦不颂。上合第一第二第三第四第十譬。今亦颂之。上并合第五第八譬。今偏颂第八譬。上合第五不合第九。今此中义颂合第九略不颂第五也。今就三十四行半中。亦分为七段。第一有四行颂合第一宅主总譬。第二如来已离三界火宅下有两行颂合第二见火譬。第三而今此处多诸患难下亦有两行颂合第三救子不得譬。第四是以方便为说三乘下有四行颂合第四救子得譬。第五汝等若能信受是语下亦有四行颂合第八赐大车譬。第六得如是乘令诸子等下有三行义颂合第九诸子得车欢喜譬。第七告舍利弗汝诸人等下有十五行半颂合第十不虚妄譬也。四行偈颂合第一。两行偈颂合第二。两行偈颂合第三。四行偈颂合第四。四行偈颂合第八。三行偈义颂合第九。十五行半偈颂合第十。上合第一宅主总譬中唯正合一长者义。义中复得兼合余五义。今此四行偈得颂兼合五义唯略不颂合一门也。今言我亦如是一行先颂合长者上言如来亦复如是也。世间之父一句即颂合则为一切世间之父也。一切众生皆是吾子此一切即得颂合两义。初言一切众生即得颂合五百人也。皆是吾子下三句即得颂合三十子也。三界无安下一句偈即得颂合有一大宅义也。常有生老下此一行即是颂合宅中有火义也。
　　如来已离此下两行即颂合第二见火譬。上言见诸众生为生老病死。但上合譬中且合三种。一者合能见。二者合所见。三者合起悲愍之心。今此两行唯得颂合能见所见不颂合悲愍之心也。虽然犹成三段。何以知然。正犹长出如来见众生之处故也。今言如来已离三界火宅下一行。先出见众生之处。次半行颂合第一能见。次半行颂合第二所见也。今第一一行明见众生之处。如来久绝三界之累故言已离也。怕然在法身之地言寂然间居也。林者无漏法林也。栖神在法身之地。纵任居累碍之表故言安处林野也。然法华经所明法身者不同常住也。解有二种。一云延金刚心久住世者以为法身。又云正明总十方诸佛更互相望。故知无量寿即时在西方教化未来此间。此间望彼彼即是法身。然应身本有形有像。法身本无形像。佛既未来此间于此间即无形无像。即是法身。若来应此间即于应此间是应身。他方望此间即持此间作法身也。今此三界皆是我有此半行是此中第二即颂合上第一能见也。其中众生悉是吾子此半行是此中第三即颂合上第二所见也。
　　而今此处此下有两行即颂合上第三救子不得譬。但上开譬中本有诫劝两段亦各有三。及至合譬之中分为三段。即叠合诫劝拟宜叠合两家无机又叠合两家息化。今此两偈唯颂合诫边。但诫中本有三。今此中略不颂合诫息化。唯颂合诫拟宜与无机。今言而今此处多诸患难唯我一人能为救护此一行正颂合诫拟宜。上言佛见此已便作是念我为众生之父应拔其苦难也。虽复教诏而不信受此一行即颂合上诫无机。上言若我但以神力下是。今言虽复教诏而不信受显无机。若以神力通之无有信受。下即释言于诸欲染贪著深故也。
　　是以方便此下有四行即颂合第四救子得譬。上合第四譬。中本有三段。第一先牒举三种外譬。今者不颂也。第二言如来亦复如是虽有力无所畏而不用之即帖合第三外譬。今者亦不颂也。唯颂第三段正合第四譬。但上合第四譬中本有四段。今此中略不颂合第二于三界火宅拔济众生见机之义。今此四行中有二重。第一三行正颂上合三段。第二一行合三以为一结成上义。此是义出不颂上也。今就三行中初一句颂合第一以三乘拟宜。次一行一句颂合第三为说三乘。次一行半颂合第四诸子受行也。今言以是方便一句是颂合第一用三乘拟宜。上言但以智慧方便也。为说三乘此下一行一句是偈中之第二。即颂合上第三为说三乘。上说三乘中本有四阶。今此一行一句唯得颂合一阶即是示三果处。上言汝速出三界当得三乘声闻辟支佛佛乘示三乘人果处也。自余三阶略不颂合也。是诸子等若心决定此下一行半是偈中之第三即颂合上第四诸子受行。但上合譬中历别。就三乘人各作四阶。今者亦就三乘颂合。但不尽合四阶唯各得颂合三人第四阶。今一行半自有二。初总后别今言是诸子等若心决定。此半行总明三乘人皆得无学果并是决定之义也。下一行别明三乘人得无学果。初言具足三明及六神通此半行即是声闻决定果正颂合上是名声闻乘。即是开譬中诤出火宅也。有得缘觉一句即是颂合上是名辟支佛乘。缘觉无学果即是开譬中诤出火宅也。不退菩萨一句即是颂合上是名菩萨乘。即是得无学果。亦是开譬中诤出火宅也。汝舍利弗我为众生下一行。第二合三以为一结成上义也。此一行是义出不颂上今犹属上也。
　　汝等若能信受是语一切皆当成得佛道。此下有四行即颂合第八赐大车譬。但上正合第八譬中追开作六阶。唯合五阶不合第六阶也。今此四行分作两段。第一此一行偈中得颂合两阶。即是上是诸众生脱三界者悉与诸佛禅定解脱等即是心平等及所赐物等之义也。是乘微妙清净第一下三行颂合上广大车。上言皆是一相一种圣所称叹能生净妙第一之乐也。故此四行唯得颂三阶也。
　　得如是乘令诸佛子下三行即义颂合第九诸子得大车故欢喜譬。上长行中本不合此第九。今者义颂合也。然此三行中初二行正义颂上明行一因得一果故定喜也。第二以是因缘下一行明无异因也。今第一乘是宝乘直至道场者。明如来既为三乘人受记未来得佛。于时时众相与标心买当来佛果之上修习进行。即是乘是宝乘是境界乘也。直至道场者万行皆是至道场。但其金刚心时剩得佛最近修行至金刚。此是直至道场之义也。
　　告舍利弗汝诸人等此下有十五行半偈。并颂合第十不虚妄譬。上合譬中本有四段。第一先牒上三种外譬来第二正合。第三释合。第四结合也。今唯颂第二正合余者悉不颂也。上第二正合不虚妄中自有二。初言如来亦复如是无有虚妄此则总明不虚。今者亦不颂合也。今唯颂合三种别明不虚以重夺轻。不虚称本心。不虚与过望不虚。今就此十五行半偈中大分为三段。初有一行偈是第一先明父子相关以开不虚之端。内合明如来昔日已曾二万亿佛所化此众生。于时众生生大乘解即是子义。然解不孤生生由于佛。如来有生物解之能。即是父义也。第二有十三行半正颂合上三种不虚也。第三余一行即举法王。结明不虚之意也。又此三段前一后一并皆不开。中间一段自有三段别也。初有两行半先略颂合三种不虚。第二有二行将欲广颂合先引证劝信也。第三有九行正广颂上第一略颂合不虚也。今言两行半略颂合者。初一行颂第一。次一行颂第二。次半行颂第三也。今者第一汝等累劫一行即颂合以重夺轻不虚。上合譬言初说三乘只一句也。我虽先说此一行即颂合称本心不虚。上合譬言引导众生亦只一句也。但尽生死者但生死有二种。然分段中苦恼深重。是故三乘方便引汝令离炎灼之苦。唯尽分段生死未尽变易生死。故言但也。复应进断变易成无上道岂应止此灰身灭智。故言而实不灭也。今所应作唯佛智慧此半行即颂合与过望不虚。上合譬言然后但以大乘而脱度之也。若有菩萨此下两行是第二引胜人。证如来不虚劝信。此两行即成二意。初偈正引证。后即出证人之语也。若人小智此下有九行偈是第三。即广上第一略颂合三种不虚也。今此九行自分为三段。初有六行即广上。汝等累劫下一行略明以重夺轻不虚。就此六行中初二行明苦谛。二行明集谛。一行明灭谛。一行明道谛也。第二从是人于何而得解脱下有一行半即广上。我虽先说一偈称本心不虚也。第三从佛说是人未实灭度下有一行半即广上。今所应作唯佛智慧半行明与过所望不虚也。我意不欲令至灭度者此则取上语。其义可求。斯人若未得无上道之时我意。终不只令至昔日灭度也。我为法王于法自在向言十五行半大分为三段。此下一行是第三举法王结明不虚。然不自在人出言多虚。佛是法中之王实不虚也。
　　从汝舍利弗我此法印又前判云正譬说开三显一化中根人中本有两段。第一是舍利弗请其中自有三段已讫也。第二是如来答亦有三段。第一是譬说缘起其中有二。初呵后许也。第二正譬说开三显一其中有二。即是长行与偈亦已讫也。中根之人既解同归之理先三后一之意。故自此下尽品有六十五行偈是第三即奖劝中根人受行。然奖劝之意祗明弘经益物自行化他。种同归之因感圆极妙果也。菩萨万行乃备众德皆修。若的明要者不出自行化他。自行则如说修行化他则弘经益物。兼除老病菩萨之谓也。但慕果之心易生行因之意难立。是故此中单劝慕果。既愿行因贫福自显。此意已具如前述。不复细解。又解所以不劝慕果者与授记品相近故不劝慕果也。此中祗以弘经益人以为行因亦有两段。两段之者第一一行偈先出所弘之经。第二从在所游方下有六十四行偈正示其弘经益物之方也。今第一言我法印者即是所弘之经。印者故如此人名字印此函书送与所与之人。莫与所不与之人。然法华经犹如函书。但经中所明因果犹如书中所表之事也。如来言教题此经名字犹如印也。弘经菩萨如送书人也法印深意其义如此。
　　从在所游方勿妄宣传此下六十四行是第二正示其弘经益物之方奖劝行因之意。此中自有三段。初有半行据总略劝弘经益物。第二若有闻者下有十行偈据别略劝弘经之方。第三若有不信毁谤此经下有五十三行半偈广示弘经方法表行行因之相。
　　今言在所游方勿妄宣传者是第一。然勿妄之言其意难了。今且作四句明之。一言恶人莫为说此亦是勿妄。二者恶人亦为说善人亦为说此亦是勿妄。三者恶人应为说善人莫为说。四者善人应为说恶者莫为说。今不同前三句。何故前三句太甚通漫故。的取第四句正恶人莫为说善人应为说。问者言如来慈父等视如子且又放光普照有识皆蒙。今复言善人应为说恶人莫为说非唯生分别之心。亦违慈父之意。解者言放光普照表慈悲平等。今明善人应为说恶人莫为说。此则示身子弘经益物之方。善人应为说即是劝善恶人莫为说即是诫恶。且又强为恶人说者非唯直生不信之心。亦复增长诽谤之罪。是故涅槃言诸佛圣人不为众生作烦恼因缘。又欲斥彼恶人令改恶行善也。
　　若有闻者此下十行偈是第二据别略劝弘经之方。此第二段望上总则成别。望下广故称略也。今就此十行偈中自有两段。第一有四行先劝善人应为说。第二斯法华经下有六行偈诫令莫为恶人说也。此两段中各有三。今且就前四行善人应为说中自有三种善人。初一行先明不退转人应为说。阿者言无鞞跋致言退。无退之人应为说也。第二若有信受下一行半明过去久种善根之人应为此人说也。第三若人有能下有一行半偈。则明未来世中常值善知识人应为此人说也。此三种人即成三世初明不退之人。即是现在次明久种善根人。即是过去后明常值善知识人。即明过去久种善根人即此人未来世中当得相值。但互举一边为义也。斯法华经此下有六行是第二诫令莫为恶人说。此六行中亦有三种者。初一行先明浅识之人莫为说。第二一切声闻下三行举有信之人。况出不信之人。及取即得不信之人也。第三又舍利弗下两行更出恶人总结莫为说。初偈明我见之人不应说。后偈多爱染之人勿为说。问者言。上言宿习强者虽有三种五浊不能为障。今何故言莫为此人说耶。解释者言。此有二意。一者正为劝奖中根人弘经方法。二者亦为斥即时众中有懈怠之者也。
　　若人不信毁谤此下五十三行半偈是第三广示弘经益物行因之方。今就此五十三行半偈中大分为两段。第一有三十四行半广示恶人莫为说。此即广上第二六行略明恶人莫为说。第二从若有利根以下尽品有十九行偈。广明善人应为说。此则广上第一四行略明善人应为说。为广之意其意如此。今且前明恶人中自有三。第一有四行半偈据行恶因明恶人。第二从其人命终下有二十八行偈据得恶果明恶人。第三佛告舍利弗谤斯经者下二行。第三总结恶人之相也。今且就前四行半明行恶因中自有三种恶因。初一行偈先明谤法之人莫为说。第二一行有疑惑人莫为说。第三两行半谤弘经人莫为说也。今第一一行偈明谤法人。既谤毁此经云何可说。即断一切世间佛种者。今此经说众生有佛种然诸听法之人既毁谤此经不得宣说。故言断佛种也。或复频蹙一行是第二明疑惑之人莫为说也。若佛在世下有两行半第三明谤弘经之人者亦不应为说也。其人命终此下二十八行是第二据得恶果明恶人。即是向者三种行恶因之人得此恶果。就中有二重。初二十二行偈正明恶果报。第二常处地狱下六行偈总结恶果之相也。又就此两段之中各有二别。今且就正明恶果中有二者。初有十二行据正报明恶果。第二若得为人下十行偈据余残报明恶果也。死被瓦石者此是世流布语。正言祗此人死后斩截之相。亦可是此人死后得宿命智见。人取其死尸屠割。于时缘此即生苦受即自知由谤经之罪也。
　　又释此人死时终不好死死必为刀杖所加也。若得为人此下有十行是第二据余残报明得恶果。即是向者是正报者今得残报也。常处地狱此下六行是第二总结恶果之相亦有二者即结上两段。初有两行总结上第一据正报明得恶果也。第二从若得为人下有四行总结上第二据余报名得恶果也。告舍利弗谤斯经者向言三十四行半广示恶人莫为说中本有三。初有四行偈据行恶因明恶人。第二二十八行据得恶果明恶人也。已竟此下两行是第三总结恶人之相也。
　　若有利根此下有十九行是第二广明善人应为说广上。第一四行略明善人应为说也。就中有二。第一有十七行偈正明善人应为说。第二又舍利弗我说是相下有两行总结劝善人应为说也。就前十七行偈中凡有十种乃可为说。今以义相对以为五双。第一双明现在明聪明利智过去则深种功德。此是功德智慧相对也。第二双言俯则慈愍下流仰则恭敬尊长。此是俯仰相对也。第三双言外则舍远恶缘内则奉戒清净。此是内外相对也。第四双言自行则质直柔和化他则清净说法。此是自行化他相对也。第五双言始得专念求经终则纯心顶戴。此是始终相对也。告舍利弗我说是相此下两行是第二总结劝善人应为说。

　　信解品第四

　　但解有两种。一者自以智慧明见法相此则法行人呼为见解。二者不自见理凭师谓尔此则是信行人名为信解也。今此品中明四大声闻领开三显一之义信同归莫二之理。从信得解仍詺为信解品。问只有此四人领。更有余人。解释者言但使是中根之徒得解者亦无量。但略举四人为端首耳。譬说开三显一化中根人本有四品即为四段。此一品是第二明中根人领解。又言四段之中各开为二。今此领解中有二者。第一是经家序中根人得解之相第二从而白佛言以下竟品正是中根人领解之辞。又就此两段之中各开为二。经家序中有二者。第一从尔时慧命须菩提下讫欢喜踊跃是经家序中根人内心欢喜。第二列外形恭敬也。就第一明内心欢喜中有三。初列出欢喜人名须菩提等四人。二者明欢喜所由由闻未曾有法故。三者正明欢喜也。
　　第一所以言慧命须菩提者凡有二种解。一者言昔日未解开三显一同归之理。愚痴之人心相续为命。今日既得解权实之宗慧心相续为命。若尔亦应言慧命迦旃延乃至慧命目犍连。所以单道须菩提者此则互举为论。二者须菩提解空第一空慧为命。大品座席之时已为诸菩萨转说般若。以此呼为慧命须菩提。此即从本受名。问者言。从解空得名亦应言论义迦旃延乃至言神通目连耶。解释者言。此亦互举。若必也相兼时亦应言摩诃须菩提。何以故下三人皆有摩诃之名。而须菩提独无。故知此互举两义双明。就第二明欢喜所由中有二。初明闻未曾有法者正由闻譬说开三显一解一义故。二者明得解之资。由为上根人法说开三显一。与舍利弗授记故也。
　　从发希有心下第三正明欢喜也。即从座起讫瞻仰尊颜是第二经家列外形恭敬。第二正领之辞中有二。第一从而白佛言以下尽七十三行半偈正领解上火宅乃至方便品中开三显一之义。第二从世尊大恩以下有十三行偈明此解由佛来。是故叹佛恩深难报以结领解。又就此两段之中各开为二。且置叹佛恩深难报至彼更分。
　　今就第一正领解中有二。第一是长行。第二是偈颂。今就长行之中自有三段。第一先略领解。第二将欲广领解先咨审如来。第三从譬若有人讫长行广领解。又就第一第三各开为二。中间咨审止一不开。
　　略领解中有二者。第一法说领解。第二言无量珍宝不求自得。此明譬说。广领解中有二者。第一是开譬。第二是合譬。今就略领解两段中各有二。第是开譬。第二是合譬。今就略领解两段中各有二。第一法说中二者第一先明昔日不求。第二从我等今于佛前下明今日自得。譬说亦尔。何者昔日大品座席之时我亲为诸菩萨转教说般若。明大乘因如彼说大乘果。如此而我于时于此大乘因亦不求。于大乘果亦不求。而我于时自知大乘因果是好法。只是不求。何以故口言若佛见无为入正位者不能复发菩提心。而今日值法华座席即会三成一。明声闻小行皆成佛果。此则是自得之义。只就第一明昔日不求中自有二。第一列三种不求章门。第二从无所堪任以下释上三章门。三章门者一言居僧之首故不求。二者言年朽迈故不求。三者言自谓已得涅槃故不求。此皆道昔日大品座席时事。所言居僧之首不求者。须菩提等昔日既是上座。作小乘学执教定宗位阶次第。何故尔。若学菩萨不问道俗先受戒者便为大故。我等于时有弟子皆随于我学小乘之法。我忽移心改造非谓众首之人。为此义故于大乘因果不生求心。第二上云年朽迈故不求者。菩萨之怀不惜身命无方益物。我等年时已谢何能为之。前言居僧首者明法腊已大。后复言年已朽迈者明俗年复高。但俗年虽高法腊未必大。今者法腊既大俗年又高。第三自谓已得涅槃不求者。佛昔语道有声闻缘觉菩萨。我于时既得声闻缘觉涅槃以为究竟。又闻佛言。若见无为入正位者不能复发菩提心。即是高原陆地不生莲华之义有此三义。是故不求也。无所堪任此下是第二释上三种不求章门。先释第三自谓已得涅槃章门也。世尊往昔说法既久此下释上第一居僧之首故不求也。说法既久者不言佛坐已久。只立指波若坐席故言久。于大乘因果中不作心故言疲懈。于小乘三三时中故是精进也。又今我等年已朽迈此下释上第二年并朽迈故不求章门也。我等今于佛前闻授声闻菩提记此下是第二明今日自得义也。无量珍宝不求自得此下是第二譬说。就此譬说中亦有二即为上两段作譬。今言无量珍宝不求此六字即为上第一昔日三种不求作譬也。次自得此两字即为上第三明今日自得作譬也。
　　世尊我等今者乐说譬喻以明斯义者长行正领解中本有三。一者略领解竟。此是第二将欲广领解故先咨审如来也。
　　譬若有人自此下讫长行是第三广领解。就此广领解之中亦有二。第一开譬。第二合譬。就开譬之中凡作九譬。领上火宅十譬。亦远领方便品中十譬之本。不尽领十譬。上火宅中本有十譬。此中唯领七譬不领三譬。不领第六父欢喜。亦不领第七诸子索车。亦不领第十不虚也。所以不领第六者只解第五免难譬第六父欢喜之义自彰。所以不领第七者。上诸子索车此即是迷惑之心是故隐而不领。所以不领第十者。上第十是不虚妄。今日既得解何假领上不虚妄。若使领者如似言不解之时。昔日有虚妄今日既无虚妄。是故不领也。上既有十譬今唯领七譬只应有七。所以有九譬者此中第四第五两譬共领上火宅中第四长者救子得譬。此中第六付财物譬不领上开三显一之意。此乃远领大品座席时意。但穷子今日深取佛意则言昔日大品时佛已令我为菩萨转教说般若。但佛于时众中令我说此大乘因果。则始终会令汝得此因果。须菩提今日既得解。是故深取此意也。九譬者第一明父子相失譬。第二明父子相见譬。第三明呼子不得譬。第四明呼子得譬。第五明教作人譬。第六明付财物譬。第七明见子长大譬。第八明付家业譬。第九明得家业故欢喜譬也。今者第一譬若有人下讫无复忧虑詺为父子相失譬。此则领上火宅中第一宅主譬亦名总譬。亦远领方便品中今我亦如是下明释迦同诸佛先三后一化五浊众生之主。第二从佣赁展转下讫我虽年朽犹故贪惜是名父子相见譬。此则领上火宅中第三长者见火譬。亦远领方便品中第二舍利弗当知我以佛眼观下明佛见众生为五浊所惛也。第三从即遣傍人急追将还以下讫往至贫里以求衣食詺为呼子不得譬。此则领上火宅中第三长者救子不得譬。亦远领方便品中我始坐道场下明佛用大乘化众生不得也。第四从尔时长者将欲诱引其子而设方便下讫愍而怪之名呼子得譬。此则领上火宅中第四长者救子得譬。譬本有四阶。今此第四譬先领前两阶三车拟宜见子宿好。亦远领方便品中第四言寻念过去佛所行方便力下。明佛用三乘化得众生亦有四阶。今亦先领前两阶以三乘拟宜及见三乘人机也。第五从又以他日于窗牖中以下讫然其所止犹在本处詺为教作人譬。此则领上火宅中第四救子得譬中后两阶为说三车及诸子受行。亦远领方便品中化得众生中后两阶为说三乘三乘人受行。是故言第四第五共领上一譬。所以尔者。法说之中偏就应身上明故合而不离。今明四大声闻领解深取佛意。就真应二身上明之故宜分为二也。第六尔时长者有疾自知将死不久竟下劣之心亦未能舍名为付财物譬。是则不领上开三显一之意。此远领昔日大品座席之时佛命须菩提为诸菩萨转教说波若之意也。第七从复经少时父知子心渐已通泰以下名为见子长大譬。此则领上火宅中第五见诸子等安稳得出下明见子出难譬。亦远领方便品中第五舍利弗见佛子等志求佛道者一偈。明如来见三乘人有大乘机发。第八从临欲终时而命其子以下名付家业譬。则领上火宅中第八长者赐大车譬。亦远领上方便品中第八于诸菩萨中正直舍方便下。明佛为时众说法华授记得佛。第九从是时穷子闻父此言即大欢喜名为子得家业故欢喜譬。此则领上火宅中第九诸子得大车欢喜譬。亦远领方便品中第九言菩萨闻是法疑网皆已除千二百罗汉悉亦当作佛。明于时时众闻说法华皆授记作佛故得欢喜三乘人受行也。
　　就第一父子相失譬领上宅主譬亦名总譬。譬中本有六义今唯领二义。领第一有大长者化主之义。复领第六三十子义。此二义是要者。亦是方便品释迦同诸佛先三后一化众生之主。今就父子相失譬领上二义不得作二段父子相简为四重。第一明子背父而去。第二明父觅子不得。第三明子还近父。第四明父失子忧念转深。内合四重者。第一先明众生昔日二万亿佛时曾禀大乘。自尔之后失解舍如来流转六道。第二明如来从众生失大乘解之后。恒觅可化之机不得。第三内合众生从失大乘以来。在五戒十善教中。学则有机感佛出世。此则是渐近父义。第四众生既为五浊所惛如来慈恻弥深。是父忧念转深义也。又就此四重之中各有两阶。子离父中有二者。一者明子背父而去。二者明子向国而还。今言譬若有人者只明四大弟子自譬故言若有人。年既幼稚者内合明众生昔日二万亿佛所于时已曾禀受如来大乘化。但于时禀大乘化不久故言幼稚。不道大乘解小。若言解小是幼稚者。下言年既长大便应是解大。故知不名解小是幼稚。后解言只是解小故幼稚。何以知之。只是幼稚故舍父。若不幼稚云何舍父。内明为论众生于二万佛所禀如来大乘化。于时只得外凡夫解。而此解怯弱故言幼稚。舍父逃逝者隐密而去。非公灼故言逃也。逝者言去。内合众生即失大乘解理中密有背佛之义也。问者言。佛明知众生必失此大乘解。于时何故用此大乘化之。解释者言。佛于时实知众生得解之后必失但于时大乘机感佛佛仍为说大乘。若有感不应则有差机之失。既得此解如来更化他方众生遂起烦恼失此大乘解也。问者言。若佛更复教化他方众生。于后复起烦恼失解者。此则是父自离子。何关子舍父也。若是众生远佛然后起烦恼者乃可是子离父。父自往他方众生自失解故是父离子义也。解释者言。取事即然理则不然。何以知之。若是众生有机感佛。佛则住世可化之机亦尽。故佛舍此化彼正由众生感机尽故佛去不得言佛去故感机尽。既是众生感机先尽。此即是子离父义也。问者又言如来既知必失解者。昔日不应用大乘化之。解释者言。实知必失解犹用大乘化者此则为后化之资。后亦有大乘机发之时。佛言我昔日已曾为汝说此大乘。汝等于时不能坚固受持。广起烦恼遂失此解。今复为汝说而尚不坚固受持。时众既闻曾得遂失仍发决定之心。故言前失得为后资。既有资力是故如来为说。问者又言。若言失者今云何还生耶。解释者言。此失非是永断善根成一阐提。只言烦恼五浊既多于时解心不现前名之为失。夫善生必以信心为本。于时虽失大解由有信心。于五戒十善教中修行能令大乘智愿善根不断。是故我昔教汝志愿佛道。汝今悉忘。我今还欲令汝忆念本愿所行道。故若言永断者云何言忆也。问者又言。若言信心犹存者不应名作失。解释者言。乃无大乘之解何妨有小乘之信也。久住他国者大乘教己国。五戒十善经教为他国。失解之后久在五戒十善教中修行。故久住他国也。失解之后备在五道故言至五十岁也。此则释成上久住他国之义。所以言若十二十者此意明未必尽备经五道。亦可失大乘解之后经人道。仍更值如来得大乘解者。故言若十。亦可失大乘之后经畜生道或经人道。仍更值佛得大乘解者故言二十。亦可备经五道然后得大乘解者故言至五十岁也。年既长大者不道解心大。只道失解来久故言长大也。加复穷困者殆尽曰穷。复为寒苦所逼故言困。外譬为论此人年既长大复穷亦困故如即时人。昔日幼小之时率尔一丈一尺以为衣裳一斗一升可为饮食。今日人身既长大正须多衣足多食之时云何犹用昔日幼小之时衣食。充今日长大之躯理自不足。内合为义众生既离经五道。应须多功德智愿善根自资。犹用昔日微解自资者又盖无所利益故言穷困。备经卵胎湿化受生故言四方。虽然恒位心不无觅理故言求衣食也。又解五戒十善教宣辨人天因果以为四方。渐渐游行此下是第二阶明子向国而还。渐渐游行遇向本国者此人于时不作心言是向本国之行。理数尔然故云遇。但背诸国未必远向国未必近故。如始出南刹北道一步此亦是背国。若使涉北万里亦是背国。而归未必近者故如涉北万里。始回南向作意还向。始举一步此亦是向国而归。故知背国未必远向国未必近。但背国虽近有日远义。向国虽远有日近义。内合为义假设过去佛为众生说法。过去佛既灭后中间且作经一劫。释迦方出教化众生。于时背过去佛已经半劫。此是背国日远。若使后半劫去释迦出转近此则是向国而还义。故言渐渐游行遇向本国。其父先来求子不得此下是第二明父觅子不得亦有二阶。第一正明觅子不得。第二明虽失一子之苦不废家业大事。今言其父先来求子不得此是第一阶。正明觅子不得。内合明佛从二万亿佛所大乘化众失解之后。恒觅众生大乘根机都不得矣。中止一城此下是第二阶。明父虽失一子之苦不废家业大事。内合如来于此一方众生无机感可为说法。余方教化终自不废中止一城。城者防非拒难为义。如来教法为城。若言教一坐能使正理恒存。外道即隐故詺教法。为城。教明佛果备有众德故言财宝无量等。其诸仓库。仓者养命库者养身。明如来法身慧命养育众生之义也。多有僮仆者内外凡夫受学弟子如僮仆。八地以上菩萨如臣。七地以下初地以上菩萨如佐。缘觉如吏声闻如民。大乘如象。自余三乘等如马牛羊。出入息利者教。从佛宣名出化功归己如入息利也。商估贾客者商估之徒本买贱求贵。此明诸菩萨从佛受教广利益众生。
　　时贫穷子此下是第三明子渐还近父亦有二阶者。第一明近父缘由。第二正明近父也。时贫穷子下乃至经历国邑以来第一明子得近父之缘由。由游行不已遂得近父。内合为义由众生在五戒十善经教国邑中修行不已。有感佛出世之机也。遂到其父所止之城此是第二阶正明子近父。内合众生正有感佛说法之机也。
　　父每念子此下第四明父既失子来久忧念转深。但众生失解广起烦恼。如来慈悲愍伤其义弥至。就中亦有二阶者。第一明念子之苦。第二明假设作念得子之乐也。从父每念子下竟是以殷勤每忆其子此是第一。明父念失子之苦失解之子违离如来备经六道。故言别离。五十余年。所以言余年者解有二种。一解云。实只自有五道无别有阿修罗道。阿修罗道只摄入鬼神道。鬼神道中最胜者离出詺作阿修罗道。既被出故言余也。一家所习不然。善有三品下品感阿修罗。其多谄曲求道甚难故贬之在鬼神道也。此一段众生既失大乘解。唯如来自知一应以来不向声闻辟支佛等说。故言未曾向人说如此事也。心怀悔恨者悔在于我恨在于子。何以知之。只悔我不坚偿此儿遂令失去也。恨在于子者汝不孤然而要有父母云何都不寻求。天性存父子之义内合为论。悔我昔日二万亿佛所时用大乘化。不能得令登内凡夫信首得立使不退堕。恨者汝众生神解本异乎木石。云何不堪忆我昔大乘之化而流浪生死耶。故言悔恨也。自念老朽者废大乘来久故言老朽也。财物如前解。无有子息者无有委付以弘法绍继之人故言无有子息也。一旦终没财物散失者此明众生既无机缘。如来便舍化他方故言终没。大乘经教于众生无用故义言散失无所委付也。复作是念我若得子委付财物坦然快乐无复忧虑下是第二阶。假设作念得子之乐。内合明得众生有大机发有可化之缘。便称如来大慈悲之意。故言无复忧虑也。
　　尔时穷子佣赁展转此下是第二父子相见譬。此则领上火宅中第二长者见火譬。亦远领方便品中我以佛眼观见六道众生等也。但上譬中唯明长者见子义不道子见父义。内合上单明佛见五浊众生有人天等小机。今此譬中委悉。先明人天小机感佛即是子见父义。后明佛见此机即是父见子义。然感应之义只感时应应时是感。然逐义为便有感故有应。不得先应后感。是故此譬中有两段。第一子见父。第二于师子座见子便识以下明父见子。就此两段中各有四阶。子见父中有四者。第一明见父缘由。第二明见父之处。第三正明见父。第四明子见父生怀畏避之心。言佣赁展转此是见父之缘由。若不佣赁何容得与长者相见。内合众生修五戒十善相资。远得助一乘机发之义也。遇到父舍住立门侧此是第二明见父之处。内合众生五戒十善小机感佛不正如立门侧也。遥见其父踞师子床此下是第三正明见父尊严。五戒十善机来窥佛故言见父也。遥者此机远窥法身地故言遥也。如来处在无畏之座如师子床也。宝机承足者有二种解。一解戒定为脚足。二谛境为宝机。一家言权实二智为脚足。二谛境为宝机如来二智常照二谛境如宝机承足也。外国言婆罗门者高良大姓八地以上如婆罗门。七地以还如刹利也。大乘内凡夫如居士也。问者言既言佛在法身地云何言有内凡夫等围绕。解释者言。此经明法身不同常住经所明法身。今此经言法身者指他方应身为法身。故如佛在无量寿国此间众生机感无量寿来应仍詺无量寿佛为法身也。真珠璎珞者解有二种。一云明诸菩萨备有功德智慧。一云佛果具有功德智慧如真珠璎珞。在辟支如吏声闻如民外凡夫如僮仆。手执白拂者三乘人用智慧手执无生之理拂烦恼尘。此乃是三乘人自拂。何故言侍佛左右即成佛。解释者言。此乃是自拂则由佛教故义言拂佛也。且净名云。众生病故我病众生病愈我病亦愈。故义言拂佛。覆以宝帐者明如来大慈大悲最高而能覆下如宝帐也。垂诸华幡者华幡本招致看者。此譬如来有四摄之德摄化众生也。香水洒地者云法师言。以禅定水洒净戒地。淹烦恼尘正以禅定资戒令止恶义强也。然佛地乃无恶可止但有定故。恒无恶可生故义言淹之也。散众名华者七净为华也。罗列宝物者如来说一乘因果万善同归。明诸功德故言罗列宝物也。教从佛出故言出。化功归佛故言内。前人受教为取。拂授记为与也。穷子见父有大力势此下是子见父中第四阶。明穷子既见长者尊贵。生畏避之心。内合众生唯有五戒十善之机感佛。此小机拟一乘圆教永无堪受之理则有怖畏之心。五戒十善小机不应一乘大教从拟无益故言悔来也。窃作是念此是理中为论非公灼发言故言窃也。若是王王等者。说一乘教佛是王。说三乘教佛为王等也。若是一乘教佛者亦非是五戒十善机相应。只纵复说三乘教佛亦非是五戒十善机所宜。故言非我佣夫作力得物之处也。不如往至贫里肆力有地衣食易得者。人天教为贫里。于此人天教中修行。即肆力者卖也。五戒十善为因感人天果报如衣食易得也。若久住此或见逼迫者内合人天小机扣佛大教。佛或能用大乘教逼小令行。故言逼迫也。非我所为欲令为故言强也。欲背大向小故言疾走。欲去犹未去也。
　　时富长者于师子座见子便识此下是第二父见子此中亦有四阶。第一明见子之处。第二正明见子。第三明见子故欢喜。第四明长者生开畅之心念也。今于狮子座者是第一明见子之处。内合如来在法身无畏之座也。见子便识此是第二阶正明见子。内合明如来见众生便识是我昔日以大乘所化之人。即是领上火宅中云长者见是大火从四面起也。亦是方便品中我以佛眼观见六道众生也。心大欢喜者此是第三阶。明长者既知是儿故欢喜。内合明佛既见此众生小机发。用此善根资益得昔大乘之解。称大慈之意故言欢喜也。即作是念下是第四阶明长者生开畅之念。内合明如来见众生善根机发。必可以委付法化。我常思念此子无由见之者。从二亿佛所众生失大乘解。恒觅众生善机不得故云无由见之。今者始见无机发故言适我愿也。我虽年朽者废大乘化来久故言年朽也。犹故贪惜者虽废化久犹欲用大乘与众生故言贪惜。此四法中第二第四正领上能见。第一第三非正领上也。
　　即遣傍人急追将还以下是第三呼子不得譬。即领火宅中言我身手有力。明长者救子不得譬。远领方便品中我始坐道场下明以大乘化众生不得也。上火宅譬中本有劝诫两段各分为三别。今此中即并领之。既并领时开为三段。第一讫何为见捉名一唤不来。即领上劝拟宜与无机。第二从使者执之逾急下讫闷绝躄地此名为再唤不来。即领上诫拟宜与无机。第三从父遥见之下名为父置儿譬。即并领诫劝两家息化也。是则领开譬中不相应。领合譬中言相应也。又就此三段中各开为二。初段中二者第一领上劝教拟宜。第二穷子惊愕以下明无机。就两段中各自有二重。领劝教拟宜有二者。第一言即遣傍人急追将还。此领上思惟作劝教。即是是长者作是思惟我身手有力。所以言傍人者此就经教为义也。理是正大乘言教是傍。教乃诠于理。然教非即是理故言傍人也。

　　法华经疏卷第五



　　妙法莲华经义记卷第六

　　　　光宅寺沙门法云撰

　　信解品之余

　　第二尔时使者疾走往捉此是领用大乘教拟宜。此则领上火宅中当以衣裓机案从舍出之句也。第二领劝无机有二者。穷子惊愕此是第一明有小乘人天等机。上火宅譬明无机中本有二。第一言此舍唯有一门而复狭小明大教于其无用。今不领此唯领正明无机本有二。初明有小次明无大。今此一句领有小机即是诸子幼稚句大乘教拟。非意所期故言惊愕也。称怨大唤以下第二领无大机即是上未有所识句。我若有大乘机往犯汝大乘教。可得大乘教来见捉。我既无大何为见捉。是故称怨大唤也。
　　使者执之此下是第二名为再呼不来段。上领诫宜与无机。就中亦有二。第一先领诫教拟宜。第二于时穷子以下领无机。又就此二段中各有二重。诫教拟宜中有二者。即是领譬说两段。使者执之逾急此是第一。领上思惟作诫教则是火宅中我当为说怖畏之事。大乘诫教疾故言急也。第二强牵将还正领诫教拟宜。即火宅中如所思惟具告诸子。明于时小机与大教不相从故言强牵也。第二于时穷子自念无罪下是领诫无机。就中亦有二。即是领譬说两段。第一言于时穷子自念无罪而被囚执此必定死此先领无大机。即是火宅中第二正明无大机。不肯信受不惊不畏了无出意下是也。我既无有大机汝强用诫教逼我。或起诽谤断善根慧命也。转更惶怖闷绝躄地此是第二追领有小机。即是火宅中第一有人天小机。父虽怜愍善言诱喻而诸子等乐著嬉戏也。小机不堪受大教如躄地也。
　　父遥见之此下是第三放舍儿譬。则并领两家息化。此则领火宅中劝息化。言或当堕落为火所烧诫息化。言但东西走戏视父而已也。亦远领方便品中我即自思惟下乃至我宁不说法疾入于涅槃句。就此息化中亦有二。第一思惟欲放舍儿内合欲息化。第二从使者语之以下正明放儿内合正明息化。又就此两段中各有二。思惟息化中有二者。第一思惟欲息化。第二从所以者何下释欲息化意。此两段各有二意。一者思惟欲息化。二者先明有小后明无大也。今先明有小父遥者。小机望大教相去殊远故言遥也。将教作使于时欲息化。如而语使言不须此人勿强将来。人天机如面人天等教如冷水。人天等教称会根性。故言洒面令醒悟也。莫复与语者此明无大机。由无大机故勿复与语无大机也。所以者何。此下是第二释上两种欲息化之意。只由有小无大故息化便成两段。志意下劣者此即是有小。此即释上冷水洒面句。自知豪贵为子所难此下释明无大。此即释上莫复与语句也。亦言释上勿强将来句也。审知是昔日二万亿佛大乘所化之子。只自不语诸菩萨道。是失大乘解之子故言不语他人也。使者语之下领息化中本有二段。此下是第二正明息化。就中亦有二。第一言使者语之我今放汝随意所趣此是正息化。佛复不用大乘教拟宜故言放也。即是火宅中劝教息化言恋著戏处或当堕落等。诫教息化言但东西走戏视父而已。即是方便品中我宁不说法疾入于涅槃义也。第二言穷子欢喜此明息化得宜。含有二义。故喜一者少机既不为大教所逼故言欢喜。二从地而起者向被大乘教拟宜之时如躄地。今既不复被大乘教所拟宜故如从地而起。人天教如贫里。其中人天果报如衣食。则是人天小教称会人天小机故喜也。
　　尔时长者将欲诱引其子自此下是第四唤子得譬。此则是第四譬及第五譬共领上第四譬也。今此第四譬领上第四譬中前两段拟宜与见三乘机。就此譬中自有二段。第一明父唤子。第二从既已得之以下明见子受唤也。内合为论。先领佛用三乘教拟宜后见三乘人能受。就此两段中各有四阶。第一父唤子中有四阶者。且就外譬为语。第一先觅可使之人。第二即得可使之人。第三与使之人语。第四使人受命唤之也。今言长者将欲诱引其子而设方便者此是第一觅可使之人。内合明如来觅三乘教。此则领火宅中我今当设方便也。密遣二人形色憔悴无威德者此是第二得可使之人。内合明如来得二乘教在法身之地。于时未说二乘教只是法身地拟宜故言密遣。形色憔悴者以理来名教。若用大乘教诠大乘理名形色晖华。今二乘教不能诠大乘因果之理故言憔悴也。无威德者二乘教不说声闻辟支有三十二相八十种好四无畏等德。故言无威德也。向者言三乘方便今何故言二乘也。解释者言。今止道声闻辟支二人领解故仍道二乘也。汝可诣彼此下是第三与使人语。内合明佛作二乘教方法也。四谛如此十二因缘如彼也。二乘教非正直化物入大乘解义奢故言徐语也。倍与汝直者。二乘教拟宜为说二乘家尽无生智胜天等果故倍直也。将来使作者二乘人若受教应令修行。故言将来使作也。雇汝除粪者二乘人若受教之后望见修治道断九十八使烦恼。如雇汝除粪也。我等二人亦共汝作者言此二乘教有为众生诠理。作修道外缘即是共作义也。时二使人即求穷子此是父唤子中第四阶。正明使人奉命唤子。内合如来正用二乘教拟宜也。此则领火宅中令诸子等得免斯害。亦则领方便品中我今所得法亦应说三乘也。
　　从既已得之此下是第二明见子受唤也。内合众生有二乘机可受二乘之教。此则领火宅中第二父知其子先心各有所好也。亦即是方便品中复作如是念我出浊恶世如诸佛所说我亦随顺行见三乘人机也。就此见子受唤中亦有四阶者。今言既已得之此是第一明众生有堪闻之机。后亦为说必生外凡夫善根。即是心各勇锐义也。具陈上事者此是第二阶。明众生有能堪受之机。后亦为说必生内凡善根。互相推排也。尔时穷子先取其价寻与除粪此是第三阶。见众生有能行之机。后亦为说必生无相行已上见谛思惟治道断结之能即是竞共驰走义也。所以言先取其价者。即是三界外尽无生智。二乘人要先标心三界外有尽无生智。然后只修行断烦恼。即此是取其价义也。其父见子愍而怪之者此是第四阶。明长者起愍伤之念。内合如来见众生只有修行得罗汉果之机。起慈愍之心念其取小不取大意。此是即诤出火宅义亦犹在法身地也。
　　又以他日此下是第五教作人譬。此则领火宅第四譬中后两阶。初如此羊鹿牛车今在门外句。又领诸子闻所说心各勇锐等句。亦远领方便品思惟是事已即趣波罗捺说三乘教乃至便有涅槃音及以阿罗汉法僧差别名。今就此譬中大分为三段。第一从又以他日下讫状有所畏名教作缘由也。第二从语诸作人以下正教作也。第三从汝常作时以下竟犹在本处名为作人就作称可长者意。内合为义则如来将欲说三乘教。先舍法身受应身。此则是教作缘由义也。既受应身然后造鹿苑转三乘教化呴邻等。即是正教作义也。既说三乘教三人受行即是称可长者意也。后两阶正是领上譬。前一阶但四大声闻今深取佛意探明未说教之前舍本现迹。是故名长者教作缘由也。只就第一教作缘由中自有三段。第一从又以他日讫污秽不净明长者见穷子。内合明如来以道眼见众生为五浊所壅。二从即脱璎珞以下即明长者舍贵人服饰。内合明如来舍法身智慧功德相好也。第三从更著粗弊以下讫状有所畏。即明长者受贱人之服。内合明如来示受应身同凡夫之体。作太子之形。又就此三段中各有三阶。第一有三者。一者明见子时。二者明见子之处。三者正明见子之相。又以他日此是第一明长者见子之时。内合佛临说三乘教照机之时。所以言他日者。上已明见者则是领用三乘拟宜之时见机也。此中言见者即是说教时见。欲别此见异于前见故言他日。然两见只是一时义得作前后也。于窗牖中此是第二见子之处。所以不道于户中而道窗牖者。表明如来方便智中见众生。此机非是实智如牖也。遥见子身此是第三正明见子之相。内合明如来正照小乘机。自有二。第一明有善。第二明有恶表明纯善不感圣也。今者第一小乘机无善自资如羸瘦也。无威德故言憔悴也。第二明有恶者备有九十八使故言粪土尘坌污秽不净也。即脱璎珞下是第二明舍贵人服饰。内合舍法身。就中亦有三。此一句是第一先明如来舍种智也。细软上服此一句是第二明如来又除功德也。严身之具此一句是第三明如来又舍相好也。此中明法身即是他方净土分身诸佛以为法身也。更著粗弊此下是第三明如来受应身。亦有三阶。更著粗弊垢腻之衣此一句对第三严身之具示无有相好。悉达太子凡夫之体。尘土坌身是第二对第二除细软上服。右手执持以下是第三明如来示无智慧。此即对第一即脱璎珞句。此明如来示修智慧。用智慧之手执二谛境。断除烦恼示同厌生死。故言状有所畏也。
　　语诸作人此下是第二正教作。就此正教作中有四阶。一者劝令勤作。二者明加汝价。三者赞叹作具。四者安慰作人也。此则领上为说三乘之四阶也。语诸作人汝等勤作者是第一但语不次第。先领第三语作人。汝等勤作者是第一领火宅中第三劝诸子。往取三车汝等宜速出来合譬。又言汝等但当勤修精进句也。后复告言此下是第二非唯直劝作而已。亦复加与汝价此则领上第二示三车处。上言如此种种羊车鹿车牛车今在门外。今此中加汝价者昔但人天果报今加价。只是尽无生智也。诸有所须乃至老弊使人须者相给是第三阶赞叹作具。此则领譬中第一赞叹三车。上言如此种种希有难得。合譬言汝等当知此三乘法皆是圣所称叹也。戒能盛物如瓮器。米如智慧面如禅定盐酢者。以苦酢味无常咸味作无常苦空无我行观智。故言盐酢之属也。老弊使人者本以代手足运动。明罗汉备有六通隐显游方。此六通不及如来神通故言老弊也。此自是罗汉神通何故言佛给。解释者言。则是佛为众生说得罗汉果必得此六通。既由佛说故言相与也。好自安意此下竟言而汝少壮是第四阶。安慰作人。此则领上譬中第四必与不虚。上言随汝所欲皆当与汝。合譬言我今为汝保任此事终不虚也。化彼众生来久故言我年老大。众生善根劣弱故言而汝少壮也。
　　汝常作时此下教作人譬中是第三。明作人就作称长者之意。内合明三乘人受行称佛施三之意。此即领上譬中诸子受行义。上诸子受行有四阶。穷子今者亦具领四。汝常作时下竟如余作人是第一。此则领上心各勇锐句。外凡善也。无有欺怠嗔恨怨言五种之过。如余作人者不如诸新学轻毛位人也。自今以后竟言名之为儿。是第二。此则领譬中第二阶互相推排句。外譬明长者忽尔转客作之人名之为儿。内合此人既修行出彼外凡登此信首。佛呼相似圣人绍系佛种。即是子义也。尔时穷子虽欣此遇此下第三。领上譬中第三竞共驰走句。明入无相行于时修见谛思惟两种治道断烦恼。故言二十年也。过是已后此下是第四阶。此则领上受行譬中第四诤出火宅句。只过见谛思惟二种治道断正使尽成无学果。故言过是已后也。心相体信者是无异之言。若约教为论罗汉无为与佛无为无异也。犹在本处者但有为果功德智慧此处为隔。佛自是大乘家有为果一切种智。彼是小乘位那得与佛共齐。故言犹在本处也。
　　世尊尔时长者有疾自知将死不久此下是第六付财物譬。此譬不领上譬。领昔日大品座席佛命须菩提为菩萨转教说般若。于时命须菩提转教之意。已自为法华作由渐。何以知之。大品之教三乘通教。言欲学声闻辟支者当学波若。此波若本是菩萨法。忽令声闻小道登座宣波若。表欲令声闻作菩萨。今者四大声闻既解同归之义皆是佛道。此即会昔日转教之意。深取佛意探领昔日事也。就此譬中自有二段。第一是父付。第二尔时穷子即受教敕下是子受。就此父付子受之中各有三阶。初段中三阶者一者明付财物时。二者正付财物。三者诫敕也。长者有疾自知将死不久是第一阶。明付财物之时。由有疾故付若无有疾云何付也。内合如来大品座席只用三乘通教。化功为命。于时将废此化功故言有疾。若使化功已废如长者死。于时未废故言有疾也。语穷子言此下是第二正付财物。内合正是佛告须菩提。汝为诸菩萨说波若。若多若少广说为多略说为少。前人来受为取说授前人为与也。我心如是当体此意。宜加用心勿令漏失。是第三诫敕。即大品时敕须菩提为菩萨说波若之方法也。
　　尔时穷子即受教敕此是第二子受。内合于时须菩提受佛敕为菩萨转教说波若。就此子受中亦有三阶者。第一一往受命。第二正明子受财物。第三明子虽受付而无取意也。即受教敕是第一。一往受命内合须菩提于时受佛教也。领知众物此下第二正明子受财物。内合须菩提正登座为诸菩萨转教说波若也。次而无希取一餐之意。此下是第三阶。明子虽受付而无取意。明须菩提于时为诸菩萨说般若明因辨果。而须菩提终日为他说大乘因果。于因果中无有求意。唯为他说大而已。不舍声闻位也。
　　复经少时父知子意渐已通泰成就大志自鄙先心此是第七见子志大譬。此则领上火宅中第五见子出难譬。上言见诸子等安稳得出火宅。方便品中第五我见佛子等志求佛道者见大乘机发义也。就此譬中有三阶第一先明时节。复经少时者转教之后去法华座不远故言少时。只迳说维摩教故言经时也。第二父知子意渐已通泰下正明志大譬。渐已通泰明无五浊。成就大志正明大乘机发。第三自鄙先心者鄙昔日是小机而无希取意。今日之大形昔日之小足可鄙也。
　　临欲终时而命其子此下是第八付家业譬。此则领火宅中第八长者赐诸子珍宝大车。言尔时长者各赐诸子等一大车譬。方便品中于诸菩萨中正直舍方便但说无上道即是。说法华明万善同归明三乘人皆转作菩萨皆成佛道。就此譬中自有四阶。一者付家业之时。二者集于证明之众。三者会父子天性。四者正付家业。临欲终时此一句是第一付家业之时。只称临终故付。内合如来品初说法华时三乘化功势未息。此即如方便品略说开三显一。于时未的道无三。三乘化功有渐废之义。若使说法华究竟明无三之义。三乘化功已废如死。说法华既未周竟。波若势由未尽故名临终也。而命其子并会亲族此下是第二集证明之众。内合明如来放光动地。招集有缘。即是尔时世尊四众围绕义。分身诸佛为亲族。多宝佛塔如国王。十地菩萨如大臣。九地菩萨如刹利。八地已还菩萨如居士。即自宣言此下是第三叙父子天性。内合会通今昔之意。即是今于法华座席唱言。昔日已佛用大乘化汝。今复大乘化也。此实我子者此实是昔日所化大乘之子也。于某城中者即二万亿佛教为某城也。舍吾逃走者昔日佛用大乘化。后众生失大乘解。既失解密有远佛之义。故言舍吾逃走也。既失大解广起烦恼。备经六道故言辛苦五十余年。其本字某我名某甲昔在本城怀忧推觅者。于二万亿佛以来恒觅众生一乘机。故言推觅。今始大机发称本来之意。故言得之也。此实我子者实是菩萨子。迳受大乘化我实其父也。我实迳大乘化也。吾今所有一切财物此下是第四正付家业。内合正说法华经为诸菩萨受记得佛。今吾所有皆是子有者付显一之义。语三乘人言。汝未来得佛果如我无异故言是子有也。先所出内者付开三之义。语言我昔来所说三乘等教悉令众生知是方便。故言是子所知。
</div>
    <div class="pagination">
<a href="法华经义记_page2.html">上一页</a><a href="法华经义记.html">1</a><a href="法华经义记_page2.html">2</a><span class="current-page">3</span><a href="法华经义记_page4.html">4</a><a href="法华经义记_page5.html">5</a><a href="法华经义记_page6.html">6</a><a href="法华经义记_page7.html">7</a><a href="法华经义记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
