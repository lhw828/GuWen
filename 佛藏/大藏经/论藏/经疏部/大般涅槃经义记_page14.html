<!DOCTYPE html>
<html>
<head>
    <meta charset="UTF-8">
    <title>大般涅槃经义记 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般涅槃经义记 - 第 14 页/共 18 页</h1>
    <div class="content">　　上来别论。如我上说种种法下总以结之。明前诸法当得名有。十二因缘是众生体。云何说言当得名有。证会在当故名当得。非体在当。
　　前明非无。下显非有。初先不说色阴为性。后类余阴。
　　上来分合合为第一明性体状。下劝修证。若生了性则不须修反劝修证。十住修下顺劝修证。于中有四。一明十住虽修少见。二况不修下以圣况凡明凡不见必须修道。三如文殊下彰彼文殊久修乃见。四云何下以大形小明小不见必须修道。
　　品初至此合为第一问答辨法。自下第二叹经劝学。初先劝学。佛性不可思议已下叹经殊胜。前中有三。一劝修生欲见佛性应自持经。二见有下劝供持人。三若有下举经难闻令人敬学。
　　下叹经中文别有三。一叹人不思将以类经。二大涅槃经亦如是下辨经同人。三如大海下当法正叹。就叹人中位别有三。一就十信叹其依经生信不思。二师子言云何不退菩萨已下就种性上叹其依经起行不思。三菩萨了了知见无下就初地上叹其依经成德不思。初中有三。一正叹依经生信不思。二师子言下举多不信成信不思。三善男下明经多益。现得闻者当必能信。初中五句。前四明其所信不思。后一彰其能信不思。此互相显。就前四中初一明其佛性不思。第二明其三宝不思。三就前第一明诸众生有性不思。四就前第二明其佛宝体德不思。以此经中所信之法故举显信。能信可知。
　　第二段中师子初言如佛所说能信不思述佛前言。是大众下举多不信成信不思。第三可知。
　　自下第二明种性上起行不思。文别有二。一明菩萨起行不退。二复次菩萨不可思下叹其所行为不思议。前中师子先问起发。云何菩萨自知不退。下佛为辨先别后结别中初于无益苦中自试其心。为破苦下有益苦中自坚其心。益中有四。一与乐行中坚心不退。二为法下求法行中坚心不退。三为破一切众生苦下救苦行中坚心不退。四修度下六摄善行中坚心不退。初段可知。第二段中初燃身求法坚心不退。复次菩萨具烦恼下余苦求法坚心不退。第三段中初救饥苦。后救病苦。前中先于余时救饥。于饥世下。饥馑劫时能救物饥。前余时中先总后别总中初明受身救物。虽受畜身终不造下辨定其因。于中初明不造新业。若未来下明用故业。先法次喻。过去恶业如鬼在身。悲愿力故一切悉受。如以咒力鬼相悉现。下合可知。问曰此等所受之身分段变易二种生中何生所摄。释言分段以是有漏恶业果故。问曰。若此是分段者何故胜鬘说种性上为变易死。释言种性以上菩萨有五种身。一法性身。如地持说六入殊胜无始法尔。二实报身。谓从先来修善所得。三应化身。依前起用。四变易身。所谓缘照无漏业果。五分段身。所谓三界有漏业果。五中初二是其真身。第三是应。于前真中有反易杂。于前应中有分段杂。彼胜鬘中言变易死据第四门。今言分段当第五门。不相乖背。上来总竟。受罴下别。救病苦中初明菩萨于病劫时能救病苦。若有众生为鬼病下于余时中能救病苦。第四段中修善不退。文显可知。上来别竟。
　　作是愿时名不退下总以结之。上来第一明种性上起行不退。
　　自下第二叹其不思。复次不思总以标举。何以下释。释有八番。文显可知。
　　下明出世成德不思。初言菩萨了了知见无众生等。内证平等名不思议。受后边下八相巧化名不思议。初生兜率。文别有四。一总明菩萨生兜率天为不思议。二何以下解释菩萨偏生所以。先问后解。胜故偏生。欲界中胜总以标举。下别显之。下天放逸上天闇钝形对余天显此报胜。修戒修施得上下身修施戒定得兜率者形对余天显胜。欲界乱地云何有定。此非八禅。欲界地中念佛三昧生彼天中。故言修定得兜率身。三毁呰下彰圣异凡。菩萨毁有终不造作兜率业等正明异凡。何以下释。释意如何。辨明菩萨一切处生皆得教化成就众生非唯兜率。是故于彼不偏贪爱造业求生。四生兜率有三胜下辨胜过劣。于中有四。一明菩萨三事报胜。三深乐下明其因胜。问曰前说不造业生。今云何言有因胜乎。释言不造有漏业生而有大悲愿力为因故云因胜。三如是三事虽胜已下就前三事明清净胜。他见不妒。自心不慢。四不造命下就前三事以显胜相。
　　第二次明退来入胎。于中初明兜率退时大地振动。下以二义释动所以。文显可知。入胎住胎出胎可解。余略不论。
　　上来叹人。大涅槃经亦复如是不可思者是第二段辨经同人。
　　如海已下是第三段当法正叹。先喻次合。有难解者下重分别。喻中先举。次列八名。下辨其相。一一之中各有三事。一众生福力令海渐深易可趣入。二顺风行从畔渐远亦名渐深。三河水入中遂水渐进亦名渐深。余中二事文略不辨。
　　合中初言。涅槃如是有八不思合初总也。次别合之。初门可知。第二门中初先就人以显其深。后就说论深。人中初就如来明深。次就凡夫。后就二乘。二乘能得阿耨菩提是一不思。二乘之人心无烦恼身无住处而不名常是二不思。下就说中辨法众多不可具论。余文可解。
　　是故此经如海总结。
　　前喻。次合。下重显之。师子先问。若言如来不生不灭名为深者牒佛向前合喻之言。有四生下约之为问。问意如何。前说如来无生无灭便无生缚。既无生缚于生自在。何故于彼四生之中不受化生乃受胎生。于中初先总举四生次列其名。义如别章。后就人辨。下约设难。佛得自在何因缘故不受化生。下佛答之。一切众生四生所生简凡异圣。得圣法已不得如本。卵生湿生辨圣异凡。此释如来无下二生。劫初已下解不化生。有八复次。一明如来劫初不出故不化生。何故不出。劫初众生烦恼未发又无道器。二明如来托胜通法故不化生。生处尊胜凡所说法人皆信故。三为教人孝养之业故不化生。是义云何。化生之人无父无母。知复云何教人敬养。于中初言父作子业子作父业子作父业泛举世事。父必作于养子之业。子必作于敬父之业。如来世尊若受化下明已须同反以论之。文相可知。四假亲护法故不化生。先举二数。次列两名。下辨。后结。辨中先顺后反可知。五居尊息慢故不化生。是义云何。佛生王种破诸众生恃性憍憍。六受胎息谤故不化生。是义云何。佛亲圆具世尚言幻何况全无。七为残身留益世间故不化生。是义云何。夫化生者身必化灭无复残形何以益世。故不化生。八为同诸佛故不化生。是义云何。三世诸佛化胎众生法皆胎生故佛同之。诸佛何故皆受胎生。义如前七。又为增长同生之力故受胎生。
　　自下第三师子荷恩领解赞叹。
　　迦叶品者学行有三。一随缘造修向前五行十功德是。二舍相入证。师子品是。三证实成果亦名起用。此品论之。是义由于迦叶启请而得宣唱。故就请人以显章目名迦叶品。此品之中义意唯二。一举化阐提彰佛德行。二举佛德行明能化益一阐提义。故下文中赞叹此经名阐提杖。一阐提人因之得起。
　　文中有二。一明如来妙用善行能益阐提。二品末迦叶领解赞叹。前中有三。一答上问中众生大依明佛身业。二迦叶白如来具足知诸根力是故能知一切生下答上问中两足妙药明佛口叶。三迦叶白断三世因名断善下答上问中今欲问阴而我无智如是甚深唯佛境界明佛意业。又答初问辨明如来为人物依为令阐提于佛生信。答第二问明佛所说法为妙药为令阐提于佛教法舍谤生信。答第三问明佛智胜所知独绝为令阐提于佛义法仰推成信。初中迦叶先问起发。前已问竟何劳更问。去问遥远故须重问上下多然。此问与前有何差别。迦叶前者直为赞问。赞叹如来能为物依。今于此处具为两问。一赞。二难。从初乃至作大药王是其赞问。善星是佛菩萨子下是其难问。迦叶前者何不即难至此方为。前者若举善星为难言辞浮广不成偈义。故前不难。由前不难此须为之。此中何不望直为难先为赞乎。将夺先与。为难法尔。故先赞叹。叹中初言如来怜愍一切众生叹佛有慈为利他心。不调已下叹有方便为利他智于中七句。前四化能。不调能调拔恶始也。不净能净拔恶终也。无归作归救苦始也。未脱能脱救苦终也。后三化德。具八自在救苦之德。为大医师作大药王拔恶之德。知病如医。差病似药。
　　如来先与。下正征夺。为彰如来慈悲行化故举善星恶人为难。就此文中难意有二。一难佛无慈翻前第一。二难无方便翻上第二。文要有三。一举佛记善星比丘是一阐提地狱劫住彰佛无慈。二不可治下举佛宣说善星叵治明无方便。三若不能救善星已下双结前二。句别有七。善星是佛菩萨时子是第一句明其形近。此应是佛弟庶儿故说为子。出家之后诵持读诵十二部经坏欲界结获得四禅是第二句彰其行亲。云何记说是一阐提地狱劫住是第三句责佛记说成佛无慈。不可治人是第四句责佛如来摄化不行。不能行化故言叵治。何故不先为其说法是第五句责佛如来授化不善。若不能救云何得名有大慈悲是第六句结佛无慈。云何得名有大方便是第七句结无方便。下佛别答。宜审记知。
　　就佛答中答问不尽而复不次。前七句中但答后六故言不尽。就所答中先答第五。次答第四。次答第二。次答第六。次答第三。后答第七。故云不次。
　　先答第五何不先为善星说法。于中有二。一明如来随化所宜不得先为善星说法。二如师子下明虽不先心无增减。前中六番皆先立喻反问迦叶。次迦叶答。后佛约之以显所说。后中先喻后合可知。
　　我于一时住王舍下答第四句。明说善星叵治所以。有五复次。一明善星反被拘执恐怖如来。二扫灭佛迹。三见尼干服食酒糟言是罗汉违反佛语。四见苦得言是罗汉故违佛语。五佛为说法无心信受。初二身恶。次二口恶。后一意恶。
　　善星虽复读诵已下却答第二明虽禅诵而不可救。先彰其过。下与迦叶身往验试。前中四句。一明善星虽复读诵心不解义。二明善星得禅还失。三起恶邪谤无佛答。四我尔时下佛为说法无心信受。身验可知。
　　善星虽入佛法已下超答第六明已有慈。于中有三。一明已有慈。二若本贪下彰已慈深。三我弟子下举他同怜显已慈实。初中复三。一明善星亡失善法先法后喻。二又如下断坏法身。先喻后合。喻中自戮自心坏善。罗刹所杀恶友坏善。合文可知。三明佛慈次怜愍故言多伤叹。常说善星多诸放逸。第二明已慈深之中先喻次合下结可知第三显已慈实之中先法后喻。
　　我于多年常与已下却答第三明说善星是一阐提狱住所以。于中有四。一明已多年摄化不得。二由化不得说为阐提地狱劫住。三明说所为。四明说不虚。初中多年与相随者。佛二十年摄为侍者故言多年。就第二中初先法说。次喻。后合。法中初明有善不说。以其宣下无善故说。喻合亦尔。就第三中迦叶先问。何故记说。佛答可知。就第四中初明如来所说无二。声闻已下举劣显胜。
　　善星常为无量生下答第七问。明有方便两义辨之。一化益分别。益有二种。一摄善星多年共住不令在外教人作恶名有方便。二摄善星令其出家不使在俗多起罪过名有方便。二化德分别。化德有二。一就佛解力明有方便。二就佛根力明有方便。就解力中初明善星常为众生说无善恶。我久知下佛惧其人邪化多损摄令共住。我若远下明共住意。是名解力总以结之。
　　就根力中文别有三。一知断善根。二如来具足知根力下知生善根。三佛观众生具善法下通知生断。初知断中有五问答相因而起。迦叶初问阐提何缘无有善法。佛答阐提断善故无。阐提断善是其总答。众生悉有信等五根阐提永断是其别答。以是义下约杀显无。
　　第二迦叶乘言定佛一阐提者无善法耶。佛答如是。
　　第三迦叶乘言难佛。三世善中未来不断云何言无。初言众生有三种善泛尔通举。过未现在列言三名。阐提不能断未来善云何说断就之结难。
　　下佛答之。文别有三。一明有断。二如人。
　　下明断善人有其可救不可救义。三如朽败下明所断善有其可生不可生义。初中应先明断善义然后释文。义有十门。一明断相。断有三道。一方便道。观有因果以之为非。观无因果以之为是。二无碍道。见有为非。三解脱道。见无为是。无碍解脱各有九品。始从下下乃至上上与彼等智断结相似。
　　第二约对二种善法彰断差别。言二善者。一方便善谓现所起闻思修等。二生得善过习今成。前三道中初方便道断方便善。无碍解脱断生得善。三约因果二善明断。若约善因以论其断。断三世因名断善根。是义云何。邪心现前断过去善。生现之义名断过因。现不起故不生未来名断现因。当善不生不能起后名断未来。故下文言断三世因名断善根。就过去中生现可断。生未来义终不可断故后得生。若约善果以论其断。唯断现在及遮未来不断过去。起已谢往不可断故。故此说言现在善灭及障未来名断善根。四就趣分别。唯在人中不通余道。人能思求起异见故。五就人中利钝分别。如下文说要是利根能推求者非是愚钝。破僧亦尔。六就时分别。多世积习方能断善非是一世。故上文中说为报障。七就处分别。唯在阎浮不通余方。阎浮众生。心穴利故。八明所因。由闻大乘空相应经执无谤有故断善根。故地持云是人闻于难解空经。于如实说一向不解作不正思言一切无。九明轻重。一切恶中此过最重更无过者。以断一切诸善根故。十明断善还生之义。彼何时生。如下文说。入地狱时出地狱时。轻者入时重者出时还生善根。问曰出时善恶无记三性心中何心中生。一向不是善心中生。先无善故。多在不善疑心中生。问曰善恶正相乖反。云何于彼不善心边得生善根。释言善恶二心相反不得并生。得善之得体非色心与心不妨。故得于彼不善边生。如从上地生下地时染污心边得下善根。此亦如之。
　　次释其文。断有二种总以标举。次列其名。具是二下牒以结之。
　　第二可救不可救中初约行善现在叵救。后约性善未来可救。行中先喻。如人没厕喻一阐提断灭善根趣向地狱。一毛来没喻过去善生未来义阐提不断。虽一未没不能胜身喻彼善根不遮地狱。次约显法。阐提如是合人没厕。虽未来世当有善根合向唯有一毛未没。而不能救地狱之苦合不胜身。未来之世虽可救下牒以结之下约性善明可救中。佛性因缘则可救性非过去未来现在。故无断者明定可救。由性不断定可见故。
　　第三可生不可生中明其所断善根不生。先喻后合。文显可知。
　　第四迦叶乘言重难。如来向说佛性不断云何名为断一切善。下佛答之。明性非现是故有断。于中有三。一总明众生现无佛性故得断善为一阐提。反以论之。先法后喻。若生现有不名阐提是法说也。解有两义。一性体常住非三世摄故非现有。二众生未见故名现无。如世间中众生我法举喻显。之现在妄中于情分全无佛性。如众生中毕竟无我故取为喻。二佛性常下显向初义。彰性体常非三世摄故非现有。先顺后反。佛性是常三世不摄是顺显也。三世若摄名为无常是反显也。三佛性未来以当见下显向后义。当见名有非是现。有故名现无。佛性未来以当见故言众生有正举当见成其现无。以是义下出当见处。以是当见名有义故。十住具严乃得少见。
　　第五迦叶乘言重难。难有两句。一难前佛性。性如虚空如来何故说为未来。二难上阐提无善之义。若言阐提断故无善一阐提辈于同学等亦生爱念岂非善乎。下佛先叹。后正答之。先答佛性。初先正解。有难解者问答重显。就正解中性如虚空非过去等述其所立。一切众生有三身下释其所难。初先正解。后类显之。就正解中一切众生有三种身泛以通举。过未现在列其三名。未来身净而得性故我言未来正解所问。此乃明其未来身得性非未来。就类显中举先其类。我为众生说因为果说果为因略以标举。是故经中说命为食见色名触略辨其相。说因为果如似世人说食为命。四大名色。今略不举。说果为因其犹世人说命为食见色名触。今偏论之。色是造色谓青黄等。触者所谓能造四大。色实非触。说果为因是故见色名为触矣。人言见色名为触一向不是。未来身净故说佛性约类显法。未来身净如前命也。也。若就前句类显佛性。食因非命。说因为果故名为命所显如是。性因非是未来身果。说因为果故名佛性以为未来。若就后句类显佛性。命非食因。说果为因故名为食。色触亦然。所显如是。未来之果实非佛性。说果为因故说未来身净为性。
　　上来一番当问正解。有难解者下重显之。迦叶先问。若如佛说未来身净可说有性。众生现在未有净身何故如来说一切生皆有佛性。佛答有三。一明佛性虽无现用而体不无故得言有。性虽现无无现用也。不可言无不无体也。如空喻显。空性无现喻向初句。不得言无喻向后句。二明佛性常住不灭故得言有。众生无常辨相异性。而性常住辨性异相。三明佛性虽复非内而复非外故得言有。于中初法次喻后合。
　　此答初问。下答后问。汝言不然牒问总非。何以下释。释中初法次喻后合。法中初先举其所作。阐提若有身口意业就具以举。取业求业约惑以举。见心造业名为取业。爱心造业名为求业。施业解业当相以举。阐提亦有舍财名施。亦有读诵分别名解。如是皆邪。结明无善。何以下释。喻合可知。上来知断。
　　自下第二知生善根。于中有三。一知众生根转不定。如来具足知诸根力总以标举。故能分别上中下根略显知相。能知转等广显知相。是故下结。二知诸根生断不定。以不定故或断还生顺明不定。若根定下反明不定。是故下结。三随知行。迦叶先问佛具根力定知善星当断善根。以何因缘听其出家。佛答有三。一遮其现罪故听出家。在俗为王当坏法故。二生其当善故听出家。远生未来出世善故。若不出家亦断善等举损显益。今出家等彰益异损。三是故下结。先顺后反。
　　自下第三双知生断。于中有三。一知断善。佛观众生具善不善知先所成。是人虽具不久能断知其当断。何以下释。不能近友听法思量如说修故。以是下结。
　　二知生善。如来复知是人现等法说明知。次以喻显。泉喻菩提。村喻生死。离生死外即是菩提故言不远。果德纯妙称曰甘美。众行圆备名具八德。生善之人厌有名热求出称渴。发心趣向名为欲往。智者喻佛。知其定去故曰无疑。何以下释。下合可知。
　　三知生断多少之义于中如来先取地土反问迦叶。迦叶次答。下佛约之以显生断多少之义。句别有四。一知未来趣善者少。二知未来向恶者多。三护持下知其现在修善者少。四毁戒下知其现在作恶者多。
　　自下第二答上问中两足妙药。于中迦叶先问发起。前已问竟何劳更问。去问远故。此问与前有何差别。前直赞问赞佛所说。法为妙药。今于此处具为两门。一赞。二难。初至亦知未来诸根是其赞问。如是众生于佛灭下是其难问。迦叶前者何不即难至此方为。前者若举二十一对诤论难佛。言辞浮广不成偈义为是不难。由前不难故此为之今此何不望直为难。先为赞乎。将夺先与。为难法尔。故先叹之。叹中如来具足根力牒佛前言。下明所知。所知有三。一知众生上中下根。二知诸根利钝差别。三知众生现未根别。
　　下对设难。难意如何。佛具根力说应当机。何因缘故作不定说。令未来人各执圣言起诤断善。于中先举二十一对诤论之言。下责如来。何故今日作不定说。
　　下佛答之。明己所说皆是众生病之良药。愚人不解故起诤论。文中有四。第一总答。二若如来毕竟已下随问别答。三如是诤讼是佛境下总叹显深令人仰推。四若人于是生疑心者犹能摧坏无量恼下明取舍得失令人舍著。初总答中文别有二。一当法略答。二于一名下约类广答。略中有四。一叹法深。如是之义非六识识唯智慧知。二约对愚智彰说不同。于有智者不作二说。智亦谓佛不作二说。于无智者作不定说。彼亦谓佛作不定说。是义云何。今且约初涅槃辨之。余类可知。佛于智者宣说应身入于涅槃真身不入。随其别法各施一言名不二说。智人解此。故亦谓佛不作二说愚人于法多喜偏执。闻佛应灭谓一向灭。佛为破之说真不灭。闻真不灭谓应亦然。佛为破之说应有灭。两言相反名不定说。彼亦谓佛作不定说。三彰己所说各为并是妙药。所有一切悉为调生法说明也。譬如医等喻说明也。四明所说不定所以。为国土者处别故异。为他语者随解故异。为人故者随生故异。人有愚智大小等别故说不同。为众根者随机故异为是等故于一法中作二种说。
　　就下广中文别有四。一就法举类。二是故随人随意已下约之显法。三五种众生不应为说五种法下约人举类。四如汝所言佛涅槃下约之显法。此四段中前二一对法相不定。后二一对随人不定。就初段中类别有三。一明诸法一异不定。二广略不定。三浅深不定。三中初门一处辨之。后之两门一处并举。就初类中先开三门。言一名法说无量名者显体之名名法不殊名一名法。此法体中义别众多随别施名。是故得于一名法中说无量名。于一义中说无量名者诸义同体互相集成。一备一切一切成一。良以一中备一切故。随之施名名亦众多。故于一义说无量名。于无量义说无量名者随其别义各施异名。故得于彼无量义中说无量名。
　　下广辨之。云何一名说无量名牒问初门。于中就涅槃辨之。余法类尔。云何一义说无量名牒问第二。于中具就帝释辨之。帝释胡语。此翻名为能作天主。憍尸迦者是其本姓。过去世时波罗奈国有婆罗门。姓憍尸迦。好修福业。与其同友三十二人共为邑义。憍尸命终为忉利王。余为辅臣。佛依本姓呼为憍尸。于中或有从宝从幢种种名之。云何无量义说无量名牒问第三具就佛论。具八智者。佛知生死无常与苦无我不净。知涅槃法常乐我净名为八智。亦可更有。文中不列。义不尽者下重论之。复有一义说无量名重牒前门。如阴一义。亦名阴者当义施名。余皆傍立。亦名倒者能生倒心故名为倒。如五尘境生欲。亦名谛者有漏五阴是苦集谛。无漏五阴是其道谛。名四念者色阴身念。受阴受念。识阴心念。想行法念。名四食者段食是色。故色阴中有其段食。识阴识食。行中具有思食触食。受想不论。四识住者有漏阴中除识一种。自余四阴为识所依。名四识住。亦名有者所谓三有二十五有。亦名道者所谓六道。亦名时者现生后时。亦可是其生住灭时。名众生者因中说果亦名为世。第一义者相名世谛。体名第一。名三修者色名身戒。余四名心。名因果者善恶五阴说为集因。报阴名果。名烦恼者有漏五阴从烦恼生。能生烦恼故名烦恼。名解脱者无漏五阴。三世名十二因缘。集成假人名声闻等。三世分异名过去等。是名结之。此初类竟。
　　下举广略浅深为类。如来为生广中说略略中说广以为一门广略不定第一义谛说为世谛世谛说为第一义谛复为一门浅深不定。云何名为广中说下释显初门。云何第一说世谛下释显后门。如汝得法故名阿若憍陈如者。阿之言无。若之言智。陈如是姓。证无成智故名无智。
　　上来举类。下约显法。句别有四。一顺明如来随人不同差别异说名知根力。二反明定说不具根力。谓于向前所诤义中作定说者不称物机。是故不名具知根力。三重显初句明随人别不得定说。于中初明所化众生受法各异。先喻后合。喻中象负非驴胜者喻明菩萨所受行法二乘不堪。下合可知。次明如来随之异说。何以下释。四若使下显前第二明佛定说不具根力。
　　自下第三约人举类。于中初约五种恶人以举其类。是故我先告舍利下约就利钝二人举类。前中有三。一举昔言明五众生不应还为说五种法。问曰经说悭贪众生教行布施乃至痴者教修智慧。今以何故不信人前不赞正信。乃至痴前不赞智慧。释言随人不同故尔。若人内有出世道机厌患已过。则须当病为说对治。悭为说施。乃至痴者为说智慧。若无道机不厌已过则须将护。不信人前不赞正信。乃至痴前不赞智慧。二何为故下释前不得为说所以。若说不名知根怜生。三何以下释前不名知根怜生。是人闻说起恶受苦。是故不名怜生知根。
　　就约利钝举类之中初告舍利为利勿广为钝莫略。问曰利人堪受多法应为广说。钝人不能摄受多法应为略说。今以何故为利不广为钝不略。释言广略有其二种。一约法分别。辨宣多法名之为广说少称略。若从是义广为利人能多受故。略为钝者不堪受故。二就说分别。于一法中多言名广少语称略。若从是义。略为利人少言能解。广为钝人多言方悟。舍利次答。后佛述成。
　　自下第四约之显法。文别有四。一牒其所问。玄呵诤者颠倒因缘不得正见是故不能自利利他。二明已随物不得定说。三十方下举他类已。于中初明一切诸佛化生不同故说十二。次明十二为他非自。下结诸佛随解异说名具解力。四佛自彰已具足根解二种力故知人现未断善及脱。先牒二力。次辨。后结。以具二力故名力士。
　　上来总答。自下第二随问别答。于中应先辨其诤相。起诤虽众约法唯三。一大小见异故起诤论。如说涅槃不涅槃等。二就大中见别起诤。如说佛性即离有等。三就小中见别起诤。如说罗汉退不退等。凡夫二乘通名为小。次辨释义。世人解诤多不以理。学毗昙者偏助毗昙。学成实者偏佐成实。此乃助诤。何成辨理。和谐通取是释义也。
　　文中先辨如来涅槃不涅槃义。三句释之。一辨诤相。有人闻佛应身有灭谓真亦然。有人闻说真身常存谓应同尔所以成诤。二须论理。理则兼通。于真常存随化有灭不得偏取。三次释文。若言如来毕竟涅槃及不涅槃是人不解双牒总呵。下别显之。先明如来为物说灭凡闻起诤昔为五人说佛涅槃。一为诸仙。二为力士。三为纯陀。四为须跋。五为世王。第七德中为七人说。今略论五。下明如来说不涅槃凡闻起诤。为小菩萨闻灭心退故说佛常。愚人不解。谓定不灭。
　　第二次辨有我无我。于中还初辨其诤相。有人闻说众生无我。谓呼世俗假我亦无。有人闻说假名之我。便立性实所以成诤。次辨道理。理则兼通。阴合成人名为有我。阴别无人名为无我。下释其文。于中初明如来说我凡闻起诤有两复次。文显可知。后说无我凡闻起诤。圣说无中初有比丘问佛我义。次佛对破。下明比丘闻而得果。问中世尊云何名我问其我因。我缘我者问其我缘。就佛破中无我我所总明无我。眼者已下略显无义。虽有业下广显无义。于中有四。一略就因果以明无我。二无舍阴下略就五阴以明无我。三如汝问下广就因果以明无我。于中初法次喻后合。法中初言云何我者牒其初问。即是期者对问辨释。指报为我。报由结业期会而生故名为期。谁及何缘相显可知。喻中二手喻前业爱。声喻期也。合中初言我亦如是总合前喻。下别合之。众生合声。业爱合前二手相拍。此三和合名为我故无别我人。四一切生下广就五阴以明无我。句别有三。一明阴无我。二诸外道下破有归无。明诸外道计阴作我离阴更无。三如幻下辨法显无。五阴诸行皆如幻化无常乐等故无有我。第三比丘得益可知第三次辨中阴有无。先辨诤相。毗昙法中说除四空余一切处定有中阴。成实法中说一切无所以成诤。次辨道理。理则不偏。亦有亦无。极重恶业趣向阿鼻。前念人间后念已在。中无经停则无中阴。趣向四空亦无中阴。余皆具有不得偏取。文中初明如来说有凡闻起诤。有四复次。一说众生三事受身父母中阴。第二宣说中般那含。三说中阴根具明了。四说中阴形色好恶愚人闻此谓一切有。下明说无凡闻起诤。有四复次。一说五逆趣向阿鼻无其中阴。二说昙摩趣向阿鼻无其中阴。三为犊子说无中阴。四说无色无其中阴。愚闻不解谓一切无。
　　第四次辨阿罗汉人有退无退。先辨诤有相人宣说一切罗汉悉皆有退。此别师义不同毗昙。成实宣说一切不退所以成诤。次须论理。理则不偏。是义云何。分别有五。一约惑分别。烦恼有二。一受生烦恼。于受生时起贪等结。二障道烦恼。现起染污妨碍圣道。彼阿罗汉受生烦恼一向不起名为不退。障道烦恼得有起义名为有退。二约烦恼因缘分别。惑起有三。一性使不断为因故起。二以不正思惟故起。三缘力故起。如见女色生贪欲等。阿罗汉人无前二因而起烦恼名为不退。缘力生结名为有退。谓见增上可贪境界暂尔生贪。还即摄心断之令灭。三约道分别。道有二种。一者有漏等智断结。二者无漏圣道断结。等智断结则有退转。无漏断结则无退转。四约修分别。散乱有退。专修无退。五就根分别。钝根有退。利根无退。义既如是不得偏执。文中初明如来说退凡闻起诤。有五复次。一者为于懈怠比丘说退有五。二说罗汉虽无内因不离外缘所以有退。三举瞿坻证成有退。四举时不时二种解脱证成有退。五举六种罗汉证成有退。退思护住胜进不动是六罗汉。下说不退凡闻起净。有二复次。一明罗汉所断烦恼。犹如燋炭不还为木所以不退。二明罗汉于彼三种烦恼因中已断二种故言不退。先举三数。次列三名。下明所断。
　　第五次辨佛身有为无为之义。应先辨诤。诤相可知。次论道理。理则不偏。是义云何佛身二种。一共世间身随世生灭。二是平等法门之身常寂不动。义既两兼不得偏执。文中初说佛身有为凡闻起诤。后说无为凡闻起诤。
　　第六次辨十二因缘有为无为。先辨诤相。有人一向宣说有为。有人一向定说无为。所以成诤。次辨道理。理则不偏。是义云何。释有两门。一就人论事。三世流转是其有为。直据因缘相生之理。古今常定无一念间。而无此法是其无为。第二直就因缘事中现起之者名曰有为。在未来者现未起用说作无为。义既两兼不得偏取。文中初说因缘有为凡闻起诤。后说无为凡闻起诤。于中两义。备如向辨。我又一时说十二因缘有佛无佛性相常住是初义也。有十二缘不从缘下是后义也。先开四门。后广辨释。文显可知。虽举四门为取第一不从缘生为无为也。
　　第七次辨心常心断。应先辨诤。诤相可知。次须论理。理则不偏。亦常亦断相续不绝故说为常。运运尽谢所以名断。义既两兼不得偏取。文相可知。
　　第八次明五欲障道不障道义。应先辨诤。诤相可知。次应论理。亦障不障。不障下果能障那含及罗汉果。义既两兼。不得偏执。文显可知。
　　第九次辨世第一法。欲界所摄色无色摄。先辨诤相。三人起诤。一家宣说定欲界摄。一家宣说定色界摄。一家宣说定无色摄。次须论理。理则不定。亦得名为欲界所摄。解有三义。一依定说。依于欲界电光常起名欲界摄。二约惑说。依未来禅断欲界结而未穷尽修起此法。欲过未尽而起此法名欲界摄。三依身说。此法必依欲界身起名欲界摄。亦得名为色界所摄。释有两义。一依定说。依于色界六地禅起名色界摄。二约惑说。欲界爱尽色爱未尽修起此法名色界摄。亦得名为无色界摄。论宗不同。若依毗昙唯约惑说。无色界结未断未尽修起此法。是故名为无色界摄。若依成实解有两义。一依定说。依无色定亦得修起。故从所依名无色摄。二约惑说。义同毗昙。义既如是不得偏执。经文之中先就欲界明说起诤。我经中说未离欲界未得解脱。犹如欲界修第一法。三种义中偏就第二约惑说也。凡闻不解谓定欲界。次就色界明说起诤。我说暖顶至世第一在于初禅至第四者。两种义中偏就初门依定说也。愚闻定谓色界所摄。下就无色明说起诤。我说外道先已得断四禅烦恼修集暖顶至世第一观四真谛得那含者。义同毗昙偏约惑说。凡闻不解定谓无色。所以成诤。
　　第十次辨布施之义。先辨诤相。有人宣说施唯是意。有人宣说是五阴性。次须论理。主唯是意。眷属五阴。文中初先说施是意凡闻起诤。说施四种泛以通举。次辨后结。前三是净。下明愚人闻说有信名为净施谓施唯意。下明说施是其五阴凡闻起诤。先举五数。次列五名。下总结之。五中色力及与辨才是其色阴。安乐受阴。命则不定。依如毗昙别有非色非心命根是行阴收。地持论等亦同此说。成实法中色心相续名之为命。则五阴摄。愚人闻此便言五阴皆是施体。
　　第十一门辨三无为有无之义。先辨诤相。毗昙法中说三无为一向是有。以是有故若人谤无便得大罪。又复无法则不生心。三无为法为心所缘。得生心故明知是有。成实法中说为定无。以谤无故所以得罪。以谤不有。又彼论中无亦生心。如缘镜像梦中事等并是无法亦得生心。云何不生。诤相如是。次辨道理。理则无偏。亦有亦无。望有为法彼一向无。如瓶破已更何所有。望理论之得名为有。除事始有。非是本来自体无故。故地持云有为无为名之为有。无我我所名无有也。理既如是。不得偏取。文中初明如来说无凡闻起诤。我说涅槃离烦恼等明其数灭无为是无先法后喻。言虚空下明其虚空无为是无。初先正辨。譬如已下即事显之。非智缘下明非数灭无为是无。初先正辨。如其有下破有成无。愚人闻此谓无无为。下明说有凡闻起诤。于中先明数灭是有。可以言论名为章句。为心游履名为。所归中极名毕竟处。得之安稳名无所畏。为人习学名为大师。为道所克说为大果。为智穷证名毕竟智。为心所安名为大忍。常寂不动名为三昧。果德分齐名为法界。能除一切生死憔渴说为甘露。非凡能证故曰难见。此直明有。若说无下举谤显有。眼不牢下明其虚空无为是有有人未得须陀已下明非数灭无为是有。忍法已去更不退转无复重堕三涂之义。是故无量三恶道报。至此忍时皆非数灭。上来明有。愚人闻此谓一向有。所以成诤。
　　第十二门次辨色法是四大造非四大造。先辨诤相。具论有三。一依佛陀提婆所说。色即四大无别造色。二依毗昙。四大是本名为能造。余青黄等是其所造。此当毗昙。三依成实。四大是假色香味触四尘集成不造诸色。今此文中偏举前二。第三不论。诤相如是次辨道理。四大有二。一实。二假。坚湿暖动四触为大名之为实。所依大地河池之水草木火等揽诸尘成说为假名假名四大不造诸色经论大同。实触四大望于诸色亦造不造。是义云何。色香味触同一体性互相集成。如海十相同体相成。所言四大即四尘中触尘所收。彼虽同体。随义别分。四大是本说之为体。余者是末说之为相。体则如镜。相则如彼镜中之像。以同体故体外无别。色法可造名无造色。此异毗昙。体相别故。依体相现名有造色。异于初诤。义既兼通不可偏取。问曰四尘同体相成。何故偏说四大为本。释言色法以碍为性。以触对故色性名碍。故以坚湿暖等四触为诸色本。文中初明说大为色凡闻起诤。文别有三。一教跋波观色断爱。二跋波问色。如来为说四大名色。就本以指。自余四阴心法难彰非名不显。就诠立目说之为名。三明愚人闻之起诤。下说造色凡闻起诤。譬如因镜则有像现立喻明造。色亦如是因四大故则有造色合喻明造。色合彼像。四大合镜。下列所造。言粗细者是所造色。大物名粗。小物称细。此粗与细毗昙不说。言涩滑者是所造触。青黄赤白长短方圆及与斜角复是造色。轻重寒热及与饥渴复是造触。寒者毗昙说之为冷热者毗昙造触中无。当应地增强为热与冷相对。烟云尘雾复是造色。依如毗昙更有高下。光影明闇正不正等并是造色。此中略无。是名总结。犹如响像借喻显之。能造四大如镜如谷。所造之色如响如像。下明弟子不解起诤。
　　第十三门明无作戒是色非色。先辨诤相。毗昙法中说无作戒一向是色四大所造。成实法中一向说为非色非心。诤相如是。次辨道理。小乘所受无作之戒亦色非色是其色法故名为色。而非色事故曰非色。是义云何。所受是其身口止业从身口生防禁身口故名色法。此直受得。遮制之法如结界处。亦如僧制未有事相故非色事。大乘所受是色心法非色心事。大乘通受防心戒故。今且论小。义既如是。人闻色法即便取之以为色事。所以不解。闻非色事便取以为非色心法亦是不解。文中初先说戒为色凡闻起诤。句别有五。一菩提王子说心为戒。若发恶心则便失戒。二如来对破说戒为色。以是色故其心虽在恶无记中犹名持戒。三王子请问。以何因缘名无作色。四如来为解。非异色因又复不作异色因果。以是因缘名无作色。此相微隐。三义释之。一约方便报色辨异。非异色因不同报色。方便之色依于报起而不同报故名异色。报色是彼异色家本名异色因。戒不同彼是以言非。道言不作异因果者明戒不同方便之色。方便之色依报色起。是向异色因家之果。无作异彼故言不作异色因果。二约方便因果辨异。方便之色别报称异。此异色中受戒方便名异色因。作戒之体名异色果。无作异彼故非异因不作异果。三约方便受持辨异。方便色中受戒名因。身口作持名异色果。无作异彼故非异因不作异果。不同此等名无作色。虽有三释。第二应善。受法相望以辨异故。此第四竟。五因圣说凡闻起诤。下说非色凡闻起诤。戒者即是遮止恶法正明非色。方便要期发得遮制心口之法未是事相故名非色。若不作恶是名持戒举持显受。下明弟子闻说起诤。
　　第十四门明有心数无心数义。先辨诤相。毗昙法中宣说同时别有诸数。与心别体。相应造缘。成实法中唯说一心。随用先后分为多数。不说同时别有诸数。佛陀提婆所说亦尔。次辨道理。理则心法。亦得有数亦得无数。是义云何。分别有二。一粗细分别。心有三重。一者事识谓六识心。二者妄识谓七识心。三者真识谓八识心。彼事识中一向有数。诸心心法各各别故。真识之中一向无数。一切心法同一体故。故维摩云离一切数心如虚空。妄识之中粗有细无。是义云何。彼妄识中义别六重。如马鸣说。一无明住地二者业识。依前无明不觉妄念忽然而动动故名业。三者转识。依前业识心相渐粗转起外境。四者现识。依前转识所起妄境应现自心。五者智识。于前现识所现法中分别染净违顺等别。六相续识。向前智识所取之法鼓自心。心随妄境相乘不断名相续识。六中前四心想微细。不说心外别有诸数共心相应。故论说为不相应染。后二浮粗心与数别。共心相应。故论说为心相应染。此是第一粗细分别。二就事识随义分别。亦有亦无。唯一知性随用分多。非令心外别有诸数。故言非有。譬如一金作种种器。非是金外别有器体。随用别分。想行受等各守自相得言有数。如金与器非无差别。金器虽别时无先后。心法如是今此且就事识论之。事识之中义既如是。人闻不解偏执成诤。闻说心外无别诸数便言定一。闻说有数便言与心迢然别体若言定一。金时应当无其诸器。若言定别器应非金。心法一异准此可知。
　　次释其文。文中初说心法相即凡闻起诤。就所说中文别有三。一明圣人报身五阴从无明生。二将圣类凡凡亦如是。三就凡中明其心法展转相心更无别数。今此所明十二因缘少异余处。异相如何。余处所辨过去因中彰无明行。今此具论无明爱取及与行有。又复余处现在果中说识名色六入触受。今此唯说受及名色。又复余处现在因中说爱取有。今此通说无明爱取及与行有。又复余处未来果中说生老死。此说受触识与六入。十二因缘齐通三世。隐显互论皆得无伤。文中先别。后总结之。别中先明过去之因。从无明生爱当知是爱即无明者。无明之心对境深著即名为爱。是故此爱即是无明。从爱生取当知是取即无明爱者。即前爱心取著境界即名为取。体性不殊是故此取即无明爱。从取生有是有即是无明等者。即前取心起业名有。是故此有即无明等。次论现果。从有生受即行有者。此名识支以之为受。识支即是现报之体。从因纳得故名为受。即前有支转为此受。是故此受即前行有。亦应即前无明爱等。就近言之。从爱因缘生名色者受增为名。所托精血说之为色。从受生于无明爱取有及行者。从现报受起后因也。从受因缘生受触识六入等者。从现报识转起未来生死果也。亦应宣说名色即受。乃至宣说六入即受。以下结中说受即于十二支故略而不论。上来别举。是故受支即十二缘总结无别。受心向前即于过去无明爱等。向后即于名色等故即十二支。
　　下明如来说有心数凡闻起诤。就所说中具应明其过因现过现因当果。而此文中略无当果。辨过因中初言眼色明欲四法生眼识者。虽举四法为取恶欲为无明支。欲即无明正显其相。此是过去无明支也。欲性求时即名爱者过去爱也。爱缘取者过去取也。取缘业者过去行也。此言略少。若具应言取缘有者名之为业。次明现果。业缘识者生现识支。识缘名色起名色支。名色缘六入者起六入支。六入缘触起现触数。下依此触生诸心法。触缘想受起现受支通想说之。触缘爱者起现爱支。触缘信进定慧等法起现有之。如是等法因触而生。然非触者结明其异。由言非触故诸弟子执有别数。
　　第十五门辨明五有六有之义。先辨诤相。有人一向宣说五有。有人说六所以成诤。次辨道理。五六不定。合则说五。开分说六。言其六者恶有三品。上生地狱。中生畜生。下生饿鬼。善亦有三。上善生天。中善生人。下生修罗。言其五者。依毗昙等修罗是鬼摄入鬼道。法念经中摄入鬼畜。罗睺修罗是师子儿摄入畜中。陀经鬼畜及天三趣所摄故但说五。义既如是不得偏执。文中初言说一有者总之唯是一有为果。或说二者善道恶道。三谓三界。四谓四生。五谓五趣。六谓六道。所言七者谓七识住。欲界人天合之为一。初禅为二。二禅为三。三禅为四。空处为五。识处为六。无所有处以为第七。此之七处心识乐安故名识住。问曰何故不名受住想行住等。释言住义理实齐通。识是心王是故偏说。问曰欲界有三恶道。何故不说。论言三恶有苦煎迫识不乐安是故不论。又问色界具有四禅。彼第四禅何故不说。论言彼处有无想定残害心识识不乐居故非识住。又四禅中有净居天趣入涅槃不欲久安故非识住。问曰无色有四空处。非想一地何故不说。论言非想有灭尽空亦残心识识不乐安故非识住。所言八者谓八福生。人中富贵即以为一。彼六欲天复以为六。初禅已上合之为一。故合有八。亦可地狱鬼畜修罗并人为五。及三界天合为八也。所言九者九众生居。欲界人天合之为一。初禅为二。二禅为三。三禅为四。无想天处以为第五。加四空处合以为九。问曰向前七识住中不说无想及非想天。今以何故说为生居。释言此处残害心识故非识住。不灭众生是故说为众生居矣。又问三恶何故不说。众生同厌为是不论。第四禅中除无想天余有八天。众生乐住何故不说。杂心释言彼四禅中有五净居乐求涅槃不欲久住。是故不说为众生居。余有福生福爱广果。或求净居或求无色或求涅槃不欲久住。是故不说为众生居。二十五有如上辨列。所说如是。弟子不解。随别异执。所以成诤。
　　第十六门诤其五戒及与八戒具不具得。余对皆悉共诤一法。今此乃于二种法中别起二诤。拷实具论。五戒门中别有两诤。八戒亦尔。五中二者。依如毗昙五戒要须具受乃得。但就持中或持一者名为一分。持二戒者名为少分。持三持四名为多分。备持五戒名为具足。不畜妻者名为断淫。若依成实及大智论分受亦得。受一戒者名为一分。受二小分。受三受四名为多分。全受名具。加不畜妻名为断淫。今此偏举成实一诤。毗昙所立略而不举。道理如何。受五戒者亦有分得不分得义。是义云何。受五戒时先归三宝。归三宝时具得成体名为具得。如昔比丘三语得戒。后列戒相。问能时不别举别问。若堪持者答言能持。若不堪者答言不能。约就此时名不具得。义既如是。毗昙法中闻三归时全得戒体。便言戒相亦不分得。所以成诤成实法中闻列戒相随堪分受。谓体亦尔所以成诤。文中有三。一释摩男请问如来优婆塞义。如来为解。二摩男重请一分之义。如来为释。三人闻起诤。五戒之义广如别章。此应具论。就八戒中准依余论具有两诤。毗昙所说八戒必须一日一夜具受乃得不得增减。成实所说且言日夜多少皆得。今此偏举毗昙一诤。成实不论。道理如何。八戒斋中亦有具得不具得义。若论受斋局唯在于一日一夜名为具得。一日一夜是斋分故。若直受戒时分不定名不具得。义既如是。毗昙法中闻斋日夜谓戒亦然所以成诤。成实法中闻戒不定谓斋亦尔所以成诤。文中迦旃初举己说问佛是非。次佛为辨。或一日等但得戒善不名得斋。一日一夜方成斋故。下明弟子不解起诤。八戒之义广如别章。此应具论。
　　第十七门犯重失戒不失戒义。先辨诤相。有人宣说犯重失戒有言不失。次辨道理。亦失不失。失其受力故名为失。不失受体名为不失。犹如燋种无力有体。义既如是。不须偏执。文中初明犯重之过凡闻起诤。后说犯重但名污道凡闻起诤。罗汉比丘名毕竟到。见道已上名为示道。示犹见也。七方便人名为受道。外凡造过名为污道。
　　第十八门明二乘人有得作佛不作佛义。先辨诤相。诤相可知。次须论理。亦作不作。守小不作舍小便作。义既两兼。不得偏执。文先明作。言一乘者乘行一也。言一道者道法一也。言一行者是乘体也。言一缘者道法体也。法是行缘故名为缘。据大摄小。其唯一故皆当作佛。愚闻不解。便言定作。如来复说须陀洹等得小涅槃。愚人不解。便言二乘定不作佛。
　　第十九门辨明佛性即离之义。先辨诤相。有人宣说五阴之相即是佛性。有人说离。次须论理。理则佛性不即不离。实不同相故言不即。相实是性非相外名为不离。义既如是。不得偏执。文中但明说性不即凡闻起诤。不离一边略而不举。若欲更辨不异后门为是。不说。明不即中有四复次。一说性六事人谓定离。二说性如空人谓定离。三说性如似宅中宝藏人谓定离。四说犯禁及阐提等皆有佛性人谓定离。
　　第二十门明阐提等有性无性。先辨诤相。有人宣说众生定有。有言定无所以成诤。次须论理。理则不定。生死身中即无佛果名为不有。不无佛因说为不无。又如下说四种佛性。一阐提人有不善阴及理佛性名为不无。无善五阴及佛果性名为不有。文中有三。一佛说有性我说众生即佛性等法说明有。次喻后合。二如我为王说箜篌下佛说性无。先喻后合。三明众生闻之不解作种种说或有或无。
　　第二十一门有十方佛无十方佛。先辨诤相。有人闻说一国。无有二佛俱出。便言一向无十方佛。有人宣说有十方佛。次辨道理。初非后是。文中初说一国无二人闻起诤。后佛宣说有十方佛不彰起诤。以当理故。
　　上来别答。如是诤论是佛境界是第三段结叹显深令人仰推。
　　若人于是生疑心下是第四段明其愚智取舍得失令人舍著。
　　若人生疑犹能摧坏无量烦恼如须弥山舍著得也。举劣显胜。疑有二种。一是邪见前方便疑。唯增情惑不能破结。二是解心前方便疑。能破决定邪见烦恼。今据后门是故说疑能破烦恼如须弥矣。疑者犹能摧坏无量邪执烦恼如须弥山况正见者。若于是中生决定下取著失也。于中决定是名执著总显其过。
　　迦叶白下问答广辨。有九问答。前八问答明断善根。后一问答明生善根。就前八中初二问答明执著义。次四问答明疑惑义。后二问答明疑及著断善根义就明著中初一问答明执著相后一问答明著善恶。文显可知。
　　就明疑中迦叶初言如是人者本自不疑云何说言不坏疑网乘前为问。佛前说言执著之人不坏疑网故名不善故今问之。此人由来于法不疑云何不坏。下佛答之。夫不疑者于正义中心不决了即是疑也。
　　第二迦叶乘言重问。若执著人于法不疑即名疑者。有人决谓须陀洹人不堕恶道。是人亦应名著名疑。下佛答之。是可名定不得名疑对问略释。下广释之。初先明疑。后显不疑。就明就中初三譬喻广显疑相。一切众生先见二物。后更生疑结成疑义。何以下释。于二物中心不决了所以生疑。我亦不下翻对前疑以显不疑我于须陀无二说故彼人不疑。
　　第三迦叶乘言重问。如佛所说要先现见然后疑者牒佛前言。有人未见亦复生疑总翻佛语。下别显之。何等征问。所谓涅槃就法以辨。一切众生从本以来不见涅槃亦复生疑明不由见。譬如有人路值浊水喻说以显。下佛答之。先解其法。后释其喻。法中涅槃即是苦断非涅槃者即是苦也直立道理。一切生下明人皆由先见生疑非不先见。见有二种总以标举。见苦非苦列其二名。苦非苦者即饥渴等辨其二相。下明众生因见生疑。见已生疑当有毕竟离是苦不正明生疑。是故下结。下释其喻。先牒问辞总非不然。何以下释。是人先于余处见水有浅有深。是故于此未到之处而生疑心。不知为当同于昔浅为同旧深第四迦叶乘言重问。是人先见深浅水时已不生疑。何故于今而复生疑。下佛答之。本未行处心不决了是故生疑。
　　下二问答明疑及著断善根中初一问答出疑著人。是谁问也。断善答也后一问答正明断善。世尊何人能断善根乘前请问。下佛答之。初先略答。离是四下随别广答。若有深见无因果下总以结之。略中总明黠慧利根善能分别简利异钝。远离等简恶异善。良以不能近友闻法正思修行故断善根。如是能断总以结之。
　　广中有四。一谤无施。二谤无父母。三谤无因果。四谤无圣人。谤无施中有六复次。一明无施若有施者。现行施时舍财为因。未来还应得无财果。二施者受者财物无常故无布施。三施主施人色力寿命安乐辨才。受者受已作善恶业。所作善恶施主不得。明知色力寿命等果施者不得。于中初法次喻后合。下结无施。四施物无记明无善果。五施者是意无见无对。非是色法云何可施。六施佛像命过父母。无受施者云何有报。
　　第二谤无父母之中有六复次。初直设难。若言父母是众生因则应常生。以不常生明知父母非众生因。二若言父母是众生因因无缺少。所生之子一人应具男女二根。然无具者明知非因。三眼见众生不似父母明知非因。四众生父母同于四无明知非因。先举四无。次明父母同彼四无。下就设难。若言是因父母死时子不必死明知非因。五有化生及湿生等明知父母非众生因。六举诸鸟得身各异明知非因。
　　第三谤无因果之中有三复次。一现见世人行善有苦造恶得乐明无果报。二谬引圣说。有人修善堕坠三涂。有人行恶上生人天。明无果报。三举圣人所说不定证无果报。
　　第四谤无圣人之中有九复次。一有烦恼时道不能坏。无烦恼时道则无用。明无圣人。先总说无。何以故下破有成无。于中先明有烦恼时道不能破。后明无时道无所用。下牒结无。
　　二人不斋得明知无道。于中三句。一明十二因缘斋等。二八正下征道同之。三而今下以不齐得证成无道。此是第二。
　　三圣人犹有共凡夫法证无圣道。谓饮食等。
　　四以圣人犹有烦恼业苦不尽明无圣人。于中先明圣有烦恼圣人受乐明有贪也亦骂辱等明有嗔也。复有嫉妒及憍慢等受于苦乐明圣有苦。作善恶等明圣有业。是因缘下结无圣人。若有道下难无圣道。
　　五道性多怜不应待人修习方得。待修方得明无圣道。于中有五。一明圣人法多怜愍。二何故下明怜由道。三若道性怜下征破须修。四如其无下难道非怜。五结无圣道。此是第五。
　　六不同四大令人齐得明无圣道。于中初明四大斋等。若有圣下征道同大。然今已下不同证无。
　　七就涅槃一异征无。文别有六。一就一设难若诸圣人有一涅槃当知无圣正征令无。何以下释。常法无得无可取舍故无圣人。二就多设难。若诸圣人涅槃多者道则无常正征显过。何以下释可数法故。三重就一设难。涅槃若一一人得时应一切得。四重就多设难。涅槃若多则是有边云何名常。第五双就一多设难。若涅槃一解脱是多如盖是一牙。舌是多是义不然双牒以非。何故下释。随一一人所得各异非一切得则是有边。边则无常云何得名为涅槃乎。涅槃若无谁为圣人。六是故下结无圣人。此是第七。
　　八道不假缘应一切得不一切得明无圣道。于中初明道非缘得。何故一切不作圣人约法征人。若一切下以不齐得结无圣道。
　　九难破道因成无圣道。于中先举二种道因。谓闻及思。修即是道故不举修。下就设难。先难有因。此二因缘若有因生所从因缘复从谁生。如是展转有无穷过。下难无因。若此二事不从因生一切众生何故不得。
　　前略次广。下总结之。若有深见无因无果能断信等正结断善。下辩其相。非愚非天非三恶趣破僧亦尔类以显之。
　　前八问答明其断善。下一问答明其生善。迦叶先问何时当生。下佛答中初对前问正明生时。或初入狱怖畏时生。或出地狱罪尽时生。善有三下彰彼善根得生所由。由过去善所生当果不断故生。先举三善。次列三名。过去善因虽复灭尽果报未就是故不名断过去果彰所不断。由此不断当善得生。断三世因名断善者举其所断显所不断。义如上释。断其过去生现之义名断过因。现不起故不能生后名断现因。后不生故复不生后名断来因。唯断此因不断过家当来之果。故善得生。
　　自下第三答上问中今欲问阴而我无智如是甚深唯佛境界下明如来善知诸阴以答其问。此是如来随自意语不与他共。是故迦叶乃至精进菩萨不知。唯佛境界。辨此何为。为彰如来智德渊深所知独绝。令彼阐提于佛义法仰推成信。文中有二。一明佛能知佛性五阴。二我终不与世间净下明佛能知法相五阴。知佛性阴为化阐提令生信解。知法相阴为化阐提令修治行。佛性阴中要唯有三。一不善五阴。二善五阴。三佛果五阴。细分有七。始从常没乃至第七水陆俱行。法相阴中粗分有二。一凡。二圣。细分有四。一知染果。二知染因。三知净果。四知净因。具知此等名知诸阴佛性阴中文别有六。一约四答辨性体状。二约三语彰性分齐。三约一语明性周尽。四约七语明说性意。五重约如来随自意语明性渊深。唯佛独知余人不测去人取谤。六约虚空辨性同异遣人耶执。此六段中初二一对为化阐提令生信解。于中初段广就四答辨性体状化令生解。后段明性唯佛独知乃至十住菩萨不了。令彼阐提自舍己执仰推成信。次二一对为化阐提令起愿求。于中初段明阴界入摄性周尽示其求处。后段明佛说性之意为令阐提知佛说意舍过趣求。后二一对为化阐提令离邪过。于中初段重约如来随自意语明其佛性唯佛独知余人不测诚劝舍谤。故下文中明说定有及与定无悉皆名为谤佛法僧令人舍远。后段约空辨性同异令舍邪解。
</div>
    <div class="pagination">
<a href="大般涅槃经义记_page13.html">上一页</a><span>...</span><a href="大般涅槃经义记_page9.html">9</a><a href="大般涅槃经义记_page10.html">10</a><a href="大般涅槃经义记_page11.html">11</a><a href="大般涅槃经义记_page12.html">12</a><a href="大般涅槃经义记_page13.html">13</a><span class="current-page">14</span><a href="大般涅槃经义记_page15.html">15</a><a href="大般涅槃经义记_page16.html">16</a><a href="大般涅槃经义记_page17.html">17</a><a href="大般涅槃经义记_page18.html">18</a><a href="大般涅槃经义记_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
