<!DOCTYPE html>
<html>
<head>
    <meta charset="UTF-8">
    <title>新华严经论 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新华严经论 - 第 10 页/共 23 页</h1>
    <div class="content">　　将释此品约作五门分别。一释品名目。二释品来意。三明品之宗趣。四都会断惑次第。五随文释义。
　　一释品名目者。此品说十种住门名为十住品。
　　二释品来意者。为前品是偈赞劝修之门。此品明正举修行十住之行。是故此品须来。十住者。生诸佛大智慧中住。入此住永不退还故。名之为住。
　　三明品之宗趣者。明此品说十种住二十种进修因果为正宗。又住佛所住以为正宗。明此十住位中各有两种因果。各各当住之中。初举十法。是欣趣增上之缘。后举十法。是当住之内修学之果。如文具明。
　　四都会断惑次第者。如初发心住治地住修行住。此三种住中。明总修出世间心破诸世间烦恼缠缚。其世间烦恼如善财所颂。根本烦恼有十。随烦恼总有六。其十种根本烦恼者。一欲。二色。三无色。此是三界根本所缚处。四憍慢。五诸趣。六爱。七愚痴。八贪。九恚。十心魔王。为十。又随烦恼总有六者。一谄。二诳。三疑惑。四悭。五嫉。六憍盈。善财颂曰。三有为城郭。憍慢为垣墙。诸趣为门户。爱水为池堑。愚痴为闇覆。贪恚火炽然。魔王作君主童蒙依止住。贪爱为徽缠。谄诳为辔勒。疑惑蔽其眼。趣入诸邪道。悭嫉憍盈故。入于三恶道。此约内心所趣。不约身见边见见取戒取邪见。内心成智。诸见自是解脱。以一乘教体但约悟无明而成大智用诸见而作自在。以此不论五见。如十信位。文殊师利问法首菩萨有十一种烦恼。云何为十一。一贪。二嗔。三愚痴。四慢。五覆。六忿。七恨。八嫉。九悭。十诳。十一谄。如般若经中五蕴十二缘等。如上烦恼以十住中初发心住治地住修行住此三住。一时顿成根本智慧。即如善财于妙峰山上见德云比丘。得诸佛智慧光明门。即除已上世间诸烦恼障。以成佛智慧光明故。如善财妙峰山上信眼明净智光照耀普观境界离一切障。此是初发心住。第二海门国见海云比丘。除心境迷真作十二缘生。障令无障。故即见海中有佛出现说普眼经。明见自他十二缘生成大智海。是佛义故心境。总是经故。明前得佛智慧观十二缘生成大智海心境普周自在遍故。此是治地住。以十二缘生治令成如来智地故。第三海岸国见善住比丘。除心境不明净障。得菩萨无碍解脱门。能见一切众生根器业行死此生彼。悉皆明见。此是修行住。于此三种住中。明得出缠心自在故。总以十信心。自信一切三界分别无明是根本不动智佛。于初发心住中。以自在决定解力信眼清净智光。照耀普观境界。离一切障契会悟入十住初心。以随位进修中安立五十个佛果次第法门方便。皆不动智以为根本。已上初发心住治地住修行住。明得十住中出缠心胜。是故善财三善知识。皆是比丘。明离缠解脱。表此三住位中行相故。第四生贵住。明对治世间法则及生死烦阓不自在障令自在故。即如善财于市肆之上见弥伽长者说轮字经。即表生死市廛闹而常寂。于一一字犹如车轮。一多圆满互体相成。又如帝释宝网互为缘起。映彻重重。一字之中有无尽字句。为世间名句文身。引诸未学以成教轨。即俗士弥伽以成其行。为令得出世心。后须明世间静乱缘起生死之性万法无生无灭。及世间名字义理一切众生语言互相成就。如古者伏义之类是也。第五具足方便住。对治真俗身边二见。令大智境界不自在障故。如善财见解脱长者入三昧。名普摄一切佛刹无边陀罗尼。十方各现十佛刹微尘数佛国土海。清净庄严总在身中。即明一切众生身总含无边佛刹体相无碍。为明真俗色相皆如光影互相容故。无中边故。欲令六十二见无边诸见性解脱故。第六正心住。对治智慧寂用不自在障。即如善财见海幢比丘。于经行地侧结跏趺坐。离出入息无别思觉。于其身上各随身分。皆出化身如云广覆。周遍十方随应所见。此明寂用无碍故。已上总明世间出世间和会皆解脱故。如是已后四波罗蜜。入俗行悲令自在故。第七不退住。治大慈大悲同行摄生不圆满自在障。令圆满故。即如善财于普庄严园见休舍优婆夷。谓善财言。我有八万四千那由他同行眷属。常居此园。明大悲位中行方便波罗蜜。同于八万四千。不可说一切众生烦恼。总共同事教化利益。经云。其余众生住此园者。亦皆普得不退转位。明能行悲智行者悉同此也。第八童真住。对治处缠同事世间余习智不清净障。令清净故。即如善财见毗目瞿沙仙人。表大智清洁无所染故。休舍优婆夷与仙人住处名同。俱是海潮处者。明此悲智一体染而不污。若随悲修智。犹有习气染境之心。即此第七第八两位和会一终是也。若也随智行慈无有染习。即师子幢王女慈行童女是。可以思之得见其意。第九法王子住。对治说法不自在障。令自在故。即如善财见胜热婆罗门。以蹬刀山。入于火聚。行苦行时。随天龙神人及非人来者无不获益而已。十灌顶住。对治悲智不自在清净障。令得清净故。即如善财见师子幢王女慈行童女。王者智自在故。女者表随悲同事无染习故。明智满从悲处世间故。即同事而无习气故。已上十种对治。皆一念心上初发心时一行之中一时之内无前后际。对治十种障法成一法心一智慧。一行之中十十无尽法门。皆以自心不动智佛为体。以法事之中。具此十种无尽法门同别一多自在故。以此十种对治一时令惯习自在故。不同三乘权教约劣解众生存世间三世之性说佛果在三僧祇之外。以自心根本无明分别之种。便成不动智佛。以法界体用。以为信进悟入之门。从信及入位进修。乃至经十住十行十回向十地十一地。总不离本不动智佛。不离一时一念一法一行上。而有无边无量不可说不可说法界虚空界微尘数法门。何以故。为从法界及根本不动智上为信进悟入故。法合如然故。如龙女刹那成佛。善财一生以取佛果。法界无性。生为一生。非延促生故。为法界体无情量延促长短去来今故。请有信者。应如是知。如今成佛与过去未来一切诸佛一时成佛。以法界智体无别时故。如一渧之水入大海中便同大海无新旧水故。故去情方见。非识心知。如三乘中。十住菩萨。犹受三界分段生死分。学生空观对治阐提不信障。十行菩萨。分作法空观修自利利他行。对治声闻自利障。十回向菩萨。作法空观。成起大悲愿力垂形六道教化众生。对治独觉自度障。此明三乘中三十心菩萨对治地前三种障。但除正使未除习气。十地菩萨断其余习。如初地菩萨。见自身真如佛性故。名见道位。从二地至七地。是修道位。犹有功用而修其行。从八地至十地。名究竟位。不假功用任运至佛果故。又如三乘中。十二住地。一种性住。十解行是。二解行住。十回向是。三欢喜住。初地是。四增上戒住。二地是。五增上意住。三地是。六道品相应增上慧住。四地是。七谛相应增上慧住。五地是。八缘起相应增上慧住。六地是。九有行有开发无相住。七地是。十无行无开发无相住。八地是。十一无碍慧住。九地是。十二最上菩萨住。十地是。又如三乘中地前三贤菩萨。得伏忍。十地与佛地得寂灭忍。又望胜鬘经。罗汉辟支佛净土菩萨总是伏忍。以空观现行十使不起。为不识无明住地烦恼。故名不识。云何名断烦恼。但伏现行不起。得三种意生身。受三界外变易生死。如是菩萨为行六波罗蜜得六神通。福德神通并服人天唯非修佛果法界门故。是门外三车仍在草庵声闻辟支佛三乘菩萨。不同其德出三界行六神通。名相似。六波罗蜜功德果报不同故。如是三乘六通菩萨等。于大方广佛华严经不闻不信。如此经云。设有菩萨经无量亿那由他劫修六波罗蜜得六神通。犹不闻此华严经典。犹名假名菩萨。不真菩萨。设复闻时不入。如法华亦然。如三乘中三种意生身者。一初二三地名三摩跋提乐法意生身。二四五六地名觉法自性意生身。三七八九十地名种类俱生无行作意生身。欲广引云云自有三乘教自明。约会对治如是。如此一乘教。都无如上三乘之趣。以为根本无明住地烦恼。便为一切诸佛不动智一切众生皆自有之。只为智体无性无依。不能自了会缘方了。云何为会缘。有三种缘。一会苦缘。遇苦方能发心。二会乐缘。久处人天内心明慧达世乐果生死无常方始求真。三见佛及一乘菩萨而求能发心。求佛种智。以会三缘。近正善知友。而能自觉无明本是佛智。三乘同然。为意乐浅深各别。以因本智上而生信心。约本智而为悟入。以不离本智故。于初发心住即五位齐周。虽列十住十行十回向十地十一地行位法门进修轨度。如王宝印一印无差。以一心大智之印。印无始三世。总在一时。无边诸法智印咸遍。以智等诸佛故。以智等众生心故。以智等诸法故。以智无中边表里三世长短近远故。为智过虚空量故。如世虚空无所了知。如无分别智虚空。一念而能分别过虚空法门。是故经言。一切虚空犹可量。诸佛境界不可说。以是义故。以自心根本无明体用。而见不动智与一切诸佛。及以一切众生同一体性同一境界同一智海。以是发心之初住佛种智家故。才发心时即于十方现身成佛。如初发心功德品自明。以是义故。于此十住位中入初发心住者。住一切诸佛智慧大悲海境界中。住即五位通修。以初住及十地不离一佛智慧境界故。但明生熟惯习胜劣。安立住地之名。为智体之中非三世情摄故。一如龙女一刹那之际已具三生普贤行满佛果亦就。如文殊师利菩萨颂云。一念普观无量劫。无去无来亦无住。如是了知三世事。超诸方便成十力。明知三乘三祇出世成佛是权方便教。此教约实法。不说以愿力成佛等事。设以愿力成行。还以约实成佛。不说以愿力暂成故。是故当知从十住中初入位菩萨即五位通修。为十住行相通有十行十回向十地等法门故如十住中七八两住。还修悲智。九住中是法师位。中悲智圆满。如是五位行相相似故。如善财十住中善知识。一一智慧境界皆悉无极。但为约法身大智大悲之上法具无尽。须当安立五位行门。总是一心一智一时智等遍满所行之道。是故起信进修行者。于大智境界。莫作三世远近延促之见。违智境界故。失本大智之境。逐情识故。随相转故。此会第四断惑次第竟。如此五位断惑次第。如空无时。如圆镜顿照。如摩尼宝能同众色。如一渧之水入大海中等同无二。以大智慧之圆镜普印诸作。莫不皆成无作用之大用故。无三世之一时故。
　　五随文释义者。长科为六段。第一从尔时法慧菩萨已下至彼菩萨住我今当说。此一段经有十九行半经。明法慧菩萨入定诸佛加持分。第二从出定后。明正说十种住名目分。第三有十法。明正说发心之因分。第四有十法。明初发心所缘如来十种胜智分。第五明说教威感大地震动分。第六明以偈叹法分。第一从法慧菩萨入定诸佛加持分中于中大意有十。一释菩萨名。二明入三昧之意。三明三昧之力。四明十方佛来现其前与法慧同号。五明十方佛与力共加。六明毗卢遮那如来往昔愿力使然。七明法慧菩萨自善根力能入三昧。八明入定因缘。九明十方诸佛与智。十明法慧出定演说十种住门。一释菩萨名者。如十信位中菩萨名者下名悉同。名之为首。为明信心以信为首。此十住位中。已生诸佛智慧家故。下名悉同。名之为慧。明入圣法流中得佛智慧同佛知见善简正邪契会正法。名之法慧也。自己不能同诸佛智慧知见者。自邪未明焉能简他邪见也。是故此位能同一切诸佛知见故。得一切同名法慧佛而现其前。以为印信定其诠表也。以与十方诸佛智慧同故。二明入三昧之意者。如十信位中。且以生灭心。信自心所有无始无明能分别心。便即信为自心根本不动智佛。未有方便三昧合其体用故。是故十信位中十个世界。皆名为色。为十信未入法性之流以生灭心而信解故。故十个世界名之为色。如此十住位中。以方便三昧无沉掉心能现自体无生灭智慧故。是故一切修道者。初以闻解信入。次以无思契同。依本无作用之本智慧故。须入三昧。以净攀缘染习力故无作真智方明现故。以是义故须入三昧。三者云正。昧云定也。总云正定。正定者无沉掉也。无思所觉境也。亦无摄持伏灭心也。无欣无厌。任性无思。任理不作。智自明矣。是名方便。是名无量。以净无量妄想故。不可以情量思度所知故。故名无量方便三昧。三者正也。昧之云定。明情识昧正智自明。如色无色界三昧。皆以息想虑而得之。声闻缘觉三昧。修厌患观而对治。乐观空而灭悲智。以寂灭为乐。权教菩萨乐观空而行六度。离苦本而生净国。设有住此界者。言留惑而化众生。皆非法尔合然无出没故。以此义故。此方便三昧者。为一切众生迷法界体用。五欲情生。以不造作心现本智故。便将根本定体净所妄情。名为方便。非是别于真外别有假安立之定名为方便。譬如以水精宝能清浊水。为珠净缘现本净水。非是珠能作得净水。方便三昧亦复如是。为以万法无作本自净缘现得本自无作智慧力故。故名方便。但人天外道三乘所有因果。皆有所作。以此所生皆有处所。皆有果报广狭净秽差别等事。于此华严一乘法门。以无住无作任性法门。所有其生无依智无依止心。约智生身称真法界。于一切众生前对现色身。然其体相无有去来。然亦不作神通变化之事。虽然普现三世一切业果。在刹那之中。然亦不住三世远近及刹那之见。于此经所作三昧智慧一切愿行。总是任理智之运。为非有修欣厌之法也。三明三昧之力者。其力有五。一定体能净欲遍周力。二定能显智慧同佛力。三定能同佛身相名号现前力。四定能契佛所知见得诸佛共所加持力。五定能生在如来家为真佛子住佛智慧家力。一定体能净欲遍周力者。为以此无作定体而能净诸欲。忘心身同于虚空无表里。遍周虚空法界故。二定能显智慧同佛力者。为无作用定能现无作用自然慧故。为一切众生皆具足如来自然智慧。为迷境情起缘五欲心障故。以修无作定为方便。佛智自然智便现故。三定能同佛身相名号现前力者。为以无作定显得自法身智身无作白净无垢与一切诸佛法身智慧合故。是故十方各千佛刹微尘数诸佛。同名法慧。而现其前。以智慧契会同佛知见故。是故皆佛号与自己同名为法慧。云十方各千佛刹微尘为数量者。为明随位进修智慧遍周升降之数。十行之中云万佛刹尘。十回向位中云百万佛刹微尘。以彰智慧升进。为对迷时即不可说刹尘烦恼。为对悟时即不可说刹尘佛国及佛智慧也。四定能契佛所知见得诸佛共所加持力者。诸佛加持有七。一同名号加持。令不疑故。二言赞加持。令入位者心安隐故。三毗卢遮那师弟加持。彰本愿故。四神力加持。与本师会同本神智慧故。五自善根力加持。以自修方便定显本智慧故。六得十方同号佛皆与十种智力加持。以说法同诸如来辩无碍故。七得十方同号诸佛手摩其顶加持。明至佛知见之顶许可不谬故。有是七种加持也。五定能生在如来家为真佛子住佛智慧家力者。为以无作定体显本智慧同诸如来解脱智慧故。第二从出定后。明正说十种住名目分者。于此分中义分。为三段。第一有十法明正说发心因。即是见佛身色端严。或闻教诫等是。第二有十法。明初发心住所缘如来十种胜智。并取此位十法。至下十住之终。总有二百个法门。共成十住之位。一一住内皆有二十个法门。十法以成当位之门。十法以为升进之行。经文自具不烦更释。第三约知分剂以行行之。第五明说教威感大地震动。从此段中科为七段。一明大地六种十八相动。二明天雨十种供养。三明总结十方同说。四明十方威感远近。五明十方同号菩萨咸来作证。六明十方佛果名妙法。此明从妙慧而说此法。七明法慧承威说颂。第七明承威说颂者。于此段中总有二百行颂。以叹十住位中二百个法门。文自具足。不烦更释也。如灌顶住者。如将净水从顶而灌遍身而下如此位菩萨。以法界智无中边体等虚空界。以对现一切众生宜应现前身一时等雨法雨无不灌注故。故名灌顶住。亦为登此位时。十方诸佛手灌其顶。亦名灌顶住。

　　梵行品第十六

　　将释此品约作三门分别。一释品名目。二释品来意。三随文释义。
　　一释品名目者。何故云梵行品。梵者此云净也。以其净行利众生故。常居世间行一切行。化利众生。无行可得。则无行不净。是故名为梵行也。又约能问之主。名曰正念。无念之念。名为正念。随行无念。名为正念。行念总无。以斯益物名第一义天。以天有慈名为天子。又约能说之人。名为法慧。随行无念名之为法。以法简情名之为慧。起情乖理名无法慧。达理情亡名为法慧。今约能问之主所说法人及所说法。总名净行品者。均分理教义。
　　二释品来意者。前品明住佛无所住之门故。还行无行之行。是故此品须来。无住之住名为佛住。无行之行利益无众生之众生。名为净行。是故此品须来。
　　三随文释义者。科此一品经。约作七门分别。第一尔时已下三行。是正念天子所请分。第二法慧菩萨已下。至佛法僧戒可两行半经正举十法。以为所观之缘。第三应如是观已下。至如是观已。有二十六行半经。是正行观法。第四从于身无所取已下。至名为清净梵行。于中可有十行经。通观三世及身受想行识佛法悉平等具足一切佛法分。第五复应修习十种法已下。至永断习气智。于中可三行半经。正举如来十种智力令修习分。第六于如来十力已下。至不求果报。于中可三行经。劝修十力有迷咨问并起大悲分。第七了知境界已下。可四行半经。明了法如幻观终获益成佛分。如是依如上观行令身口意业佛法僧戒色受想行识身边二见三世远近总无。又令能观所观心。总无不沈不掉。不生不灭。任理无思。如来十种智力因斯而现。夫佛智非沈。只为迷心逐相情亏也。智现一体非遥也。智现报障。都亡十方廓然自在。处尘不为小周空不为广穷其迹也。十方无纤毫之踪兴其用也。不出刹那之际。法身遍周等虚空而无尽。若存其有即一切刹海现色像重重。若致其无万境不可窥。其体以不思不为而知。众法。将不造不作而办。大功。非生死变其志。非苦乐移其性。若非神之称理者。不可以情想。知不可以灭心得。以此如来设净行之教。观法尽也。正法当兴。诸见亡也。佛智方起。是知见亡智应名初发心时便成正觉。成就慧身不由他悟。是故后学之士应法修行。不可以逐境沉沦迷流永劫。更欲解其上义虑将言丰障理以乱后学之心。但如上所说之经多小自然恰中。如一百四十愿名净行者十信位愿中以成世间。知见万法以为净行。此十住位中。以行体无为。名为净行。以此净行用成智用。自在。此净行品成十住中初发心之佛果然。亦为已后十行十回向十地等。作佛果故。从此无性之行行清净故。一切诸行皆清净故。诸行净即智慧净。智慧净故其心净。心净即诸法净。诸法净故名法界净。法界净即其众生净。众生净即佛国土净。行此法平等者。名为净行也。

　　初发心功德品第十七

　　夫以初发心之士功德难量。举等虚空无以比其类。磨尽刹尘无以酬其匹。虚空但明无相之大。一切刹尘但明形碍之广焉。能对其菩提心之福智之境。其智也。于刹那之际满十方。现身如云状。因陀罗网妙像相入光影重重。各各以一言音普周法界。说等众生。教门如雨。洒众生心得清净乐。尔其福也。妙相庄严与华藏而同其体。为初发心之际与十方诸佛等住无尽劫海。在刹那之中延促相似。如一小流入大海中与大海等。以水体不别故。如初发心菩萨才入诸佛大智慧流中等佛功德故。为初入与究竟时无延促。又智慧一故为誓度众生悉令成佛。志愿等故。又如十方世界尽末为尘。一一尘中。有无量佛刹无量众生。如菩提心大智慧身。于一刹那际等一切刹尘。供养诸佛教化众生。一时等遍。但以智慧力故。法如是故。智遍周故。亦不作神通变化之想。初发心菩萨志乐广大。与佛界众生界等无限量故。故今此品所叹初发菩提心。以十种功德广大难量无比不可喻。于此佛果根本不动大智不思议法界乘而发心者。如轮王大子初生之时具足王相。如师子王之子威势与父相似体不异故。如初发菩提心菩萨。初生如来智慧种性家时。智慧所知不异佛故。三世时劫无延促见不异佛故。志乐广大教化众生不异佛故。从初发心乘如来一切智乘。不出刹那际成等正觉。教化众生不异佛故。设于三乘顺世情教说三祇劫而成佛者。毕竟回心入此一切智境界乘。方得成佛。如法华经。即是所回三乘入一切智境界之教。如龙女一刹那际三生成佛者是也。一切众生总须悟此法方得成佛。不可取如来三乘中顺世方便之言。以法如是故。如此品下文云。初发心菩萨才发心时。即为十方一切诸佛所共称叹。即能说法教化调伏一切世界所有众生。乃至示现成佛等。广如此品下文所说。此品之内长行总有四十段经意也。颂有二百四十二行。以叹初发心菩萨之功德。其文如下。将释此品。约作三门分别。一释品名目。二释品来意。三随文释义。
　　一释品名目者。此品初发心功德品者。创始发心见无古今。名之为初。无心智应。名之为发。身边见尽。名之为心。不为而成大果。名之为功。但化利一切不欣来报。自获无边妙相庄严故。名之为德。又福智遍周。名之为功。事无不达。名之为德。品者均分义。二释品来意者。前品说有净行之功。此品所明净行之中无边功德。是故此品须来。三随文释义者。复分二门。第一长科经意。第二随文解说。第一长科经意者。从初尔时已下至品末已来。长科为四十段。一尔时已下。至其量几何有一行半经。是天帝请说发心功德分。二法慧菩萨言已下。至而为汝说可三行半经。明初发心功德甚深十种难知许说分。三佛子已下。至无能量者可有五行经。明一人所供十方各一阿僧祇世界众生。并令净持五戒且举功德广大难量分。四法慧菩萨已下。至亦不及一有五行经。明将前所有广多供养功德不可比对初发心功德无比喻分。五佛子已下。至唯佛能知有十行经。且举如上功德广大分。六法慧菩萨言已下。至亦不及一。可两行半经。明前功德不可比对。初发心功德喻分。七何以故已下。至无上菩提之心。于中有十五行经。明初心菩萨为起无限心教化一切众生不断佛种性分。八佛子复置此喻已下。至可知边际。可有七行经。且举速行边际可知分。九菩萨初发心已下。至三藐三菩提心。可有十五行经。明初心菩萨所知世界境界无限难知分。十佛子复置此喻已下。至可知边际。可有六行半经。且举速知劫数成坏广多可知分。十一菩萨初发心已下。至了知一切劫神通智。可有十六行经。明初发心菩萨了劫成坏难知分。十二复置此喻已下。至可知边际。可有六行经。且举所解广大犹可能知分。十三菩萨初发心至三藐三菩提心。可有二十二行经。明初发心菩萨知解广大难知分。十四佛子复置此喻已下。至可知边际。可有六行经。且举知众生根广多犹能可知分。十五菩萨初发心已下。至三藐三菩提心。可有五行半经。明初发心菩萨善知众生根性广大难量分。十六佛子复置此喻已下。至可知边际。可有四行经。且举所欲乐广大犹能可知分。十七菩萨初发心已下。至三藐三菩提心。可有六行经。明初心菩萨所知一切众生欲乐广大难知分。十八佛子复置此喻已下。至可知边际。可有四行经。明且举所知众生方便广大犹可知分。十九菩萨初发心已下。至菩提心。可有六行经。明初心菩萨善知一切众生种种方便广大难知分。二十佛子复置此喻已下。至可知边际。可有三行经。且举所有一切众生心广大犹可知分。二十一菩萨初发心已下。有五行半经。明初发心菩萨知一切众生差别心广大难知分。二十二佛子复置此喻已下。至不可得知。有四行经。且举所有众生业广大犹可知分。二十三何以故已下。至三藐三菩提心。可有三行经。明初心菩萨知众生差别业广大难知分。二十四佛子复置此喻已下。至可知边际。有七行经。且举知众生烦恼广大犹可能知分。二十五菩萨初发心已下。至三藐三菩提心。有十六行经。明初心菩萨所行一切众生烦恼广大难知分。二十六佛子复置此喻已下。至亦复如是。可有九行半经。且明供养广大难知犹知分。二十七佛子于汝意云何已下。至亦不及一。可有三行经。明初发心功德广大难知分。二十八佛子复置是喻。至亦复如是。有十行半经。明且举供养及起塔高广犹知分。二十九佛子此前功德已下。至发是心已。有六行半经。明初心菩萨供养广大难量分。次直就法说分。三十能知前际一切诸佛已下。至能与诸佛平等一性。可有四行经。是明初发心已能知三世诸佛。成佛及涅槃智慧平等分。摄功德分。三十一何以故已下。至知一切众生三世智故发心。可有九行经。明菩萨初发心志意所求甚深深广分。三十二以发心故已下。至得法界一切诸佛说法智慧。可有六行经。明菩萨发心已得三世一切诸佛忆念与法及自力升进分。得果佛因佛。三十三何以故已下。至即得一切佛智慧光明。有十行半经。明才初发心菩萨成佛利生同三世诸佛分。化用分。三十四此初发心菩萨已下。至于诸法界心无所著。有四行半经。明初发心菩萨志乐所知世间出世间法无著分。三十五尔时佛神力故已下。有三行半经。明大地动分。三十六天雨众华已下。有两行经。明诸天兴供分。三十七是时已下。有四行半经。明十方同号佛来现其前叹誉许可法同分。三十八汝说此法时已下。有五行经。明说此法时十方各过万佛刹微尘数菩萨发心受记分。三十九如此世界已下。有九行半经。明十方所说法人及法一时同说分。四十尔时法慧菩萨已下。有六行半经。明法慧菩萨观欲所缘之法说颂称叹分。已下颂文有二百四十二行。四行一颂。其颂有六十段颂都计有二百四十行。末后两行颂。总结颂意。叹劝发心。有一百六十八行。是总都叹佛果以来。五位及信等诸法。明初发心者志乐智德总含一切诸佛智德。体用始成。一念初发心菩萨位也。方明初发心境与心不二。若志乐毫牦不似如来所修法身悲智愿行者。不名初发心菩萨故。以此初颂有一百六十八行。且总叹信等六位因果及如来智德。总叹令初发心者法之相似。然后七十四行。颂始重颂前四十段中。校量发心功德广大之量。

　　新华严经论卷第十七



　　新华严经论卷第十八

　　　　长者李通玄撰
　　第二随文解释者。如前挍量初发心功德四十段文中。最初一段帝释请。如文可知。第二文中。举初发心有十种广大难知法。如文可知。第三段中。正举供养广大。第四段中。正明将人所供不可挍量如歌罗分者。是将多比少。不如喻如析人身上毛作百分。将前人所作功德。不如初发心菩萨百分毛中一分毛许功德。又云。优波尼沙陀分者。谓少许相近类之。无限善根不可将有限比对。余如文自明。第五段中云教修十善道者。身三口四意三。是欲界生天善上者云四禅色界业也。初禅灭忧。二禅灭苦。三禅灭喜。四禅唯寂静。云教住四无量心。此是有为中慈悲喜舍。云教住四无色定。此是无色界定。已上是三界中善业。云教住须陀洹果谓。初断见惑舍异生性。初获圣性入圣行流故。故名入流。云教住斯陀含果。此云一来。谓此圣者虽断欲界六品惑。然为有余。三品未断。令此圣者一度来欲界生故名一来果。云教住阿那含果。此云不还。谓断欲界九品惑尽。从此生色界。更不来欲界受生。故名不还。此十使中。见道疑未能明了不入罗汉果。如十使烦恼。一身见。二边见。三见取。四戒取。五邪见。已前五为利使。已后五为钝使。见谛断。六贪七嗔。八痴。九慢。十疑此五钝使。能迷随行之事。此之十使。前五利使。须陀洹见谛之后。伏之不起。后五钝使薄。斯陀含断欲界六种惑。非无色界贪。于嗔痴慢三种。微而且薄。现行不生。非种无故为上二界报且无嗔为修定伏而现行不起。须斯二果有厌患。而不令增长。常求出世之心。以此不成三界沉沦种子。阿那含厌令永息。唯有见道疑。以见道不分明。不能顿超三界业果。阿罗汉为见道无疑。三界业果一时尽故。望前三果。设断九种烦恼。唯有疑在。不得名为断烦恼。为见谛。无明未明。总名厌伏。不得名断。又罗汉辟支佛。但欣出世。净土菩萨及空观菩萨。为但欣出世行六波罗蜜。总是折伏现行无明。不得名为永断烦恼。为且以空观折伏无明。不了无明从本已来是不动智佛为不了根本。以空折伏使令不起。乃至十地但得意生身等。不名以如来一切种智生身。以作十真如等观断十种粗重。不了无明本是如来根本智故。大用恒寂故。一乘佛果教中依佛果发心。初发心时达根本无明。是根本无分别智。成差别智大用法门。初心之上圆满一切诸佛共所乘门。名乘一切智乘。若智悲愿行毫厘不似佛。信心亦不成。何况住佛所住生在如来一切种智家。生为佛真子具诸佛事。以智不异愿行平等大悲不异。无限境界不异。过去未来劫差别与一念不异。应如是定慧照之可见。此是名依佛菩萨正善知识依根本智发心。如下文才发心菩萨能于十方示身成佛者。为初发心时。乘如来不思议一切智乘。得佛种智。生如来法界之家。乘佛一分之智慧大慈悲势分。即能如是示身成佛。如下颂云。菩萨于佛十力中虽未证得亦无疑。菩萨于一毛孔中普现十方无量刹如是总明初发心菩萨之德。为得如来一分智慧势分如是。如轮王大子权统王政亦得自在。一分与父王相似。如动地兴供明法威力亦明。大众法悦心悦。地动明心境体无二故。境由心现故。如十方各过万佛刹微尘数佛。同名法慧来现其前者。为明与十方诸佛智慧合故。万佛刹尘者明升进修行启迷悟法之量。十信十十住百。十行千。总是明升进见谛解迷悟法之名。如下万佛刹微尘数菩萨发心。受过千不可说劫成佛之记。皆同号之为清净心者。亦明达如是千不可说劫量法门总清净故。故佛号清净心。非是实有如情所见长远之劫也。总明当位随迷悟法之名。不是存其劫量之说如妄情所见也。自此已下直至品末如文。自具如文。称叹如是已下二百四十二行颂一百六十八行。总叹佛果及信等六位。法门已下。七十四行所叹此品之内挍量发心功德广大难比。如文具明。随文称叹。四行一颂准例知之。如是挍量初发心功德。设使以等虚空无限境界。以一切乐具总供养无限众生。皆令得人天胜乐。又教令得四沙门果及辟支佛及三乘出世菩提。如是虚空境界及所度众生虽等。然未令所化众生得成佛。亦不可比。于此教中初发心乘如来大智等佛所行。普化众生皆成佛故发菩提心。以是义故。所举境界广狭不等。所化众生成佛不成佛不等故。不可为比故。是故此品下文云。初发心菩萨不于三世少有所得。所谓若诸佛若诸佛法。若菩萨若菩萨法。若独觉若独觉法。若声闻若声闻法。乃至广说如经。但为唯求一切智于诸法界心无所著发菩提心。略说菩提。其法有四。一声闻菩提。二缘觉菩提。三权教菩提。四一乘菩萨佛果菩提。前三并是出世菩提。佛果菩提是法身大智大悲真俗万行法界圆满菩提。无出入故。三乘菩提虽观四谛十二缘。而亦未知四谛十二缘之实体。非独二乘未知。三种意生身菩萨位登十地。犹未能悉知。唯一乘菩萨以智方知。至十地品具明。但且略而总言。三乘中观苦集灭道及十二缘生。及行六波罗蜜菩萨。厌苦欣真但求出世。大悲菩萨方云留惑润生。一乘菩萨以智观四谛十二缘生。无明即智苦谛即圣谛。于生死涅槃无解缚性。是故此经名苦圣谛集圣谛。如是十圣谛十二因缘总是法界自性无缚无解自在之缘。不名无明。不名苦谛如是总观万法。如是名为一乘法界缘起智悲自在任性缘生。一切眼耳鼻舌身。莫不皆是法界缘起自在法门。一切诸佛知见神通力。以此而有。但以禅定观照诸波罗蜜而显发之。是故学者应如是修如是悟入。已下颂文四行一颂。如文自具。不烦更解。有智之士随文称叹令众发心。

　　明法品第十八

　　将释此品。约作三门分别。一释品名目。二释品来意。三随文释义。
　　一释品名目者。此品为明前之升须弥顶品偈赞品十住品梵行品初发心功德品五品法门已。发菩提之心得广大功德。此精进慧所问之法有二义。第一令前五品之法其心更明。第二令后所行之法转胜明白。故云明法品。为明升进前后法故。是精进慧菩萨启请法慧菩萨言。所有大愿悉使满足。获诸菩萨广大之藏。此明前所得法使令更明后之升进使令明白。是修十行之向。长养本位十住之法。
　　二释品来意及名目如前。
　　三随文释义。分之为二。一长科经意。二随文解义。第一长科经意者。约科为三段。第一初尔时已下。长行有三十三行半经。通偈颂有五十五行。明精进慧菩萨请法分。第二尔时法慧菩萨已下。有六行经。明法慧菩萨许说分。第三佛子菩萨摩诃萨已下。直至品末通偈颂。总明正说法分。从初第一请法分中。义分为二。一科此一段经之文意。二随文解义。第一科此一段经文意者。约科为三段。第一尔时已下。至复次有十二行经。明精进慧菩萨初起请法门分。第二如诸菩萨已下。至菩萨所行次第愿皆演说有二十一行经。明精进慧菩萨并举当位应所修行之行及获益。重劝说守护法分。第三尔时已下。可有一行经。明精进慧以偈说重请分。第二随文解释者。从初尔时者。尔犹此。云说此法时也。精进慧菩萨者。约位加行成名。此通十个慧之通称。为今欲成此位之升进。必籍精进之功。慧者照烛义。精进者无思义。以无思之慧照烛有作之功。有作本自无功。万法本来自净。万法自净。名之为精。无功智应知根利生。名之为进。此约成位进修之称也。菩萨者。如常说也。白法慧菩萨者。白者明也。明著名言申其明也。云升一切智乘者。明入此位也。以此位菩萨乘一切智乘生如来家入佛种智为佛之子恒蒙诸佛之所摄受故。明智相应其与益故。故云摄受。云获诸菩萨广大之藏者。如十回向中智藏悲藏等十藏是也。以何方便已下。正说中十十法门是。云六通者身通。天耳通。天眼通。宿命通。他心通。漏尽通。身通者。于一刹那际身随智用。周遍十方对现色身。随根普应。天耳通者耳根常闻十方一切诸声。天眼通者。眼根常视十方一切粗细等色。宿命通者。智随三世一切众生死此生彼。所作业行因果悉能知之他心通者。一念能知三世一切众生心念所欲。漏尽通者。随智遍知一切诸法而无情欲顺痴爱心。此经又有十种通。如十通品说。三明者。一宿命。二天眼。三漏尽。是名三明。四无畏者。一一切智无畏。二漏尽无畏。三说障道无畏。四说尽苦道无畏。相好者。此经十身相海也。力无所畏者。十力也。一是处非处力。二业力。三定力。四根力。五欲力。六性力。七一切至处道力。八宿命力。九天眼力。十漏尽力。是为十。三世业果名为处。了达非有名非处。论主颂曰。
　　善知众生业因果　　心定不动如山王
　　众生根品上中下　　欲乐种种各差别
　　种种世间诸性分　　一切道法各不同
　　宿命遍知三世业　　天眼十方无碍了
　　随诸分别满十方　　心无杂染常无垢
　　如是十种德自在　　是名如来无畏力

　　十八不共者。一佛身无过失。二口无过失。三念无过失。四想无过失。五心无不定常在三昧。六无不知已舍。七欲无减。八精进无减。九念无减。十慧无减。十一解脱无减。十二解脱知见无减。十三身业随智慧行。十四口业随智慧行。十五意业随智慧行。十六智慧知过去无碍事。十七智慧知未来无碍事。十八智慧知现在无碍事。所言无过失者。妙善相应。所言无减者。所作善法常无忘失。云一切智智者。云种种无尽智。此明差别智无尽故。如守护分中有二义。一明初发心菩萨守护一切诸佛法藏而能为人演说。二得天王夜叉王如来法王等守护。以偈重请分中有二十二行颂。初二行颂叹能说法主。已下二十行颂。两行一颂。初两行叹初发心菩萨智慧福德超世获益。次两行颂。劝说升进之行。次两行颂。明大智度众生无著。次两行颂。明众行无缺利生令佛种不绝。次两行颂。明坚固功成出离法胜法重劝请说。次两行颂。明破闇降魔之道。亦愿请说。次两行颂。明如来所得之法。亦劝请说。次两行颂。明云何演说如来法。末后两行颂。明云何令初发心无畏如师子无著如莲华。第二许说分中法慧菩萨所叹能问之人如文可知。第三正说分中复分为二。第一长科经意。第二随文释义。一长科经意者。从佛子菩萨已发一切智心已下。至品末。长科为二十段。第一从初佛子已下。至住不放逸。有十行经。明十住十种不放逸法分。第二佛子已下。至十种清净。有十行半经。明住不放逸得十种清净法分。第三佛子已下。至能令一切如来欢喜。有十一行半经。明行十种法诸佛欢喜分。第四佛子已下。至诸佛欢喜。有六行经。明安住十法分。第五佛子已下。至令诸菩萨速入诸地。有八行经。明行此十法速入诸地分。第六复次佛子已下。至而自庄严入菩萨地。有十行经。明入地升进分。第七佛子有十种法已下。至所行清净。有八行经。明净行分。第八菩萨既得行清净已下。至十增胜法。有八行经。明升进转增分。第九佛子已下。至是为菩萨十种清净愿。有七行经。明大愿成行利生分。第十佛子已下。至守护无上法门。有七行经。明行十法令大愿圆满分。第十一佛子菩萨满足如是愿已下。至如应说法。有八行经。明十种无尽藏分。第十二所谓知其所作已下。至具足庄严波罗蜜道。有十六行经。明菩萨知根利益分。第十三是时已下。至令三宝种永不断绝。有五十二行半经。明行十波罗蜜利益众生诸对治分。第十四所以者何已下。至念念具十种庄严。可有十八行经。明令三宝种不断绝分。第十五何者为十已下。至度脱无量无边众生。有三十行经。明以十种庄严令见者发心无空过分。第十六佛子已下。至如是自在力已下。有二十三行经。明菩萨初发心得与佛平等法堪为大法师分。第十七假使有不可说世界广大道场已下。至及护持法故。有十三行半经。明处众无畏说法自在身无映蔽分。第十八尔时已下。可一行经。明法慧以颂叹法分。第十九如此以颂叹法中有二十行颂。两行一颂。如文其义自具。随文称叹即得第二十最下一行经。明诸闻法欢喜大众奉行分。
　　第二随文解释者。从正说分中佛子菩萨已下二十段文中。但随经文义隐言幽方可解之。经文自显处。如文自具不烦更释。如文中住于深定不沈不举者。不沈离声闻灭尽定。亦离上二界息虑禅。如色界初禅。灭下欲界愁忧不生。得一分轻安寂静。无欲界爱有寂静爱。水灾便至。楞伽经云。津润妄想能生内外水界。以爱为津润故。水灾至。如色界第二禅。能灭欲界忧苦不生。得一分轻安寂静。为有觉有观能缘静境犹有。火灾便至。如第三禅。无觉无观有禅悦乐心有喜动。风灾便至。如第四禅。身心寂灭离出入息。喜动亦无三灾不至。唯妙色身如白银清净光洁。衣如金色。四禅身长二十里。衣长四十里。以下三禅倍倍减半。如初会中以释。如是四禅皆是息心令静。以为势分。乃至空处。识处。无所有处。非想非非想定。皆是破除升进令念不生住寂定故。如是破色界净色。令成无色界空识。又破见空之识亦空。名识处定。又破识空之见亦无。名无所有定。又破无所有心。此无想之想亦无。名非想非非想定。如是上界修禅。皆是作意存情伏心不起。不是任情无为无沈无掉称真理智寂用自在不作而为之定也。如欲界名攀缘五欲名掉。色无色界定名沈。又声闻缘觉定名沈。空观菩萨行六波罗蜜。生于净土名掉举。如是三乘之定皆有沉掉。为垢净未亡见道不真有欣厌故。二乘之定虽无三界现行之惑。皆是厌患对治伏灭无为无能起惑。我生不起悲智亦亡。住灭定者。头上击鼓亦不闻知。化火烧父母分段身入变易生死。如是二乘断惑不分别法。意势相似。或有声闻。以十二缘生得道。如是三乘观行缘觉声闻。净土菩萨所得道者。皆是出世三乘互用通为九乘。大体以约胜鬘经。得伏三界烦恼不起。得意生身。无分段生死得变易生死。非是应真任智自在无出入体任智应众生利乐不息。广如胜鬘之意。以是义故。色界无色界及三乘禅。有沈有掉。如大乘中留惑润生菩萨。道前安立三十心习种性性种性道种性方入圣种性。四摄四无量心三十七助道品观十波罗蜜名目相似。若以摄化境界及见佛数量意生身智生身成佛因果。总皆不同。以是义故。如是留惑润生菩萨所修定亦沈亦掉。为但得三种意生身未得如来智生身故。乃至七八九十地得种类俱生无行作意生身菩萨。但得三界烦恼中空观。折伏现行不起。于意生身中自在故。非是生如来一切种智家故。非是于如来一切种智中起惯习故。所云成佛定满三祇。所见佛境初地菩萨。但云供养百佛及摄化百佛世界。但得百法明门。如此华严经者。初发心菩萨初发如来一切种智之心。名为菩提心。如初发心住。创生一切诸佛一切种智慧大智慧家。生初发心时便成正觉。为会诸佛一切种智与自智一故。成佛不出刹那之际以智境界非延促故。摄化境界遍百佛刹微尘数。又多百佛明智境德用无尽无限重重故。此犹约随位进修之言计体一即一切无限也。如十地中初地菩萨供养多百佛多百千佛虽数不离百数。然多百即无限。与单百无比。是故四念四摄四无量心十波罗蜜。一一法悉皆无限。是故此十住菩萨所修定业。不属世间出世间沉掉之定也。已释住于深定不沈不举竟。如文入深禅定。得佛神通者。如上色界无色界天及三乘神通。色无色界神通息心想。净报得神通。二乘神通依定。前所念净土菩萨神通得清净意乐。神通如三种意生身。是如此经中入深禅定得佛神通者。以心称理。源无出入。体无静乱。体无造作。性任理自真。不生不伏。理真智应。性自遍周。三世十方一时普应。对现色身。随智应而化群品。而无来往。亦不变化。名佛神通。智无所依止。无形色体无来去性。性自遍周。非三世摄。而能普应三世之法。名曰神通。是故经云。智入三世而无来往为三世。是众生情所妄安。非实有故。为智体无形无色不造作而应群品。名之为神。圆满十方无法不知无根不识。名之为通。经云。依无作门修诸净行者。以此无作门修法界虚空界行海。周遍清净故。智无所为名之为修。知根同事名之为行。行无不利非作非生。名为无作门也。常处十方一切三界受生利俗而无染净。名之为净行故。经云。与三世佛同一体性者。为法身智慧同也。三世广大劫一念同。三世诸佛普贤共行大智大悲圆满同。经云。有十种法令诸菩萨速入诸地者。明于初发心住位而遍知诸住诸行诸回向诸地法门。为一即一切故。一切即一故。即因即果故。即如善财童子。见弥勒菩萨已。弥勒还令却见文殊师利。明因果不异亦不离故。此亦如是。从初发心住佛果地位一念齐进。而亦不出一念中。修成正觉。佛因果及菩萨行悉圆满故。如善财。一生龙女不出一刹那际。三生成佛总相似故。云一生成佛者。明今生是父母分段身。是信心及见道修行生。舍分段身。入变易生名为一生。亦不出刹那际。无古今性。无分段性。无变易性。万相如幻故。如化故。非灭故。无三世故。以此初住遍修诸住诸地故。贯通诸法总一时一法。多少延促自在无碍。不出一刹那际故。法如是故。去情以智观之可见。经云。知一切众生与诸如来同一体性者。三乘菩萨知一切众生同有如来佛性。理性此经知一切众生同有如来一切种智之性。如经下文有经卷如三千大千世界。内在小众生身中。有人成佛。破此微尘出此经卷。言微尘许大。众生皆有佛一切种智故。菩萨成佛化之。总得如来一切种智故。达理之智名一切智。差别智名一切种智。经云。闻诸佛土悉愿往生者。不出尘中智遍现应供养十方一切诸佛而无来去。经云诸次第定者。色界四禅菩萨次第能入。于无色界四禅菩萨悉能顺入。或超间入出。如涅槃经阇维分说。从初禅入三禅定出。空处入无所有处出。非想处入空处出。如是超间。如是次第。如此经方网三昧。一方入定十方起。十方入定一方起等。具如十信位中说。三摩钵底智印者。明寂用同起印诸万法无不明了。如大海水而现万像。净智普印一切万法。皆能了知。而无能所。亦无作者。经云。善观诸法得实相印者。以无作无依无想大智印印诸万法。起唯法起。无有无明三世系著。名实相印。经云。入真三昧者。无三界及三乘染净沉掉是也。离诸僻见者。有无二见是。内见外见身见边见戒取见取等总是。乃至六十二见是。六十二见者。于一切法上系有四见。一常。二无常。三亦常亦无常。四非常非无常。于五阴上各有四见。四五二十。三世五阴上合为六十。本二见共为六十二见。一切僻见不离此也。普门慧者。遍知众生诸根及法智一切智智种种差别智也。色界众生为住定故。教令起观。无色界众生为修无相观故。教微妙智。慧为相不当情智慧利故。六和敬法者。一身。二口。三意。四戒。五施。六见。名为六和敬法。于众生田中下佛种子者。示一切众生菩提理智故。及微少善根为胜缘故。六通前已释讫。如十通品说。十神通如经具明。已下颂中两行一颂文自具足。随文称叹。最下长行一行。明大众闻法欢喜奉行分。此之一会升忉利天宫品是序分。从偈赞品以下是正说分。动地兴供是流通分。

　　升夜摩天宫品第十九

　　将释此品约作三门分别。一释品名目。二释品来意。三随文释义。
　　一释品名目者。何故名夜摩天宫。明以处表法。此天名为时分天。为此天无日月晦明以莲华开为昼合为夜故。名时分天故。为表十行法门知时而应总化不可不知时故。故以时分天。以表知根而对行不可一向为也。知是人天种二乘三乘一乘种。可以何善根而接引之故。以时分天以表所行之行须以知时故。须弥山以表十住之法门。明从信升进离凡夫地故。又表十住之位初登法顶至相尽处故。又表须弥处大海中。高八万四千由旬。非手足所攀缘而升上故。明初十住之位非以有心思求观行攀缘所及。以无思不为。荡然智应万法无依。方可升也。此十行之位处夜摩之中。明依空而住不与人连。十行亦然。依法空而行。行知时而益俗也。故处此天而表之也。于兜率天说十回向。为明其处居欲界天之中。又明此天乐知足也。以表十回向以回正智处俗利生处大悲门饶益一切于诸境界无所贪求故。处此天以为所表。升他化天说十地法门者。超过化乐明至欲界际。表十地自在超升化乐至欲界之顶化心魔王至欲尽际故。升第三禅说佛华法门。明普贤行满。表以行法悦无尽众生故。又彰第四禅是佛位故。此约进修升降表法。且如是安立。然其理智一一遍周无去来也。以此皆云不离菩提道场普光明殿而升忉利夜摩兜率等。如第三禅超初禅二禅者。明位位倍胜故。此一会未有来文。是璎珞本业经。如来领声闻菩萨众。向菩提树下。脱往昔于菩提树下初成正觉时说法界经。一一排次至第三禅故。是故于此夜摩天以表十行。
　　二释品来意者。前明十住升进以升须弥之顶。此明十行之升进以至夜摩。以次此品须来。
　　三随文释义者。于中大义义分为二。一长科经意。二随文解释。第一长科。经意者。此一品四十九行经中。约作十段长科。一尔时如来威神力故已下至恒对于佛有三行半经。明十方同见如来不离其处分。二尔时已下至宝庄严殿可有两行经。明不离十方一切菩提场普光明殿而升夜摩天分。三时夜摩天王已下至时彼天王敷置座已已下有十四行经。明时分天王遥见佛来化座庄严及恭敬分。四向佛世尊已下至入此宫殿可两行半经。明时分天王请佛入殿升座分。五时佛受请已下至悉亦如是可有一行经。明如来受请都结十方同然分。六尔时天王已下有一行半经。明天王忆昔往因说颂叹佛分。七说颂之中有二十行颂叹十如来曾来入此天宫分。八如此世界已下至叹佛功德有两行半经。明十方同此一时叹佛分。九尔时世尊已下至诸所住处可两行经。明如来受请入殿殿博宽容分。十十方世界悉亦如是。此总结十方同此分。第二随文解释者。初尔时已下至恒对于佛。明十方一切处恒遍满无增减故。言不离菩提树须弥顶而升夜摩天者。明智遍一切处而示其身非去来故。云遥见佛来者。明从十住向十行位故。即以神力化座者。明行立依空智而成无能所定建立故。以座表行。号曰莲华。明无作行成无所染著故。藏者含容义。明无行之行含藏众善故。师子者明无畏也。以无为之理智处生死而无畏故。此依主为座名。百万层级者。明十住十千十行百万。明随位升进阶级故。百万金网以为绞络者。明此位中以行网化众生故。此为报得依果故。十住十千十行百万明升进也。华鬘香宝及四种帐者。明以四摄法方便行含摄众生故。四种盖者。明以四无量心慈悲喜舍覆荫众生故。百万光明而为照曜者。明以智眼观根而摄化故。天王者。行自在也。恭敬顶礼者。行行无慢也。梵王踊跃者。净行利生见求乞者欢喜无厌也。百万菩萨称扬者。明以行济物众圣欢喜称叹也。天乐奏音者。明善能说法所招果也。四种云者以行慈覆俗。前云盖。后云四种云。明约器大小覆育故。摩尼云亦然。随根大小照烛与益故。百万善根所生者。明已上庄严皆明约行中善根所生故。为行能利物积善即得诸覆护众福所严。已下如文可解。云善来善逝者。善灭众恶苦灾。逝者度众生而离缚。时佛受请升殿者。明升进正入十行位故。已上望佛自德十方恒自遍周。今作升降者。总约众生进修升降故。二十行颂中叹十佛昔曾入此殿者。明今所入十行理智与古无殊。此十如来还是约行升进所成之号。前十住位升须弥顶十如来名号。亦是随位会古之号。明所入之法不异古今诸佛故。如十住位中。须弥顶上帝释宫中。遥见佛来。即于殿中安置普光明藏师子之座。为明初入如来智慧中生。即以方便三昧之门。名安置普光明藏。即明智慧照曜法界藏故。今此十行位时分天王遥见佛来化作宝莲华师子之座者。明以行华设其教网漉诸众生令入如来智慧之境界藏故。莲华表行无著义故。化座者。明行体以依十住智慧虚无法身无安立也。所作如化也。以兹所表。末后五行经都结十方同时叹佛如来入殿其殿包容如天所住者。明入位升进自智宽容方知佛境故。

　　夜摩天中偈赞品第二十

　　将释此品约作三门分别。一释品名目。二释品来意。三随文释义。
　　一释品名目者。明升夜摩天宫以说十行之法。此品以功德林等十菩萨众各各以当位之行以偈都赞当位之法故。名偈赞品。
　　二释品来意者。明欲说十行之法先须说偈都赞十行之中因果法门故。此品须来。若不先举所行之因果。十行依何有成。
　　三随文释义者。于此一品之中约作二门分别。一长科经意。二随文解释。第一长科经意者。约作五段长科。第一尔时佛神力故已下至结跏趺坐有十三行半经。明随位菩萨功德林等十个菩萨并陈自行佛因果来集分。第二如此世界已下。至悉等无别。可两行经。都举十方世界菩萨来集同此分。第三尔时世尊已下。至靡不皆现。可两行经。明放光所在分。第四尔时功德林菩萨。可一行经。明观法说颂分。第五从初颂已下。有十段颂。明十行之中各申自行法门因果分。第二随文解义者。从品初第一段中十三行半经之内义分为三。一释菩萨名及配随位进修之因果。二释刹土远近之意。三释菩萨各各同号遍周。
　　第一释菩萨名及配随位进修之因果。约有十种因果。
　　第一功德林菩萨者。如十住位中。初生佛智慧家故菩萨名法慧及财慧等。此位明从慧行福智二报广多故。以林为名也。又林者。广多义。覆荫义。庄严义。身干枝条华叶果实相资义。明十行位菩萨。以无性智慧。庄严万行枝条。大悲为叶。覆荫摄化一切众生。皆令自他菩提华果悉开发故。如川泽有林众鸟归。若仁有行多人依。是故十行菩萨目之名林。此当欢喜行檀波罗蜜门。如善财十行之初善知识名为善。见在林中经行。亦如此也。国名三眼者。如此位佛果号为眼也。世界名亲慧者。明此十行亲从佛慧所生为因。亦常与一切众生。以为亲近故。佛果号常住眼者。为亲从佛智慧生故所有知根利俗直令得其常住之智眼故。明自得如来智慧之眼所有利生亦令他得智眼故。明以如来智慧观根利生之智即是当位佛果也。功德林。是表所行行之人。亲慧世界。是当位所修行智慧之因。常住眼佛。是当位知根见解之果也。与根本智相应名常住眼佛。
　　第二慧林菩萨者。明智慧如林广多义故。此是饶益行。以智慧饶益一切众生令不迷故。行戒波罗蜜。此位以智慧为戒体故。如善财童子十行中善知识释天主童子行戒波罗蜜以算法相法印法即安置村营城邑吉凶之地。是智慧故。十住之中以法身为戒体。此十行之中以智慧为戒体故。慧林菩萨是修行之人。幢慧世界。是所修行之因。以慧为戒体。于生死中不倾动故。无胜眼佛。是所行之果。以慧眼知根余无胜故。
　　第三胜林菩萨者。此是无违逆之行。主忍波罗蜜。诸行之中忍行为最在行。无忍不成行也。故号胜林菩萨。如善财童子。于此位中善知识是优婆夷。名为具足。为忍波罗蜜总摄众行。慈悲喜舍总在其中。明优婆夷者是表慈悲行也。素服被发。是戒忍之相。处其一室。室开四门者。表慈育众生四摄法也。十千侍女者。万行具也。以一小器济惠无穷者。表离慢自高四摄无限故。明一一波罗蜜互含容故。胜林菩萨。是行行之人。宝慧世界。是所修行之法。明以忍为众行之宝。可贵重故。无住眼佛。即是忍中之佛果也。明虽行忍行而不念所行也。
　　第四无畏林菩萨者。明常行精进即于生死利人天之无畏也。主无屈挠行。为以智慧知时知法知根利物。不挠其事不滞其功故。如善财善知识明智居士。是此位中善知识也。为以明智利众生。即行无屈挠故。住大兴城。是精进义故。于市四衢道者。明饶益广多无限利益故。须臾系念作意方便故。仰视虚空随所须物惠利众生。皆从空下者。明智如空应智念故。空为智本。智不异空故。是故观空总随智现也。是故空者众法之本。以此观之。明一切功德总从空智而有。无畏林菩萨。是此位行行之人。胜慧世界。是修行之法。不动眼佛。是此位中之佛。果故明精进之位。不随物变故。佛号不动眼故。于境不动名为精进。
　　第五惭愧林菩萨者。是无痴乱行。主禅波罗蜜。为具惭愧而行禅。为禅定发慧。即行无痴乱故。如善财善知识宝髻长者。是此位中善知识也。在于市中。明行中禅体闹而恒寂。执善财手将诣所居之宅。明引接也。明于生死市中引接将诣所居智果故。明观果知因。其宅宝严十层八门。院有八门。阁有十层。八门明八正道。十层之阁约十波罗蜜之报。一如十度之行从下向上排之。自具法则。至文方明。此约禅体总收万行。惭愧林菩萨。是此位所修行之人。灯慧世界。是所行之法。为定能起慧明照物故。世界名灯也。天眼佛者。是此位佛果也。为定能净诸根故号天眼佛。
　　第六精进林菩萨者。此是善现行。主般若波罗蜜门。为以般若善现众行以益含生故。号精进林。如善财。此位中善知识号普眼长者。明初救身命。次施饮食。后与说法。一一随根明智慧成就故。精进林是修行之人。金刚慧世界。是修行之法。明智慧能破烦恼名金刚故。解脱眼佛。是此位之佛果。
　　第七力林菩萨者。是无著行。主方便波罗蜜。明以方便处俗利生。同其行流。处世无著。成大悲行。是为力林也。以真入俗处缠不污。是故名为力林。如善财。此位善知识号无厌足王。为行大悲自化现身作诸不善。还自化其身追捉治罚。或断命根苦当治之。令实众生惧而断恶。救护众生爱而不舍。名无厌足。力林菩萨。是能修行之人。安乐慧世界。是所行之法。审谛眼佛。是此位果也。为此位是成大慈悲门故。名安乐世界。约安乐众生得名。佛号审谛眼者。审知众生应以何法化故。方始调伏。
　　第八行林菩萨者。是难得行。主愿波罗蜜。难得能得名为行林。此智位难可升故名难得行。如善财童子。此位善知识王名大光是。第八智随大愿满众生意行大饶益。普施众生世间乐具。一切智宝悉皆施之。行林菩萨。是能行之人。日慧世界是所修之法。此位智体增明。世界名日慧。明相眼佛。是此位之果。为此位智体增明。佛果号明相眼。
　　第九觉林菩萨者。是善法行。主力波罗蜜。如善财此位善知识号不动优婆夷。是第九法师位。何故为女身。为明处法师位时贞洁慈悲柔软。以女表之。此女发心已经阎浮提微尘劫。自发心来。心无一念五欲之想。明贞洁坚固慈悲柔软。是法师之德也。是故此菩萨号曰觉林。主力波罗蜜。觉林菩萨是行行之人。净慧世界是修行之法。最上眼佛是所修行之果。为智慧净故佛号最上眼。
　　第十智林菩萨者。是真实慧行故。主智波罗蜜。在此名位相似可知。如善财。此位善知识号出家外道。名为遍行。明得智自在能同邪见摄诸邪见。云三千之境九十六种外道我皆为之。智林菩萨。是所修行之人。梵慧世界。是所修之法。绀青眼佛。是此位之果。绀青是十行之智。一终之满明净照烛之极故。
　　第二释刹土远近之意。经云。十方各有一大菩萨。一一各与佛刹微尘数菩萨俱。从十万佛刹微尘数国土之外诸世界中而来集会者。十住云百刹微尘。此位云十万者。明升进智慧之增广。迷心及诸境为尘之量。迷执所居名之为国。心随境转名之为诸国土之外。执亡智契名之为来。明智遍周境无不达同号菩萨。一一菩萨例然。总明达迷智遍。
　　第三释菩萨各各同号遍周者。明心迷诸境尘表无明广多故。心悟智通遐周刹海。一切种智无不同其见。故即各各名号遍周。明迷时无境不惑。悟已无境不智。是诸菩萨已下顶礼佛足明致敬。升座化座摩尼藏。表十行处生死而化众生行常无垢故。摩尼藏者。离垢宝也。藏者含藏义。师子者。无畏也。此明凡夫行有染圣行无垢也。师子依主立名故。总明修行者智德所行之法。尔时世尊从两足上放百千亿光明者。十信足下轮中放光。十住足指端放光。此十行之中足趺上放光者明次第随位升进。表法光从十千百千百千亿妙色光明总明随位升进也。凡足下足指端足趺上。总不离所行之行也。自此长行已下有十段颂文。是十林菩萨各各自颂当位所修行之法。以此十法共成一行。如是一一行中皆具十行。各各随自行位中名目下义。即是所赞之法。如文具明。已下如名之义。各叹当位所行之法。达名知法可知。

　　新华严经论卷第十八



　　新华严经论卷第十九

　　　　长者李通玄撰

　　十行品第二十一

　　将释此品约作三门分别。一释品名目。二释品来意。三随文释义。
　　一释品名目者。此品正说十种行门。名为十行品。
　　二释品来意者。此夜摩天宫本意。说十行品为表。此天莲华开为昼合为夜。为此天天光自相照。及无有日月。但看莲华开合而辨昼夜。名为时分天。夜摩者梵语也。如此位菩萨知众生心欲开发时。应时接引。未应度者与作得度因缘。以此处而表之。故于此处说十种行门。前之两品且明至此天处而称叹之。此一品正说十行之门故。是故此品须来。明前之十住犹依须弥之顶。此之十行依空。所行表行无著也。
　　三随文解释者。于中约分为二。一长科经意。二随文解说。第一长科经意者。此之一品经约作十四段长科。第一尔时已下至是为十有二十五行经。明同号功德林佛共加持功德林菩萨正说十行分。第二佛子已下至第一欢喜行有四十三行经。明正说初欢喜行之法门。第三佛子已下至第二饶益行有四十二行经。明饶益行。如是上下总一品通偈颂有十四段经。末后两段长行。初一段动地兴供分。次一段功德林观众说颂分。次二百二行经。说颂叹法分。一品上下总通为十四段。如经自有分剂。不烦科文。如从初同号佛加持分中约有四门分别。一明三昧名。二明同号佛数。三明同号诸佛所加。四明诸佛所以共入定菩萨同号。第一明三昧名者。何以名善思惟三昧。三昧者。云离沉掉。定之异名。且约禅定中有四种禅。一愚夫所行禅。二观察义禅。三念真如禅。四如来禅。今云善思惟三昧者。是观察义禅。为审定其法善须观察。正念思惟安立法门。为后学者而作法则故。第二同号佛数者。举万佛刹微尘数佛皆号功德林。与入定者而同其号。明若迷其心境无明与无限刹尘不殊。若了达心原智慧功德等十方而无尽。以自一心洞晓与法界福智无差。今此菩萨入此定门。以与一切诸佛契同福慧。遂得同号佛来加持。明与十方诸佛智慧解行同故。福德功德同故。第三明同号佛来加者。有六种加。一以言加。以言叹誉故二毗卢遮那愿力加。乘往愿故。三毗卢遮那神力加。契佛神力故。四诸菩萨众善根加。同善根故。五诸佛与智加。得十种无碍智故。六诸佛以手摩顶加。安慰许说法故。已下明功德林菩萨即从定起正说十种行门。如下十种行中以十波罗蜜为体。
　　第一欢喜行以檀波罗蜜为体。有四十三行经。分为五段。第一佛子何等为欢喜行已下至令一切众生欢喜爱乐有九行半经。明行檀波罗蜜学佛所有修行分。第二随诸方土有贫乏处已下至不违一切众生之心有十行半经。明此位菩萨见贫乏之处誓愿生彼富贵家悉舍资财及以身命饶益分。第三又作是念已下至三藐三菩提有八行半经。明菩萨于饥饿劫中作广大身舍之济乏分。第四从菩萨如是已下至不见大果不见小果有六行半经。明知真无想分。补特伽罗想。此曰数数取趣。摩纳婆想者。此曰少年。亦曰儒童。意云不分别善恶老少悉皆施与。第五从尔时菩萨观去来今已下至第一欢喜行有七行半经。明观众生不坚固身求坚固身令永安隐分。
　　第二饶益行以戒波罗蜜为体。有四十二行经。分为五段。一佛子何等为菩萨饶益行已下至得佛所赞平等正法有六行经。明于五尘境界不著分。二菩萨如是持净戒时已下至一切智心有八行经。明魔将天女不能惑乱分。三佛子已下至无余涅槃有八行经。明菩萨不以五欲恼众生分。四何以故已下至令他快乐有十三行经。明善自调伏方能说法令他得乐分。五佛子已下至饶益行有六行经。明得离世间行入甚深智慧分。
　　第三无违逆行以忍波罗蜜为体。有三十行经。分为三段。一佛子已下至忍辱柔和有五行半经。明不害自他忍辱柔和分。二佛子已下至令他心得清净有十三行半经。明菩萨身语加害堪忍分。三菩萨尔时已下至无违逆行有十行半经。明菩萨观空成忍分。
　　第四无屈挠行以精进波罗蜜为体。有三十七行半经。分为三段。一佛子已下至一切佛法句义故而行精进有二十二行半经。明菩萨不求世利为求佛一切智故行精进分。二佛子菩萨摩诃萨已下至答言我能有六行经。明菩萨为众生入地狱受苦无辞劳分。三设复有人已下至无屈挠行有八行半经。明菩萨为饶益众生故多劫受苦不辞劳分。
　　第五离痴乱行以禅波罗蜜为体。有四十九行经。分为六段。一佛子已下至修菩萨行心无痴乱有十行经明以正念于随生死中利生无乱分。二此菩萨已下至心常忆念无有间断有九行半经。明菩萨闻持正念不乱分。三何以故已下至未曾一念心有散乱有七行半经。明以正念于好恶音声无散乱分。四所谓正念不乱已下至而不能坏此菩萨心有八行半经。明闻法及利生无余障分。五菩萨入三昧中已下至无差别有五行经。明观声无体堪忍分。六菩萨如是成就寂静身语意行已下至离痴乱行有九行半经。明身口意净堪入诸法不离一性分。
　　第六善现行以般若波罗蜜为体。有四十行半经。分为四段。一佛子已下至方便示现生相有十行半经。明智性之无性示现方便现生分。二佛子已下至与一切众生作所依处有十行经。明菩萨达心境一切法无性无依而教化众生与作依处分。三菩萨尔时已下至不行正道有十一行经。明念度众生分。四菩萨如是观诸众生已下至善现行有九行经。明度众生未尽不取自证涅槃分。
　　第七无著行以方便波罗蜜为体。有五十五行经。分为六段。一佛子已下至于诸佛法亦无所著有十二行半经。明菩萨严净佛刹供养诸佛心无所著分。二此菩萨已下至能如是无著故有十五行经。明菩萨供佛无厌处事法而常行中无所著分。三于佛法中心无障碍已下至生诸善根而无所著有十一行经。明观众生苦增长大悲分。四菩萨尔时已下至何以故有九行半经。明菩萨常住生死教化众生无著分。五菩萨作是念已下至心无疲厌有九行经。明教化众生观法如幻分。六无疲厌故已下至无著行有七行半经。明菩萨见未调伏众生而往彼生分。
　　第八难得行以愿波罗蜜为体。有七十行经。分为六段。一佛子已下至一性善根有四行经。明此位中十善根分。二此菩萨已下至得不退转有八行半经。明处苦无疲厌分。三此菩萨虽了众生非有已下至何以故有十行经。明不舍不著众生界分。四菩萨深入众生界已下至非得果有十四行经。明菩萨入众生界不著而亦不废常在世间现身度众生分。五菩萨成就如是已下至不著世间有十九行半经。明不说而说法自在分。六菩萨如是已下至第八难得行有十四行半经。明行菩萨行不求果报分。
　　第九善法行以力波罗蜜为体。于此段中。分为五段。一佛子已下至旋陀罗尼辩无尽有十二行经。明十无尽辩分。二此菩萨已下至悉亦如是有九行半经。明大千界现身成佛辩才无碍分。三复次已下至而作佛事有十六行半经。明于一毛端处道场无尽一切毛处及不可说三千界示身成佛分。四佛子此菩萨已下至善能观察法相故有六行半经。明十种自在身分。五菩萨成就如是十种身已下至一切佛法源故有九行经。明与一切众生所为依处分。
　　第十真实行以智波罗蜜为体。于此段中。分为三段。一佛子已下至悉令清净故有十行经。明此位菩萨学三世诸佛诚实身语智得佛十种智分。二此菩萨复生如是增上心已下至法界虚空界有十六行半经。明以愿力教化众生不取菩提分。三此菩萨已下至第十真实行可有十六行经。明身含众刹知根利生自在分。已下动地兴供分中有十五行经。义分为三段。第一尔时已下至天微妙音声有五行半经。明动地兴供分。二如此世界已下至悉亦如是有一行半经。明都结十方同然分。三复以佛神力故已下至十方世界悉亦如是有八行经。明十方功德林菩萨。来集作证分。如十方各过十万佛刹微尘数世界外有十万佛刹微尘数菩萨皆名功德林者。为明十行遍周故。佛号普功德者。为明此十行遍周即功德遍周。即是此位之中所得之果。以行遍周所招功德故。佛号普功德举十方各过十佛刹微尘数者。亦明智所达法。亦明行门之量广大即佛果功德广大。如是已上十行约十波罗蜜为升进于法自具分明。不烦更释。如是十行总是一时一念无前后之行门。莫作前后延促之见。皆须约法界智体用成进修之门。如说颂叹法中有七行经明十种种性不断故。以颂重申。如暨于法界者。暨者及也。云及于法界也。如下颂分中有二百二行颂。两行一颂。如文具明。

　　十无尽藏品第二十二

　　将释此品。三门如前。
　　一释品名目者。为说此十种藏。依法立名可知。
</div>
    <div class="pagination">
<a href="新华严经论_page9.html">上一页</a><span>...</span><a href="新华严经论_page5.html">5</a><a href="新华严经论_page6.html">6</a><a href="新华严经论_page7.html">7</a><a href="新华严经论_page8.html">8</a><a href="新华严经论_page9.html">9</a><span class="current-page">10</span><a href="新华严经论_page11.html">11</a><a href="新华严经论_page12.html">12</a><a href="新华严经论_page13.html">13</a><a href="新华严经论_page14.html">14</a><a href="新华严经论_page15.html">15</a><span>...</span><a href="新华严经论_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
