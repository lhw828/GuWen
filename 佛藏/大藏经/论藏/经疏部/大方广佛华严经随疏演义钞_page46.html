<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经随疏演义钞 - 第 46 页/共 54 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经随疏演义钞 - 第 46 页/共 54 页
  </h1>
  <div class="content">
   疏。二约双显者。谓上但显实则唯性而非相。今性相皆具故云双显。谓由体一故非异相。差别故非不异。此举双是以显双非。疏三约双遮下文有二意。一前明相即故得双遮。谓相本是异。今即性故无有异也。故非异性本是一。今即相故无有一也。故非不异。二又相非相下。明当相自离故。得双非故。离二边下结成玄旨。疏法性不并真故一相。即影公云。法性不并真。圣贤无异道。由理无异味故。
　　疏。一亦不为一故无相者。即法句经云。森罗及万像一法之所印。云何一法中而当有差别。即上一相也。次云。一亦不为一为欲破诸数。浅智著诸法见一以为一。即下句意。疏有无皆法待对故无者。释非无非有。谓有即有法无即无法。故云有无皆法。言待对故无者三论初章中。偈云若有有可有则有无可无。今无有可有亦无无可无。谓因无立有有假无生故非有。因有说无无因有立故非无。若蹑上起。上云无相即是无义。今非彼无相故云非无。无尚不存有安得立。故云非无非有。皆待对故无也。
　　疏。法与非法但假施设者。然法非法有其三义。一者有法为法无法为非法。上已破有无故。今非此义。二者恶法为非法善法为法。三以相为法以性为非法。今通此二。善恶相因亦假施。设遣相之法明性为非法。相既不存性不安立故。法尚应舍何况非法。性相相因亦假设耳。
　　疏。并就实而求下结成显实。上一一对中。多以上句为所治下句为能治。如虚是所治实为能治。法是所治非法为能治。既并归实故皆双寂。余皆仿此者。释不随于俗非不随俗已下经文。第十定通。初标名下。疏文有二。先释相后事理。非一故下释名。前中亦二。先正释。后斯即下拣定。谓对余宗拣定体用。于中三。初拣理事。二拣功能三遮救重拣。今初斯即理灭者。即是本宗法界体寂故不同已下。是法相宗。但事灭故要心不行方称为灭。疏但事灭下。第二拣功能不等。先明事灭六七不行何能起用。后证理灭下。辨理灭功高既即事而理故定散无碍。
　　疏。亦非心定下。第三遮救重拣。恐彼救云。心想虽灭定前加行令身起用故今拣之。亦非我宗。心正在定不能起故。此遮法相。次言亦非独明定散双绝者。此遮禅宗。止观两亡不定不乱约理顿明。亦顿教意故非经宗。但事理下方显正义。契无碍之理故得定散自在。上七地下引二经证。并如前说。

　　十忍品第二十九

　　疏。三宗趣者。疏文有二。先正辨宗趣。后然此忍行下义门料拣。于中三。一定位。二体即下出体。三虽是一智下辨类。言是一者。一无生忍。二谓人空法空忍。三谓佛性论说三无性忍。及地持论说有信忍顺忍及无生忍。四者一有二义一如八地论中。一事无生。二自性无生。三数差别无生。四作业无生。二者思益经中说有四忍。一无生忍。二无灭忍。三因缘忍。四无住忍。释经序中已具引竟。言五忍者。即仁王经。一伏忍等如十地说。而言等者。乃有多义。一等六忍如璎珞说。十定初已引。或说十忍。如八地或说十四十五如仁王璎珞。并如十地十住品引。言诸教不同者。通辨诸忍约教不同。小乘不立忍名。上来诸门多通始终。独一无生兼通顿教。
　　疏。名中前三约法者。疏文分二。先总科后三中初一下别显。于中亦二。一释法二释喻。前中又二。先当句释。后拣通局前二可知。无生忍中自有二义。一理智双明。二若约无生之智下。唯就智说。具如八地即是忍净。忍净复二。一智不生。即无分别智体无念虑故。二烦恼不生。妄想不起故。
　　疏。又此三忍下。第二料拣通局。先通后局。通中三。初正显通二若约当位下反显非局。谓依地持音声属资粮位。顺忍属加行位。无生忍属于正证。故言三忍超然。超然不同。以不应下结非局义。三顺但顺理下通妨难。文有两难。第一正难云。加行之位顺无生忍故名顺忍。今不约位那有顺忍故今通云。顺有二义。一顺无生忍即是加行。今顺无生之理故非约位。次蹑迹难云。若尔何异无生。次顺忍通顺事理下通难。既通事理故。不同无生但顺于理。经云已下引经证成。然无生异顺更有一义。谓但顺理无生惑智不生。欲明顺忍双异二义故。但约双顺事理足拣二别。又上疏云前二通为无生加行者。约此等觉自说加行。不同前取三忍超然。
　　疏。又依五忍下。第二辨有局义是胜非劣。五忍明义无生则当七八九地。三忍明义正证已后。俱通无生。虽有此义而此既有音声顺忍。是知定通句非正意。
　　疏。后七喻中下。第二释喻于中二。先会六释。后光统下料拣通局。于中亦二。先叙昔。后疏为会通。前中总有七家。一光统。二贤首。三摄论。四远公。五金刚论。六大品。七楞伽。然光统有二。先叙昔。后会通前中。先以七喻对上三法义类同故。后又云幻者下。别显喻相大同摄论。言起无起者。幻法从缘无定性故。境无境者。六尘之境如焰似水而非水故。知无知者。梦中知觉非实觉故。闻无闻者。谷所发响非本声故。住非住者。电即晋经取净名意。是身如电念念不住。从今既云影下。类彼以释。亦净名意。经云。是身如影从业缘现。故云现无现相。化以无而忽有故云有无有相。空以不碍施为故云为无为相。皆取喻中别义。
　　疏。此则能喻下。第二疏为会通。言能喻局于一相者。幻中但有起无起相。而无境无境相。知无知等六相。乃至空喻但有为无为相。而无起无起等。故云局一。言所喻义通多法者。如起无起相。通明缘起之法。不局内外等殊。有无有相但明万有即虚。不局菩萨能化等故通多法。如境无境闻无闻亦有局义故。疏致于义通之言。从在文虽无下纵成其义。
　　疏。又古德下。第二贤首释。先叙昔。后此释下会通。文则纵成意则暗夺。谓后离世间品偈有别喻。义则可成。而下正释所喻既通。但顺后经故为暗夺。言离世间偈者。经云观色如聚沫。受如水上泡。想如热时焰。诸行如芭蕉。心识犹如幻。示现种种事。如是知诸蕴智者无所著。即其文也。言故今影喻亦喻于行者。今文影喻当晋电故。对上光统故致亦言。疏若依摄论下。第三引摄论分二。先引论。后经论对辨。今初不欲繁文。疏中义引。恐欲委究故钞具明。论云。复次何缘如经所说。于依他起自性说幻等喻(此总问也)于依他起自性。为除他虚妄疑故(此总答也)世亲释虚妄疑云。谓于虚妄依他起性所有诸疑。论云。他复云何于依他起自性有虚妄疑(牒征也)由他于此起如是疑(总牒标也下别释)一论云。云何实无有义而有所行境界。为除此疑说幻事喻。解曰。此中疑意从前论生。以前论云依他起相是虚妄分别唯识为性是无所有非真实义。从此生疑故。云若无实义何有境界。下文诸疑皆从此生。故每疑前皆有云何无义。喻释之中皆云为除此疑说如焰喻等。无性释幻喻意云。如无实象而有幻象为所缘境界。依他起性亦复如是。虽无色等所缘六处周遍计度时。似有所缘六处显现。解曰。无实似有何要实耶。下文诸喻酬意皆尔。二论云。云何无义心心法转。为除此疑说阳焰喻。释曰。又如阳焰于飘动时实无有水而有水觉。外器世间亦复如是。三论云。云何无义有爱非爱受用差别。为除此疑说所梦喻。释曰。又如梦中睡眠所起心心所法聚。极成昧略。虽无女等种种境界有爱非爱境界受用。觉时亦尔。四论云。云何无义净不净业爱非爱果差别而生。为除此疑说影像喻。释曰。又如影像于镜等中。还见本质而为我今乃见影像而此影像实无所有。非等引地善恶思业。本质为缘影像果生。亦复如是。五论云。云何无义种种识转为除此疑说光影喻释曰。又如光影由弄影者映蔽其光起种种影。非等引中种种诸识。于无实义差别而转。六论云。云何无义种种戏论言说而转。为除此疑。说谷响喻。释曰。又如谷响实无有声而令听者似闻多种言说境界种种言说语业亦尔。七论云。云何无义而有实取。诸三摩地所行境转。为除此疑。说水月喻。释曰。又如水月由水润滑澄清性故。虽无有月而月可取。缘实义境之所熏修。润滑为性。诸三摩地相应之意亦复如是。虽无所缘实义境界。而似有转。此与影像有何差别。定不定地而有差别。有说。面等众缘和合。水镜等中面等影生。分明可取。如众缘力颇胝迦等种种色生。为不尔耶。所取差别如离水镜月面等影分明可得。颇胝迦等所现众色。则不如是。故非同喻。又非我等许有水等种种实义。有法不成故非比量。八论云。云何无义。有诸菩萨无颠倒心。为办有情诸利乐事故思受生。为除此疑。说变化喻。释曰。又如变化依此变化说名变化。虽无有实而能化者。无有颠倒。于所化事勤作功用。菩萨亦尔。虽无遍计所执有情。于依他起诸有情类由哀愍故。而往彼彼诸所生处。摄受自体。论下总结云。应知此中唯有尔所虚妄疑事。所谓内一外二受用差别。三身业。四语业。五三种意业非等引地。六若等引地。七若无颠倒。八于此八事诸佛世尊说八种喻诸有智者闻是所说于定不定二地义中。能正解了。解曰。上依彼论次第具引。其释曰下。皆无性释。其解曰下。即钞家意。然其论释疑。但由疑异故举八喻。不必相蹑故论皆牒最初若无有义。疏直依经文之次第以引论文。若刊定记一一相蹑。既经论中次第不同。如何经中复成相蹑。
　　疏。然彼论无空下。第二经论对辨然论望经略有四异疏有三节。初明有无。二而影是镜像者。是显名异。三更有映质下。辨其开合。于中有二。先辨论开所由。由义异故。后今经以义下。明经合所以以类同故。更有一意为成十故。以加三法故合此三。下文当说。然若唯为成十。何不合在于余喻中。故疏但显类同之义。言至下当知者。即影喻中广开其相。四者经论次第而有前却。经为对前三种法故次不同论。下释具出易故此无。疏远公下第四叙远公有四。一取意叙昔。二辨其顺违。三假征正释。四结广从略。今初。然远公依于二谛解斯七喻。前六为俗知俗非实故说如幻。知俗假有。故说如焰。知俗心起故说如梦。知声不实故说如响。知俗暂有故说如电。知变易无体故说如化。后一知真知真离相故如虚空。前六是有为空。后一即无为空。以前六喻多同光统。及与摄论故。疏不引但取意。见其摄论八喻依他故不立空今经有空。明喻无为。疏非不有理下。二辨顺违。初句顺理空比余喻。似无为故。而违已下辨其违文。以文中空喻宽故。疏若尔下三假征正释。先征意云。彼既违文。自云何解。从谓彼疑情下即疏正解。取摄论势。以解空喻彼论虽无。假使有者应如我释。疏余义下。四结广从略。摄论之广已如上引。别章之文抄已略具。疏金刚般若下。第五叙般若。论言九喻者。罗什译经但有六喻。九依魏经。偈云一切有为法如星翳灯幻露泡梦电云。无著论当第十八上求佛地住处明流转不染。天亲当二十七说法入寂疑。谓佛既涅槃。何能说法。故举此偈。为了有为如幻等。即无有为。是为大智故不住生死。然非无幻等故不离有为。即是大悲不住涅槃。以是无住涅槃故。能入寂而说法也。无著颂云。见相及于识器身受用事。过去现在法亦观未来世。论自解云。此偈显示四有为相。一自性相。即初句摄三喻。二著所住味相。即如幻喻。三随顺过失相。即露泡二喻。四随顺出离相。即梦电云三喻。释初相云。于中自性相者共相见识此相如星。应如是见。无智暗中有彼光故。有智明中无彼光故。解曰。古有二释。一者古来诸德。皆以共相见识解自性相含于三喻。此三皆是生死自体性故。从此相如星下。别解星喻。而云此相者。但此上相字非此一句。以见属翳喻。识属灯喻故此解甚分明。但不顺天亲。天亲云能见法亦复如是耳。以天亲云譬如星宿为日所映有而不现能见心法亦复如是故。又见相二字于偈不次。若回偈云相见及于识。理则无违。而天亲又以星配于见翳配相故。二者大云别为一解云。此相如星者。全指上文共相见识。以为此相。谓第六识起分别见。缘共相境故。喻如星夜有光明。五识各缘故非共相。第七意识恒行染污配属翳喻。若八识所缘行相俱不可知。以微细故。又无计度强分别故。不合星喻。星喻要须有智明故。见即分别耳。此释亦是一理则成。论家不释自性相义牒之何为。又令共相见识之中灯喻不明故。不及前解。今为一解。并异两家。谓此相之言。全指前共相见识。则如大云。而不将此句独解如星。谓如星下别解三喻。应云此相如星如翳如灯。以星喻在初故先牒解耳。又不依古星喻相分。今以星喻喻于见分。星有照了之能同见分故。亦顺天亲能见心法亦复如是翳喻相分犹有妄见。谓有空花之外相故。灯喻自证分。此不异论。若为此解亦顺偈中见相及于识。义次第故。亦得论家共相见识解自性义。又通八识三分共是识故。而为自相。不独第六而为共等。论别解星喻。言无智暗中有光等者。若无般若喻之如暗。便有见分名有彼光。若有智日识见便空。云有智明中无彼光矣。论次解翳喻云。人法我见如翳。应如是见。何以故以取无义故解曰。眼若有翳妄取空花。心有妄见妄取我法无处。妄取名取无义。论次解灯喻云。识如灯应如是见。何以故。渴爱润取缘故炽然。解曰。爱润于取而成识缘故。令识炎炽然增盛。则爱如油取如炷。识犹灯焰。灯体即是第八。炎盛即是七转。二解著所住味相。论云。于中著所住味相者。味著颠倒境界故。彼如幻应如是见。解曰。即偈器字。六境为所住爱心味著。无实为实为颠倒境。如幻六境令人谓真。三解随顺过失相。论云。于中随顺过失相者。无常等随顺故。彼露譬喻者。显示相体无有。以随顺无常故。解曰。即偈中身字。是身无常不久散灭。如朝露故。论云彼泡譬喻者。显示随顺苦体。以受如泡故。解曰即偈受用事也。受如泡者不久立故。三受即为三苦。无乐可著名随顺苦。四解随顺出离相。论云。随顺出离相者。随顺人法无我。以于攀缘得出离故。说无我谓出离也解曰。出离攀缘也。云何随顺。论云随顺者谓过去等行。以梦等譬喻显示。解曰。但以梦等观于三世则随顺出离矣。梦者论云彼过去行所念处故。如梦寤念梦时都无所有。梦望觉时即是过去。论曰。现在者不久时。故如电可知。论云未来者彼粗恶种子似虚空。引出心故如云。解曰。依空出云如种生现。有漏为粗恶。论结云。如是知三世行转生已则通达无我。此显示随顺出离相故。上依论经故有九喻。若依秦经但有六喻。加一影喻。云一切有为法如梦幻泡影如露亦如电应作如是观。次第亦不同。论。而将影喻添前则成十喻。古人亦将影喻摄星翳灯云。则六喻摄九。疏若依大品下。第六段大品智论所明十喻。十喻者。一如幻。二如焰。三如水中月。四如虚空。五如响。六如犍闼婆城。七如梦。八如影。九如镜中像。十如化。智论第七广明其相。什公有传睿公有赞。下释文中并已含具。但阙揵城大同幻故。欲成十忍故不出之。又加三法故合三影。皆为成圆十耳。疏楞伽亦通者。即第七多同大品。疏今经长行下。第二疏为会通。言偈有局者加下响喻。云一切诸世间种种诸音声非内亦非外。了知悉如响是也。

　　大方广佛华严经随疏演义钞卷第七十四



　　大方广佛华严经随疏演义钞卷第七十五

　　　　唐清凉山大华严寺沙门澄观述
　　第三广释中疏谓闻无相不惊等者。此不惊等同金刚经诸论皆释。天亲论第二有其二解。一云不惊者。谓于诸无生之理心不惊愕趣生道故。不怖者。谓于诸法无和合相心不怖惧。而于世俗和合相中相续分别不执为实故。不畏者。心不如是永决定故。第二释云。复次不惊等言如其次第。谓闻时思时修习时心安不动。众生等想已远离故。无著论第二云。声闻乘中。世尊说有法及空法。于听闻时闻有法无有故惊。闻空法无有故怖。于思量时于二不有理。闻不能相应故畏。更有一释约三种无性故。即下疏意能断金刚般若论第二云。惊者谓于非处生惧(若正释梵音应云越怖也)违越正理如越正道可厌恶故。言怖者(应云续怖)相续生惧怖既生已不能除断故。言畏者(应言定畏)生决定心一向畏惧。此等若无便成心离惶惑。今疏中总有三释。初一即无著。第二释而展彼论文。次释即合其三释。一正是天亲。第二约三慧释。亦别配论文。二初句越字次句续字后句定字。即正是能断金刚意。三者即此三字亦兼天亲第一释意。
　　疏。又闻有无所有等者。即第三释即同无著第一解故。疏三释已含诸论五释。疏爱乐者思慧之初等者。论云云何菩萨法随法行。当知此行略有五种。谓如所求如所受法。身语意业无颠倒转。正慧正修(此标列五行也)论云。云何菩萨于法正慧。谓诸菩萨独居闲静。随所闻法乐欲思惟。乐欲称量乐欲观察。乃至云。是菩萨由即于此已所得忍数数作意令坚牢故。能于其修随顺趣入。释曰。乐欲思惟即经中爱乐。随顺趣向初终之义。论中广明。今疏略显。爱法乐观为初。久思向修为终。疏专心忆念者修慧之初等者。论云云何于法正修。当知此修略有四相。一者奢摩他。二者毗钵舍那。三者修奢摩他毗钵舍那。四者乐修奢摩他毗钵舍那。乃至云。如是一切所作业。由前四种修相皆得成菩提。释曰。论说四种修相。即此经中专心忆念修习安住。修初后相。论亦广明。今疏略具。以起加行为初。以成加行根本定及依定发慧。而为其体。疏具如瑜伽菩萨地中者。即第三十八万种性品。菩萨所受学法七种方便。于中具多胜解。法随法行第二方便中。广说此义。论云。云何菩萨具多胜解。谓诸菩萨于其八种胜解依处。具足成就净信。为先决定喜乐。乃至云。八者于善言善语善说胜解依处。具足成就净信。为先决定喜乐。谓于契经应颂记别等。皆具多胜解。彼疏云。契经等法是解所印之境。名胜解处。信与胜解得递为因。今取彼信所生胜解。故信为先。言决定者。显胜解之体。喜乐言显胜解之果。喜乐即是喜受也。或即欲乐。释曰。论言信解即此经中深信悟解故。晋经中但云信解。第二顺忍释中。皆用止观者。既行顺诸法行中之要。唯止与观故。疏止思一境者。谓创修之时系缘一境不拣事理。经云思惟。疏止安事境顺其理故者。谓前创修事理容别。今渐深入故。即事入玄。上之二止皆通随缘。体真止中停止止也。二处之观并通空假。皆观达观也。疏谓止惑不生者。即止息止也。以妄息名止故。其正住修习者。即双住空有中道不偏故云正住。义通观穿及与观达。故云观彻前境。疏寂冥理境者。即不止止谓既与理冥。非止非不止强名曰止。智显于心者。即不观观。法界洞朗非观非不观。而强名曰观耳。疏上四皆止观俱行者。亦容有止观别修。则未为真实顺忍。若俱运者方为真耳。第三无生忍。疏释中释初征意云下。疏文有二。先正答前征。后此则以缘集故下。释上答。文偈文具有者。偈云菩萨亦如是观察一切法。悉皆因缘起。无生故无灭是也。疏释第二征意下。此中疏文有三。初明举总摄别称为无生。二以初摄后。但标无生。三重释前义。疏若从别义下。即第二以初摄后释。但标无生。是以信力入印度经等者。彼经广说初地之相。其第二卷云。复次文殊师利菩萨摩诃萨有五种法。则能清净初欢喜地。得大无畏安隐之处。何等为五。一谓菩萨生如是心。我已得住无生法忍故。生安隐心为令他住无生忍故。起安慰心又言无生忍者。谓证寂灭故。二谓菩萨生如是心。我已得住无灭法忍。故生安隐心。为令他住无灭法忍故起安慰心。又言无灭法忍者。谓证无生法忍故。三谓菩萨生如是心。我已得住身念智故。生安隐心。为令他住身念智故。起安慰心。又言身念智者。谓离身心故。四谓得受念智。受念智者。谓息一切受。五谓得心念智。心念智者谓起心如幻故。后二略引势同前三。今但取前二故。疏不具引。然引有二意。一正证第二义。明有无灭忍。二兼证初义。以无灭成无生故。故彼经云无灭忍者。证无生故。亦得名无尽忍等。疏又此诸句各有二义下。第三重释前义。谓无生中顿具诸义。具相云何故下广释。于中疏文分三。一双标二门。二开章别释。三结弹古义。今初。然二门总释前之初义。其第一后后成前前。兼释第二从别之义。以得无生忍则得无灭等忍故。无灭等忍净无生等忍故。疏然文旨下。即第二开章别释。正释第一门含释第二门。故下牒初门。疏今初云何下释。唯就约理。然无生理中无有次第。由所遣生等有次第故。以不不之亦成次第故。疏先明生灭尽等理所依是事之次第也。后今由前前无下。方显无生理之次第。疏故以后后显成无生者。上方明前前有故后后有等。今例结前以前前释后后以后后成前前疏次四显理者。以尽是有为垢是烦恼。差别是事处是方隅。并所观境。今了即真为理无生。疏后六显智无。生者。以心妄动即名为生。若心寂静即智不生。故偈云下引证约智。理智契合下结成上义。偈举一句。具云无灭故。无尽无尽故无染。释曰此即前四约理也。次偈云。于世变异法了知无变异。无异则无处无处则寂。静其心无染著愿度诸众生。释曰。即后六显智。疏举一句显智分明。等言等余皆约智相。疏三唯约智下。初由了从缘成智之由故。智无起契上理故。起即生义。湛然不迁体不灭无。不动约理无生可灭。正同十地义大之中无生无灭。非一往灭耳。余皆甚深般若无生智相真智妙用不同但空唯遮诸过审须思之。
　　疏。若唯约知下三结弹古义。即刊定记彼中但云。谓法从缘故各无自生。生既无生灭依何灭。故今弹云。若理无生知之为忍。小圣亦有故非等觉深玄之忍。第四如幻忍。
　　疏。今初有三等者。疏文有二。先总科。后初一切下别释。释中有三。初别释第一段。二合释前二段。三别释第三段。初中有四。一正释一切法言。二故大品下引证通义。三涅槃虽真下释经妨难。四引文决择。三中谓有难言。妄法缘生可许如幻。涅槃真实又不从缘。如何同幻故牒释之。释有二意。一明虽真而亦从缘。虽非缘生而是缘。显亦空无性。二明涅槃非幻为破著涅槃心。云如幻耳。是则破心中涅槃亦显涅槃体。即真空而成妙有故。并如智论。
　　疏。广中合云下。第四引文决择中。初引局文明涅槃非幻。次然有法世下。以法通真故该涅槃。次此为有为所隐覆下。释真是世义。后云下引经成立该通一切。
　　疏。就法喻中下。第二合释前之二段。以开五义中具有能所成故。于中分四。第一总开义门。第二对经显意。第三释通妨难。第四别明义理。今初五法不出三性。初一圆成。二三依他。谓二因三果。四明依圆相即五即遍计所执。
　　疏。今经云下二对经显意。于中言以第二为因者。从缘生故令悟。第三即是依他成。第四者即事归理遣。第五病者遍计情亡。归第一者圆成理显。
　　疏。然缘亦下第三释通妨难。谓有难云。若以第二惑业为缘。令第三依他为无性者。第二业惑应当是实不从缘故。故今释云。亦从缘起谓业从惑生。惑由虚妄分别。卒至无住。皆托因缘故。引中论明因果俱幻故。论合云。如初幻化人是则名为业。幻化人所作则名为业果。既未曾有一法不从缘生。为彰缘起故分能所。
　　疏。然上五义下。第四别明义理。于中二。先成有无后成四句。言有无者。以三性中各有二义。皆有无故。圆成二者。一性有。二相无。依他二者。一缘有。二性无。遍计二者。一情有。二理无。今初中即圆成二义。术马皆是依他二义。而术是能成之因。托真而起故。用有体无。用有即是缘有。体无即是性无。三马是所成之果故。相有实无。相有即是缘有。实无即是性无。四明依圆不离。即事同真生喻于妄。死喻于真事泯理显故。生无死有。以无碍故者。出其所因。即事理无碍也。五中就情则有。妄见分明故。就理则无以是妄计必非有故。所以幻喻广说有无者。以惑情所执有无皆失理。无惑计有无皆真。是知幻喻诸法非实非虚非空非有。若无于有不成于无。若无于无不成于有。有无交彻万化齐融故。
　　疏。又五中各具四句等者。第二显成四句也。于中有二。初一重四句。后重重四句。今初又二。先正显后拣非。今初也。初性有相无四者。一有真性有故。二空无诸相故。三亦有亦空义门异故。四非有非空互融夺故。二用有体无四者。一有迷真有用故。二空依真无体故。三亦有亦空体用不坏故。四非有非空无体之用故。非有即用无体故非空。三相有实无四者。一有事相现故。二空缘成无实故。三俱存无性不碍缘成。缘成不碍无性故。四俱非缘成即无性故非有。无性即缘成故非空。四生即是无死即是有四者。一真性显故。二依他即无性故。三性相双存故。四性相即夺故。五情有理无四者。一遍计妄情能招生死故。二即理而求不可得故。三要由理无方知情有。若无情有不显理无故。四情有即理无理无即情有故。
　　疏。然皆具德不同四谤者。拣非也。言四谤者。谓定有者是增益谤。若定无者是损减谤。亦有亦无相违谤。非有非无戏论谤。疏以具德故出不同所由。谓上明四句即是具德。以称真故。不同情计定执四句。今重显初门具德之义。一真如是有义以迷悟依故。不空义故不可坏故。二真性是空以离相故。随缘义故对染说故。三真如亦有亦空。以具德故。逆顺自在故。体镕融故。四真性非有非空以二不二故。定取不可得故。余之四句前已略明。又皆即有之空方为具德之空。即空之有方为具德之有。是则非有之有非空之空为具德耳。又尽有之空尽空之有方为具德。又随一句必具余三。若随阙者则非具德。又四句齐照成解境故。四句齐泯成行境故。皆言亡虑绝方为具德耳。是知若依四谤四句皆绝。若依具德四句不亡。不即不离方知幻法故。楞伽第二令观四句。谓一异俱不俱有无非有非无常无常等。
　　疏。若以诸门交络成多四句等者。第二重重四句也。总有四节。成二十重。第一节有八重。一以第一门中有。对第二门中无成四句。谓一者缘起是有以真性妙有故。二缘起是无业惑无体故。三亦有亦无双照真妄故。四非有非无真妄双绝故。二以第一门中无。对第二门有成四句。谓一缘起是有业惑有用招生死故。二是无一真法界绝诸相故。三亦有亦无双照真妄故。四非有非无真妄双绝故。三以第一门中有。对第三门中无成四句。谓一缘起是有真性有故。二是无以事无真实故。三亦有亦无双照事理故。四非有非无事理相即互相泯故。四以第一门中无。对第三门中有成四句。谓一事相有故。二理相空故。三空有双现故。四空有互泯故。五以第一门中有。对第四门中无成四句者。谓一真性有故。二事即虚故。三双照二故。四互即夺故。六以第一门中无。对第四门中有成四句。谓一无性之理有故。二理无相故。三二义齐现故。四非有非无真中道故。七以第一门中有。对第五门中无成四句。一真理有故。二情计于理无故。三有处妄计无故。四性有即是理无。理无即是性有故。八以第一门中无。对第五门中有成四句。一有在情有故。二无理无相故。三俱存要理无相方是妄情有故。四俱非妄情之有即真理无相故非有。真性无相能为妄情所依故非无。此上以第一门有无。对下四门有无成八重四句。第二以第二门中有无。对下三门又成六重四句。第三以第三门中有无。对下二门复成四重四句。第四以第四门有无。对第五门有无成两重四句。都成二十重四句。不得以后为首更对于前。以不异前门为首对于后故。今具出八重。其十二重取类思之。恐繁不出。疏一约相类者。如睹一叶落知天下秋。见一华开知天下春矣。
　　疏。二约圆融下疏文自有三意。初一事理无碍义。二以理融事下。两门事事无碍义。前门即法性融通门。第三即缘起相由门。就第三门中疏文分二。先举一门后相即。既尔下例于余门于中三。一以即例入。二异体既尔下以异例同。三一门下以门例门。如缘起相由门既尔。无定性门唯心现等诸门亦然。又相即入既尔。微细相容安立门等亦然。疏所非之事亦可次第对前情非情境者。如非男非女。即对前了达众生。非地水火风即对前了达国土等。疏象等非术故等者。即因果相异门。依他之果非遍计缘故。下句反此者。术非象等明遍计非依他。下明相有。即因果相成。疏动寂无二下此下疏文有五。一总释经文。二引证。三释不得有无之义。四举喻帖成。五义门料拣。初门可知。
　　疏。故经云智不得有无而兴大悲心者。第二引证也。即楞伽第一大惠赞佛偈然彼经叹佛了达三性。初偈云。世间离生灭犹如虚空花。智不得有无而兴大悲心。此明了遍计。次偈云。一切法如幻。远离于心识。智不得有无。而兴大悲心。远离于断常。世间恒如梦。智不得有无。而兴大悲心。此上二偈明了依他。次又偈云。知人法无我。烦恼及尔焰。常清净无相。而兴大悲心。此偈明了圆成。又此上偈准金光明意。即显佛具三身。谓了遍计成化身。了依他成报身。了圆成成法身。然四偈下半皆同。今经正引依他中如幻下半。其如梦下半如梦忍中更引。
　　疏。由了体空下。第三释不得有无之义。
　　疏。如象生即是象死者。第四举喻帖成。疏此二相对应成四句下。第五义门料拣。于中四。初就第二门似有无性显成四句。第二对第一门明非一异。第三例余三门。第四例释前后。今初成四句者。一非异二非一。三非非一非非异。四非亦一亦异。其所遣病者。一者异。二者一。三者非一非异。四者亦一亦异。如疏思之。楞伽第二名见妄想故须破之。
　　疏。若以巾上二义下。第二对第一门辨非一异。疏文有三。初标所依。二一以巾下列释十句。三若以不异门下总结义旨。今初言巾上二义者。一住自性义。二成象义。初即不变义。后即随缘义。象上二义者。一体空义。二差别义。初即无性。后即幻有。第二别释十句中。初四句非异。次四句非一。九十二句收上二门明非一异。就初非异中。第一句即随缘与差别不异。第二句不变与体空不异。第三句即合前二句以无碍。第四句即合前二句以相夺。今初句中。疏经云法身流转下引证。引二经证。问明已辨。今当更释初法身流转五道名曰众生。即不增不减经。法身即是真如。流转五道即是随缘。名曰众生是差别义。次如来藏受苦乐与因俱。若生若灭。即楞伽第四。彼云大慧七识不流转不受苦乐非涅槃因。大慧如来藏受苦乐与因俱。若生若灭。解曰。七识念念生灭无常。当起即谢。如河流转自体无成。故不受苦乐。既非染依亦非无漏涅槃依矣。其如来藏真常普遍。而在六道迷此。能令随缘成事受苦乐果。与七识俱名与因俱。不守自性而成七识。依此而得生灭云若生若灭。此明如来藏即是真如。随缘故受苦乐等。
　　疏。二以巾上住自位义等者。住自即是不变。体空之相即是如故。二义相顺而会相归性故。云以末归本。本即是性末即相故。疏经云。一切众生即如下引证。即净名经弥勒章中。然彼经中云。为从如生得授记耶。为从如灭得授记耶。若以如生得授记者。如无有生。若以如灭得授记者。如无有灭。一切众生皆如也。一切法亦如也。众圣贤亦如也。至于弥勒亦如也。若弥勒得授记者。一切众生亦应授记。所以者何。夫如者不二不异。若弥勒得阿耨多罗三藐三菩提者。一切众生皆亦应得。所以者何。一切众生即菩提相。若弥勒得灭度者。一切众生亦当灭度。所以者何。诸佛知一切众生毕竟寂灭。即涅槃相。不复更灭。是故弥勒无以此法诱诸天子。今疏文略举二句之要。而言等者此有二意。一者等余净名之文。如上所引。是二者等余一切皆如之文。故此经云。一切法皆如诸佛境亦然。乃至无一法如中有生灭等。
　　疏。三以摄末所归之本下。此句即合前二句令无障碍成此一句。斯乃即差别之体空。与即不变之随缘相成故不异。言摄末所归之本者。即差别之体空也。是前第二句体空是本。差别是末。斯即本融于末也。令末同本故差别即体空。言与摄本所从之末者。即不变之随缘也。是前第一句。由不变举体随缘成差别故。末融于本令本同末也。故云此二双融。由不变举体随缘故。本不碍末差别即体空故。末不碍本故云无碍。特由法身成众生故。得众生即如。由众生即如方知法身流转五道作众生也。则第一句本等于末。第二句末等于本。故云本末平等。正本等末时即末等于本故。上二经亦不相违。故云前二经文不相离故。既合前二句相成为第三句。故用前二经以证此句。疏四以所摄归本之末等者。此句亦合前二句。相夺以成此句。谓以即体空之差别。与即随缘之不变相夺故不异。然同用前二句而为悬隔。第三句用第一句。取即不变之随缘故本成末。今第四句用初句。取即随缘之不变。即本夺末也。但颠倒而已。第三句用第二句。取即差别之体空故末成本。今第四句用第三句。取即体空之差别末夺于本也。亦但倒耳。故义悬隔。言所摄归本之末者。即体空之差别也。即第二句。言所摄随末之本者。即随缘之不变也。即第一句。由随缘即不变故。夺差别令体空。则末寂也。由体空即差别故夺不变令随缘。故本寂也。以全本为末故本便隐。全末为本故末便亡也。是则真如随缘成众生。未曾失于真体故。令众生非众生也。众生体空即法身时。未曾无众生故。法身非法身也。故二双绝。二既互绝则真妄平等无可异也。
　　疏。次下四门非一者。此句总标。谓第五门性相相违故非一。第六门性相相害故非一。第七门但合五六二门明违害不同故非一。第八亦合五六二门明不泯不存不同故非一。其五六门但交互第二门耳。谓上第二门以不变对体空故则不异。今对差别则不一耳。第六亦然。五中先正明。言本末相违相背故者。谓本则寂无二相。末则差别万端故相违也。疏。楞伽云下引证可知。起信疏云。此中唯生灭是七识。唯不生灭是如来藏。二义既分。遂使梨耶无别自体故云不在中。此约不二义非约不和合也。何以故。此中如来藏不生灭。即七识生灭之不生灭故。与自生灭不一也。七识生灭即如来藏。不生灭之生灭故。与自不生灭不一也。此中非直不乖不异。以明不一亦乃由不异。故成于不一。何以故。若如来藏随缘作生灭时失自不生灭者。则不得有生灭。是故由不生灭得有生灭者。是则不异故不一也。释曰。上所引义和会非一异义。今此分门正明不一。若会非一异令其相同。即第十门。今以因七识生灭之文便引会耳。
　　疏。六巾上成象等者。上第一句以成象对差别则不异。今对体空故不一。先正明。又楞伽经云。七识不流转下引证。即第四。经如前已引。但前虽具引意在如来藏受苦乐。以取随缘成法故。今疏虽具引意取七识不流转义。以成相反末即空故。言七识不流转者。以本害末令末空故无可流转。唯如来藏受苦乐者。末害本故不守自性。清净之体随缘成有。始欲成象被体空违。方欲体空被成象违。故非一也。疏七以初相背等者。此句即合前五六二门敌对不同。谓相背如二怨家不喜相见。亦如参辰。夫妻反目相害如二怨家。以死相敌。如父母之仇不与同天。亦犹二虎之斗势不两全。
　　疏。八以极相害俱泯而不泯等者。即亦合五六二句。取不泯不存明不一。俱泯不泯即第六句。俱存不存即第五句。何者以前第五相违是存。第六相害是泯。然存上有不存之义。泯上有不泯之义。若唯泯无不泯则色空俱亡无可相即。以不泯故虽相即而色空历然。若唯存无不存则色空各有定性不得相即。由有不存故虽历然而得相即。以体虚故是以第七但合五六之存泯。今第八门乃合五六之不存不泯故。七八二门虽同合五六二义不同。言此是成坏不一者。不存是坏不泯是成。第九门非一不是非异故。二门不一。第十门总融前八称真法界。故亦非异。既无二理岂一异。有殊。疏若以不异门取下。第三总结义旨。疏巾象相对既尔下。第三例余三门。疏上下诸门下第四例释前后。若依睿公十喻之赞。多显空理。如幻喻云。幻惑愚目流眄无已。长勤世间。父父子子我实非我妄想而起。若了如幻此心自止。然彼有十喻。水月镜像既合影中。更有犍城之喻应同幻摄。彼犍闼婆城喻赞云。世法空廓如彼鬼城。凌晨敷影现此都京。愚夫驰赴随风而征。终朝乃悟穷噭失声。第五如焰忍。疏若十喻论法喻各有多义者。智论释如焰云。焰以日光风动尘故。旷野中动如野马。无智人初见谓之为水。男女之相亦复如是。结使烦恼日光热气。诸行之尘邪忆念风。生死旷野中转。无智者谓为一相。为男为女是名如焰。复次若远见焰想之为水。近则无水想。无智之人亦复如是。若远圣法不知无我。不知诸法空。于众界入性空法中。生人想男想女想。近圣法则知诸法实相。是时虚诳种种妄想尽除。以是故说诸菩萨摩诃萨知诸法如焰。释曰。彼就妄说生死。为旷野。今就真妄合说。故以空地喻如来藏。睿云。焰惑痴爱乐之无极。非身想身非色见色。实无可乐莫之能识。若有智慧此心自息。第六如梦忍。疏然开此梦义下。疏文有二。先开义后消文。前中疏一所依谓悟心以喻本识者。若无所熏故则无无明等。亦可喻如来藏。喻本识者诸宗共许故。法相宗明如来藏不受熏故。疏。二所因谓睡盖者。智论云。复次如梦中无喜事而喜。无嗔事而嗔。无怖事而怖。三界众生亦复如是。无明眠力故不应嗔而嗔等。疏。四此梦事非有而有者。智论云。复次梦有五种。若身中不调若热气多。则梦见火见黄见赤。若冷气多见水见白。若风气多则见飞见黑。又复所闻见事多思惟念故。或天与梦欲令知未来事故。是五种梦皆无实事而妄见。世人亦复如是。五道中众生身见力因缘故。见四种我。众色是我。色是我所。我中有色色中有我。如色。受想行识亦复如是。四五二十得道实智慧。觉已知无实。释曰。论中身见力合上身中不调。五道众生亦可合前五梦。初火如地狱火涂道故。白如人善法故。黑如畜生愚痴故。多思如鬼天与如天故。然周体列子皆说六梦。与此五梦有同有异。言六梦者。一正梦。二噩梦。三思梦。四寤梦。五喜梦。六惧梦。正梦谓不思虑忽然而梦。共天神与梦大同。余五多是见闻多摄。庄子第二齐物篇云。庄周梦为蝴蝶。自逾适志与不知周也。注蝴蝶而不知周。则与殊死不异也。然所在无不适志。则当生而系生者。必当死而恋死矣。由此观之。知夫在生而哀死者。误之矣。俄然觉则蘧蘧然周也。不知周之梦为蝴蝶欤。蝴蝶之梦为周欤。周与蝴蝶必有分矣。此之谓物化。意云。昨日之梦今已化矣。生死之变岂异于此。又自周而言蝴蝶称觉。未必非梦此亦可喻万法如梦矣。又列子中有人。昼为主役而夜梦为人君主。则夜梦被役。二者各有其美也。疏。但心变故非见前法者。此通喻合约。喻者即通妨难也。谓有难言。若无实者。何以梦中见色闻声等耶。故智论云。不应言论无实之事。何以故。得缘便生梦中之识有种种缘。若无缘云何生。故今答云。梦中五识不行。所见五尘但心变耳。故智论云无也。不应见而见故。如梦中见人头有角见身飞等。人实无角身实不飞故。二约法者。但心变故合而有义。不见前境合非有义。疏文中初明俱非下。第二释文。于中疏文有三。一总彰文意以成四句。二重释。三引证。疏然此四句皆由以是梦故下。第二重释。于中此上二句标。谓一以是下释。于中有二。先释有无二句复释双非。前中又二。先正释。后然语有下。拣滥于中又二。先举正。后拣非。今初举正。谓有无交彻即梦事而性虚。即性虚是梦事。约法即性空是幻有。即幻有为性空。若是定有不得为空。若是断空不得为有。既无性故有即全摄无而为有也。既缘生故空则全摄有。而为无故结云非有二相。疏非但相有性无而已者。二拣非也。谓诸宗计多有此说。但空自性不空于法。如法相宗。但无遍计非无依他。设学三论不得意者。亦云。法无自性。无自性故说为空。则令相不空矣。今既无性缘生故有。有体即空缘生无性故空。空而常有要互交彻方是真空妙有故。其言大同而旨有异。故令思之。若得此意则下二句义旨可知。疏三以是梦故下。二释双非中亦二。先正释。后然此俱非下融通。亦为拣滥。谓寻常双是义涉相违。寻常双非义参戏论。故令双融令离二谤。成具德句。谓非但二不相违。亦乃二句相成。故云若不夺无令尽无以为无。言夺无令尽者非无也。夺有令尽者非有也。谓若无非无则无亦无。何者若无不尽是定性无故非真无。下句亦然。若无非无则无亦有。以有不尽是定性有。非真有故。故以非有非无。成上亦有亦无。亦更合说俱句成于俱非。含在俱句。及下结中故略不明。若欲别明。应云以亦有是即无之有故成非有。以亦无是即有之无故成非无。疏存亡不碍俱泯自在。方为梦自在法门者结成也。存即是有亡即是无。俱即亦有亦无。泯即非有非无。皆互交彻故云自在无碍。又存者存四句。亡者亡四句。俱者亦存亦亡。泯者非存非亡。故曰梦自在法门。互为坑行岂名自在。
　　疏。经云世间恒如梦等者。第三引证也。即楞伽第一此即中间两句。若具应云远离于断常世间恒如梦。智不得有无而兴大悲心。前如幻忍抄已具引。疏上之四门各双存互夺以成四句者。如第一常无常门云。一者常。二是无常。三合前即成亦常亦无常故云双存四约互夺即成非常非无常无常夺常故。非常常夺无常故非无常矣。谓正以体虚无实即自性无常故。下三门例知也。疏后一句明觉即止观门。下疏文有三。此上标门。二谓要在觉下说立觉所以。三观了上之多门下释止观义。就立觉所以中亦是解妨。谓有问言。此明梦忍那说觉时。故今释云。觉梦相成故须说觉。于中初以觉成梦。以未觉时不知是梦故。于中初要在觉时方知是梦者。正辨须觉所以。谓大梦之夜则必有彼大觉之明。谓我世尊方知三界皆如梦故。上引楞伽叹佛能了于梦。次正在梦时不知是梦者。谓为实故。为诸凡夫长眠大夜不生厌求故睿公云。梦中蒙梦纯昏心也。次设知是梦亦未觉故者。此通妨难。谓亦有人梦知是梦。如人重眠忽有梦生了知我梦。以睡重故取觉不能。喻诸菩萨。从初发心即知三界皆如梦。岂非是觉。何用更说觉时。故今释云。亦未是觉未大觉故。故起信云。若人了知前念起恶能止后念令其不起。虽复名觉即是不觉有生灭故。无明覆心不自在故。次云觉时了梦知实无梦者。非唯觉时知梦。亦知无梦。如八地菩萨梦渡河。喻证无生忍。不见生死此岸涅槃彼岸。能渡所渡皆叵得故。况于大觉。故经云。久念众生苦欲脱无由脱。今日证菩提豁然无所有。疏然由梦方有觉故。辨梦觉时者。上辨以觉成梦。此辨以梦成觉。对梦说觉无梦无觉。既了梦无梦对何说觉。故觉梦斯绝。如无不觉则无始觉觉梦双绝方为妙觉。疏观了下释止观义。照上四门故名为观。觉梦斯绝即不取于梦妄故。无量义经叹佛云。智恬情怕虑凝静意灭识亡心亦寂。永断梦妄思想念无复诸大阴界入。即知究竟了梦唯我世尊。睿公云。长夜之内大梦所成。皆由心画遍造众形。神传五道备尽跉竮。若能悟之即破无明。

　　大方广佛华严经随疏演义钞卷第七十五



　　大方广佛华严经随疏演义钞卷第七十六

　　　　唐清凉山大华严寺沙门澄观述
　　第七如响忍。疏文可见。睿公赞云。声以响酬相和如一。缘扣而应谁辨虚实。业虽虚妄罪福不失。若映斯照朗如皎日。又为赞曰。响无所在缘会发声。不知自我喜怒交争。妄和真心事像万形莫知其本终日营营。第八如影忍。疏性则非修相乃不舍者。释成双照之义。如前文云非是世间义当出世。下句云非出世间。即拂上出世。世与出世俱拂故曰双遮。今文若云非修菩萨行。则由通双遮。既云非舍于大愿。明是双照。谓非修菩萨行即为照实。非舍于大愿。即是照权故。得双照之名耳。次明非实非不实。例然双照真俗耳。
　　疏。遮照一时为双运等者。若约权实俱行为双运者。则第二段。已是双运竟。今遮照为双运。则此中方有。即合前二门。为此第三门矣。既言遮照一时。则全遮为照全照为遮。则二门峙立。以照夺遮遮亡。以遮夺照照寂。则为遮照两亡矣。言无碍者自有二意。一遮不碍照照不碍遮。二者双存不碍双夺。双夺不碍双存。故云无碍。如此方称自在。故下结云以此结上二段。同斯无碍故曰深玄。疏今初若约影喻别喻菩萨现身等者。疏文有二。先拣所喻通局。后其河泉二种下。拣能喻通局。言虽通能现者。以河泉之中见日月故。故为能现。言且为所现者。以下经云于油于水下方明能现故。今河泉以为所现长河飞泉入镜中故者。出是所现之相。登楼持镜则黄河一带尽入镜中。瀑布千丈现于径尺。王右丞云。隔窗云雾生衣上。卷幔山泉入镜中。明是所现矣。疏二能现中亦有通别等者。疏文有二。先通辨文旨。后别开喻旨。今初。言别喻机感及应现处者。日月既喻菩萨则水等喻机。亦喻菩萨应处如影落百川。喻菩萨身充遍法界。百川江河喻机及所现国土之处也。
　　疏。然此文具摄论三喻下。第二别开喻旨。此二句总标下成三义。即分三别。疏一以油水对上日月。为水月喻者。则日月喻菩萨悲智。水喻机心。水中之月喻定地境界。谓定中见佛等。亦喻遍处定境青黄赤白等故。出现偈云。譬如净月在虚空。能蔽众星示盈缺。一切水中皆现影。诸有观瞻悉对前。如来净月亦复然。能蔽余乘示修短。普现人天净心水。一切皆谓对其前。睿公云。水月不真唯有虚影。人亦如是终莫之领。为之驱驱背此真净。若能悟之超然独醒。
　　疏。二以于身对上日月为光影者。日月喻为菩萨悲智。身喻物机。日照发影以喻现身等。而言映日等者。等取经上月字及灯烛故。疏。弄影多端故喻于诸识者。上约别喻菩萨现身。此约通喻一切诸识。动身俯仰即是弄影。形端影正形曲影斜故云多端。以况八识依身有异。亦喻七识依第八识对境差别。上皆摄论意。睿公云。光不照处谓之为影。不照慧明生死长永。舍远夷途而行榛梗。若能悟之狂灭自醒。
　　疏。三以宝镜等对上男子等者。释第三喻。疏文有二。先正属配经文。后对喻辨异。今初。疏从通说云喻非定地果报此摄论意。对前水月等定境。故云非定地则镜喻于因。故云谓无明等本质喻缘。影喻果报。故净名云。是身如影从业缘现。又镜喻本识如来藏性。本质喻无明业等。像喻果报。如问明品。若将镜像别喻现菩萨身。则镜等喻菩萨。本质喻机。像喻菩萨所现之身。疏以镜中影像离于本质等者。第二对喻辨异。明此镜像得果报名。果与因别故。若影在身外。前映质下辨前异此。日月在天影光在身。身即喻因则所现法得与因俱。疏故喻诸识虽托境生异自在我非在于境合上虽随日等影乃随身。此就通喻诸识以说。若将光影喻菩萨现身。则影随身异。不在日光则身由生异。不在菩萨智日令异。睿公云。形不入镜光照而有。世亦如是业影而受。不知此者长婴其咎。若能悟之还神气母。疏于中一异合离通显影义者。此拣经中诸对通局。此通三影故云通显。次于川流下。唯明水月之影。疏然一异约此影彼影者。自拣二对义旨不同。显无重言之失。言此影彼影者。江中之月若与水一不可在河。若与水异江河不同。应有两月。言合离约影对水等者。水影若合水流月亦应流。水影若离去水应有影在。又合离者合意。亦二如二掌合。一异不尔。一则无双如冰成水。影与水异则月可出水。影与水一则有水即月亦不可移。合离之义不异前释。疏不通二影者。唯水月故非通镜像及于映质。以文但云川流池井故。言月映淮流者故。文选云月映清流。疏兼于镜像者。以文云虽现其中故。通镜像亦不通映质。映质之影无现中故。若取日照身影入于水中。则亦通之。然是水影中摄。疏不知此影无远近故者。即释经中影不随物而有远近。如执镜临池池中月出。而此影不近天上之月。去地四万二千由旬。影落潭中而亦不远。以喻菩萨远在他方恒住此故。虽在此处常在彼故。安有远近之异相耶。一切远近皆类此知。第九如化忍。疏仁王云。法本自无因缘生诸者。证上不实相现二义。然有二义。一因缘生之即是相现。由缘生故有来。即无云法本自无。即无实义。二者两句共成一义。谓自者从来也。从无之有曰生。非本先有故。云法本自无。遇缘即起故云因缘生。诸斯即但用因缘生诸。即成二义。谓因缘生故相有。缘生无性故无实。正顺无而忽有名化故。引此文。此文即第二卷护国品。第五普明王为千王说偈。此后更有偈云。盛者必衰实者皆虚。众世蠢蠢都如幻居。声响俱空国土亦如等。总有八偈。及事缘并如彼经也。
　　疏。净化二义仿此可知者。即不实相现之二义也。
　　疏。慈悲复依方便立者。即下出现品文故。彼偈云。譬如树林依地有。地依于水得不坏。水轮依风风依空。而其虚空无所依。一切佛法依慈悲。慈悲复依方便立。方便依智智依慧无碍慧身无所依。彼说五重相依。今此但要慈悲依方便方便即后得智。慈悲以后得智为体。后得智中与乐拔苦故。
　　疏。谓无有亦无故者。经有二句。云非有非无有。今偏释非无有句。谓非有即是无有。今亦遣彼无有故云非有非无有。故云无有亦无。上句易故不释。睿公云。众生如化非有非真。不达此者转如车轮。解法清净无我无人。众垢消除如日无云。第十如空忍。疏标云。如空如空所喻通一切法等者。此下疏文有四。一显所喻通局。二明喻相不同。三引论会释。四结成大意。初中上是本经之意。通喻一切。二佛地论喻清净下。引论明通局。
　　疏。然其喻相下。第二明喻相不同。于中有四。一唯将空喻对前六喻。辨相不同。二又此诸喻若约能喻下。通辨七喻所破差别。三又前六遣有下。三重将空喻对六明空有不同。义成诸喻共喻于空。空喻却成于有。四又上所喻即通一切下。通辨七喻能所通局。言此中能喻则具多义者。谓如一空。有无相义有无起义一味义等。言所喻各随别义喻一类法者。谓无相但喻事法界。无起但喻世界。一味但喻教法等故。
　　疏。然龙树下第三引经论会释。于中引一论二经。一智论四义略如文具。二佛地十义。三八地十义。此之二经文皆十义。意各不同。佛地十义唯喻如来清净法界。八地十义知虚空身十相不同。谓一无量相。二周遍相。三无形相。四无异相。五无边相。六显现色身相。文唯有六例合有十耳。但语于空又不别喻于法。佛地十义今当具引。即第三论去至第四论。方终第一义者。经云。妙生当知。清净法界譬如虚空。虽遍诸色种种相中。而不可说有种种相体唯一味如是。如来清净法界虽复遍至种种相类。所知境界而不可说有种种相体唯一味。二云。又如虚空虽遍诸色不相舍离。而不为色过所染污。如是如来清净法界。虽遍一切众生心性。由真实故不相舍离。而不为彼过所染污。三云。又如虚空含容一切身语意业。而此虚空无有起作。如是如来含容一切智所变化利众生事。清净法界无有起作。当第四卷初。故云。又如虚空中种种色相现生现灭。而此虚空无生无灭。如是云云。诸智变化利众生事现生现灭。而净法界无生无灭。五云。又如虚空种种色相现增现减。而此虚空无增无减。如是云云。显示如来甘露圣教有增有减。而净法界无增无减。六云。又如虚空十方色相无边无尽。是虚空界无边无尽故。而此虚空无去无来无动无转。如是云云。建立十方一切众生利益安乐。种种作用无边无尽。清净法界无边无尽故。而净法界无去无来无动无转。七云。又如虚空三千世界现成现坏而虚空界无坏无成。如是云云。现无量相成等正觉。或复示现入大涅槃。而净法界非成等正觉。非入寂灭。八云。又如依空种种色相坏烂烧烁变异可得。而虚空界非彼所变亦无劳蔽。如是依止如来净界众生界内种种学处身语意业毁犯可得。而净法界非彼变异亦无劳蔽。九云。又如依空大地大山光明水火帝释眷属。乃至日月种种可得。而虚空界非彼诸相。如是依止如来净界戒蕴定蕴慧蕴解脱解脱知见诸蕴可得。而净法界非彼诸相。十云。又如空中种种因缘展转生起三千大千无量世界周轮可得。而虚空界无所起作。如是如来清净法界具无量相诸佛众会周轮可得。而清净界无所起作。释曰。上之十义具出经文。如是字下皆有如来清净法界之言。余并依经而论皆广释大意相似故。疏不引论亦不具列经文。言大意相似者。通与一切法非即离义耳。上正辨五法之中。一真法界故以虚空十义为喻。若略取别相者。一者体唯一味。二性净无染。三无起作。四无生灭。五无增减。六无去来动转。七无成坏。八无变易劳倦。九非诸相。十无所起作。观其经文十与三同。而三是含容无起作。十是生起无起作。二合云无能所。若观论结十应言无分别。三应云无作意。今略引论释。释第一云。次当显示净法界相。释难决择法界差别。谓有难言。若诸如来法界为性。法界则用真如为体。真如即是诸法共相。诸法既有种种差别。法界随彼云何无有种种差别。法界若有种种差别云何清净。非颇胝迦种种依止共相应。故无种种相。为释此难故说最初太虚空喻。意云。虽遍种种不随成形。不舍自性故。唯一味下取意。引论。二有难云。法界遍在一切则与贪等而共相应。云何不如有漏心法成不清净。故今通云。性清净故非彼体故不为所染。三有难云。如来清净法界真如为体。则无戏论亦无起作。云何得容利有情事。故今通云。由先愿力为增上缘与诸众生作利乐事。任运而住无有分别而无戏论。四有难云。若净法界遍在一切不相舍离一向随转。是则法界应有生灭故。故今通云。虽遍一切世俗施设则有生灭。真胜义体不生不灭。五有难言。若净法界遍在一切不相舍离。如来圣教现有增减法界亦应增减。故通云。然一切世俗理说有增减非真法界而有增减。六有难云。若诸如来法界为体。如来施与有情利乐。或去或来法界应有来去。故今通云。就受用身说有去来。非法界体而有去来。七有难云。若无去来云何得有成等正觉。故今通云。成者约世俗胜义无成坏。八有难云。若法界遍一切有情之类。云何有情得有毁犯。故今通云。众生有毁犯法界无变异。九有难云。若法界遍一切。应无有戒等无漏蕴相故今通云。有增上缘增长一切自无诸相。十有难云。若一切佛法界为体应无受用。云何得有众会差别。故今通云。约别别因缘所得。非如来身有戏论分别等。以上十难对上经文居然易了。
　　疏。然别义有此不同下。第四结成大意。然文有三。初总明。二故睿公下引证。成于空义是同。此但总结十喻之赞。若别明空赞云。空唯有名无用无色人亦如是。莫之能识。妄造妄苦百艰孔棘。驰空求空空竭其力。亦显空义耳。后余无碍义如前后说者。三结成此经之大意也经疏前已有说。如如幻忍等。后亦有说如德齐空中说。前后远文文更多矣。疏世界共业所起者。出现品当说。
　　疏。四即反此者。谓无性故有。缘生故空。并如问明品。若对经文应言从缘有故为世界依。无性空故而无所依。四句但出空义所以差别耳。
　　疏。无法出空下别释。譬如虚空一切世间皆现其前。非现一切世间之前。
　　疏。一味解脱不殊故者。涅槃云。一切同一甘露一解脱味。净名云。解脱味为浆故。余文及颂文并可知。十忍品竟。

　　阿僧祇品第三十

　　疏。初来意有二等者。一通以后三品对前三品。二别则此品对十忍品。自有三意。一答第二会初。二一为远答下。答第一会中十海。三又通下显一部之数。初中复有二意。一直辨菩萨。又二难思下明菩萨知佛德下。科偈文亦具此二意。疏全带数名者。无数乃是一百二十四数之一故。疏。人法双举者。若人法不同即是相违下。言及菩萨所问之算数即是依主。疏然僧下通妨。妨云。僧祇非初又非是后。何以偏标通意可知。
　　疏。四释文下此先总科有二。一直就法科。后然此三品下约人料拣。疏表数不离者。此释心字。数与非数下释王字。王以自在为义故。又显此数下双明心王二字。心者统摄诸法一切最胜故。王者统御四海为最胜故。从所以偏问下。料拣所问。言转者谓阿僧祇。阿僧祇为一阿僧祇转等。
　　疏。始从一二终至正载者。从一至十为十。次有十三数。谓十十为百。十百为千。十万亿兆京垓梓坏沟涧正载。言载者天地不能容载。
　　疏。小乘六十已至无数者。即俱舍论说六十。向后更无数也。即第十二论引解脱经说六十数中阿僧企耶。是第五十二数。彼文具列。从一至十为十。乃至跋罗搀为一阿僧企耶。于此数中亡失余八。但五十二。今云小乘六十已至无数者。此之无数谓此外更无。非是阿僧企耶也。
　　疏。若依俱舍则以洛叉为亿者。彼论十一释三轮颂云。安立器世间风轮最居下。其量广无数厚十六洛叉。次上水轮深十一亿二万。下八洛叉水除凝结成金谓十一亿。是此方言下。洛叉即是梵语。若并从此方合云下八亿。是水余凝结成金。故知以洛叉为亿。
　　疏。便有四个不可说字者。谓取前例合云不可说不可说不可说不可说。为一不可说不可说转。上两不可说不可说是所积之一数谓一个不可说不可说。两个不可说不可说。乃至不可说不可说个不可说不可说故有四个。今以此又字替却两个不可说字。岂非妙耶。所以举此者。以刊定记破经此又字为长故。
　　疏。果德深广因能趣入者。趣入约证诣前善穷约解了。又所举德一约无碍。二约深广则二不同。然趣入善穷应通无碍深广盖影略耳。
　　疏。称法性之一毛等者。此中文亦影略。若具诸刹毛孔皆有称性及不坏相义。今毛上取称性义故。如法性之无外。刹上取不坏相义故。不遍称性之毛而著。悟者之言更有一意。亦文影。略谓毛安悟者。则显刹因迷有。迷则有分悟则无边。前义直就法论。后义约人取法。思之可见。疏内外缘起非即离故者。亦有二义。一约内外共为缘起。由不即故有能所入。由不离故故得相入。二约内外缘起与真法性不即不离。此复二义。一由内外不即法性故有能所入。不离法性故毛能包刹能遍入。二者毛约不离法性如理而包刹。约不即法性不遍毛孔思之成观。然十段之中一段举数即一段不举。不举欲略举恐失次耳。
　　疏。且从相显下结释显深。

　　寿量品第三十一

　　疏。来意中二。先立理二正显。前中正显十身寿量。且寄三身明之。谓真身无修短应身示有修短。前中玄谓玄理鉴谓鉴照。理智冥契以为真身。玄故则虚凝鉴故则朗彻出乎数。不可语其寿命短长出乎域。不可言其形量所在。又出乎数。不可说其一身多身出乎域。不可同其人天之寿。若开上能所证别则三身义具。然应物下辨其应化。故经云。佛以法为身清净如虚空。所现众色形令入此法中。又云。如来真身本无二。应物随机遍十方等。
　　疏。故上品下第二正显来意。于中二。一近广前品兼菩萨寿。二亦为下远答初会唯如来寿。疏二释名等者。亦依真应以立其名。然诸经论说三身寿量。化则有始有终长短万品。报则有始无终一得永常。法身无始无终凝然不变。故法华中以伽耶生双林灭化身也。我本行菩萨道时所成寿命报身也。常住不灭法身也。此经宗意三身既融三寿无碍。即长能短即短恒长。无长无短长短存焉。一一圆融言思斯绝。
　　疏。已邻刹海平等者。犹有数限故致邻言。刹海平等无数量故。

　　诸菩萨住处品第三十二

　　疏。来意中三。一广僧祇。二亦远答下酬其初会。三昔将此品下叙异说义如第二会说。疏山海包藏下释山海意。此句约事山藏海纳。言仁智栖止者。寄外典说。夫子云。仁者乐山智者乐水。意云。仁者好山如山之安固不动。智者好水。如水之德清鉴洗涤流止从缘。故非要仁即住山智即近水也。从表大智下正约所表。唯一大智双合上二。高如山深如海。止即是山照即是海。疏应是雪北之香山者。凡有应是之言。即是带疑事难融会不可勇知。固当多闻阙疑矣。言雪北者。俱舍论说雪北香南有阿耨达池。故知雪山在香之南至。疏五清凉山疏文分六。一略释经文。二彰其所表。三定其方所。四显其灵圣。五征其源由。六劝物修敬。今初然略有二名。言代州五台。即五台县及繁峙两县之界。往者非一可略言也。
　　疏。表我大圣下第二彰其所表。多出金刚顶瑜伽。亦有以理推析。言大圣者即文殊也。不指其名直言大圣。今山中称念但云大圣菩萨。即举总称别指吉祥耳。言五智者。若准佛地经论五法摄大觉性谓四智菩提一真法界。依金刚顶即一真法界名清净法界智。故成五智。二五眼可知。三言五部者。一佛部。二金刚部。三宝部。四莲华部。五羯磨部。一切诸天真言皆属宝部。诸鬼神真言属羯磨部。四五阴者即我五阴。表是五台中有大觉。即不动智佛妙慧自在。即是文殊五言首戴五佛之冠者。诸大菩萨多有此冠。而大圣不论戴冠。六复常有五髻。然诸五义类例大同。谓当中髻即中台表之毗卢遮那佛居。是佛部主法界清净智亦佛眼也。其东一髻即是东台是阿閦佛居为金刚部主。是大圆镜智即是慧眼。其南一髻即是南台宝生如来所居。是宝部主是平等性智。即是天眼。其西一髻即是西台阿弥陀如来所居。是莲华部主。即妙观察智即是法眼。其北一髻即是北台不空成就如来所居。是羯磨部主是成所作智。即是肉眼。七若配五乘中即佛乘。东菩萨乘。南缘觉乘。西声闻乘。北是人天乘。若人天乘别北即人乘。合佛菩萨余如次第。八若清五浊但取五不同。不必如次。若配五阴中即识阴。东为行阴南为想阴。西为受阴北为色阴。例为其次识为主故。然五如来皆有种子。一一观行各各不同。学密教者方知其要。今但略属而已。疏然但云东北下。第三定其方所。以经不指国名但云东北故。引经定所。以此经不指者。以在八方之例余之七方皆不指国名在下文故。今恐浅识者惑故引经证。此经亦名八字陀罗尼经广说文殊之德。疏引犹略今更引之。谓彼经金刚密迹主菩萨问如来云。文殊师利于何处方面住。复何方面能行利益。如来答云。我灭度后已下疏文全引。下有偈云。文殊大菩萨不舍大悲愿。变身为童真或冠或露体。或处小儿丛。游戏邑聚落。或作贫穷人衰形为老状。亦现饥寒苦巡行坊市廛。求乞衣财宝。令人发一施与满一切愿。使令发信心。信心既发已为说六度法。领万诸菩萨。居于五顶山放亿众光明。人天咸悉睹罪垢皆消灭。或得闻持法一切陀罗尼秘密深藏门。修行证实法究竟佛果愿。具空三昧门习尽泥洹路。文殊大愿力与佛同境界。下更广赞其德。不能繁叙要当寻经。
　　疏。其山灵迹下第四显其圣灵。于中二。初略指诸文。后自述所睹。前中本传甚广略有六门。一立名标化。二封域里数。三台顶塔庙。四诸寺庙宇。五古今灵应。六闻名礼敬功德。然今文中皆已略有。今初二句通指诸门。地里志云。其山层盘秀峙路径纡深。灵岳神溪非薄俗所居。悉是栖神禅寂之士。冥搜造微之俦矣。
　　疏。余幼寻下二自述见闻。于中有二。先叙至山源由。由此菩萨住处清凉山之文。当时逆寇乱常兵戈蜂起豺狼满路。山川阻绝不惮而游。故云委命栖托。途虽五千反覆万里。始本暂游日复一日倾驰圣境。一十五年作疏至斯正当十载。
　　疏。其感应下正叙见闻。从其山势寺宇下略指佳境。其山在长安东北一千六百里。离代州之东南百余里。磅礴数州七百余里。左邻恒岳秀出千峰。右接孟津长流一带。北临绝塞遏万里之烟尘。南拥汾阳为大国之艮。背回泊日月蓄泄云龙。虽积雪夏凝。而名花万品寒风劲烈。而瑞草千般丹嶂横开。翠屏叠起排云拨雾。时逢物外之峰。扪萝履危每到非常之境。白云凝布夺万里之澄江。杲日将升见三尺之大海。五峰一一难具言也。言寺宇者。北齐崇敬置立伽蓝。故壤二百余所当时栖托寺有八焉。贞元已来数早过十。或五峰抱出或双岭中开。或叠起岩中或耸居云外。不可具言也。
　　疏。自大师晦迹下。第五征其源由。兼彰圣迹。初对正叙本源。大集经中佛将涅槃委诸菩萨。分卫大千。此土多有毒龙为害人多爱乐大乘故妙吉祥菩萨处斯以行化。故云妙德扬辉于东夏。文殊般泥洹经云。若但闻名者。除十二亿劫生死之罪。若礼拜者恒生佛家。若称名字一日七日文殊必降。若有宿障梦中得见。得见形像斯人位阶圣果应化广大。故曰扬辉。次对成上两句。初成上大师晦迹。兼通妨难。谓有问言常在灵鹫山及余诸住处。何言晦迹。故今答云。二圣之本本皆湛然。二圣之迹迹有隐显。今灵鹫山尽是荒榛所翳。鸡山即是鸡足。亦鹫岭所管。应现下成上扬辉于东夏。山似灵鹫故言鹫岭得名。次下当说。
　　疏。神僧显彰于灵境等者感通传云。宇文后周时文殊化为梵僧。来游此土云欲礼拜迦叶佛说法处并往文殊师利所住之处名清凉山。唐初长安师子国僧。九十九夏三果人也。闻斯圣迹跣行至此。礼清凉山皆神僧显彰也。言宣公上禀于诸天者。南山感通传云。时有天人姓陆名玄畅。来诣云。弟子周穆王时生天。余乃问曰。宇内所疑自昔相传。文殊在清凉山领五百仙人说法。经中说文殊久住娑婆世界。娑婆则大千之总号。如何偏在此方。天人答曰。文殊是诸佛先师。随缘利见应变不同。大士大功非凡人境界。不劳评薄。但知多在清凉五台之中。往往有人见之不得不信。故云上禀于诸天。又今山南有清凉府五台县。山北有五台府。亦可万代之龟镜故无惑矣。疏。汉明肇启于崇基魏帝中孚于至化者。按感通传云。今五台山东南三十里。现有大孚灵鹫寺。两堂旧迹犹存。南有花园可二顷许。四时发彩人莫究之。或云。是汉明所立。又云。魏文所作互说不同如何。天答曰。俱是二帝所作。周穆王时已有佛法。此山灵异文殊所居。周穆于中造寺供养。及阿育王亦依置塔。汉明之初摩腾天眼亦见有塔。请帝王立寺。山形似于灵鹫。故号为大孚灵鹫寺。大孚者弘信也。帝信佛理立寺劝人。花园今在寺前。后之君王或改为大花园寺。至则天大圣皇后。与于阗三藏译华严经。见菩萨住清凉山。因改为大华严寺焉。五顶攒拥中开山心。离坎乾坤得其中理。千岩耸秀万壑森沈。拔鹫岭之仙峰成华严之一叶。信可谓众灵翔集之冲府参贤觐圣之玄都矣。所以前云鹫岭得名于兹土。疏。北齐数州以倾俸者。传云。北齐高帝笃崇大教。置二百余寺于兹山。割八州租税而供山众衣药之资。至今犹有五道场庄。疏。有唐九帝之回光者。自我大唐至于今圣。相继九叶无不回于圣鉴。言今圣者。当德宗帝倾仰灵山。御札天衣每光于五顶中。使香药不断于岁时。金阁岧峣于云端。犹疑圣化。竹林森耸于岩畔宛似天来。故得百辟归崇九州持供。云委雾合匝地盈山。非我诸佛之祖师积万行于旷劫。慈云弥漫而普覆。智海黯湛而包纳。廓法界为疆域尽众生。为愿门矣。孰能应感若兹宿善何浓。遇斯遗迹情跃不已形于咏言。

　　大方广佛华严经随疏演义钞卷第七十六
  </div>
  <div class="pagination">
   <a href="大方广佛华严经随疏演义钞_page45.html">
    上一页
   </a>
   <span>
    ...
   </span>
   <a href="大方广佛华严经随疏演义钞_page41.html">
    41
   </a>
   <a href="大方广佛华严经随疏演义钞_page42.html">
    42
   </a>
   <a href="大方广佛华严经随疏演义钞_page43.html">
    43
   </a>
   <a href="大方广佛华严经随疏演义钞_page44.html">
    44
   </a>
   <a href="大方广佛华严经随疏演义钞_page45.html">
    45
   </a>
   <span class="current-page">
    46
   </span>
   <a href="大方广佛华严经随疏演义钞_page47.html">
    47
   </a>
   <a href="大方广佛华严经随疏演义钞_page48.html">
    48
   </a>
   <a href="大方广佛华严经随疏演义钞_page49.html">
    49
   </a>
   <a href="大方广佛华严经随疏演义钞_page50.html">
    50
   </a>
   <a href="大方广佛华严经随疏演义钞_page51.html">
    51
   </a>
   <span>
    ...
   </span>
   <a href="大方广佛华严经随疏演义钞_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
