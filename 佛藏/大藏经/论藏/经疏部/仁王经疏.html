<!DOCTYPE html>
<html>
 <head>
  <meta charset="utf-8"/>
  <title>
   仁王经疏 - 第 1 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仁王经疏 - 第 1 页/共 14 页
  </h1>
  <div class="content">
   仁王经疏
　　唐 圆测撰




　　仁王经疏上卷(本)

　　　　西明寺圆测法师撰

　　　　佛说仁王护国般若波罗蜜经序品第一

　　将欲释经。四门分别。一说经之意。及释题目。二辨所诠宗。能诠教体。三显教所依。所为有情。四翻译时代。依文正释。
　　言说经意及题目者。详夫实相深妙。非四智无以证其源。观察幽微。寄三藏乃可开其辙。是故法王大圣。三般若以标宗。□□开士。四悉檀而演奥。无相之旨。寔在兹乎。然则□□多方。入理非一。为成二护。故说此经。序等三分。略说诸经之仪。或八品之义。广显此经之宗旨。题云佛说仁王护国般若波罗蜜经者。一部之通名。序品第一者。品内之别目。都名虽一。其义有四。理必归真。意存护国。一佛说者。所请法王。自他觉满。开示妙法。故言佛说。二仁王者。能请国王。仁者忍也。善恶含忍。王者往也。众所归往。故名仁王。三护国者。请说所为。四般若波罗蜜经者。辨能护法。般若名智。波罗蜜者云到彼岸。谓由智力到涅槃岸。经者素怛览。此云契经。契谓契合。契当道理。合有情机。经亦二义。一者贯穿。二者摄持。贯穿法相摄持有情。故名为经。就能所请及能所护。以称经因。序谓由序。起正说之由致。品谓品类。或是义类。我闻等义类相从。摄义各别。名之为品。八品之内。此品最初。名为第一。故言。
　　佛说仁王护国般若波罗蜜经序品第一。
　　第二辨所诠宗能诠教体者。自有两门。先辨教体。后显宗旨。然出教体诸宗不同。萨婆多宗。毗昙俱舍。及旧毗婆沙。皆有两说。一说音声。二名句文。虽有两说。而无别判。新翻俱舍第一。具申两释。亦无别判。正理第三叙两师说。亦同俱舍。兼有问答。故正理第三卷颂曰。牟尼说法蕴数有八十千。彼体语或名。此色行蕴摄。论云。有说。佛教语为自性。彼说法蕴。皆色蕴摄。语用音声为自性故。有说。佛教名为自性。彼说法蕴。皆行蕴摄。名不相应行为性故。问语教异名。教容是语。名教别体。教何是名。彼作是释。要由有名。乃说为教。是故佛教体即是名。所以者何。诠义如实。故名佛教。名能诠义。故教是名。由是佛教定名为体。举名为首。以摄句文。显宗第三亦同正理。解云。西方诸师传作此释。俱舍正理各有所归。所以者何。令物生喜。音声为胜。若依诠法。名等即强。故知所对皆有准据。由斯两说。皆是正义。依大婆沙百二十六。具申两说。评家正义以声为体。故彼论云。问如是佛教以何为体。为是语业。为是名等。答应作是说。语业为体。问若尔次后所说当云何通。如说佛教名何法。答谓名身句身文身。次第行列。次第安布。次第建立。答后文为显佛教作用。不欲开示佛教自体。谓次第行列安布建立名句文身。是佛教用。有说。佛教名等为体。问若尔此文所说当云何通。如说佛教云何。答谓佛语言唱词评论语音语路语业语表。是谓佛教。答依展转因。故作是说。如世子孙展转生法。谓语起名。名能显义。评家释云。如是说者语业为体。佛意所说。他所闻故。具说如彼。问定不正理依评家义。答正理师意。理长为正。故别生理。名等为正。又解。众贤具申两家问答。非自判定。是故不违评家正义。若依经部以声为体。就彼宗中。有三师说。一云。十二处中声处为性。离声无别名句字故。一云。法处相续假声以为自性。唯是意识所缘性故。一云。通用假实二声为体。前二义故。若依大乘。诸教不同。有处唯声。如维摩等。佛以一音演说法。众生随类各得解。又大界经云。如来一语说法中。演说无量契经海。如是等教。诚证非一。有处但用名等为体。如成唯识云。若名句文不异声者。法词无碍境应无别。有处合说声及名等以为自性。如无垢称云。或以音声语言文字而作佛事。有处能诠所诠合说为体。如瑜伽八十一云。谓契经体。略有二种。一文。二义。文是所依。义是能依。如是二种。总名一切所知境界。显扬亦同。所以如是诸教异者。三藏解云。据实皆名句文身声及文义合说为体。而诸圣教各据一义。故不相违。所以者何。以假从实。用声为体。离声无别名句等故。以体从用。名等为体。能诠诸法自性差别。二所依故。假实相藉合说为体。随阙一种。说不成故。生解究竟必由文义。是故诸说互不相违。依此经文。唯有两门。一法数门。以名句等四法为体。故下文云。是经名味句。乃至千佛万佛。说名味句。又下经云。名味句音声果。文字记句。一切如故。二归真门。以真如为体。故下经云。法本如重颂如乃至论议如。若广分别。如解深密经第一卷记。言所诠宗者。诸说不同。略作三释。一云。此经三种般若。以为宗旨。谓所观空理。即是实相。能证之智。即是观照。能诠圣教以为文字。是故观空品中。说三般若。一云。此经宗明二谛。所以者何。观空品中。明自利行。教化品中。明利他行。菩萨观门不出二行。如是二行不出二谛。以真谛故。无能所护。以世谛故。能所二护。自他行成。言二谛者。一者真谛。是其空理。二者世谛。即是有门。二谛品中当广分别。一云。此经世尊自判。三法轮中无相为宗。故解深密经作如是说。初为发趣声闻乘者。说四谛轮(如四阿含经)次为发趣菩萨乘者。说无相轮(诸般若等)。后为发一切乘者。说了义教。具如彼说。问此无相轮。三性中遣何等此三无性中。依何无性。解云。西方诸师。分成两释。一者清辨其遣三性。以立为空。即说空理。以为无相。具如掌珍。二者护法但遣所执。以为无相。如深密等。三无性中。清辨护法。皆依三种无自性。亦以为无相。由斯真谛慈恩三藏各依一宗。真谛三藏。如其次第。具遣三性。立三无性。一遣分别性。立分别无相性。二遣依他。立依他无生性。三遣真实性。立真实无性性。于一真如。遣三性故。立三无性。具如三无性论。是故真谛大同清辨。而差别者。清辨菩萨立而无当。真谛师意存三无性。非安立谛。二慈恩三藏。但遣所执。不遣二性。情有理无。理有情无。二义别故。又三无性如其次第。即说三性。为三无性。故三十唯识言。即依此三性。立彼三无性。具如成唯识深密经等。是故清辨护法二菩萨。各依自宗。以释此经。问如何得知此经具说三种无性。解云。如解深密经云。或如经一切诸法皆无自性。无生无灭。本来寂静。自性涅槃。依何密意。世尊自说。一切诸法皆无自性者。具依三种无自性密意。说言一切诸法皆无自性。无生无灭等者。唯依相无自性性说。或可亦依相及胜义无自性说。问若尔如何第二无相。名为不了。解云。据实具说三种无自性性。理无浅深。以隐密相。言一切法无自性等。而不分别配三无性。深密经等。广显三种无自性性。是故第三法轮门中。加无自性性四字。意显别有三无性理。由是名为了不了义。非理浅深名了不了。若广分别。如广百论第十卷中。有三师释。一瑜伽学徒立依他有。二清辨菩萨说依他空。三护法菩萨双破两执。故彼论中云。第一瑜伽学徒。以理标宗云。分别所执法体是无。因缘所生法体是有。由斯感果。轮回三有。或修加行。证三菩提。乃至广说。为证此义。引经颂云。遍计所执无。依他起性有。妄分别失坏。随增减二边。第二清辨释此经云。名是遍计所执。义是依他起性。名于其义非有故无。义随世间非无故有。不可引此证有依他。次瑜伽学徒破彼释经。文有三节。初总据非理。次别显四失。后结破违经。初总破云。此释不然。义相违故。次四失者。一若名于义非有故无。义亦于名是无何有。二又于其义所立名言。既因缘生。如义应有。三若妄所执能诠性无。妄执所诠其性岂有。四名随世俗有诠表能。汝不许为依他起性义亦随俗假说有能。何不许为遍计所执。后结假云。世俗假立能诠所诠。无应并无。有应齐有。如今经说一有一无。故汝所言不符经义。次清辨为证己义。复引经言。由立此此名诠于彼彼法。彼皆性非有。由法性皆然。次瑜伽学徒。破此经云。经意不说名于义无。但说所诠法性非有。辨诸法性皆不可诠。名言所诠。皆是共相。诸法自相皆绝名言。自相非无。共相非有。此中略说所诠性无。非谓能诠其性实有。故颂但说彼非有言。不尔应言此性非有。次清辨为证依他性无。复引经中所说略颂。无有少法生。亦无少法灭。净见观诸法。非有亦非无。次瑜伽学徒又破此说。此颂意显遍计所执自性差别。能诠所诠。其体皆空。无生无灭。离执净见。观诸世间。因缘所生。非无非有。故此非证依他是无。次清辨菩萨。引经证成依他性空。故契经言。诸法从缘起。缘法两皆无。能如是正知。名通达缘起。若法从缘生。此法都无性。若法都无性。此法非缘生。次瑜伽学徒。会彼经云。如是二经。说缘生法。虽无自性。而不相违。以从缘生法有二种。一者遍计所执。二者依他起性。此中意明遍计所执自性非有。不说依他。若说依他。都无自性。便拨染净二法皆无。名恶取空。自他俱损。次清辨云。此妄分别。谁复能遮。得正见时。自当除遣。第三护法菩萨。双破空有两执。建立中道。依他起性。非空非有。故彼复云。如是等类。随见不同。分隔圣言。合成多分。互兴诤论。各执一边。既不能除恶见尘垢。讵能契当诸佛世尊所说大乘清净妙旨。未会真理。随已执情。自是非他。深可怖畏。应舍执著空有两边领悟大乘不二中道。广说如彼。问护法宗。如成唯识不遣依他。如何此中。说依他起非空非有。解云。护法正言。如成唯识。不遣依他。而今欲成圣天论意。故立中道。而不相违。一云护法正宗。立中道义。而成唯识。述瑜伽宗。故亦不违。
　　第三显教所依所为有情。亦有二门。一显教所依。二所为有情。言所依者。圣教虽众。要唯三藏二藏十二部经。言三藏。一素怛缆。此云契经。义如上说。二毗奈耶。此云调伏。调伏身语七种非故。或调三业。令不造恶。亦名调伏。三阿毗达磨。此云对法。无漏圣道对境果故。名为对法。或名摩怛尸迦。此云本母。分别法相。能生智故。名为本母。言二藏者。如摄大乘。如是三藏。下乘上乘有差别故。则成二藏。一声闻藏。二菩萨藏。言十二部者。如解深密。所谓契经。应颂。记别。讽颂。自说。因缘。譬喻。本生。本事。方广。希法。论议。至二谛品。当广分别。此经一部。三藏之内。是契经藏。二藏之内。菩萨藏收。十二部中。且初部摄。若广分别。具如别章。言所为者。有其二义。一就三乘。如解深密三法轮中。一为发趣声闻乘者。说四谛轮。二为欲发趣菩萨乘者。说无相教。三为发趣一切乘者。说第三轮。故知此经为菩萨说。若依五性。为菩萨性及不定者。故说此经。五姓之义。具如别章。
　　第四翻译时代依文正释。即有二门。一翻译时代。二依文正释。言翻译时代者。此经一部。准下经文。自有两本。一者广本。故下散华品云。尔时十六大国王。闻佛所说十方亿偈般若波罗蜜经。散华供养。故知此经。亦有广本。二者略本。梵本虽一。随译者异。乃成三本。一者。晋时秦始元年。月支国三藏法师昙摩罗密。晋云法护。翻出一卷。名仁王般若。二者。秦时弘始三年。三藏法师鸠摩罗什。秦言童寿。于常安西明阁逍遥园别馆。翻出一本。名仁王护国般若波罗蜜。三者。梁时承圣三年。西天竺优禅差国。三藏法师波罗末陀。梁云真谛。于豫章宝田寺翻出一卷。名仁王般若经。疏有六卷。虽有三本。晋本创初。恐不周悉。真谛一本隐而不行。故今且依秦时一本(依费长房三宝录三译皆言一卷。然费学七入藏目录。即云两卷)。
　　经。如是我闻。
　　释曰。自下第二判文正释。于一部内。即其八品。自有两判。一依本记。大分为四。一发起分。即初序品。二正说分。谓次五品。三王得护国分。即受持品。四流通分。即嘱累品。今判此经。依佛地论。大分为三。初之一品。名教起因缘分。次有五品。名圣教所说分。后有二品。名依教奉行分。显已闻等。即是教起所因所缘。故名教起因缘分。正显圣教所说法门。品类差别。故名圣教所说分。显彼时众闻佛圣教。欢喜奉行。故名依教奉行分。即当旧说序正流通。序谓由序。起正说之由致。正即正宗。辨所诠之宗。义。通即流通。摄末代之胜益。
　　就序分中。文别有二。初明证信序。后尔时十号下辨发起序。然此二序。有三差别。一者名别。一名证信。亦名通序。二名发起。亦名别序。说我闻等。令物生信。名为证信。诸经皆同。名为通序。以放光等发起正宗。名为发起。随部各别。名为别序。二者时别。一名经前序。未说经时。先发起故。二名经后序。说经以后方始诸故。三者人别。一名如来序。于诸经中佛发起故。二名阿难序。由阿难请方始说故。
　　就证信中。略有四门。一说事缘起。二说事之意。三辨事多少。四随事别释。
　　言缘起者。如智度论第二卷云。佛涅槃时。于俱第那竭国萨罗树间。北首而卧。将入涅槃。尔时阿难亲爱未除。未离欲故。心没忧海。不能自出。尔时长老阿[少/兔]楼豆。语阿难言。汝等是守护佛法藏者。不应如凡人没忧海。诸有为法。皆是无常。汝何忧愁。又佛世尊手付汝法。汝今愁闷。失所闻事。汝当问佛。佛涅槃后。云何修行。谁当作师。恶口车匿云何共住(长含经第四卷阐拏比丘云何共住)。佛诸经首。作何等语。阿难即以此事问佛。佛告阿难。行四念处。戒经为师。车匿比丘如梵法治(长阿含第四增一阿含三十六。皆云。梵法治者。即是不共语也。广说如彼)。佛诸经首皆称如是我闻等语。依集法经及涅槃后分。大同智论恐繁不述。大悲经说。是忧波离教阿难问。所以经论说不同者。二人共教各据一义。亦不相违。
　　说事意者。略有二种。一为断疑。二为生信。言断疑者。真谛记云。微细律说。阿难比丘。当升高座出法藏时。身即如佛。具诸相好。若下高座。还复本形。众见此瑞。遂有三疑。一疑大师释迦如来。以慈悲故。从涅槃起。更宣深法。二疑诸佛他方来。三疑阿难转身成佛。今欲除遣三种疑故。亦说如是我闻等语。明其阿难亲从佛闻。非关慈悲从涅槃起。亦非余佛从他方来。又非阿难转身成佛自说经也。言生信者。妙智度论云。说时方人。欲令众生心生信故。
　　事多少者。自有三说。一者真谛七事记中。开为七事。一如是者。标所闻法。一部文理。决定可信。二言我者。出能闻人。即是阿难。三言闻者。亲奉音旨。四一时者。显所闻法。善会时机。五佛世尊。出能说师。六住处者。显说有处。七大比丘。显非独闻。然此七事总唯四意。初如是者。明所闻法。次我闻者。辨能闻人。次二证所闻法。后二证能闻人。广说如彼。二依龙猛大智度论。开为六事。一信。二闻。三时。四主。五处。六众。世亲灯论。然说六事。故彼颂言。前三明弟子。后三证师说。一切修多罗法门皆如是。三依亲光佛地论中。摄为五事。一总显已闻。二教起时分。三别显教主。四显教起处。五教所被机。
　　随事别释者。虽有七六五事不同。且依五事。以释此经。于中同异。至文对辨。
　　言如是我闻者。即是第一总显已闻。释有三义。一者。总释如是我闻。二者。别释如是我闻。三者。申其合说之意。言总释者。谓传佛教曼殊室利及阿难等。皆作此言。如是所说。甚深句义。我昔曾闻。言别释者。先释如是。后解我闻。
　　言如是者。此地诸师虽有多释。且述西方三藏及论说。西方三藏。略有三说。一真谛三藏云。言如是者。是决定义。有其二种。一文。二理。文是能诠。理即所诠。阿难所传。文理决定。如佛所说。故曰如是。二长耳三藏释有三义。一就佛释。三世诸佛所说无异。故名为如。以同说故。称之为是。二依法解。诸法实相。故名为如。如如而说。故称为是。三依僧辨。阿难所传不异佛说。故名为如。永离过非。称之曰是。三菩提留支略为四义。一者发心如是。谓自念言。我当如是发菩提心修诸善行。二者教他如是。教前人言。汝当如是发菩提心修诸善行。三者譬喻如是。是人威德炽盛。如日光明。智慧深广。犹如大海。面貌端正。犹如满月。四者决定如是。我如是见闻等。今言如是者。但取第四决定如是。传法者言。我从佛闻所说理教。我之所说。不多不少。不错不谬。决定如是。不谬传之失。故曰如是。依诸论说。亦有三释。一依功德施。般若论云。如是我闻者。显示此经是世尊现觉而演。非自所作。二依龙猛。智度论云。如是者。即信也。佛法大海中信为能入。智慧能度。其信顺者。言是事如是。其不信者。言此事不如是。广说如彼。三依亲光。佛地论中。为四义故。第一云。如是总言依四义转。一依譬喻谓当所说如是文句。如我昔闻(此即以今喻古)二依教诲谓告时众。如是当听我昔所闻。三依问答。谓有问言。汝当所说昔定闻耶。故此答言如是我闻。四依许可。谓结集时。诸菩萨众。咸共请言。如汝所闻。当如是说。传法菩萨便许彼言。如是当说如是我闻。又如是言信可审定。谓如是法。我昔曾闻。此事如是。齐此当说。定无有异(此依信可释经中所说如是言者。是文殊阿难信可审定之言。谓如是经法。我昔闻此事。如是此经中所明之义。我今当说定无为异也)。又佛地论有三师释。一云第四。一云四中唯依后二。一云总依四义而说。广如彼论。
　　别释我闻者。先释我相。后解其闻所言我者。传法文殊及阿难等。五蕴身上。假立为我。耳根发识。能闻所说。故名为闻。故佛地论云。我谓诸蕴世俗假者。闻谓耳根发识听受。废别就总。故言我闻。问佛法中。无人无我。如何诸经皆说我闻。解云。此义诸说不同。依龙猛宗。如智度论第一。说四悉檀中。世界悉檀故说。有我。第一义悉檀故说无我。问岂不中论说实相门中。非我非无我。如何智度论中。说为无我。答不相违。世界悉檀即说为我。第一义中。说为无我。各各为人。或我无我双遣二执。亦得说言非我非无我。故中论云。诸佛或说我。或说于无我。诸法实相中。非我非无我。若偏对我。即说无我以为实相。若双遣执。非我非无我。以为实相。各据一义。故不相违。依弥勒宗。瑜伽第六。由四因故。依诸蕴中。假说为我。一为世间言说易故。二欲随顺诸世间故。三为断除决定无我诸怖畏故。四为宣说自他得失。令其决定信解心故。广释四因。如杂集论第十三说。
　　所言闻者。自有二义。一依法相。二就唯识。依法相者。诸说不同。萨婆多宗。耳闻非识。法教论师。识闻非耳。成实亦同。譬喻论者。和合能闻。如大婆娑第十三说。今依大乘龙树菩萨。自有两释。一耳闻非识。二和合能闻。如智度论。虽有两释。和合为正。正释闻中。说和合故。依弥勒宗。自有三说。一云耳闻非识。杂集论云。耳界何相。谓能闻声。又瑜伽云。数于此声至能闻故。一云识闻非耳。佛地论云。闻谓耳根发识听受。又瑜伽释论云。闻谓听闻。即是耳根发耳识。闻言教故。又解。二论耳闻识非发识。耳根是闻体故。一云。二论和合能闻。根识和合。是闻体故。故杂集云。问为眼见色。为识等耶。答非眼见色。亦非识等。以一切法无作用故。由有和合。假立为见。耳等亦尔。广说如彼。所以如是诸论异者。为显闻声最胜依故。瑜伽等说耳为闻。就分别义故。佛地等云识为闻。为显诸法无作用故。智度论及杂集等。和合为闻。各据一义。互不相违。依唯识理。以解闻者。自有二释。故佛地云。有义如来慈悲本愿增上缘力。闻者识上文义相生。此文义相。虽亲依自善根力起。而就强缘。名为佛说。由耳根力。自心变现。故名我闻。有义。闻者善根本愿增上缘力。如来识上文身相生。此文义相。是佛利他善根所起。名为佛说。闻者识心虽不取得。然似彼相。分明显现。故名我闻。解云。佛地二师所说。初即那伽犀那。那伽此云龙。犀那云军。即是龙军论师也。不许佛果有色声等。第二师义。许佛果中具色声等。护法等宗。皆依后释。问曰。阿难如来成道日生。经二十年方为侍者。前所说经。皆非亲闻。如何诸经皆说我闻。答依报恩经。释有三义。一者。阿难从他诸天。及诸比丘边传闻。二者。佛入世俗心。令阿难知前所说经。三者。前所说经。佛重为说。佛善巧力故。于一法句中。演无量法。能以无量法。为一句义。佛粗示其端。阿难盖已得知。速利强持力故。问曰。阿难既是声闻。如何能持大乘经典。答阿难有三。一者阿难陀。持声闻法。二者阿难贤。持缘觉法。三者阿难海。持摩诃衍。第三阿难持大乘经。故不相违。如金刚仙论。及真谛所引阇王忏悔经说。第三申其合说意者。佛地论云。应知说此如是我闻。意避增减异分过失。谓如是法。我从佛闻。非他展转。显示闻者有所堪能。诸有所闻。皆离增减异分过失。非如凡夫无所堪能。诸有所闻。或不能离增减异分。结集法时。传佛教者。依如来教。初说此言。为令众生恭敬信受。言如是法我从佛闻。文义决定无所增减。是故闻者。应正闻已。如理思惟。当勤修学。
　　经。一时。
　　释曰。第二教起时分。西方诸师略有三释。一菩提留支云。时有多种。谓念日夜。寿等百藏。及一切时。今一时者。正是如来说此经时。二长耳云。时有三种。一迦罗时。此云别相时。如来戒律大戒时。出家时。国王得闻。余不合闻。二三摩耶时。此云破邪见时。谓五部阿含。九分达摩。不简黑白。一切得闻(五部阿含。是长。增一。中。杂。有部。言九分者。一分别说戒。二世间。三因缘。四界。五同随得。六名句文。七集定。八集业。九诸蕴。一分有六千偈。六九五十四。合五万四千偈。如真论部集记第一说)。三世流布者。如说一时佛在恒河岸。一时在申恕林。今言一时。但依后二。或唯第三。真谛三藏说有十时。恐繁不述。今依诸论。亦有三说。一功德施。般若论云。言一时者。说此经时。余时复说无量经故。二依龙猛。智度论云。时有二种。一迦罗时。通假及实。内外通用。二三摩耶时。唯假非实。经云一时。依三摩耶说。以破实时。说假时故。具说如彼。三依亲光。佛地论中。时有三种。一者。说听究竟。总名一时。故彼论云。言一时者。谓说听时。此就刹那相续无断。说听究竟。总名一时(此即总说一会说法。说听究竟。总名一时)。若不尔者。字名句等。说听时异。云何言一(此即反解。若不就其说听究竟。名一时者。如初说字次名后句。乃至颂品部等说听时异。云何言一)。二者。一刹那顷能持能说能领能受。故名一时。故彼论云。或能说者。得陀罗尼。于一字中一刹那顷。能持能说一切法门。或能听者。得净耳根。一刹那顷。闻一字时。于余一切法。皆无障碍。悉能领受。故名一时(初也。已上得陀罗尼耳根功德。一刹那顷。能持能说能领能受。故名一时也)。三者。共相会遇。名为一时。故彼论云。或相会遇。时分无别。故名一时。即是说听共相会遇。同一时义(感圣赴机。更相会遇。名一时也。或可为四。开说听异为二时故)问一及时。其体是何。答一是数。时即时分。萨婆多宗。及经部宗。无别有法。即用五蕴为性。处界门中有为为性。今依大乘。自有两释。一龙猛宗。数及时等。皆无有体。非蕴处界三科所摄。故智度论云。数时等法。实无所有。阴入持所不摄故(持即界也。持自性故)。又彼论云。时方离合一异长短名字。凡人心著。谓是实有。广说如彼。二弥勒宗。数时即是有为法上分位假立。二十四不相应中。数及时也。五蕴门中。行蕴所摄。界处门中。法处法界。意识境故。佛地论云。时者即是有为法上假立分位(约法相释)。或是心上分位影像(约唯识释)。依色心等。总假立故。是不相应行蕴所摄。问何不别显如下处等。但说一时。答昼夜时分。诸方不定。不可别说。又义不定。或一刹那。或复相续。不可定说。是故总相。但说一时。
　　经。佛。
　　释曰。第三别显教主。智度论云。说佛法人。有其五种。一佛自说。二弟子说。三神仙说。四诸天说。五化人说。为简余四。故标佛也。自觉觉他觉行穷满。故名为佛。广如余处。然诸经首标名不同。乃有四种。自有经初唯置佛名。如涅槃等。自有经初唯婆伽婆。如大品等。自有经初双标两号。如无上依等。或有经文。二号俱无。如多心等。所以如是诸本异者。多心经等。于一部中。别银流行。故不标名。余之三句。西方三说。一依真实论。一切经初唯应说佛。故彼论云。问大师十号经中。何故不列余九。而独称佛。答有十义故。一觉胜无敌。二不由他悟。三离二无知(一解脱障无知。二一切智障无知)。四已过睡眠。五譬如莲华。六自性无染。七具足三义(三义者。一假名佛。即六神通。二寂静佛。惑不生故三真实佛。即真如也)。八具于三德(一法身。二般若。三解脱)。九具三宝性。十自知令他知。佛具十义。余名不尔。故诸经首皆称佛也。广如本记。二依佛地论。一切经初安薄伽梵。谓具六德。破四魔故。故彼论云。薄伽梵声。依六义转。一自在义。永不系属诸烦恼故。二炽盛义。是炎猛智火所烧经故。三端严义。妙三十二大士相等。所庄饰故。四名称义。一切殊胜功德圆满无不知故。五吉祥义。一切世间亲近供养。咸称赞故。六尊贵义。具一切德。常起方便。利益安乐一切有情。无懈废故。如有颂言。自在炽盛与端严。名称吉祥及尊贵。如是六种义差别。应知总名为薄伽。四魔怨者。烦恼魔。蕴魔。死魔。自在天魔。问佛具十种功德名号。何故如来教传法者。一切经首。但置如是薄伽梵名。答谓此一名。世咸尊重。故诸外道。皆称本师。名薄伽梵。又此一名。总摄众德。余名不尔。是故经首皆置此名。金刚仙论亦同佛地。广说婆伽婆。如涅槃经首。及智度论。三依真谛。一切经初皆令双标佛婆伽婆。故七事记云。佛婆伽婆有其四句。一是佛非婆伽婆。即声闻二乘观。世谛证无余涅槃。在自位中。得名为佛。不修功德行。故非婆伽婆。二是婆伽婆非佛。即是菩萨。修功德故名婆伽婆。既在因位。智慧未满。不得名佛。三非佛非婆伽婆。即是凡夫。不修功德。故非婆伽婆。不修智慧。故不名为佛。四是佛亦婆伽婆。即是佛世尊。智慧满故。名为佛。功德具足故。是婆伽婆。若但佛。恐滥二乘。若单婆伽。婆滥菩萨及转轮王。若合说者。即是如来。故诸经首皆标两号。虽有三解。今依此经。同真实论。唯名佛也。
　　经。住王舍城耆阇崛山中。
　　释曰。第四说经处也。国名摩竭提。或云摩竭陀。亦言嘿偈陀。又作摩伽陀。皆梵音讹转也。正言摩竭陀。此云善胜国。或云无恼害国。一云。摩伽星名。此云不恶。陀者处也。名为不恶处国。亦名星处国。依法华论。如王舍城胜余城。耆阇崛山胜余山。以佛在胜处说故。显此法门胜也。今先解城。后解其山。真谛云。律毗婆沙自有三释。一云。婆薮王子。初共人民造舍。即为鬼神坏之。唯留王舍。如是至七。太子教言。但更造舍。悉题王舍。于是遂得不毁。因此立名。为王舍城。二云。轮王出世相承住此。故名王舍。三云。四天王共修罗钻乳海。得为甘露。于此山中起舍。七日守之。然后乃分之。因此立名为王舍城。依智度论。亦有三释。一云。摩伽陀王。初生一子。一头两面四臂。后大成人。有大力势。治阎浮提之天下。取诸国王一万八千。置此五山中住。因此立名为王舍城。一云。摩伽王先所住城中失火。一烧一作。如是至七。国人疲役。王即更求住处。见此五山周匝如城即作宫殿。于中止住。故名王舍城。一云。往昔世时。此国有王。名曰广车。出游畋猎。遇见五山周匝峻固。种种严妙。即舍本城。于此中住。以王先于此住。故名王舍城也。具说如彼。善见论云。此城最大。纵广三百由旬。有八亿万户。八万聚落。若广分别。如西域传。耆阇崛山者。音讹略也。正言姞栗陀罗矩吒山。唐云鹫峰。又云鹫台。此山既栖鹫鸟。其形又类高台。故以名鸟。旧云鹫头。或云鹫岭。或云灵鹫者。皆一义也。依智度论。释有二义。一云。山头似鹫。故云鹫头。一云。鹫居山顶。故名鹫头。谓王舍城南。尸陀林中。多诸死人。诸鹫常来食之。还在山头。时人遂名鹫头山也。又别记云。灵者仙灵也。此鸟有灵。知人死活。人欲死时。导类彼家。待其送林。则飞下食。而以能悬知故。号灵鹫也。又真谛七事记云。律毗婆沙说。释迦本行菩萨道时。为化物故。受鹫鸟身。其父母老。而眼失明。为报恩故。求食供养。王舍城中有一长者。入山见之。因问供养有何功德。鹫鸟如法为说。长者大喜言。汝是山中善神。从今以去。尽我余年。当供养汝。一切诸鸟因此皆得供养。鹫语诸鸟言。汝等当报施主恩。诸鸟不得其意。日日盗他财物遣饷长者。诸人失物。向王陈诉。王问长者。长者依事奉答。王闻惊物遂入山。是鹫为说法。王大欢喜。后送供养。此山因灵鸟所居。故名灵鹫山也。
　　经。与大比丘众八百万亿。
　　释曰。自下第五教所被机。于中方二。初别叙赞德。后他方下。总结集会。就别叙中。有十二众。一声闻。二缘觉。三菩萨四优婆塞。五优婆夷。六居士。七色天。八欲天。九人王。十杂类。十一他方。十二变化。虽有十二。总摄为三。初十此方。次一他方。后一变化。就声闻众。文别有四。一标类辨数。二略明行位。三别赞德。四总结德。此即第一标类辨数。与大比丘众者。标别异类。类有十二。此即第一明声闻众。简于余乘。故曰声闻。成实论云。闻法得悟。故曰声闻。佛地论云。闻佛言音。而入圣道。故曰声闻。又瑜伽论八十二云。从他听闻正法言音。又能令闻他正法声。故曰声闻。今言比丘众者。七中别称。简尼等六。故言比丘。举比丘名。显声闻众。文有四节。一与。二大。三比丘。四释众也。佛身兼彼。目之为与。又与是共。诸比丘众。七义共故。名之为与。故智度论云。一处。一时。一心。一戒。一见。一道。一解脱。是名为共。此经与者。即彼共也。所言大者。依智度论。释有三义。一大。二多。三胜。众中上故。诸障断故。王等敬故。名为大也。数甚多故。名之为多。能破九十六种外道异论。故名为胜。依佛地论。大有四释。一者利根故大。二者无学故大。三者回向大故大。四者众多故大。具说如彼。言比丘者。此云乞士。金刚仙云。比丘是梵语。此方义译或云破恶。或云怖魔。又本记云。在因名怖魔乞士破恶。至果转怖魔为杀贼。改乞士为应供。说破恶为不生。又瑜伽第二十九。苾刍有五。一乞丐苾刍(释云常行乞士)。二自称苾刍(犯重失戒。而自称言我是苾刍)。三名想苾刍(虽剃发染衣。而未有戒。但有名想也)。四破坏烦恼苾刍(得果圣人)。五白四羯磨比丘(凡夫持戒人也)。今此比丘。即是五中。第四第五人也。所言众。梵音僧伽。此云和合众。谓理事二和。故名众也。佛地论云。并出家僧。故名为众。智度论云。众多比丘。一处和合。故名为众。广说如彼。八百万亿者。辨数也。问如何不说比丘尼众。答有二义。一者略故。二就胜故。
　　经。学无学皆阿罗汉。
　　释曰。第二略辨行位。言学无学者。如俱舍论第二十四云。谓八人中。四向三果。皆名有学。为得漏尽常乐学故。第八阿罗汉名为无学。所应修学。此无有故。学无学体。皆是无漏戒定及慧。云何涅槃。非学无学。于异生身。亦成就故。依经部宗。大同大乘。勘今依大乘诸论不同。若依集论。通于异生。名为有学。故彼第二云。求解脱者。所有善法。是有学义。十界四处诸蕴一分。是有学义。于诸学处。已得究竟者。所有善法。是无学义。谓诸异生所有善不善无记法。及诸学者染污无记法。诸无学者无记法。并无为法。是非学非无学义。八界八处全。及余蕴处界一分。是非学非无学。广如杂集。若依瑜伽。唯取圣人所有善。法名学无学。故六十六云。谓预流等出世有为法。若世间善法。是名为学。云何无学法。谓阿罗汉出世有为法。若世间善法。是名无学。谓除先所说学无学法。所余预流。乃至阿罗汉。若堕一切异生相续。彼增上所有诸法。皆名非学。名非无学。然彼二文犹未尽理。学无学者。所有灭定。皆是非学非无学摄故。瑜伽六十二云。又此等至皆言非学非无学。非所行故。似涅槃故。阿罗汉者。行位通名。梵音阿罗汉。翻含多义。萨婆多宗。释有四义。一名应供应受世间胜供养故。二名杀贼。害烦恼贼令无余故。三名不生。生死法中不复生故。四名远恶。远离诸恶不善法故。广如婆沙第九十四。依经部宗。断惑尽故名阿罗汉。如成实论。今依大乘。释有三义。故成唯识第三卷云。此中所说阿罗汉者。通摄三乘无学果位。皆已永害烦恼贼故。应受世间妙供养故。永不复受分段生故。智度论云。亦同法华论中十五义释。恐繁不述。问第四果具三义故。可名罗汉。余阙三义。如何说言皆阿罗汉。依本记云。趣寂声闻不受教故。名为无学。回向声闻趣菩提故。名为有学。又解。阿罗汉者。具有四义。一离凡。二杀贼。三故应供。四破因缘。通论四果。皆有四义。是故言皆阿罗汉。有云。转根等故。名为有学。无所求果。名为无学。今解罗汉。自有二种。一行阿罗汉。即是学人。二住阿罗汉。第四果故。成实论云。阿罗汉二种。谓住及行。又下经五戒贤者行阿罗汉等。或可分有应供等义。故名阿罗汉。是故此中通名阿罗汉。
　　经。有为功德无为功德。
　　释曰。自下第三别赞功德。即分为八。一有为无为德。二十智差别德。三三根差别德。四十六观门德。五三假观门德。六三空观门德。七四谛观门德。八缘生观门德。此即第一有为无为德。萨婆多宗。即下所说十智等德。皆是有为。四相所迁故。自性出体。即用大地慧为自性。共有出体。随其所应。四蕴五蕴以为自性。无为功德即灭谛无为。或非择灭。亦名断德。谓断一切事中无知。得非择灭。亦断德摄。如俱舍云。诸一切种诸冥灭等。赞佛德故。今依大乘。有为功德。粗相分别。大同萨婆多宗。于理无违。无为功德。即是真如择灭无为。及非择灭。所以者何。本来清净涅槃。即六无为中非择灭摄。又大乘宗。择灭无为。即真如上离障所显。更无别体。如是无为。非相所迁。故名无为。识心所变。据实生灭。似无为故。亦是无为。
　　经。无学十智有学六智。
　　释曰。第二十智差别德。然此中十智。诸教不同。萨婆多宗。以十种智。摄一切智。故俱舍论二十六云。智有十种。摄一切智。一世俗智。二法智。三类智。四苦智五集智。六灭智。七道智。八他心智。九尽智。十无生智。如是十种智。总有二种。有漏无漏。性差别故。如是二智。相别有三。谓世俗智法智类智。前有漏智。总名世俗。多取瓶等。世俗境故。后无漏智。分法类别。三中世俗。遍以一切有为无为。为所缘境。法类二种。如其次第。以欲上界四谛为境。法智类智。由境差别。分为苦集灭道四智。能缘他心等为境界故。名他心智。若正自知我已知苦。我已断集。我已证灭。我已修道。由此所有智见明觉解慧光观。是名尽智。我已知苦。不应更知。广说乃至我已修道。不应更修。由此所有。广说乃至是名无生智。如何无漏智。可作如是知。迦湿弥罗诸论师说。从二智出。后得智中。作如是知。故无有失。由此后得二智别故表前观中二智差别。有说。无漏智亦作如是知。依经部宗。成实论十智品云。知现世法。是名法智。知过未法。名曰比智。余智大同。今依大乘者。依此经约位差别。且说三种。一在无学。具足十智。二在修位。唯有八智。除尽无生。若在见道。唯有六智。谓四谛智。及法类智。此约现起。若通成就。亦得世俗。三类智边。世俗智故。有处说十。如显扬论。意同俱舍。或说十一。如智度论。加如实智。谓能如实知诸法故。或说十三。如集论等。然今此中说十智义。故依显扬。说十智相。故显扬第二云。论曰智者谓十种智。广说如经。一法智。谓于内共了现见所知诸义境界无漏之智。二种类智。谓于不共了不现前所知义无漏之智。三他心智。谓修所生修果。能知他心。及心法智。及诸如来知诸众生。随其意解随其随眠。教授教诫转起妙智。四世俗智。谓世间慧由依此故。如来为诸众生。随其意解。随其随眠。演说妙法。五苦智。谓于有漏诸行之中。无常苦空。离我思惟若智若见。明了觉悟。慧观察性。六集智。谓于有漏诸行因中。因集生缘思惟若智若见。余如前说。七灭智。谓于有漏诸行灭中。灭静妙离思惟若智若见。余如前说。八道智。谁于能断有漏诸行无漏道中。道如行出思惟若智若见。余如前说。九尽智。谓苦已知。集已断。灭已修。或缘尽境。或复为尽。若智若见。余如前说。十无生智。谓苦已知。不复当知。集已断。不复当断。灭已证。不复当证。道已修。不复当修。或缘无生境。或为无生。若智若见。余如前说。依此十智。分别经中十智等义。亦同前说。广辨十智。义如别章。
　　经。三根。
　　释曰。第三三根差别德。言三根者。依本记云。一自性根。谓凡夫。二引取根。谓十信至十地三得果根。谓如来。今解不尔。一未知当知根。二者已知根。三者具知根。然此三根。对见修道及无学道三位别者。诸宗不同。萨婆多宗。三无漏根。见道修道及无学道。三位差别。谓十五心名为见位。亦名未知当知根。第十六心。乃至金刚三昧。名为修道。亦名已知根。得尽智后。名为无学。及具知根。外国师说。十六心皆是见道。亦名未知当知根。余如前说。若广分别。如正理第九。婆沙一百四十二说。今依大乘智度论说。或十五心名为见道。或十六心名为见道。若依成唯识等。见道多种。一无相见道。二三心见道。三二种十六心。四九心见道。然此三根位差别者。如成唯识第七卷说。未知当知根体。位有三种。一根本位。谓在见道。除后刹那。无所未知。可当知故。二加行位。谓暖顶忍世第一法。近能引发根本位故。三资粮位。谓从为得谛现观故。发起决定胜善法欲。乃至未得顺决择分所有善根。名资粮位。能远资生根本位故。于此三位。信等五根。意喜乐舍。为此根性。加行等位。于后胜法。求证愁戚。亦有忧根。非正善根。故多不说。前三无色。有此根者。有胜见道傍修得故。或二乘位。回修大者。为证法空。地前亦起九地所摄生空无漏。彼皆菩萨。此根摄故。余二根位寻即可知。有顶虽有游观无漏。而不明利。非后三根。若广分别。义如别章。
　　经。十六心行。
　　释曰。第四十六观门德。依本记云。十六心者。地前三十心。合为四心。登地为十。金刚与佛。合为十六心。今解不尔。谓缘四谛。起十六行相。行相即用慧为自性。而言心行者。心之行故。名为心行。非心即行也。此十六行。如俱舍论第二十六。论曰。有余师说。十六行相。名虽十六。实事唯七。谓缘苦谛。名实俱四。缘余三谛。名四实一。如是说者。实亦十六。谓苦圣谛有四行相。一非常。二苦。三空。四非我。待缘故非常。逼迫性故苦。违我所见故空。违我见故非我。集圣谛有四相。一因。二集。三生。四缘。如种理故因。等现种故集。相续理故生。成办理故缘。譬如泥团轮绳水等众缘和合。成办瓶等。灭圣谛有四相。一灭。二静。三妙。四离。诸蕴尽故灭。三火息故静。无诸患故妙。脱众灾故离。道圣谛有四相。一道。二如。三行。四出。通行义故道。契正理故如。正趣向故行。能永超故出。若广分别。如大婆沙七十九。今依大乘说十六行。如瑜伽四十四及集论等。若依辨中边论。唯有七种。分别七种。广如唯识或苦法忍等十六心。为十六行。义亦无失。
　　经。法假(至)名假虚实观。
　　释曰。第五三假观门德。依本记云。三种三假别教因成等。成实论宗。因生缘成相续三假也。通教名受等。大品等云。法假受假名假也。通宗如今义(解深密等三性三无性也)一真实。二依他三名字。法假则真实之法。受假则妄相。依他之心。受纳前境。名假则一切名相。与大品相应三空即三假空。名为三无自性。今解不尔。如大般若。一者法假。谓能成五蕴。从缘生故。二者受假。谓蕴所成相续假者。受五蕴故。三者名假。谓彼二名无实体故。遣三虚假观实相理。名虚实观。
　　经。三空观门。
　　释曰。第六三空观门德。言三空者。一空门。二无相门。三无愿门。萨婆多宗。空无我行。名为空门。灭下四行。名为无相。余十种行。名为无愿。此三亦名三三昧也。依经部宗勘。今依大乘佛地论云。遍计所执生法无我。说名为空。缘此三摩地。名空解脱门。相谓十相。即色声香味触男女生老死(亦名生住灭也)。则是涅槃无此等相。故名无相。缘此三摩地。名无相解脱门。愿谓愿求。观三界苦。无所愿求。故名无愿。缘此三摩地。名无愿解脱门。智度论第六云。知一切法实相。所谓毕竟空。是名空三昧。知是空已。不观诸法若空不空。若有若无等。是名无作三昧。一切法无有相。一切法不受不著。是名无相三昧。复次十八空。是名空三昧。种种有中心不求。是名无作三昧。一切诸相破坏不忆念。是名无相三昧。具说如彼。
　　经。四谛十二缘。
　　释曰。第七四谛观门德。第八缘生观门德。就四谛门。两门分别。一释名。二出体。释名有二。先通。后别。言四谛者。即是通名。四是标数。谛是实义。真义。如义。不颠倒义。无虚诳义。如大婆沙。若依大乘。如所说相不舍离义。由观此故。到究竟。清净义是谛义。如瑜伽说。言别名者。一苦。二集。三灭。四道。逼迫名苦。生长名集。寂静名灭。出离名道。广如婆沙俱舍正理。第二出体。萨婆多宗五取蕴是若谛。有漏因是集谛。彼择灭是灭谛。学无学法是道谛。依经部宗。诸名色是苦谛。业烦恼是集谛。业烦恼尽是灭谛。止观是道谛。依大乘宗亦同经部。故不繁述。广如别章。言十二缘者。谓无明行乃至老死。三除中愚。于境不了。故名无明。福等三业迁流造作。名之为行。眼等八识。了别境界。故名为识。想等色等召表质碍。故曰名色。眼等六根。生长心等。名为六处。苦等三触。触对前境。故名为触。苦等三受。领顺违等。名之为受。自体等贪。贪染自境。故名为爱。欲等四取。执取境等。名之为取。行识等种。能招生等。故名为有。识等五法。本无今有。名之为生。即彼五法。衰变灭坏。故名老死。若具分别。义如别章。
　　经。无量功德皆成就。
　　释曰。第四总结德也。
　　经。复有八百万亿大仙缘觉。
　　释曰。第二辨缘觉众。于中有三。初标数辨类。次赞其功德。后总结功德。此即初也。八百万亿者。举其总数。大仙缘觉者。显类差别。依本记云。自然朗悟。故名大仙。今解。仙者常乐寂静。如居山者。故名大仙。是故瑜伽释云。常乐寂静。不欲杂居。无师独悟故名独觉。然彼仙人。有其三种。一佛。二独觉。三五通。如大婆沙一百八十三。今对五通。故名大仙。问佛众会中。有缘觉不。若言有者。大严经说如何会释。彼第一云。一生补处菩萨。将欲下生。有天子下阎浮提。告辟支佛言。仁者应舍此土。何以故。十二年后。当有菩萨。降神入胎。是时五百辟支佛。闻天语已。从座而起。踊在虚空。高七多罗树。化火烧身。入于涅槃。若言无者。此经所说八百万亿大仙缘觉。复如何通。答诸说不同。一云。秘密即有。显现即无。故智度论云。佛法二种。一者秘密。二者显现。初转法轮。有三乘人。各得其果。是秘密众。今此经中。依秘密说。故言有也。大严所说。依显现众。故不相违。一云。独觉自有二种。一者。本性独出无俱。二者。先是声闻。后成独觉。如五百仙人一时出者。如旧婆沙四十二说。解云。二经各据一人。亦不相违。有说。独觉自有二种。一麟角喻。独出无二。当知如佛。二者部行。多人并出。此有二种。一是缘觉性。如五百仙人。二是声闻种性。亦是五百仙人。故新婆沙第三十云。五百仙人者。多是声闻种性解云。既说多言。故知此经八百万亿仙人者。或是声闻种性。或是缘觉种性。而言出无佛世者。依多分说。又杂集论十三云。独觉乘补特伽罗者。谓住独觉法性若定不定性。是中根自求解脱。乃至或未起顺决择分。或先已起。或先未得果。或先已得果。出无佛时也。唯内思惟圣观现前。或如麟角。或复独胜部行。若先未起。亦未得果。方成麟角。余名部行。广如彼说。
　　经。非断非常。四谛十二缘皆成就。
　　释曰。第二别赞功德。非断非常者。于四谛中。集谛是因。苦谛是果。十二缘生展转相生。如是因果。皆离断常。又解因果相续不绝。如成唯识。因灭故非常。果生故非断。非断非常即因果中道。四谛缘生。义如上说。
　　经。无量功德皆成就。
　　释曰。第三总结德也。
　　经。复有(至)摩诃萨。
　　释曰。第三显菩萨众。文别有四。一标数辨类。二略辨位地。三别赞功德。四总结功德。此即初也。然诸菩萨名有二种。一者通名。有十六种。一名菩萨。二名摩诃萨。乃至十六名为法师。二者别名。谓曼殊室利。及弥勒等。今言菩萨摩诃萨者。即十六名中。前二名也(此十六名。广如瑜伽显扬等论也)又此二名。若具梵音。应言菩提萨埵摩诃萨埵。为存略故。但言菩萨摩诃萨也。菩提名觉。萨埵名有情。或精进义。故摄大乘无性释云。言菩萨者。菩提萨埵为所缘境。故名菩萨。从境得名。如不净观等。或即彼心为求菩提。有志有能。故名菩萨。亲光三释。故佛地云。所言菩萨摩诃萨者。谓诸萨埵。求菩提故。此通三乘。为简取大。故复须说摩诃萨言。又缘菩提萨埵为境。故名菩萨。具足自利利他大愿。求菩提。利有情故。又萨埵者。是勇猛义。精进勇猛求大菩提。故名菩萨。此通诸位。今取地上诸大菩萨。是故复说摩诃萨言(广释菩萨。义如大品及大智度论等)。
　　经。皆行阿罗汉。
　　释曰。第二略辨行位。释阿罗汉义如上说。而诸菩萨名阿罗汉。有其三义。一者。阿罗汉回心向大。仍本名说阿罗汉。二者。十地诸菩萨众。皆受应供。三者。佛果名阿罗汉。大地菩萨行阿罗汉。亦名阿罗汉。此义分别。如成唯识。
　　经。实智功德(至)金刚灭定。
　　释曰。第三别赞功德。即分为十。一方便真实二智功德。二行独大乘功德。三四眼功德。四五通功德。五三达功德。六十力功德。七四无量功德。八四辨功德。九四摄功德。十金刚灭定功德。或可分为十一。方便。真实。二智别故。或可分为十二。金刚。灭定。二种别故。虽有三说。且依初释。此即第一二智功德门。然此二智诸说不同。一云。正体智名为实智。缘实境故。后所得智名为方便。善巧方便化众生故。一云。正体后得名为实智。能缘真俗二境实故。以加行智名为方便。为能引生正体智故。言行独大乘者。赞第二德。依本记云。出二乘也。大乘有二。一十信至十解。是不定。犹退为二乘。二十行至十地。是定。故言行独大乘。今解不尔。四谛缘起。大小共行。六波罗蜜。唯菩萨行。故言行独大乘。或可生空大小共观。法空唯大。不通小乘。故言行独大乘。或可般若有二。一大小共行。二唯菩萨行。故言行独大乘。言四眼者。赞第三德。于五眼中。肉。天。法。慧。唯除佛眼。未成佛故。形肤名肉。照嘱名眼。肉即是眼。故名肉眼。天眼有三种。一者报得。谓四天王等。及色界眼。天趣之眼。故名天眼。二佛菩萨报得眼根。净人眼故。亦名天眼。三者四种静虑所生眼根。亦名天眼。此即修得。观诸法门。名为法眼。了达空相。名为慧眼。即此四眼在佛身者。转名佛眼。五中肉眼。以色为体。天眼一种。通色及心。见现在色。即是眼根。知未来者。唯是心故。法慧二眼。用慧为体。佛眼即用四眼为体。或可是慧。观如来藏。是慧用故。此五眼义。广如别章。言五通者。赞第四德。于六通中。唯除漏尽。菩萨未断烦恼尽故。于所缘中。无拥滞故。名之为通。大婆沙云。于自所缘。无倒了达。妙用无础。故名为通。一神境智证通。谓等持。由此能为神变事故。诸神变事。说名为境。二天眼智证通。殊胜名天。此眼殊胜。故名为天。色界大造净色眼摄。远见无碍。故名天眼。三天耳智证通。天义同前。色界大造净色耳摄。远闻无碍。故名天耳。四他心智证通。知他心故。名他心智。诸瑜伽师。意乐加行。欲知他心。非他心所。是故但三他心智名。以心为先。亦知心所。五宿住随念智证通。诸过去生有漏五蕴。名为宿住。随念势力而能知彼。故名随念。谓此聚中。虽有多法。而念力增。故说随念六漏尽智证通。漏谓烦恼。尽即灭尽。烦恼灭尽。故名漏尽。或可漏尽身中起故。名漏尽通。或可缘漏尽故。名漏尽通。若出体者。萨婆多宗。六通皆以智慧为体。如婆沙等。今依大乘。六通皆以定慧及相应法为体。如显扬等。若广分别。具如别章。言三达者。赞第五德。即是三明。达解无碍。故说为明。故大婆沙一百二云。通达解了。故说为明。一宿住随念智证明。通达解了前际法故。二死生智证明。通达解了后际法故。三漏尽智证明。通达解了涅槃性故。皆说为明。若出体者。萨婆多宗以慧为体。于六通中。宿住天眼漏尽为性。如次对治前后中际三种愚故。俱舍云。三明不增不减。真假分别。漏尽一明通假及真。余二是假。唯有漏故。有无漏智。皆名漏尽。俱在漏尽身中生故。真名无漏。假名有漏。胜劣相形。故说真假。第四学无学分别。唯在无学。学有闇故。依婆沙立三之意。稍异俱舍。如婆沙一百二云。今依大乘。佛地论同俱舍。故佛地云。无学利根所得三通。除染不染三际愚故。故说三明。有义。明者心慧为性。慧能除闇。故说为明。有说。无碍善根为性。翻无明故(解云。大乘皆通无漏。于理无违许后得智是无漏故)问通之与明。有何等异。答智度论第二卷云。真知过去宿命事。是名通知过去因缘行业。是名明。真知死此生彼。是名天眼通。知诸行因缘。证会不失。是名明。真知尽结使。不知更生不生。是漏尽通。若知漏尽更不复生。是名明。此三明。大阿罗汉。大辟支佛所得。故知通明胜劣差别。言十力者。赞第六德。自有两释有说。十力唯佛非余。谓处非处。乃至漏尽。有说。菩萨亦有十力。如智度论二十八云。佛有十力四无所畏。菩萨有不。答有。何者是。一发一切智心坚深牢固力。二大慈力。三大慧力。四具足精进力。五具足禅定力。六具足智慧力。七不厌生死力。八无生忍力。九具足解脱力。十具足无碍智力。其如彼说(或有经本四无所畏。多分无有。故不可依)言四无量者。释第七德。所谓慈。悲。喜。舍。于此义中两门分别。一释名。二出体。就释名中。先通。后别。四无量者。即是通名。依萨婆多。如大婆沙八十一说。彼云。问何故名无量。无量是何义。答如是四种。是诸贤圣广游戏处。故名无量。复次如是四种。能缘无量有情为境故。生无量福故。引无量果故。故名无量。广说如彼。俱舍正理。同大婆沙第四复次。故不繁述。依大乘宗。如显扬第四。以其三义。释无量名。一广。二大。三无量。广者。于见所行作意故。大者。于闻所行作意故。无量者。于觉知所行作意故。如是三义。遍缘一方。乃至十方无边器世间。及有情世间。故名无量。言别名者。一慈。二悲。三喜。四舍。萨婆多宗。如俱舍论第二十九说。慈名与乐。悲名拔苦。喜名欣慰。舍名平等依经部宗。如成实论四无量品。慈名与嗔相违善心。悲名与恼相违善心。喜名嫉妒相违善心。此三皆是慈心差别。能令此三平等。故名为舍。具如彼说。今依大乘。如显扬说。一慈无量者。于无苦无乐众生。欲施乐具。悲者。于有苦众生。欲拔苦具。喜者。于有乐众生。随喜彼乐。舍者。谓舍俱心不染意乐。言出体者。萨婆多宗。慈悲无量。自有两说。一云。俱以无嗔善根而为体性。而差别者。慈对治断命嗔。悲对治捶打嗔。一云。慈以无嗔善根而为体性。悲以不害善根为性。对治害故。喜无量性。亦有两说。一云善根为性。一云。忻为自性。舍有一释。谓以无贪善根为性。共者出体。四蕴五蕴。以为体性。广如婆沙八十一等。依经部宗。如成实论。四皆是慧。故成实云。是四无量。皆是慧性。今依大乘。集论杂集。四种皆以若定若慧及彼相应诸心心法以为自性。显扬第四。慈以无嗔善根。为体。悲以不害善根为体。喜以不嫉善根为体。舍以无贪无嗔善根为体。皆是怜愍众生法故。于此四中。慈唯无嗔。次二无量。无嗔一分。舍是无贪无嗔一分。又复与彼相应等持诸心心法。并彼眷属。皆是四无量体。若广分别。具如别章。言四辨者。释第八德。亦名四无碍解。谓法。义。词。辨。于所诠法。于所诠义。诸方言词。于正道理。一一法中。通达无滞。如次名为法义词辨四种无碍。广如婆沙俱舍论等。若依大乘。瑜伽四十五。于诸法中。一切异门。一切异相。一切释词。一切品别。一一法中。尽所有性。如所有性。依修所成。无所滞碍。无退转智。如次名为四种摄大乘论。无性释曰。由法无碍。自在了知一切法句。由义无碍。自在通达一切义理。由词无碍。自在分别一切言词。由辨无碍。遍于十方。随其所宜。自在辨说。广如杂集第十四等。若出体性。萨婆多宗。四辨皆用慧为自性。如婆沙等。今依大乘。通用定慧。及彼相应心心所法。以为自性。如杂集等。言四摄者。释第九德。二门分别。一释名。二辨业。释名有二。先总。后别。言四摄者。即是总名。以四种法。摄取众生。故名四摄。别名有四。一布施。二爱语。三利行。四同利。依成实论四法品云。布施者。衣食等物。摄取众生。爱语者。随意语言。取彼意故。利行者。为他求利。助他成事。同利者。如共一船。忧喜是同。大品经云。财法二种。摄取众生。名为布施。以六波罗蜜。为众生说。名为爱语。教化众生。令行六度。名为利行。以神通力。种种变化。入五道中。与众生同事。名为同事。具说如彼。若广分别。如大般若及大智度论七十一等。第二释业者。如庄严论第八卷云。问四摄业云何偈曰。令器及令信。令行亦令解。如是作四事。次第四摄业。释曰。布施者。能令于法成器。由随顺于财。则堪受法故。爱语者。能令于法起信。由教法义。彼疑断故。利行者。能令于法起行。由如法依行故。同利者。能令彼得解脱。由行净长时。得饶益故。广如彼论(或有本云。说四弘愿。诸众生知苦断集。证灭修道。多分无故。不可依也)。言金刚灭定者。释第十德。谓第十地末后一念。能灭二障。故言灭定。而言金刚灭定。自有二义。一能断定。无物不破。犹如金刚。如智度论等勘。二所灭烦恼坚固难断。犹若金刚。此定能灭。故言金刚灭定。故唐本经。名为能断金刚。又十轮经第二颂云。云何破相续如金刚烦恼。长行云。摧灭一切诸众生类贤如金刚相续烦恼。有说灭定者。即灭尽定。八地以上。及诸如来。皆得灭定。七地以下。或得未得。伏非想惑。不决定故。余义同异。具如别章。
　　经。一切功德皆成就。
　　释曰。第四总结功德应知。
　　经。复有千万亿五戒贤者。
　　释曰。自下第四明优婆塞众。文别有四。一标数辨类。二辨行位。三别赞德。四总结德。此即初也。言五戒贤者者。举法标人。由持五戒。故言五戒贤者。故婆沙云。邬波索迦。有五学处。谓离杀生。离不与取。离欲邪行。离虚诳语。离饮诸酒。旧经多云优婆塞优婆夷者。讹略也。若依诸法最上王经。云优婆塞迦优婆斯迦。慈恩三藏所译诸经。皆云邬波索迦邬波斯迦。此云近事男近事女。故顺正理三十七云。依何义说邬婆塞迦。彼先归佛法僧实。亲近奉事所尊重师。便获尸罗。故名近事。或能习近如理所为。坏恶事业。故名近事。或能亲近事佛为师。故名近事。分同诸佛。得净尸罗善意乐故。又大婆沙一百二十三云。问何故名邬波索迦。答亲近修事诸善法故。有亲近承事诸善士故。有说。亲近修事精进行故。有说。近承事诸佛法故。具说如彼。然此五戒。初三护身业。次一护语业。后一通护身语二业。理实不通身业所摄。如俱舍等。今辨护用。是故通护二业。于理无违。此身语业。一一皆用表及无表。以为自性。萨婆多宗。表即色声二处所收。无表皆是法处所摄。无见无对色。意识境界故。经部表业以思为体。无表即是非色非心不相应行。如成实论。今依大乘宗。表即色声二处所摄。无表于能发业思种子上假立。无表色法处所摄。萨婆多宗要具五戒。经部。大乘。一分二分。乃至具五。萨婆多宗唯人趣摄。大乘。经部。通于鬼等。勘。

　　仁王经疏卷上(本)


　　仁王经疏上卷(末)

　　　　西明寺沙门圆测撰
　　经。皆行阿罗汉十地。
　　释曰。第二辨其行位。行阿罗汉。广说如前。言十地者。诸说不同。一云。此中十解。名为十住。即说十住以为十地。一云。此文依共十地说。如智度论。地有二种。一不共。如极喜等地。二共十地。谓干慧等。合说三乘地。乃成十地。故名为共。故大品经云。若菩萨具干慧等十地。速证菩提。言十地者。干慧地。性地。八人地。见地。薄地。离欲地。已作地。辟支佛地。菩萨地。佛地。广说如彼。故智度论七十八云。干慧地有二种。一者声闻。二者菩萨。声闻人独为涅槃故。勤精进持戒。心清净。堪任学道。或习观佛三昧。不净观。或行慈悲无常等观。分别集诸善法。虽有智慧。不得禅定水。则不能得道。故名干慧地。菩萨则初发心。乃至未得顺忍。性地者。声闻人从暖法。乃至世间第一法。于菩萨得顺忍。爱著诸法实相。亦不生邪见。得禅定水。八人地者。从苦法忍。乃至道比忍。是十五心。于菩萨则无生法忍。入菩萨位。见地者。初得圣果。亦谓须陀洹果。于菩萨则是阿鞞跋致地。薄地者。或须陀洹。斯陀含。欲界九种烦恼分断故。于菩萨过阿鞞跋地。乃至未成佛断诸烦恼。余习气亦薄。离欲地者。离欲界等贪欲诸烦恼。是名阿那含。于菩萨离欲因缘。故得五神通。已作地者。声闻人得尽智。无生智。无著阿罗汉。于菩萨成就佛地。辟支佛地者。先世种辟支佛道因。今世得少因缘。初出家。亦观深因缘法成道。名辟支佛。菩萨地者。从干慧地。乃至离欲地。如上说。复次菩萨地。从欢喜地。乃至法云地。皆名菩萨地。有人言。从一发心来。乃至金刚三昧。名菩萨地。佛地者。一切种智等。诸佛法菩萨。于自地行具足。于他地中观具足。二事具足。故名具足。按此经文。有其三难。一于已办地。亦得成佛。如何经说具足十地速证菩提。二菩萨不行辟支佛行。如何经说具足辟支佛地。三已得佛地。更不重得。如何经说具足佛地。乃至得菩提。解云。据实已办地。早得成佛。经意欲释具足十地。故总相说。而不别释。通第二难。龙树菩萨。自作两释。一云。菩萨于自地中行具足。于他地观具足。二事具足。故名具足。谓于二乘地。观知二乘地法。而不行二乘地。于菩萨地具足行。菩萨地行故言具足十地。一云。菩萨能分别知众生。可以辟支佛因缘度者。是故菩萨以智慧。行辟支佛事。如首楞严经中。文殊师利。七十二亿返。作辟支佛。菩萨亦如是。通第三难。满足九地。修习佛法。十力四无所畏等。虽未具足。以修习佛道。故名具足。以是故。言十地具足故得无上道。具说如彼。今解于上共与不共十地门中。且说共十地。或可通说共与不共二种十地。于理无违。皆是阿罗汉所行地故。一云。依证契经。有四种十地。一声闻十地。谓住三归行地。随信行地。随法行地。善凡夫地。学戒地。第八人地。须陀洹地。斯陀含地。阿那含地。阿罗汉地。二独觉十地。谓众善资粮地。自觉深缘起地。四圣谛地。胜深利智地。八圣支道地。智法界虚空界众生界地。证灭地。六通性地。入微妙地。习气缚地。三菩萨十地者。谓欢喜地。无垢地。明地。焰地。极难胜地。现前地。远行地。不动地。善慧地。法云地。四者。如来十地。广说如后。今此经意。通所三种。所以者何。今此贤者。依本性说。即声闻故。回心向大。是菩萨故。究竟修习。必圆满故。或如前说。度缘觉故。所四无失。
　　经。回向五分法身具足。
　　释曰。第三别赞功德。舍小乘行。回向大乘五分法身。亦言五者。一戒。二定。三慧。四解脱。五解脱知见。故大婆沙三十三云。无学身语律仪。及以正命。名为戒蕴。无学空。无相。无愿。三三摩地。名为定蕴。无学正见智。名为慧蕴。无学尽无生正见相应胜解。名为解脱蕴。是有为解脱。于境自在。立解脱名。非谓择灭无为解脱。无学尽智无生智。名解脱知见蕴。问何故此二智名解脱知见蕴。答解脱身中。独有此故。最能审决解脱事故。问无学慧蕴。与解脱知见蕴。有何差别。答无学苦集智。是名慧蕴。无学灭道智。是解脱知见蕴。复次无学苦集灭智。是名慧蕴。无学道智。是解脱知见蕴。复次无学若集道智。是名慧蕴。无学灭智。是解脱知见蕴。具释如彼。今依大乘。佛地第四。自在三释。故彼论云。无漏净戒。名为戒蕴。无漏定慧。名定慧蕴无学胜解名解脱蕴。无学正见。名解脱知见蕴。前三是因。后二是果前三有学位法。后二无学位法。有说。一切皆是无学位法。缘解脱慧。名解脱知见。余慧名慧(五种皆是无学位法。缘灭谛智。名解脱知见。缘余三谛等智。名为慧蕴)有说。一切通学无学。学位分得。无学圆满。诸佛菩萨。皆具五种。萨婆多宗。总相分别。色心所二法为体。若别说者。定。慧。胜解。无表色。四法为体。漏无漏中唯是无漏。学无学中。唯在无学。今依大乘。同萨婆多。而差别者。有学位中。亦具五种。
　　经。无量功德皆成就。
　　释曰。第四总结功德。应知。
　　经。复有十千五戒净信女。
　　释曰。第五优婆夷众。文别有四。一标数辨类。二略辨行位。三别赞功德。四总结功德。此即初也。净信女者。是优婆夷。依正梵音。邬波斯迦。此云近事女。广释如前。
　　经。皆行阿罗汉十地。
　　释曰。第二略欲行位。准上应知。
　　经。皆成就(至)终生功德。
　　释曰。第三别赞功德。依本记云。十住位中。一一皆有初入分。次住分。后出分。为言始住终生功德也。
　　经。三十生功德皆成就。
　　释曰。第四总结。十地各有始住终生三种功德。故言三十生功德。有说。上二众中。十地者。即十解位。
　　经。复有十亿七贤居士。
　　释曰。第六七贤居士众。于中有四。一标数辨类。二总标具德。三别赞功德。四总结功德。此即初也。本记云。有七贤财。不被法眼。恒乐在家。故言七贤居士(本业经云。信。施。戒。闻。慧。惭。愧。名七贤财)。今解。七贤在七方便。贤而非圣。无圣道故。故名七贤居士。言七方便者。一五停心观二别相念处。三总相念处。四暖。五顶。六忍。七世第一法。义如别章。
　　经。德行具足。
　　释曰。第二总标具足下所说。
　　经。二十二品(至)得九十忍。
　　释曰。第三别赞功德。总有九门。一道品门。二十遍处。三八胜处。四八解脱。五者三慧。六十六谛。七四谛观。八四行观。九者十忍。
　　言二十二品者。本记云。圣登地已上。至于佛果。有十一地各有定慧。合有二十二品也。今解不尔。七方便位。于道品中。但得四念处。四正勤。四如意足。五根。五力。二十二品。而未能得七种觉分。八支圣道。故言二十二品。问既未得圣。如何说有得八解脱。解云。八中得七。故总说言得八解脱。据实未得灭尽解脱。问若尔菩萨德中。应得五眼。解云。彼就实义。此即从多。各据一义。故不相违。广说道品。义如别章。
  </div>
  <div class="pagination">
   <span class="current-page">
    1
   </span>
   <a href="仁王经疏_page2.html">
    2
   </a>
   <a href="仁王经疏_page3.html">
    3
   </a>
   <a href="仁王经疏_page4.html">
    4
   </a>
   <a href="仁王经疏_page5.html">
    5
   </a>
   <a href="仁王经疏_page6.html">
    6
   </a>
   <span>
    ...
   </span>
   <a href="仁王经疏_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
