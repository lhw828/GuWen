<!DOCTYPE html>
<html>
<head>
    <meta charset="UTF-8">
    <title>维摩经略疏 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>维摩经略疏 - 第 3 页/共 11 页</h1>
    <div class="content">
　　此品次佛国来者。即是为破有为缘集显不思议法身扶成如来净国之教。大圣意多今略为三。初明此品次佛国来。二略释方便义。三入文解释。初意者前于普集已说真性解脱之体。次于此经阐扬佛国因果之宗。为未晓者必须菩萨胜人开奖。今净名住不思议解脱之权谋。故能辅佛折伏摄受有机之徒。令离诸缘集成不思议解脱。若净土行熟则随业来生。各于其土闻法调伏入慧起根。问普集真性是从经体。何得用为此经之体。答真性解脱通为诸经之体。岂不近为此经体耶。但佛国品文未显。至下处处显说。并与前说不乖故得为此经体也。二释方便义即为五意。一略释名。二约教同异。三方便所用法。四约三业所用。五约观心。一略释名者方是智所诣之偏法。便是善权巧用之能巧。用诸法随机利物故云方便。故文云。智度菩萨母方便善权父。方便有三。即三种二智。一化他。二自行化他。三自行。具在玄义。二同异者即约四教。一三藏。佛三种二智者如毗昙有门。照事无常苦等名为权智。照理无常苦等名为实智。成实空门以毗昙事理皆是权智。照谛空理方是实智。如是四门四悉赴缘说种种二智皆是化他。二明自他权实二智者。佛用四悉说上四门种种权实随他意语皆是权智。坐道场时证二谛理不可宣说即自行实智。三自行权实二智者。坐道场时证俗谛智究竟分明法障皆尽名自行权智。证真谛理究竟分明正习俱尽名为实智。二明通佛三种二智者。一若用悉檀说三藏三种二智及当教有门。照幻化事皆名权智。照幻化理名为实智。若空门明义照幻化事理皆名权智。照幻化理空即是实智。乃至四门种种权实皆是化他权实二智。二明自他二智者。总前三藏及当教所明种种权实皆是随他意语。并属化他权智。佛及八地内心所证皆名实智。三自行二智者。佛及八地照真俗理即是权实二智。三别教三种二智者。一总前藏通三种二智及当教有门分别事相皆为权智。若照如来藏理名为实智。若空门者照有门事理皆名权智。有门权实毕竟空寂名为实智。二自他权实二智者。总上二教及当教四门皆是随他名为权智。佛及十地内证之理名为实智。三自行权实二智佛及十地内证不可说真俗之理名为权实二智。四明圆教三种权实二智者。总前三教及当教有门不断烦恼照界内外法界种种法门名为权智。不断烦恼照自性清净心即是实智。圆空门者不断烦恼照界内外事理之有名为权智。照事理皆空名为实智。如是等四门用四悉说种种二智皆名化他二智。二明自他二智者。三教及当教种种二智皆是随他。悉是权智。佛及四十一心证不思议二谛之理皆名实智。三明自行二智者。佛及四十一心内证不思议二谛之理名权实二智。是故文殊请净名说入不二法门。其即默然。文殊称叹意在此也。三方便所用法者。至论诸法非权非实。而言权实者。皆四悉檀善巧利物。此方等大乘一音演说随机所感四种不同。又此品正明助佛阐扬善巧权谋随机利物。令入慧起根故名方便。但璎珞有三。一破法二立法三教化众生。今约此经远论。室外折伏即是破他执法之方便。室内摄受即是引他立法之方便。以折伏摄受令法久住。前二亦是化众生之方便也。若约此经近论者。此品呵诸人者即是破法折伏。劝求佛身即是立法摄受。以折摄故令法久住。法得久住者谓令众生入真性解脱清净佛土。是以中论品品明破即是破法。后四谛品明三宝四谛四沙门果即是立法。又偈结云因缘所生法我说即是空破法折伏也。亦名为假名立法摄受也。亦是中道义教化众生令法得久住。法久住者令见佛性住大涅槃。故前品云随其方便能成就众生。随成就众生即佛土净。当知叹净名方便者正叹助佛阐扬不思议解脱佛国之教。四约三业明所用法。所以然者。诸佛菩萨清净三业性如虚空非一非异不可分别。为化众生慈悲誓愿神通感应应十法界现不可说种种身业。十方利物是为身密方便示现。又以悲誓神通应化现同十界所有音声。十方佛土示不可说种种之法是为口密方便利益。又以悲誓神通应化现十界心。十方佛土现不可说心识种种分别即是心密方便利益。藏通但明神通三业。别圆法身应现三业亦名神通变化三业。故约三业以明方便。此品明六度摄物即心密方便。为白衣等示种种之身即身密方便。一切见敬托疾兴教说种种法即口密方便。此三业方便无方利物莫测其本。即是三密亦名三轮不思议化。三无失。三不护。三业随智慧行。良以法身三业化物无失。无谋无念寂而常用应生四土。示身口意折伏摄受利益众生。故居方丈无疾现疾。因以开悟令超缘集同栖空室。从此标名故言方便品也。
　　五约观心者。若别相三观前二为方便。若入中道即是实慧。初从假入空是破法折伏义也。次从空入假是立法摄受。中道正观即是教化众生入实慧也。入实者名法久住。法久住者则法身常存。若一心三观方便实慧不一不异。以三观历三业明方便巧用可以意知。问此品定是谁说。答此有三解。有言是集经者。叹净名德为问疾者说如是法。有言前叹德是集经者。次说法是宝积向佛述净名有疾而不得来。为问疾者说如是法。有言是佛同叹净名有此方便说法利物之事。今恐是佛说。普集经及佛国品意在净名助发宣扬。有此称叹净名悬知。故方便托疾来诣参问因得兴教。阿难本愿所未闻经愿佛为说。至结集时次佛国品而诵出之。入室六品阿难在庵罗园皆付阿难者。亦是重为说。
　　尔时下三入文解释。净名助化凡有九品。大分为二。初半品叹德正是形益方便。二从现身有疾去正明声益方便形声互益。但就傍正而分两别。初形益者即为声益而作哢胤。何者此土以音声为佛事。故声益为正。就初为二。一先叹德二正明形益。叹德为二。初标住处及人。二正叹德。初文者城如前释。长者者有长人之德也。但标人处者意有所主。净名宝积同住此城本是法友。宝积独来而净名不来者为有疾也。因其有疾故致参问。因问说法承机便也。人既有问佛同世仪岂不遣问。但被命之徒有堪不堪。不堪即五百八千。又各述往呵显净名之德。亦令述昔重益时机。此有密意非都不堪。堪即文殊。奉命入室对扬解脱。其同往者法利皆充。是则净名赴缘兴显大法。佛国因果之功成。维摩如前释。长者者今当略解。然其本地旧云金粟如来。即是法身长者。如法华云大富长者即是如来。语其迹也。位居法云或云等觉。望佛为菩萨。即长者子望下地名等觉佛。则长者也。今略为四。一外具十德名世间长者。二内合法身十德即出世长者。三约观心具有十德。四帖释经文。初外具者一性贵．二位高．三大富．四威势．五智深．六年耆．七无失．八礼备．九上叹．十下归。备此十德世间名大长者。何者国内胜人称为长者必是贵族。虽是贵族爵位卑微不称姓望。虽是高位贫无财惠世所不重。虽财充积无宠不威物不敬畏。虽有大势神用闇短智人所轻。虽神解明鉴而年在幼物情不揖。虽年耆貌皓内行斯恶人所鄙怪。虽操行无瑕而外阙礼仪无可瞻爱。虽进止容与若上人不穆名不彻远。虽豪贵歌咏无恩群下物所不崇。十德若备名大长者。二以十义内合法身十德者。净名迹即居人世具世十德。故毗耶所推称大长者。然其本地。众德妙绝不可称说。略而言之内具十德。即是出世法身长者。一从初发心常值佛禀教。正观中道发生理慧。即是法王种性中生。二积功累德证无生忍。三万善法财无不具足。四十力无畏降魔制外。五权实二智无不通达。六久值诸佛观行纯熟。七三业随智得三无失。八具佛威仪进止咸益。九诸佛记别叹以诚言。十释梵所敬归心所崇。此十具足即法身德满故名法身长者。是故能辅释尊阐于不思议法门显成净土因果之教。三约观心明十德者。一姓贵即正观顺教契理生智。是名发心生在佛家种性真正。二得无生忍者观三谛理。三惑不起即是修无生忍。虽非上地观行之心亦称无生。故法华云。若说此经当著如来衣。如来衣者柔和忍辱心。是忍即寂灭忍。岂不得称无生。此即位高。三大富者正观之心三业清净。包含三谛一心万行富有法财。四势力者正观降伏爱见魔外。五智深者观中为实双照为权二智具足。六年耆者久种善根方修此观。七无失者正观心性三业无瑕。八礼备者举足下足无非道场。乃至著僧伽梨悉皆一心。九上人咨嗟者观行之人常为十方诸佛所赞。故法华云能持是经者诸佛皆欢喜。现无量神力叹美持经者。十下人所敬者法华明。持经行人天龙四部皆来恭敬供养是人。当知观行之人具净名德同于大士。是真佛子。故法华云佛子住是地即是佛受用。常在于其中经行及坐卧。尚同长者受用岂不得名长者子也。
　　已曾供养下二正叹德即为十段。释于十德不多不少。供养诸佛者此两句叹第一种性真正。如世间长者姓贵也。今净名值佛既多闻法亦广。必如闻而行深观实相。若发生理慧是为从佛口生从法化生得佛法分。三慧显理天性相关名真佛子。是则生在佛家。种性真正。深殖善本者释成种性。殖之言种。观毕竟空种大智种。智是行本。从解生行德无不备。故大品云诸法虽空一心具足万行。即法身初生具足众德。
　　得无生忍此一句二叹法身位高。如世长者位高也。所以然者。圆教初住一地具足诸地功德。此义犹通。今净名或云金粟如来。已得上寂灭忍。或云位居等觉得中寂灭忍。或云位居法云得下寂灭忍。若居中下无明已断。但有微习不能牵生名无生忍。即位高也。所以不受寂灭忍名者。正为让佛。但无生忍也。
　　辨才至总持此三句是三叹三业功德。法身之德四辨法财亦复无量。如世长者之大富也。辨才是口无碍。辨能摄一切口业功德法才。游戏神通即身业。摄一切身业功德。逮诸总持即诸陀罗尼总持一切意业功德及余一切功德法财。
　　获无所畏降魔劳怨。此二句是四叹外用无怯。如世长者有威势也。何者十力无畏降魔制外。魔即四魔八魔十魔如上说。劳怨者魔有尘劳之力。能害菩萨智度母善权父诸善法亲。故名劳怨。
　　入深至利钝此八句是五叹二智。如世长者有深智也。前四句正叹后四句释叹。入深法门即叹实智。不二法门实理甚深唯佛究尽故名深法。善于智度即到彼岸边底叹实智也。通达方便大愿成就二句叹权智。权智善巧能成大愿。大愿成就方便用成。明了众生心之所趣此二句释叹实智。一切众生皆有佛性。凡有心者悉得菩提。如流趣海。又能分别诸根利钝。此两句释叹权智。众生根有利钝不同。而能善巧逗机令得悟解即是方便。
　　久于至大乘此三句六叹修行积久见理分明。如世长者年耆见久。故法华明文殊已曾久值诸佛修学积劫。此亦如是。故言纯熟。决定大乘者见理分明能师子吼。师子吼者说诸众生悉有佛性。佛性者大经云即大乘也。
　　诸有所作能善思量。此二句七叹三业随智慧行得三无失。如世长者内行无过。何者一切所作皆是三业能善思量。若作前智后失不可追。今前智后作无差机失。即三业随智慧行得三无失。
　　住佛威仪心如大海。此两句是八叹形心两称。形则进止得仪心则含弘无隔。如世长者礼仪备足有大人之怀。又住佛威仪者如十地菩萨学佛象王回视等。举足下足有所运为无非佛事。有言具佛相好也。今言能如佛不起灭定现诸威仪普利一切。心大如海者大经明海有八不思议。佛法亦尔具出彼经。今言菩萨无缘大慈含容一切心无取相。是故不增。虽观诸法毕竟空寂而不舍众生。故名不减。犹如大海众流常入而不增。沃燋常煎而不减。故言心大如海。
　　诸佛咨嗟此一句是九明诸佛称叹。如世长者为天王上人之所叹美。大士既具诸德又称物缘。故为诸佛之所嗟叹。
　　弟子释梵世主所敬。此两句是十叹大士内德既充外堪师轨恩被必深。故为敬仰。如世长者民下所崇。弟子者谓。诸声闻释梵世主者即欲色界主。主既归心臣民之众莫不咸敬。
　　欲度下二明形益方便文为三。一标益物处．二正明益物．三结初明处者。大士将欲助佛阐扬大道方便度脱众生。故居广严之国。即是品之来意如文资财下二正明益物之事文为三。初六句明心密。二从虽为下九句明身密。三从一切下二十句明口密。初六句约六度摄物。此是从本垂迹下二十九句皆是迹同凡俗。因迹显本。问何以心密是垂迹身口是显本。答六度身心其理深隐。涉化方便随机有事。身口一往同俗。若求其致方知表本。今初从本垂迹益物显本。皆约六度。六度即波罗蜜满足之身。三身三德不纵不横如世伊字。
　　资财无量摄诸贫民者。旧解多云。资财只是世间财帛贫民只是世间贫人。若尔此与凡俗行施何殊。岂足叹净名垂迹善巧摄物来生四土。今言财有事理。事则可知。理即真理善法财也。故文云法王法力超群生常以法财施一切。以四教法财施于一切。即檀度具足法界故言无量。摄诸贫民者非但世间贫民。因财摄来以道教诏。今言贫民者也。七种方便皆是贫民。当知皆是如来方便密语。若是底下凡夫贫民以世财帛。或以戒善而摄取之。若二乘穷子幼稚舍父求衣食者。以三藏盐醋米面一日之价生灭法财而摄取之。二乘为富比于菩萨犹贫法财。故法华云自念贫事我无此物。菩萨三祇功德虽复无量比声闻为富。并通菩萨犹是贫民。通无生谛理诸度法财自以为富。比于别教犹是贫民。别教历别修无量谛理。诸波罗蜜法财无量自以为富。比于圆教犹是贫民。圆教三谛无作谛理诸波罗蜜法财圆足。金刚宝藏无有缺减乃名为富。故纯陀自叹贫于无上法之财宝。若得无作方是无上法财。大士法身住于非悭非施圆满之檀。能起四教法施之财摄七种贫民。乃至圆教善根未发亦是贫民。如纯陀也。以四法财摄取众生令生四土。此是垂迹引物还本。又约顿渐不定秘密四种法施摄取众生。成菩萨行令生净土。净名成佛布施所摄众生来生其国。故知此言扶成前品。佛说布施是菩萨净土一切能舍众生来生其国。岂可不用佛国为宗。若约观心者。今之四众其有能住一心三观。不见悭施慈悲利物拯济贫乏。兴福供养随喜奖成。若是长者一村行施因施说法。受施之徒感恩慕德归心受化悭吝渐微。亦学施主舍财修福。若在令长住正观心财施法施。则一管贫民归心受化悭心自息亦能舍财。乃至天王帝王住正观心。不见悭施慈爱贫民恩慧分施。因为巧说四教法门。四众荷恩归心受道亦皆能施。譬如一灯燃百千灯冥者皆明明终不绝。是为四众帝王长者住檀无尽灯法门摄众生也。是诸所摄于未来世还为眷属同生净土。值佛闻经正慧开发。是诸施主得无生忍。于有缘之国示成正觉。昔布施所摄皆来其国修三乘道。若闻法华同入佛乘。此即净名大士何处更往毗耶。
　　奉戒清净摄诸毁禁。净名法身住非持非犯满足尸罗三德之身。能以方便十种戒藏摄诸毁禁。先以十善五戒摄于人天。次以律仪摄毁不缺等四。次以生无生正语业命摄毁随道无著。次以无量三正摄毁圣所赞自在。次以无作三正摄毁具足随定。余人未得非持非犯皆名为毁。故大经云唯佛一人具净戒余人皆名污戒者。此诸众生既蒙戒摄。以不毁禁成菩萨行随行戒善。净名成佛时戒善所摄众生来生其国。上文云持戒是菩萨净土。菩萨成佛时持戒众生来生其国。约观心者今佛弟子四众贵贱能修三观一心。住此观心不见持犯。慈悲利物净持禁戒。持戒有德为物所归。示以法门。若是长者令长洲主国君能持斋戒。则一乡一县一洲一国臣民四众自然息恶而修戒善。是则不言而化。以四种净土之因修四教道。自住尸罗无尽灯法门摄诸众生。是诸所摄于未来世还为眷属。余如施中。下四度观心准此可知。
　　以忍调行摄诸恚怒。净名住非恚非忍羼提三德满足之身。能示住伏顺无生寂灭。方便调四恚怒众生各离嗔恚成菩萨行。净名成佛之时忍辱所摄众生来生其国扶成佛国。及诸义准前。
　　以大精进摄诸懈怠。净名法身住非进非怠满足之身。以四道品各八精进摄四懈怠。来生其国。余义例前。
　　一心禅寂摄诸乱意。净名法身住非定非乱三德之身。能善方便用四道品各八种定摄四种乱意。令各得八种之禅及诸禅定成菩萨行来生净土。具如佛国品明。
　　以决定慧摄诸无智。净名法身住非愚非智究竟般若三德之身。善能分别诸法相于第一义而不动。以四道品各八决定之慧摄四种无智众生。具如佛国品明。是故菩萨从法身本地真六波罗蜜起方便迹。示行六度摄取众生。即成就众生净佛国土令归本地。并扶成佛说不思议解脱净土教也。
　　虽为下九事是无言之化即是身密。行于非道通达佛道方便利物。初言虽为白衣即垂迹。而修沙门引归本也。沙门名为无著亦名勤行。大经云如来是大沙门即是四教示沙门也。律是诠量轻重。诠量四教罪垢轻重。皆为引物归寂光本。此无言化者。密讥出家密劝在家。言密讥者。大经云虽复染衣心犹未染者。未染四教大乘之法华。则虽是沙门名为白衣。密劝者。何须染服。但令染心立沙门行。即不思议净土之因。岂非无言而化成净土教耶。净名后成佛时所摄众生来生其国。皆是方便扶成佛国。其义宛然。但佛国品明方便是菩萨净土。菩萨成佛时具足方便众生来生其国。正是标名而已。今净名托疾兴教。其叹德者具出二十九事。开叹净名方便之端。故知方便无量。佛国品方便之义见于此品方乃显也。约观心者。只今时白衣信士。若长者令长洲主国君等。而能断恶修善。一心三观不染诸欲观行明净即。是虽为白衣持沙门行。此下八句皆上半垂迹下半归本。
　　虽处居家不著三界尚忌天乐。况复人间卜居此者。为引四种众生令离三界来生四土。三界有二种。开合对四土细寻可知。此及诸句例须观心。不欲繁文例前可解。
　　示有妻子常修梵行。内修四种梵行离四爱著。亦密讥出家密劝在家。令人不思议行成四土之因。
　　现有眷属常乐远离。行四种远离令诸众生远离四缚。入不思议之因来生四土。
　　虽服宝饰而以相好严身。常用四忍修诸相好。庄严法身引四众生入四净土。
　　虽服饮食而以禅悦为味。用四种道品各八禅悦令成妙因引入四土。
　　若至博弈戏处辄以度人。博谓博塞弈是围棋之类。辄以度人者。化令不著无记掉散空丧出世之功。当各随根性求于四种出世实利名为度人。令入不思议解脱置四土也。所言辄者机起即化不待咨请。
　　受诸异道不毁正信。受学异道为欲伏物故不毁。正信者内信无损即用正法而度脱之。大集明如富楼那虽化外道反被讥呵。文殊示同而往化之。诸外道等过去亦经值佛闻法。内有善根赴机引入不思议行令成四土之因。
　　虽明世典常乐佛法。此方世典即五经等。西土即四韦陀十八大经仙方咒术等。常乐佛法常乐四教所明佛法。引导令入不思议解脱四佛土也。但法身本地三德秘密而能熏业。置毒于乳方便引物同归四土入不思议法门也。
　　一切下第三有二十句是口密方便。声教饶益。亦是垂迹引物归本。一切见敬义有二种。一云净名观一切众生即菩提相即大涅槃。是故皆敬。二云大士为其化主触物沾恩。凡厥之流无不荷泽慕德知恩。是故一切皆恭敬供养。又是福田之上。夫无学罗汉尚是应供。何况净名方便说法化归本也。此一句通贯下十九句。所以然者。方便设教物不敬重化导岂弘。
　　执持正法摄诸长幼。外国立有德者以为三老秉持国法。此垂迹也。言长幼者何但人有长幼。一切善根亦有大小则是长幼。长幼虽殊论其善根不出四教。赴四根机摄归四土。
　　一切治生谐偶虽获俗利。不以喜悦称意为谐获利为偶。迹同凡俗求世胜利。不以为喜者引物归本故不喜悦。凡夫爱心喜悦结惑覆四善根。大士引物情无所著。物著情破四善根发摄归四土。复次菩萨证四功德三权是俗。修此三法发生定慧名得俗利为人说此名曰治生。闻者得益名为谐偶。菩萨常行舍行名为不悦。
　　游于四衢饶益众生。示迹同凡游四达路表游四谛。用四四谛益四众生引入四土。
　　入治正法救护一切迹。同凡俗用礼用刑。凡人执法多有枉滞。菩萨治正为护众生方便与夺。因用四教救拔引入四种净土也。非是舍道谬致参掌。
　　入讲论处导以大乘迹。入凡小所应行处方便为说四教大乘引入四土。
　　入诸学堂诱开瞳蒙迹。入学堂诱开瞳蒙。幼小曰瞳情昧曰蒙。四种善根微小为无明惑障。出世解未开谓之瞳蒙。四教引接破其惑障。开四善根增长成就来生四土。
　　入诸淫舍示欲之过迹。入淫舍为说九孔常流污秽不净令知欲过。欲心若息四善根发。若贪染四法亦名为淫。知贪爱过不染不著。以净心故得入不思议之四土也。故文云先以欲钩牵后令入佛智。
　　入诸酒肆能立其志迹。入酒肆酒有三十六失。凡人若饮昏神乱道胜志皆颓。大士能自立志又令他立。行因不退引入四土。复次酒是烦恼肆。即五阴凡夫饮烦恼酒。二乘饮空无相酒未吐此酒。故于佛性生无常想。故大经云持空三昧瓶醉般若无相。通教同二乘别教见中未了醉无明酒。大士虽复入诸烦恼用为佛事。纵饮千钟而不昏乱故云能立其志。
　　若在长者长者中尊为说胜法。此下叹尊胜之德。用口密方便益物。大士无方尊卑皆现。今偏举尊胜者为成叹德。故德为物轨居群贤之上。言长者中尊者。世间长者乡闾怀胜故自为贵。大士迹同德过于彼故为所尊。先说世俗胜法皆令揖伏。次赴四机说四胜法。既为所尊无不从顺。引不思议四土。
　　若在居士居士中尊断其贪著。外国居财一亿称下居士乃至百亿名上居士。此土居家德素亦名居士。今谓居家多财大富之士名为居士。常以财利为怀。净名迹示胜德。虽积财无量惠施不穷。故为彼所尊。因随彼机说四檀法令离贪著引入净土。
　　若在刹利刹利中尊教以忍辱。刹利此云王种即大田主。净名迹示慈忍胜德故为所尊。教以忍辱者。刹利自在多恣威严故教忍辱。依四根性四教赴之说诸慈忍。
　　若在婆罗门婆罗门中尊除其我慢。婆罗门此云外意。世世相承外学高良。又云净行。净名垂迹外学超殊。莫之能比故为所尊。诸婆罗门自恃净行。我心轻他。若睹净名深学胜法我慢自摧。依四根性以四教法如应为说各离我心。
　　若在大臣大臣中尊教以正法。国之大臣各有所掌。或有不明。净名迹同。示以明达故为所尊。治道正法依四根性乃至引入四土。
　　若在王子王子中尊示以忠孝。净名迹示明达孝敬故为所尊。王子者为子为臣。为子须孝为臣须忠。依四根性用以四教。为说四种诚孝之道。乃为四种法王之子。顺四教行名之为孝。不惜身命弘宣四教即名为忠。引诸众生令入四土。
　　若在内官内官中尊化政宫女。外国国法以七世不邪行有德者以为内官。委信入宫整理内事以为心秘。净名迹示最上无过为所尊也。宫女既被外制。内生邪想覆宿善根。大士赴机说四八道令得正见引入四土。
　　若在庶民庶民中尊令兴福力。庶民少福报。居贫下常鄙不逮绝慕上流。
　　大士虽迹示居高而泛爱群下。庶民感荷倍加尊重。随其根性为说四教。檀施功力当生净土得胜果报。
　　若在梵天梵天中尊诲以胜慧。十八梵天于四禅四无量定多生味著。所入不深。净名迹示观练薰修深入无际。故为诸梵之所尊也。为说净无垢禅善入出住方便胜慧随其根性引入四土。
　　若在帝释帝释中尊示现无常。释天著乐自知沉没。净名离欲清高故为所敬。天主保常。大士为说无常十五观门如大品智度明也。随彼根性四教赴缘为说无常相。亦不同。三藏明无常生灭即有定相。通教无常皆如幻化。别教金刚已还皆是无常。圆教一切法趣无常是趣不过。四种教门引入四土。
　　若在护世护世中尊护诸众生。四天王天在须弥半四埵而住。各主二部鬼神不令损害四洲人民。大士迹同慈悲护物复过于彼。故为所尊。随彼根性如应说法。令起四种誓愿护四善根众生修四谛智。即是四王一谛各有见思二部鬼神。摄令不扰诸善心数。即是护诸众生。逗缘说四教令护四种四谛所生正法。上一一事皆是引物来生不思议四土之哢胤也。说者深知。
　　长者至众生三结成方便。居毗耶离但净名三业方便助显佛国。乃遍十方十法界法。岂止如上三十五事。问今言为世所尊者。为以一身入多身为尊。为当托生于彼彼以为尊。答皆有此义。类如普门现种种身。今正取托疾兴教以长者一身。迹能巧用随所示处无不尊敬。承机开化无不蒙益。当知长者法身无诸业缘。示物故尔。将证长者身本无疾。为众生故托疾兴教。故须先述前诸方便以为哢胤。齐此结成。上来从本垂迹显本方便形声益也。

　　维摩经略疏卷第十


　　方便品二

　　其以方便下至入室竟有八品半文。大段第二净名方便托疾兴教助佛扬化。令入不思议解脱。除物罪垢引入四土成净佛国之行。托疾有四意。一为化国王及臣民等。二为发起弟子品。三为发起菩萨品。四为发起问疾品。初意者以托疾故国王长者皆来慰问。因以身疾寄言斥彼。诫劝为便。若厌乐心生能断缘集修行万行。是为入不思议解脱之哢胤。生同居有余净土之因成也。二为发起弟子品者。若不现疾无由顾命弟子参问。若其不命岂敢辄述昔日所呵。普令二乘同闻往昔滞小被呵。有乐小执小之徒。闻此心折慕仰大乘。近为入室闻不思议成生苏之由籍。远为大品法华成熟苏醍醐哢胤。亦是生果报土之良缘。三为发起菩萨品者。若不托疾菩萨为由被命。岂得各述往昔被呵。普令三教菩萨折其方便之滞。同折圆顿之道成入不思议解脱净佛土之胜因。四为发起问疾品者。若不托疾何由得命文殊入室论道开发物心。令诸弟子声振大千进诸菩萨三观之行。入不思议解脱之道成净佛土之因。此之四意皆由托疾。疾非实有故言方便。方便之力寄在说法。此正属声益。
　　今明净名诧疾兴教意乃有四经文。大判总为二段。一从此下说菩萨品有两品半。是室外说法明弹呵折伏。二从问疾品去有六品。是室内说法明引接摄受以是因缘令正法久住。即是住不思议解脱也折中具摄。摄中亦尔。但义有傍正。今就室外折伏文为三。一此半品明折伏界内有为缘集。二弟子品即是折伏无为缘集。三菩萨品即是折伏自体法界缘集。问无为与自体为同为异。答诸说不同今言名别体同。二乘迷自体起无为著。著已无为故受无为之名。菩萨亦迷自体起无为集而菩萨观破无为。但无为未尽此惑附体故别受自体之名。如凡夫迷真起有为缘集。学人断见思惟未尽。犹于真理有色无色染之名。问学人有为未尽虽得见真犹有其惑。不约真名自体。菩萨无为未尽亦得见真。何以别受自体之名。答二乘见真但是空理空非法身故不得立自体之名菩萨见真真是法身。法身常在故得别立自体之名。菩萨缘惑未尽故须折伏。此半品为四。一方便现疾．二诸人参问．三因为说法．四时众得益。初文者以无疾现疾此表法身无二缘集因果患累。为欲引物方便现有凡夫二乘二种缘集及菩萨自体因果之患。问何得知然。答下文云菩萨疾者从大悲起。以众生疾故我亦有疾。若众生得无疾者则我无疾。问净名迹居人道可同凡夫而有事疾。内同菩萨有自体疾。既非二乘何得同其有无为疾。答净名住不思议应以二乘身而得度者。即皆现之而同其疾。复次现通教菩萨之疾与二乘同现疾义(云云)。至问疾品当具分别。
　　以其至问疾二明问疾。净名为物所尊具如前叹。斯之大众莫不蒙恩。今既有疾岂容不问。故诸王臣民皆来问疾。而但诸来者皆是净名现世知识。过去曾结四教之缘机动致感藉问疾为缘故来问疾。
　　其往者下三因为说法。若不现疾无由弹诸豪族。设来亦无缘呵斥。然约他身说过为难。我既有疾彼岂得无。故因己疾广为说之令生厌离劝求佛身。文为三。一总标说法．二正说观门．三劝求佛身。初文可知。次二种说法者是佛法大意。即是诫令断恶劝令生善。因此得成净土之业。又若但劝厌离断恶而不劝求佛身。即怖畏世间堕于二地。若堕二地此经及大品并成根败之士。若依法华涅槃即于佛道纡回。今此观门多在藏通。何者芭蕉等譬在藏幻梦等譬是通。
　　诸仁者下二正说观门。有师作五门解。有师用五非常释。今用二门明义略出五种。一约见思两道。何以得知。初明苦下四行是约见道。次明不净观是约修道。故大论释十想云。前三见道中四修道后三无学。今劝求佛果不须后三。二约二种念处。苦下四行即性念处。说不净观即共念处。三约二行。苦下四行即慧行。若云不净即是行行。四约二观。苦下四行即是实观。若说不净即得解观。五约正助。苦下四行即是正道。说不净等即是助道。如是等种种二门广为诸人示教利喜。今约此等二门说法者意乃多途。略出五修。一为令闻法之徒厌离修观求无上道。若缘集未断生染净土。二界内若断即生有余。三若依佛慧如螺髻所见。故普贤观明忏悔力。故罪障渐除即于此身见净妙国。四若证真无生即生果报。五若住不思议解脱即能成就众生净佛国土。众生缘熟坐道场时随所化生而取佛土。托疾说此二种观门等行利益众生。略知大意。今就见道苦下四行。初说无常即有三事。是身无常者。揽三事有身。身但假名。三事无常故说是身无常。无别身也。如大集云。歌罗逻时即有三事。一命二暖三识。出入息者名为寿命。不臭不烂目之为暖。此中心意谓之为识。揽此三事名歌罗逻。三事生灭相续不断乃至衰老皆是业持。凡夫不了起诸烦恼造种种业。不觉息断三事分离。一生空过悔无所及。今净名说为无常破彼常倒。何者三事成身息出不反。身如瓦砾命宁可保。暖气持身为常存者。火从缘生缘散火灭身便臭烂。岂得常存。业系妄识谓我常存。业绳忽断心即托生。当知三事皆悉无常。若能如是悟粗无常即能舍粗缘事。观细无常。若心在定见无常理即入见道名须陀洹。若毗昙有门见细无常理即是见道。若成实空门因细无常入空方是见道。今约有门善修无常能破身边即入见道。谓有无等六十二见及一切见知皆无常。即能见理断见惑也。深观无常何止断见亦能断思。故佛言善修无常想能断色无色染也。无强者为成无常。故假名之身依于三事。三事若强生灭莫之能迁。若有为生灭迁变。当知三法体羸无强。无力者亦助成无常。若假名身三法有力即能拒抗。由有为生灭转变不自在故当知无力。无坚者三法之体皆无定性。若是有者即如金刚。岂为生灭之所破坏。以假名三法不自在故为生灭所破。当知无坚。如诸罗汉欲结集法藏前说偈云。无常金刚来破圣主山王。速朽之法者假名三法转变体羸。生灭迅急。当知此身是速朽之法。不可信也结句破执。此身三事若有常有强有力坚固不朽则可计常。若其业尽不与人期。是则出息不保入息前念不保后念。现见世人俄顷便往无自觉者。云何计常。信此妄情自宽造恶而不修道。
　　为苦至不怙此约苦门说法。为苦者无常故苦。何者三事成身无常所切。又为三苦四苦八苦所苦。苦之甚也。为恼者三事假身常为九恼及诸苦境之所逼恼。是则内苦为苦外苦为恼。复次初苦为苦重逼为恼。众病所集者三事假身息暖是色。色法四大四百四病聚在此身。心有四分烦恼之病生八万四千。此色心病聚在假身。故言众病所集。复次为苦者行苦也。无常行苦无奢促无轻重。故言为苦。为恼者坏苦也。违缘坏乐故言为恼。众病者苦苦也。身是四苦重加众病故云苦苦。问通苦有四别苦亦四。别苦苦于通苦。是则四种皆是苦苦。何故别说病为苦苦。答生苦已过死苦未至老苦微薄。故约病苦说为苦苦。又解净名托疾故但约病为苦苦也。明智者所不怙。结成苦义审谛观察。了了见苦无暂乐时是名智者。若三事假身常为三苦所苦。无一乐者何可恃怙。故瑞应云圣人常以身为患。而愚者保之至死无厌。
　　是身至不住此十为空行作譬。今有二释。初总别解二通相释总。别解者初五别譬五阴。次五总譬五阴。何以知然。经论诚文云。观色如聚沫观受如泡观想如炎观行如芭蕉观识如幻。下五既无文别对。当知总以譬于身空。问别譬五阴定属何教。若三藏不应炎幻为譬。若通教不应沫泡芭蕉为譬。答方等四教杂譬非疑。大论云。声闻经中或为利人说如幻等譬。从多为论各有宗徒。大品有时牒前二教说五阴。六譬十譬通譬五阴乃至一切种智。问十譬总别皆譬五阴空者。前后何以不对五阴成假名身俱约三事。答此亦何在。佛或时说二法成身所谓名色。或说三法如今所用。或说五法即是五阴。或说六法即是六入。并出经论。离合随缘赴机得宜于理无失。今用三事者于观门为便。次通相释此十譬皆譬身空。余经虽以前五譬譬于五阴。此经十譬皆云是身。不别以五而譬五阴故不同前。今通明此十多譬身空亦譬法空。就此十譬五是三藏五是通教。此品是约藏通观门故也。三藏五者谓沫泡芭蕉云电。通教五者即炎幻梦影响也。问何以知然。答大论有文。前已具明。问沫等与炎等何别。答沫等有此色质。但是虚假分折易空。以人不知色身空故用此为譬。炎等似有实无体质。以此无质譬于粗细有质之色。知诸法皆空。问诸法皆空何得以空譬空。答大论云以易解空譬难解空。故约六喻十喻譬法空也。问沫等通为三乘作譬何以非大。炎等亦为三乘何以独称通教譬也。答炎等非但为通三乘亦为别圆。故是衍经之所用也。摄大乘云。依阿梨耶说如幻等八譬。聚沫不尔岂得为类。今释十譬譬生法两空。若三藏教多譬人空少譬法空。但两教杂说不分部者。正是随机故也。
　　是身如聚沫不可撮磨者。水流冲击因成聚沫。一往似有撮之即无。此身亦尔。无明行识流托他阴。迷者谓有智者观之不见定实。如撮沫无沫但有水也。此譬人空意显。法空未明。如泡者上水渧下水。上水为因下水为缘得有泡起。斯须即无或因触灭。一往异水。如实知之离水无也。身亦如是。往业为因父母为缘即有身泡。渐渐增长缘尽便终或他害死。无智谓有。若审观之三事身空无别身也。如炎者日光风动旷野起炎。起炎相续愚者水想审谛求之炎水俱无。此身亦尔。心智光业风动揽他三事。相续不断染爱不了计以为身。智慧了达非但身空三事叵得故言如炎。是则可譬生法二空。不同三藏聚沫等譬。如芭蕉至坚者。芭蕉从生皮叶相裹竟无真实。此身亦尔。歌罗逻来三事假身。皮肉骨髓各有九十九重。一一捡之虚假叵得。如出入息相续百千。一一息中身不可得。刹那心识次第生灭。一一刹那身不可得。离此三事无别有身。故知身相内外俱空犹如芭蕉。是身如幻从颠倒起。犹如幻作兔马外人见之皆谓是实。无明幻师诸行幻法幻作三事。见身取相谓为定实。若知无明不起诸行幻法及以三事如幻空也。是身如梦为虚妄见者。眠法覆心身卧于此。见身游彼言彼有实。觉方知梦。无明覆心为卧妄起诸行。托胎三事乃至老死如梦见身无所不至。观心觉悟即知虚妄身及三事空无所有故如梦也。是身如影从业缘现者。有物遮光则有影现。物异影异物动影动。无明行业遮理智光则有三事报身影现。业异报异从生至死流动非一。若知无明行业本无所有报身三事皆毕竟空。犹如影也。是身如响属诸因缘者。响因两物相击出声空谷响应。身亦如是。无明内动如物相击。业行如声母腹三事如空谷应。三事和合成假名身。属诸因缘者无明行为因母腹空谷为缘。因缘所生无自他等故说无生。生即如响。复次如唇舌齿腭咽喉。报风触身七处故有声出。声属众缘亦不可得。身亦如是故如响也。问摄大乘明八譬各有所譬今经五譬那并譬身。答今明通别同异意正在此。若通圆二教五譬六譬八譬十譬皆可通譬。如大品所明色乃至一切种智皆如幻化。此经亦通八譬别者即别教意。如以四德对四三昧破四种人。圆义往核皆不可解。是身如浮云须臾变灭者。云从龙出亦阴阳气变为异色。远望谓有近者则无。无明行龙父母气合起假名身。从生至老种种所作。愚者远望则有身相智者近观身不可得。须臾变灭者即三藏折无常入空。是身如电念念不住者。电义未详。但无明行三事身光念念无常如电疾灭。此譬无常意转明矣。是身至所转八番明无我。约六种法捡破我等十六知见。前五番四大种。次一番约空种。二番约识种。问无我与空何殊。答四句不定。一众生名空阴名无我。即是内离人故空。法不自在故无我。二阴名空众生名无我。阴但是法故名为空。众生是人故名无我。三俱名空犹如二空。四俱名无我如三无我。今经前明空门多是二空。今明无我约法无我。问上明空行就二教入空。今无我行亦为二不。答文虽是一亦得两释。何者如言无主为如地。若分别破地得无主。三藏无我。若体法性我性皆如。我及诸法毕竟无有即通教无我。初五番为二。一别捡。二总捡。别捡为四。
　　是身无主为如地。今例作两释。一破外人。二约内观。破外人者外云。若无神我何能担负。内曰地能负山可有神我。次内观者毗昙明众生是假名。地是实法。成论明地是假名四微是实。今明虽假实之异同是苦下无我观摄。如地四微。一微是主三亦是主。若一非主三亦皆非。当知无主。外地既无。内地四微所成皆亦无主。若内外无主三事之身何得有我。故云是身无主为如地。又请观音云。地无坚性地。若有者为自他性共无因性。四中随计即是有见。若谓是事实余妄语者实即坚义是性是主。若捡不得当知是无乃至非有非无。若于此四句有所计执即是性实。金刚经云。若心取相若取非相皆著我人。不取四句即是观也。无主无我故云是身无主为如地。是身无我为如火者。外云有神我云何知耶。身能驰走及出音声。故知有我。内曰约火一法破其两计。何者火烧野草亦能东西。烧竹木时亦能出声。亦有我耶。内观者火二微成无有定性。名色成身亦无定性。若无定性即是无我。复次身中暖即是火。若外火无我内火亦无。请观音云火从缘。生缘无自性即是无我。破性四句类地可知。是身无寿为如风者。外云有寿云何知耶。若无寿者岂息相续。内曰出入息者但是风相。外风无寿内风亦无。次内观者风相触击故轻虚自在游中无碍。有何寿命。大集云出入息者名为寿命。观此出入入无积聚出无分散。来无迳游去无履涉。如空中风求不可得。风既非寿其息亦非。请观音云风性无碍。四句观风例前可知。是身无人为如水者。外云有神故有人。云何知耶。若身无神何能润下曲随物情。内曰水能下润。但随器方圆。若水无人无神者汝亦如是。次内观者水三微成无有定性。无性即无水。三事成身无有定性。无性即无人。故云是身无人为如水。如水中见影谓言有人。入水求人终不可得。三事身见谓身是人。深观三事不见身相即无人也。请观音云水性不住但池沼方圆碍之。即住非性住也。人亦如是。随法得名。人无定性。四句捡水例地可知。是身不实四大为家者。此总约四大说无我行。外云若无我者现见六情依身而住。故知有我。内曰现见六情依四大住。无我可依。若内观者身名是一一身不应在四处住。若一大我住三应无身。若各有者即有四身。若即若离四句捡身皆不可得。故知无实。若不得身即身见破。身见破即我见十六知见皆破。是身为空离我我所者。二约空种破我。外云若无神我何得实有国土人物。所若是实当知我实。内曰若尔所既是空我亦应空。如身中空种及以外空。外空是所。所空故我空。约内观者正约空种破见。四大造色围虚空故假名为身。离空无身。若内外空。空不可得即身见破。身见破即离我我所。是身无知如草木瓦砾者。三约识种破我。外云若身中无我焉知四时。内曰如草木瓦砾亦由阴阳逐时转变。似有所知而非神知。今身虽有知知无自性。如草木瓦砾。又计身内有神神使知知。内曰若神使知知复谁使。神遂无使。何须神使。若无神使即无知者。若无知者如草木瓦砾。约内观者约观识种。何者三事成身命暖无知。知只是识。若谓识知过去识灭。灭故不知。现识不住亦不能知。未来未有岂得有知。三世求识知不可得。若离三世无别有知。故云是身无知如草木瓦砾。是身无作风力所转者。此约风动助成破识。外云身内有我故执作动转。内曰此非神作风力转也。约内观者。妄念心动身内依风得有所作。故大集云。有风能上有风能下。心若念上随心牵起。心若念下随心牵下。运转所作皆风随心作一切事。若风道不通手脚不遂。心虽有念举动无从。譬如机关种种所作。其绳若断更无所为。当知皆是依风所作。今观依风非自他等生即是空也。今观三事成身终不可得。谁是作也。
　　是身不净下二说不净观破欲界思惟。若接前说即是修道共念处得解观行行助道。故此不定更向前明即是见道方便。今既见道后说故约修道。菩萨若入见道欲进修不净破爱。对治诸禅先用此四破欲界结。若断六品即斯陀含。若智若断是菩萨无生。若九品尽即阿那含智断。是菩萨无生。今不净观约对四想者。一往经文有此意也。言四想者一身不净想．二食不净想．三世间不可乐想．四死想。初是身不净即身不净想。次虽假以衣食即食不净想。次是身为灾即世间不可乐想。次是身无定即死想。次毒蛇等譬总譬四想。想次约此作四苦者。是身不净乃至假以衣食即是生苦。次云百一病恼即是病苦。次云丘井即是老苦。次云为要当死即是死苦。次毒蛇等亦是总譬四苦。但四苦有二。若言即生即老即病即死。是为约理此属慧行。具如前解。约事四苦即是行行今是事四苦是身不净秽恶充满者即五种不净若因随息见此不净即是特胜。因观息见即是通明。因假想见即九想背舍等。言生苦者五种不净。除于究竟余皆生苦。是身至磨灭是食不净想。以食入腹便成粪秽及诸毛孔恒流不净。虽复澡浴垢秽续生。虽好食严饰须臾臭弊。身及衣服必归磨灭。食体不净唾合如吐。乃至三十六物皆从食起。此想破贪食也。言生苦者生则有之。
　　是身至所逼即老病二苦。是众生五阴世间有此苦法。故属世间不可乐想。只以正报不可乐故依报国土皆不可乐。种种病苦从身而起。当知身是灾祸处。百一病恼者。一大不调百一病动。四大不调四百四病因身而发。是诸病苦皆恼于身。即是灾患。四苦分文即事病苦。是身如丘井为老所逼。四想犹属众生五阴为老所逼故不可乐。若依四苦正是老苦也。什师云丘井者朽井也。不任受用。
　　是身无定为要当死。即是死想四苦即死苦也。三事成身业力所持。因缘假合缘散身灭。或他害死山海空市无得免者。故言为要当死。如佛问比丘。汝云何修于死想。有比丘言不保七日。有云六日乃至一日半日。佛言皆是懈怠修死想者。有言出息不保入息佛言善哉善哉是真修死想者。若能如是不久当得解脱涅槃。
　　是身至合成次总譬四想。身如毒蛇空聚怨贼之可畏也。即四想转明。若约四苦即总譬。此身有此四苦如毒蛇贼等无有乐想。大经具出今经略标。云毒蛇者如四大毒蛇盛之一箧各相违反。四大亦尔。又如毒蛇人虽养育嗔即螯人。不识恩养。身之四大亦复如是。行者养育宜应报恩。一大若违侵伤人善使堕苦海难可出期。如怨贼者以取人财物伤人身命。五阴亦尔。在于身内劫人善财断人慧命。如空聚者空聚无物不生人爱。观六根空无神我味不应生染。又如空聚无有居民。但有鬼魅聚集其中。观六根聚落非但无我而有烦恼鬼魅聚集其中。阴者五阴界者十八界入者十二入。阴界诸入体本无实。何得有我。观阴等理即是慧行。广观其事起种种行。
　　诸仁者下三劝求佛身文为三。一标章二正劝三结劝。初标章者凡夫爱身沉沦生死。上既广说观门呵责。厌离则求二乘断灭佛种。故劝云当乐佛身。问今此劝求何教佛身。答难可定判。或是方便两教或是常住佛身。何故知尔。果本酬因。既说方便还劝求住有余佛果。或是劝求常住果者。诸人既厌身是无常苦聚。应劝求于常乐涅槃。岂可劝求树王灰断。故下文云。如来身者从真实生。问劝求常果何以说方便门。答如大经佛答梵志问云。汝法因常果是无常。何以我法不得因是无常果是常耶。但豪族士庶等既是具缚。若不先因方便观门断惑入空何能入假。游戏神通。亦不能空假一心开佛知见。故法华云是诸众生未免生老病死。何由能解佛之智慧。问定用何判。答方等大乘一音演说何妨通劝。随机所感不可定判。又约诸味所感不同。今方等四因。得二种果比说可知。故今所劝或是酬前两观举两佛之果。或一音异解随其根性望果修因。问何以佛有四种涅槃但二。答佛约用智不同。涅槃但约断德。如云巧拙两度病瘥是一。更开涅槃。非是不得教无的文。
　　所以者何下二正劝。但法身有四。三藏以五分为法身。有时亦指偏空真理。如杂阿含禅经云。若障重障禅当念佛法身。法身者空也。如佛从忉利下。四众折折欲前见佛。善吉端坐石室见空。佛告莲华色。须菩提见空是见我法身。通教正以真智与法性理合为法身也。有时但指偏真空理。如大品云汝当观空空法是佛。空无来去故也。别教正以中道为佛法身。功德智慧为报身。法报合故即有应身。圆教但以不断显法身为异。
　　从无量功德智慧生者。此正劝慕果行因。藏通福智之因感福智之果。果中福智即是法身。故言从无量功德智慧生。别圆福智显出佛性。即以所显为生。但功德智慧皆是慧行及以行行。菩萨发心为求法身从此二法修于二行。二行圆满法身显现。
　　从戒定慧解脱解脱知见生者。三藏作无作戒为戒身。根本净禅观练薰修为定身。观生灭四谛乃至道场见四谛尽名为慧身。正习俱尽名解脱身。了了知见正习已尽戒定慧满。不受后有名解脱知见身。通教五分戒如前说。罪不罪不可得故名为戒身。定如前说。不乱不昧名为定身。观无生四谛从八人见真。乃至佛地见真。圆极名慧身。从初见地解脱见惑转入上地。乃至坐道场时一念相应慧习气都尽。住有余涅槃名解脱身。了了不见缚之与脱。而能种智佛眼自见住有余无子缚。入无余无果缚。亦见众生本无缚脱。而见解脱名解脱知见身。别教以九种戒为戒身。九种禅为定身。九种智为慧身。此出地持。界外习尽为解脱身。种智佛眼了了知见法身显现。亦知见他法身隐显。次位不乱名解脱知见身。圆教一往与别无殊。欲分别者不断凡夫阴身而能成就法身。即是不思议。五分法身事等须弥不碍芥子。欲知修因者闻前二行。厌离世间恶心不起善任运生名修戒身。专修行行禅定名为定身。专修慧行缘理名为慧身。正助既合随分伏断名解脱身。分别六即而不叨滥名解脱知见身。用此五身生佛身也。
　　从慈悲喜舍生。藏通用生无生四谛修法缘四无量心。生佛果法身大慈悲也。别教用无量四谛修法缘无缘四无量心。圆教用无作四谛唯修无缘四无量心。并成佛果法法身无缘大慈悲也。若初心修学还从慧行。慧行入空缘众生令得乐离苦。庆喜忘怀即是。修四无量心能生法身大慈悲也。
　　从布施至波罗蜜生。四教六度如前说。故四教六度生四佛果满足之身。义显冷然。所言诸者或开六为七为十为百或开八万四千乃至不可说不可说。故言诸波罗蜜生。欲知初心修六度者。行行事善是修五度。慧行即修般若。
　　从方便至三明生。四教各有三种方便如前说。从因方便生果地法身方便。故言从方便生。从六通生者。三藏五通从行行根本净禅观练薰修修得。无漏通从生灭四谛慧行修得。菩萨因中成就五通。约生灭四谛慧修无漏通。三十四心满足即具果地法身六通。故言从六通生。通教五通六通。五通一往同三藏。修无漏通约无生四谛。在菩萨心中或五或六。断正使故六。习未尽故五。今用因六得果地六故言从六通生别圆者。别约界外三土修六通成果。初地分得法身六通但以断不断分别别圆之殊耳。三明者藏通皆约三通见三世事分明以为三明。通明异者一往见远事名通见根本为明。菩萨因中用行行修两明。慧行修无漏明证果得佛地法身三明。故言从三明生。别圆者并通达界外三世之法为三明也。下文云三明与无明等。即是不思议圆教之三明也。
　　从三十七道品生从止观生。四教道品如前说。四教各修证菩提果名为法身故也。道品悉属当教慧行。止观生者止观即是定慧因也。缘理是慧行缘事是行行。四教各修事理止观之因。证佛法身定慧之果。故言从止观生。
　　从十力至不共法生。三法是果上功德。内智所照名之为力。外用无怯名为无畏。佛地所有十八之法不与下地法而共故名不共。此三皆据佛地功德。今言从此三法生者。当是四教因中用此二行修此三法。故云从生。别圆约界外可知。
　　从断一切不善法集一切善法生。四教菩萨各用慧行断见思。行行断无知名断不善。慧行集缘理善法。行行集缘事善性。感四法身诸恶永断众善普会。但别圆两教界外若断若集。分别不同。
　　从真实生从不放逸生。藏通观生无生。入偏真理名为真实。别圆观无量无作。入中道佛性名为真实。四教菩萨观真若极。证四佛果故言从真实生。不放逸生者若四菩萨慧行观真缘事即退。名为放逸。若用慧行缘理心心相续不舍大悲名大放逸。不放逸者跋致相也。心心寂灭自然流入故言从不放逸生。
　　从如是无量清净法生如来身。此是举广类劝。但净名以此而为劝端。法门无量悉须约前而修集之。故云从如是无量清净法生。此诸功德皆生如来身也。一音演说随类各解。则四教所明。因果行类用四悉檀。赴机利物普得受行获其利也。其寻学者。若能谛取前之五番二种说法。劝慕果行因则此经不空来也。诸仁者至三菩提心三结劝。既知佛身功德如此由诸胜因。若欲慕果行因何止自利。大士托疾助佛兴教正为利物。诸仁若能慕果行因。亦应同佛及以净名。为断一切众生病也。众生病者如前所明。凡夫及六度菩萨二乘通教菩萨皆有有为无为因果之病。别圆菩萨自体因果之病。故今四教各随所解。应为断除求无上道。则结成化他之意也。
　　如是至菩提心四明时众得益。净名随机约诫劝二门。用四悉檀赴四根缘。所说无差故言如应说法。令无数人皆发心者。即发四种菩提心也。随其四缘各有道心开发。即是普得受行获其利。斯则神力不共法。四教发菩提心具如四教玄义。

　　维摩经略疏卷第三



　　维摩经略疏卷第四(小卷十一)

　　　　天台沙门湛然略

　　弟子品初

　　此品次方便品来者。为破无为缘集成净佛国之教。已如前说其意乃多非凡所测。今亦略用三意通释此品。一正明此品来意。二略释弟子义。三入文解释。
　　初意者大圣慈悲欲令众生得不思议正报解脱法身依报净佛国土。但以化物必在有缘。净名于此忍土与物久结菩提胜业。悬知佛意先因托疾种种说法。扶成解脱佛国之教。今复寝疾默念。意在如来大慈垂问若顾命弟子必辞往昔被弹之事。即得显成如来所说。今明来意略出五重。一为显净名胜智。二为令四众舍小慕大。三为扶成佛国。四为折伏二乘成生苏教。五为印定成经。初意者若命弟子必述昔为辞。大众若闻即于净名生莫测想弥加敬从。若深信内发是则堪闻入室说净土之教。第二意者证果声闻未能回心。如高原陆地不生莲华。未入位者虽乐小乘闻被弹事必发大心。如说大品时有未入位者。舍受持衣供养如来即发大心。佛即放光仍为授记。亦通开发四众大道利益无量。何者往昔弹斥闻者不多。如呵波离止二比丘心得清净。如呵那律止是万梵发菩提心。若至此席大众普闻益乃无量。故须各述被弹之事。第三意者欲显二乘昔日被呵与今当宗佛国意同。何以知然。众生罪故不见净土。如身子自述净名往昔破其执小之失。令各鄙小慕大。是则执小之罪渐除。慕大之心冥发。今得预此座承佛神力得闻此说。情同五百。因得入室闻不思议。而灯王香积无动之土皆现目前。第四意者如顿教初开。但有大机。小根垢重于其无益。譬之如乳。三藏次兴。方便开三。小根之徒因断见思隔凡成圣。即转乳成酪。次闻往昔大士弹呵。乃至入室声振三千是则鄙小慕大。信心渐转事等生苏。故法华云过是已后心相体信入出无难。若至大品变成熟苏。入法华涅槃即成醍醐。是则重述所弹有成生苏之由。问若五百各述显净名之德为入室生苏之由者。此定属序非正说也。答若成生苏岂专入室。或是尔前闻诸方等如央掘所弹。或昔弹时或闻今重述。或至入室或至在后说诸方等。如是等时皆成生苏。岂得定为入室成生苏。之哢胤属序分耶。若以由苏哢胤即是序者。入室为还庵园之由亦即成序。第五意者净名往昔随物机动。随处弹呵即便教谢。若不因命弟子岂得大众同闻。为如来印定益正像末之四众也。问此弹声闻三观四教各用其几。答具用三观。初弹从折空入假观。用衍三教以弹三藏。二略释弟子义即为九意。一略释弟子名义。二释十弟子。三总对通心数。四别对十心数。五明庄严双树六明生果报土。七明净佛国土。八约观心。九明遣问前后。初意者夫师有匠成之能。学者有资禀之德。资则舍父从师敬师如父。师之谦让处资如弟。故夫子云回也处余如父余也处回如弟。今身子之徒从佛受学即是师资故名弟子。问佛是众生之慈父。一切众生皆是佛子。故法华云今此三界皆是我有。其中众生悉是吾子。岂从夫子之所制立。答经有二义自有依理立名。自有顺俗为目。如法华云我为太子时罗睺为长子。我今成佛道受法为法子。此即约理。世间出世间皆是父子。若顺俗者即如夫子。寻弘教门顺俗无诤。而心不违实法故依外义释名无咎。问若尔俗人皆是何独声闻。答通论实尔别则不然。俗人虽复时来受道既形居俗纲。事亲事君岂能晨宵承奉常得资禀。菩萨常以利物为怀。有机则赴不专佛边。声闻舍家为内眷属。从闻生解事事资承。弟子之仪事理圆足。复次声闻经中明五佛子。五种得果并不说菩萨。是以弟子之名偏属声闻。若衍中多说菩萨为佛子。今仍本约声闻经名为弟子。世多信用故以标品。二释十弟子。诸经明十大弟子次第多有不同。今还约此经以为次第。一往与法华三根意同。唯迦旃延在富楼那后异耳。但如来法王导三界。初开三藏必须辅翼王。此十声闻互有所长。各掌一法助佛开化。身子智慧。目连神足。大迦叶头陀苦行。善吉空行无诤。富楼那辨才说法。迦旃延论义往复。阿那律天眼。优婆离持律。罗睺密行。阿难多闻。皆称第一。问若十德互长从长标称者。如身子持衣带。目连尽其神力三千皆动。而不能动身子之带。目连以事白佛。佛言佛入禅定身子不知其名。身子入定目连不知其名。若目连神足不长于身子。余八未必各有所长。答或是偏长或非偏长。何者形他未必定有所长。就其十德自有偏长。故称第一。但佛为法王所置法臣如世国臣。虽各诸能而八座卿各有所掌。十大弟子虽各有所兼。不可一人独当二事。故分十德各属一人。助佛宣扬十种教门令物慕仰。故各称第一。随彼根缘归心有在。虽各助宣终归一道。三总对十心数者。毗昙偈云。想．欲．更乐．慧．念．思及解脱．作意．于境界．三摩提．以痛。此通大地扶于心王起一切数。如国十臣共辅一主。若共行非法民皆造恶。共行正治民皆有善。众生心王与通心数亦复如是。以此通心通善恶故与王俱起无量善恶。复次王即是师数即弟子。相扶善恶亦复如是。故文云弟子众尘劳随意之所转。佛为法王弟子为臣共化王数。若众生信受修行慧行即成见道诸善心数。修习行行即成修道诸善心数。复次十数即十法门能通入涅槃。初以十数为种子。从此修习遂致成道。如合抱之树起于毫末。今法王欲以半满之教化诸众生。先随乐欲。故下文云先以欲钩牵。后令入佛智。今十弟子各弘一法者。人以类聚物以群分。随其乐欲各一法门摄为眷属。虽各掌一法。何曾不具十德。如十心数随有一起余数随起。虽一数当名而实其十。
　　四别对者。想对富楼那。以其想数偏强从想入道。是故弟子中说法第一。何者成论云。识得实法想得假名。其用想数分明。故能分别名相。辨才无滞于说法人中最为第一。诸有乐说法者皆师满愿。何者佛德尊高无敢辄问。新学之徒各随所好师而事之。故二比丘不敢问佛。是故十人随用一数入道。于声闻中各称第一。对文一一随其义便。准想说之。如今世人随其三学各有所师。故云毗尼毗尼共等。是则发起如来枯荣入道之教。欲数对大迦叶。以其欲数偏强因此入道。何者一切善法欲为其本。迦叶绝荣志乐山谷。是则因善欲心舍世恶欲。其有乐头陀者即以师之。摄为眷属显发枯荣头陀入道之教。更乐数对迦旃延。以其此数偏强用之推获以为入道。何者问答往复无有滞碍此数力也。余如迦叶。慧数对身子。以其此数入道故为转法轮之大将也。余如迦叶。念数对波离。其用念数持律入道。何者造缘忆持名之为念。对缘诠量而无忘失。持律之上此数力也。余如迦叶。思数对罗云。以其思数偏利密行入道。何者行阴是思。思数若利修诸戒行。覆藏功德密行之上。余如迦叶。解脱数对善吉。以其此数偏利用为入道。故无诤三昧萧然独脱不与物竞。余如迦叶。作意数对那律。以其忆数偏利。因其失眼佛令起此数修天眼入道。何者夫修天眼。必须住心缘境取日月光明。方发天眼通也。余如迦叶。三摩提数对目连。以其定数偏利修此入道。何者凡夫皆有此数。若无定者平地颠坠。以众生不能修习故不得深定。余如迦叶。痛数对阿难。以其受数偏利以听受入道。何者受数四卷称之为痛。杂心为受。今通言受。受以领纳为义。故此数分明领持佛法。如完器盛水。余如迦叶。五明双树者。上虽明枯荣语少义隐。是十弟子共辅如来。庄严半满引物见性住大涅槃。即双树间涅槃义也。三藏无常破常四倒。庄严四枯引接众生。一一数中四悉摄物。随其善巧辅佛法王。成半字教利益一切。若一人四悉十人即有四十庄严。乃至五百即有二千庄严四枯也。问若十人对十数五百如何答。法王所说必有所以。今既未见五百所传不可妄拟。今寻义理聊为解释。一数有十十数即百。束对五根五百数。又大经五百各说身因皆是半字。四枯入道。次明对十数法门辅佛弘于满字四荣。众生不堪以方便力设四枯之教。是十弟子皆是法身内秘外现。如来既托生王宫弟子亦随缘应出。如来树下觉道。弟子皆聪明利智为外道师。故法华云我本著邪见为诸梵志师。世尊知我心拔邪说涅槃。所以为其师者调伏为易。如来成道悉来归命受习四枯。师主既降学徒风靡。过是已后心相体信入出无难。是故净名呵诸二乘令欣大弃小。故示居不及之砧受弹呵之槌。共熟物器令成大事。显于如来方便。密教众生皆耻小慕大开佛知见。得常乐我净入满字法门。皆由弟子以十数法门助成佛事。五味之义委在法华。非此正意不具明也。又大经明庄严四荣。应具标十人。但取六者为对破六师毁坏双树故也。何者一切众生皆有王数。即三佛性义。王即正因慧即了因。余数缘因佛性宛然。烦恼数覆不能得发。是故如来共十弟子槌砧扣发成生熟苏。令入满字开佛知见显三佛性入秘密藏。今以弟子对数如来为王成半满益。其义冷然。自古及今不明此义。岂知命弟子意在扶成不思议解脱之教。六明生果报土者。十大弟子用此十门助严双树。若所化众生成就四枯入无余时生有余土。是人根钝以于佛道纡回。今对净名转入四荣。若至法华开佛知见得无生忍。舍报即生果报净土。为卢舍那眷属。唯闻圆教心心寂灭自然流入。七明净佛国土者。此十弟子用十法门庄严双树。即是成就众生净佛国土。至法华经为佛授记。后成佛时所化皆住十种法门修枯荣因净佛国土。成佛之时如是众生各生其国。若齐此教只是呵啧声闻。赞诸菩萨住不思议净佛国土。二乘永绝。根败无堪。是故迦叶声振三千。今取法华意望授身子等记。即汝等所行是菩萨道。又言少欲厌生死实自净佛土。理而推之净名呵折皆为二乘。展转皆成净国之因。是则弟子重述扶成佛国品。其意宛然。自古及今谁知之也。八明观心者。今案前解亦是观心。何以故。行人王数即是师资。但众生日夜常生无量邪正诸法皆由王数。是故行人须善此意。若勤修习思惟分别发半满智。自行化他即同身子庄严双树。如是一一皆约心数行成化物。行显由心。若能谛观心性即见佛性。住大涅槃即同如来庄严双树。若观行心明见于心。王即法王数即弟子。庄严双树犹如目前。观心语密疏岂尽心。九料简问疾前后。问如来何不先遣菩萨。答菩萨若各述不堪声闻望崖则失五百法门。若先命声闻声闻各述则五百法门皆印成经。次遣菩萨即得具述昔说法门。问若劣为始应前遣阿难。答互有所掌先遣无咎。
　　尔时下三入文解释文为二。一净名默念二如来遣问。初为二。一自念寝疾二念佛垂旨。初文者净名位居等觉当有何疾。今自念者正欲托兹起教利生故也。自念是解脱知见法身。住等觉三德之位。寝表般若。疾表解脱。床表法身。此不纵不横如世伊字。所以然者。法身即是自性清净心。隐名如来藏显名法身。即是真性解脱。寝表般若。如人寝息息诸劳烦及诸事业。大经云谁得安稳眠。所谓诸佛是。常观空三昧身心寂不动。今以般若观空修因已圆诸行休息。本净理显故约寝明般若。即实慧解脱。疾表解脱者。般若与真性理合。即有无缘大悲不舍众生。慈悲熏身故能方便现疾。大经云调伏众生之处名为解脱。以众生疾故净名亦疾。善巧和光不同其尘。即是方便净解脱。问净名何以自念寝疾。答寝既是法身般若。大悲示同众生缘缚之疾。事既未彰内怀不畅。故寄自念。
　　世尊大慈宁不垂愍者。二念佛垂问。我今居因尚悲众生欲拔三种缘集之苦。而自现疾。如来果地无缘大慈常欲与物大涅槃乐。复甚于我。宁不垂愍。若遣参问便得自述疾怀。此意若彰则三种缘集众生因果之患皆愈。此段众生疾愈净名又愈。岂非如来大慈普覆。
</div>
    <div class="pagination">
<a href="维摩经略疏_page2.html">上一页</a><a href="维摩经略疏.html">1</a><a href="维摩经略疏_page2.html">2</a><span class="current-page">3</span><a href="维摩经略疏_page4.html">4</a><a href="维摩经略疏_page5.html">5</a><a href="维摩经略疏_page6.html">6</a><a href="维摩经略疏_page7.html">7</a><a href="维摩经略疏_page8.html">8</a><span>...</span><a href="维摩经略疏_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
