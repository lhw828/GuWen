<!DOCTYPE html>
<html>
<head>
    <meta charset="UTF-8">
    <title>华严经探玄记 - 第 16 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经探玄记 - 第 16 页/共 18 页</h1>
    <div class="content">　　第二尔时善财下依教趣入中。初念法熏修也。二如是念已下明身游涉。前中初一句总念前法。二入菩萨下六句明利他行。三坚固菩萨下十句明自分行成。四逮得普眼下十句明胜进行立。二身游中十二年者。古人云。自分胜进各修六度故以表之。后渐至后处。
　　第三正敬请中三。先推求简择见已设敬。二作如是念下生胜欲乐。起难遭想。以悕望多年今方见故。九句可知。三白言下申意请问。诸文皆先述己力发菩提心。然后请法。以此文验即知。欲受大法。要须发菩提心。若不发此心非此法器。是故诸文皆先定发心。或善友重问。然后为说此为佛法之大辙。应思记。之请中三。初申自欲乐。二我闻大圣下叹德劝说。三唯愿下结请令说。前中四。初十句欲穷佛宝境界。二欲闻一切佛法下十句欲穷尽法宝僧宝境界。各五句可知。三欲得一切诸佛菩萨因缘下十句明欲穷尽十藏源底。四欲满诸愿下十句明欲令万行圆备。欠一句。二白言我闻下叹德劝说中。初叹能善教令余菩萨离障得果。二其心下叹其自心常净具德。三唯愿下结请可知。
　　第四时解脱长者下示法界中三。初入定默示。二出定告示。三结唯知此一。初中亦三。先具缘入定内文殊忆念力者善财善友不舍之力。摄刹从境为目。旋持从智为名。摄彼刹随己智转含摄总持故为号。二入已下明法界业用无碍之相。于中初身内现佛。三种世间实报因果。二或于一刹下明现佛八相权化摄生。三善财悉闻下明善财入前法界闻彼身内佛所说法。又见彼身内佛神力等。二尔时解脱下明出定告示中亦三。初举法门体二正辨业用。三劝修令入。初中无碍有四义。一者一一如来各具一切无碍庄严。二者一一如来互遍无碍。三者一切如来庄严悉皆入此长者身内。四长者彻见十方佛海。此文具四故云无碍。二得此法门下正显业用中四。初略见十方各方刹尘佛。二若欲见安乐下随心广见一切诸佛。皆佛不来此而令此见。此不往彼而常见彼。如是无碍。三知一切下释不来往知见所由中。先标有五对。初一对标下释。何以无从至。以能见所见俱在梦中各无自体。何所来至。以梦无处所故。此约体释。二对中如电等约佛大用有四种义。一照水现影以应机故。二破闇见道灭众生障故。三不可执持。以离相无碍故。四速灭不住。以非世摄故。心水定澄能现彼像。水亦不去电亦不来。而像无不现故也。三如幻对中以幻心无碍故能现无碍之幻佛。于幻身内现多幻佛。无所障碍。此是缘起相由门中自在之义。思准之。四如响对中释上闻佛说法音声等。如是知下结知。证入故得自在。四善男子当知下通结。所作皆由自心。以诸佛境界遍满一切。但以心垢对之不见。若修治自心令离障得定诸佛境界当处便现故云也。三是故善男子下劝其修学。是前所说由自心得故。劝以十法修治息心。谓一以善长心。二以法润心。三于境炼心。四以勤策心。五以定摄心。六以智洗心。七以惠反照心。八法纯熟心。九等佛果心。十十力照心。下结己唯一可知。
　　第五仰推胜进中。初一句总。次五句别显行体无碍。次于一切诸方下明行用自在。然诸文仰推有二类。一即于自己法门之内更有深细。非己能知。即如此文及前位等。二推异类法门非己能知。如前第三住中推菩萨戒等。上下诸文皆此应知。第五住竟。
　　第六正心住中。
　　初举法劝修内。国名顶者此在阎浮最南畔处故云顶也。表第六般若终极故也。海幢者。古人云。定深如海。智胜若幢。又释定身独出名幢。业用繁多云海。设敬辞退中叹德。悲泣者伤已无始不逢善友。今遇会心原故也。又指示般若门。荷恩深故。
　　第二尔时善财下依教趣入。谓念前趣后念中。初二句总。下十句别。一能入慧。二所证理。三所摄德。四所起用。次四了知刹海。后二受持行愿。皆是解脱业用难知。同名不思议也。三渐趣至后。
　　第三见敬请中。初见彼依报推求简择。二见正报静处安禅。
　　第四从三昧正受下正示法界。于中七。初辨法体。二示法界业用。三令善财观证法界。四出定叹德。五问答现名。六问答现用。七结唯知一。初中身安不动。心寂无觉。七转已息唯第八持身。定前加行誓愿力故。令于定身起诸业用。若圆教中融摄法界自在无碍故。业用无方未曾起念。总有十四门。初足下出长者等众。明修行之初以施为首。二从两膝出刹利等者。具云刹帝利。刹此云土田。帝利此云主。则王种。王种以福化人。婆罗门以智化导。三从腰出仙人者以多著断常故。两边出也。三岐杖于上安居。持瓶洗净用也。西域外道多执此瓶杖。四胁出龙。五胸德字出阿修罗。六背出二乘者。与大乘正面相背故也。此是贪他财故。慈观治也。嗔无情物故教缘起观。是耶见愚故教巧观。法体无二我也。七肩出夜叉。八腹出紧那罗等。九口出轮王。十两目出日。十一眉间出帝释。十二额出梵王。十三头出菩萨。以十波罗密教化众生。十四顶上出佛者明极果尊胜故。于中二。先十二位摄菩萨众。后二十事摄杂类众。前中初平等法者令道场菩萨速成佛果。齐诸古佛也。二普门法者。因位既满令摄别归普。三普庄严法者。以灌顶受职普严法门授第九位。令其修学。四坚固山法者。第八住中成三业离过不动故也。又令不舍此不动而进受第九无碍说法。是故方云坚固如山。五海藏者。以第八住无生藏海授与第七。令其修学故。六普境界法者。以七住中善巧周遍所缘境法住与第六。令其修学。七自性地音声法者。六住中赞毁自性但有言声授与五住。令其修学。八随顺世间法者。令第四住进修五住随于世间五明等法。九厌离法者。令第三住厌离世间向于第四出世住故。十长养法藏者。令此受持第三住闻持陀罗尼甚深法故。十一精进法者。策此初心令更进修至后故。十二信行者。住前信中菩萨何以不言菩萨者。以不成位。但是行故。言无尽法者令修普贤无尽行故。问准依此文。十住满后即至道场。成佛而不说十行等。者何也。答此是普贤十住摄后诸位。皆在此中。显一位即一切位故。是故一位满后即至佛地如上十行等后成佛同此也。此是以位摄位门。若以行摄位。即十信满心成佛。如贤首品说。此之一辙非此圆教余处总无。正是一乘宗之大例。自下二十门。为诸天并是入法界之器非是世法。一以色究竟天虽是长寿终归有尽。今为说法身平等无尽法。二者初禅梵王有慈不普。为说大慈普覆众生。三者自在天虽世中大力终归灭尽。为说法身生善根力。四者建正法幢降彼耶心。此亦是他化天摄。五者化乐自念化作乐具。为说净念令念法门。六者为说出世净意乐故。令其远离执手染心。七者夜摩喜乐终竟无常。为说出世真法欢喜。八者彼著地居有为庄严。为说福智庄严性空。九者令此夜叉舍离恶护众生命故云欢喜。十者彼属诸天而不自在。为说出世法乐圆满不系属他。十一者修罗大力为天所伏。为说出世法身大境物莫能过。十二者彼金翅鸟虽有大力只游一界故。今为说法身金翅覆无量世界。十三者紧那作乐愚著无益。为说出世胜智益生自他俱乐。十四者人王乐著世间五欲。为说欲过名不可乐。十五者龙有热沙金翅等忧。为说无我令彼欢喜十六者摩睺恶性事中好静因。则为说甚深寂静。十七者地狱苦逼心乱。为说法安心令得正念。十八者说智治痴。十九者阎罗王处苦具可畏。说法除之故云无畏。二十者饿鬼饥渴常恶悕望。令说法翻之。言悉令众生下结上所说。皆向出世贤圣之门。明放光利益可知。第三尔时善财下明善财观见得法中二。初观比丘身明证人法界。二念彼三昧下证法法界中四句。初一句念彼法体。二思业用难测。三思其大用深广。言无量者明前十四处所出广多故。言无作者明不作功用。显其甚深。四观察法界下明法起所因。谓法界严智是因力。依佛智等是缘力。出生等现所作事。明善财委得其本故具知也。第四出定叹德中二。先出定者利益事讫。六月六日者是第六住故。二尔时善财下明言中叹德。于中二。初十句叹三昧体深广具德。二大圣其有下叹业用。于中初叹上救三途人天等。二发菩提心叹上益菩萨用。谓从信行终至道场等。第五问答显名中。答有三名。初一总名普眼平等法门。见法界故。障无不尽云舍。理无不证名得。二净般若约智离障。三净严约境证德。善男子下释立所由。良以此德当其第六般若位故。第六大圣下问答辨业用。答中有二十三句。初六句明于器世间自在。二见一切佛下十一句明于智正觉世间自在。三大悲摄下六句明于众生世间自在。第七结已唯一可知。
　　第五仰推胜进中三。初一句总推。二皆悉深入下别。三我尚不能下结不能知。以积行成德行尚不知。况所成德。第六住竟。
　　第七不退住中。
　　初举法劝修中。海潮者显别住处。近大海侧潮浪至之。处表此第七巧便就机用不过限故。园林者众行建立栖止之所。普严者胜德圆备。优婆夷者是慈悲之貌。休舍者智论第八名呼舍罗。勘天竺本名阿舍。此翻名意乐。亦名满愿。以能满一切众生愿故。二劝往教问。三时善财下庆己所得。设敬辞退。
　　第二尔时善财正念下明依教趣入。于中二。先敬念人法。二又作是念下见其胜德身渐游行。
　　第三至海潮下明见已敬请。于中四。先见依报。二见正报。三设礼。四申请。初中有十三事严此园林。初宝墙。二花树。三堂。四阁。五殿。六池。七有大宫殿。八殿内有十种座。九宝帐覆座。十宝网覆帐。十一光明普照。十二有十种电光。十三百种云严。二时优婆夷下辨正报庄严。于中三。初胜德严身。吉由罗者此云臂印。庄严也。二眷属围绕。三其有见下明利物不空。三尔时下明善财正设礼。四白言下申请可知。
　　第四答言下正示法界。于中有四。初举法门体用。二明因缘厚薄。三来果久近。四显法门名字。初中四。初一句举法门体。二若见闻下明其胜用。三东方下显佛被益。四我此大众下明眷属行成。二往因厚薄中。先问后答。答中二。初举过去所事诸佛。涅槃中八恒佛所。此位中多于彼也。二了知下十句明所成法界行德。三来果久近中亦先问后答。答中三。初不为限齐故发心。二欲教化一切下正为作无齐限事故发心。于中各有十四事相。翻可知。三是故下结自修行。无限齐故不辨自身成佛期。问若尔岂可成耶。答菩萨阐提亦不成故。众生须成。亦现成故。望自证理无成不成故。四显法名字中。先问后答。言离忧安稳幢者大心多劫遭苦无忧。造修正行安稳无倦。大志独拔。是故云幢。天竺本名无忧建立幢。我唯下结已可知。
　　第五仰推中二。初一句总举。二诸菩萨心下九句别显行德。我当下总结。第七住竟。
　　第八童真住中。
　　初举法劝修中。国名海潮者虽起潮浪海无增减。表此位得无增减法界。又证理起悲如海起潮。同前处者表第七已上同是菩萨故。仙人者表第八童真清洁之貌。又表纯无漏故。又表唯变易身故同八地等也。毗目多罗者。天竺本名毗目多罗涅惧沙。此翻名最上无恐怖声。上文叹佛处。云以一切智微妙音安慰无边众生界。此名得也。二叹德劝往教问可知。三善财荷恩敬辞中十一句。初一句总余十句别。一大乘真友暂逢亦难。二况得同止多时。此二善友难遇值之。三若自无大乘根器亦不成故云得菩萨根难。四虽得根器。正直真心此发亦难。五虽具此因。得同行同愿。伴善知识亦复更难。此三法器难辨。六正得法身难证。七正说法身难闻。此二法义难得。八生大心难。九求果智难。十长大行难。此三心行难备。
　　第二尔时下依教趣入中。初念前法。初句总。心能长养下十句别显所念。皆言心能者。心若净则行无不成。是故顺教念心法功能也。初二心为行缘。次二心能起行。次二心能摄法。次二心能成定慧。后二心能除障。二渐游下正趣后位推求简择。
　　第三见敬请中五。初见依报。二尔时善财见彼下明见正报。树皮衣等明少欲之相。三设礼中五体投地敬之极也。四念善知识下起胜念想十句。初五句念彼能作成之因。后五句念彼悲智巧运度故。五作是念下敬绕申请。
　　第四时彼仙人下明示法界中二。初叹发心为授法方便。于中三。初仙人叹有十句。明善财大志所作德。二眷属供礼叹亦十句。明善财广益众生。三时彼仙告大众下结叹大心当成大果。二告善财下正授法界。于中四。初示法门名体。以此位中高出功用之表故云幢。然不为相惑所动故云无坏。智慧是其法体。是故天竺本名无能胜幢菩萨解脱。又此仙人定慧作用胜出无屈故以为名。二辨其业用中。先问中境界者问其业用分齐也。则申右手下示用现答。摩顶执手是加持之相。于中三。初入广处见佛。闻法以修大行。二或自见下复多时以修胜行。三明法门照得益之相有十句五对。初一总后四别。能照皆是无坏幢之别义。因照所得。皆是明净藏异德。以此明净梵本名为毗卢遮那藏。是故该摄也。三放手下明息用归本。放手者令其出观。还在本处者不移此处而见十方故。处既还本时亦未经一日。是故于一时一处顿修成十方多劫行成者。皆善友圆教法门力也。是故善财一生至究竟位者良由此等也。下文云一切诸佛无量劫修善财一生皆得者亦由是也。是故普贤位中或无量不可说劫修非唯三祇。如法力加持所经时劫。或一生一念如本时等。皆无定限。可准通之。汝忆念者问观中事。唯然者正忆不忘。知识力者是胜位加持。显非自力。则答所由。四我唯下结己所知。明授法即尽。更无遗惜故。
　　第五仰推胜进中三。初总推。二诸大菩萨下别。于一切时轮自在者。古人云。于一切时机三轮自在。又可于一切时劫回转自在故说轮也。三我岂能下结非己分。第八住竟。
　　第九法王子住中。
　　初举法劝修中。国名进求者反道之相。人皆背舍既成顺用。故令进求。又在反道之位。不宜怠慢故以为名。依天竺本名伊舍那。此云旷野。亦名悕求。婆罗门者梵志净行。方便命者随事以方便为命故。刀火不能损也。又刀火返道以为方便。正行相续故称为命。天竺本是野人也。
　　第二尔时善财下依教趣入中亦。先念前。二渐渐等趣后。此等亦得总属前位。谓初见敬申请。是亲近善知识。二告言等总是听闻正法。三念前法门是系念思惟。四进至后处是如说修行。是故总成四亲近行。念前法中四。初念前因无坏幢照所得三昧等法。于中声闻忍是人空。无生忍是法空。善财此处得无生忍者。以是前第八住位之益故同第八地也。二常行菩萨行下念前游诸佛所成胜行。三于一念顷下念前游诸刹海行。四又知无量下念前所见诸佛化众生行。是即诸文成益皆悉在此忆持法门。使纯熟明净证会究竟。二到处可知。
　　第三见敬请中三。初见苦行相。二礼。三问。初中四面火聚者。正法师云。四无碍智能烧惑薪。刀山者真无分别出妄解也。从彼山上自投火聚者。加行相应意言。分别缘。真望证真显妄灭故也。又解火聚者是根本般若故。智论云。般若波罗蜜犹如大火聚。四边不可触。远离于四句。解云此智火有四义。一烧烦恼薪。二破无明闇。三成熟善根。四照现证理。刀山者加行智趣证疾利故。高峻者非即正证故。投下者从彼入此故。又刀是断德。障无不割故。火是智德。理无不照故。投下者障尽证理故。此火聚刀山即法门。更无表示。若尔何故有刀火相。解云即以此相即是法门。甚难解者是。此文意。设敬申请可知。
　　第四答言下示法界中有六。初示法劝修。二善财作如是念下对此生疑。三作是念时下菩萨加劝。四童子闻奇特下除疑悔过。五登刀山下如说修行正证法界。六我唯成此下结己唯一。就初中。言若能登刀入火者劝其舍分别入正证法界也。菩萨行净者。分别尽故离障清净。证法界故。菩萨行成。何故要以如此法劝。为破其见故。令解菩萨深密法故。顺相易解。逆相难知故令知也。如是反道。上下文中总有三类。一此位同耶见。二满足王同嗔恚。三婆须密同贪爱。是故三毒相并有正法。然有四义。一以当相即空故。诸法无行经云。贪欲即是道。恚痴亦复然。于此三事中有无量佛法。解云此约即空是佛法。非谓三事即是佛法。二约巧摄生说为佛法。非谓即是。如净名云。先以欲拘牵后令入佛智等。三约留惑润生长菩萨道说有佛法。非谓即是。如净名一切烦恼为如来种。四约当相则是不同前三。此极难解。不思议故。如此文是也。二生疑中。初十二句念现得生疑。恐坏道缘失正行故。二此将非下念当得生疑。坏我应得不令得故。恶菩萨者实是恶魔。诈现菩萨。又是初心菩萨已退本心。欲妒害者名恶菩萨。如驴菩萨狗菩萨等。三加劝中有三。初色界梵天劝。二欲界六天劝。三龙神八部劝。初中三。告善财莫作是念者总劝莫疑。二别叹炙身本意德。三时诸梵天下明因此通化摄生德。四种道者四无碍智道也。二一万魔等六天中。一万诸天者是夜摩天。与忉利四天等同说。曼陀罗花等者大小白花也。伊那槃那龙者。伊那是树。槃那是叶。以过去坏树叶故。堕在龙中立此名也。难陀等名欢喜极欢喜龙也。余劝等可知。四除疑悔过中三。初起真心。二礼谢悔过。三说偈受忏开导。善财是大人。何故疑者。以相是反道。理须疑也。若不尔者无以甄别耶正。何故劝者显示实德故。若不尔者亦无以简真伪。是故拒其耶相。劝故受其实德。问若是魔王作此。岂亦不能现此劝耶。答亦如前善知识指示此人。固非误也。况劝中正说非魔所能。善财已得超魔之眼。岂不见之。若尔知非是魔。何故生疑。以大菩萨境未能知故。法须疑故。如前说也。偈中初一劝顺教除障。后一劝因得果。五如说修行中三。初得安住三昧者加行定。谓无散动智。以刀应割断。反此故安住也。二既至者到正证位。寂静是所证理。安乐是能证智。照明是证相应。亦是破无明也。入火应烧苦。反此故寂静安乐。三白言者明后得智说证中。事触者是证智与理融故云快乐。六我唯下结名。无尽者智依大定遍照法界故云也。又反道之用普周法界故云无尽。天竺本名得普摄道场菩萨解脱。解云普摄无尽诸众生界。如上加劝中显。皆令向佛果故云道场。梵本名毗目叉。此云解脱。旧翻名法门。但依得出离名门。则此名解脱。亦有业用自在可知。
　　第五仰推胜进三。初明净法王等一句是总。二满足下别。三如是等下结。推可知。第九住竟。
　　第十灌顶住中。
　　初举法劝修中。城名师子奋迅者谓三昧德用自在之相。童女者位满离染贞洁之相。弥多罗尼者此云慈女。谓智德内圆慈相外彰故名也。天竺本名弥多罗衍那。此云慈救物也。彼本亦云此女父名师子幢。即是王女也。以位满故。
　　第二尔时善财下依教趣入中。先念前法。后至后处。前中初念自分境中观真际等。二决定了知佛下明念胜进分中。果法等渐至后处可知。
　　第三见敬请中五。初推问。二指示。三入见殊胜依正。金色者可贵之貌。位满显彰。四设敬。五申请可知。
　　第四答言下示法界中四。初示法令观。二观已显名。三辨法业用。四结己唯一。初中三。先一句举法劝观。则业用自在依止法界二见一一下明正观证法界。略辨十句一一理实无边下文普贤毛孔现尘刹等即正报现依。此中则依报现正。皆是无碍法界自在故也。又此亦是器世间内现智正觉。亦是因位中现果法。亦是体中现用。有法喻合。三皆是彼女下结法属人。亦是结果由因。二尔时善财正念下显法门名。先问后答。答中名般若者。第十住位智度满故。即智自在。依止法界。普庄严者依智起用。具德圆备。如法云所显则其事也。彼诸如来以异门令我入者摄别归普故。一切成一故。显一甚深故广多故。三白言下辨业用中。先问后答。答中二。先举法总标。生平等时者明正证相应时。明得法门之体也。得普门等者总明所得业用也。以此中得陀罗尼门三摩提地门依止法界故。以十住十地境位同故。得法亦相似也。二所谓下别显所得。于中略举。总有一百一十六门。分作十位。初八门明所知理事持。二功德下十门明行持。三从业陀罗尼下八门明业持。四从善行三昧下六门明定用持。五心海下五门明知他心持。六发起众生下十一门明知所化持。七大悲下十五门起能化持。八世界起下十七门知刹海自在持。九分别佛身下二十七门知佛海自在持。十菩提心色下十门知色海无碍持。我唯下结已何知。
　　第五仰推胜进中三。初一句总推深广之德。二安住下十句别显。于中初二句明行深。次离痴下二句明惠广。次得无碍下明眼智无碍。次一切世间下二句明行坚固。后善巧下二句明摄化自在。三如是下结非己分。上来十住总明十住竟。

　　花严经探玄记卷第十八



　　花严经探玄记卷第十九(尽第六地知识)

　　　　魏国西寺沙门法藏述
　　自下明十行善知识有十人。各当一位。
　　初欢喜行中亦五分。初举法劝修中。国名救度者常以法财施一切故也。又行能济物故名为救。令得出世。复名为度。比丘善现者行相超升比丘。表示施行内成胜报外现故名善现。劝往教问等可知。
　　第二尔时下依教趣入中。先思念前法。后渐至后位。前中初一句总念前般若普庄严门。下十一句别。一所证。二所依。三所度。四所行。亦是有为诸行无性。五刹那离生灭心。六幻现如光。七念理真性。次二念语义。后二念因果。第三于城下见敬申请中。初推求简择。于都市等求表无著之行随缘造修也。二见彼比丘下明见胜相。言在林经行者表出世之相。亦显修行之所。次正报殊胜。表行顺佛果故相同佛也。地品云。如说行者乃得圣法。斯之谓也。次天龙下明胜眷属兴诸供养。三尔时下设敬申请可知。第四答言下示己法界。于中三。初示依缘得法。二善男子下显法之业用。三我唯下结法门名。初中亦三。初年少出家日近者。初入行位故名年少。创离十住之家故云日近。二自我下明所供诸佛。前位三十六。此中渐增故三十八恒也。又云自我生来者似于一生经尔所劫供彼诸佛。此何义也。释云或报命极长。或以一生摄于多劫。如念摄劫等。或入佛法为生。谓云自我生此菩提心来。经尔所劫供尔所佛。又涅槃供八恒佛摄因位等(云云)。三彼诸佛所下明成行得法。一句总。二庄严下别中标三种。一定愿。二叹行。三具足下德备。三严净下释出三因。如次可知。二就业用十一句。皆先辨业用。后出所因故。初三是前定愿庄严力。次一是前普贤行力。余七是前菩萨行愿力。于中初二供佛闻法。是前知菩提护法轮等。次二行定深。后三所知广。三结名者远照显焕名曰灯明。则十不可说等。常用无竭。名为随顺。天竺本名不休息智灯菩萨解脱。
　　第五诸金刚下仰推胜进中。此是同类仰推。初显生族胜。二报命胜。前虽一生到不可说劫。未得不死故今推也。三报体胜。谓内智无尽外色无坏。四普观下明业用胜。五我当云何下结非己分。第一欢喜行竟。
　　第二饶益行中。
　　初举法劝修内。初国名输那者。此名净亦名善。是大江名也。谓国有此江。从事为名。诸外道世人皆云。于此江中洗浴。悉灭罪增福故以为名。表持戒行舍离业非。童子名释天主者。童子以表戒行清洁于戒自在故名天主。又准天竺本。应名诸根自在。以梵名因陀罗此云帝释名也。因达唎此云根也。湿筏罗此云自在。亦名主也。以释天及根梵言相近故。各据一名也。二劝往教问。
　　第二时善财下依教趣入中。初明起胜念。二设敬辞退。三与众同至。
　　第三见敬申请中。初推求告示。善城亦是输那名也。天竺本名城善。而言城外者表戒行外防故也。河水侧者表发定水故也。河水即是彼江水也。二见其所作弄沙戏者明三聚戒数方便集起也。三设敬。四申请可知。
　　第四答言下示己法界。于中三。初举法门体。二善男子我因下明业用。三我唯下结其名。初中文殊教者表明人能护戒故知相。十善是吉。十恶是凶。戒相非一故云算数法。智论云。菩萨戒品微尘数也。善恶因果理决定故名印法。又有人释云。初相凶除断律仪戒也。次算善恒修摄善戒也。后印机救疗摄生戒也。因此得一切巧术等者巧知世法转成出世之用。是天竺本我得巧能转变一切法智。二明业用中二。初显相印二法功能。以相知善恶印除灾故。是故同辨。二复次下现算法巧能。罗叉此云万也。三结己分可知。
　　第五诸大菩萨下仰推胜进中。初总举所推。后我当下正推非己分。第二饶益行竟。
　　第三无恚恨行中。
　　初举法劝修内城海住者。若随相释此城近南海而住。若准下文。出于财法施不可尽故云海住。优婆夷名自在者约行。则忍离嗔痴故云自在。若约德用。则作用任志故云自在。即下所显是也。天竺本名真实富满。解云以财法遍充故也。
　　第二时善财下依命趣求中。初明得熏修。二设敬辞退。三恋慕叹德有十对可知。
　　第三见敬申请中。初推求等明入法方便。二进入下明见正报。除严具素服者表忍相故。三于其宫下见依报。开四门者四摄摄生故也。四一万女下见眷属胜。于中语音身香智大益物。设礼申请。
　　第四答言下正示法界中有三。初举法门体。二以一器下辨业用。三我唯下结法属己。初中以出生业用无穷竭故名无尽藏。所出利物。具胜德故名功德庄严。二业用中三。初明法门业用。二汝见我此下令见同益。三且待下举现验成。前中三。初施众生食等益。二施二乘等益。三施菩萨益。初中一器食者。古释云。胜流所依一味真如也。随其所欲等者称机说法也。而无增减者用而无尽也。又释只是一器饭。即融同法界无尽缘起。是故无不应机。应无不益。益无不称本位法界故。故云随欲而无增减也。二现同益中二。初举己眷属报行等同有二十八句。初十句名自分方便行。次同境界下四句所修法同。同具菩萨下十四句自他行满同。二此诸菩萨下显己摄成相。三善男子且待下举现事验成。三我唯下结名可知。
　　第五仰推中初别举所推。二结非己分。第三无恚行竟。
　　第四无尽行中。
　　初举法劝修内。城名大兴者精进炽然故云也。又广以财法起。成大施故以为名。长者如前。释精进行味之中最胜故名甘露。行德胜出表之如顶。
　　第二时善财下依教趣入中。先设敬辞退。二尔时下忆念前法。三渐渐下至后位处。
　　第三周遍下见敬申请中。初推求。二乐求下起胜欲。三正见殊胜依正及胜眷属。四设敬。五申请问行。
　　第四长者答言下示己法界中。初发心。二善男子汝见我下法摄眷属令成十种饶益可知。三标己法门。谓财法无尽蕴在虚空。随意给施故以为名。四随其所须下明法门业用中。初总举功德宝藏如意益生。二且待下举事验成。先见众集。次观空雨物。此同破虚空器三昧。正是十行所得。后授法令喜。五结己法门。
　　第五仰推胜进中。初总推。二谓下别有十句。三我当下结非己分。第四无尽行竟。
　　第五离痴乱行中。
　　初举法劝修内。城名师子重阁者十德叠起状类重阁。诸佛菩萨雄猛之士处在彼位故云师子。此宅在彼城。城依宅号故以为名。长者法宝周罗者周罗此云顶髻则以法成人。宝为顶髻。天竺本云有法长者。名宝周罗。显其定用可贵尊极之相。
　　第二依教趣入中。初设敬辞退。二念前法门熏修长养。三渐至后位。并文处可见。
　　第三周遍推求下明见敬申请中。于中于道遇见者明道力随缘触物便应。
　　第四时彼长者下授己法界。于中四一。执手等是授方便。则加行也。二遍观等正见法界。则正证也。三问法因缘。则后得也。四我唯等结己所知。即立名也。初执手将归者表摄归所证。且观我家者以法正授。二善财遍观下证见法界。先总观。二其宅广大下别观。谓此宅十重者向上重也。此相难定。略作三释。一依古师云。十重即十地也。以八圣道通游入故以为八门。或四摄四无量亦为八门。初施食者谓初地檀行。二施宝衣者二地惭愧戒衣服。三施宝严具者三地忍行。用以严身。四施内眷属者四地道品助行。五结集正法等者五地得五明论等。六得波若菩萨充满等者六地得般若大智现前。于中三。初总显深智。二所谓下别显十门。一照则寂。二寂即照。三外缘不转。四内照离染故。五体坚。六用广。七含胜德。八见法界。九多巧便。十称物机。十一约喻显。是增数故也。三结集如是下结广显略。七响忍菩萨等者七地得有中殊胜行。知种种教法无别异义成于响忍八常住菩萨等者此中有二德。八地证得无增减法界。神通刹等者于三世间自在故也。诣一切等者明九地受持佛法也。九补处等者明十地受职位等亦是等觉位。十一切如来者妙觉位。从初发心等明摄因成果。第二更释此上十重。即总是此十行之位。始从施食名欢喜行。乃至第十如来充满是真实行。以于一位摄一切位故。此有二重。一以十行前摄十住及十信行后摄回向及十地位。二既以十行摄诸位尽。于自十内复以一位摄一切位。是故于此第五行中具斯十行。前海幢比丘在十住位。顶佛说法。还此以十住门摄一切位。今此长者在十行位。所居之宅还以十行门摄一切位。是即两处摄义齐也。但以前寄第六住说。此约第五行辨。又前寄顶佛此约居宅者。并为表胜劣不同故也。第三又释总不约位。但此菩萨以行就机。现居胜躅。依则说十以显无尽。初四以物施。初易后惭难。次二集法施。初浅而后深。次二领受法。初狭而后广。后二现胜德。先因而后果。总此十位皆从粗渐细可知。又此长者具摄因果行位等法。总为所依故以为宅。三后得中显法本因。于中先问后答。答中善根回向三处。谓初灭除贫苦者。即十重中初四是其报也。二见佛菩萨等。三恒闻正法。此二即五重已上是其报也。故获斯报者回求三处满十重也。四我唯下结法名字。谓宿愿所求之三处称。遂成满之十重故名满足大愿法门。天竺本云得菩萨解脱。名无碍愿庄严道场。解云十重之宅名严道场。宿愿彻微名无碍愿。则以彼无障碍愿力严此宅处名道场也。
　　第五仰推中初别辨十句。皆云不可坏者德穷满故。无进升故。不为缘动故。我当下结非己分。依梵本云。我当云何能知彼功德能说彼行。解云是则于彼已成之德不能了知。现行之行亦不能说。上下诸文皆同此应知。第五行竟。
　　第六善现行知识中。
　　初举法劝修内。国名实利根者国者境位分齐也。般若离倒称理名实。明照生后故名利根。此是托处显第六行。城者防外守内。是妙智用。简狭取广故云普。通入游涉故。复称门。普则是门。普门即城。皆持业释。此约法辨。又释城摄眷属为多所趣故名普门此约事释也。长者普眼妙香者智照根药。普熏众生故以为名。
　　第二依教趣入中。一辞。二念。三到念中十句。初一句总念前法。次二句明因念所得。次一句乐求无厌。次三句成就菩萨解脱根力。次二句行愿随心。后一句得智体用。
　　第三见敬申请中。初求趣作念。二见胜依正。三设敬。四申请。
　　第四授己法界中三。初叹发心为授法方便。二我知一切下授法门业用。三我唯下结法名体。就业用中有二。初疗病通化下益众生。二我又善知下因香起行。上供诸佛。前中有四。初除其身苦。二与其身乐。三然后为说下疗其心病。四称扬下正授大行。此四中初二共安乐众生。亦是摄化方便。后二是利益众生。亦是正授法行。就第四中有十四句。初三是授菩提心法以是行本故。一赞佛功德令发求一切智心。二大悲救众生心。三诸度净智是厌离有为心。亦是广修胜行。心说诸大愿下十一句正授所修十度行法。初因大愿施行摄生。乃至末后二句显于智度。二因香起行中。初知诸香体。二烧香起愿。三如愿普熏成大供养。文处可见。以梵本中是卖香人故。三结名体中。令众生欢喜者如前所说。利乐众生故。普门者如前所说。烧香普熏严法界故。见一切佛者是所供诸佛故。天竺本云得令一切众生喜足普门见佛供养香身法门。
　　第五仰推胜进分中。初一句举其人。次一句总推大益。三其有见下别推见益。我当下结非己分。第六行竟。
　　第七无著行知识中。
　　初举法劝修内。城名满幢者方便境备胜出为名。王名满足者善巧智圆违顺自在故。以其王复表斯号。
　　第二依教趣求中。初辞。二念。三到就念中初一句总念。以此无著是善巧位故。总摄已前诸位之法故云次第忆等。此则念其教法。二复作下念其人力。三如是下明因思念得胜进。大心有十六句。初九自分行心。二见诸佛下得胜进心。
　　第三见敬申请中七。初问答指示。二遥见彼王下见胜依正。三睹其逆相。四以生疑怖。五空天为决。于中二。初举前教真实令不生疑。二菩萨方便下明后行玄密令其信入。初中谓前善知识教汝至此。彼教不虚。何以致疑。问善财岂不自忆前教。何故生疑。答以对嗔嗔害障道相故。理须要疑。方乃显知菩萨道中反道顺道二行差别。不尔耶正无以甄别。梁论戒学中释甚深云。菩萨由如此方便胜智行杀生等十事。无染浊过失生无量福德。速得无上菩提。要大菩萨堪行此事。此有二种。一实行。二变化。实行者了知前人必应定作无间等业。无别方便令离此恶。唯可断命使不作恶。又知此人若舍命已必生善道。又菩萨自念。我行杀业。必堕地狱为彼受苦。彼虽现受少轻苦恼来世必受乐果报也。解云此同瑜伽菩萨地中戒品内说。二变化者如那罗王及善财童子。或见可爱事。或见可畏事。各令众生生于善处。解云彼引此经是变化作。那罗是梵语。此云满也。或见可爱事者引此前文。初见依正生于可爱。后见犯王法等生于可畏。皆为益生故也。二明菩萨所作玄密之中。初二句巧智难思。后五句业用难思。谓迹违行顺。非下位测量故云也。六设敬。七申请。
　　第四时满足王下明授己法界。二初授法方便。谓执手将入等。摄彼加行令趣真证。二善男子汝观下正示法界令证相应。于中五。一举果令入。二见我此报下示因令修。言幻化法门者出所修因。谓逆相不实故以为名。天竺本名住幻三昧。三我此下举幻用。四当知下辨实行。五结己自分。
　　第五仰推胜进中。初一句总推。谓后第八位当无生忍故。此推之。下九句别显幻等甚深。后一句结非己分。第七行竟。
　　第八尊重行善知识中。
　　初举法教修中。城名善光者。谓顺理益物业用为光。王名大光者大慈定光照益群品。摄化自在故以为名。
　　第二依教趣求中三。谓敬辞念前至后。就念中熏修前法令更增胜。谓例知世间一切法幻同入法界。
　　第三善财作如是念下明见敬申请中有五。初起胜念作必见想。二见胜依报有十种庄严。一七重池堑。二七重宝墙。三十亿街巷。四巷僧祇众。五僧祇宝阁。六纯宝帐。七宝盖覆。八建幢幡。九别阁王住。十善财无染。谓知如幻故。往求善友无异念故。三见胜正报具大人相。以十种喻叹美其德。二十八者现因位未满故。四彼王殿前下见主伴摄生。先施资具后摄众生故。下十门辨施意欠一句。五设敬申请可知。
　　第四授己法界中五。初示己法门。谓慈胜出离染圆满备故以为名。二我于下明得法因缘。谓于多佛所闻此法。观察者思惠故。清净者思己明净故。修习者修惠故。庄严者证得故。三我住此下显法门业用。于中四。初以法摄生。谓授法令得慈心等益。二我以如是下以财益物。三随行异见。四为我宿世下简定机器。四此城众生下明慈定功力中二。初说彼定用。二且待下对现其用。于中先入定后显用。情与非常咸成胜益。五结己自分。
　　第五仰推胜进中。初一句总推慈益深广。二七句约喻显德。三我当云何下结非己分。第八行竟。
　　第九善法行知识中。
　　初举法劝修内城名安住者契合实法不为缘坏故以为名。优婆夷名不动者。初发心时不为二乘烦恼所动。因以为名。
　　第二依教趣求中六。一设敬辞退。二念前法门修习增长。三作是思惟下因思得益。四复作是念下念知识功能。五善财如是悲心下因念感赞。随菩萨天者是已业行之神。如来使天者是佛为摄生神。但修菩萨行位著已去皆有二天。常随其人。既见善财深悲入定。于定现身加赞安慰。六出定渐至等可知。
　　第三推问下见敬。申请中有四。初推问知处。二尔时善财欢喜下见依报得益。谓光触得定。以是法门之宫殿故。寄光触身得五百三昧。三前诣下见正报益中六。初见身胜。二宫殿胜。三香严胜。四眷属胜。五离染胜有二句。先伏后断。六牒见总叹。颂中上半略叹三行。下半举喻总显。四偈赞已下申请可知。
　　第四尔时彼女下授己法界。于中五。初答言下叹美为授法方便。二我成就下授法门体。三白言下辨得法因缘。四我入此下显法门业用。五我唯知下结己自分。就第二授法体中。无坏法门者所修大行非缘能坏故以为名。此总标也。修学下四句释成。一以行坚是故无坏。二以持妙。谓总持称性故。三以证玄。谓证理无二故。四以定深。谓远离诸有庄严三昧故。是故名为无坏法门。就第三因缘中。四先问。二略答显难。三重请。四尔时优婆夷下广答。于中有六。初举往见佛为发心缘。谓先见佛后起求念。二时彼如来下教发十心令便不坏。三我于尔时下闻法发心以求佛果。四我发是心时下明心坚离障。五若有众生下明利他摄益。六我初发心来下总结自他行位满足。就第四法门业用中四。先举法总告。二善财愿见。三入定显示。谓三昧力故。六种动世界。八相如来周于法界。四出定印述。及结自分可知。
　　第五诸大菩萨下仰推胜进中三。初一句总推。二如金翅下约喻叹深。三我当下结非己分。第九行竟。
　　第十真实行善知识中。
　　初举法劝修内。国名不可称者所观玄妙故。城名知足者般若尽相故有出家外道。名随顺一切众生者巧智顺机方便反道。天竺本云外道名一切处常行。
　　第二依教趣求中亦三。谓辞念及到。就念中十句。初句念人。次二句念法。次二句念往发心等。次四句念彼坚行及示业用。后念彼修习等念其修定照理。渐到中日没入城者表行位终极故也。
　　第三周遍下明见敬申请。于中四。初推求。二于中夜下见其依报。谓表所依法光破二边闇故也。三尔时善财下见其正报。天明者障尽位显故。登山者得位相应。故见外道者证人法界故。一万梵等者主伴具足故。四设敬申请可知。
　　第四答言下授己法界。于中有四。初叹发心。二我已安住下示己法门体德。三以平等下显法业用。四我唯下结己自分。初中至一切处者明十行满故也。第十智度遍知故也。有二义。一依定发智普照法界。二依定发通遍至一切。下二句释此二义。如次应知。三业用中亦二。初明普观智用。二无作通用。前中三。初举平等惠光。二观察下照机差别。三以妙智下说法被益。复次下第二无作通中二。一机莫能测。二类显十方。种种智是意业。色像音声是身语。亦如是者此有二义。一明彼无作神足所现色像。亦如巧智用遍十方故云亦复如是。二以知足城类阎浮。以阎浮类三千界。以三千界类十方界故云亦复如是。此则双结智通三业具也。
　　第五诸大菩萨下仰推胜进中十句。初身等众生数者显至一切处神足过于己也。次一句所依定过。次二句所发通过。余句所发智过。我当下结非己分。第十行竟。
</div>
    <div class="pagination">
<a href="华严经探玄记_page15.html">上一页</a><span>...</span><a href="华严经探玄记_page11.html">11</a><a href="华严经探玄记_page12.html">12</a><a href="华严经探玄记_page13.html">13</a><a href="华严经探玄记_page14.html">14</a><a href="华严经探玄记_page15.html">15</a><span class="current-page">16</span><a href="华严经探玄记_page17.html">17</a><a href="华严经探玄记_page18.html">18</a><a href="华严经探玄记_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
