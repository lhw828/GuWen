<!DOCTYPE html>
<html>
 <head>
  <meta charset="utf-8"/>
  <title>
   维摩经略疏 - 第 9 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   维摩经略疏 - 第 9 页/共 11 页
  </h1>
  <div class="content">
   舍利弗下次明自行。若法身受道如法华云。唯一事实无二无三。文为四。一正显佛乘。二引释梵证。三明止室十有二年。四明室有未曾有事。初文者先譬次合。以瞻卜林譬者。瞻卜芬薰余香微弱。故用瞻卜当其林名。况复入林唯闻瞻卜。今明圆教自行受道。不无三乘方便法门。故法华云。及佛诸余法余法微弱。不及大乘法味深远。故法身菩萨但禀大乘进道。不贵二乘所行功德。故合譬云但闻佛功德之香。不乐二乘功德香也。空室本表佛国皆空。法身菩萨清净圆智既栖此理。岂乐偏空之智。问天但言不乐二乘之香。何得三乘皆云化他。答藏通大乘同依但空与二乘同。但以大悲利物为异。问云何言三乘皆是化他。一乘但是自行。答三乘随他意语故一往对化他。一乘随自意语故。一往对自行。究论皆有自他。问若皆有自他以何为异。答瞻卜香气岂同余香。一佛乘用岂同三乘。
　　舍利弗至发心而出二引释梵为证。释梵具足有为缘缚。入室闻大尚能发心。何况法身已契无生毕竟空室。而乐二乘功德。故思议不思议二用不同。如瞻卜之香与余香永异。
　　舍利弗至之法三明止室久近。上身子问止室久如。今天以理答。有言寄十二年在室恒闻大乘。以斥身子十二年前但闻小乘。此未必然。如六年闻鸯崛经。明一佛乘又尔。前呵诸弟子岂十二年后。今言文字相离即是解脱。十二因缘即是文字。文字相离即是解脱。故得约之以明久近。是以事表理也。言十二年者即表十二因缘。约教即有二种。一藏通明思议因缘。二别圆明不思议因缘。故大经云十二因缘有四种观。下观声闻。中观缘觉不见佛性。上观菩萨上上即佛。身子但观思议因缘。天女乃观不思议因缘。因缘名同又但名解脱。上天答身子云。止此室如耆年解脱。解脱无久无近。若别圆明十二因缘如大品云。十二因缘独菩萨法不共二乘。二乘离文字。解脱无有言说。菩萨不离文字解脱。得有言说故得约之以明久近。此即无久近之久近。是以天言十有二年正表于此。若修此法岂习声闻法乎。问上天云。以因缘法得度我为支佛。今何得言独菩萨法。答此方便教与而为言属辟支佛。若了义教夺而为语支佛无分。所以然者十二因缘名为佛性。不见佛性岂知根本无明。十住见性不穷无明尚不了了何况支佛。当知因缘独菩萨法。十二因缘即一切文字。故言止此十有二年。初不闻说二乘之法。但闻诸佛菩萨之法。故因缘实相非因非果而因而果。独是菩萨诸佛之法。
　　舍利弗下四明此室有八未曾有事。二乘思议之所无也。文为三。一标章。二辨相。三结斥。初标章者即不思议之用二乘所无。今释正对涅槃大海八不思议譬。其义孱同但名目次第起缘前后小异。
　　何等下二辨相文有八。初云常以金色光照者。事解可知。约理即是空室表寂光佛性。第一义光。昼夜无异者即是寂而常照。智慧不二。不以日月者不假权实缘修之照。二乘思议无如此事。故名未曾有也。大经云同一醎味。谓一切众生同一佛性。此室至之法是二未曾有法。若入法性真空寂光。无界内外烦恼之垢。大经云不宿死尸。如界内外若犯重禁佛法死尸不入寂光。此室至之法是三未曾有法。释梵即是有为之流。来会性净之理表将入寂光。他方菩萨来会不绝者。明自行化他入诸佛土。随方利物同归寂光。故言来会。大经云渐渐转深。所谓归戒乃至佛果即渐深也。此室至之法。是四未曾有法。不退转法即是四教六波罗蜜四种不退。若念不退即自然流入萨婆若海。大经云潮不过限。宁失身命终不犯恶。恶即六蔽。终不退转起六蔽也。此室至之法是五未曾有法。一切法中无挂碍智说不可穷。即是胜妙果报。如甄迦罗琴说法无量无作四谛之法。大经云深难得底。譬法化之声。此室至之法是六未曾有法。事解可知。即是四教所诠。亦是观十二因缘。四种法藏施十界众生无有尽也。大经云有种种宝藏。以譬是经即是宝藏。谓四种道品婴儿等行。四种圣人功德等无量宝藏。此室至之法。是七未曾有法。此室十方佛现。即是大士观十二缘空得念佛三昧。十方诸佛真应二身随念现前。大经云大身众生居住之处大众生者谓佛菩萨之所住也。此室至之法。是八未曾有法。此室天宫净土皆现中者。室空正表佛土皆空。又上文云虽知诸佛土永寂如空。而现种种殊胜佛土当表此也。大经云不增不减譬大涅槃。无边际故乃至一切性同一性故。即是空室表一切国皆悉空也。此未曾有不思议用岂同二乘住思议解脱小智功用。大经明八不思议义同也。
　　舍利弗至法乎三结斥。若此室常现八未曾有。即是观因缘住不思议解脱。成八种不思议用。谁有证此更乐住于无用小智。离于文字而求解脱。
　　舍利弗言下第四大段明不思议解脱神变自在。若真性解脱无转不转。约行利物则有转不转。如大品明。须菩提问阿鞞跋致转不转义。佛言转不转皆名跋致。今亦如是。若观众生入不思议。深达法性不染不滞者。转不转俱是跋致故有此文。先问次答。初问者犹用三藏教意。三藏菩萨具五事名不退转。谓得宿命智。诸根具足。不生下贱。不生三恶。不受女身。具此五法名为跋致。今之天女辨才若此。既有胜解即是不退为五女像。若是女人岂能如是。故知以三藏菩萨义问。但身子神力虽非目连所及。止是思议。俱解脱力。今欲显不思议力用故身子以思议而问。
　　天曰下二明天答文为三。一明不转。二明转。三明非转非不转。正成此品观众生。入空不空非空非不空之三谛也。一不转者观众生。从世谛如幻等入真谛。如十九界等喻无有转相。亦如身子上答天云解脱无有言说。此即上明真谛毕竟不可转也。二转者。真永不转还入假名。引导众生得有转义。如幻化等虽无定实不妨假名亦得言转。如上观众生俗谛假名如幻化等。三非转非不转者。转不转皆不可得。转故不同真谛如十九界。不转故不同幻化名字之转。离此二边则非转非不转。即是中道正观。如上观众生如无色界色等也。但与上文小不次第者。上为一向明入。今明转变。与三观相同也。初明不转文为三。一天女问。二身子答。三弹呵。一天以正观譬显。反问身子云。我从十二年来求女人相了不可得。是观因缘法性求男女相了不可得。当何所转。今言男女非止约人。其相无量皆不可得。皆如幻化。从因缘理寻无明行等本非男女。颠倒妄见。若有男女是为二相。观因缘真理则无二相。毕竟叵得。正报既尔依报皆然。如天阳地阴日阳月阴四时五行皆男女相。大经云。若以贪爱母无明以为父。即是男女。乃至出世定慧福智智度方便慈悲善心皆男女义。若观因缘即是佛性佛性即是法性。法性真理尚不见一。何得有二。尚不见世出世法男女之相。何得有人身二相也。故天女云观十二因缘求女人相了不可得。何得劝转。又就世谛有三义。故女不可转。一业不可转。于无明行造男女业。业若不转报亦不转。如舍利弗为男业所成。莲华尼为女业所成。虽得罗汉断子缚尽。乃是转因不转现果。业若不谢决不可转。二神通不可转。如天女以神通力变身子为女。若未舍神力魔外二乘尽其神力无如之何。三誓愿不可转。如佛法身菩萨随诸国土。应以女像得度者即现女形。若众生未度应终不转。众生机息应女乃转。将此三意反问身子何不转女问也。此即十二年观女相了不可得。当何所转也。譬如幻师化作男女。若有人问何以不转女身。此非正问。今身子作此问者则非正问。所以还用此问以问身子。为正问不。
　　舍利弗至所转二身子领解。幻无定相当何所转。即是身子自伏所问非也。
　　天曰至女身三天女弹呵。因身子领解自伏问非。即便弹云。一切诸法亦复如是。无有定相。言一切者如上。男女阴阳定慧等一切诸法皆妄分别。但观因缘求不可得。当何所转。汝既答云幻法无定。云何劝转即是弹呵。
　　即时下二明转。即是转故名为跋致。深达转性如空叵得。依随世俗二相不定从空入假。名字分别。得有转义。文为四。一天自变为身子问。二身子以女像答。三天为解释。四引佛语证。一天自变为身子。转身子为天女。而用身子像问者。即是上明神力为女。若不摄神力不可转义。此表若业不转凡女不转。若机不转应亦不转。
　　舍利弗至女身二身子以女身答。不知何所变者。明身子三藏神力乃胜目连。终是思议。故不能制菩萨神力。故为天所转。今不思议非思议所知。故云不知何转也。成上如前。
　　天曰至女也。三天为解释。天言舍利弗若能转此女身。一切女人亦能转者。如身子为通所持遂不能转。一切女人为业所持终不能转。若一切女人不除业。而能转者则身子亦能转也。如舍利弗非女为他神力变为女身。一切女人而为业力变为女身。虽现女身四大五阴因缘中求女相叵得。即非女也。今天女即是愿力应为女像。众生机缘若转应亦转也。如镜对面现面。面若不离像不可转。
　　是故至非女四引佛语证。如佛所说一切诸法非男非女。如世间男女乃至阴阳定慧一切诸法皆非男女。
　　即时下三天摄神力。即是非转非不转。成上中道如前。文为四。一摄神力复舍利弗身。问女相何在。二身子答。三天印成中道非转非不转。四引佛语为证。初文者表一切众生女业若谢则女身转不见女相。若众生机谢则应女亦谢无女相也。次身子答言无在无不在者。女身色相虽灭不见有在不在。天曰至不在。三天印可此言。是会中道之说。成前观众生至源。故印可也。夫无在至说也。四引佛语为证者。非但称会天意。亦不乖大圣所说。
　　舍利弗下品之大段第五。身子问没生。此正显不思议解脱出没自在真应本迹。思议则无没者。法身之本。生者应化垂迹。正欲显成观众生入空至一实谛。穷源彻本名之为没。行三十二无缘大慈。善根力熏受身利物。名之为生。又解。没生即是应身垂迹。非没非生。即本法身。此下问答皆是研究。显成净名上说观众生义。文为四。一身子问。二天女答。三身子重问。四天女解疑。初身子问。正约三藏或用通意。何者三藏明佛无余灰尽。此但有没而无生也。藏通二乘亦没无生。三藏菩萨既不断结。为化众生虽没而更有生。通教菩萨既异二乘。二乘无愿不受后有。但没无生。佛虽有愿正习俱断。但没无生菩萨虽断正使有习有愿故得有生。今正约三藏既未断结。必应有生当生何处。二天答。佛化所生吾如彼生。答意者佛法身理本无有生。应同则生。此如化生。非结习生。天得法身亦应化生而非结习。故言吾如彼生。三身子重问。佛化所生非没生也。身子不知天意在应化生。乃取三藏。谓佛报身能作化生。化无体质无而欻有。无有定相。舍此取彼。菩萨结业受生。那云佛化所生。故云佛化生非没生也。上天以别教应化答。身子不晓犹执三藏。佛有报身能有所化。故言佛化所生非没生也。四天既知其不晓玄旨。即以通意顺答。一切众生亦非没生。往来五道并皆如化。非没生者天亦是化岂有没生。此亦一往也。意在法身应化。至净名述成真应本迹其义方显。是则佛化所生乃是应化。天得法身随有所生皆是应化。故非没生也。
　　舍利弗下品之大段第六。身子问得菩提久近。即显圆教成道也。文为二。一身子约藏通问得道久近。天约不思议真谛答。二身子约思议俗谛问。天还约不思议真谛答。初中身子先问意者。汝既为利物何当道场八相成道。次天答即反质有二意。一者若舍利弗还为凡夫。我乃当成菩提。若言悟真无生岂有为凡之理。我得圆真之道。已除别惑岂可方依藏通八相成道。故云我得菩提亦无是处。若身子见思议真更作凡夫。我入不思议真乃为八相。汝无是事我岂有之。然罗汉能化为凡夫非真凡夫。法身成道亦非八相。众生应八相得度即现八相成道。罗汉实不更作凡夫。我得无生亦实无八相。此覆相并释也。次身子答云。我作凡夫无有是处。天即并云我得菩提亦无是处。所以作此并者。若身子问法身究竟成道。此乃十住不见其始。唯佛与佛乃能究尽。天设答身子时节久如。如法华明大通成道王子行因。身子岂能知此八相。只得无生即能八相随缘作佛。何须致问。次天自释言菩提无住处故无得者。此是法身观不思议真谛空无方所。诸佛不能行不能到。故说无有得者。
　　舍利弗言下二身子约思议俗谛问。天还约不思议真谛答。初身子问言今诸佛得菩提如恒河沙者。此将通教俗谛八相为问。故云如恒河沙。所以然者。三藏不说有十方佛。虽有此意义不彰显。次天即答云。皆以世俗文字说有三世之佛。非谓真谛而有三世。假名三世。而真菩提岂可世摄。天因答即反质身子。汝得罗汉道耶。身子答。无所得故而得。此如大品佛四句问善吉得道。善吉答不住四句而实得道。此是绝思议俗四句见真得道。天曰诸佛菩萨亦复如是。是绝不思议俗四句。见不思议真得道。所以然者。天意小乘思议得道尚以无得为得。何况大乘不思议得道而不绝四句无所得而得。语类相并其意天隔。
　　尔时下品之大段。第七净名述成。天女上答身子皆实不虚。文为四。一久值诸佛。二游戏神通。三得无生忍。四愿随意现。虽复身子研问未能令义显现。故净名述成天女所答六义方显也。一已曾供养九十二亿佛者。是顺佛教能观因缘三谛。故得栖此空室以慈悲熏。现天女像。散如法华平等供养。表通惑已尽别惑侵除得文字性离不思议解脱。即是述成天女答身子初问。明若离别惑华不著身。亦述成答身子第二问。明思议不思议二脱不同。二游戏神通誓愿具足者。述入瞻卜林不嗅余香。亦述答第四转女身问。如本愿故现女身也。三得无生忍即是述第六身子问久如得菩提。天女答无所得故而得即是法身成道。四以本愿故随意能现。教化众生。即是述第五身子问没生。天女答如佛化生。法身出没本愿应化真应本迹其义显也。问身子何故前问没生次问得道久如。净名述成。何故前述法身成道次述没生。答身子迷心而问绝事至理。净名以理述成。得无生忍即得法身方有应用。身子虽有六问天女答无留滞。正意犹为难见。故用四义述成意乃分明。

　　维摩经略疏卷第八



　　维摩经略疏卷第九(小卷二十四)

　　　　天台沙门湛然述

　　佛道品

　　今明此品略用三意通释。一明此品来意。二释此品名。三入文解释。初明此品次观众生品来者。前品正明通相入空。正成问疾品通教从假入空。调伏界内有疾菩萨。兼成室外为国王长者说法。已如前说。今此品次明通相从空入假观。明非道之道非种之种非眷属之眷属。此即不有而有。正成问疾品明别教通相从空入假观。调伏恒沙实疾菩萨。上文云以无所受而受诸受。未具佛法不应灭受取证也。亦兼为室外呵诸大弟子。不能于诸见不动而修三十七品。以五逆相而得解脱等。故有此品来也。次释此品名。言佛道者佛以觉为义。自觉觉他名之为佛。道以通达为义。所觉之理能通观智从因达果名之为道。此以智理标名故云佛道品。正如此品用非道之理即是佛道。是以净名答文殊云。菩萨行于非道通达佛道名为佛道。言非道者大论云十二因缘有三种道。一烦恼道。二业道。三苦道。烦恼即无明爱取三支。业即行有二支。苦即识名色六入触受生老死七支。此之三道皆非佛道故言非道。非道之理即是诸佛实相智慧功德之理。理即是道故说非道即是佛道。问此品不约因缘明义。何得约因缘三道为非道也。答一切非道不出此三。何者十界摄一切九皆非道。唯佛法界名为佛道。此经明不思议佛道故九界非道皆是佛道。是九界道中六道是有为十二缘。三乘是无为十二缘。即世出世二边之道各有三道。不能通相从空入假顺入不思议解脱之道。故皆非佛道。但此品不别明菩萨是非道者。以有四教菩萨道故。别圆入中即是佛道。复次方便菩萨皆有悲愿快顺佛道。故不简出。实非佛道。若是佛道净名何故呵四菩萨八千之徒。复次此品明遍入诸道断其因缘。岂不入方便教菩萨断其有为无为缘集。问若佛是能觉智。道是所觉理者。此非道之理即佛性理不。答如所问也。问若即是者佛性有三。谓正缘了。非道亦得是三因不。答亦如是具如玄义。何者苦即正因烦恼即了因业即缘因。故大经云十二因缘名为佛性。佛性不出三种。因名三种佛性果名三德涅槃。何者苦即法性五阴。属正因佛性。故大经云无明有爱是二中间则有生死名为中道。中道者即是正因。若转无明为明是则由惑有解。即是了因。若转恶为善则由恶有善。即是缘因。故知三种非道之理即是三种佛性之理。故净名言行于非道通达佛道。问诸师多云此经未明佛性。何得引涅槃明十二因缘是佛性义以释此品。答大经云若言十一部经不明佛性非谤佛法僧。若说十二部经不明佛性即谤佛法僧。今此方等具十二部。何得言不明佛性。问此经始终无佛性名。何得说言明佛性也。答此品净名说非道为道。文殊说非种为种。种性即是眼目异名。如天帝释岂异憍尸。若谓不作佛性名说。不开佛性义者。有经不以二谛名说亦应不开二谛。何得言诸佛常依二谛说法。
　　问若佛性有三种亦三不。答如所问。故此品文殊言有身为种六入为种。即苦道正因种性之异名也。无明贪恚等为种。即烦恼道了因种性之异名。十不善为种。即业道缘因种性之异名也。种性之与性义实相映。故法华云唯有如来知此众生种相体性。即其义也。问种以能生为义义映无常。性以不改为义。义映于常。此二义别何得言映。答缘了映种不足致疑。但正因映种义似有乖。深求其致亦相映也。如真非因果说为正因。是则非因性为正因性。何以不得非因种说为正因种子。问若此经明如来种与涅槃佛性同者。何故言若见无为入正位者。不能复发菩提心也。犹如根败。种义可断佛性之义则不可断。何以得同。答此带方便明种性义。于利根菩萨即是究竟。二乘不了故须呵折。呵折其声闻密有发理。故法华云。而昔于菩萨前毁呰声闻乐小法者。然佛实以大乘教化。即其义也。问十二因缘法性皆是正因。观因缘智通是了因。助修之善并是缘因。何以偏判各有所属。答义有通别。若如所问乃是通义。别对不尔。法性五阴有无明恶业即成生死五阴。如阴气起水结成冰。无明转为明不善成善。即显五阴成五种涅槃。如阳气起则冰还成水。问无明烦恼岂是智性。答文云不入烦恼大海不得无上智宝。十地论师说。七识是智识。摄大乘说七识但是执见识。诤论云云。皆由不达了因种性义也。六识不达起诤亦尔。问若尔般若法华明佛性不。答此方等经尚有此义况般若耶。故大经云言佛性者有五种名。所谓佛性．般若．首楞严．金刚三昧．师子孔三昧。又大经明成大果实见如来性。引法华八千声闻得受记别成大果实。如秋收冬藏更无所作即其义也。观心者若知一念十二因缘具十界三道之理。即三如来种三种佛性。是则三道非道不障三德。如世伊字诸法亦然。是不思议智理即是非道。通达佛道故名佛道品也。
　　尔时下三入文文为三。初明佛道。二明如来种。三明眷属。此三辞异意同。皆是通相入假观也。若就觉知非道之理通达无壅名为佛道。此理显理能生如来名如来种。所生福慧自行二严。能生法身及诸功德。即以此为眷属。若是化他皆假名无壅。三文虽殊同是通相从空入假。故大品云。菩萨能以一切道起一切道种名道种智。即是从空入假智也。初文为四。一文殊略问。二净名略答。三文殊重问。四净名广答。初文所以住此问者。假名分别佛道无量蕴在非道。初心菩萨闻问疾品明不思议通相入假莫之能知。故问菩萨云何通达佛道。
　　维摩至佛道二净名略答者。菩萨以无所受而受非道诸受。即行于世出世二边非道。通达佛道者。达此二边即是佛道。复次世间非道即是爱见。爱即魔非道见即外道非道。出世非道者。即二乘四门等种种诸门。具如上释从空入假明诸受也。此世出世皆名非道。菩萨以无所受为欲通达非道之受而受诸受。自行化他。入假分别药病。未具佛法终不灭受取证。即能通达一切佛道。故上问病品云诸魔外道皆吾侍也。
　　又问至非道三文殊重问。所以重问者以向答意玄时众未解故重请广说。
　　答曰下四净名历别广答文为八重以明非道。一约无间因果．二约色无色界．三约三毒．四约十弊。五约二乘．六约人间诸恶果报．七约入无余．八总结。初约五无间因果明非道者。菩萨入假为利众生示五逆因受三途果。虽为此事而无恼恚。即是通达佛道。何者观此五逆因缘生心从假入空尚不见逆心。况有逆果。以无所受为物而受逆心逆果。此五逆心即是无生。即阿字门。谓诸法初不生故亦是无垢三昧。若知诸法不生即具一切佛法。如一微尘中有大千经卷。逆心亦尔。具足世出世法。顿渐道品一切佛法十心数十弟子起十法门。庄严双树枯荣之教具在一念五逆生死心中。故言行于非道通达佛道。此即三道五逆之因即是烦恼道业道之非道。三途之果即是苦道之非道。今取最恶因果尚通达佛道。其余理然。故言菩萨行五无间而无恼恚。即是通达佛道。本无逆业而行逆者。即是以无所受而受诸受。通达佛道即是未具佛法。自行化他未满不应灭受而取证也。菩萨于逆如是。通达具一切法即是自行。示行此事即是化他。示有二种。一者示忏。如阇王未受恶果。而求忏法令无数人发菩提心。二者不忏。如调达乃至入大地狱。阿难随目连往看劝令忏悔调达。答言我受此苦如第三禅乐。是为行于非道为利一切。又非恶无以显善。是故调达无数劫来常共释迦行菩萨道。一行佛道一行非道更相启发。如法华所明。至于地狱而无罪垢即约果也。此是无垢三昧破地狱有。入此三昧一切三昧悉入其中。如调达在地狱语目连言。若汝更为凡夫我当出此地狱。又如婆薮虽在地狱教无数人。得出地狱听方等经。若自有罪何能如是。良由虽处地狱无有罪垢而能利他。出于地狱即是行于非道而无罪垢。即是入无垢三昧通达佛道。本无地狱之业而至地狱者。即是以无所受而受不取证也。自此已去皆须取问疾品以无所受而受诸受文。来对行于非道之语。历一一句皆类此也。至于畜生无有无明憍慢等过者。如大象猕猴鵽鸟相敬因以化人。即是入不退三昧通达一切佛道。至于饿鬼而具足功德。如请观音云。现身作饿鬼手出香色乳。即是入心乐三昧通达一切佛道。
　　行色至为胜二明行上界非道通达佛道。所以约上界者。此二界是世间善。若因中生著是菩萨缚。若受果报即长寿天难。即非佛道。菩萨从假入空以无所受而受此因果。不以为胜。以非出世观练薰修之胜法也。而于此非道修白色三昧乃至我三昧等十一三昧。未是自行化他一切佛法。终不灭受取证即能通达佛道也。
　　示行至其心三明示行三毒。即是烦恼非道而通达佛道。以无所受而示行贪欲非道。离诸染著即是无漏禅定之佛道。示行嗔恚非道。无有恚即是修法缘无缘之佛道。示行愚痴非道而以智慧调伏。即是三智之佛道。若未具佛法不灭三毒之受而取证。是为通达佛道。故诸法无行经云。贪欲即是道恚痴亦复然。如是三法中具一切佛法。
　　示行至他教四约十弊非道通达佛道。此十亦多是烦恼亦有是业。义推可知。若以无所受而受十弊。入假修十波罗蜜未具佛法。终不灭十弊受而取证。即能通达一切佛道。问八蔽八度如文可解。憍慢对愿诸烦恼对力其义如何。答憍慢轻他。若不发愿岂能作桥梁令他履践。若不转烦恼岂能和光不染常清净也。
　　示入至众生五明行二乘非道通达佛道。二乘沈空故有无为缘集十二因缘三道非道。菩萨以无所受受二乘沈空之受。而能从非道通达佛道示作声闻。为众生说未闻法。如身子善吉若作支佛。大悲教化如大迦叶。未具佛法终不灭二乘受。而通达佛道。故法华云知众乐小法而畏于大智。是故诸菩萨作声闻缘觉少欲厌生死实自净佛土。
　　示入至因缘六明示受人间果报苦道非道通达佛道。此有八句初七示受人间报。后一总明现入诸道。前七是受四天下诸受。此诸果报皆是非道。而从空入假修如幻等四种三昧。未具佛法终不灭此诸受而取证也。后一句现遍入诸道而断其因缘者。世间诸道不出其六。此文未明修罗六欲。若受此道亦是苦道非道。而修欢喜三昧及不动等六种三昧。未具佛法终不灭此果报受而取证。即能通达佛道。言断其因缘者得二十五三昧。能破二十五有即是断其因缘。复次现遍入诸道即是遍入十法界道。断其因缘者断四教菩萨因缘三道。
　　现于至生死七明现二种涅槃非道通达佛道。上明二乘有为功德。今明二乘无为功德。皆是非道。又上但说二乘今兼三乘入二涅槃皆非佛道。除圆妙觉示现其余皆有无为缘集三道非道若应以三乘灭度而得度者。即现三乘而不断生死者。菩萨大悲处于生死。通达生死非道即是佛道岂可断也。
　　文殊至佛道八结成佛道义。菩萨若能行前七种明于非道之理具一切佛法者。即是通达佛道也。
　　于是下二明如来种。所以净名问文殊者。上文殊问净名答非道为佛道。今净名问文殊答非种为如来种。此二大士互为宾主之仪。为欲显上所明行于非空入假。其理幽玄诸未悟者多生疑怪。今净名问如来种。欲显非道佛道令义分明。若知三道是如来种者即能通达非道是佛道也。文为五。一净名问。二文殊答。三净名重问。四文殊解释。五大迦叶称叹领解述成。初问何等为如来种者。正为成非道为道。
　　文殊师利下二文殊答。即是以非种为种。何者上净名以非道为道。恐时众未解故问种义。今文殊答以非种为种。理趣快同显成向说之玄旨也。言如来种者大论云如法相解。如法相说名如来种。若如十二因缘三道法相解者。即是如来种。何者离三道之外更无如来种。三种种者一正因即苦道。二了因即烦恼道。三缘因即业道。前文具明言如来者。如此因缘三道法相。而解而说故名如来。今文殊答还依如来所解而说。故说三种非种为如来种。以成净名所答三种非道为佛道也。言如来种者种既有三。如来亦三。一法佛如来．二报佛如来．三应佛如来。如法华明皆是一相一种即正因种。如智论明。诸智慧门为种即了因种。又法华明弹指散华佛种从缘起。即缘因种。种以能生为义亦种类义亦种性义。能生义者若不能生不名为种。以此三种能生三佛。从微至著终于大果。即能生义。种类义者若此三种非佛种类。此外更无同类之法。种性义者性名无改。此之三法从初至后不断不灭。必致三佛三德之果故名不改。今约众生明种不出此三。由烦恼润业受身有苦。三无前后亦非一时。不纵不横。若附性明义。以真性为正因种智慧为了因种。万善为缘因种。此多约断惑得解离生死得涅槃除恶有善。此约思议明种非今经意。若除惑得解则无了因种。如此火从薪起薪尽火灭。故二乘断结尽便无佛慧之因。故不能成一切种智失了因种。若除恶有善恶尽则不能生善岂有缘因种。故二乘无恶失缘因种。若离生死入无余灭不受生者岂有正因种。故大经云。或有佛性。阐提人有善根人无。阐提具有烦恼诸恶受生死身。即是以恶为缘因性。善人无此恶中之性故云无也。善人有者已有善法缘因也。阐提无此故云无也。二人俱有者有正因性。二人俱无者无了因性。若约识为义六识是缘因种善恶并是六识所起。离六识外则无恶无善。无缘因种七识是了因种。惑之与解皆是七识。离七识外则无惑无解。八识是正因种。无八识则无生死涅槃。真谛云。有第九识是真识。八识犹是虚妄生死种子所依。若地论师用七识断六识。智障灭八识真修方显。此须中论四句捡破。今经明不思议种以非种为种。故以身等烦恼不善皆如来种。如蜂作蜜虽采众华不以便利蜜终不成。故知便利皆是蜜种。今不思议亦尔。非但法性智慧善法是三佛如来种。只此三道是三如来蜜种。对之可知。若菩萨研修此三种理分得相应名习种性。此心增长名性种性。虚通无滞名道种性。深见分明名圣种性。三种等修名等觉性。三至妙极名妙觉性。此三种性非前非后亦非一时。不纵不横如世伊字首罗三目。就文殊答文有六段明如来种。一略约苦道。二广约烦恼道。三重广约苦道。四重略约烦恼道。五约业道。六约烦恼总结。今就前五文三义分别。初有身．六入．七识处。此三是正因如来种。次无明有爱．三毒．四倒．五盖．八邪．九恼。此六是了因如来种。后十不善是恶业即缘因如来种。若就通论一一皆是三佛如来种。然众生受身虽以业为因。若无烦恼则不得生。三种亦尔。虽有正因若无了因导缘因助显正性三佛不得生长。由慧达烦恼以导缘因。三因成就法身显现。故文殊云。烦恼泥中有佛法耳。有身为种者。身即五阴阴即法性。法性色法性受想行识即正因种也。又身为种者。能生福慧故说为种。若断五阴即断佛种。此即非种为种。菩萨以无所受而受此身。若未成就自行化他一切佛法终不灭身而取证也。即是从空入假明不思议种义。何者迷身则有六道生死种。解身则有四圣人种。故有十法界种也。若灭身者无一切种。菩萨如是观身见一切种即如来种。如人眼翳苦痛失明。若诸拙师针灸药涂虽得痛止。而眼根毁坏永不见色。无如来种。若人患眼不坏眼根若遇幻师禁咒痛愈眼根清净。此喻凡夫虽具烦恼犹有反复种义不坏。是故身为如来种也。
　　无明至为种此四是二广约烦恼道为如来种。过去烦恼为无明现在烦恼名爱。观此二世烦恼如虚空不可尽即是了因如来种。亦是三佛如来种也。贪恚痴为种者。三毒犹是过去无明现在有受。亦各出三毒。若离取我即具等分出生八万四千尘劳。若如是知故名为种。四颠倒者别门明义。迷色起净倒迷受起乐倒。迷心起常倒迷想行起我倒。能生念处正勤如意根力觉道故为种也。五盖者贪欲嗔恚睡眠掉悔疑。能生根本观练薰修诸禅三昧故为种义。既知别义于通无滞。
　　六入为种七识处为种。三重约苦道广明正因种。六入即是约报身苦道。如鸯掘云。此之六根于诸如来常具足无减修了了分明见。亦如法华明。父母所生清净常眼等得六根清净即是六根相似相现。故华严明十种六根。因是得入如来六根。故知净是如来种义。七识处者。什师云欲界人天为一。三禅三空为六。合七识住。所以然者。三恶苦多识不乐住。第四禅识色微故。又以有无相天故识不乐住。第四无色以非相法微故识不乐住。随识乐住即是法性。
　　八邪至为种四重约烦恼道为种。八邪如前迦叶章明。不舍八邪而入八正即是种义。九恼者约三世违情是生嗔之缘。谓此人现世恼我恼我亲叹我怨。过未亦尔。是为九恼。若有方便是生慈缘。故得是如来种。
　　十不善道为种五约业道明如来种。十不善则摄得五逆。因恶生善即有十善。若能生十善即生三不护三密示现三业随智慧行等如来功德。故即是种也。
　　以要至佛种六总结成如来种。烦恼不善不出见爱。以此往收故一切不善皆在其中。皆是如来种也。
　　曰何谓也三净名重问。
　　答曰下四文殊答文为二。一正答二譬显。初正答言。若见无为入正位者即是断如来种。不能行于非道。以灭受取证故不能发三菩提心。所言若见无为入正位者。苦忍初心即是见谛名之为见。见谛惑尽终不更起。即是一分数缘无为即是正位。若见惑断即见烦恼如来种断。是人远至七生毕竟不受后身。则界内三道非种之种究竟永断。故不能发三菩提心入假行道。自利利人学一切法。行于非道通达佛道成三佛种。
　　譬如下二譬说文为四。亦可通譬上明种义。亦可别譬。别譬为二。初三别譬三种后一总譬。就别譬为三。一淤泥出华譬烦恼道为了因种。次粪壤生芽譬不善业道为缘因种。次起身见譬苦道为正因种。达五阴即正因性。后入海总譬烦恼等三种能生三种法身。如下巨海则得智宝。譬如高原者。高原本合水有泥。以决去水是故无泥华不得生。明二乘人本有烦恼种。以即断故如高原无泥不得生华。此约入正位无烦恼不得发菩提心。
　　又如至佛法二譬入正位者得道共戒。断三恶道不善业无恶业种不生佛法。问此中言粪壤之地乃能滋茂。大品云空中种树。二意明入假云何。答一往似异大意则同。此明菩萨达不善理能生佛法。恶法为种资成法身。故约粪壤以明入假。大品即是不断而断。断惑入空能从空入假。学一切佛法化度众生。如世术力能空中种树。故约空明入假。若作此解二乘已有入假之义。但其未悟不能改观。至法华中方得会入。大品会法不会其人。
　　起于至法矣三譬入正位者若无身见则身因灭。无三恶种。不得发菩提心行菩萨道。
　　是故至智宝四总譬二乘无烦恼等三道可入。即无一切智等佛法宝也。
　　尔时下五明大迦叶称叹领解文为三。一正称叹领解二譬显三自鄙。所以迦叶称叹者。以文殊善说非种显不思议如来种其理幽玄故也。领解二意一领尘劳之畴为如来种。二领见无为入正位者不任发菩提心。
　　譬如至志愿二譬显此譬。但显领入正位者不任发心。有开譬合譬如文。
　　是故至道意三迦叶自鄙文为二。一正自鄙二所以下释自鄙意。如文。
　　尔时下品之大段第三明法门眷属。亦是成前道及种义。何者法门无量随其义便则有亲善。即是眷属。此皆是无名相中假名分别以成假名佛道及种。复次前观众生品明观众生入空彻源。而有无缘慈悲喜舍。为显此义故天女忽。现对身子阐扬不思议真空解脱妙理。次此品明行于非道通达佛道入假自行化他。虽受诸受而无所受。能于尘劳达如来种。是故普现色身。因问眷属显成入假通达佛道种种法门皆是眷属。文为二。一问二答。初问言普现色身者即有三义。一普现内色．二普现外色．三普现内外色。一内色者若如法华明身根清净。十界依正于身中现。犹如净镜现诸色像。二外现者亦如法华普门示现随机不同现十界色。三内外现者如大集明。观己身众生身佛身悉现己身。亦见己身众生身现佛身中。众生身中亦如是皆如影现。即是色入法界海也。菩萨住此普现之身。表成上文入假之义无所不现。前后相成令义易了。故普现色身。因致问眷属。大士若是生身应有生身眷属资生。若是法身即有诸法以为眷属。何故室空不见生身眷属。亦未闻说法身眷属法门。致有斯问。眷属资生为在何所。就问为二。一问眷属二问资生。如文于是下二净名答有四十二行偈为四。初十二行正答法身眷属资生。即是自行。二从虽知无起灭去二十七行明菩萨入假权智无方大用。成前非道及种并为化他入假权用。三两行结叹自行化他。四一行斥破二乘。初文为三。初四行明眷属．次七行明资生具．三一行结自行德满。初答者。若是法身实相则无分别。何有亲疏正为入假。故约法门以明眷属。关河旧解。外国无父母宗亲眷属非为贵人。今约此解仍为理释。言无眷属是贱人者。即是二乘偏真灰断。无智度母善权父万行功德眷属。故法华以穷子为譬。若是大乘法身眷属臣佐吏民仓库众多。净名即是佛法贵人。故以偈答言有眷属也。
　　智度即是实智。实智有能显出法身之力。如母能生。方便是权智。权智外用能有成辨如父能成。若就此经辨父母者。如观众生品彻照三谛契当真如名实智母。此品明行于非道通达佛道。遍入尘劳成就佛法即是权智父。故金刚般若云。如来善护念诸菩萨即实智母。善付属诸菩萨即权智父。菩萨从初修此二观得入中道。双照二谛是权自然流入是实。将此权实无受而受具足佛法。不证妙觉终不灭受息此权实而取证也。又行非道是权达佛道是实。因此二智遍入尘劳为如来种。譬如初生常为母护。至年长大父付家业。菩萨安住世谛。初出胎时用权实智入空入假。乃至妙觉未曾舍离权实父母。一切众导师无不由是生者。如世天地二气交合万物得生。又如和合则有托胎。借此以况。权实二智若不合者则菩萨法身智慧不生。权实若融法身则显。故言一切众导师无不由是生。约观心者观心即空为实智即假为权智非空非假即入圣胎。观道分明豁尔相应见于中道即是出胎。如是乃至未入妙觉皆名佛子。故云普贤真佛子。若登妙觉即没子名但称为佛。大论云稽首智度无子佛。法喜以为妻者。如世之妻策使称怀。若菩萨通达非道之理境智相称。能生法喜称悦情怀。故有种种出假之用心慈悲。为女者指上三十二种慈为女也。慈与悲相扶故同女也。善心诚实男者指上观三谛理。顺入实相一心能具万善。权假化物如男干事。毕竟空寂舍。舍有遮弊安身之能。毕竟空理遮二爱见。法身栖处故为舍也。弟子众尘劳即是上来三毒等分。八万四千尘劳转为八万四千三昧陀罗尼波罗蜜。若似若真皆为佛事。如转弟子以成贤圣。道品善知识。若修中道品即知中正。识二边邪得成正觉。诸度法等侣。五度及八万四千彼岸法门。是福智度。是慧二种庄严两轮等故名为等侣。四摄为妓女。妓女本娱情悦虑引诸观者。四摄能顺物情引受学者故为妓女。歌咏诵法言。真乐自乐乐他。诵经说法亦自乐乐他。
　　总持之园苑至戒品为涂香二明资生之具。总持之园苑。园持华果遮他盗窃令不失落。陀罗尼亦尔。持善因果遮诸恶法。林树是覆荫清凉。诸无漏法无烦恼契。即清凉义。觉意即七觉。七觉调停生真智因华。故大论云无学实觉此七能到。故以为华。解脱果者即是不思议解脱妙觉果满。八解浴池八背舍八解脱如前分别。入九定证真成八解脱八背舍。修成在九定。定满如水满。八解如池。七净华者一戒二心三见四断疑五分别六行七涅槃。戒净是正语业命。心净是精进念定。见净是正见正思惟。断疑净是见道。分别净行净是修道。涅槃净是无学道。别圆见思例皆得称七净华也。菩萨在因皆名为华。浴此无垢人此约别圆。若藏通界内事惑垢尽名无垢人。犹有恒沙界外理垢是故须浴。界内解者。慧解脱罗汉已断分段之垢亦是无垢。更修八解除无知垢故须浴也。象马五通驰菩萨习未尽无漏尽通。又云界外正使未尽犹名五通。如意通荷负众生力大如象。余通如马。周遍十方一念即到故言驰也。大乘以为车实相为车体。二智为能乘。至萨婆若中住。调御以一心法界一相常在一行三昧。游于八正路无作八直道也。相具以严容众好饰其姿。不同三藏所明相好。法身自有实报大相小相。光显法身为严饰也。惭愧之上服佛性中道。是第一义天。菩萨见佛性未了了故。惭第一义天。诸佛是无上行人。愧此胜人名为愧人。覆不惭心名之为服。又服者忍二边恶不辱中理。是忍辱衣也。深心为华鬘。进入万行圆因即最上因。如鬘严首。七财者。一闻二信三戒四定五进六舍七惭愧。闻者十地听法。如云持雨十方佛说法一时能持故名闻也。信者深信坚固犹若金刚即圆因也。戒者十地所得真戒。经言唯佛一人具净戒。余人皆名污戒者。定者即首楞严等定也。进者念念流入萨婆若海。舍者常行舍行。惭愧者如前说。如所说修行者。言行相应所行如所说能到彼岸。教授以滋息。说法利人普润一切。化功归己即是滋息。回向为大利。回因善向果。得常住三宝故云大利。四禅为床座。如床离于下湿避诸虫螫。世间四禅离欲爱法觉观毒虫。从净命心修则有支林功德。邪命心修则堕鬼道。菩萨出世四禅一切皆摄。功德丛林无不悉备。休息诸行能离二死烦恼毒虫。若邪命修则堕二地。净命修之则契中道。寂灭安乐故言四禅为床座也。多闻增智慧以为自觉音。外国用音乐觉悟于王。今多闻智慧觉悟心王。自觉觉他也。甘露法之食。用真修之智契实相甘露名为法食。大经云汝诸比丘未得大乘法食。解脱味为浆。脱是定名。定即是水水即浆也。净心以澡浴观理忏悔。即心水澄清浴除罪垢之烦恼也。戒品为涂香作无作善资薰法身。
　　摧灭烦恼贼一行三结。自行因成则摧灭烦恼。见真界内贼灭。见中界外贼灭。勇健无能逾。住首楞严健相三昧。降伏四种魔者。具如前叹菩萨已明。胜幡建道场。若众生翻邪归正道机纯熟。菩萨即坐道场因圆果满。若观心者举足下足无非道场来具足一切佛法。
　　虽知无起灭下次二十七行明通相入假权智无方。亦是住平等法界赴缘利物。文为三。初两行入假供养诸佛。二一行入假净佛国土。三二十四行明入假成就众生。初两行者虽知无起灭。入但空无生不可得空无生。而能权巧出假。普示界内外生死众生供养诸佛。
　　虽知诸佛国一行二明通相入假净佛国土。如前佛国品释也。
　　此下二十四行明通相入假权智成就众生。文为五。一入假觉悟众生。二入假教用世法。三入假拔物灾难。四入假济恶道苦。五入假同事利物。
　　初诸有众生类下五行正明成就众生入假权巧觉悟群生。如文可解。经书禁咒术下二行二明入假以智法教示众生而不堕邪见。
　　或现日月天下五行三明入假拔众生灾难。或现诸天及作地水者。以假权变作胜正报及以依报。自在能救三灾之难。三灾如文。
　　一切国土中下二行四明入假拔地狱畜生之苦。亦应拔饿鬼苦。文略义兼。示受于五欲下十五行五明入假同事利物。皆为引入佛道善权方便。称机无爽。
　　如是道无量下二行三叹结。入假权巧缘起之用。自行利物非可具说。
　　谁闻如是法下一行四结斥二乘凡夫。肖似也类也善也。菩萨是佛子似佛。是佛种类善顺佛心。若闻此说能即发心。二乘无大根性则不似。非佛非佛种类不顺佛心。闻此不思议解脱入假权巧。不能发无上道心故云除彼不肖人也。痴冥无智者是底下凡夫无大乘善根人也。

　　维摩经略疏卷第二十六


　　入不二法门品

　　一释品来意二正释品三入文。初来意者一成前观众生品入中道。二成前问疾品圆教有疾菩萨慰喻。三成问疾品有疾菩萨中道正观而自调伏。四成室外菩萨品用圆中道弹诸菩萨。是则成前四义。同令入今不二法门。二释品者。然门有多义。入亦不同。今略。明十种四句简其同异。第一四句者。一偏门入偏理三藏三乘也。二圆门入偏理三乘闻圆而入偏者是也。三偏门入圆理。二乘根败高原不论入义。三藏菩萨不妨论入。四圆门入圆理即入佛慧。菩萨是也。后二句是今入不二法门。第二四句者一次第门入次第理。别教菩萨入初地者是也。二次第门入圆理。别教菩萨入初住者是也。三圆门入次第理。圆菩萨入初地者是也。四圆门入圆理。圆菩萨入初住者是也。虽复四句更互由根性不定。而同入中道。故皆同入今不二法门。第三四句者。一教为理门闻教悟理故。二理为教门。由理识教故。三教为教门。若人闻一句通达无量义故。四理为理门从理进入故。始从初住乃至妙觉。故华严云所有慧身不由他悟岂由昔教耶。前三句多是三十一菩萨入不二法门。后一句多是文殊净名入不二法门。虽同应迹化功归己进入何妨。第四四句者一教门非理门。教是能通理是所通能所异故。二理门非教门。吾闻解脱之中无有言说故。三教门即理门。文字即解脱故四理门即教门。解脱即文字故。前二句三藏之理教。非今入门。后二句是今入不二法门。第五四句者一默门不入。即身子默然者是也。二默门入。即净名杜口是也。三默说门皆不入。即三藏理教是也。人则二乘者是。四教理皆入圆家之教理是也。人则三十三菩萨是也。第六四句者。一教门入。闻今说入者是也。二行门入。久积净业称无量者是也。通论者佛子行道已来世得作佛者是也。三教行共为门入。如门而行入者是也。四非教非行入。即文殊净名是也。非今闻教行而入。久成佛道故也。第七四句者。一得教不得门。文字法师是。二得门不得教观慧禅师是。三得门复得教闻慧法师是。四教门俱不得。假名阿练若是。前后两句非门亦复不入。中之二句真悟入者是门亦是入也。未悟入者观行之中论门论入。非真入不二法门也。第八四句者一出门论入。法华云以佛教门出三界苦。乘是宝乘直至道场者是。即三乘历五味教入也。二出门不得入。法华云背父而去五十余年。即凡夫五道者是也。三亦出亦入得入。涅槃云舍无常色获得常色。受想行识亦复如是。即别教菩萨入也。四不出不入而入。经云生死即涅槃何论出入。即如上文不断烦恼而入涅槃。是真入不二法门。即圆教菩萨入也。第九四句者一入而不入。虽入化城未入宝所故也。二入而论入。璎珞云因是二空得入中道是也。三出而论入。从中道双照二谛者是也。四不入不出而入寂照俱泯也。第十四句者。一三门不入。即藏通二教义推三观门。是三门不入也。二三门入。即圆教菩萨一心三观门入也。三三门亦入亦不入。即别教菩萨别入非圆入也。四三门非入非不入。修三观门不定圆别人者是也。是则三十二菩萨各说入不二法门。此约情悟以释也。净名杜口是真入不二法门者。此就理释也。若如向解二不二约迷悟释也。若就照中名不二者。即是照而双寂亦名为入。双照二谛名之为二。即是寂而双照。亦名为出。是则二不二入之与出皆就悟论。法者所照二不二之法也。门者还是照二不二法。通达无滞名为门也。是则还是一法约用处名异。故名入不二法门。又二者俗谛真谛生死涅槃为二。若偏存俗谛是生死流动。若计有涅槃是无为灰寂。若依此真俗是则为二。止住门外宿彼草庵。不能得入不二之门见于中道。今明不二法门者不住生死涅槃之二。亦不离生死涅槃之不二。双舍二边及不二边。通至中道。称为入不二法门。此中道理名之为门。法华云唯有一门而复狭少。此是智慧之门故。又云其智慧门难解难入。非但藏通菩萨所不能入。别教三十心亦所不入。唯除诸菩萨众信力坚固者。又圆观十信但能信解。亦未能入。十住初心乃能入耳。问十信何不似解入似。答通意可尔别义不然。如人知彼家有物未必入其门内。今明入者是证初住。已显法身得名为入。如开示悟入初住中论。此品来意者远从前来。所弹菩萨住通教及别教地前来得入此门无生忍位。今欲显成圆别之教于二门中无所拘滞。通而不壅亦不通中住也。复次进论。上入室慰喻调伏中云。今我此病非真非有。众生病亦非真非有。上但明其意而文略。今欲广说中道双用是法故有此品来也。复次上观众生品乃当三谛同观。无中假而不空正为入空。即是实智。佛道一品乃当三谛但照。无空中而不假正为出假。即是权智。犹未融通使权实不二。类如天地阴阳不合万物不生。故权实隔别实慧不生。今欲会此权实显于中道。故有此品来也。复次门名能通非但通入亦复通出。二而不二名为通入不二而二名为通出。通教菩萨从思议有作二谛入。不见中道计有生死涅槃为得。故将别教接通之时明见中道。名之为入。此是二而不二名入中道。若从别教。照于今段思议之俗森罗万像即是不二而二。名之为出。又复非但不二名入二亦名入。法门无量种种不同。如法华明。长者造立舍宅五欲自娱。金银仓库无种不有。此是照不思议之俗。不二而二名之为出。自于中道证其出入。不同门外思议之俗辨其出入。如舍利弗善吉被加说般若领家业时。此亦从二而入不二。被命而已非真悟入。若领知众物出入罗列。领知不思议之俗。还出草庵二乘之真者。是时名为从不思议之二而出思议之不二。今言入不二门者即是不思议不二门也。就此品为三。一净名问．二诸菩萨各说．三闻品得益。就各说中有三十三菩萨。若准此文五千皆说。但三十三者必有所表。今作三义往释。一明三十三者表三十三天有不死之药。菩萨即三十三天共说不二之门。即是不死甘露也。即用三十三对四十二地。用三十对三十心。用二对等觉妙觉。一对十地。此则合地开三十心。若如仁王明十四度。合三十心为三。开十地为十妙觉为一。亦对大品四十二字门。初阿后荼。初阿名诸法初不生。此中最初法自在菩萨说不生不灭入不二法门。即阿字义亦如中论八不初辨不生不灭。若闻阿字门即解一切义。初阿字具四十二字功德。后荼亦具四十二字功德。中四十字皆具四十二功德。故初地即具四十二地功德。若无分别中而论分别不二而二。说有四十二地。若分别中无分别而二不二者。一地之中皆具诸地。一字之中皆具诸字。过荼无字可说者。如维摩是最后荼字妙觉之地。是故默然无言。当知三十三菩萨即表此之三义。二自行为语。类如五百比丘各说身因。如来印定一一比丘无非正说。但为其约一法得入见真断结。今逐说而观之故别不同。名为各说身因。见理无异故言无非正说。此三十三菩萨亦复如是。无生之理不殊而入门不同。观法各异故有三十三种。如云泥洹真法宝众生以种种门入。三就化他为语即是随四悉檀机悟不同。约物有异致有差别。实行之者未入无生乐闻无生无灭。即是随世界。或执生灭即用无生无灭。即斥其生灭即是随对治。或有人闻余法不生善心。若闻无生无灭双亡二边善心即进。即是为人随得悟处。亦五千之观悟无生忍者。即第一义也。据一门之中皆具四意。我无我常无常垢净苦乐等亦如是。第四约别圆往判。若是三十一菩萨皆以有言言于无言。是名别教。文殊以无言言于无言。净名以无言无言。是名圆教。圆教二种一圣说法二圣默然。一圣说者。圣名为正。正即中道。乃不当言与无言亦得论言无言。是故文殊显不思议圣说法。故以言言于无言。维摩显圣默然故以无言。无言此之圣说即是默然。默然即是圣说。故大经云若知如来常不说法。是名多闻。问若言即是无言者。前三十一菩萨有言于无言皆是圆教耶。答作一一门判得入无言者。是别教意。若作不生不灭一门能摄四十二地者。即圆教意也。此中唯虽有三十三人收束为语不出四门。如释论明第一义悉檀。虽云一切实非实等皆是明第一义悉檀。今此四门亦尔。虽四门不同皆是明不二门之中道。
　　法自在者明此菩萨于三谛之法而得自在。如上云。体无疾故手足自在则身自在。今此亦尔。于中道理不生爱见。则权实二用自在故。慧亦无缚体用自在。仍此为名。生灭为二者。生死涅槃相对为二。若见一切众生即涅槃相。不可复灭。诸法从本来常自寂灭相。岂得有生。既其无生何处论灭。无生无灭两边俱泯。无复有二。因悟中道见理之时称之为门。若不悟者皆是随情非是门也。问若言不生不灭是入不二门者。如富兰那亦说不生不灭。六十二见亦计有不生不灭不可说藏。亦应是门。若其非者有何等异。答六十二见邪心虚画皆是情说不生不灭。非是随智悟道之门。尚不得小乘之理。何况得与不思议不生不灭门同也。问若尔者三藏中有有为生灭。有无为不生不灭门。与此不生不灭何异。答三藏所说非生非灭门。此乃悟有作四谛偏真之理。计有涅槃染著于法。非悟中道佛性双亡有无不生不灭之门。复次通教四门者体色如幻化镜像。四句叵得而说为生者。犹如幻化假说为生。如镜中像灭假说为灭。不同外像计性生灭。但假说生灭耳。是名通教中有门。空门者即幻色是空。不待幻灭为空。亦有亦无门者。幻色不可见而见。见而不可见。即是亦有亦无门。非生非灭门者。幻生尚不可得何况有幻灭。生灭不可得故言非生非灭门。此复何异。答若通教未悟作此计者乃是随情之说。若悟真者乃是悟思议不生不灭偏真之门。非是不二中道门也。今此中明不生不灭并不同上所说。束以凡夫为生。故大集云出法摄心。凡夫依有漏禅还受生死。二乘及通教所证涅槃同皆是灭。如下灭法摄心。今明不生非凡夫。不灭非二乘涅槃之灭。正破二乘所证涅槃灭于化城。不同通教不破圣人所得。凡夫受分段生二乘受变易报。今入不二门则离此二边中道为门。故龙树偈云。虽未脱死地则为已得脱。若约通教释菩萨已断正使余有受生。是慈悲为物非己实报。故云已得脱。若约别教意已断分段侵除无明。即分分中脱未脱者未免余生故。
　　德守者。三德之法守持无失。实相之理爱护坚严。从此为名。我我所为二。既无我则不得所。一往此语似如空门。何得是不二门。但别教之中具有四门。或随性欲入道不同。或为赴机化物有异。应须四门引接。不但一非有非无之门。此虽似空门终是不二即中之空。若二乘断我见谛得入涅槃。此但空我不空我所得涅槃故。故言我生已尽所作已辨。当知未空于所也。今言空者如上文云。我及涅槃是二皆空。我空故即是空生死。涅槃空故即是空所。故言是二皆空空病亦空。二边双遣则入不二法门。
　　不眴者。事释眴者人目但上眴。天目上下俱眴。如顶生上忉利二王共坐。不可别知。唯视眴有异耳。若上眴云以智就境。若上下俱眴智境扶合。菩萨不尔不动不眴。或可从此得名。理释者人天动眴是二相见。但见生死涅槃也。菩萨不动不眴是不二相见。见中道理也。从此得名。受不受为二者。不受有五种。如大品不受三昧广大之用不见受不受。二皆不著是故受不受双舍。若舍于受取无受则有去取。有取则作作故有行。今既两亡无取无舍无作无行是为入不二法门。受即凡夫受二十五有报。不受即二乘得罗汉时。不受诸法漏尽意解。今入不二不同凡夫受故无取。不同二乘不受故无舍。无取无舍是名入不二法门。
　　德顶者声闻法中为顶禅。于诸禅中最上。今明此菩萨若无中道之德则有顶堕。有中道德故则无顶堕。无顺道之爱故称德顶。垢净为二者。若欲界苦集为垢非想定离下地为净。如三界见思为垢。二乘断三界垢为净。净不可为垢垢不可为净。是故为二。今观此垢实性犹若虚空。虚空之相无垢无净。一切法皆如。相寂灭者即顺寂灭也。既垢净为二。不顺不灭。今不见垢净双亡两边得入中道。
　　善宿者是星宿名。二十八宿皆属五星。五星所配乃至五阴。若就理为语即得日星宿三昧。以此为名。是动是念。境界生灭名动。心来观境名念。是为二边故有分别。今达境性无动。达心性无念。既知无念心亦无动境。是为入不二法门。
　　善眼者。善是顺理之名。以慧眼故见少佛性名为善眼。二乘虽有慧眼不顺中道。不见佛性名为不善。此菩萨从见善理得名也。一相无相为二者。他解有三。或言一相胜无相。何故尔。生死是有相涅槃是无相。对有相说无相犹成有相。中道不对有相故名一相。或言无相胜一相。生死生灭为二相。涅槃不生灭为一相。此一相亦是对二得名。犹名二相中道无二相亦无一相。或言是齐。何故尔。真谛中自有一相无相。中道中自有一相无相。故言是齐。又毗昙云。一法二相一法者随约一法。或是心法或非心法。但将心约此一法即有生灭二相。或住或异或大或小等。若约四法是有八相。八相皆约一法而起。故名一法。以约法故则有二法乃至八法。故名二相。若不得此一法亦不得八法。八法既无即是无相。虽有此解今皆不用。今取释论破一时中云。相与法一亦不可。相与法异亦不可。非一非异中而论一异。亦如一切数中但有一法更无有二。如心是一法来约于瓶故言一瓶。更足一名二。三一名三。四一名四。如是百千无量不出于一。故云一相无相为二。若不得一相亦不得无相。一相无相皆无故名不二门。又阿含增一明义。云诸比丘唯有一法所谓心是。更有二法即开心为色。更有三法即开心为四乃至无量。皆约一心中生。若不得心之一相亦不得一切从心所生之相。达此二边知心相非一相从心生非多相。而能为一相为多相。此之一多无一无多。毕竟清净。俱泯一二名为平等。平等故是入不二法门。又约三脱门。以十八空破一切法。犹有空在故云一相。次破空病。空病亦空是名无相。不得空相亦无无相。故云一相无相不可得。名入不二法门。
　　妙臂者或用事中妙故得名。或权实两智为二。此智巧妙从此得名。菩萨心声闻心为二。声闻怖畏生死自取解脱。菩萨不畏处在生死。二乘心不可为菩萨心。菩萨心不可为二乘心。二乘住调伏心菩萨不住调伏调伏不调伏心。是故为二。若能观此心性犹如虚空。空中不见有心。何况见有自善为他二种之别。心性空故不著二边。是入不二法门。
　　弗沙者星名。云是二十八宿中鬼星。菩萨生时与此相应。善不善为二者。取十善十恶为二。泯此善恶除分段业只成通。教不二门。今取三界之心为不善。以乖理故取二乘出生死入真谛为善。以此为二。达善不善即是实际。实际即是空。空中尚不见起善。何况不善。其性寂灭善不善双亡。是为入不二法门。
　　师子者名无畏兽也。如涅槃师子吼释。决定说三谛之理无所畏心。从此得名。罪福为二。前善恶从因为因论不二。今明罪福从果为名罪。罪摧碎行者身心。福名福报。若取世间罪福此只成通教不二门。今取三界是富乐之果受身。皆名为罪。二乘名无罪。能出三界子缚已断故。大品云摩诃那伽名为无罪。无罪即是福。有罪即是生死。无罪即是涅槃。以此为二。今达此罪福之性无缚无脱。五逆之相即是菩提。岂离此罪缚别求解脱。即不得罪亦不得福。夫了此相即是入不二法门。
　　师子意者如师子不畏一切。得首楞严健相故。有漏无漏为二。漏言漏落。起罪堕落三途。又漏名漏失。退失出世善法。此之二义亦应是同。只由退失出世之法故落三途。只落三途良由退失出世善法。无漏者不失出世。求出三界入涅槃名无漏。此亦异故为二。观此漏无漏性即是一性。等无差别。非生死漏非涅槃无漏。无漏即无相。漏即是有相。达此性时不著二边之相。即入中道不二法门。
　　净解者有为未必是有漏。如得无漏亦是有为。有为三相所及。无为是三无为。虚空无为．数缘灭．非数缘灭无为。无为有为数非数法。是故名异。但三无为一是涅槃二非涅槃。数缘不得是虚空。虚空不得是非数。三虽各异还是数法。今将离一切数对彼数为二。达此二如虚空。不见数非数无复二边。无挂无碍即入不二法门。
　　那罗延者是大力健相三昧。故从此得名。凡夫名世间二乘名出世间。出与不出为二。今观此世出世亦不出不到。大品言是乘无动不到不出。其性空故。不得出不出相。名为入不二法门。
　　善意者生死是缚是然。涅槃是解是灭。为二。今观生死性本来常寂。本自不缚何所论脱。又亦不然岂应是灭。既然灭不二是为入不二法门。
　　现见者者尽是二乘见思尽。不尽是凡夫生死无际。今观尽不尽即是空。空不可尽。不可不尽故言。痴如虚空不可尽老死如虚空不可尽。非尽不非尽中若作尽说名毕竟空。若作不尽说妙色湛然恒安住。不为生死之所迁。既非尽不尽则无二边。得入不二之门。
　　普守者即是善持实相守护菩提。一不漏失从此得名。我无我为二。我即凡夫所执。无我即二乘空境。今达此二边即无二相。故于我无我而不二名为实性。实性之性即是佛性。以自在我名真无我。如大品所说。既其不二即入中道。
　　电天者观第一义天发电天三昧见理为名。明无明为二。无明即是明。故言十二因缘名为佛性。佛性即明故言众生佛性明如日烦恼覆故闇如漆。涅槃云明与无明其性不二。不二之性即是实性。实性即是佛性。明有三种。菩萨明即涅槃。若佛明即佛眼。无明明即毕竟空。空故岂有明与无明为异。异不异故空。空故即入不二法门。
　　喜见者一切众生之所喜见从此为名。色色空为二。此是灭色为空也。今即色是空不得灭色是空。故言不二门也。乃至五阴皆尔。若直尔论只是通教。今论法性色等即是实性。实性即是中道妙色。乃名入不二法门。
　　明相者四种者四大种。与空种为二。四种围虚空而住。内外皆空。皆空即无四种。四种与空种无异故泯于空有之种。即入不二法门。
　　妙意者眼眼色为二。无尽意布施回向一切智为二者。若取此二法为二。便成通教意未显不二之门。今取六度教菩萨布施而不回向求常住佛。通教则能施回向一切智为二。今明布施性即回向性。无六度通之别。是为入不二门。又施等是因一切种智是果。是为二。又自行六度为善则少。回向果而行六度其福则多。多少为二。观此二性无异。名为不二法门。
　　深慧者空无相等为二。通教三空缘真谛。别教三空缘实相。具出释论。无相缘灭下四行即无为法。空无作缘苦集道下十二行。是有为。故三谛入有为相。有为相即是世间有为法。无相缘灭是无为法。故以为二。今明不见空性异于无相。不见无相异于无作。即是实相。实相中尚不见一。云何有二。二既俱泯。即得入不二法门。
　　寂根者三无漏根从寂灭实相生。亦是观六根得清净。即是寂根。用此为名。佛法众是三宝。何得为二。既言三宝。三宝别异。异不名如。不如故为异。为二。又解佛与众俱是人。故言众生无上者佛是。法无上者涅槃是。是所行之法故与人为二。此是小乘所明别体三宝。阶差不同名之为异。异故为二。今观三宝是一体入一实相空中。不见有三之异。佛即法僧法即佛僧僧即佛法。何故尔。佛有三种法报应。是一体论三。非是三身差异而言三佛。三佛既其不异。法即报应更无差别。今就三身明三宝者。法身即是诸佛实相不来不去。法性之性即是法宝。报身是智。智照圆明契于法性。发生明觉显出法身。名为佛宝。应身随缘化物与物和同。又此应身顺于法身和同同实相。以此二义俱是僧宝。此三未曾差别。故知不二。复次就法佛明三宝者。法身是法性。法性即实相。常恒无变是法佛之师。可轨之法名为法宝。法性之性亦名常寂光。寂而常照。上文云。其室常以金色光照。昼夜无异不假日月所照。即是智性。称之为觉。即是佛宝。此之明觉与法性和同境智相称名为僧宝。即就法身之上辨其三宝。复次智照圆明是觉义。名佛宝。圆照之法是可轨义。即法宝。此报佛智与理相应顺于如故即是僧宝。报佛论三义也。就应身明三宝者。应身照机不失其宜。亦是自觉觉他名佛宝。应身为物之轨是法宝。和光度物与物和同是僧宝。虽复实相之上分为三身。三身配为三宝。三宝之中俱有三宝凡十二宝。未曾有异。以不异故无人法之别。入一实相不二之门。三宝之义既尔诸法亦复如是。故上文云。一切众生如弥勒如无二无别也。
　　心无碍者观三谛通达无有挂碍。身身灭为二者。若捡折此身不见身者。即身因灭。因灭则果灭。果灭即涅槃灭。灭即与生死为二。今观身实相即是涅槃故言即色是空。说涅槃即是色。我虽说涅槃是亦非真灭。实相中尚不见身。何处论灭。即生死是涅槃。即涅槃是生死。何故尔。性不异故不得因果之殊。不见身之与灭故名入不二法门。
  </div>
  <div class="pagination">
   <a href="维摩经略疏_page8.html">
    上一页
   </a>
   <span>
    ...
   </span>
   <a href="维摩经略疏_page4.html">
    4
   </a>
   <a href="维摩经略疏_page5.html">
    5
   </a>
   <a href="维摩经略疏_page6.html">
    6
   </a>
   <a href="维摩经略疏_page7.html">
    7
   </a>
   <a href="维摩经略疏_page8.html">
    8
   </a>
   <span class="current-page">
    9
   </span>
   <a href="维摩经略疏_page10.html">
    10
   </a>
   <a href="维摩经略疏_page11.html">
    11
   </a>
   <a href="维摩经略疏_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
