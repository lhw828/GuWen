<!DOCTYPE html>
<html>
<head>
    <meta charset="UTF-8">
    <title>仁王护国般若波罗蜜多经疏 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仁王护国般若波罗蜜多经疏 - 第 1 页/共 17 页</h1>
    <div class="content">  仁王护国般若波罗蜜多经疏
　　唐 良贲述




　　仁王护国般若波罗蜜多经疏第一上

　　　　青龙寺翻经讲论沙门良贲奉　诏述
　　稽首无上觉　　体遍相圆明
　　应现尘沙身　　大悲无与等
　　所说甘露法　　清净修多罗
　　巧济诸群生　　甚深不可测
　　住果胜果道　　麟喻部行尊
　　五忍诸圣凡　　我今尽敬礼
　　三宝悲智力　　加护见无遗
　　今欲赞真文　　愿久利含识

　　粤真理湛寂迥出有无之表。智镜澄照洞鉴性相之源。德海扬波汩清流于尘刹。牟尼大圣故现迹于王宫。从无生而生则生无所生。演无说之说则说无所说。动而寂若清月凌空。语而默等摩尼照物。所以如来在昔居于鹫峰。住定兴悲光驰聚日。波斯匿等露集烟凝。乱坠天华坦夷岩谷。遂得净土秽土密布慈云。圣众凡众皆沾法雨。宗陈护国乃理事双彰。包括始终则境智俱寂。启五忍而行位在目。谈二谛而迷悟唯心。帝释却顶生之军普明开班足之悟。化彰令德力现难思。十三法师文照昭乎指掌。七难氛息光炅炅乎寰区。恐季叶雕残故永言深诫。若非大明作照何以破昏衢。非大震法音何以窒诸欲者矣。
　　皇唐八叶再造生灵。玄化无垠正刑有截。张坠网震颓纲。驱黔庶于福寿之场。导沧波于无为之宅。广运明德光扬　圣旨。乃诏不空三藏今重译斯经。三藏言善两方教传三密。　龙宫演奥邃旨闻天。　佛日再中真风永扇。良贲学孤先哲有默清流。叨接翻传谬　膺笔受。幸扬　天阙亲奉　德音今于　大明宫南桃园修疏赞演。　宸光曲照不容避席。窃玄珠于贝叶但益惭惶捧白璧于　丹墀宁胜报效。仰酬　皇泽俯课忠勤。既竭愚诚庶照玄造矣。
　　解释经题目义兼通别。仁王护国标请主之所为。般若波罗蜜多明境智之幽玄。序品第一即八章之别目。亦可仁者五常之首。王者统冠三才。护者悲力济时。国者所居阃城。般若净慧破识浪之烦笼。波罗彼岸即清净之室宅。蜜多者离义到义。经者连缀摄持。序者起之端由。品者区分汇聚。第者次第。一者数初。人法双彰故云仁王护国般若波罗蜜多经序品第一。
　　将解此经略启四门。一叙经起意。二明经宗体。三所摄所被。四正解本文。叙经起意曲作两门。初明经起意后翻译年代。初中复二。先总后别。夫诸佛出兴。根缘感赴诸经处会。各对宜闻。今说此经广陈二护。十四王等有圣有凡。皆育黎元植菩萨事。此故经云。波斯匿等十六国王睹希有相咸作是念。世尊大慈普皆利乐。我等诸王云何护国。如来大悲平等济利。佛言。善男子吾今先为诸菩萨等说护佛果护十地行。广明内护。又护国品云。一切国土若欲乱时。有诸灾难贼来破坏。广明外护。备陈二护利乐不断说此经矣。次别明者略有六门。一明佛母。二明胜德。三明修行。四明次第。五明同说。六明佛果。诸佛所生心由智母。母出生佛。令德无俦。令德外章修行是禀。修行之渐次第浅深。非佛独言诸佛同说。从因成得故辨果圆。有此六门是说经意。有如人世慈母所生从初降灵逮乎诞育。资德立行。自幼及长师友教诲。立身扬名。叙经起由大意如是。一明佛母者。一切诸佛从般若生。般若即是诸佛之母。不思议品云。此般若波罗蜜多是诸佛母诸菩萨母。不共功德神通生处。又奉持品云。大王般若波罗蜜多能出生一切诸佛法．一切菩萨解脱法．一切国王无上法．一切有情出离法。佛从母生还彰母德。力能护国故说此经。二明胜德者。所诠般若能生诸佛。能诠之教岂有比方。观如来品云。若有人于恒河沙三千大千世界。满中七宝以用布施大千世界一切有情。皆得阿罗汉果。不如有人于此经中。乃至起于一念净信。何况有能受持读诵解一句者。又二谛品云。若有人能于此经中起一念净信。是人即超百劫千劫百千万劫生死苦难。何况书写受持读诵为人解脱所得功德。即与十方一切诸佛等无有异。彰经胜德表法难闻。全身尚轻半偈斯重。诸佛同说出离正因。若不因经无容解脱。令生解脱故说此经。三明修行者。三有苦果长劫轮回。纵起厌欣炽然生死诸外道辈自饿投岩。虽大劬劳徒抂功力。如来慜世现迹王宫。乘大智悲无倒宣说。略开五忍。为十四忍。菩萨行品云。善男子此十四忍十方世界过去现在一切菩萨之所修行。一切诸佛之所显示。未来诸佛菩萨摩诃萨亦复如是。若佛菩萨不由此门得一切智者。无有是处。何以故。诸佛菩萨无异路故。善男子若人闻此住忍．行忍．回向忍．欢喜忍．离垢忍．发光忍．焰慧忍．难胜忍．现前忍．远行忍．不动忍．善慧忍．法云忍．正觉忍能起一念清净信者。是人超过百劫千劫无量无边恒河沙劫一切苦难不生恶趣。不久当得无上菩提。于诸忍中备彰胜行。令脱苦缚故说此经。四明次第者。菩提涅槃是所求证。须修万行时历僧祇从浅至深次第悟证。奉持品云。云何诸善男子于此经中明了觉解为人演说。佛言。大王汝今谛听从习忍至金刚定如法修行十三观门。皆为法师依持建立。故十三门广明修断。一德不备无由归源。勿谓一门致少功力。便能圆证无上菩提。具明修断故说此经。五明同说者。诸佛利乐随对根宜穷其至理宗无异说。二谛品云。大王一切诸佛说般若波罗蜜多。我今说般若波罗蜜多无别。汝等大众受持读诵如说修行。即为受持诸佛之法。然佛化迹语默或殊。至于般若皆同说故。六明佛果者。菩萨多劫众行庄严因满果圆称究竟位。非相无相永超生灭。奉持品云。善男子金刚三昧现在前时。而亦未能等无等等。等觉因矣。若解脱位一相无相无生无灭。同真际等法性满功德藏住如来位彰佛果矣。岂不果位菩提涅槃从生了因凝然相续。此不必尔。如下文中十三法师。由断续生烦恼障故得真解脱。由断碍解所知障故得大菩提。至彼经云。从初习忍至金刚定皆名为伏一切烦恼。当广分别。由斯大觉现化利生。此经之兴谅在兹矣　明翻译年代者。自周星隐。耀汉日通津洎乎魏朝。此经尚阙。从初晋代至今巨唐。前后翻传凡有四译。第一晋朝太始三年。有月支国三藏法师昙摩罗蜜。晋云法护。译为一卷名仁王般若。第二后秦弘始三年。三藏法师鸠摩罗什。秦云童寿。于长安西明阁逍遥园译为两卷。名仁王护国般若波罗蜜。第三梁朝承圣三年。有西天竺优禅尼国三藏法师波罗末陀。梁云真谛。于洪府宝因寺译为一卷。名仁王般若并疏六卷。然则晋本初翻方言尚隔。梁朝所译隐而不行。秦时所翻流传宇内。自古高德疏义寔繁。百坐相仍崇护国矣。粤惟巨唐　肃宗皇帝重昌尧化革弊救焚。至忧黎元澡心斋戒。请南天竺执师子国灌顶三藏名阿目佉唐云不空。翻传众经以安社稷。兹愿未满仙驾归天。我今　宝应皇帝再造乾坤礼乐惟新。明白四达恭嗣先训恩累请焉。永泰元年岁在乙已四月二日　诏曰。如来妙旨惠洽生灵。仁王宝经义崇护国。前代所译理未融通。望依梵夹再有翻译。贝叶之言永无漏略。金口所说更益详明。仍请僧怀感等于内道场所翻译。福资先代泽及含灵。寇盗永清寰区允穆。传之旷劫救护实深者。遂　诏观军客使开府鱼朝恩。兼统其事于南桃园翻译。起自月朔终乎月望。于承明殿灌顶道场　御执旧经对读新本。　诏曰。新经旧经理甚符顺。所译新本文义稍圆。斯则金言冥契于　圣心。佛日再生于凤沼。翻传先后其在兹欤。总是初门经起竟。
　　第二明经宗体曲作两门。一明经宗。二明经体。初明经宗复分为二。先明诸教后明此经。明诸教者。凡诸经宗随经以立。所闻既异非唯一辙。如维摩经不思议为宗。法华经一乘为宗。楞伽经如来藏为宗。涅槃经佛性为宗。此诸经宗约对待立。若论至理清净法界言语道断。宗何所宗。楞伽经中对治心量立宗之失。故经偈云。随其所立宗．即有众杂义．等观自心量．言说不可得。故知立宗皆是心量。若宗不生宗还生矣。故净法界无宗不宗。准此而言更何所道。今依言教无倒希求为欲了知诸宗旨趣故扬摧矣。外道虽多宗唯我法。非此所要广知余文。今依文判教有三种。然佛出世初转法轮说阿含等多明有宗。次说大乘般若经等无相之教多明空宗。后说大乘解深密等不空不有非空有宗。由佛世尊于法自在当根为说有斯异矣。自双林掩耀部执竞兴。初小乘宗鸡园起诤。四百年内分二十部。本末前后如常分别。于彼时中传法圣者多知有教。次马鸣龙猛诸菩萨等造智论等多知大乘无相空教。后慈氏无著诸菩萨等造瑜伽等多知大乘不空不有教。以佛灭后同佛在时先有次空后非空有。虽明空有圣不相违。故大乘法千年间付法相承曾无异说。洎千年后空有两宗清辩护法二大菩萨各依大乘了义之教明空明有见解不同。依西域记此二菩萨亦不对敌议其优劣。言空有者。所谓遍计所执性．依他起性．圆成实性．于三性中遍计体空两宗共许。圆成实性体离名言。次二谛中下具明也。唯就依他论其空有。具陈此义文分为二。初依圣教后依古德。依圣教中先明空有后明二谛。明空有者。瑜伽唯识皆有诚文。如当寺东院金刚疏中以为刊定。今依广百论第十卷中略申梗概。于中分三。初明师宗次明立难后申正义。初师宗者此复有三。第一瑜伽学徒立依他有。第二清辩菩萨立依他空。第三护法菩萨双破二执建立中道为广百论。圣天造本护法造释。故为第三评家正义。第二立难文复分二。一明立宗二明征难。明立宗者初瑜伽师申有宗云。分别所执法体是无。因缘所生法体是有。由斯发起烦恼随眠。系缚世间轮回三有。或修加行证无我空。得三菩提脱生死苦。为证此义引经颂难云遍计所执无依他起性有。妄分别失坏堕增减二边。清辩释云。名是计执义是依他。名于其义非有故无。义随世间非无故有。不可引此证有依他。第二征难略引四文。第一瑜伽者难清辩释文中有三。初总非云。此释不然义相违故。次兴四难。一义例名无难。若名于义非有故无。义亦于名是无何有。二名例义有难。又于其义所立名言既因缘生。如义应有。三名义计执难。若妄所执能诠性无。妄执所诠其性岂有。四名义依他难。名随世俗有诠表能。汝不许为依他起性。义亦随俗假说有能。何不许为遍计所执。后总结云。世俗假立能诠所诠无应并无有应齐有。如何经说一有一无。故汝所言不符经义。应信遍计所执性无。是诸世间妄情立故。依他起性从因缘生非妄情为。应信是有。第二立难。清辩菩萨为证己义引经偈云。由立此此名诠于彼彼法。彼皆性非有由法性皆然。瑜伽者难云。经意不说名于义无。但说所诠法性非有。辩诸法性皆不可诠。名言所诠皆是共相。诸法自相皆绝名言。自相非无共相非有。此中略说所诠性无。非谓能诠其性实有。故颂但说彼非有言。不尔应言此性非有。第三立难。清辩菩萨证依他无复引经中所说略颂。无有少法生．亦无少法灭．净见观诸法．非有亦非无。瑜伽者难云。此亦不能证依他起其性非有。所以者何。此颂意明遍计所执自性差别能诠所诠其体皆空无生无灭。离执净见观诸世间。因缘所生非无非有。故此非证依他起无。第四立难。清辩菩萨引经证成依他性空。契经偈曰。诸法从缘起．缘法两皆无．能如是正知．名通达缘起．若法从缘生．此法都无性．此法非缘生。瑜伽学徒会此经云。如是二经说缘生法虽无自性而不相违。以从缘生。缘生法有二种。一者遍计。二者依他。此中意明遍计所执自性非有。不说依他。若说依他都无自性。便拨染净二法皆无。名恶取空自他俱损。清辩菩萨见瑜伽师种种征难遂乃责曰。此妄分别谁复能遮。得正见时自当除遣。论文第三申正义者。护法评云。如是等类随见不同。分隔圣言令成多分。互兴诤论各执一边。既不能除恶见尘垢。讵能契当诸佛世尊所说大乘清净妙旨。未会真理随己执情。自是非他深可怖畏。应舍执著空有两边领悟大乘不二中道。明二谛者论云。然佛所说无相甚深二谛法门最为难测。今日自励依了义经略辨指归息诸诤论。世俗谛者。谓从缘生世出世间色心等法。亲证离说展转可言。亲证为先后方起说。此世俗谛亦有亦空假合所成犹诸幻事。从分别起如梦所为。有相可言名世俗谛。胜义谛者。谓圣所知分别名言皆所不及。自内所证不由他缘。无相绝言名胜义谛。如是略说二谛法门。正法学从同无所诤。诸有大心发弘誓者欲穷来际利乐有情。应正断除妄见尘垢。应妙悟入善逝真空。为满所求当勤修学。问准此所说护法失宗。唯识论中护法菩萨言依圆有。何故于此释胜义谛无相绝言而说为空。答彼据深密研穷性相言二性有。此据般若离言绝相故此言空。理教显然斯有何失。依教明说。后依古德对明三性。立三无性略引二文。真谛三藏依三无性论具遣三性立三无性。一遣分别立分别无相性。二遣依他立无生性。三遣真实立真实无性性。此所遣者于一真理遣三性故立三无性。广如彼。故慈恩三藏依唯识论即依三性立三无性。如论颂云。即依此三性立彼三无性。一依计执立相无性。二依依他立无自然性。三依圆成立无我法性。初计所执情有理无。依他圆成理有情无。广如彼说。问此二三性所立何别。答前对遣三立三无性。后但依三立三无性。前空后有是二别也。谨详至理实不相遣。如于色蕴立三性者。依色蕴上横计我法是计所执。色蕴有为即是依他。色性真如即圆成实。若说三性俱有俱空悉皆无过。但可意会勿滞于言。言俱有者。遍计妄有依他缘有圆成真有。言俱空者。遍计体空依他自性空圆成胜义空。于如是义圣贤具悉。勿谓上文前二菩萨后二三藏所说相违。言空有者。为彼时中乐闻空有能起修证。由诸凡愚无始熏习起有空执彼彼病深。佛为断除而作此说。诸菩萨等依奉圣言。各对彼时执见过失依至教量广有弘扬。幸而详之勿复兴病。即前所说三性无性二谛有空皆此经宗。至文当悉。明诸教说。
　　明此经者。题云般若即以为宗。观如来品别明三种。实相观照及以文字。慈恩三藏更加二种。境界眷属通前五法。般若性故．般若相故．般若因故．般若境故．般若伴故。有义此经观照为宗。经说五忍即是慧故。生空法空根本后得远近加行皆是经宗。十四忍中无不摄故。有义此经实相为宗。经自说云。以诸法性即真实故无来无去无生无灭等。有义此二合为经宗。性相名殊体用无别。因或具阙果必俱故。又即此二是正所求。若因若果俱修证故。又即此二是真实身合立为宗。义符顺故。问境伴文字何不为宗。答此二是本彼三末故。又境与伴及彼能诠有此必俱。岂别立故。问经明二谛何不为宗。答先德以彰为宗无失。又此智证事理皆周。此以摄彼不别。明经宗讫。
　　第二明经体于中分二。先体后性。明诸教体有总有别。初总明者瑜伽八十一云。经体有二。一文二义。文是所依义即能依。由能诠文义得显故。后别明者即于前二复分为五。文三义二。文有三者。一隐假谈实以声为体。俱舍论云。有说佛教语为自性。彼说法蕴皆色蕴摄。语用音声为自性故。佛意所说他所闻故。对法论有成所引声不说名等为成所引。唯识论云。若名句文离声实有。应如色等非实能诠。故说佛教以声为体。二隐实谈假名等为体。俱舍论云。有说佛教名为自性。彼说法蕴皆行蕴摄。名不相应行为性故。要由有名乃说为教。是故佛教体即是名。谓如句文次第行列次第安布次第连合。故说佛教名等为体。三假实合论性用为体。十地论云。说者听者皆以二事而得究竟。一者声二善字。字为所依摄名句故。谓即此二而为四法。声名句文用各别故。名诠自性句诠差别文即是字为二所依。此三离声虽无别体而假实异亦不即声。由此法词二无碍解境有别故。法缘名等词缘于声。故说佛教性用为体。义为二者一摄境从心唯识为体。华严经说三界唯心。此经下云。从初刹那有不可说识生诸有情色心二法。起信论云。若离心念则无一切境界之相。论说。心心所色不相应行诸无为性皆不离识。识有差别。说者真教闻者似法。依净法界平等所流。若就根本能说者心。若取于末能闻者识。何以知然二十唯识世亲颂云。展转增上力．二识成决定。谓余相续识差别故令余相续差别识生。展转互为增上缘故。故说佛教唯识为体。二摄相归性真如为体。故经说云。一切法亦如也。至于弥勒亦如也。此经下云。谓契经等所有宣说音声语言文字章句一切皆如无非实相。故说佛教真如为体。上来五种总别浅深以理而言。随举一门即互相摄不相违也。后明性者摄相归性谓即圆成。前之四门通依圆二。若从所闻有漏心变。或从能说有漏文义。唯属依他。无漏心变或无漏说正智所摄。通圆成实。无漏有为通二性故。问十八界中十五有漏。如何声等亦无漏摄。名句文三自性无记。如何可说通无漏善。答随有部宗说十五界唯是有漏名等无记。今大乘宗如来说法声名句文真善无漏。十地菩萨随识判性。若无漏心说听教者从能变识是有漏善。若有漏心说听教者从能变识有漏无记。二乘说听唯有漏说。彼无无漏说听智故。质影有无诸心集现如常分别。第二门讫。
　　第三所摄所被者于中有二。初辨所摄后明所被。所摄有五。一藏二分三乘四时五会。藏所摄者。依瑜伽论说有二藏。一菩萨藏二声闻藏。独觉教少入声闻中。从多为藏名声闻藏。或说三藏。一毗柰耶二素呾缆三阿毗达磨。如次诠于戒定慧学。或说六藏。菩萨声闻各有三故。独觉更无别戒律等。故无三藏可得成九。此经即于二藏六藏菩萨藏收。三藏之中素呾缆藏。虽十二分有论义经嘱累品中广明诸诫义实通贯。文则唯经。二分所摄者。十二分义具如别章。今但列名略配经矣。一者契经。有通有别。通即十二俱名契经。别即长行所应说义。此经具有。二者应颂。长行已说应重述颂。谓菩萨行品有七言偈。虽佛说长行。王赞偈颂再牒长行即重颂故。又奉持品五言偈是。三者记别。此有三相。一记大人当成佛事。二记弟子死此生彼。三为记别诸法之义。今此经中可通第三。四者讽诵。谓前未说直以偈明。谓二谛品及护国品五言四言二偈颂是。五者自说。谓不待诸观机即说令法久住显佛悲深。谓观如来品云。善男子吾今先为诸菩萨摩诃萨说护佛果护十地行等。六者缘起。此有三相。一因犯制戒。二因事说法。三因请说法。今此经中通第二三。嘱累品中因事说诫及上下文因请说故。七者譬喻。谓以喻况晓所说法。谓下经云。恒沙世界满中七宝以用布施大千有情得罗汉果等。八者本事。谓除自身说于过去弟子及法。即菩萨行品说波斯匿王为四地菩萨及下普明班足王等护国之事。九者本生。说佛自身在过去世彼彼方所若死若生行菩萨行。即自说云。我为八地菩萨及下顶生欲灭帝释。涅槃经云。尔时顶生即我身是。明佛因矣。十者方广。此有二相。一说行菩萨道。二法广多极高大故。此经具有。十一希法。为说八众共德及余最胜殊特惊异。谓下经云。若人得闻十四忍者不生恶趣得菩提等。又班足闻法证空三昧。又不思议品散花神变等。十二论义。谓诸经典修环研穷摩呾理迦诸了义经皆得名为摩呾理迦也。今此经中乘前起后请问性相修环而说。是论议经。具十二矣。三乘所摄者。或说一乘。如法华经云。唯有一乘法无二亦无三。或说二乘。如摄论等。一者大乘谓即上乘。二者小乘谓即下乘。或说三乘。一菩萨乘。二独觉乘。三声闻乘。处处经中皆同说故。及说五乘。如常分别。今此经者即一乘收。胜鬘经云。一乘即大乘故。二三乘中菩萨乘故。四时所摄者。古立教时从一至五。慈恩法师法苑具破。今唯正义。慈恩三藏依解深密王藏依经第二卷立三时教。彼经广为胜义生菩萨说三性三无性已。胜义生深生领解。世尊赞叹善解所说。胜义生白言。世尊初于一时。波罗痆斯仙人堕处施鹿林中。唯为发趣声闻乘者以四谛初转正法轮。虽是甚奇甚为希有。一切世间诸天人等先无有能如法转者。而于彼时所转法轮有上有容是未了义。是诸诤论安足处所。世尊在昔第二时中。唯为发趣修大乘者。依一切法皆无自性无生无灭本来寂静自性涅槃。以隐密相转正法轮。虽更甚奇甚为希有。而于彼时所转法轮亦是有上有所容受犹未了义。是诸诤论安足处所。世尊于今第三时中。普为发趣一切乘者。依一切法皆无自性无生无灭本来寂静自性涅槃无自性性。以显了相转正法轮。第一甚奇最为希有。干今世尊所转法轮无上无容是真了义。非诸诤论安足处所。属诸经者。谓诸阿含及诸般若深密等经配三时矣。又金光明经说三法轮。谓转照持。转四谛法以空照有非有非空可任持故。若唯顿教时但唯一对不定性。大由小起渐次而被可有三时。解深密经约此而判。今者此经约渐次说容第二时。随顿教性总不立时。设令立时第三时故。何以知然。广明大乘十四忍门。从浅至深革凡成圣。具明空有备陈行位。岂但说空为第二时。问解深密经据说空教诸般若等为第二时。又大般若数处经文诸天赞佛云第三时。答如彼经中说非空有为第三时。如华严等。理实而言。华严十地金光明等具明大乘非空非有治断行位三贤十地故为第三。此经亦然。岂为第二。又彼据渐次可云第二。此约顿悟故云第三。进退皎然岂违教也。五会所摄者。大般若经总依四处十六会说。言四处者。一王舍城鹫峰山。二室罗筏给孤独园。三他化天宫摩尼宝藏殿。四王舍城竹林园白鹭池侧。其十六会初之五分更无别名。但以数次标其分目。次之三分从请主名。第六最胜天王分。第七曼殊室利分。第八那伽室利分。后之八分所诠为目。第九能断金刚分。第十般若理趣分。余之六分如次六度以题今目。然今此经四处之中同第一处。若十六会无此会经。其犹联绵长山一峰孤秀荡洋渤澥别浦澄天。披之者坐览三祇。寻之者全观十地。迷者观之不惑。悟者藉之升阶。菩萨行门如启诸掌。佛果久近掘镜融心。净信则福越河沙。持读乃灾殃雾卷。安人护国莫大于斯。尘劫赞扬愿中报效故。第二明所被者。初明根性后以教被。明根性者。五性一性自古纷纭。举领提纲略申三说。有说一切众生有五种性。一声闻性。二缘觉性。三如来性。四不定性。五无种性何以得知定不定性及有一类无种性者。依大般若五百九十三善勇猛言。而于三乘性决定者。而于三乘性不定者。闻此法已速发无上正等觉心。即明三乘定不定矣。夫人经云。离善知识无闻非法众生。以人天善根而成熟之。善戒经云。无种性人无种性故。虽复发心勤行精进。终不能得无上菩提。以此等文为定量故。犹斯种性具有五种。有说一切众生皆有佛性。无有定性及无性者。何以知然。涅槃二十七云。一切众生悉有佛性。又云。一切众生悉皆有心。凡有心者悉皆当得阿耨菩提。以此等文为定量故。犹斯众生无无性矣。两宗所立教等理齐。破斥会违广如余记。有说有性无性唯佛能知。然佛世尊于法自在。广于诸教随对根宜说有说无。皆为利乐。勿怀取舍而欲指南。问有无相违。云何利乐。答有情本来种性差别。若闻无性恐堕彼流。佛为说无令速出离。若闻有性速起进求。佛为说有令无退堕。故佛所说皆是法轮。言有言无深为利乐。然起信论由迷本觉有不觉生。照本还源无不成佛也。二以教被者。经文不简显佛悲深。三界四生等皆度故。第三门讫。
　　第四依文正解曲分为二。初释题目后解本文。释题目者。晋梁所译题目俱云仁王般若无护国名。秦本虽有护国之言乃无多字。巨唐新译文义具故。释题目中初解通名后释品号。解通名中先离后合。唐梵对者。梵云么努此翻为仁。梵云产捺啰此翻为王。梵云跛罗此翻为护。梵云啰瑟吒啰此翻为国。梵云钵啰枳穰此云智慧。敌对译者名极智也。梵云波啰弭多此云倒彼岸。依声明论分句释云。波啰伊(上声)多。言伊多者云此岸也。言波蓝者云彼岸也。由乘极智离此到彼也。梵云素怛嚂此翻为经。然今题云仁王护国般若波罗蜜多经者一部都名。总十一字上四下一俱是唐言。中间六字乃是梵语。仁王则诸主彰广敬之令誉。护国则所为陈博爱之鸿业。言仁者人也。正理解人多思虑故。依义训人有恩亲故。依书解者如大传云。舜不登而高不行而远。拱揖于天下而天下称仁。礼曰。上下相亲是谓之仁。又曰。温良者仁之本。敬慎者仁之地。宽裕者仁之作。逊接者仁之能。礼节者仁之貌言。谈者仁之文。歌乐者仁之和。散者仁之施。儒者仁之行。兼而有之是谓之仁。论语曰。克己复礼天下归仁。则恩惠于物慈施博众名为仁矣。言王者主也。顺正理论于劫初时为分香稻共立田主。三曼多王此云共许。若言天子者金光明偈云。虽生在人世尊胜故名天。由诸天护持亦得名天子。依书解者韩诗曰。王者往也天下往之。善养人也故人尊之。善治人也故人安之。善悦人也故人亲之。善饰人也故人乐之。具此四德而天下往。礼曰。天子以德为车以乐为脚。又曰。昔者先王尚有德尊有道任有能举有贤。故因天事天因地事地。老子四大王居其一。说文王字德贯三才兆庶又安是称王矣。王有仁德有财得名。王怀仁德仁即王故持业得名。王行仁惠仁之王故依主得名。言护者加卫义覆摄义。盖为仁王仰希如来大悲加卫。普覆含识摄受无遗故称护也。言国者城也。四海八方有截疆域。圣凡士庶各安其居。若乃灾害不生祸乱不作。人天欢庆龙鬼潜施。至教常流安人护国。国之护故依主得名。言般若者梵音也此云智慧。先别后通列有五种。一者文字能诠教也。二者观照即净慧也。三者实相即真如也。四者境界谓即二谛三性无性也。五者眷属相应四蕴助伴五蕴定道戒也。般若名宽通前五种。胜用唯二正智如如。具足应言般罗贤若此翻为慧。梵云若那此翻为智。西方梵字有界有缘。准大品经若之一字通目智慧。二字界故。般那两字别目慧智。二字缘故。以般助若若即目慧。以那助若若即目智。由是经论六度十度开合不同。若言六度即智慧二总为第六。以合明故。若言十度慧为第六智为第十。各别明故。问慧之与智为同为异。答俱别境慧二体实同。择法决断二用则别。故胜天王般若云。菩萨具足般若具足阇那。又彼下云。得般若门分别句义。得阇那门能入众生诸根利钝。若通言之。智处说慧慧处说智皆无违矣。虽即檀等俱得度名。题中据胜唯标般若。言波罗者梵语也此云彼岸。对彼说此此岸者何。于四谛中已起苦集而为此岸。未起苦集而为中流。涅槃菩提即灭道谛而为彼岸。六度万行以为船筏。五蕴假者是能乘人。诸修行人乘于六度截流越此。高翔觉路至究竟位是达彼岸。然配经中教理行果。彼岸唯果行唯在因。教之与理通乎因果。题标果德云波罗矣。言蜜多者梵语也。此具二义离义到义。即是施等具七最胜。至下当悉。于生死中离此到彼。言经者唐言也。若以梵音云修多罗修妒路皆讹也。慈恩三藏云。素呾缆而目四义。衣．綖．席．经。犹如瞿名具多法故。今此唯取经义綖义。何以知然。四分律云。如种种花置于案上以綖贯持虽为风吹而不分散。故佛说教其犹众花。众生识心有如案矣。若不以綖连缀摄持。邪见暴风或当飘散。故故结集者连缀佛言。如綖贯花如经持纬。佛地论云。以佛圣教贯穿摄持所应说义及所化生。贯穿即綖摄持即经。然其经字即同此方经籍之名。俗释经者常也法也。古今不易故谓之常。揩定是非称之为法。杂心论中五义释经。谓涌泉等。讲者叙焉。今解经者即能诠教。出体门中依瑜伽论亦取于义。所诠之理故教及理总名为经。仁王护国般若波罗蜜多亦通教理。以上十字对经一字。绮互相望总为四释。谓仁王护国般若波罗蜜多即经之经持业。依主准释应知。解品名者。言序者因由也。谓说般若起之由致。言品者类也。文义汇聚各自区分。言第者次之居也。言一者数之始也。此经一部总有八品。此品居初故称第一。解本文者。先总判科后随文释经。真谛记判释此经大分为四。一发起分即初序品。二正说分谓次五品。三王得护国分即第七品。四流通分即嘱累品。昔有晋朝道安法师。科判诸经以为三分。序分正宗流通分。故至今巨唐慈恩三藏译佛地论。亲光菩萨释佛地经。科判彼经以为三分。然则东夏西天处虽悬旷。圣心潜契妙旨冥符。今判此经依彼三分。一教起因缘分即初序品。二圣教所说分次之六品。三依教奉行分谓嘱累品。释初序分文分为二。初明通序谓如是等。后明别序尔时世尊等。然此二序总为五对。一通别对。诸经通有当部别缘。二证发对。初传法者引证令信。后说法者别缘发起。三前后对。如是等文经后教置。尔时等文经首本缘。四师资对阿难请主如来说者。五现未对。阿难后请时在未来。佛说经前当时缘起。后之三对名皆不次。但取语顺义则依经。初二对名义已周备。为令尽理立五对焉。将释通序三门分别。一经起之因。二建立所以。三开合不同。经起因者。大悲经中是优波离教阿难问。大衍经云阿泥楼逗教阿难问。智论第二。佛涅槃时娑罗树间北首而卧。尔时阿难心没忧海。阿菟楼豆语阿难言。汝是守护佛法藏者。又佛世尊手付汝法。汝今愁闷失所受事。大衍经云请问四事。一佛灭度后诸比丘等以谁为师。二依何处住。三恶性比丘如何调伏。四一切经首当置何言。佛告阿难我灭度后以波罗提木叉为汝大师。依四念处住。恶性比丘梵坛治之梵法默然不应打骂但默摈故。一切经首当置如是我闻等言。何故阿难但申四问。大意总明三宝不断。以戒为师佛宝不断。四念处住如是等言此二即是法宝不断。比丘和合僧宝不断。三宝久住利乐无边故。临涅槃问答唯四。阿难结集谨奉佛言于诸经初置如是等。二立所以者。如是等言自有四意。一为除疑。二为生信。三为简邪。四为显正。言除疑者真谛记云。微细律说。阿难比丘当升高座出法藏时众有三疑。一疑佛大悲从涅槃起。二疑更有佛从他方来。三疑阿难转身成佛说如是等。三疑并断。二生信者智度论云。说时方人令生信故。又云如是我闻生信也。信受奉行生智也。信为能入智为能度。文无繁约非信不传。由起信心所言理顺。即由理顺即师资道成。于所说法皆顺从故。云何为信。信是心所善十一中最初信也。令心心所澄净为性。如水精珠能清浊水。对治不信浑浊之心乐善为业。众行本矣。何缘经首最初生信。五根之中先列信根。有信根故能生万善。五力之中先陈信力。有信力故魔不能动。故华严云。信为道原功德母故。又趣三乘有善法欲。由有信故起善希望。信为欲依最初生故。又此经中伏忍最初标十信心。圣胎本故。又显扬论明七圣财。谓信．戒．闻．舍．慧．惭．愧。七圣财初即信财故。又正理云。澄净有四种。谓佛法僧戒。信三宝故能越恶趣。由信戒故离贫贱因。犹如金刚四不坏故。又俱舍云。拔众生苦出生死泥。序令生信为众生手。后陈正宗为佛教手。两手相接出淤泥故。又智论云。如人有手至于宝山随意所取。若其无手空无所得。有信心人入佛宝山得诸道果。若无信心虽解文义空无所得。是故经初令生净信。三简邪者。诸外道辈于自教初皆悉置于阿沤二字。云梵王训世有七十二字。众生转薄。梵王嗔怒吞啖诸字。唯此二字在口两角。阿表于无沤表于有。置彼教首。今佛世尊教阿难置如是等言简异彼故。四显正者。三宝最吉祥故我经初说佛之一字即是佛宝。如是一时及彼处即是法宝。我闻二字及比丘众即是僧宝。具陈三宝为显正矣。第三开合者。真谛记中开为七事。开我与闻而为二事。余五如文。今依智论总说六义。一者信成所谓如是。二者闻成所谓我闻。三者时成所谓一时。四者主成所谓佛也。五者处成住王舍等。六者众成与比丘等。世亲菩萨般若灯论亦有六义。如彼颂云。前三明弟子后三证师说。一切修多罗其事皆如是。减五至一皆有义门。广如余文繁而不叙。今解通序虽有六成。且初前五其义者何。
　　经。如是我闻一时佛住王舍城鹫峰山中。
　　解曰。如是者明所闻法无非法失。略叙三解。初别解如是。安法师云。有无不二名之为如。如非有无称之为是。如无所如是无所是故云如是。注无量义经云。至人说法但为显如。唯如为是故云如是。梁武帝云。如即指法是即定词。如斯之言是佛所说。次合解如是。真谛记云。如是者决定义。决定有二。一文二理。文是能诠理即所诠。阿难所传文理决定如佛所说也。法智解云。如是者阿难自明之词。金口所说旨深意远非所仰测。章句始末正自如是。后带我闻解佛地论云。如是总言依四义转。一依譬喻。如有说言如是富贵如毗沙门。二依教诲。如有说言汝当如是读诵经论。三依问答。如有说言汝当所说昔定闻耶故此答云如是我闻。四依许可。唯依此也。谓结集时诸菩萨众咸共请。言如汝所闻当如是说。传法菩萨便许彼言。如是当说如我所闻。又如是言信可审定。谓如是法我昔曾闻。此事如是齐此当说定无有异。略引六文广如余记。言我闻者。辨能闻人无非根失。又复分三。初言我者我有三种。一妄所执外道横计。二假施设谓大涅槃常乐我净。除二乘倒强施设故。三世流布我谓世共自指称我。遍计无体圆成无相。传法菩萨于依他中随顺世间假说称我。问诸佛说法本为除我。不言无我乃言我闻。答瑜伽第六有其四义。一言说易故。若说无我通蕴处界知此说谁。二顺世间故。三除无我怖。言无我者为谁修道。四为宣说自他染净因果事业。令生决定信解心故所以称我。又智论第一。四悉檀中世界悉檀故说有我。即当瑜伽顺世间故。次言闻者婆沙十二。萨婆多宗耳闻非识。法救尊者识闻非耳。成实论云。譬喻师说心心所法和合能闻。今大乘宗杂集第二。非耳能闻亦非识等。以一切法无作用故。由有和合假立为闻。就胜所依或说根闻。以能分别故说识闻。具前二义说根识闻。瑜伽五十六云。诸法自性众缘生故。刹那灭故。无作用故。智论六云。非耳及识意等能闻。多缘和合故得闻声。又耳根识唯闻于声而不闻教。若约名句唯意识闻。故瑜伽云闻谓比量。然由耳识亲闻于声。与意为门意方得闻。耳意为缘熏习在识因闻所成故说为闻。废别耳等总名我闻。故佛地云。我谓诸蕴世俗假者。闻谓耳根发识听受。废别就总故说我闻。问何须废别总说我闻。答若不言我但云耳闻。耳通一切是谁耳闻。又复闻时根．境及空．作意．分别．染净种子并根本依．一一具陈乃成繁广。若唯说一义用不周。所以废别总说我闻。后中问答。问为佛说法而言我闻。为佛不说言我闻耶。答佛地论中自有二解。一者龙军无性等云。诸佛如来唯有三法。大定．智．悲。久离戏论曾不说法。由佛慈悲本愿缘力众生识上文义相生。虽亲依自善根力起。而就强缘名为佛说。譬如天等增上力故令于梦中得论咒等。二者亲光等言。佛身具有蕴处界等。由离分别名无戏论。岂不说法名无戏论。谓宜闻者善根力故本愿缘力如来识上文义相生。是佛利他善根所起名为佛说。闻者识心虽不亲得。然似彼相分明显现故名我闻。问阿难是成道日生。二十年后方为侍者。已前诸教何得亲闻。答有四义。一本愿力故。过去作长者供养诵经沙弥今得总持。龙树赞云。面如净满月目如青莲华。佛法大海水流入阿难心。二佛加持故。报恩经云。佛入世俗心令阿难知。又云。佛为略说粗举其端而能尽解。三三昧力故。金刚花经云。阿难得法性觉性自在王三昧悉能忆故。四闻法力故。观佛三昧海经第五云。阿难闻佛说菩萨行。即忆过去九十亿佛所说经藏。法华第四云。自闻授记等即时忆念过去无量千万亿诸佛法藏。通达无碍如今所闻等。而说偈言。世尊甚希有。合我念过去无量诸佛法如今日所闻。问阿难尊者既是声闻。云何能持大乘法藏。答集法传云有三阿难。一阿难此云庆喜持声闻藏。二阿难跋陀此云喜贤持独觉藏。三阿难伽罗此云喜海持菩萨藏。而实阿难总持自在。三名虽异但一人矣。又金刚仙论及真谛所引阇王忏悔经亦同此说。问持佛法藏菩萨极多。何唯阿难不付菩萨。答阿难常随如来人天具识。写瓶有寄故嘱传灯。菩萨形异处疏利生严土各自匆务不可例同。表唯阿难言我闻矣。智论第二云。是阿难顶礼僧已坐师子座。一心合掌向佛涅槃方如是说言。佛初说法时尔时我不见。如是展转闻佛在波罗柰。是时千阿罗汉闻是语已上升虚空高七多罗树皆言。无常力大。如我等眼见佛说法。今者乃言如是我闻。佛地论云。应知说此如是我闻意避增减异分过失。谓如是法我从佛闻。非他展转显示闻者。有所堪能。诸有所闻皆离增减异分过失。非如愚夫无所堪能诸有所闻或不能离增减异分。结集法时传佛教者。依如来教初说此言。为令众生恭敬信受。言如是法我从佛闻文义决定无所增减。是故闻者应正闻已如理思惟当勤修学。言一时者。第三时成。无非时失。如来说法善应根宜会遇无差。唯一时矣。依佛地论有三义解。一谓说听究竟一时。此就刹那相续无断说听究竟总名一时。若不尔者不名句等。说听时异云何言一。论文变释名不就其。说听究竟名一时者。如初说字次名后句乃至一品一部终毕。说听时异云何言一。不以久近一期究竟。简说余部非一时故。二谓刹那领悟一时。或能说者得陀罗尼。于一字中一刹那顷能持能说一切法门。或能听者得净耳根。一刹那顷闻一字时。于余一切皆无障碍悉能领受名一时矣。此即上根于一刹那说听领悟。简中下根修促异故。三谓说听会遇一时。或相会遇时无分别故名一时。即是说听共相会遇同一时义。简不当根时前后故。此等皆是假名一时。问大乘过未既非实有。于三世中何名一时。答有二义。一道理时。说者听者虽唯在五蕴诸行刹那生灭。唯有一念现在之法。然有酬前引后之义。即以所酬假名过去。即以所引假名未来。对此二种说为现在。此过未世并于现在法上假立。故说听者事绪究竟假立三世总一时。非一生灭之一时也。二唯识时识心之上变任三时相状而起。然说听者实是现在。随心分限变作短长事绪终讫总名一时。如梦所见谓有多生。觉位唯心都无实境。问说听一念生已即灭。如何识上聚集解生。答虽唯一念由前前闻展转熏习。后识心上连带解生。前所闻者聚集显现。如言诸行无常。至常字时前之三字一时聚集。乃至后后一偈一品连带亦尔。故虽生灭说受义成。五心之义如常分别。问一之与时以何为体。答成实．俱舍．经部．多宗此二假实皆五蕴性。处界门中有为法故。今依大乘自有三解。一智论云。数时等法实无所有。谓阴入持所不摄故。阴入持者蕴处界也。二佛地论云。时者即是有为法上假立分位。或是心上分位。影像依色心等总假立故。三百法论。一之与时即依色心分位假立。是不相应数及时也。五蕴门中行蕴所摄。处界门中法处法界意识境故。亦即瑜伽数世识故。问凡圣同听总说一时。净秽同时应云一处。答净秽既异即得定言。时中万差故总言一。一会根宜圣凡胜劣利钝短长有多差别。不可定举总说一时。言佛者。第四化主成。智论第二五种能说。一佛二圣弟子三诸天四神仙五变化。简异余四故标佛也。梵云佛陀此云觉者。依起信论所言觉者心体离念。永离妄念不觉之心。有大智慧光明遍照。等虚空界无所不遍。谓之觉矣。此具三义。一者自觉。觉知自心本无生灭异凡夫故。二者觉他。觉一切法无不是如异二乘故。三者觉满。究竟理圆称之为满异菩萨故。佛地论云。具一切智一切种智能自开觉亦能开觉一切有情。如睡梦觉如莲华开故名为佛。一切智者能自开智．如睡觉智．观于空智．理智．真智．无分别智．如所有也。总相而言证真之智。一切种智者觉有情智．如莲华智．观于有智．事智．俗智．后所得智．尽所有也。总相而言达俗之智。问本后二智体为同异。答准此下经由谛故二。智体唯一了达一二真第一义。境二智一至下当知。若诸经首置薄伽梵者。依佛地论有二义释。初成德义后破魔义。初成德者薄伽梵声依六义转。一自在义。永不系属诸烦恼故。二炽盛义。炎猛智火所烧炼故。三端严义。三十二相所庄严故。四名称义。一切殊胜功德圆满无不知故。五吉祥义。一切世间亲近供养咸称赞故。六尊贵义。具一切德常起方便利益安乐一切有情无懈废故。初一断德。次一智德。后四恩德。如次应知。后破魔者或能破坏四魔怨故。破四魔位至下当知。若诸经首置佛号者。真实论云。大师十号经初何故不列余九而独称佛。有十义故。一觉胜天鼓。二不由他悟。三离二无如。四已过睡眠。五譬如莲华。六自性无染。七具足三义。一假名佛即六神通。二寂静佛惑不生故。三真实佛即是真如。八具三德。摩诃般若．解脱．法身。九具三宝性。十自知令他知。佛具十义余名不尔。故诸经首皆称佛也。然此二名并含众德。置诸经首是佛意焉。今仁王经唯言佛者。随方生善义如真实。问佛有三身。此何身说。答三身俱说。谓空无相真如妙理生智解故名法身说。应化非真。真谓报德。推功归本即真报说。十地同闻他受用说。秽土闻见即化身说。佛地论云如实义者释迦如来说此经时。地前大众见变化身居此秽土为其说法。地上大众见受用身居佛净土为其说法。所闻虽同所见各别。虽俱欢喜信受奉行解有浅深所行各异。准彼论意随对根宜。理实三身体不相离。言王舍城鹫峰山中者。第五处成。无非处失。游化居止目之为住。佛地论云。若不说处及能说者。不知此法何处谁说。一切生疑故须具说。文分为二。先城后山。摩措陀者此云善胜又云无恼害。又摩伽星名此云不恶。陀者处也。名不恶处亦名星处国。旧云摩伽陀．摩揭提．默偈陀皆讹也。是其国号。曷罗阇姞利四城者此云王舍。即其城名。婆沙三释。婆薮王子初共人民造舍而居。为鬼神坏唯留王舍。如是至七。太子教言但更造舍悉题王舍。由题字故遂得不毁。因此立名为王舍城。又云。轮王出世相承住此故名王舍。又云。四天王等与阿修罗共钻乳海遂得甘露。于此山中起舍而住。七日守之然后乃分。因此立名为王舍城。智论第三亦有三释。摩伽陀王初生一子。一头两面而有四臂。后大成人力并诸国。取诸国王万八千人置此五山中。以大力势治阎浮提。因名此山为王舍城。又云。摩伽陀王先所住城中失火。一烧一作如是至七。王求住处见此五山周匝如城。即作宫殿于山中住。以是故名王舍城也。又云。往古世时此国有王名曰婆薮。厌世出家身作仙人。子名广车嗣位为王。如是思惟别求住处。后因出猎遇见五山周匝峻固种种严好。即舍本城于中居住名王舍城。广如彼论。西域记云。矩奢揭罗补罗城唐言上茅城。摩揭陀国之正中也。古先君王所居之处多出胜上吉祥茅草。因以为名。崇山四周以为外郭。西通狭径北辟山门。东西长南北狭。周一百五十里。内宫子城周三十余里。羯尼迦树遍诸道路。花含殊馥色烂黄金。暮春之月林皆金色。频毗娑罗王都上茅城。编户之家频遭火害。一家纵逸四邻罹灾防火不暇。资产废业众庶嗟怨不安其居。王曰。我以不德下人罗患。修何德行可以攘灾。群臣对曰。大王德化政教明察。庶人不谨致此火炎。宜制严科以清后犯。若有火起穷究先发罚其首恶。迁之寒林同夫弃尸当自谨护。王曰言善宜遍宣告。居顷之间王宫失火谓诸臣曰我自迁矣。乃命太子监摄怨事。欲清国宪故迁居焉时吠舍厘王闻频毗娑罗王野处寒林戒奘欲袭。边候闻命乃建色城。以王先舍称王舍城。有云。至未生怨王嗣位已后方筑此城更为高厚。至无忧王迁都波吒厘城。以王舍城施婆罗门。然王舍城外郭已坏无复遗堵。内城虽毁基趾犹峻。周二十余里面有一门。今故城中无复凡庶。唯婆罗门减千家耳。鹫峰山者。梵云结栗陀罗矩吒唐云鹫峰亦云鹫台。智论二义。山头似鹫故云鹫头。又云。王舍城南尸陀林中多诸死人。众鹫来啖还止山头。时人便名鹫头山也。又别记说言。灵鹫者此鸟有灵知人死活。人将欲死群翔彼家。待其送林飞下而食。以悬知故号灵鹫焉。又真谛记引婆沙说。释迦菩萨化受鹫身。广如彼文繁而不录。西域记云。言鹫台者接北山之阳孤标特起既栖鹫鸟。又类高台空翠相映浓淡分色。如来御世垂五十年多居此山广说妙法。频毗娑罗王为闻法故兴发人从。自麓之峰跨壑陵岩编石为砌。广十余步长五六里。中路有二小窣堵波。一谓下乘即王至此徒行以进。一谓退凡即简凡人不令同往。其山顶上则东西长而南北狭。临崖西绝有砖精舍。高广奇制东辟其户。如来在昔多居说法。今作说法之像。量等如来之身。问双举山城斯有何意。答准法华论如王舍城胜余城故。如鹫峰山胜诸山故。山城俱胜表法胜故。智度论云。佛生身地为报地恩。住王舍城说般若故。又真谛记住处有二。一境界处二依止处。为化在家出家者故。显佛悲智无住道故。道体俱成辩故。利他自利成究竟故。具斯众德两处双标。圣天梵佛乐者叙矣。从此第六明众成者文分为二。初列大众后结退坐。初中复二。初当根众后变化众。初中有十。一无学大德众。二结尽诸尼众。三隐显难思众。四在家诸圣众。五在家七贤众。六人王自在众。七六欲诸天众。八色界诸天众。九诸趣变现众。十修罗八部众。最初第一无学大德众于中分三。一标名举数。二总别赞德。三结赞成就。且初第一标名举数。其义者何。
　　经。与大比丘众千八百人俱。
　　解曰。明同闻众来意有五。一为证信。助成阿难同闻可信。二为显德。如释梵等诸天围绕显佛法王诸圣围绕。三为启请。波斯匿王于大众中显发请问。四为当根。令彼时众于大乘中次第修行十四忍门至无上觉。五为列摄。若无胜侣净信不生。引摄现当令同信学。佛地论云。列菩萨者辅翼圆满。天龙等者眷属圆满。由斯五种是来意矣。言与者兼．并．共．及．佛共俱义。智论第三有七义释。谓与世尊一处一时一心一戒一见一道同一解脱故名为共。次言大者此有三说。一真谛记三义释大。一者数大如言大军。二者量大如言大山。三者胜大如言大王。比丘亦尔。众非一故。德难测故。修菩提道高无上故。二佛地论四义释大。一者利根波罗蜜多种性声闻故。二者无学果故。三者不定种性回心向大故。四众数多故。三智度论五义释大。一切众中最为上故。诸障断故。王等敬故。数甚多故。能破九十六种外道论故。此前三文总有八义。一者数大千八百故。二者名大名称远故。三者位大阿罗汉故。四者离大障碍断故。五者德大功德智慧波罗蜜多之种性故。六者识大大人识故。七者趣大趣大果故。八者敌大能破一切外道论故。具斯众义故得名大。言比丘者梵云苾刍讹云比丘。由具五义所以不译。一者怖魔。初出家时魔宫动故。二云乞士。既出家已乞食济故。三云净戒。渐入僧数持净戒故。四云净命。既受戒已所起三业无贪相应不依于贪邪活命故。五曰破恶。渐次伏断诸烦恼故。真谛记云。因名怖魔．乞士．破恶。至果位中转因怖魔名为杀贼。转因乞士名为应供。转因破恶名不生故。次言众者梵云僧伽此云和合。理事二和故名为众。四人已上得名众僧。言千八百人者明众数也。此与旧经多少别者。梵文前后列数异矣。又大般若初列众云千二百五十人俱。此与彼经处同时异。准斯列众足明此经居大经后。次当悉矣。言俱者同一时义同一处义。问与俱二言此有何别。答以佛兼众故称为与。将众就佛故说为俱。又将此对彼名之为与。彼自同时名之为俱。问此诸声闻为权为实。答准智度论此等声闻皆是应化常随如来影响正法。从此第二总别赞德文分为三。且初第一总彰无学。其义者何。
　　经。皆阿罗汉诸漏已尽无复烦恼。
　　解曰。此即总明标位赞德。谓千八百皆无学果。阿罗汉者乃是梵语此有多义。依婆沙论第九十四有四义解。阿正云无。义翻为杀。罗汉言贼。杀烦恼贼名阿罗汉。又云应受世间妙供养故。又云不生。生死法中不复生故。又云远恶。远离诸恶不善法故。智论唯识俱翻为应。应有三义。应已永害烦恼贼故。应受世间妙供养故。应不复受分段生故。言诸漏者明所断障。漏体不一故名为诸。诸别有三。一者欲漏二者有漏三无明漏。问此之三漏体别云何。答欲漏体者依佛地论欲界见道四谛各十。谓贪嗔痴慢疑五见即成四十。欲界修道有其六种。贪嗔痴慢身边二见。并前见道有四十六根本烦恼兼忿恨等二十随惑成六十六。于五部下除五无明余六十一总名欲漏。欲唯散地唯有漏地。谓通五趣具四生地。不善有覆二性为体。多缘欲起。欲之漏故依主立名名为欲漏。有漏体者谓色无色二界合立。且如色界四谛各八修道有四。地法无嗔又除无明有三十六。根本烦恼并八大随成四十四。其无色界亦四十四。二界合论有八十八。色界谄诳及二界憍此四足前成九十二总名有漏。二界定地通无漏地。天趣化生有覆无记一性为体。由此合明名为有漏。缘有之漏。有即漏故。二释皆得名为有漏。无明漏者三界五部十五无明名无明漏。无明力增相应不共皆是漏故。与前二漏而作所依。唯自行相迷闇为性。无明即漏持业得名名无明漏。问此等何过名之为漏。答诸论皆言。烦恼现行令心连注。流散不绝三有轮回备受苦患皆由彼漏。如诸漏器亦如漏舍。极可厌离。损污处深毁责过失立名为漏。随诸转识唯是现行。罗汉永无故言已尽。无复烦恼者明所断种。诸惑现起熏种长时随逐有情眠伏藏识。设异生等世道暂伏后心还生。明诸无学圣道断已永不起故。理实烦恼通种及现名之为漏。此即唯种。不尔经文有重言失。永得清净如拔草根。是故此中云无复矣。从此第二辨类差别。其义者何。
　　经。心善解脱慧善解脱九智十智所作已办。
　　解云。明诸无学种类差别。谓阿罗汉有其二种。一者利根。名为不动不为烦恼所退动故。亦得名为不时解脱。不假胜上资缘具故。是先学位见至性故离烦恼障名慧解脱。得灭尽定名俱解脱。俱断定慧二种障故。名心解脱无诤愿智诸功德法必成办故。二者钝根。名退法等谓遇少缘退所得故。亦得名为时解脱者。以要待时方解脱故。时有六种。一得好衣。二得好食。三得好卧具。四得好处。五得好说法人。六得好同学。若无此等不得解脱。是先学位信解种性。此亦具有慧俱解脱。义如前说。于利钝中慧解脱者于无诤等皆不具。故所言善者是二通称。如调恶马离诸不善弃舍重担俱名善矣。九智十智者。依俱舍论萨婆多宗。一世俗智。多缘瓶等世俗境故。二者法智。谓缘欲界四圣谛故。三者类智。缘上二界四圣谛故。四者苦智。苦谛智故。五者集智。集谛智故。六者灭智。灭谛智故。七者道智。道谛智故。八他心智。缘他心故。九者尽智。尽所有故。十无生智。缘无生故。此十智中初唯有漏余八无漏。其他心智通漏无漏。缘境别者。谓世俗智遍缘一切有为无为所缘境也。法智缘欲四谛为境。类智缘上四谛为境。他心智缘他心为境。尽无生智初起之时观有顶蕴唯苦集类为境界。故后时方能遍缘四谛。此二别者。且初尽智圣者初证无学果时。若正自知从三昧起而说是言。我已知苦我已断集我已证灭我已修道。是尽智也。无生智者圣自知已而说是言。我已知苦不应更知。我已断集不应更断。我已证灭不应更证。我已修道不应更修。无生智也。依成实论经部宗云。知现在法是名法智。知过未法名曰比智。余智如上。钝根无学有前九智。容起烦恼退现法乐。利根无学即具十智。无生智后不起烦恼亦不退失现法乐住。显扬第二亦明十智。乐者叙矣。所作已办者。即同诸经已作所作已办所办也。谓诸无学得胜对治能断烦恼生死怨敌。业异熟果谓即苦谛。业烦恼因谓即集谛知苦断集起生死流此证名为作所作故。所证解脱谓即灭谛能证妙智谓即道谛。菩提分等诸功德法无不已修此即名为办所办故。已舍重障已具胜德。是故名为所作已办。从此第三辨观不同。其义者何。
　　经。三假实观三空门观。
　　解云。明二观门彰对治行。三假实观者法假实观．受假实观．名假实观。如大般若及此下文。法谓五蕴色心之法。任持自性轨生物解故名为法。从众缘生如幻士等。依他不实故说为假。相无自性体唯真如。真如不迁故说为实。观即正慧能照之心。由此而言。法之一字标所观境。假实二字正解行相。假即世俗实即胜义。观之一字自能照心。境有总别。别中真俗。智有加行及以根本。能所双彰名法假实观。受假实观者遍行中受。受之自性诸心心所受之相应。苦乐等事受所领境。福非福等受所领业。诸趣异熟受所领果。味著生死唯受力强。于心所中别立为蕴。为过既重故别对治。假实及观义如前说。名假实观者。名谓呼名表诠诸法。得法共相非自性故。诸法自性体离名言。有情妄倒横生执著。依名计义依义计名。无始时来妄熏习力。为令除断故正观察。余假实等皆如前矣。此唯大乘无学宁具如前所引。智度论云。应化声闻实是菩萨。具此何失。三空门观者。所谓空观．无相观．无愿观。依俱舍云。于苦圣谛四行相中取空无我而为空门。灭下四行为无相门。集道各四苦无常二．此之十行为无愿门。问苦集六行有漏不愿。道是无漏圣何不愿。答圣道未满常起愿求。无学果圆。于斯不愿到岸舍筏其理必然。谓已超过现前对故。依佛地论第一云。遍计所执我法俱空。缘此等持名空解脱门。涅槃无相离十相故。缘此等持名无相解脱门。言十相者所谓色声香味触相．男相．女相．生老死相为十相也。观三界苦无所愿求。缘此等持名无愿解脱门。依智论云。知法实相谓毕竟空名空三昧。知一切法实相无相不受不著是则名为无相三昧。知法空已不观诸法若空不空若有若无是则名为无作三昧。此三论文初唯小乘后二唯大。罗汉权实具阙应知。上来三文明赞德竟。从此第三结赞成就。其义者何。
　　经。有为功德无为功德皆悉成就。
　　解曰。叹诸功德皆成就也。有为功德者。无学身中菩提分法无诤愿智诸无漏道有漏净定慈三摩地十智及定诸功德法。诸定即是通大地定。诸智即是通大地慧。有为德也。无为功德者。无学身中所有择灭无为德也。依有部宗谓。诸无学见道位中而有八忍。修道九地地别九品。见修合说八十九品。诸无间道解脱道等有为功德。八十九品诸解脱道所证择灭无为功德。是谓无学为无为德。有学二德唯此应知。然大乘宗于真如上而假建立。择非择灭无别实体。亦无此等品数多少。由慧离障显如理圆即是有为无为功德。无学德具故云成就。从此第二结尽诸尼众。其义者何。
　　经。复有比丘尼众八百人俱皆阿罗汉。
　　解曰。此彰无学诸尼众也。文中有三。比丘尼众者标类举众。比丘如上。尼是女声。梵语有此女声呼尔。八百人俱者彰众数也。皆阿罗汉者皆赞无学。义如前故。从此第三隐显难思众文分为三。一标数辨类。二总别赞德。三结赞成就。且初第一标数辨类其义者何。
　　经。复有无量无数菩萨摩诃萨。
　　解曰。标菩萨众也。无量无数者。依华严经第四十五。至一百四名为无数。至一百六名为无量。今此经中列虽不次明其众广。是故标云无量无数。又旧经云九百万亿。此中但言无量无数。表其众多何必彼数。菩萨摩诃萨者。梵云菩提萨埵此中略云菩萨。梵云菩提此翻为觉。梵云萨埵此云有情。菩萨之行略有二门。一者自利。大智为先。二者利他。大悲为首。菩提云觉智所求果。萨埵有情悲所度生。故摄论中无性释士。依四弘誓语名菩萨。以彼二种俱属于境名菩萨者是有财释。又复觉者是所求果。言有情者目能求人。求菩提之有情名为菩萨。又复菩提正是所求。言萨埵者此云勇猛。不惮时处求大菩提有志有能故名菩萨。此后二解并依摄论亲光所释。皆依主也。又复菩提即是般若。言萨埵者亦名方便。由此二法能利能乐一切有情。是故假者名为菩萨。亦即菩提亦即萨埵皆持业释。广如不空罥索经也。梵云摩诃此翻云大。萨谓萨埵义如前释。如佛地论第二云。菩萨摩诃萨者谓诸萨埵求菩提故。此通三乘为简二乘故复言大。皆摩诃萨。从此第二总别赞德文分为二。初总赞德后别赞德。初总赞德其义者何。
　　经。实智平等永断惑障方便善巧起大行愿。
　　解曰。总赞二智也。上之两句明自利智。下之两句明利他智。然此二智各有二名。如文应悉。言实智者根本智也实谓真如体不迁变。证实之智名为实智。言平等者无高下故。永断惑障者。惑谓烦恼障谓二障。分别起者。初地见道种永断故俱生二障十地分除。至金刚定方永断故由初二障说永断言。若后二障至果方尽。言方便者是后得智。虽达依他如幻如焰。大悲拔济。不舍有情种种利他名为方便。言善巧者所化之境善应根宜。能化之心巧能不住。起大行愿者发起广大殊胜行愿也。谓诸菩萨七地已前达俗证真智不俱起。所有行愿或定或散多于后得功用修行。虽八地后俱缘真俗任运修行不假功用。约其义类亦是后得。故此通说起行愿矣。又解。正体后得俱名实智。能缘真俗二实境故。其加行智名为方便。以能引生正觉智故。义虽不违今取前解。
　　从此第二别赞德者十地不同文分为十。且初地相其义者何。
　　经。以四摄法饶益有情。
　　解曰。赞无贪行。菩萨济物得同体悲。正利他时即为自利。不见离自别有利他。四摄法者摄有情故。成实论云。一者布施。衣食等物摄取众生。二者爱语。随意语言取彼意故。三者利行。为他求利助成他事。四者同事。如共一船忧喜同故。又大品经云。财法二种摄取众生名为布施。六波罗蜜为众生说名为爱语。教化众生令行六度名为利行。以神通力种种变化入五趣中。与诸众生同其事业名为同事此四摄法业用云何。如庄严论第八颂云。令器及令信令行亦令解。如是作四事次第四摄业。准长行释。布施能令于法成器。由随顺彼堪受法故。爱语能令于法起信。由教法义彼疑断故。利行能令于法起行。由能依法如法行故。同事能令彼得解脱。由行长时得饶益故。理实初地万行皆修。此顺施度故偏赞矣。次第二地其义者何。
　　经。四无量心普覆一切。
　　解曰。赞无嗔行。菩萨利生怨亲平等。为不请友普覆一切。四无量者慈悲喜舍。言无量者如婆沙论八十一云。如是四种是诸贤圣广游戏处。复次此四能缘无量有情为境。生无量福引无量果故名无量。显扬论云。广故大故无量故。遍缘一方乃至十方无量无边外器世间有情世间故名无量。慈等义者俱舍论云。慈名与乐悲名拔苦。喜名欣慰舍名平等。又成实论。慈名与嗔相违善心。悲名与恼相违善心。喜名嫉妒相违善心。此三皆是慈心差别。令三平等故名为舍。又显扬论。慈无量者于彼无苦无乐众生欲施乐具。悲无量者于苦众生欲拔苦具。喜无量者于乐众生随喜彼乐。舍无量者谓舍俱心不染意乐辨其体者。如婆沙论慈悲二种自有两说。有说俱以无嗔为体。慈能对治断物命嗔。悲谓对治捶打之嗔。有说慈以无嗔为体。悲以不害善根为体。对治害故。喜亦二说。有说喜以善根为体。有说喜以欣为自性。舍以无贪善根为体。相应助伴皆五蕴性。又成实论。此四无量皆是慧性。大乘杂集。四种皆以定慧二法及彼相应诸心心法以为自性。又显扬云。慈以无嗔善根为体。悲以不害善根为体。喜以不嫉善根为体。舍以无贪无嗔为体。皆是怜愍众生法故。慈唯无嗔。悲喜二种无嗔一分。舍以无贪无嗔一分相应眷属皆为体也。小乘此四但是观门。菩萨利他四皆实行。次第三地其义者何。
　　经。三明鉴达得五神通。
　　解曰。赞具德行。此地菩萨正断无明胜定相应具通明故。三明鉴达者。旧云。一宿命明。二天眼明。三漏尽明。依婆沙论一百一云。一宿住随念智证明。通达解了前际法故。二死生智证明。通达解了后际法故。三漏尽智证明。通达解了涅槃性故。鉴体是慧目能照心。达为了达即所观境。治三际愚故云鉴达。依俱舍论出三明体。前二有漏是俗智性。后通无漏。谓以六智或十智性。依瑜伽论三皆无漏。前二后得后根本智。得五神通者。依婆沙论。于自所缘无倒了达。妙用不碍无所拥滞故名神通。一神境智证通神谓等持境谓行化。智证神境无滞名通。二天眼智证通。殊胜名天。色界大造净色眼根。智是眼识相应之慧。远见无碍名天眼通。三天耳智证通。色界大造净色耳根。智是耳识相应之慧。远闻无碍名天耳通。四他心智证通。知他心故名他心智。若就根本知心非所知所非心。此就加行名他心通。五宿住随念智证通。于宿住事随所忆念。谓忆前念渐次逆观。乃至能忆中有初心名加行满。根本成时能忆过去某处某姓彼彼类身种种事业名为宿住。谓彼聚心虽有多法而念力胜。智随念力而能知彼故名随念。智证宿住无拥名通。明五体者。依俱舍论。此之五通解脱道摄。慧为其体。神境天眼天耳宿住四皆俗智。唯是有漏。他心智通五智为体。谓法．类．道．世．俗。他心通漏无漏以为体故。所依地者于无色界观灭止增。五通必依止观均地。准四根本近分地无。依显扬论。五通皆以定慧二法及彼相应而为其体。是后得智唯无漏故。问前说三明即言漏尽。六通之内何乃阙无。答约自地辨故说三明。后地通论无漏尽矣。次第四地其义者何。
　　经。修习无边菩提分法。
　　解曰。赞修习行。言无边者。修行数习广无边故。菩提分法者。菩提云觉正是所求。分者因也亦支分义。三十七法顺趣菩提。菩提之分名菩提分。三十七者华严经云。此地菩萨观于内外身受心法。勤勇念知除世贪爱。复次修行未生已生恶不善法勤令断故。未生已生于诸善法勤令增广。复次修行欲勤心观成就神足。复次修行信根进根念根定根慧根信力进力念力定力慧力。复次修行念觉分择法觉分精进觉分喜觉分轻安觉分定觉分舍觉分。复次修行正见正思惟正语正业正命正精进正念正定。三十七也。出此体者。俱舍二十五颂云。此实事唯十。谓慧勤定信念喜舍轻安及戒寻为体。且慧摄八。谓四念住慧根慧力择法觉支正见以慧为体勤亦摄八。谓四正断精进根精进力精进觉支正精进以勤为体。定亦摄八。谓四神足定根定力定觉支正定以定为体。信但摄二。谓信根信力以信为体。念唯摄四。谓念根念力念觉支正念以念为体。喜唯摄一。谓喜觉支以喜为体。舍唯摄一。谓舍觉支行舍为体。非受舍也。轻安摄一。谓轻安觉支以轻安为体。戒但摄三。谓正语正业正命以戒为体。寻唯摄一。谓正思惟以寻为体。故三十七体唯有十。修习此观二利行者。如华严云。皆为不舍一切众生。乃至安住一切智智。次第五地其义者何。

　　仁王护国般若波罗蜜多经疏卷上一终


　　仁王护国般若波罗蜜多经疏卷上二

　　经工巧妓艺超诸世间。
　　解曰。赞方便行。此地菩萨修诸谛观。为利有情作工巧等。俱舍论云。起工巧心唯是意识。作工巧处有其二种。一身工巧四尘为体。二语工巧五尘为体。言技艺者谓业艺也。工巧技艺超过世间。皆为引摄诸众生故。如华严云。此地菩萨为欲利益诸众生故。世间妓艺靡不该习。所谓善解文字算数图画印玺地水火风种种诸论。成悉通达乃至不为世间善根所倾动故。次第六地其义者何。
　　经。深入缘生空无相愿。
　　解曰。上句缘生下句辨观。言深入者是智证也。言缘生者缘谓众缘生者起也。诸有为法皆从缘生。今此所明十二因缘下广明矣。空无相愿者。依缘辨观如华严经缘生下云。此地菩萨观诸缘起知无我人了无自性空无作受者。得空解脱门。观诸有支皆自性灭毕竟解脱无少生相。得无相解脱门。如是入空无相已无有愿求。大悲为首教化众生得无愿解脱门。乃至菩萨住现前地得入百千空无相愿三三昧门。皆现前故。次第七地其义者何。
　　经。出入灭定示现难量。
　　解云赞自在行。言出入者谓即灭定出入之心。言灭定者明此菩萨无漏灭心寂然不起似涅槃故。如瑜伽论云。住灭定者身语心行无不皆灭。下广明也。示现难量者明此菩萨示现随类隐显难量。如华严云。此地菩萨三昧智力以大方便虽示现生死而恒住涅槃。虽眷属围绕而常乐远离。虽以愿力三界受生。不为世法之所染污。次第八地其义者何。
　　经。摧伏魔怨双照二谛。
　　解曰。梵云魔罗。此云害者。害人善品故名魔怨。魔别不同有其四种。如佛地论第一云。烦恼．蕴．死及以天魔。烦恼魔者谓一百二十八烦恼并随烦恼。蕴魔者谓五取蕴。死魔者谓有漏内法诸无常相。天魔者谓欲界第六自在天子。如是四种皆能损害诸善法故。四中初一是生死因。后一天魔是生死缘。蕴死二魔是生死果异熟士用自相害故。言摧伏者如智度论二十五云。是诸菩萨得菩萨道破烦恼魔。即真见道分别二障魔怨破也。得法身故能破蕴魔。得法身道能破死魔。然于初地法身及道亦能少分破蕴。死魔成佛初心方能永破。故佛地云。由是四魔生诸怖畏。如来永离四种魔。故不动三昧能破天魔。今第八地名为不动。初入此地则破天魔。故说此地永摧伏矣。双照二谛者于真俗境智俱双照。下广明也。次第九地其义者何。
　　经。法眼普见知众生根四无碍解演说无畏。
　　解曰。法眼普见者。法谓轨持通真俗境。眼谓净慧照诸有情。随其种性悉能知故。四无碍解者。摄大乘论无性释云。由法无碍自在了知一切法句。由义无碍自在通达一切义理。由词无碍自在分别一切言词。由辨无碍遍于十方随其所冥自在辨说。通以定慧及彼相应心心所法为自性故。演说无畏者。谓此菩萨法眼能见上中下根。四无碍解当根演说。言无畏者。依智度论二十四云。四无所畏菩萨有否。答曰有之。一者闻持无畏。诸陀罗尼忆念不忘。在众说法无所畏故。二者解脱无畏。一切法药悉能分别知众生根。随应说法无所畏故。三者处众无畏。十方有来问难我者。在大众中说法无畏。四者答难无畏。恣一切之来问难者一一皆答能断疑惑。在大众中说法无畏。由具此四得自在故。如华严经三十八云。此地菩萨得无碍智得如来妙法藏作大法师。得四无碍陀罗尼门以百万阿僧祇善巧音声而演说法故。次第十地其义者何。
　　经。十力妙智雷震法音近无等等金刚三昧。
　　解曰。赞满足行。十力妙智雷震法音者。佛果十力处非处等。此地菩萨分得彼故。然智度论二十四云。佛有十力菩萨有否。答曰有。一者一切智心坚深牢固力。二者具足大慈力。不舍一切众生故。三者具足大悲力。不须一切供养恭敬故。四者大精进力。勤求一切佛法心不厌故。五者禅定力。一心慧行威仪不坏故。六者具足智慧力。断一切忆想分别戏论故。七者不厌生死力。成就一切众生故。八者无生法忍力。观一切法实相故。九者解脱力。入空无相无作解脱故。十者具足无碍智力。深法自在知诸众生心行所起故。然此十力于十地中各一随增。三德别者。五禅定力．六智慧力．八无生力．九解脱力．此之四力皆是自利。摄散断妄为断德因。正观解脱为智德因。二大慈力．三大悲力．七不厌生死力．十无碍智力．此之四力恩德利他。慈悲．二力能度之心。七．十二力所度之境。四精进力通其二利。故此十力定慧为性。相应眷属俱为体矣。具十智力妙应根宜演说正法其由雷震。如华严三十九云。此地菩萨以自愿力起大悲云震大法雷。通明无畏以为雷光。福德智慧而为密云。现种种身普遍十方演说法故。近无等等金刚三昧者叹近果德。佛比菩萨名为无等。佛佛道齐故名为等。此第十地名为近也。金刚三昧者最后胜定。胜用坚固名金刚定。故一近字通用及定。上来十段别赞十地。又者后地必具前德。此上通赞亦不相违。从此第三结赞成就。其义者何。
　　经。如是功德皆悉具足。
　　解曰。如前功德菩萨具矣。从此第四在家诸圣众其义者何。
　　经。复有无量优婆塞众优婆夷众皆见圣谛。
　　解曰。旧经据人分为二众。此皆近事。经合为一。言无量者标众广也。优婆塞众优婆夷众者彰其类也。此顺古译。言说讹略也。慈恩三藏所译诸经皆云邬婆索迦邬波斯迦。邬婆云近迦云事也。索是男声斯是女声。以男女声辨其类别。顺正理论三十七云。依何义说邬波索迦。彼先归依佛法僧宝。亲近承事所尊重师护尸罗故。或能习近如理所为坏恶业故。或能近事佛为师故。分同诸佛得净尸罗善意乐故。净尸罗者在家五戒。三护身业。一护语业。后一通护身语三业。前四性戒。后一遮戒。俱表无表以为自体。有宗表业谓身语二。无表从表。无见无对法处色故。成实表业身语为体。无表即彼不相应行。非色心故。大乘表业谓即是思。无表则依胜思种上假立。非实法处摄故。由具戒德堪可亲近承事比丘及比丘尼。是故名为近事男女。故婆沙云。亲近承事诸善士故。皆见圣谛者赞圣德也。明在家皆证谛也。见体即是无漏净慧。圣谛即是苦等四谛。从世第一善根无间即缘欲界苦圣谛境生无漏法名苦法智忍。如是乃至第十五念道类智忍皆名见谛。此所断者知佛地论第一云。已断见道一百一十二种烦恼即名初果。其实无学亦皆见谛。今依初见立见谛名。问经言见谛但是总明。理实在家得何等果。答在家容得前之三果。阿罗汉果唯是出家。设第三果生于边国无佛法处。证第四果鬓发自落作沙门相。如婆沙说。此经列众无学先明。近事众中但言见谛。既无遮表容有前三。何理知然。如次经云。即问宝盖无垢称等诸优婆塞。此等居士尚是应现大菩萨众。于中三果岂不得哉。从此第五在家七贤众于中分三。且初第一标数辨类。其义者何。
　　经。复有无量修七贤行。
　　解曰。言无量者彰众广也。修七贤行者。修谓进修贤谓贤善亦贤和也。贤位有七名七贤矣。其七者何。一者五停心观。由诸有情机类有五。谓贪嗔痴慢及寻思。停止其心当病设药随应治断名五停心。顺正理论五十九云。诸有情类行别众多。故入修门依二门入。一不净观。二持息念。如瑜伽三十依声闻地略引两门。一明远离二别对治。明远离者如彼论云。先当修习远离圆满。此有二种。一身远离。不与在家出家二众共相杂住。独处闲静。二心远离。远离一切染污无记所有作意。修习诸善能引义利定地作意。别对治者。一者勤修不净观。如理作意知实不净深可厌逆。寻思内身种种不净外诸死尸或男或女亲怨中庸或劣中胜少中老年取彼相已若尸青瘀脓烂虫蛆膀胀烂坏种种胜解狐狼等食支节分散。是名寻思修不净观。能为贪欲厌离对治故二者勤修慈愍观。由欲利益安乐于诸有情。作意与乐发起胜解。是慈愍相。复应思择亲品怨品此中庸品。我于怨品当应与乐。何以故。此中都无嗔骂打弄故。世尊言。如是有情无始世来经历生死长时流转。更互或为父母兄弟姊妹师友。皆当发起平等性心利益安乐与乐胜解。是名寻思修慈愍观。能离嗔恚故。三者勤修缘起观。能正了知十有二支。如是一切缘生诸行无不皆是本无今有。生已散灭。是故前后皆是无常皆是生老病死法故。其性是苦不自有故。中间十支不可得故性空无我。是名寻思缘起相观。能离愚痴故。四者勤修界差别观。谓正寻思地等六界。地为坚相。水为湿相。火为暖相。风为动相。空虚空相。识了别相。此一切相以要言之皆是无常苦空无我。由界差别所合成身发起高慢便为颠倒。如是六界为所依故筋骨血肉众缘和合围绕虚空。施设言论假名为身。若于如是界差别观善修善习善多修习。是名寻思界差别观。能离憍慢故。五者勤修阿那波那观。能正了知于入出息。所缘境界系心了达无忘明记。若风入内名为入息。若风出外名为出息。此入出息及所依止皆是无常。此中都无持息入者持息出者。从因缘生假设言论。若于如是入出息念善多修习能离寻思故。下总结云。如是依止净行所缘寻思观已。数数于内令心寂静。数数复于如所寻思以胜观行审谛伺察。由定为依慧得清净。由慧为依定得增长。是故名为五停心观。二者别想念住。正理六十云。以自相共相观身受心法。一一别观修四念住。一身念住观自相者。谓观于身从眼至触十处自性皆不净故能治净倒。二受念住观自相者。唯受自性性自苦故能治乐倒。三心念住观自相者。唯心自性性自无常能治常倒。四法念住观自相者。唯法自性性空无我能治我倒。观共相者。身受心法与余有为俱无常。性与余有漏俱是苦性。与一切法空无我性。此四念住以慧为体。相应俱有具五蕴性。三者总相念住。如正理云。杂缘法念住。总观一切身受心法。所谓非常苦空非我。如是熟修智及定已便能安立顺谛现观。四者暖善根。如正理云。顺决择分。初善根起名为暖法。如钻火位初暖相生。法与暖同故名暖法。此善根起分位长故。能具观察四圣谛境。由此具修十六行相观苦谛等。如次当悉。住空闲者修习此暖。下中上品渐次增进观察诸有。恒为猛盛焰所焚烧。于三宝中信上首故。五者顶善根。如正理云。总缘共相法念住差别。顶声显此是最胜处。谓色界摄。四善根中可动二中下者名暖。上者名顶。此境行相与暖法同。谓观四谛修十六行。下中上品渐次增长。缘三宝信多现行故。六者忍善根。如正理云。总缘共相法念住差别。于四谛理能忍可中此最胜故。无退堕故。然此忍法有下中上。下品忍位具八类心。谓瑜伽师以四行相观欲界苦名下品心。如是次观色无色苦集灭道谛亦如是观成八类心名下品忍。中忍减略行相所缘。谓瑜伽师以四行相观欲界苦。乃至具足以四行相观欲界道。于上界道灭一行相从此名曰中品忍初。渐减渐略唯以二心观欲界苦名中品忍。上忍唯观欲界苦谛修一行相。唯一刹那。此善根起不相续故名上品忍。七者世第一善根。上忍无间有修所成初开圣道门。世间功德中胜。此即说名世第一法。此有漏故名为世间。是最胜故名为第一。有士用力离同类因引圣道起故名最胜。是故名为世第一法。近见道故。似见道故。唯修尔所似苦法忍唯缘欲苦故。如是名为七贤行矣。从此第二别赞具德。其义者何。
　　经。念处正勤神足根力八胜处十遍处。
　　解曰。如正理论属七贤者。言念处者谓四念处。身受心法以慧为性。摄彼别总初业位故。言正勤者。勤断二恶勤修二善精进为性。暖位增故。言神足者欲勤心观。以定为性。顶位增故。根谓五根。忍必不退。忍位增故。力谓五力。世第一法惑不能屈。力增胜故。此念住等具五蕴性。无觉道支是无漏故。八胜处者如正理云。一内有色想观外色少。二内有色想观外色多。三内无色想观外色少。四内无色想观外色多。内无色想观外青黄赤白四色。足前成八。初二胜处依初解脱。次二胜处依第二解脱。前四胜处不净相转作青瘀等诸行相故。后四胜处依第四禅缘欲可见。青黄赤白清净相转作净光鲜行相转故。此八胜处能制所缘随所乐观惑终不起。能制伏境心胜境处故名胜处。此八俱以无贪为体。相应俱有五蕴为性。十遍处者。谓周遍观地水火风青黄赤白及以空识二无边处。于一切处周遍观察无有间隙故名遍处。十中前八如胜处中。后四胜处谓八。自性皆是无贪。若并助伴皆五蕴性。依第四禅缘欲可见色。后二遍处如次空识。定善无色为其自性。各缘自地四蕴为境。应知此中修观行者从诸胜处入诸遍处。后胜前故。后四胜处虽能分别青黄赤白。而未能作无边行相。前四边处谓观青等一一无边。复思青等所依大种。故观地等一一无边。此所缘色由何广大。由所依空及能缘识故。次观后二无边处。贤位所修胜处遍处但为治贪俱有漏故。从此第三结趣现观。其义者何。
　　经。十六心行趣谛现观。
　　解曰。十六心行者。依正理论。谓从暖法修四圣谛。于一一谛有四行相。苦谛四者。一非常行待众缘故。二者苦行逼迫性故。三者空行违我所故。四无我行违我见故。集谛四者。一者因行如种生牙故。二者集行因集果现故。三者生行令果相续故。四者缘行令果成办故。灭谛四者。一者灭行诸蕴尽故。二者静行三毒息故。三者妙行无众患故。四者离行脱众灾故。道谛四者。一者道行通圣行故。二者如行契正理故。三者行行趣向涅槃故。四者出行永超生死故。所言心者目能缘心。所言行者所缘行相。以能缘心缘四圣谛。施设彼等十六行相。见缘于相名为心行。俱慧为体。具五蕴故。趣谛现观者。趣谓能趣即十六行。谛现观者是所趣故世第一后名谛现观。如俱舍云。此有三种。一见现观。唯无漏慧见谛分明名见现观。二缘现观。此无漏慧及慧相应心心所法同一所缘名缘现观。三事现观。谓前相应及道共等同一事业名事现观。即七贤依趣谛现观乃至无学皆所趣故。赞已成德。约位以明闻法获益。至下当悉。从此第六人王自在众。其义者何。
　　经。复有十六大国王波斯匿王等各与若干千万眷属俱。
　　解曰。十六国名如下当列。彼诸国王皆来诣会。举波斯匿等彼诸王。象马等军王诸导从及以亲属其数既多故。结集者云若干矣。从此第七六欲诸天众。其义者何。
　　经。复有六欲天王释提桓因等与其眷属无量天子俱。
　　解曰。六欲天王者初标类也。欲谓欲界。淫食引贪。于欲界中天处有六。如顺正理三十一云。一四大王众天。居妙高山第四层级。谓彼天众事四大王。是四大王之所领故。二三十三天。居妙高顶。谓彼天处三十三部诸天所居。三夜摩天。谓彼天处时时多分称快乐哉。四睹史多天。谓彼天处于自所受生喜足心。五乐变化天。谓彼天处乐化欲境于中受乐。六他化自在天。谓彼天处于他所化妙欲境中自在受乐。彼诸天王皆来诣会释提桓因等者三十三天主也。梵云释迦提婆因达罗者。释迦姓也此翻为能。提婆天也因陀罗帝也。此正翻云能天帝也。今此经云释提桓因梵语讹略。若余处云天帝释者言乃倒耳。往昔过去字憍尸迦此云茧儿。又名阿摩揭陀此云无毒害。即摩揭陀国。过去帝释修因之处用为国名。彼国旧名置甘露处。如智论说。劫初帝释与阿修罗以山为钻。乳海得甘露置于此地因以名焉。帝释往昔有三十二人以为同伴有善法。天人圆生天人欢喜天人说支夫人同修胜业故生天中。有善法堂圆生树欢喜园阿修罗女设支夫人。此等因缘如余处说。举此等余五天主也。与其眷属等者。明诸天众随天主来故言无量。从此第八色界诸天众。其义者何。
　　经。色四静虑诸大梵王亦与眷属无量天子俱。
　　解曰。色四静虑者初标类也。色谓色界。色贪随增。色定地中静虑有四。静谓寂静虑者缘虑。虑专一境故名静虑。顺正理论二十一云。初静虑地天处有三。一梵众天。大梵所有所化所领故名梵众。二梵辅天。大梵前后行列侍卫故名梵辅。三大梵天。广善所生故名为梵。此梵即大故名大梵。由彼获行中间定故。最初生故。最后殁故。威德等胜故名为大。第二静虑天处有三。一少光天。自地天内光最小故。二无量光天。光明转胜量难测故。三极光净天。净光遍照自地处故。第三静虑天处有三。一少净天。意地受乐说名为净。于自地中此净最劣故。二无量净天。此净转增量难测故。三遍净天。此净周普故名遍净。意显更无乐能过此。第四静虑天处有九。一无云天。以下空中天所居地如云密合故说名云。此上诸天更无云地在无云首故名无云。二福生天。更有异生胜福方所可往生故。三广果天。居在方所异生果中此最胜故。四无想天。修加行时偏厌于想想灭为首名无想天。自上五天名五净居。离欲诸圣以圣道水濯烦恼垢故名为净。净身所止故名净居。一无繁天。繁谓繁杂或谓繁广。无系杂中此最初故。繁广天中此最劣故。二无热天。已善伏除杂修静虑上中品障意乐调柔离诸热恼故。三善现天。已得上品杂修静虑果德易彰故。四善见天。杂修定障除品至微见极清彻故。五色究竟天。更无有处于有色中能过于此名色究竟。诸大梵天王者。西云梵摩此云寂静又亦清净清洁之义。即四静虑俱得梵名。第四禅主名为大梵。故大般若五百七十云。堪忍世界主大梵天王。即同法华娑婆世界主梵天王也。然第四禅等大千界。下三静虑皆有梵王。自地中尊亦得名大。梵王无量故得云诸。经但总言色四静虑诸大梵王明尽来也。亦与眷属无量天子俱者同欲界来。故复云亦。王来臣从眷属必俱。数既繁多故云无量。化身变土义如常矣。从此第九诸趣变化众。其义者何。
　　经。诸趣变化无量有情。
　　解曰。诸趣变化者六趣不一故名为诸。趣即所趣无覆无记。变谓改转化谓化现。问此变化众定目何趣。答经中无简通六趣也。然变化通如俱舍论二十七云有其五种。一者修得。二者生得。三者咒得。四者药得。五者业得。天趣具五人唯有四。无生得故。鬼等亦四。无修得故。傍生地狱有生业二。能起通者俱得来矣。若尔人天二趣如上具明。修罗鬼畜如次别辨。变化即彼此众是何。地狱趣中如何变化。设有变化得闻经否。答此权彼实亦不相违。正法念云。根本地狱及眷属处恶业力故种种变化。正理三十一云。孤独地狱亦有变化。虽纯苦趣亦得闻经。云何知耶。又如大般若第一云。尔时世尊不起本座复入师子游戏等持。现神通力令此三千大千世界六种变动。时此世界所有地狱傍生鬼界及余无暇险恶趣坑一切有情皆离苦难。从彼舍命得生人中及六欲天。皆忆宿住欢喜踊跃。同诣佛所以殷净心顶礼佛足。以彼准此六趣皆来。若依此解经变化言乃通二释。一由如来将说经前神力动地成熟有情大悲变化。二则苦趣恶业有情承佛威神业力变化脱苦得乐。诣会闻经彼众既多云无量矣。从此第十明修罗八部众。其义者何。
　　经。阿修罗等若干眷属俱。
　　解曰。阿修罗等者等彼天．龙．药叉．健达缚．揭路荼．紧捺洛．莫呼洛伽。此八部众常随佛故。阿修罗者讹也新云阿素洛。阿者云非素洛云天。以多謟诈无天行故名曰非天。佛地瑜伽云天趣摄。杂心鬼趣。正法念经鬼畜趣摄。伽陀经云鬼畜及天三趣摄故。罗睺阿修罗是师子儿畜生所摄。十地经说此有五类。一极溺者住于人间深山大窟非天宫也。妙高山北大海之下二万一千由旬有罗睺宫此云执日。次下复有勇健之宫。次下复有华鬘之宫。一一相去二万一千由旬。其次最下有毗摩质多罗宫。新云吠摩质呾利此云绮罗尽。以文身故。或云宝饰宝冠饰服此为最大。帝释妻翁说支父也。居大海下时复大唱我是毗摩质多阿修罗王。言天神者身有光明住空宫也。言龙神者正法念云此有二类。一者法行谓难陀等。二非法行谓黑色等。如常分别。药叉神者此云勇健亦云轻捷。飞腾虚空部摄地行诸罗刹也。如起世经此有三种。一者地居。二者空居。三者欲天。守护城门。言夜叉者讹也。健达缚者此云寻香。诸天乐神。地居山穴诸天须乐身有相现即往升天。言乾闼婆讹也。揭路荼者此云妙翅。妙翅鸟神也。云迦娄罗金翅鸟者讹谬也。毛羽之色。杂以众宝。岂唯金色。如增一阿含此有四生食四生龙。如常分别。紧捺洛者此云疑神。其形似人头有一角面极端正。疑人非人故曰疑神。此即诸天法乐神也。言紧那罗者讹也。莫呼洛伽者此云大腹。大蟒田蛇腹行之类。言摩睺罗伽者讹也。此等非人何得随佛。如舍利弗问经云。舍利弗白佛言。世尊八部鬼神以何因缘生于恶道而常闻正法。佛言以二种业。一以恶故生于恶道。二以善故多受快乐。又问善恶二异。何得同耶。佛言亦得八部鬼神皆曰人非人也。天神者过去以车舆舍宅饭食供养三宝父母贤胜之人。犹怀悭俭谄佞嫉妒故受天神身。如普光净胜天也。龙神者修达德本广行檀施。不依正念急性好嗔故受龙身。如摩尼光夜叉神者好大布施。或先损害后加饶益。随功胜负汝在天上空中地下。乾闼婆者前生亦少嗔恚常好布施。以青莲华自严其身作众伎乐。今为此神常为诸天奏诸伎乐。阿修罗神者此神志强不随善友。所作净福好逐幻为作诸邪福。傍于邪师甚好布施。又乐观他斗讼之事故受此身。迦娄罗神者先修大舍。常有高心以陵于物故受此身。紧那罗神者昔好劝人发菩提心。未正其志逐诸邪行故受此身。摩睺罗伽神者布施护法。性好嗔恚故受此身。人非人等皆由依附邪师行謟恶道以邪乱正俱谓是道生彼类中。由有善故得闻正法。此或愿生或是变化。各与眷属云若干矣。上来别明当根众竟。从此第二明变化众于中分三。一明现法座。二明现宝华。三明遍诸国。就初文中复分为二。初明所现座。其义者何。
　　经。复有变现十方净土而现百亿师子之座。
　　解曰。复有变现十方净土者。变谓改转隐秽示净。土体本有故得变名。现谓化现无而忽有。华坐本无故称化现。能变之人唯佛菩萨。所变之土净妙四尘。广博庄严遍十方故。即是瑜伽三十七说。示现转变所作自在能施安乐四种变也。而现百亿者。此方常数十十而增。十万为亿此有百亿。即是西方百洛叉矣。师子之座者佛坐说法名师子座也。从此第二现能说法。其义者何。
　　经。佛坐其上广宣法要。
　　解曰。既现法座佛于其上广宣法要。法之要者惟般若故。从此第二明现宝花文分为二。初明所现花。后明现众说法。且初第一明所现花。其义者何。
　　经。一一座前各现一华是百亿花众宝严饰。
　　解曰。一一座前者其变净土所现法座。座上有佛座前现花。花同法座数亦百亿。众宝严饰者体即四大。众宝庄严所现之中座先花后也。从此第二现众说法文复分二。初明能依众。其义者何。
　　经。于诸花上一一复有无量化佛无量菩萨四众八部悉皆无量。
　　解曰。于诸花上者诸花叶上皆有化佛。佛及余众皆无量矣。从此第二明佛说法。其义者何。
</div>
    <div class="pagination">
<span class="current-page">1</span><a href="仁王护国般若波罗蜜多经疏_page2.html">2</a><a href="仁王护国般若波罗蜜多经疏_page3.html">3</a><a href="仁王护国般若波罗蜜多经疏_page4.html">4</a><a href="仁王护国般若波罗蜜多经疏_page5.html">5</a><a href="仁王护国般若波罗蜜多经疏_page6.html">6</a><span>...</span><a href="仁王护国般若波罗蜜多经疏_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
