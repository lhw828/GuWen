<!DOCTYPE html>
<html>
 <head>
  <meta charset="utf-8"/>
  <title>
   华严经探玄记 - 第 7 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经探玄记 - 第 7 页/共 18 页
  </h1>
  <div class="content">
   三摄行中。依瑜伽论。七众所持解脱戒是菩萨律仪戒摄。六度十地等是摄善法戒收。四摄四无量等是饶益有情戒摄。又有摄义。如对法论第十二中说。
　　四得果者亦三。初随位得果。摄论名大生摄。故谓即由戒所得胜利胜善趣摄。二由此资粮当得地上所得胜报及自性戒。三得无上菩提果。谓由律仪戒得断德法身果。由摄善戒得智德报身果。由益众生戒得化身恩德果。
　　五秘密中菩萨亦破戒。如商主天子经云。又复问云如我惟忖文殊所说。汝于今者亦是破戒。答言我亦破戒。问何故。答若人破戒彼堕三恶道。我故思惟堕于恶道成就众生。以是义故称我为破戒。
　　六释文中三。谓标释结。释中二。先略辨离过以明行体。二菩萨如是下对缘广显坚固行用。初中亦三。先举净戒行。谓自持净戒不染六尘。说此化人成二利行。下显二意。先明所离。后但坚持下明其所为。其所为中尽不为求世间胜报为何事耶。为有四种。一为离生死大过患故。烦恼等是苦因。悲苦等是苦果。此是律仪戒所离。二下于众生不违悲愿故云不负。谓称本弘誓而救拔。故此摄众生戒所成。三上顺佛意故令欢喜。此是摄善法戒所成。此上是因圆。四为菩提果满故也。第二对缘广显中有三。先明难持能持。则律仪戒。二从作是念众生长夜下明难救能救。则摄生戒。三从我当舍离下明难作能作。即摄善戒。前中有六。一非其境逼。二尔时菩萨下深见其过。三是故下明心坚同佛。四不违方便而内心逾坚。五不为下释显坚相。于中先顺释。宁舍下返释。六自见佛下举轻况重。谓从自昔初发心来名见佛来。中间至今未曾起想。是举轻也。何况从事是况重也。谓想尚不起况有形事。下返结其无。二明摄生戒中三。初念众生为欲所缚。二我今下建志标其所作饶益。三观一切佛下依标顺理以法正益。前中五句。一未得思求名忆念。二创见缠染名贪著。三得已深味名爱乐。四久处不舍名常流。五于后不厌名永没莫能出也。二标意作益中二。先标所作。后何以下释显其意。前中三。先立地前净戒。二令得地上不退。三成菩提涅槃果。下释中。先征意他人有恶于已何急。下释。此是我业。谓令众生立于净戒乃至涅槃。是诸菩萨家业法尔。是故应作。三世诸佛本在因时亦同作此。安人净戒乃至涅槃故云离诸非行。下伤已不及行之太晚。由我无知昔来不作。今始方为。犹恨迟耳。三依标顺益中亦三。初总明得平等法为说除倒。二不离众生下辨释倒相。即是平等。三悟一切法下明观解之益。第二中众生是依他缘起性。颠倒是妄想所执性。谓依似执实。不离生有倒依执似起。不离倒有生。二倒能起生倒内无生。生能起倒生内无倒。三倒从生起而非生。生从倒有而非倒。四即生非倒。倒非内。离生无倒。倒非外。五生亦尔。相依相夺俱非内外。空无所有下类余一切法。皆是虚妄不实。三观益中。先自知之益。未度下化他益。于中九句。一令度苦。二令脱集。三授与戒学。四与定学。五与慧学。六令离粗惑。七细习亦尽故云清净。八令得涅槃。九得菩提。第三摄善戒中五。一起愿心修善上顺故令佛喜。二出所喜事成就佛因安住佛果。三成观解谓觉众生平等了法亦空。四远离染障。于中离恶是舍业障余是烦恼。五成就净德。初句是因。悉得下成果。初得教智。后空慧是证智。
　　第三无恚恨行即是忍度。亦作五门。
　　一体性者。瑜伽论云。忍有三种。一耐怨害忍。以无恚善根相应慧数为体缘众生为境。二安受苦忍。以精进相应慧数为体缘法为境。三法思胜解忍。以定慧二数为体缘无法为境。以正智入观境智同如故。又通论四法为体。初无嗔。次勤。后慧并思。是三业通前故也。又起信论知法性体无嗔离恼故随顺修行忍波罗蜜。
　　二修忍方便者约初忍。庄严论云。由三思五想即能忍受。三思者。一思他毁我是我自业。若报即重自造苦苦不由于他。二思彼我俱行苦。以彼无知于苦加苦。我今有知云何复尔。三思声闻自利尚不以苦加人菩萨利他岂得以苦加物。五想者。一修本亲想。一切众生久来无非亲属故。二修法想。打骂者不可得故。三修无常想。众生性是死法尚不应嗔。况加害。故四修苦想。众生不离三苦。止应令离不应加。故五修摄取想。本愿令乐不令苦故。又智论云。若被毁害但思对治法不应起嗔。如遭风雨但求遮法而不嗔之。广如智论有多门辨。
　　三种类者。或唯一。谓忍度。或二。智论云一众生忍二法忍。或三。如前。或五。谓信忍等。或十如下十忍品及离世间品说。
　　四秘密者。商主经云。又问文殊汝有嗔恚心耶。答言如是。又问何故。答宁不嗔心。是不爱耶。答言如是。文殊言。我于烦恼二乘无有爱念。以是义故我有嗔心。余门如别说(云云)。
　　五释文中。释内初标行显意。二菩萨成就下对缘辨相。前中初一句总以标举。谦卑下别显。先显自行。后教人。前中先约三业性有忍想。谓自谦敬他是心忍相。和颜是身忍相。爱语是口忍相。下约离三毒现成忍相。初约离嗔。谓不自害等。自有苦事不能安忍。自刑害等。违安苦忍行。于怨不加名不害他。此是耐怨忍双辨前二故云俱也。智论有二忍。一于违能忍。二于顺能忍。上是违忍。二约离贪。于顺能忍。谓不为名利起慢自高傲他及俱并可知。三约离痴。不言自是离慢也。不虚是他离谄也。双离不俱也。又于所作自不言是。于所爱处不言是彼是。二俱舍不言两是。此是法思忍相。又释。约三业。初由和颜故不害。次由谦卑故不举。后由爱语故不是也。二教他化亦是显意。为欲教人断恶先自修忍。于中先教离过。二以大忍下成治行。谓具三忍治三毒等故云大忍。二对缘辨忍行相。谓难忍能忍。于中有二。先广举害辱。二于辱能忍。前中四。一多众生。二多骂辱。三多伤害。四经多劫。此难忍也。二安心能忍。于中亦四。一深见嗔过忍。二思往励今忍。三身苦俱空忍。四同佛摄生忍。初中遭苦生恚。反举不忍。下彰其过有八句。初七失自行过。于中。一不自调心过。二不护身口过。此二无戒失。三明无慧由嗔覆心不见法理名不明了。四由嗔暄心令不寂静。此障修定方便。五障修正定。六行虚非实过。上是妨善失。七增恶过。谓由自爱身不受他侵故致嗔恼以增恶业。下明失利他过。何能令喜明无始善。而得度脱明无终利。第二思往自励中。谓自思于往昔因护此身心。起诤造恶受苦无穷。今若不忍更重增苦。多劫无憩。以此自励令心喜忍。又释。由我有此身心为苦因故。令他得有所恼害事。苦本在已。何不自责。故涅槃经云。因手刀杖及以我身故得名打。我今不应横嗔于他。乃是我身自招此咎。譬如因的则有箭中。我亦如是。有身有打。以此自励。又释。我于往昔未曾不有凡愚身心。或由恶业于地狱等处尚无量劫虚受大苦无一饶益。况今受此小苦成就菩萨大忍之行。以此自励。故生欢喜。对前门忍说此为重。劝心不退励心令进。由见此益于辱喜受名心欢喜。调心离忿。摄不造恶故云调摄。下释调摄意。先征后释。为令自他住无上法故此亦是安受苦忍。第三身苦俱空忍中。对前二门说为复更思也。思益经云。诸法念念灭其性常不住。于中无骂辱亦无有恭敬。若节节解身其心常不动。知心不在内亦复不在外身怨及刀杖皆从四大起。于地水火风未曾有伤损。此中初是生空。无真实下明法空。此自观也。诸法空下明利他。方欲为他说空。岂得自迷不忍。是故下结可知。此亦法思惟忍也。第四同佛摄生忍中。先有七句念众生苦。后一句欲同佛救护。前七中。一愍其有恶。二益令修善。三安其乐果。四不令著乐故云摄取。五速令至佛故云不舍。此令至地前。六令得地上不退。七令得究竟菩提果也。下明同佛行。谓诸佛因时修行此法我今亦同方于众生作大饶益。何容不忍反加恼害。故云佛所行等也。
　　第四无尽行即是精进波罗蜜作四门。
　　一以勤思二法为体。依起信论知法性等。
　　二种类者。依瑜伽有三种精进。一被甲精进是始修。二加行精进是次修。三无厌足精进是修究竟。以三业策勤为性。依此文及下离世间品俱说十种精进。
　　三秘密者。商主经云。问文殊汝有懈怠。答言有。又问何故。答夫懈怠者不以身口意发修诸行。我今如是。亦不发行亦不欲行不舍不取。以是义故我名懈怠。
　　四释文。释内有二。先标行显意。后从菩萨成就如是精进下对缘辨相。又亦前是当位行体。后是难行能行净治此行。前中二。先标行。后菩萨复作是念下显意。前行中二。先行体。二彼菩萨下明离过。前中初句总余九别。别中过凡名胜。二越小名最。三修善行极名第一。四化他行极名大。五离过行极名妙。六上能过下名上。七下不能加名无上。八下不能齐名无等。九过下同上名无等等。二离过行中离大小烦恼。通有十种。如文(云云)。上是被甲精进亦名勤勇精进。二显意中。初不欲恼生显其所离。后正显所为。此中有二十句分三。初三为断惑。次七为知所化摄生。后十为知法理。初中初句伏离现行。次句正害种子。后句离残习气知所化中。初一总余六别。别中初二知染过。一知苦报转。二知惑集因。后四知受法之器。一乐欲多门。二分齐差别。三根有利钝。四心所念异。三为知法中。初句总余九别。别中初四为知佛理法。一知如来藏具恒沙功德不空实性。二知如来藏在染当相平等。三约因位前后三际不殊。四在果净位亦无生平等。又此三亦是三种佛性。初约自性住。次约引出。后至得果。又初是地论中自性无生。次数差别无生。三佛果作业无生。次二为证果法。初句标。下句释。谓以一巧智门广摄佛果之法。次二欲知佛果大用法。一知佛无尽神通德。二知佛权实智慧德。方便是权也。后一句知佛教法。又亦得。初四约加行。次二约正体。后三约后得。又此二十句中。初三约自利。后约利他利他中。初七知所化器。次九知化法药。后一正以法授机。可知。第二对缘难行显行坚固。于中有二。初假举重苦以要问。显行。先二问后两答。二假以尘海令数要显。亦先问后答。答中二。初令他免苦利。后自他成果益。此上亦是摄论中难坏精进。瑜伽中无厌足精进。
　　第五离痴乱行即是禅波罗蜜亦作四门。
　　一以别境中定为体。起信论知法性等。
　　二种类者。依瑜伽亦有三种。一现法乐住静虑谓八定等。二饶益有情静虑谓依此起四摄摄有情等。三引神通功德静虑谓能引十八变等。又下文有十种以显无尽。
　　三秘密者。商主经文殊言我有乱心。何以故夫乱心者无有住处。我于圣中心得解脱。成就一切诸众生故无有住处。以是义故称我乱心。
　　四释文。释内由修观离痴习止息乱。梁摄论云。诸菩萨于诸位中常修二行。一不颠倒。二不散乱是此行也。文中三。初是现法乐住禅。二是菩萨成就寂静下引生功德禅。三菩萨闻此下利益众生禅。初中二。先总后别。前中十一句。初二句标二章。谓初句标离乱后句标离痴。次八句历法通辨。相从为四。初一约所受持。次二约流转受身。此是悲愿留惑受身故不痴乱。下六地云死有二种作。一以不知故。令后生相续者是约凡夫说也。又大集经云。凡夫受胎。男于母生爱女于父生爱。是故入胎痴乱也。又在胎内情识分明出时苦逼。遂即昏乱。菩萨异彼。入出俱无痴乱等也。又瑜伽第二云四种入胎。一正知入而不正知住出。谓轮王二正知入住不正知出。谓独觉。三俱能正知。谓菩萨。四俱不正知。谓所余有情。次三约修道起行可知。后二约觉离魔事。以修止观时多为魔邪鬼等恼乱是故辨之。如起信疏中(云云)。下一句结多劫修也。第二别辨中二。先明离痴。后明离乱。前中初牒前。于无下显后。于中先由离痴闇闻法不忘。二何以下释成。前中三。初总。二所谓下别。后菩萨闻此下结。别中十七句法。一体深。二相妙。此二理法。三具德。四多德。此二行法。五教法。六因法。七果法。八欲愿法。九处世离染法。十巧分别于世法。此二智法。十一所知普遍名广法。十二所知多门名无量。十三明了剖折法。十四真通名共。十五俗别不共。十六因位所知有限量法。十七果位所知无分限法。下结。由离痴闇虽闻多法经久不忘。下释中。先征。后释有四句。一不恼他定。二常护正法。三修善不歇。四智慧常行故不忘也。二释不乱中二。初闻多声由无宿障。是故不乱。后如是等下闻广大声由善观察是故不乱。前中三。先闻六声。次明十二不乱。后无四障。释十二中。初八自行不乱。后四利他不乱。前中一知声体空故念不乱。然菩萨于六尘境悉能不乱。以高大声是动乱中强是故偏举。二正定不废。三所缘不错。四入理不错。五檀等常行。六本心不忘。谓习菩提愿。七念佛定。八证真理下明利他。一将起化智。二正成化事。三化所成益。四观化事空。虽闻彼声不废此等。本所常行故云不乱也。下释成所由中由无四障。谓前二不行惑业两障。后二尊人重法。故得如是。不为乱也。第二广声不乱中二。先总明广声不能乱。二释不乱所由有三。初寻思方便观。先观声相生灭不停。次观彼性亦不可得。后观能闻缘会为闻亦无闻者。二闻好恶下明如实离染观。三知一切下明正证法性观。于中先明相尽与法性等。后明性显此声非直不能坏乱菩萨正念乃与菩萨作入法性境反成长道缘非是乱心境。如幻三昧经中。假以大地为鼓。须弥为槌。于须菩提耳边一劫打鼓亦不能令微念心乱。何以故。入空定故。第二引功德中引成六种功德渐次增长。初明离乱得定。二离痴引智。三定增摄伴。四智增长悲。五定圆无间。六智满当果。第三益众生定中三。初益令离乱。二于一切下益令离痴此令成因。三究竟下益令得果。
　　第六善现行即般若波罗蜜。
　　一以别境中慧法为性。
　　二种类者。唯识论云有三。一生空慧。二法空慧。三俱空慧。瑜伽亦三。加行。正体。后得。又有四慧。一能证智。二后得智。三利他智。四俱生慧。下文十慧以显无尽。如彼应知。又智论云。若无般若五度如盲。是以慧眼道余令得成波罗蜜。
　　三秘密者。商主经云。文殊言我是无智。何以故。夫无智慧者不畏生死不悕烦恼共迷惑众生同处娱乐。我亦于生死烦恼中不畏不悕。共迷惑众生一处安住。同彼娱乐为成就故。是故称我无有智慧。
　　四释文内有三。初牒前起后。二无所依下正明行相。三是菩萨住此下彰行益用。初中四句。初二合标。谓无所有三业体空。无所示现三业用空。后二开释。谓开染净。无缚染空。无脱净空。释前体空。下句开释用空。由此体用染净俱空名为寂灭身口意业。欲依此起观照达深理故先牒举。二显行中四。先明加行智。推相入实观。二不生不灭下明正体智。相尽证实观。三菩萨作如是念下明后得智。依实起相实无碍观。四以大悲随相摄化观。由是即实之相故唯相亦无过。前中初三句明唯识无相观。谓观所取相空。始无所依终无所住。何以知境空无依住。以随心住故。此明正住唯识观。此即依识遣妄境也。辨中边论云。依识有所得境无所得生。旧论云。由依唯识故境无体义成此之谓也。次明识体无生观。无量心等者观能取心性同一切所取法性同无性相等犹同也。此是依无尘以遣识。辨中边论云。依境无所得识无所得生。旧论云。以尘无有故本识则不生。此之谓也。示现无相相者印前所取空。谓无相之相现前故也。深无底者印能取识空。以识空为本。识尽故无底也。如如性者双印二空。谓心如境如。同一真性。虽于如中无相可起名离业报。然此加行能起正证故云善方便出生离生。离生则是证位。谓总结前加行有起证功能。自下第二明正证智。谓境智相如之理不为生灭所迁故云不生灭。泯同真理故云涅槃等。此明不有。不有即是不无故云非有说有。有无既绝言犹无起故云言语道断。简证异比。谓世智有依住。此中无倚故云离一切等也。自下显证益有五句。一增善益。由证真故令先所起善极倍增长故云长养等也。初刹那无流智起则更受薰成令其增益故也。二明断障益。谓顺证名入。舍妄名离。断烦恼障种名无缚。害所知障种名无著。三证真益。谓证昔未证之真理。四超位益。谓过世间也。五起智益。谓由此证理能起后智分别世法。第三明后得智中二。初明以理会事方便思求。二菩萨解如是下明理事无碍彰如实正解。先总次别。别中八句。初解世寂灭知妄体空。二解佛深法知真离相。三染净双融故等无别。四即染恒净世入佛法。五不染而染佛法入世。六染净门别故不杂。谓全体即净而不失染。举体则染而不失净。是谓染净不二而二。七释不杂义。以世法虚故不待坏不碍存。以不待坏故未曾不即佛法。以不碍存故未曾杂于佛法。故云世法不坏。八以佛法真故不可破不碍随。不碍随故未曾不则世法。不可破故未曾杂世法。故云佛法真实等也。又释。佛法虽入世间不为世法所坏。何以故。以真实法界不可坏故。问若尔何以不言世法入佛法世法亦不坏耶。答以世法入佛法可有坏尽故不论也。以真妄不齐故如此也。所以如此蹂蹋染净为欲常于世间摄化而恒住涅槃故。下大悲摄生而不乖观理者是此法也。第四大悲观中有五。初安住三世等明依理起悲。二建摄生志。三以己愍物四自诫不舍。五对缘正救。第二中五句。一我不成生谁成者化令成善。二调离恶业。三寂灭烦恼。四喜得因成。五净得果满。三以己愍物中。是一句显己所解。后正愍物苦有二。先明具诸重苦。二不离三障下无解脱乐。前中法喻合。法中见生。受苦是现苦。趣危径是当苦。此是苦果。烦恼缠是苦因。合法中。恩爱系是苦因。在生死等是苦果。此四恶趣义(云云)。其阎罗王依诸圣教说有五种。一是地狱趣摄。如瑜伽第二说。二是鬼趣摄。如瑜伽菩萨地说。更有经文未见。三非二趣摄。如此经文别有阎罗王趣故四是变化作。如观佛三昧经第五说及二十唯识论等说。五是菩萨作。如瑜伽第七十七云。炎魔名法王。为作益为作损应言唯作益。故知是菩萨也。又正法念经中。阎罗王为罪人说偈言。汝得人身不修道如至宝所空手归。汝今自作还自受。叫唤苦者欲何为。问此王为断中有众生。为断本有众生。答断本有众生。以中有不在地狱中故。无解脱乐。中初明有障。谓不离烦恼业苦为三障。下明无脱。文有三对。一无脱因。谓痴闇是有障。不见真明是无治。二无解脱果。谓无穷生死是有障。不得脱亦无治。三成前二。谓初明有障。不睹正道明无治。
　　第四自诫中。众生有是重苦。若不先化彼而自先成不应道理。第五正摄生中三句。成善调恶度令解脱。
　　第三大段行益。以此般若行胜余行故。是故前诸行后皆无此益。如文可知。
　　第七无著行以无住心集诸善根。又以悲智相导巧无住著无著之行。无著则行则方便度也。以后得智悲为体。种类者有二。唯识论云。一回向方便。二拔济方便。下文有十种可知。
　　释内有三。初自分行中修无著行。二菩萨于诸佛国下胜进行中修。三于一念下明成满行中修。前中二。初明大智行彰自利无著。二菩萨如是观真下明大悲行显利他无著。前中三。先见净不染。二睹秽不嫌。三双释前二。初中二。先别释。后此菩萨下牒结。前中十四句。初四成净土行。于念念中是无间修也。于中一观严刹无著。二诣佛供无著。三造修巧无著。谓无所行是无著也。四所成业无著。谓思是业体泯以入真名无思法住是无著也。二于念念下十句明法身行。于中初三见佛宝无著。次二于法宝无著。初一闻法处。后一正闻法。次三于僧宝无著。一见僧处。二见声闻僧。三见菩萨僧。上八于三宝境修无著行。下二于自己行修无著行。一于摄法行中修。二造修正行中修。二牒结中二。初牒前净土行。二见佛下牒前法身行。下结以成严。谓以此等法严彼净土。结别成总显初句也。二于染无著中唯一句者。以净法顺求易著难舍故约多门。三释中先征问。一切世人爱净憎秽。菩萨何故不如是耶。下释中。初对问总释。观染净法寂灭平等故。无憎爱下别显六对法。并相待相夺。各无自性故不憎爱也。第二大悲行中。初牒前入后。谓牒前观法性智。便则顺入众生性中。以同性故。是故化生而常无著。下正显相有七。一于所化无著。二于化法不著。三于化心无著。谓大悲同果住佛所住。四于化教无著。谓随方言异故云种种语等。五于化处无著。谓六道等是众生所居。又是化行无著。谓以二乘等是所化行处故云道。六于起化所依无著。谓依三昧起化他事。七于游刹无著。此等并于诸行及事令智圆转而无滞著。第二胜进行中三。先自成胜行。二得受记已下大悲摄化。三不著身下大智照理以显无著。初中九句。一悟实教。于前所游诸佛国处以无著心领解佛说尽理之教故云实教。二寻教得旨故于道无碍。三依教立行故云于法已立。四因修行成故云具菩萨行。五行成不动故云住菩萨心。六依心成德故云成寂解脱。七德成离相故云不念著所行。八离相入证故云住净道。九证成摄果故云受记。受记义如下离世间品中具说。二大悲行中二。先念众生无善有恶。二尔时菩萨下兴悲济度。又前是大悲增长。二是大悲随逐。前中二。初明由痴爱故流转生死。谓不知苦无见灭。闇无信不断集。心不真者远离道。此上痴过也。常行染者是爱过。流转者由前痴爱集业故苦果相续。二不见佛下明由邪见慢故受种种苦。于中二。初由障故不遇正人法。是故起邪见。二不求下明由慢故谤正人法入魔邪境。于中初不求善友。二闻空生怖者拒闻正法。三不正思故谤。四弃舍等明倒修行。下明由此邪慢著有受苦。二尔时菩萨见下结悲心增长不著自善。二大悲随逐中三。先起化心。次显无著。后成化行。前中初总显意。谓为多众生各经多劫各无暂离不去如毫端。明大悲心随逐众生如犊逐母等。二别显悲深。谓多处各多时为化一生。多生亦尔。念念不绝明无间修。下一一毫处具等明起化行。是长时修也。第三大智照理以明无著所由。于中先有十句直辨无著。后何以故下释成所由。释中先征问。何故菩萨一切不著。下释中约八喻显。一谓总释。以观一切缘起法界非有为有犹如幻故。是故不著下次第遣疑。疑云世间幻火不成烧用。佛今出世广益众生。岂同彼耶。释云如电亦有照闇等用。岂是实有。然电有三义。一忽有义。二照闇义。三速灭义。佛果三义。一即寂起用。是忽有义。二即用恒寂。是速灭义。三寂用无碍广益众生。是照闇义。此显上于佛不著。三疑云。若佛如电何以菩萨起行往求因既不虚果宁不实。释云菩萨行如梦安得是实。然梦亦三义。一体无义。二现实义。令梦者见有故。三有用义。与觉为缘故。如梦中因走遂便惊觉返顾无来不走望自身本不动。菩萨既未成佛。于自心大梦未究竟悟。是故修行亦有三义。一证理故空。二无明未尽故实。三能成佛果故用。谓于无明梦内勤勇多劫。豁然大悟佛果现前。返望梦中都无所作。顺顾本性具德宛然。如下第八地中梦度河喻知之。由此释上文于菩萨行无著。四疑云。若菩萨行如梦无所有何故经说此是菩萨行此是二乘行。释云所闻法如响。响亦三义。一以声谷等缘成义。二无本义。三言诠义。圣教亦三。一机感佛应。二当体无本。三称根诠示。是故此教是不说说也。此等释上于自行无著。五疑云。向说果行等可狭是空。世界事广。此应为实。释云如化。化亦三义。一神力持起。二非众生数。三有众生用。世界亦同。一自识变起。二性相无实。三盛贮有情。此显上文观净秽国心无所著。六疑云。若土如化不有何故彼因有善恶差别。释云业报起如摩[少/兔]摩化身。古德释云。此名重化之身。谓化上更起化。是故因果俱化故也。今更问三藏师。摩[少/兔]摩此云意生。或云意成。即意生身也。彼身更起化故复云化身。此亦三义。一两化俱非有。二两相现宛然。三有因果生酬之用。业果三义同此准知。是故即有是不有也。七疑云。若业果俱空者众生报类由何差别。释云由心画故画像亦三义。一平泯义以同壁故。二有高下义以画工不失故。三无碍义平高无碍故。众生亦尔。于真如平壁心画成像。一是空义泯同真故。二有义业果不失故心随薰变故。三无碍义谓空有无碍。则是全空相宛然相显无所有是故摄化不废。恒无所化故不著也。八疑云。若众生如此何故菩萨赴机说法。释云所说法如实际。谓即此言说常同实际。非谓无言方为同彼。向来四门释上利他行中无著义。第三就究竟满足行中明无著者。于中三。先自行。二化他。三释成。前中三。先行广一念是时速。二满十方是处广。三行大。四如法界显行胜。五如空彰行广。谓由照见法性而成此称性之行。二明解广。谓解知诸佛证理决定所有方便。三释成前二以显无著。谓由了知自己之心迅速一念能遍十方世界。顿成解行如前成就。又知己心性随缘而起即亦无起理事无碍不一定住故云回转迅速。由此故能称法而起大行。二大悲利他行中。先行。后乃至下明无著。前中五句。初睹胜生喜。二起大慈下自他不忧。三未成下标其化意。谓成善调恶。四远离下明起其化行。五若闻下在有正化。谓一言音不同。二造业各异。三诸方法则名施设。四摄众差别故云和合。五趣向不同故云流转。六所修各别名诸行。七分齐差别亦是所缘。八得位亦殊。九趣果不等。十我当下起愿正化。三双释可知。
　　第八尊重行作五门。
　　初释名。菩萨愿行深广高胜可贵立名。
　　二体性者。以大愿为行体。然是后得智故。瑜伽第四十九云。悕求后后地智殊胜性名愿波罗蜜多。又以信欲胜解三法为性。又起信论(云云)。
　　三种类者。唯识论云愿有二种。一求菩提愿。二利乐他愿。或四弘五愿。如瑜伽说。或十愿如下说。
　　四功能者。由此大愿通遍诸行。由资令高胜。从此功能名尊重行。
　　五释文辨相内有二。先明自分行。后彼菩萨下显胜进行。前中有三。初明行起所依。谓诸善根。善是顺理义。根是增上义。生长义。于中九句。初一总余八别。别中。一起行心坚。二高出情表。三行深难测。四生德广多。五证寂难动。六行妙无对。七取舍心息。八广行同佛。具此诸义故名尊重。第二正显行相。于中有四。一内心坚谓起愿行二念。二外缘胜谓逆顺二缘。魔是逆缘亦能成行。三行成尊重谓净苦二行。四愿成不退。第三此菩萨下明行成利益。于中安住尊重行已者结此自分行已成也。念念下正明二利。先自利中于患转离于德转增。理实通增一切行愿。约愿显者以此是愿度位故也。下明利他。由此菩萨内具实德。令外见闻皆不虚也。第二胜进行中三。初修成尊重心行。二依心修成尊重慧行。三依慧修成尊重悲行。初中亦三。先明修无碍心行。二菩萨如是下明修无尽心行。三而菩萨下双结二行。初中二。先依理起化明无碍行。二于众生数下明理事混融无碍之行。初中法喻合。问既不趣生死不趣涅槃应言不住。此二中流云何偏言不住生死中流。答远法师释云。前不趣二处是离有也。不住中者是离无也。谓生死无处名断中流。不住此无故云不住中流。今更释如东流水。不住南岸。不住北岸。亦得说言不断北岸中流。以中无别体约岸分故。若尔南岸亦得。何以不言涅槃中流。释以所度众生在此岸故。是故偏就生死而论。约彼亦得。问何以离岸无别中耶。答如于一切众生以如水之如来藏为彼岸以如波之妄心为此岸。以即波之水非动故彼岸非此以即水之波非静故此岸非彼。由此义故两岸俱存。又以非动之水即波故彼非彼岸。非静之波则水故此非此岸。非此非彼是谓中流。是故菩萨居中未尝不即则。凡小在岸未尝不即中。依此义故。菩萨是能化终是不能。众生是所化终亦无化。以中边相即能所圆融无碍思之。二理事混融中作二释。一约相。二就实。前中初句是总通于一切。心无所著下别显中。先直辨有五对十句。一上云无著者非是于一众生无著余皆有著。亦非是多离一盖。以一切俱不著故也。二益以修善不增。化令断恶不损。此望因位未成果说。三善满果起不生。惑障永尽不灭。又功德果满不生。住大涅槃不灭。此望初成果说。四纵皆成果。生界不尽果位不长。此望已成果后说。五虽如上说无增损等然此化事成益不虚。化事虽复不虚然不违前说。故亦无二。此都结前也。下释中二。初中征问。现化众生有增有损。何故乃言无二。释以生界同法界是故无增损生。灭等无倚著。释前不著一多等。后释中。先征问。设同法界岂得无二。释以法界无二故令生界亦无增损等二也。二约实释者。初句显菩萨自心无染。以有著之智不能照此无碍法故。下显无碍相。初五对中分三。初二为一。会事令融。一多无碍。初标后释。著犹置也。谓于一众生置多众生于一不增于多不损。于多置一返上可知。众生界者是如来藏也。以性通相融故得事随理而无碍。次二为一。明事已同理起尽无碍。亦一标一释可知。后一双结前二。明理事无碍。谓同真理而不失事故云不虚。现事相而即真。是故无二。下释中二。先释事同理。后释以理摄事。不增不减经云。众生界法界无二无别。即此法身以惑污故流转五道名为众生。又云。法身则众生众生则法身。法身众生义一名异。又云。若有言众生界法界有二有别者。我说彼人名一阐提也。第二菩萨如是下依无尽心修无尽德。于中二。先直显后释成。前中先依理起行后胜德自严。初显福胜。善能分别下明慧深。以照法原际名到彼岸。二悉分别下明外化普应。初身业普现。次意业无染。后语业广说。二释成中法喻合。法中谓虽于一切法离诸欲际而不断自行之道不舍化他之行。是故依寂起行行德无尽。令前二利德相殊胜故也。言功德无尽者德广也。入净法界者证深也。合中二利可知。三双结者谓融前二心为一行故。是故形夺两相俱泯。于中五对十句。初对约行修。谓究竟是无碍心行。以入理息求故非究竟。是无尽心行以生德无穷故。以生德则入理入理恒生德是故双非。下并准此。二约断惑。谓照惑性空无可断离。异本末照故非不离。三约证理。谓由理无相非是可依。则由照此无依之理。令智圆明非是不依。四约所成。谓证理之时约染空无可舍故非世间。净非斯有故非佛法。又无染可厌无净可欣。五约位非凡少。谓得果是二乘四果等。自下第二依心修成尊重慧行。于中初句牒前起后。谓成就重心是牒前心也。修习菩萨行者正明依前修习智慧之行。于中二。初明照行入理智。二譬如虚空下理行双融智。前中初明化行无教。二自行无念。前中初五对十句。正显可知。二何故下释成。于中无受无转者。无正法可领受。无邪惑可转灭。又不纳异缘故无受。正行坚住故无转。又于上五对二乘等法而能不受。于不教正理而能不转。秤理起行而无退歇故云不退也。二自行无念中二。先正显后释成。前中行是寂灭时者牒前也。不念等正显无念。此同八地无功用行故无念也。不为十法动念。谓三时三科三位。内是正报。外是依报。内外具二。又根境识三亦得。后一就位结。以此位中虽修大愿而亦无念。下释中二。先释何以无念者。以了达诸法平等之中无有智行而能趣向所缘所成故无念也。后释何以无向者。以能向所向无二故无二亦离。故云无不二也。又此亦是释前起后。谓理行不二释前也。虽合而无二然能所宛然。故云无不二。此起后文也。二理行双融智中二。初正明理行无碍。二此菩萨下明功成德立。前中二。初法喻标起。谓无差别显行同于理行相泯也。非不成等明理同于行行功存也。此二是一行准喻中只非无此无差别之虚空。非谓有余物。是则法中非不成此无差别之正觉。非谓无别约理成等约行。此明以无成为成思之。下释中。先释无行之行。后释行即无行。又初明理不违行行揽理而成功。后明行不违理理泯行而归寂。先释初义。谓揽理之行虽万行而恒寂。此是八地之行也。于中初一句正显真理不违正行。下彰即理之行相。先自利行。二调伏下利他行。不坏因果结二行。谓不碍存故不待坏故也。下释行不违理可知。二明功成德立中有二。初于佛能等。谓三世如来皆同成此无碍之行。今亦得彼是故同也。此是总。下别辨。初显内本觉故云不断佛性。二行虽即理而造修恒起故云不坏正法。是故等佛。二于法能兴。初句总。辩才下别显有三。初兴法之辩无染。二安住下明兴法之智无畏。三不舍下明兴法之行无著。第三依慧修习尊重悲行。于中初明牒前起后。菩萨如是成就尊重智慧者牒前所成深智慧也。修菩萨行者依彼修此大悲行也。下正显中二。先总标悲行之意。谓先化令出障教化成。下化令住道。又前令出恶难得人天益。后令出生死得解脱益。二如是教下以事考心显成悲行。于中有二。初明心无异求。二但欲调伏下唯为益生。前中先直辨后释。前中先恶人后善人。谓设彼恶人各有明慧善友满世间。我终不为名利等故竞化为修。又释。菩萨终不于邪见恶人舍化。以彼不顾恩不得名利故。于明慧善人而摄化。以彼顾恩得名利故。云我不为善人得名利处修菩萨行。下释无异求。一缕是利中极少。一爱言是名中极少。少尚不为。况多也。二唯为益生中。亦先直辨。为他调者授三学。净者令断惑。度者令得果。下释中先征。何以不求己安但为益生。释云一切诸佛法如是者举佛类己。下彰己同佛。于中初化心同。二欲令下化益同。
　　第九善法行中作七门。
　　一以得善巧智力说法为机故名也。
　　二来意者。大愿渐净增成力度。又(云云)。
　　三体性者。又依摄论以后得智大悲无边智能为体。
　　四业用者。依摄论有二种。一思择力。能伏一切正行等所对治障令不起。二修习力。能令一切善行坚固决定。
　　五种类者。或二力如前。又有十种如前后说。
　　六差别者。此位同第九地无碍辩力故也。以约圆教此位满后则便成佛不待余故。文内显之可见。
　　七释文中四。一标。二辨。三结。四叹。第二辨相中二。先自分行。后胜进行。前中初总显其相有三句。初以法益机。谓能以净法除生热恼名清凉法池。二弘扬正法。谓以持辩弘显正法名守护。三弘法之益。谓以十身多劫宣化不绝名佛种不断。是故智论云。令般若流行世间则是佛种不断此之谓也。此等亦是略显善法行名。下别辨中有四。一持成就。二说成就。三问答成就。四语益成就。初中由持法不忘方能演说。故先明之。十中皆初明持体后显业用。由持法分明故云清净。依此说法故无障碍。此是总句余九是别。初四持起四辩。五由行入佛境。诸佛为说一切智甘露之法灌其心顶。持此不忘说称物机故令欢喜。六由内自证法故起同证之辩无尽。七由入同理之辩故说文义广多无尽。八由善正方言故。能异异言论名无量辩。与前何别。前据语圆义足故名正语。又是当义之语故别于此也。九能现身同佛。叹不可尽。下显业用可知。第二随所应化下明说成就中二。初正显说相。二随所应于一一下明开化无碍。前中初明所应之机三句。一随多所化熟机。二各各以彼所解言音。三各随彼根宜闻差别。下正为宣说。说称化心名不违悲。二开化无碍中。初多音开化无有障碍。二设有下以一音开化无碍自在。又前是一多。后是多一。此二无碍是一圆音。第三尔时下明问答成就者。有四义微细过前说成就。一前但云世界未显微细处自在。初假举此中一毛头一念中有无量众。二一念类余念乃至尽过未劫。三异语异问。四菩萨无怯畏言。设一切众生问尚一言答。况此少众况以多言。此明智力辩才有余自在。此在地前。得此自在者是圆教中普贤位也。若余宗未得如此。如瑜伽等说。第四语益成就者。显上所说言具义利五句。初句总。二言具深慧。三能成福藏谓受持生福。四照理周备。五能成果智。第二胜进行中二。初总标。后如此下别释。前中初牒前。谓自分行成故云安住。同下初地中安住地分。次标二利两章。二释中二。先略。后佛子下广。前中先释自净。前自分中但言于三千界现佛三业。今显过彼故云如三千乃至不可称数世界。身口可知。于一切法无碍明意业净。作佛事者明此三业所作。下释益。他谓以前自净之三业能作化他事。二广释中二。先广前自净。后摩诃萨下广前利他。前中初标数。二别释十身作五门。
　　一辨体性者。以净法界及根本智并后得智三法为体。如文可见。又总唯境智为性。又境智双融唯一法界为性。
　　二释相者。一一身皆先标后释。初中理无不证故入无边法界。世无不超故灭一切世。世灭理现为法界身。二理无能滞故向未来世。无不生故一切趣生。前则超世令尽此则遍世同生。三虽遍趣同生然住寂不动故云不生。四虽即生不生然彼趣中身恒不灭。此不异不生而不灭者言不及故言语道断。五彼离言身无有实状。以则是真如故。又释以真如为身。然真离相故云不实。以是理性真实故是故离实也。六离痴者体出妄染。随应者净用无碍。如日出云照用自在。七虽起应用常无来去离死。此等释成。准此定出分段生死。八非但用无来去。亦乃体无变坏。亦是缘不能阻。九非直不为四相所迁。亦乃妙绝三际。不可以已未等言而取故。十无相不碍相。通名身者皆有依止义故也。
　　三相摄者有二门。一约三身。谓此中法界不实不坏一相此四是法身。不生不灭无来无去无相此四是实报身。未来离妄此二是化身。二约十身三。初约下离世间品说十身(云云)。
　　二约胜天王经十身(云云)。三约法集经十身(云云)。四得处者有四位。一或唯地上得。如胜天王及法集经十身。此约三乘辨。二或唯地前得。如此所说。三或通二得。如下离世间十身。四或非地前非地上得。如三身十佛等果位得故。五定分齐者。若三乘中菩萨。地前必是分段之身。地上方有变易身。除回心二乘地前亦有。是故此十非彼所摄。若一乘中有二说。若摄方便言地前地上俱有变易。以一一位终至佛地故。若就自教言俱是分段。以白净宝网转轮圣王得普见肉眼等是十地菩萨故。如下文说。又如善财童子以分段身至普贤位。然并是即法门之分段故非过患也。第二广前益他者。先牒前起后。谓依此十身化导众生。句别有十。一生善。二离苦。三住乐。此上世益。四示其出路。五令其趣入。六令解俗谛。七令得真谛。八令其断惑。九令成因位。十示果令向。
　　四叹中。初作清凉池总叹也。得佛法底释能作法池所由也。又初结叹前自分。后结叹胜进也。
　　第十真实行中亦作七门。
　　一释名者依言依行。成德称言行不虚故云真实。真实即行。持业得名。
　　二次第者。行力转胜增入实智。
　　三体性者。以后得智用为性。兼以大悲等。
　　四业用者。依梁摄论不住生死涅槃是智用。利益凡圣是智所成事。
　　五种类者有二。一照物机智。二授法药智。又有十智如下说。
　　六所成者。以此位同下第十地满足相故智波罗蜜增上。余行无不皆具。是故此位行满已入普贤无边境界故。下文云。入因陀罗网法界自在成就如来无碍解脱等也。
　　七释文中亦四。标释结叹。释中三。初举本誓言。二此菩萨下依言成行三得一切法下行成德立。又初即言实。二行实。三益实。初中亦三。初总标举。二略释。三此菩萨成就下举事广释。初中如说能行者。谓行称初誓而成。显先言实也。如行能说者。言称终成之行。显后言实也。由此始终实言无二故名第一诚谛之语。然此始终二诚实言总有三类。一约自行。如菩萨初誓言舍眼。若有乞至如言而施。有问其故答。为菩提。此言何证。便发誓言事若不虚令眼平复。表非妄语。眼随言平复。此则初言能起行。后言能增行。二约利他行。如菩萨初誓度众生如言救度。纵自行满亦不就果。要称本誓以尽生界。此亦初言能起。后言能满。三约因果。谓如菩萨初发诚言。要修万行当成佛果。如言行满后果成佛。师子吼言。我独尊等。此即初言辨因。后言显果。下云人中雄大师子吼等。是此门也。上三义中。于此行内。义通具三。文唯后二可知。二略释中二句。初释如说能行。谓如言起行故云实语。证入诸佛平等实性起入理行也。善根齐等起缘事行也。二释如行能说。谓虽成广善而不乖化志。不失先言故无二语。以终不改始故名无二。此即初能行故实。后终不改故无二也。此并三世诸佛同行顺佛果智故云随顺等也。三广释中二。初行德虽高而不舍本誓。二何以故下释不舍意。初中先成十力智显德尊高。后而不舍下明不舍本誓救摄众生。菩萨之行十力之义如净行品处已释。净名经云。虽得佛道转于法轮入于涅槃而不舍于菩萨之道是菩萨行。下释意中三。初反释。谓举失。违誓自诫不应。二我当下顺释。谓酬遂本愿以理自开。三何以下转释。谓忆本念今令心勇悍。于中二。先忆本谓言发自里。岂还自食。此恐违本誓失。二是故下念今谓由非他所请而能废自为他。是故令自德成殊胜。今若舍救便乖此德。此恐违现德失。由前起后故云是故也。又释我于众生是有胜德堪为救度。若舍不救则违此德。于中六句。皆初标后释。一无著故胜。二能调故上。三解空离闇。四愿满已得。五具德能变。六佛念能摄。上来成立本誓。显不可违。
　　自下第二依本誓言而成所化。于中三句。初由前不舍得此度生无上智慧。二随一切下正明救度。三随其等明成满本愿。谓如言所作无不究竟故云满足已也。
　　自下第三行成德立者。谓此位满成就普贤法界圆明自在之德。于中有二。先成因满足。后摩诃萨住大悲下明成果德备。以德满菩萨具此因果二用故。前中三。先标二利。二释显成满。三此菩萨义身下结德无尽。前中得自在智标自行满也。令众生净者标利他圆也。二别释中二。先显前自在亦二。一明身无不至等空法界。无量无碍者明一处现即一切处现故也。无依者明身起无本故得自在。二明身无不容内含一切。谓三世间等悉身内现。由此法界之身竖含三位横该九世。是故未来诸佛亦于中现。二此菩萨下显前令众生净。于中三。先知化器。二随其下现身说法。亦是化自身内之众生。三于化不著。谓以诸幻法化梦众生。是故虽化恒是无化。三结德无尽中二。先由前外化满显量智无尽。二入诸三昧下由因行圆显理智无二。众生依二者举凡显圣。上来因德竟。同等觉位也。智度论第四十。复次十住菩萨与佛无有差别。如遍吉文殊师利观世音等。具足佛十力功德等而不作佛。为广度众生故。乃至云。是诸菩萨于余菩萨为大比于佛不能遍知。如月光虽大于日即不现。解云。彼约十地名十住。是第十地。同此第十行中业用也。第二同果德用中。初牒前起后。得佛下正显所成。此同妙觉位。文中通成如来十种功德智。一得佛圆明十力智。二入帝网法界智。三成佛无碍解脱智。谓不思议解脱如不思议品说有十种。四成人雄无畏智。谓吼其实德故也。五得转大法轮智。谓法王宣法故。六成佛无碍智。显无微细碍无明。七绝生死下成佛无垢智。显无微细著无明。亦显变易尽处也。八广益众生智。九兴护正法智。十无功摄化智。谓能尽同古佛摄化方便。下结及叹可知。上来正说竟。
　　自下第二明说别益有二。初动地者生信功德。二雨供等者是敬重功德有四。一雨供。二作乐奏十行曲。三天光。四天音赞十行德。上来总是一世界中说十行竟。
　　自下第二大段明十方无尽世界所说十行。供等亦尔。与此合同。结成一部。谓一十行即一切十行故也。上来一说一切说总明说分竟。
　　自下第六明证成分。于中二。初明此处证。后明一切处证。前中四。初明菩萨来集。二叹此所说。三各举证事。四是故下述意成证。问既由行法圆融令彼菩萨世界诸佛同名功德。何故此处佛及世界不名功德。答此经中凡是所证皆悉同是卢舍那佛。世界同是华藏娑婆。其说法菩萨即从法受名。凡是能证必同法名。以主伴异故。若此处望彼此为能证。即此名同彼彼名同此。是此经中规例宏致之所尔也。上来十方各十万刹同说十行。总属于此一主之伴。犹自非是十方主摄。是故后更结于十方。明一切处同证。上来一证一切证总明证说竟第七重颂分中二。先叙意后正颂。前中句别有十。一观十方显同说。二观眷属令乐闻下正显说意。三为令绍果。四为令净因。五愿坚。六行续。此上自分。七胜进摄佛。此上自德。下明利他。八说十行众生善根差别令物习学。九量器授法。十总结。此等并约因门而说故俱名种。又是性种之位故也。正重颂中。七言五言梵本无别。俱以四句为颂。总有百一偈耳。此中偈颂与前长行文势不同。略论五例。一前即约位始终布列而说。今即会融前说令无始终。是故一一行中具一切行也。二前约别行此明普行。以普别无碍二文互显。三前唯约因此通果行。以因果圆融为此行门法界故也。四前约同教摄彼中根。今显别教被斯上达。以同别无碍为一圆教故也。五前约不杂辩才此约任放辩才。说不待次。言辞不断故也。文中有二。初有五偈叹佛功德令人愿求。二十方一切下颂菩萨行令人习学。显此位中具因果二行故。又为由佛加说故。先叹佛由行所说故。后颂行。前中二。初二颂叹舍那佛。此化主故。于中初一叹佛无垢无挂碍智。次二句叹佛胜德广大。后二句叹佛证行圆净。二叹十方佛。以是助加故。于中初一显二严果满。谓解真惠深。无等福胜。速究满果。次一真悲广益。后一显智断德齐。第二颂菩萨行中三。初七言六偈颂前本分中行业不思。广如法界。究竟如空。二句句广分别下颂前说分十行差别。末后四偈结叹显胜。前六偈中显六种行业皆不思议。初一见佛离妄行。二见理成德行。三无功广大行。四寂用无碍行。五愿坚尊胜行。六摄位多门行。各一颂显可知。二颂前十行中。初一总说十行。下别显中。初六偈颂欢喜行。于中初三无畏施。一离害益生。二济苦令安。三语意受恼。次二法施。一究义。二说教。后一财施。百福者。涅槃经说。下中上上中上上五品心中各修十善。即为五十。始修五十。终修亦尔。故有百福。百福严一相也。第二善入下五偈颂饶益行。于中初一颂律仪戒。谓过不能动。次二颂摄善法戒。一顺法行。二离二行。次一偈半摄众生戒。一化处。半化行。下半总结三聚。第三智慧不可量下四偈颂无恚恨行。于中初一法思胜解忍。次二安受苦忍。谓自修行时有苦堪耐。一忍心苦。谓上半举所修。心无怠明心安忍。二忍身苦。亦上半举所修。身行无碍明身安忍。次一他不益忍。上半举所忍境。菩萨悉救举益翻损正明能忍。第四修习佛法下五偈颂无尽行。于中初二加行精进。一颂前勤修精进等十句。二颂前欲悉知众生根欲性等故修行精进。次一被甲精进颂前为众生受地狱苦等。后二无厌足精进。一智光遍益物。后一神力常益生故无足也。第五善解下二偈颂离痴乱行。于中一现法乐住禅。上半加行。颂前分别世间色法。经论等。下半住定。明慧彰离痴。不动显离乱。后一引功德禅。无尽地者颂前闻受正法乃至多劫不退忘等。第六无量下二偈颂善现行。前加行正体略不颂。后得智中。一大智自行颂前而亦不舍菩提心等。二大悲利他颂前不舍化众生增大慈等。第七佛甘露下四偈颂无著行。于中初一颂前受真记。以方便度此中满足故云究竟也。次一颂前悲念众生等。后二颂前于语言道心无著。第八安住下八偈颂尊重行。于中初一颂前深解法界住无相住。次一颂前于无量劫行菩萨道不计众苦而生忧恼等。次二以普眼见佛亦是颂前与三世佛等。次一延促解脱是不思议解脱亦得。颂前非究竟非不究竟等。次一颂前若有众生恭敬见闻皆得住不退转等。次一颂前心常爱乐诸佛妙法。后一颂前不离一众生著多众生等。第九具足智下三偈颂善法行。于中初一颂持成就清凉法池等也。次一颂说及问答成就等。后一依定现身颂前金色身及十身等。第十究竟下四十六偈颂前真实行。于中分五。初三总颂。初一忍智过尽。次二身土无碍。一如意通。一幻通。次二有七偈。颂前言行相应。于中初三偈颂所成十力智。次一颂正言行不虚。下三偈颂入三出佛性及善根等。三深入智海下有十二偈。颂前依誓起行如言摄生。上文略此中广。于中初三授眼雨法。次二坚信知心化。次不思下四偈显三业自在化。次二知根授法。后一结叹显胜。四彼智无与等下九偈颂前所成因满之德。于中初四二严两利满。后五三业二用极。一身。二意。三语。四身用。五语用。如次应知。是上文此菩萨义身味身不可穷尽也。五修习佛解脱下十五偈颂前所成佛果德。于中二。初七偈别颂上文。后八通颂彼德。前中初一颂前成如来无碍解脱人雄无畏等。次一颂绝生死流入智慧海饶益众生等。次三八相恒寂颂前穷尽诸佛方便大海。次一颂前观不二地等。次一颂前护三世诸佛正法。下通颂此行德。于中八偈。初四二利成满德。先三自利中。初一偈叹色根胜。偏叹眼耳及身是通性故不论鼻舌。次二叹心胜。一慧。一定。又初叹通叹智。后一叹定叹慧。下一利他。次一切知见下四偈三业殊胜德。一生处胜。二言辩胜。三身光胜。四应机胜。第三四偈总结十行。叹以显胜可知。

　　十无尽藏品第十八

　　释名者。标人别法故云菩萨之十藏。非是人法合目。谓此十种是诸菩萨所行之法。菩萨之十藏。依主立名。一周圆数依则说十。含摄蕴积出生名藏。此一一藏内含法界体非限分故云无尽。二一一各摄一切行相故云无尽。三一一皆能出生果德无有穷竭故云无尽。无尽即藏。持业释。约十带数。菩萨依主。三释可知。
　　二来意者有五义。一为答普光十藏问故。二前明正位今依位起行故也。同上梵行品。三前明约位别行此辨始终通行。四前行位成立今辨净治彼行。同十地等信等十行。五前自分究竟今胜进趣后。同上明法品。准问应在回向后。今此辨者但藏有二义。约蕴摄义。在十行后。约出生义在回向后。义通二处。问答互显。
　　三宗中作二门。先通辨藏义。或一同一法界藏。或二谓大小。或三谓契经等并三乘等。或四加杂藏。或五谓名相等。或六谓大小各三。或九谓独觉亦三。或十如下离世间品。或无尽如此品。二别显此宗者。此中正十种行法该始括终。具足普贤法界行德为此品宗。
　　四释文中。通文及义总作六门。一举数。二释名。三体性。四摄行。五释相。六结叹。
　　初中功德林说者以是会主故。又表此行法众德建立故。三世同说者谓佛出虽异同说十藏显此十种法界之行。如大王路三世无易。故云同说。
　　二释名者。总名如前。别中信者于实德能深忍乐欲心净为性。对治不信乐善为业。由此含摄出生诸德。故名为藏。则持业释也。下并同此。二防非名戒。三业善为性。止恶作善为业。三惭者依自法力崇重贤善为性。对治无惭止息恶行为业。四愧者依世间力轻拒暴恶为性。对治无愧止息恶行为业。五餐教广多闻慧为性。聪敏为业。六辍已惠人无贪思为性。破悭为业。七慧者于所观境简择为性。断疑为业。八念者于曾习境令心明记不妄为性。定依为业。九持者任持所记念慧为性。经久不忘为业。十辩者巧宣所持以慧为性。应机为业。此上十中信惭愧念慧。此五各当体得名。余五功能受称。谓戒施行用立名。闻持辩智用为目。
　　三体性中有二门。一约相。谓信惭愧是善十一中三法各当自体为性。念慧是别境五中二法亦当自体为性。戒以三业善思及表无表为性。施以无贪相应思为性。依智论持以定慧为性。闻辨二种俱以慧用为性。二约融通。谓总是一法界之行。随义说十。一是法界性自澄净义如清水珠。二法界性自离过义。三四俱是法界性能灭过义。五法界摄德广多义。六法界自性放舍义。七法界自性开觉义。八法界自性明照义。九法界自体任持义。十法界随缘应机义。是故一法界为性。
　　四摄行者作七门。一约二利分别。别论前九为自利后一为利他。通论皆具二行。二约本末分别。初一是行本故上云信为道元功德母等。余并依成故是末也。三约正助分别。慧正余助。四约资导分别。慧为能导余为所导。余是能资慧是所资。五约财守分别。前七则是七圣财由念持守护使不损失。由辨贩致令得增长。六约行相分别。初四离过行。一是本。二防未起过。三四殄已起过。余六修善行。闻是修始。施慧修次。六度皆修。举初举后。中间可知。后三修终。初二自熟。后一化他。七约生起次第分别。信为入法之初。是故先辨。依信起行离过为先。故次明戒。戒或有犯深生惭愧庄严戒行令其光洁故云有二白法能救众生过。既防离将增善品要以博闻为首。为求所闻要必舍自内外。既忘私为法必正慧现前。正慧既现必须温念增明。正念既明必须忆持令久。持既不忘。要须辩说于他令二利行圆方为究竟。
　　五释相中释此十藏则为十段。
　　就初信中四。谓标释结叹释中二。先明修相。后成就如是无量下明修成。前中三。初明对法起信。二明由信故闻法不怖。三何以下释不怖所以。又释初信理法。次信教法。后信果法。初中信十法。于中初三信所执无相。空谓情有理无名空。空无空相名无相。无相故无所愿求。次三信依他无生。一缘起无作。二如幻不实。三无体自守。后四信圆成无性。一性德无量。二胜故无上。三深不可到。四常不可生。又初一切法中量不可得。上亦不可得上。文云上相不可得故号为无上此之谓也。二由信故闻法不怖。于中十句。初二于胜上法不怖。次四广多法不怖。何者所化。谓众生界。以何法化。谓法界。何处化。谓尽空界。化置何处。谓涅槃界。后四宽远法不怖。谓三世入劫为十世也。此十中不思有二义。一则无所有而说有故非可有。无所能思议。二此等十法并无边无尽非余位智能知故云不思。亦由二信故闻之不惊。一由信达三性三无性理故闻初门不惊。二由仰信佛智平等无量无边此既佛智所知我亦随信。此闻后门而不惊也。初义如前显。后义释中彰故也。三释中先征后释。释中初一句显信佛心坚。次句明前十法是佛智所知。故云佛如是知也。彼境广大佛云何知。良以佛智亦如彼境无尽无边故。彼既佛知。菩萨信佛故不惊也。十方下释佛智是可信所由。先大用不虚故可信。二彼诸佛下明体无增损故可信。于中有十不。此文显佛智非生灭法同无为也。第二修成相中二。初一句总乘如来乘趣于佛果。二别显中。先成行体有八句。一称所信故无边。二体坚不退。三所信不杂故名不乱。四缘不能沮。五深信离相。六信从慧起。涅槃云从闻思生也。又有慧之信名有根。无慧而信长无明。无信而慧长邪见。信慧具足方得入法故。梁摄论第十一云。由菩萨自证施故行施。不由信他故行施。前信有根故成信。后信无根故不成信。七顺同古圣。八家业法尔下显行功能有四句。一能护法。二能增因。三能顺果。四德从佛生。三是名结。四住此叹有二利可知。
　　第二戒藏中三。谓标释结。释内二。先开十章。后一一牒章广释。光统云。初一摄众生戒。次八摄善法戒。后一律仪戒。又第二中不受外道乌鸡鹿狗戒等。第四中以先不犯故后无疑悔。准此文。似故犯一切戒人往昔曾作五逆罪来。是彼恶习也。又涅槃经云。何故持戒。为不悔故。何故不悔。为欢喜故。何故欢喜。为悦乐故。乃至为得大涅槃故。第五中不食苏盐等为更造立。又断谷服气等法外立制等。第七中若以断常见持戒。即是杂无明故名犯戒。第八中邪命或四种。一方口食。二仰口食。三维口食。四下口食。又十住论第二云。谁名五邪命法。一矫异。二自亲。三激动。四抑扬。五因利求利。矫异者。有人贪求利养故。若作阿练若。著衲衣若常乞食若一坐食若常坐若中后不饮浆。受如是等头陀行作是念。作是行得供养恭敬。我作是行或亦得之。为利养故改易威仪名为矫异。二自亲者。有人贪利养至檀越家语言。如我父母兄弟姊妹亲戚无异。若有所须我能相与。若有所作我为作。我不计远近能来问讯。我住此者正相为耳。为求供养贪著檀越能以口辞牵引人心。如是等名自亲。三激动者。有人不计贪罪。欲得财物作得物想如是言。是钵好若衣好。若户钩好。若尼师檀好。若我得者即能受用。又言随意能施。此人难得。又至檀越家作是言。汝家羹饭饼肉香美衣服复好。当供养我。我以亲旧必当见与。如是示现贪相是名激动。四抑扬者。有人贪利养故语檀越言。汝极悭惜尚不能与父母兄弟姊妹妻子亲戚。谁能得汝物者。檀越愧耻俯仰施与。又至余家作是言。汝有福德受人身不空。阿罗汉常入出汝家。汝与坐起语言。作是念相。檀越或生是心。更无余人入出我家。必谓我是。是名抑扬。五因利求利者。有人以衣若钵僧伽梨若尼师檀等资生之物持示人言。若王王等及余贵人与我是物作是念。檀越或能生心。彼诸王贵人尚能供养。况我不与是人。因以此利更求余利故名因利求利。第九中。诸法无行经云。若见破戒人不说其过恶。应当念彼人。久久亦得道。问涅槃云。见破戒者应当摈默呵啧举处。当知是人得福无量。此文何故将护不呵。岂为摄生。答彼据慈心呵令悔过。以根熟故。此约护彼。恐更增恶心。根未熟故。余文可知。
　　三四二藏惭愧者。涅槃云。惭者羞天。愧者羞人。惭者自不作恶。愧者不教他作恶。惭者内自羞耻。愧者发露向人。又俱舍论云。无惭者若善人所呵于中不见怖是名无惭。无羞者于功德及有功德人不尊重。无敬畏心名无羞。无羞者是无愧。经部说。观自身由过失不耻名无羞。观他身由过失不耻名无惭。又瑜伽对法唯识(云云)。惭藏释中三。初念昔自他无惭之过。于中先自后他也。六亲者谓父母兄弟妻子为六。二自惟下举过自诫。三是故下正修惭行。愧藏中三义。同惭可知。
　　第五多闻藏释内二。先所学之法后摩诃萨下明其学意。前中亦二。先开十章后次第释。十中初四约十二缘生(检瑜伽)。理实出世间亦有无取五蕴。今是取蕴担苦积集。故是世间。又约小乘亦得。又五分法身翻前五蕴。故为出世。又理实有为更通余位。今取三界及众生并是惑业之所为。故是有为。于无为法中。一开合者。或唯说三。谓虚空择灭非择灭。此约小乘。或说四。加真如。如掌珍论说。或说六。加不动。是第四禅及灭定如百法论等说。此二约初教初说。或说八。于真如中开善法真如不善法真如无记法真如。如瑜伽对法说。此约初教终说。四中择灭有二义。一灭惑障名择灭。灭定障名不动及灭定。是故总摄在择灭中也。八中欲渐展一切法悉真如故。开善等三性诠门显示。二假实者。唯真如无为是实。余并是假。以于如上假建立故。如佛地论说(云云)。又真如中亦二。一安立是相分故。二非安立非识现故。初假后实。三转异义者如此文六无为。一事无处名虚空。二性净之果名涅槃。三无间道数断结所得名数缘灭。四余缘不起名非数缘。五十二因缘是无为者。依俱舍论僧祇部犊子部并说十二因缘是无为法。以如来出世若不出世此法常住故。经部师破如彼说。又远法师引涅槃经释。就人论三世流转是其有为。废人谈法法相常定。故曰无为。如十二因缘阴界入等一切皆然。如涅槃经说。今释。以此缘起各无自性各无造作故名无为。涅槃云。十二因缘则是佛性。又大品云。菩萨观十二因缘犹如虚空不可尽等。六法界者是如来藏体。实不生灭故是无为。又于一真如义立此六。一无相义。二所证义。三惑尽义。四性净义。五随缘义。六不变义。亦是为因义。有记中四谛等者。约顺理善有可记录故。上来多是小乘法。下无记中虚妄法不可记录故也。智论说十四难。此中十六种。俱舍论有外道名郁胝歌。此云能说。问佛世间有边无边等四。此约始终为问。常无常等四约断常问。所以不答者。若彼执我为世间已我无故答不应理。若执一切生死名世间四答亦不应理。若世间常住者无一人得涅槃若非常住即一切皆断灭自然涅槃。若具二必定一分不得涅槃一分自然涅槃。若非常非非常者应非得涅槃非非得涅槃。问若自得涅槃有何失。答若自然得者由涅槃至。得随属道故如尼干雀握不可定答也。如来有异死等四问此约缚解问。以外执梵王及已师已得解脱名如来。由观问人意故佛不答。以彼执已解脱我名如来。既执有我故佛不答。余检智论第二第十七瑜伽俱舍舍利弗阿毗昙并正疏总计会具作之。第三四句中如去不如去等四中。如来者如从前来。向后亦尔。故云如来。非是佛。四句何别。有人计神我与阴一阴灭我亦灭。若言还如来时去此语不受。二计我与阴异阴灭我不灭。若言不如来时去此亦不受。三计我体常如虚空。说有来去俱不受。四执我有粗细说无来去亦不受。谓粗我与阴一。同灭故如去。细我与阴异。不同灭故不如去。不受。第四四句中。我是体众生是用。由我有众生。依体有用。二反此。三双存。四双反。余文可知。大况上来所学之法并小乘及外道等法为知故。为欲因此摄众生故下明学意可知。
　　第六施藏中。释内先列十门。后一一次第释。一一各三。标释结。初中由久宿习乃至自食。亦有施心。谓舍所极要命受中夭。附近死边名最后难。又诸施中最在后故。内施中少壮轮王者明难舍能舍故。内外施依瑜伽剪发剔吐等为内外。此中通依及正。唯除妻子。一切施中并有妻子故别也。七过去施中。初举所贪境。二闻已下以理正观。于中先直观空不失方便。后况其谢灭。三菩萨下正成舍行。此三世施但舍自贪心。与无贪善根相应故。入此中收。又通论四句。一舍而非施。如三世施。二施而非舍。如自食施身虫等。三亦施亦舍。如前门。四非施非舍。如信藏等。未来现在亦各三义。同上可知。现在所贪中净法内但举二乘者。以佛菩萨现在缘成非不求故不同过未谢及未至无缘起故。是故不同前。第十中四。初乞至。二菩萨喜。三观身过患。四开意成施。谓纵是好物我尚应舍。况此恶物。又纵无所益我尚应施。况复令我得三坚法身财自在。
　　第七慧藏释中三。初明照法成慧。二菩萨成下明慧成益相。三显无尽义。初中二。先明慧自照法。后明为他正说。前中初总举所知。二释成能知深妙。前中以四谛历知十法。谓五蕴无明爱及三乘。五蕴约染果。痴爱约因。此七皆当相是苦。缘成是集。无性即灭。显灭为道。以为诠门显灭故。又是菩萨巧回成道具用。故如论诸惑成观分生死为涅槃。后三约净。声闻是人。四谛为法。所行道品为集。所成果为涅槃。十二缘是缘觉法。无边法界是菩萨法。又释知声闻即是知苦。以声闻苦是已知故但举其位。二是彼所行法则道谛。三彼惑习等未尽即是集谛。已有断故法后说之。涅槃是灭。缘觉菩萨准可见。二释能知中。初问意。知有二种。一随相知如小乘人。二称理知如菩萨人。今但言知于此二中是何知。故云云何知也。下释。是称理。知有六句。一总举因起。二非我下二句显无二我。上句明相不实。下句体空无。三不取下三句明对法离染。不取坚固对前上句。不取所有对前下句。三知一切下释不取所由。二为他说中。初句标。二云何下释。释中三。初总。二何等下别。于前十法略举九门。以即同如故不可坏也。三何以故下出所由。先征现见色等是可破坏。何以言不坏。释以从缘起自他共言皆不到故色心俱离也。二菩萨成就下慧成益中二句。一少功广达。二自悟非他。三显无尽义。中十句内。初三自分。于中先二自利后一利他。后七胜进。于中。初四自利后三利他。
　　第八念藏释中三。初对境明念。二菩萨下显念胜相。三菩萨作是下彰念益相。初中有十。一念过去一生至多。二念过去一劫至多。三念一佛至无量。四念一佛授记至无量。五念一佛出世至无量。六念从一佛受经至无量。十二部经如别章。七念一会一时说法至无量。八念一法器根至无量。九念一所治烦恼乃至无量。十念一三昧乃至无量。二显念胜相十句。一妙念者妙过余人。二净念者所记分明。三不浊念者不杂闇障。四遍净念者于法悉明。五离尘念者于所念事不生贪染。六离种种尘念者不生余结。七离垢念者不计我能。八光曜念者广照无极。九乐念者乐修不息。十无碍念者发意即知不待思量。三彰念益中四句。一世苦不乱。二根净不染。三念坚不坏。四持法不错。
　　第九持藏释内十一法。一一品经乃至无量。二佛名。三界名。四劫名。五佛记。六一部经至多。七会名。八说法。九根。十烦恼。十一三昧。下结叹中。唯佛境者显因深彻果故也。
　　第十辨藏中亦四。标释结叹。释中二。先举辨体谓后得甚深智故。二显辩功能有二。先自分。二此菩萨下胜进。自分中初广说不违典是总显。下别辨。于中二。先明说自在说前所持十法也。二何以故下释自在所由。二胜进中二。初总显谓法光辨演深法。二以广长下别辨。于中二。先无碍说有四句。一明说益。二善入下于教自在。三入普照下于义自在。四不舍下明不失自行。后何以下释无碍所由。谓此位即是究竟位故成此满空法界清净法身。是无垢真身故云净也。叹中十句。一无量者多门故。二无分齐者一一皆无边故。三多门无间。四和杂不坏。五自体无断。六不为缘断以非是可断法故。七言无怯惮。八悬远甚深。九廓然无底。十摄法释成。
　　第六结叹十藏。初一句结。下叹胜。叹胜中。初一句结叹谓令众生得菩提故。下十门别显。别释唯有七句。各标释。一叹行利。二行常。三行广。四行巧。五行多。六行坚。七行入理。是名下总结叹也。此后应有证成及偈颂等。文不足。或是略故耳。上来总第四会竟。

　　华严经探玄记卷第六



　　华严经探玄记卷第七(尽第五回向)

　　　　魏国西寺沙门法藏述

　　如来升兜率天一切宝殿品第十九

　　自下明第五会。四门同上。
　　释名中。会名者。约处名兜率天会。约主名金刚幢会。约法名十回向会。品名者。如来明佛法界身。升是赴机起用。兜率是所赴之所。三义题名。又赴此喜足天者表世间行满故也。一切宝者表摄行多门。可贵交饰故也。
　　二来意者。初会来为答前十回向问故。又前明解行。今起大愿。若不起愿恐证无为。故次来也。又回前解行向于真证故也。二品来者将欲说法先辨所依处故明也。又前会既终赴后之始故先辨此。
　　三宗趣者。先会宗亦有人法主伴教义。各体相用准前可知。又以大愿回向无尽之行为此会宗。至下当辨。品宗者。谓天王严称法界之器殿为能感。如来以遍法界之身云为能应。感应契而无动。无动寂而繁兴。缘起具德为此品宗。
　　四释文者。此会三品。初二序分。后一正说。何故无后进趣者。以摄前解行总为趣地方便回向当体自是胜进。是故无也。此经上下此例有四。一约行满入位之际。如贤首信满总为入住方便。二约比满入证之际。如此回向品初僧祇满总为入地方便。三约功用满入无功用之际。如第八地初总摄前七地为方便。此二僧祇满。四约因位成满之际。如第十地初摄前九地为入方便。此约三祇满处摄也。余同位相接即别有方便故非一例。就前序中二品二序差别同前辨异。
　　初品中有七。初本会圆现。二不动升此。三天王严处。四迎佛设供。五睹佛胜德。六天王敬请。七受请成益。初谓前十方觉树普光忉利夜摩等说法之会并皆未散升此。所说与彼同时。是故横遍十方竖通八会。同时前后无碍而说。余义同前说。
  </div>
  <div class="pagination">
   <a href="华严经探玄记_page6.html">
    上一页
   </a>
   <span>
    ...
   </span>
   <a href="华严经探玄记_page2.html">
    2
   </a>
   <a href="华严经探玄记_page3.html">
    3
   </a>
   <a href="华严经探玄记_page4.html">
    4
   </a>
   <a href="华严经探玄记_page5.html">
    5
   </a>
   <a href="华严经探玄记_page6.html">
    6
   </a>
   <span class="current-page">
    7
   </span>
   <a href="华严经探玄记_page8.html">
    8
   </a>
   <a href="华严经探玄记_page9.html">
    9
   </a>
   <a href="华严经探玄记_page10.html">
    10
   </a>
   <a href="华严经探玄记_page11.html">
    11
   </a>
   <a href="华严经探玄记_page12.html">
    12
   </a>
   <span>
    ...
   </span>
   <a href="华严经探玄记_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
