<!DOCTYPE html>
<html>
<head>
    <meta charset="UTF-8">
    <title>首楞严义疏注经 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>首楞严义疏注经 - 第 14 页/共 21 页</h1>
    <div class="content">　　心闻洞十方。生于大因力。初心不能入。云何获圆通　普贤菩萨。本用心闻。分别众生所有知见。得大自在。今拣。太高收机不尽。既法界为体。心闻为用。故洞十方。此由普贤因修大行之所感。故中下之机于斯绝分。故云不能入。以众生心中发明普贤行者方现其身。非同观音触物随现　三鼻识。
　　鼻想本权机。秖令摄心住。住成心所住。云何获圆通　孙陀罗难陀。观鼻端白。见出入息化为光明。身心内明。圆洞世界遍成空净。今拣观鼻非为究竟。故云权机。若令摄心必成所住。真元无住。所住便非。经云。若心有住则为非住　四舌识。
　　说法弄音文。开悟先成者。名句非无漏。云何获圆通　富楼那。辩才无碍。秘密法门。微妙开示。得无所畏。今拣。说法不离声名句文。所开悟人须先成熟。不由无种便能入道。若散心说。但成有漏。非曰圆通　五身识。
　　持犯但束身。非身无所束。元非遍一切。云何获圆通　优波离。因持清禁。由是执身身得自在。次第执心心得通达。然后身心一切无碍。今拣。持犯细行唯检于身。身若不生。将何检束。故于法法不能圆遍　六意识。
　　神通本宿因。何关法分别。念缘非离物。云何获圆通　大目犍连。因于修定。旋湛意识。心光发宣。得大神用。今拣。神通乃是宿因本有。由加行力之所显发。何关修定轨则意识然后得生。法者轨则义。分别者意识也。意识念缘。分别一切。不离尘境。故非圆通　四依大归性门七。一地大。
　　若以地性观。坚碍非通达。有为非圣性。云何获圆通　持地菩萨。因平心地。见内外尘。本无自性。不相触摩。皆如来藏。今拣。地性坚碍有为。体非通达。不成圣性。故非圆通　二水大。
　　若以水性观。想念非真实。如如非觉观。云何获圆通　月光童子。因作水观。见身中水与外香水性合真空一味流通。得无生忍。今谓。此观不离寻伺想念。岂是真实如如之性。觉观即寻伺也　三火大。
　　若以火性观。厌有非真离。非初心方便。云何获圆通　火头金刚。观多淫心成智慧火。身心暖触无碍流通。生大宝焰。今谓。此由多淫生厌离故。观成性火。此即厌求之心。岂称圆照。非是真实离念之门。初机不合。故须拣也　四风大。
　　若以风性观。动寂非无对。对非无上觉。云何获圆通　琉璃光菩萨。因观身心世界皆是妄缘风力所。动。风力无依本无所有。于动见不动。即证实相。今谓。风性是动。由动有寂。动寂相对。对即非真。岂同圆观入流亡所　五空大。
　　若以空性观。昏钝先非觉。无觉异菩提。云何获圆通　虚空藏菩萨。由观四大无依妄想生灭虚空无二佛国本同。得无生忍。今谓。虚空昏暗无明所生。非是觉明。异于本觉。故须拣也　六识大。
　　若以识性观。观识非常住。存心乃虚妄。云何获圆通　弥勒菩萨。修唯识观。尽空如来国土净秽有无。皆是我心变化所现。今谓。识性念念生灭。攀缘不息。体非常住。若但亡境不亡其心。还成虚妄。岂是圆通　七根大。
　　诸行是无常。念性元生灭。因果今殊感。云何获圆通　大势至菩萨。由念佛三昧都摄六根。净念相继。入无生忍。今谓。凡是有为皆属行阴迁变。念性生灭。正是无常。如何以无常因获常住果。故非圆通。然念佛法门此方最要。虽云生灭。要因念想专注在怀。兼佛愿力旦生净土。生彼国已。进行弥速。即证有期。今显圆根。观音为上。抑扬之道。故须拣也　三颂观音圆通三。一广显圆门四。一标叹所入法。
　　我今白世尊。佛出娑婆界。此方真教体。清净在音闻。欲取三摩提。实以闻中入。离苦得解脱　娑婆世界耳根最利。故用音声以为佛事。由从耳根发识闻声。引生第六识中闻慧。缘名句文。熏成解心种子。纳为教体。故云教体在音闻也。教体既成。然后思惟修习。入三摩提。成大解脱　二略叹能入人。
　　良哉观世音。于恒沙劫中。入微尘佛国。得大自在力。无畏施众生。妙音观世音。梵音海潮音。救世悉安宁。出世获常住　初一句总标叹。次二句叹三十二应。次二句叹十四无畏兼四不思议。次二句叹德号。妙音是体。观世音是用。亦是真俗二谛。亦是自利利他。梵是净义。释成体也。海潮要不失时。释成用也。救世下二句结叹利益。初得世间安乐。终获究竟涅槃　三广辨圆通根二。一显闻性二。一对辨真实三。一圆真实。
　　我今启如来。如观音所说。譬如人静居。十方俱击鼓。十处一时闻。此则圆真实　解脱德也。如前观音所陈三昧所得殊胜。赴感不差。周遍皆应。十方者十界也。击鼓者机动也。一时闻者应不失也。此则应身无量无感不应。故云圆真实　二通真实。
　　目非观障外。口鼻亦复然。身以合方知。心念纷无绪。隔垣听音响。遐迩俱可闻。五根所不齐。是则通真实　般若德也。前四句拣不通。口鼻下二句经文语倒。故先举所例口鼻。后举能例身根。盖翻译者略顺根次也。隔垣下四句。正显耳根不同前五。由是得名通真实耳　三常真实二。一正显。
　　音声性动静。闻中为有无。无声号无闻。非实闻无性。声无既无灭。声有亦非生。生灭二圆离。是则常真实　法身德也。声于闻中自有动静。说为有无。非谓闻性是有无也。世人若以不闻声时号无闻者。闻性已灭。声尘更起。遣谁更闻。是知声有闻性不生。声无闻性不灭。生灭既而遍离。由是得名常真实也　二释成。
　　纵令在梦想。不为不思无。觉观出思惟。身心不能及　如前重睡心想不行。闻舂捣声别作他物。此时岂忆静摇。应知闻性不断。故云不为不思无也。觉观出思惟者。此既不与念想相应。即出觉观思惟之表。译人回文不尽。故令语倒。觉观即寻伺也。思惟即是遍。行思也。俱是心所皆不相应。故名为出。又觉是本觉。即闻性也。观即是照。此即文顺　二拣非显是。
　　今此娑婆国。声论得宣明。众生迷本闻。循声故流转。阿难纵强记。不免落邪思。岂非随所沦。旋流获无妄　前二句。通明此方由声教入。声名句文能诠法义。众生由此闻而解了。故云宣明。次四句正拣过非。苟随声教。不能亡缘入流返照。即迷本闻性循声转也。故举阿难虽得多闻不能亡相。为声所转。生灭妄想无由得免。后二句结非显是。旋流者返流也。斯则入流亡所。唯照闻性。生灭既灭寂灭现前。故云无妄　二明观行四。一告语。
　　阿难汝谛听。我承佛威力。宣说金刚王如幻不思议佛母真三昧　金刚如幻已见上文。三世如来一门超出。故云佛母。又金刚空也。如幻假也。佛母中也二斥失。
　　汝闻微尘佛一切秘密门。欲漏不先除。畜闻成过误。将闻持佛。佛何不自闻闻　虽持法藏。不能舍闻而观自性。故成过矣。若将世间随声闻相持他佛法。不如返照自己闻性成真三昧故。云闻闻　三正示二。一正明观行三。一法三。一脱尘旋根。
　　闻非自然生。因声有名字。旋闻与声脱。能脱欲谁名。一根既返源。六根成解脱　见闻觉知之闻。随声而有。非本然性。如上文云。如汝今者承听我法。此即因声而有分别等。若能离缘观性。闻相不起。动静境亡。能所不拘。故名解脱。缚既无得。脱亦不名。一根既然。六根皆尔　二尘销觉显。
　　见闻如幻翳。三界若空花。闻复翳根除。尘消觉圆净　见闻觉知迷成翳眼。三界有法悉是空华。见闻体虚本不可得。复加幻喻。故起信云。三界虚伪。唯心所作。上文云。见闻觉知虚妄病缘。故有十方诸有漏国。翳除华灭。闻复尘消。妙觉明心显然圆净。此分证也　三觉极无碍。
　　净极光通达。寂照含虚空。却来观世间。犹如梦中事。摩登伽在梦。谁能留汝形　净极谓满净解脱圆也。光通达谓满觉般若备也。寂照谓真理法身极也。三德既圆。三障永尽。如大梦寤。如莲华开。返观世间欲谁留碍。此极证也　二喻。
　　如世巧幻师幻作诸男女。虽见诸根动。要以一机抽。息机归寂然。诸幻成无性　幻师真性也。有随缘义。故名为巧。幻法无明也。男女六根也。一机即幻法。机息幻无。妄灭根复。或幻师无明也。幻法心识也。余同前配。所幻男女必有所依。喻真性也　三合。
　　六根亦如是。元依一精明。分成六和合。一处成休复。六用皆不成　初句总标。次句合幻师。次句合男女。后二句合息机等。耳根无明若破。余根亦破。故皆不成　二观成利益。
　　尘垢应念消。成圆明净妙。余尘尚诸学。明极即如来　一根若复尘垢自消。上文云。想相为尘。识情为垢。二俱远离。则汝法眼应时清明。故云成圆明净妙。此则三德圆显。不纵横并别。故名为妙。后二句结成位。前句断德未圆。后句智德备满。互现可知　四劝修。
　　大众及阿难。旋汝倒闻机。反闻闻自性。性成无上道。圆通实如是　劝复颠倒闻根返观闻性。闻性圆成。菩提可冀。后一句结指印成　四结显同此证。
　　此是微尘佛一路涅槃门。过去诸如来。斯门已成就。现在诸菩萨。今各入圆明未来修学人。当依如是法。我亦从中证。非唯观世音　前二句总指一切诸佛皆从此门得涅槃也。过去下别列三世。并引文殊皆同此证也　二重明差当。
　　诚如佛世尊询我诸方便。以救诸末劫求出世间人。成就涅槃心。观世音为最。自余诸方便。皆是佛威神。即事舍尘劳。非是长修学。浅深同说法　前四句颂佛令拣。成就下二句正指圆门。显是雅当。自余下五句。明二十四圣各随所因事相而成观行。皆是佛之威神。方便令其得道。非是久长修学浅深二机同入之法门也反显观音即是浅深二机同说同入久长修学之法门耳　三结愿劝学。
　　顶礼如来藏无漏不思议。愿加被未来。于此门无惑。方便易成就。堪以教阿难及末劫沉沦。但以此根修。圆通超余者。真实心如是　如来藏即一体三宝。是所入之理。具足无漏性功德故。愿加下五句正结愿。但以下二句劝学。最后一句文殊指己选圆通心。真实无妄非挟情故　三时众获益。
　　于是阿难及诸大众。身心了然。得大开示。观佛菩提及大涅槃。犹如有人因事远游未得归还明了其家所归道路。普会大众。天龙八部有学二乘及诸一切新发心菩萨。其数凡有十恒河沙。皆得本心。远尘离垢获法眼净。性比丘尼闻说偈已成阿罗汉。无量众生皆发无等等阿耨多罗三藐三菩提心　一会之众。根器各异。大小不同。前文。观音说竟。诸佛放光互来灌顶。兼灌大菩萨及阿罗汉。受彼光者。一时俱获金刚三昧。此即显会二十四圣诸别观门。一时圆入观音修证。今此阿难及诸初心。闻说偈已。随其位次悟入有异。阿难等方悟圆通。从耳根入犹未有证。故云明了其家所归道路。其天龙众及小有学大乘地前十恒河沙获法眼净。即入初地见道位也。性比丘尼是三果人。今成无学。未发心者其数无量。皆发道意即悟解大乘也　三办离魔业行。前虽广说圆通修证。凡夫始学障难尤深。况末代邪宗纷然竞起。邪言惑正。魔辨逼真。滥述既多。朋流者众。若不甄辨。妨正修行。故以戒定慧验之。邪元自露。故九十六种外道。皆能修禅。而无戒德涅槃经云。魔尚能变身为佛。岂不能为四依菩萨惑乱世间。故佛广说。若言听畜八不净物者。是魔所说。身外之物尚不许畜。何况淫盗杀妄根本贪嗔。世有愚人。为魔所惑。诽谤戒律言是小乘。自称大乘无碍自在。下经广破。此等并是魔业。故佛深诫。是称决定大乘明了之教。阿难大权。愍我将来必陷魔难。故殷勤致请。永为真诫耳　文二。一阿难观时请问三。一叙所悟。
　　阿难整衣服。于大众中合掌顶礼。心迹圆明。悲欣交集。欲益未来诸众生故。稽首白佛。大悲世尊。我今已悟成佛法门。是中修行得无疑惑　圆通即是心所行路。故云心迹。领悟既深得无疑惑。未来多难。更欲伸陈。悲欣者欣今所悟悲后行人　二陈所愿。
　　常闻如来说如是言。自未得度先度人者菩萨发心。自觉已圆能觉他者如来应世。我虽未度。愿度末劫一切众生　菩萨有二类。一智增。先取佛果后度众生。二悲增。度生心切。故意留惑润生三界。今愿未度而度众生。即悲增也　三述所请。
　　世尊。此诸众生去佛渐远。邪师说法如恒河沙。欲摄其心入三摩地。云何令其安立道场。远诸魔事。于菩提心得无退屈　此诸众生根劣也。去佛渐远时劣也。邪师说法难多也。此则时浇解昧。惑障尤多。修定摄心难为进趣。况遭魔惑。邪见弥增。加行修证如何无退　二如来广为宣说二。一赞请许宣。
　　尔时世尊。于大众中称赞阿难。善哉善哉。如汝所问。安立道场。救护众生末劫沉溺。汝今谛听。当为汝说。阿难大众唯然奉教　道场加行事理两修。内秉戒根。外假心咒。内外相济道力易成。为汝宣扬。当善思念　二正为广说二。一自行离魔二。一总明三学。
　　佛告阿难。汝常闻我毗奈耶中宣说修行三决定义。所谓摄心为戒。因戒生定。因定发慧是则名为三无漏学　诸行或对机不同。此三决定须说。又是决定成佛之因。佛佛皆尔。故云三决定义　二别示戒学。以定慧二门前已说故。符律谈常同涅槃矣。文四。一离欲因二。一正辨是非三。一标示。
　　阿难。云何摄心。我名为戒。若诸世界六道众生。其心不淫。则不随其生死相续　淫为生死根本。反之则不续矣。圆觉云。一切众生皆因淫欲而正性命。当知轮回爱为根本。由有诸欲助发爱性。是故能令生死相续　二正辩二。一举过显非二。一欲为魔因。
　　汝修三昧。本出尘劳。淫心不除。尘不可出。纵有多智禅定现前。如不断淫。必落魔道。上品魔王。中品魔民。下品魔女。彼等诸魔亦有徒众。各各自谓成无上道　魔不断淫而修禅定。魔定顺惑易得成就。功深者为上品功浅者为中下。虽不断欲。而修定修福。随福优劣。故成三品。以邪定力报得五通。以有漏福生天魔界。随得少定。不辨邪正。各各自谓成无上道　二未来多惑。
　　我灭度后。末法之中。多此魔民。炽盛世间。广行贪淫为善知识。令诸众生落爱见坑失菩提路　末世众生。无正法眼。多被魔惑。广行贪淫。假称善友。诱化无识。失正遭苦。宜深察之不令得便　二结成明诫。
　　汝教世人修三摩地。先断心淫。是名如来先佛世尊第一决定清净明诲　此戒虽与小乘名同。而持随有异。此则一一内防心念。轻重等持。彼则事遂缘成。轻重随戒。故云先断心淫。故论云。心生则种种法生。心灭则种种法灭。故与小乘持戒全别　三诫劝二。一重彰过患二一喻显。
　　是故阿难。若不断淫修禅定者。如蒸砂石欲其成饭。经百千劫秖名热砂。何以故。此非饭本砂石成故　戒定慧法能生法身戒根不完。徒修禅慧。岂有清净妙体从淫欲生。沙饭异因。孰论劫数　二结失。
　　汝以淫身求佛妙果。纵得妙悟皆是淫根。根本成淫。轮转三涂必不能出。如来涅槃何路修证　非戒不禅。非禅不慧。戒根不净。所习禅慧那得净乎。以不净故。虽有如无。戒定慧亡。自成轮转。终非圣果　二劝令除断。
　　必使淫机身心俱断断性亦无。于佛菩提斯可希冀　真持戒人尚无持相。岂令身心犯乎重禁。如下文云。杀盗淫等。有名鬼伦。无名天趣有无二无。无二亦灭。是名妙发三摩提者　二结归邪正。
　　如我此说名为佛说。不如此说即波旬说　正云波卑夜。此云恶者。波旬讹也　二离杀因二。一正辨是非三。一标示。
　　阿难。又诸世界六道众生。其心不杀。则不随其生死相续　相杀相偿。结酬连祸。苟或止之。故不相续。余如文　二正辩二。一举过显非二。一杀为鬼因。
　　汝修三昧。本出尘劳。杀心不除。尘不可出。纵有多智禅定现前。如不断杀。必落神道。上品之人为大方鬼。中品则为飞行夜叉诸鬼帅等。下品当为地行罗刹。彼诸鬼神亦有徒众。各各自谓成无上道　带杀修禅。报为神道。功深福厚。为大力鬼。即五岳四渎系祠祀者。功浅福劣。列在中下。八部所管。及大海边罗刹国类。因修定故。皆有业通迅疾无碍。不断杀故。受此恶趣为天驱役。若不修禅及不修福但行杀害。直入地狱。无此差降　二未来多惑三。一正明。
　　我灭度后。末法之中。多此鬼神。炽盛世间。自言食肉得菩提路　杀生食肉。是众生冤。如何不断得菩提路　二辨异。
　　阿难。我令比丘食五净肉。此肉皆我神力化生。本无命根。汝婆罗门。地多蒸湿。加以砂石。草菜不生。我以大悲神力所加。因大慈悲。假名为肉。汝得其味。奈何如来灭度之后食众生肉名为释子　涅槃第四迦叶问云。云何如来先许比丘食三净肉。佛言。随事渐制故耳。复有七种九种。今言五者。随经增减。以意配数。佛以方便权许令食。非究竟说　三示过。
　　汝等当知。是食肉人。纵得心开似三摩地。皆大罗刹。报终必沉生死苦海。非佛弟子。如是之人。相杀相吞相食未已。云何是人得出三界　似三摩地者鬼神定也。亦能令人知过去未来事。与善定相似。如起信说　二结成明诫。
　　汝教世人修三摩地。次断杀生。是名如来先佛世尊第二决定清净明诲　三诫劝二。一重彰过患二。一顺明口过二。一喻显。
　　是故阿难。若不断杀修禅定者。譬如有人自塞其耳高声大叫求人不闻。此等名为欲隐弥露　塞耳修禅。高声行杀。求不闻之道。彰弥露之苦。岂不悲夫　二况显。
　　清净比丘及诸菩萨。于岐路行不蹋生草。况以手拔。云何大悲取诸众生血肉充食　生草不践。非独护讥。亦深慈念。草尚不踏。况损命也　二反显身过二。一正明所离。
　　若诸比丘。不服东方丝绵绢帛及是此土靴履裘毳乳酪醍醐。如是比丘。于世真脱。酬还宿债。不游三界　丝绵裘毳众生身分。身既不服。真解脱者。以不游三界酬宿债故。经语甚倒知之　二反喻所以。
　　何以故。服其身分。皆为彼缘。如人食其地中百谷足不离地　服众生分。为众生缘。辟谷求升。尚有不至。况食况服能出离乎　二劝令除断。
　　必使身心于诸众生若身身分身心二涂不服不食。我说是人真解脱者　心无贪虑。身不服行。断性苟亡。自然真脱　二结归邪正。
　　如我此说名为佛说。不如此说即波旬说　三离盗因二。一正辨是非三。一标示。
　　阿难。又复世界六道众生。其心不偷。则不随其生死相续　不与而取。起心即犯。故云其心不偷　二正辩三。一辨其邪行二。一盗为邪因。
　　汝修三昧。本出尘劳。偷心不除。尘不可出。纵有多智禅定现前。如不断偷。必落邪道。上品精灵。中品妖魅。下品邪人诸魅所著。彼等群邪亦有徒众。各各自谓成无上道　禅智虽现。贪盗不除。纵亡淫杀。亦落邪道。精灵妖魅及诸邪人。皆能惑乱令众归附。不惜衣食。尽命供给。若不修禅。直入地狱　二未来多惑。
　　我灭度后。末法之中。多此妖邪。炽盛世间。潜匿奸欺称善知识。各自谓已得上人法。詃惑无识。恐令失心。所过之处其家耗散　奸欺盈抱。潜护如淳。诈伪充怀。隐藏若拙。苟求不与之利。詃诱无识之人。猛炽其贪。显异其语。令彼愚者顿弃家财。仍遭王难。故云耗散　二示其正修二。一正示行缘二。一明正行。
　　我教比丘循方乞食。令其舍贪成菩提道。诸比丘等。不自熟食。寄于残生旅泊三界。示一往还去已无返　比丘依法循乞不自熟食。为舍贪过。深厌自生不恋三界。如旅泊人一往而已　二斥邪行。
　　云何贼人假我衣服。裨贩如来。造种种业。皆言佛法。却非出家具戒比丘。为小乘道。由是疑误无量众生堕无间狱　身虽出家。心不入道。假衣服以作相。贩如来以造业。反毁具戒为权小。高现异仪为至极。诳妄愚者。入恶无穷。涅槃邪正品云。我灭度后。是魔波旬。渐当坏乱我之正法。乃至作比丘比丘尼及阿罗汉等形。以有漏身称是无漏。坏我正法。乃至说言。无四重僧残不定舍堕忏悔众学灭诤等法。亦无偷阑五逆一阐提罪。乃至若犯如是等罪亦无有报。如是说者并是魔说。我佛法中。有犯如上等罪。应当苦治。若不持戒。云何当得见佛性耶　二别示转业二。一正示方法。
　　若我灭后。其有比丘。发心决定。修三摩提。能于如来形像之前。身然一灯。烧一指节。及于身上爇一香炷。我说是人。无始宿债一时酬毕。长揖世间。永脱诸漏。虽未即明无上觉路。是人于法已决定心　杀生偷盗执对不亡。为三界缘。障菩提路。然身苦体能报此因。宿债苟除。世间永脱。故云长揖　二反结酬偿。
　　若不为此舍身微因。纵成无为。必还生人酬其宿债。如我马麦正等无异　前云摩登伽在梦谁能留汝形。今云纵成无为必酬宿债者。此示业报不亡成无为后现有为身尚还宿债。况全未离有为。而欲妄逃业果。其可得乎。引证酬业如别处说　三结成明诫。
　　汝教世人修三摩地。后断偷盗。是名如来先佛世尊第三决定清净明诲　三诫劝二。一喻显不断。
　　是故阿难。若不断偷修禅定者。譬如有人水灌漏卮欲求其满。纵经尘劫终无平复　灌禅定水于破戒卮。欲求满果。尘劫不平。谁之过矣。岂不慎乎。斯则内德无实。外相惑人。戒器已穿。善法多漏耳　二劝令除断。
　　若诸比丘。衣钵之余分寸不畜。乞食余分施饿众生。于大集会合掌礼众。有人捶詈同于称赞。必使身心二俱捐舍身肉骨血与众生共。不将如来不了义说回为己解以误初学。佛印是人得真三昧　此文劝离四过。谓贪慢嗔痴。配文可见。心不起嗔。身不加报。故云二俱捐舍。以观众生及与我身平等无二。由是身心不加报耳。故云与众生共。不了义说为己解者。不将佛方便说回作自己心中独悟之法以此詃惑无识初学。此文亦证不了教中得食净肉。必至了教一切皆断。不执不了教将为究竟说也。执权谤实亦此类也。楞伽云。愚痴凡夫恶见所噬。邪曲迷醉。妄称一切智说。晖解云。无智之人。不了如来方便说法。而乃妄称一切智人作究竟说　二结归邪正。
　　如我所说名为佛说。不如此说即波旬说　四离妄因二。一正辨是非三。一标示。
　　阿难。如是世界六道众生。虽则身心无杀盗淫三行已圆。若大妄语。即三摩提不得清净。成爱见魔。失如来种　妄语之因起贪痴慢。如不断此。故成爱见　二正辨二。一妄为苦因二。一对辨二。一显伪作二。一标列设诳。
　　所谓未得谓得。未证言证。或求世间尊胜第一。谓前人言。我今已得须陀洹果斯陀含果。阿那含果。阿罗汉道。辟支佛乘。十地地前诸位菩萨。求彼礼忏。贪其供养　以愚痴心。起大我慢。因求尊胜。贪彼供养。此即爱见之惑强而且盛。因起妄语。称得三乘贤圣果证。实得道果尚不许说。岂况未得而妄说耶　二结成招苦。
　　是一颠迦。销灭佛种。如人以刀断多罗木。佛记是人。永殒善根。无复知见。沈三苦海。不成三昧　一颠迦即是断善根者。其大妄语与此罪同。涅槃邪正品云。若有说言。我已得成阿耨菩提。何以故。以有佛性故。有佛性者必定得成阿耨菩提。当知是人犯波罗夷罪。何以故。虽有佛性。以未修习诸善方便。是故未见。以不见故。不得成就阿耨菩提。故知略不修断白称即是佛者。皆大妄语。犯波罗夷非佛弟子　二明真化二。一列化事。
　　我灭度后。敕诸菩萨及阿罗汉。应身生彼末法之中。作种种形。度诸轮转。或作沙门白衣居士人王宰官童男童女。如是乃至淫女寡妇奸偷屠贩。与其同事。称赞佛乘。令其身心入三摩地　四摄利人。作种种化。初同其道。后劝佛乘。尽为益他。非贪利己　二诫明言。
　　终不自言我真菩萨真阿罗汉泄佛密因轻言末学。唯除命终阴有遗付　真圣利物终不可测。以承佛制不妄漏泄。此圣真因。唯圣自证故云密因。未学之前不可轻说。阴有遗付者不显称也。此开临终密有表示遣嘱弟子。如求那屈指事　二结责。
　　云何是人。惑乱众生。成大妄语　二结成明诫。
　　汝教世人修三摩地。后复断除诸大妄语。是名如来先佛世尊第四决定清净明诲　三诫劝四。一喻其不断。
　　是故阿难。若不断其大妄语者。如刻人粪为栴檀形欲求香气。无有是处　修禅定之檀形。刻妄语之人粪。遥观可意。近逼秽闻。欲求道香。终无得理　二举其防微。
　　我教比丘。直心道场。于四威仪一切行中尚无虚假。云何自称得上人法　三乘所证为上人法。此文举浅况深。余小妄语尚不可为。况大妄耶　三重喻大过。
　　譬如穷人妄号帝王自取诛灭。况复法王如何妄窃。因地不直。果招纡曲。求佛菩提。如噬脐人。欲谁成就　初喻大妄止成苦本。后喻求道终无得理。如人噬脐了不相及。春秋传曰。若不早图。后君噬脐　四断成叵益。
　　若诸比丘心如直弦。一切真实。入三摩提永无魔事。我印是人。成就菩萨无上知觉　一切时中。悉无虚伪。若斯人也真求道欤。岂不速至乎。若示相标形诈称得道。内怀谄曲。外规名闻。岂曰修行。故法华云。浊世恶比丘。邪智心谄曲。未得谓为得。我慢心充满。乃至衲衣在空闲。假名阿练若。当知是等尽行魔业　二结归邪正。
　　如我所说名为佛说。不如此说即波旬说。

　　首楞严义疏注经卷第六(之二)



　　首楞严义疏注经卷第七

　　　　长水沙门子璇集
　　二他力离魔。此为障重者助之以咒力也。文二。一述意略明四。一总结前文。
　　阿难。汝问摄心。我今先说入三摩地修学妙门。求菩萨道。要先持此四种律仪。皎如冰霜。自不能生一切枝叶。心三口四。生必无因。阿难。如是四事。若不遗失。心尚不缘色香味触。一切魔事云何发生　戒是正顺解脱之本。依因此戒得有定慧。故知三昧戒为先容。此之重禁。虽约身口。一一治心。既与定慧相应。色香味触无非实相。岂有魔事恼乱行者　二劝诵神咒。
　　若有宿习不能灭除。汝教是人。一心诵我佛顶光明摩诃萨怛多般怛罗无上神咒。斯是如来无见顶相无为心佛从顶发辉坐宝莲华所说心咒　前虽广说持戒清净皎如冰霜既不造新已离魔事。然有无始宿习垢障尘沙。如影随形。与道为妨。于修行者一切时障。或数病数恼多淫多嗔。或遭邪师。或遇魔娆。诸难竞起。皆是无始不善宿因邪思业种。熏识现行。常与正道以为冤敌。凡夫始学。道力微弱。不能排遣。故佛有妙神咒。能灭宿世恶习令无娆恼。道力速成。不遭退屈前说定慧破烦恼障。复明戒学但止罪业。今说神咒。能破宿殃。兼除报障。三障苟亡。不证何待　三指陈功效。
　　且汝宿世。与摩登伽。历劫因缘恩爱习气非是一生及与一劫。我一宣扬。爱心永脱成阿罗汉。彼尚淫女。无心修行。神力冥资速证无学。云何汝等在会声闻求最上乘决定成佛。譬如以尘扬于顺风。有何艰险　登伽宿有淫习。今得离欲。是断业烦恼障。现为淫女。今得无学。是转报障。无心修行。遇此神咒尚得圣果。况复志求无上觉道。决定修行。咒力加持。有何艰险而不至哉　四略示持方二。一示行仪。
　　若有末世欲坐道场。先持比丘清净禁戒。要当选择戒清净者第一沙门以为其师。若其不遇真清净僧。汝戒律仪必不成就。戒成已后。著新净衣。然香闲居。诵此心佛所说神咒。一百八遍。然后结界。建立道场。求于十方现住国土无上如来放大悲光来灌其顶　持戒不完。五缘即阙。况为师范展转授人。己戒不净。他戒安就。故须选择第一清净真授戒者。故梵网经。千里内无授戒师。当于佛前自誓受戒。先忏七逆。后求戒法。皆见好相方知罪灭得戒。不尔不得。戒既成就。闲居静处。然香诵咒。数满百八。以表除灭百八烦恼。内戒外咒俾魔不生。恐障坛场。故须先尔求现住佛光照显加。心得勇猛。进道弥速　二明感应。
　　阿难。如是末世清净比丘。若比丘尼。白衣檀越。心灭贪淫。持佛净戒。于道场中发菩萨愿。出入澡浴。六时行道。如是不寐经三七日。我自现身。至其人前。摩顶安慰令其开悟　道场次第。仪范周旋。如圭峰山圆觉修证仪说。诵咒加持。发见佛愿。佛现身者名为感应。若见余境。背于本习。事与愿违。即是魔境。非真感应。又见真应。心得开悟。烦恼微薄。智慧明净。若因见佛。愚钝宛然烦恼却重。斯皆魔境。非真佛也　二酬请广说二。一具明坛法二。一请问。
　　阿难白佛言。世尊。我蒙如来无上悲诲。心已开悟。自知修证无学道成。末法修行建立道场。云何结界。合佛世尊清净轨则　我居佛世。蒙佛亲示现今开悟。已知修证必至无学。末法学人。必加功行。建立道场。有何方法令其轨则　二答释二。一示结坛方法二。一坛场基量。
　　佛告阿难。若末世人愿立道场。先取雪山大力白牛食其山中肥腻香草。此牛唯饮雪山清水。其粪微细。可取其粪和合旃檀以泥其地。若非雪山。其牛臭秽。不堪涂地。别于平原。穿去地皮五尺已下。取其黄土。和上旃檀沉水苏合薰陆郁金白胶青木零陵甘松及鸡舌香。以此十种细罗为粉。合土成泥。以涂场地。方圆丈六。为八角坛　雪山牛乳纯是醍醐。所有茹退最为香洁。但和一味旃檀即可涂地。苟无此者。即取深土。别加众香十味和合。以涂场地。八角之坛。方圆应量。除地为之。仍无级数。即今墠也。坛虽八角。上下为十。以应圆数。以下文有悬镜相对上下交光一一镜中现十方佛。以表一身即十身十身即一身重重无尽互相显现互相容受。即表证藏心不思议境界之相也。下文十方诸佛一时俱现镜交光处。是此相耳　二供养法式二。一列供具二。一长时供具。
　　坛心置一金银铜木所造莲华。华中安钵。钵中先盛八月露水。水中随安所有华叶。取八圆镜各安其方围绕华钵镜外建立十六莲华。十六香炉间华铺设。庄严香炉。纯烧沉水。无令见火。取白牛乳置十六器。乳为煎饼。并诸砂糖油饼乳糜苏合蜜姜纯酥纯蜜。于莲华外。各各十六。围绕华外。以奉诸佛及大菩萨　诸佛菩萨不食此食。为令福增示现而食。令修行者福慧具足速得圆满。如佛受纯陀最后供养令其具足檀波罗蜜。此亦如是。故须供养　二随时供物。
　　每以食时。若在中夜。取蜜半升。用酥三合。坛前别安一小火炉。以兜楼婆香煎取香水沐浴其炭然令猛炽。投是酥蜜。于炎炉内烧令烟尽。亨佛菩萨　二陈像设。
　　令其四外遍悬幡华。于坛室中。四壁敷设十方如来及诸菩萨所有形像。应于当阳张卢舍那。释迦弥勒阿閦弥陀诸大变化观音形像兼金刚藏。安其左右。帝释梵王乌刍瑟摩并蓝地迦诸军茶利。与毗俱胝四天王等频那夜迦。张于门侧。左右安置。又取八镜。覆悬虚空。与坛场中所安之镜。方面相对。使其形影重重相涉　悬幡列像。一一皆令影现镜中。欲使行人熟此境界则于事事无碍法界之理易得证耳。若时若处。一念之中。遍游十方。遍见诸佛。遍行佛事。遍得供养。一念既尔。尘尘皆然　二明诵咒规仪二。一明修行三。一修助行。
　　于初七中。至诚顶礼十方如来诸大菩萨阿罗汉号。恒于六时。诵咒围坛。至心行道。一时常行一百八遍。第二七中。一向专心。发菩萨愿心无间断。我毗奈耶先有愿教。第三七中。于十二时。一向持佛般怛罗咒。至第七日。十方如来一时出现镜交光处。承佛摩顶　三七日中所行各异。初则礼佛围坛诵咒行道。此中必行五悔。礼佛求哀加被忏悔。离我慢障等。次则舍前所行。常发大愿。则运心广大。离狭劣障。后则一向诵持心咒。加持行门。防诸魔事。由斯三限助修之力。感应道交。显受佛应摩顶安慰　二入观行。
</div>
    <div class="pagination">
<a href="首楞严义疏注经_page13.html">上一页</a><span>...</span><a href="首楞严义疏注经_page9.html">9</a><a href="首楞严义疏注经_page10.html">10</a><a href="首楞严义疏注经_page11.html">11</a><a href="首楞严义疏注经_page12.html">12</a><a href="首楞严义疏注经_page13.html">13</a><span class="current-page">14</span><a href="首楞严义疏注经_page15.html">15</a><a href="首楞严义疏注经_page16.html">16</a><a href="首楞严义疏注经_page17.html">17</a><a href="首楞严义疏注经_page18.html">18</a><a href="首楞严义疏注经_page19.html">19</a><span>...</span><a href="首楞严义疏注经_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
