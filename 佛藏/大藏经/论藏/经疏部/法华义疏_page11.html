<!DOCTYPE html>
<html>
 <head>
  <meta charset="utf-8"/>
  <title>
   法华义疏 - 第 11 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法华义疏 - 第 11 页/共 16 页
  </h1>
  <div class="content">
   答。即上究竟涅槃常寂灭相终归于空。盖是明大涅槃果位之法。故大树因人闻之欢喜也。智度论云。譬如震雷小鸟闻皆怖孔雀大鸟闻之舞踊也。毕竟空法亦复如是。小人闻之惊疑怖畏。大士听受欢喜踊跃也。若言终归于空是灰身灭智空。八地已上菩萨岂生欢喜也。如是迦叶下第二一行半明理唯是一随缘得益为异。兼合上同异譬也。故同异譬受润增长二章兼合之。盖是转势之意。不应一一依长行也。迦叶当知下第三一行半称叹诸佛。前就不可尽叹。今就诸佛同有善巧叹。今为汝等下大段第二结示权实。初偈开权次偈显实。汝等所行是菩萨道者。昔说大因为小果。今指小果为大因。故二乘之果是菩萨道。法华论明无上义有十种。一者示现种子无上故说云雨譬喻。汝等所行是菩萨道者。谓发菩提心退已还发。前所修行善根不灭同后得果故。此意明本菩提心不灭故此善根即无上种子。由此种子故今闻法华。即是云雨后得成佛。
　　问。若尔决定声闻善根应非菩萨道耶。
　　答。决定之人即是守教封执小果。即被破不会。若转悟者即会而不破也。

　　授记品第六

　　授记既是法华要义亦是众经大宗。今略释之宜开七门。一来意门。二释名门。三能受人门。四所授人门。五阶位门。六料简门。七同异门。初来意门者为中根说法凡有四门。初譬说次领解三述成四授记。今即第四也。以领解十譬十恩于前。以八法八譬述成于后。其心安泰即当果可记。所以如来为其授记也。依法华论意者。自上三品破凡夫二乘菩萨三病。即悟非凡非圣非大非小。得无依正观行与佛相应故授以佛记也。若望今昔二病除者。昔执异不知同。今即执同不知异。若了前同异譬意。即今昔病得除便悟至道未曾同异。善巧方便同异适缘。以悟未曾同异即生于实慧。了随缘同异即生方便慧。具足二慧即佛道可成。故净名经云。智度菩萨母方便为父。父母具足则当成法身故与授佛记也。若接品末生者。上品末开方便门示真实相。诸声闻众皆非灭度谓开方便门。汝等所行是菩萨道谓示真实相。昔不悟大因为小果故执小果而迷大因。今悟小果是大因故便有大因。有大因必得大果故授以佛记也。二释名门者。授者云与也。记者云决也亦云莂也。所言决者。于九道内分决此人必当成佛故云决也。莂义亦然。悬说未来事以授前人故名授记。前人领受故云受记。又泛论记无记有三。一就三性门论记无记。若有善恶可记故名为记。无善恶可记故名无记。二善恶能感苦乐果。有苦乐果可记名为记。无记不能感苦乐果。无果可记故名无记。三者有物可记故名有记。无物可记故名无记。如华严以十四难为无记门也。即是无物可记故名无记也。如石女无儿可记也。而与此相违故名有记。今云修佛因得佛果。即是有果可记故名为记。圣记示人称为授记也。又释记者言录。示果有可记录也。十二部经中有授记经者。以因果事大物多惑之。宜别开一部。第三能授记人门者。此经授记人有二。一者佛授记二常不轻菩萨授记。此二不同者。佛具授通别两记。言别记者。如来具三达智知此人未来成佛久近。故与其劫数之记。如授三根人记等。故名别记。言通记者。如法师品云闻法华经一念随喜皆与授记。而不说其劫数久近。以去佛道长远义故但与通记。常不轻菩萨迹居因位三达未圆。故但得与通记不得授别记也。第四所授记人门者。泛论得记人自有三种。一者凡夫二者二乘三者菩萨。今此经备与三种人记。以此三人皆有佛性必当成佛故并得记之。依法华论释授声闻记中有四种声闻。一者决定声闻。二者增上慢声闻。三者退菩提心声闻。四者应化声闻。二种声闻佛与授记。谓应化声闻及退菩提心还发菩提心者也。决定增上慢二人根未熟故佛不与授记。然决定声闻保执小乘。增上慢人自谓究竟不信作佛。即不堪与记亦不堪破执及会归义。而此经会一切二乘以成佛者。盖是对应悟之人故说此经明破及会义耳。增上慢亦尔。如五千之徒不堪闻于破会。以根未熟故。常不轻所对增上慢者。其根已熟堪闻破会故为说一乘也。第五明阶位门者经论不同。或说一种授记故直名为授记经也。或说二种授记。如涅槃经明。应与迟记者授之以迟。其人闻速得佛心生轻慢故授以迟记。若言佛道难得久受勤苦然后成佛心即退失。为此人故授以速记。又善根熟者授之以速记。善根未熟者授之迟记。又乐久处生死化物者授之以迟。厌恶生死欲早成佛者授之以速。又有二种记。一总记二别记。如上释之。智度论明三种授记。一自知他不知。为利益自故不为利他。二他知自不知。为利益他故。三自他具知。具利益自他故。又有四种授记。一未发心授记。二发心授记。三现前授记。四不现前授记。未发心授记有二。一都未发心而授记。如鸠鸟等。二虽已发心而未成立亦名未发心也。二已发心授记有二种。一者初始发心即与授记。二者发心成立名为发心。即十信位。三不现前授记。谓三贤菩萨未得无生忍故不堪现前与无生记。四现前授记。初地已上得无生忍堪为现前授无生记。地持论云有六种授记。四种大同于前而明位小异。第五时量时定。谓劫数有限。第六时无量时不定。谓劫数无限。此二犹是上总别记耳。第六总料简门者。法华论明此经有六种授记。一者舍利弗迦叶等众所知识故名号不同故与别记。二者富楼那等五百人千二百人等同一名故俱时与记。三者学无学人等俱同一名又非众所知识故一时与记。四者与提婆达多记示现如来无怨恶故。五者与比丘尼及诸天女等记示现女人在家出家修菩萨行皆证佛果故。此五是如来自与授记。第六常不轻与四众记示现众生有佛性故。今更以四句释之。一者同时得记成佛有前后。如五百罗汉是也。二者同时得记同时成佛。如学无学二千人是也。三者前后得记前后成佛。如四大声闻是也。四者前后得记。同时成佛义应有之。又有四句。一者小乘无优劣大乘有优劣。如五百弟子同时成罗汉。故小乘无优劣。而转次成佛。如初人成佛竟授第二人记。故大乘有优劣。二者小乘有优劣。大乘无优劣。如学无学二千人。有学无学故小乘有优劣。同时成佛故大乘无优劣。三者小乘劣大乘胜。如阿难住初果故劣。罗云得第四果故胜。而阿难在前成佛。罗云在后成佛。故大乘胜。四者小乘胜大乘劣。则罗云得第四果故胜。阿难在学地故劣。而阿难在前罗云在后则其事也。
　　问。何故经中呵受记。如净名破弥勒三世门中无受记无生法中亦无受记。今何故说受记耶。
　　答。净名经为破有所得病言人为能受法为所受佛为能授菩萨为所授。是故破无受记。今为对声闻人言罗汉不成佛。是故与其成佛之记也。又彼经明不见能受所受能记所记故则不得记。今经明记无所记故云授记。二经不相违也。又佛法有二谛。如来常依二谛说法。依世谛门说法故有授记。依第一义谛门说法故无授记也。第七同异门者。
　　问。授二乘记与菩萨何异。
　　答。法华论云。二乘有佛性法身故授记。非修行具足是故与记。若菩萨有佛性法身又修行具足。是故与记。故大小得记不同。
　　问。授声闻记与缘觉记云何异。
　　答。大开四句。一者缘觉果人但在三界外闻法华经亦三界外得记。二者缘觉因人及声闻因位并在三界内闻经得记。罗汉有二。一者值佛界内闻法华经得记。二不值佛。如化城品中明佛灭后罗汉生三界外闻经然后得记。此四句大判为言。
　　问。何以得知缘觉界外闻经。
　　答。华严云。菩萨将欲下生前以天眼观世界。若有缘觉放光照之。若觉知者则取灭度。不觉知者移住他方。此人既三界内不值佛。故知三界外闻经方得记也。若有缘觉值佛者。亦有三界内闻经得记。此义小耳。就此品有二。初正授记。二闻下根之端许说宿世因缘。就初又二。前授四大弟子记。次授五百弟子记。逆击其心也。初中有二。前授迦叶后授三人。初授迦叶中前长行次偈颂。长行又二。初告大众后正明授记。
　　问。授身子记但告一人。授迦叶记何故通告大众。
　　答。互显其文也。又上根唯一人故但告身子。中根数多故通告大众。又欲开身子化物之路所以别告。欲广发时众求佛之心故通告也。唱如是言下第二正授记又二。前辨行因次明得果。行因中三句。一者奉觐诸佛。二供养已下明三业殖福。三广宣已下明弘法以种慧。于最后身下第二明得果有六种果。一化主果。国名光德下国土果。劫名下时节果。佛寿下寿命果。正法住世下住持果。国界严饰下重明国土果。前出土名今出土体。其国菩萨下明眷属果。虽有魔及魔民皆护佛法者大明土有三。一者秽土。一向有魔作于留难。二者纯净土。一向无魔。三中容之土。亦有魔亦无魔。顺同余方示现为魔是故言有。皆护佛法所以言无。然魔佛难识。了悟即魔为佛。不悟即佛为魔也。十二行半偈分为三。初一行半总标与记。十行半别释授记。后半行总结授记。就十行半又有二。初两行半颂行因。次八行颂得果。就初两行半中颂上三章。初一行半颂亲觐佛。次半行颂三业修福。次半行颂前弘法以种慧也。于最后身下颂得果。半行颂化主果。三行颂国土果。三行颂眷属果。眷属果中前颂菩萨次颂声闻。半行颂寿命果。一行颂住持果。略不颂时节果也。尔时大目揵连下第二授余三人记又开两别。初请记二授记。请记为二。前长行次偈颂。初请记者。示佛从修因所得。是故请也。皆悉悚栗者。三大弟子自谓已解大乘。而佛未为授记。三人恐所解非解堕增上慢故悚栗也。又三人喜其所解。次至惧于未堪喜惧交集所以悚栗也。偈文为三。初两行正请。次四行释请。后一行结请。三中各二。初文二者。前一行明叹佛已赐通记。次一行正请别记也。次文二者。一行半譬说。二行半合譬。小无大食为饥。背小向大为来。忽遇王膳得总记也。未敢即食未得别记也。若复得王教然后乃敢食。若得别记领解方决也。我等亦复如是下合前如从饥国来也。虽闻佛音声下一行合上未敢即便食也。若蒙佛授记下半行合上得王教然后乃敢食也。后一行为二者。初半行叹佛次半行结请。尔时世尊下第二授三人记即为三别。授善吉记中前长行次偈颂。长行有二。前明行因次辨得果。得果之中有七种果。一化主果。二时节果。三国土果。四眷属果眷属之中凡有三种。一者其土人民谓凡夫眷属。次声闻眷属。后菩萨眷属。盖是下中上品人也。次寿命果。次住持果。其佛常处虚空下明说法果。以善吉因时解空。得佛之时处空说法也。偈文为三。初二行总标佛记。次一行颂上行因。余九行颂得果。此中一行颂化主。一行半颂国土。三行颂眷属。眷属之中不颂凡夫但颂声闻菩萨。长行从劣至胜。前声闻后菩萨。今从胜至劣。前菩萨后声闻。次两行颂说法果。次半行颂寿命果。一行颂住持果。略不颂时节果。偈与长行前后不次第者。皆是转势说法。各示一门。有意寻经观文而生起之也。授栴延记长行为二。前行因次得果。行因为三。初于少佛所行因。过是已后下明于多佛所行因。供养是诸佛已下第三结因义具足。得果之中略明五果无时节果也。阎浮那提金光者。阎浮者此云秽。那提者州也。阎浮提州有水。水下有金光。金光出水上。借此为名也。偈文为二。初三行颂行因。后四行颂得果。得果之中三句略颂化主果。一句颂国土果。二行重颂化主。一行颂眷属。略无余三果也。授目连记长行中前明行因次明得果。行因中前于少佛所行因。当复供养下明多佛所行因也。得果中具足六果也。多摩罗跋者(草叶香名此云葵香也)眷属果中前从劣至胜故菩萨在后。次从胜至劣故菩萨在前。今示菩萨行于中道故在中间。又人天形心俱劣故在初。菩萨心胜形无定方故在第二。声闻心形俱胜故在第三也。初五偈颂行因。于意乐国下颂得果。一句颂国土果。三句颂化主。半行颂寿命。半行颂说法果也。二行颂眷属。一行颂住持。我诸弟子下第二段一行半总授五百人记。我及汝等下大段第二一偈许说宿世等因缘也。

　　化城喻品第七

　　今以三门释之。一来意门二释名门三决疑门。来意门者。乘权乘实凡有三周之说。一法说门二譬说门。此二已竟。今是第三亦法亦譬门。化城之前名为法说。化城已去称为譬说。上中二根各禀一说。下根之人须具陈法譬也。化城之前明法说者。谓说过去世结缘之始。化城已去明譬说者。由过去结缘现在更复相值故重为说化城之譬。具序二世始终钝根方乃领解故有此品来也。二者为释疑故来。疑者云声闻之人禀法华经即能解悟现在得记未来成佛。若尔何用菩萨历劫修行。为释此疑故明。三根声闻久劫已来曾发大心修菩萨行。但中途忘失暂证小果。今闻大乘还得本悟故现在得记未来成佛。为释此疑故说今品。故上二周领解即是得悟之果。今一品明得领解之因。故虽有三周不出因果二义也。三者譬喻品云为诸声闻说大乘经名妙法莲华教菩萨法。但声闻有二种。一者本乘声闻二者退大证小声闻。为二种人明二种说。为本乘声闻直说现在法门。谓现在有三乘根性。在三界火宅之中。权说三车引令得出。既得出宅更以种种方便调伏其心令小志渐移大根稍熟。然后为说佛慧令初起信心。上法譬二周多明斯意。谓化本乘声闻也。二者为退大证小声闻说过去世法凡有三时。一者初学大乘时。二退大取小时。三舍小悟大时。现在说化城譬亦有三时。一者初说大乘时。二者中途说小时。三后还说大时。如此之说多为退大证小声闻人也。故声闻不出二种。三周唯此两门。此皆大判为言。二门互通前后也。依法华论意者。论云实无而谓有增上慢人。以有世间三昧三摩跋提对治此故说化城喻。论明凡夫人得世间禅定计非想无想为涅槃。故今明声闻涅槃尚如化何况凡夫是实也。欲令声闻人舍小涅槃得大涅槃故说化城喻也。第二释名门者。竺法护所翻名往古品。此从初为名。罗什师所译称化城喻。即从后文受称。但二名各有一义。题往古者得显过去结缘之始。标化城明现在破执之终也。但往古意通漫破执义奢。化城语别斥病切要。以其无而忽有故称为化。防非却敌称之曰城。晓喻下根明昔果非真则是开方便门。进至宝所谓显真实义。直制此名具得开权显实故执断疑亡。故云化城喻品也。第三决疑门者。
　　问。三车二使一城并皆是权。此有何异。
　　答。本有三乘根性故说三车。二乘人领解知唯此一事实余二则非真故称二使。二乘虽异同断见思烦恼同得无为涅槃故名一城也。
　　问。三车与三使何异。
　　答。长者遣傍人唤子不得。更遣二使唤子便得。故一使是真实二使为方便。此义同长者衣裓机案化子不得三车救子得。衣裓机案是真实三车是方便。
　　问。三车中大车为是实为是方便也。
　　答。具有二义。若道理无二唯有一者。则二是方便一是真实。是故前云唯此一事实余二则非真。后又云唯有一佛乘息处故说二也。
　　问。若尔既一使化不得二使化便得。亦应一大车引不得二车引便得。
　　答。亦例。但譬喻品意宅内本三十子。不可但以一乘化之。故衣裓等救不得。为说三车便得。今二使正为二乘作譬。故一使唤不得二使唤便得也。二者云一乘是真实三乘是方便者。而以方便密遣二人故二乘是方便。脱珍御服著弊垢衣以是方便得近其子。此之佛乘亦是方便。所以然者。无有从凡夫身于道树下始得成圣。为二乘故方便示现也。
　　问。二车一城俱方便。何故城一而车二。
　　答。通而为论得互相类。既得称为一城。亦得称为一车。故声闻缘觉同名小乘。约智优劣既分二车。亦得就人不同开二涅槃。故下文云为止息故说二涅槃。涅槃经云世若无佛非无二乘得二涅槃。又言舍利弗等以小涅槃而般涅槃。缘觉之人以中涅槃而般涅槃。而今车二城一者。欲就根性利钝故明智有优劣。所以开为二车。俱出三界同止息义。故合为一城。大宗而言。欲显二乘异义故分为两车。二乘复有同义故合为一城。
　　问。二乘有几义异几义同。
　　答。异义乃多略明十一种异。一者根有利钝异。二者修因短长异。声闻极疾三世。极迟六十劫。缘觉极疾四世。极迟百劫。三者时异。声闻与佛同世。缘觉与佛异世。四者有悲无悲异。如智度论。三兽被围。声闻如鹿。但免自身。是故无悲。缘觉如羊。虽得出围回顾念子。则有少悲。五者福德厚薄异。缘觉身必有相好。但或具足不具足。声闻身或有相好或无相好。六者有印字无印字异。缘觉手中有十二因缘印字。声闻手中无四谛印字。七者现通说法异。声闻多为人说法。缘觉多为人现通。假令说法唯说一偈。八者利益浅深异。声闻说法能令人得七贤七圣。缘觉说法不能令人得燸法顶法乃至罗汉。所以然者。声闻与佛同世。众生福德利根故闻说教法得成圣果。缘觉出无佛世。众生薄福钝根虽闻说法不能深悟亦不堪多说也。九者境界异。声闻天眼依智度及杂心以二千世界为境界。缘觉天眼以三千世界为境界。十者出处异。声闻出于人世。缘觉隐处山林。十一者渐顿异。声闻渐得四果。缘觉顿证一果也。所言同者略明七种。一者断惑同。谓同断见思二惑。二者出义同。同出三界。三者智同。依大品同得一切智。依小乘同得尽无生。四涅槃同。同得余无余二涅槃。五见同。同见四谛理。六同知过去未来八万劫事。七同名一小乘。
　　问。曰诸子出门何故不见三车中路见于化城也。
　　答。据譬而言。子在宅内车在门外。就说法轮作譬。父虚指门外明有三车。诸子出门不见有三。此就今教为譬。欲显道理无三。为成等赐大车义。故寄诸子出门不见有三就父索三以显无三。城就神通轮为譬。城在迥道无物隔之。同侣诸子举目便见。此就昔教为言。明众人欲退故令其见城而入城也。若以城例车。昔既见城而入城。昔亦见车而乘车。车是涅槃。昔已证涅槃。如身子云尔时心自谓得至于灭度。若以车例城。今出门既不见车。今中道亦不见城。但如来转势说法。约今昔不同故城车有见不见异。又不见车显理无三明实智义。见有城显方便有三明权智义。又城车异者。车多据有为智德。取其运动为喻。城多据无为涅槃。取其静一以立譬也。宿世因缘说凡有三品。例前二周皆应有四。一正说二领解三述成四授记。今明虽有三品宜分为二。初品正说后两品明授记。其中并明领解。不可别开。所以但明二者。诸佛说法有略有广。前为利人是故广说。后为钝人故所以略明。
　　问。初二周何故前领解后方授记。今宿世因缘说何故前授记后方领解。
　　答。旧释云欲表下根人取悟为难。今虽为说尚未明了。更须授记解心始决方述领解也。
　　问。何以知然。
　　答。前云心犹怀疑惧未敢即便食。中根尚须待记解心始明。岂况下根人也。今谓此释小成难解。若中根待记解心始决。亦应待记方述领解。今更以一义释之。下根人闻说宿世因缘及化城之譬即为领解。是故如来便为授记。得记已后方述其领解。盖欲辨教门不同故三周得记领解前后为异耳。此品大意正欲明过去世作十六沙弥为汝说大乘经。但中途忘大是故取小。今还欲令汝舍小悟大故说法华。但此义不可直明。必须具陈宿世缘由之事。宜开二别。初一长行一偈略述过去结缘时节长远。次一长行一偈广明过去世结缘之事。就前又二。初长行次偈颂。长行为五。第一明结缘时节。尔时有佛下明结缘之佛。其国名好成下明结缘之处。劫名大相下明结缘劫名字。诸比丘下第五明结缘时节久远。所以明时节久远者。欲示诸声闻薄福钝根昔本学大乘经尔所时乃至于今由住小果一何可伤。二欲明生死长远令诸众生深起怖畏坚固道心令不退转。三欲叹如来能知久远犹如今日令二乘人自鄙浅劣欣乐佛智。四者欲示法华是古佛道法小乘闻说不应惊疑。就此文内又开五句。一者法说。譬如下第二举譬以问比丘。不也世尊下第三比丘奉答。诸比丘下第四正明过去长远。我以如来知见下第五称叹佛智。地持论明佛有三智。初第一义清净智谓断惑空智也。二一切智知有法也。略知四法。一者知一切时谓三世也。二知一切界谓世界及众生界。三知一切事谓有为无为事也。四知一切种谓世出世因果种别也。三无碍智亦是有智也。于上四法欲知则知而无有碍。今云如来知见者即是后二智也。又亦具三智。所以知然。叹佛观于久远犹若今日。此近远不二。故华严云。一念无量劫。无量劫一念。无来无积聚而现诸劫事也。偈文但颂三事。半行颂第一时节。半行颂第二化主。余六行颂第五过去久远。上长行有五。今但颂三。初二行颂第二举譬问诸比丘。次两行颂第四明过去长远。次两行颂第五叹佛智也。佛告诸比丘下第二一长行一偈颂广明过去结缘之事。就文亦二。初长行次偈颂。长行又二。第一明过去结缘之始。第二明现在复相值更为说法。此二是过现始终也。就初又二。第一明结缘之由。第二正明结缘。二文各二。结缘之由二者。一结缘远缘由。二结缘近缘由。正结缘中亦二者。初明一世结缘。二辨世世相值。结缘远缘由中开之为四。一明大通智胜成佛。第二十六王子请转法轮。第三成佛竟现瑞相。第四十方梵天云集供养劝请。四段次第者。初缘熟故成道。以成道故近众云集请说法。近众虽来远众未集故现瑞召之。有缘同见故远众皆集供养劝请。虽有四章不出二事。第一第三明能化事。第二第四辨所化事。就此四章各开三别。合十二章经。初门三者。第一明十劫坐道场未成正觉。第二诸天供养。第三过十劫乃成佛也。初文明佛寿五百四十万亿那由他劫者凡有三义。一者成上过去长远。佛寿已如此之长。况灭度后经尔所劫也。二者将明十劫坐道场及后入定八万四千劫。故前须明佛寿长远也。三者三周说法明乘权乘实将竟。欲远开寿量之义故明古佛寿远也。使后开释迦寿远不生惊疑。
　　问。何故十劫坐道场。
　　答。适缘不同。如释迦六年苦行弥勒即出家日成道也。而言十劫不成佛者。此欲待物缘熟在于十劫故此时方成也又有二益。未成道令其供养生物福也。成道竟受请说法生物慧也。
　　问。菩提难得易得有何义耶。
　　答。如大品数处明之。一者约有方便无方便明其难易。无方便故为难。有方便故为易。难易出两缘耳。菩提实无难易。又世谛门明菩提难得。第一义门菩提易得。又为轻贱佛道众生故言菩提难得。为怖畏生死长远众生故言菩提易得也。
　　问。云何名道场。
　　答。道场有二种。一者法身道场二者应身道场。法身道场者。道谓三菩提果道也场谓万行也。如净名经说由万行故能成三菩提道。是故因行为果道之场也。应身道场者。摩竭提界元吉树下起道之处为道场也。
　　问。若言因行为道场。何为净名经云一切智等为道场耶。
　　答。道场具通因果。一者即因能起道名为道场。如前说之。二者即果亦是道场。无上虚通故称为道。即此妙道圣所履践故称为场。今以四句释之。一者道而非场谓无上果道也。二者场而非道谓菩提树下起道之处也。三者亦道亦场即如前说谓果道场也。四者非场非道泯上三门归于寂灭言忘虑绝也。时诸梵天王下第二明诸天供养也。诸比丘下第三明过十劫大通智胜成佛。但成佛有二种。一法身成佛。如从初发心至等觉地后转成妙觉地佛。此是变易生死将倾故于三界外法身成佛也。依摄大乘论三界外有四种生死。三地以还名方便生死。四地至七地名因缘生死。八地至十地名有有生死。金刚心一刹那名无有生死。佛性论云。三地是世间地宜名世谛。亦是福德。福德望智慧则福德是缘义名方便生死。四地至七地名出世间地亦名真谛。称为智慧。智慧是因名因缘生死。论举喻云。方便生死如无明生行。因缘生死如行生识。故知无明为方便而行正是因也。有有生死者有生亦有死也。无有生死者但有一刹那生后则转成法身。法身成佛正是离无有生死。应身成佛者凡有二种。一者依大乘。十地行满坐于道场。或有三界外净土中成佛。或三界内净秽土中成佛。二者小乘成佛定在三界内。俱舍论有二种释。一云佛于菩提树下坐作不净观乃至次第证尽无生智始出观名为成佛。二云于道树下从四善根次第入见修道三十四心成佛。大小乘成佛异者。小乘从凡转成圣。大乘从圣至圣。
　　问。依小乘而说。佛是大利根人。无有坐道场佛法不现前义。上云何佛法不现前耶。
　　答。今就大乘方便住待缘三昧故言佛法不现前耳。若就小乘释迦六年苦行亦得称为佛法不现前也。
　　问。六年苦行是坐道场以不。
　　答。非也。六年苦行竟受乳糜已后始取草坐于道场方成佛也。其佛未出家时下第二明十六王子请转法轮亦开三别。一与眷属至于佛所。二到已恭敬赞叹。三正请说法。
　　问。何故初列十六王子不前标其祖转轮圣王耶。
　　答。凡有二义。一者十六王子有请转大小二乘法轮之功故前列之。二者十六王子又能覆讲。今正明与王子结缘故初列也。名曰智积者。平等大智皆已积聚。故能请转二轮及覆述妙法华经也。皆舍所珍者。至佛所意必欲出家。故舍小乐而求大乐也。诸母涕泣而随送之者。爱情未断是故涕泣。道缘已会故而随送之。到已头面礼足下第二次明敬叹。前长行身业恭敬。次偈颂口业称叹。自有叹而不敬敬而不叹亦敬亦叹非敬非叹。今具二也。偈文为四。初一行半叹佛成道。次两行叹坐道场。次四偈明自庆。后半偈结叹。尔时十六王子下第三请转法轮。前长行次偈。偈文为三。初二行半正请说法。次一行半叹佛知机释堪请之德。后半行正结请。而言百福者。一善有五品心。谓下．中．上．上中．上上。十善合五十。始有五十心终有五十故名百福也。佛告诸比丘下第三明成道已后现于瑞相。所以现瑞者。为欲广集有缘令受道法。又十劫坐道场谓圣默然意业利物。今辨放光谓身业利物。后受请说法谓口业利物。又成道已后具三业利益。放光为身业。动地为意业。说法为口业。就文又三。初动地。二放光。又其国界下第三明二瑞所至。所以放光者。表智炬将晖故身光前曜。二者欲灭众生障碍。三欲召集有缘令知佛出世。所以动地者。后偈颂释云。为觉悟群生灵动于一切。令众生知有佛出世也。别明二瑞所至者。前二章为利益余众。今的召集梵王也。尔时东方下第四明十方梵天云集请转法轮。所以但明梵王请者。上明十六王子为近众请。今列十方梵王明远众请。略举近远。其中间例可知之。故后文云诸梵来时见十六王子请及八部恭敬。故知略举近远例中间也。又十六王子明人请。今辨天请。以天人是受道器故。又十六王子明内眷属请。今明外眷属请。就文亦三第一明三方梵王来请。第二例于六方。第三别明上方梵天来请。三方请即三段。一一方例有六章。第一睹瑞生疑。第二诸梵谋议。第三寻光至佛所。第四三业供养。第五请转法轮。第六如来默许。是时诸梵天王下第二文也。尔时五百下第三文也。真谛三藏云衣裓是衣箱也。今谓衣前衿也。即时诸梵王下第四三业供养。前长行明财供次说偈明法供。又前是身业供养。后是口业供养。又前是供养后是称叹。长行为二。初辨恭敬。即以天华下明供养。初以华供养表欲行因也。次奉宫殿表欲求果也。华供养中前供养佛谓正果也。次供养菩提树谓依果也。又前表人尊后明处重。奉宫殿者。舍形之所栖欲求神之所宅。偈文为三。初两行称叹佛德。次一行自序来意。后一行请受供养也。尔时诸梵天王下第五请转法轮。前供养以祈福。今请说以求慧。又前叹佛之福田。今叹佛为施主。又前是自行今请法是化他。尔时大通智胜下第六默许。
　　问。涅槃时亦默而不许受供养。今亦默然。何以知受请耶。
　　答。有人言佛颜有舒敛故知受不受。有人言身光上下表之故有受不受。有人言初成道时佛有唱号。默然者便是受请。涅槃时默然者便不受请。余二方如文。西南方乃至下方第二段例余六方。上方梵王说偈称叹中十行半偈开为二。初八行半叹佛。次两行请受供养。初叹后请者。初叹明佛有胜德。故后请受供养。就初叹中初两偈叹佛慈悲德。前偈叹大悲次偈叹大慈。于昔无量劫下有六行半第二叹佛难值。初四行半明昔不值佛。次两行自庆今得值佛。初四行半中为二。初三行半明起爱众生不值佛也。住于邪见法一偈明起见众生不值佛。
　　问。东南方诸梵云一百八十劫空过无有佛。次南方梵云过百三十劫今乃得一见。今此文云于昔无量劫空过无有佛。何故三处不同耶。
　　答。寻佛应世感见不同者。犹由众生行有厚薄之异故睹接致久近之差。一百三十劫上品人也。一百八十劫中品人也。于昔无量劫下品人也。略举三品不同则略摄感应义。尽失乐及乐想者。对境发爱为乐。心取境故为乐想。又释乐谓乐具。想即乐受。生死无有实乐故称为乐想。尔行大通智胜下第二明近缘由。以去覆讲事近名近缘由。亦开为四。初受请说小乘法轮。第二十六王子请转大乘法轮。第三受请说法。第四说经竟入定。前一明说小。后三辨说大。就此四章各开三段亦合十二章经。初章三者第一明受请。第二明一会说法。第三多会说法。初文前列十方梵天后明十六王子者。前文从近至远故自人及天。今从天及人自远至近。又遂文势便接上天众故前列天后列人也。即时三转下第二正明说法。就文为二。初明说法二时众悟道。就初又二。前说四谛次说十二缘。就说四谛为三。初表三转十二行。次明余人不能转。后正明三转。言三转者。一示转谓是苦是集是灭是道。二劝转苦应知集应断灭应证道应修。三证转苦我已知集我已断灭我已证道我已修。引佛为证转。复有一谛三转。谓是苦苦应知苦我已知。余三亦尔。十二行者。若用教为法转说此十二种教生众生解。解行于境故称为行。又佛如行而说而众生如说而行故云十二行。若以解为法轮体一转生四行。谓眼智明觉。眼谓法忍。智谓法智。明谓比忍。觉谓比智。一转生四行故云十二也。
　　问。一转既生四行则生四法忍四法智四比忍四比智。生行已足。后二转更何所明。
　　答。成论师云。初转生闻慧。次转生思慧。后转生修慧。依婆沙宗为三根人故有三转。初转上根即悟生于四行。乃至三转下根人悟亦生四行。今三根合论故有十二行。若广开之便有四十八法轮。初转四行谓见道十六心。余二转各为十六合四十八也。又初转生未知欲知根。次转生知根。后转生知已根。又初转生见道。次转生修道。后转生无学道。依释迦趣鹿苑说法。天人但证初果。宜用前约三根人释之。若依大通智胜说法。皆悟罗汉。宜用三根三道二义释之。
　　问。依毗昙宗用何为法轮体。
　　答。杂心云。牟尼说见道疾故名法轮。谓见谛解起具戒定慧。以三种戒为轮毂。三种慧为轮辐。二种定为轮辋。三种戒谓正语正业正命。三种慧谓正见正思惟正精进。二种定谓正定正念也。所言轮者谓轮转义。观欲界苦次观上界苦。次乃至观欲界道次观上界道。以三界四谛上下轮转故名为轮。断见谛惑为轮用。照四谛境为轮行四方也。
　　问。毗昙见道但有十五心。云何具十二行。
　　答。道比智是忍家流类。印证见谛惑无。然非见道摄也。成实见道唯一空行。亦无十二行。故数论二家释十二行于文为难解也。别有经说十二因缘为十二行。若尔三转目四谛十二行约十二因缘两事合说也。若沙门下第二明余人不能转。智慧人有二分。出家为沙门。在家为婆罗门。天有二分。欲天主为魔。色天主为梵。及余世间此天人以外称为余也。
　　问。三乘人尽得见谛道。何故言佛独能转余不能耶。
　　答。二乘人虽能入见谛道成无学。而无一切智。不能善识机缘。不为物情所信。故不能转。又佛能自转能为他转。声闻不能自转故不为他转。缘觉虽能自转。而缘觉出世无他人成圣故不能为他转。故涅槃云。缘觉说法不能令人得燸法等。谓是苦下第三正明三转。略举其一也。及广说十二因缘下第二所以明说十二因缘者有二种义。一者广上四谛义。广苦集为十二相生。广灭道为十二还灭。二者时坐有二种根缘。一求声闻二求缘觉。为求声闻说四谛。为求缘觉说十二因缘。故信解品云密遣二人。即其事也。言无明者。一显通隐别故说无明。过去世中一切烦恼皆有闇惑迷理之义。就此通义故说无明。二者无明烦恼迷于本际集起生死。其力最强从强为名故说无明。无明有四。一迷理无明。所谓迷于二谛之理。故地经云不知世谛第一义谛故名无明。二发业无明。所谓三根三毒烦恼。三根烦恼能发思业。三毒烦恼发身口业。三覆业无明。谓造业已重于前境起贪嗔等。复助前业令其增长。四润生无明。若依成实论。唯爱能润余但远助。若据斯义。润生即狭唯在于爱。受生则广通于余结。地经亦然。故彼经言。爱水为润。无明覆弊。我心溉灌。毗昙云。润生受生诸结皆能。但缠垢等能润不能受生。行者谓罪福不动三行。亦身口意三行也。识支者凡有三种。一种子心识作行已后受生之前所有心识。为业烦恼所勋发故能生后果识说为识支。二者无明行中所有心识亦是识支。三受生心识名为识支。谓生时一念之顷染污识也。名色支者。四阴名名。色阴名色。当于尔时四阴才裁有其名未有其用故称名也。又释名色两字但目于色。谓此是内色。受众生名异外色也。又释色当法体为目。心从能诠名字受称。以心法隐昧故以能诠之名目之。六入者生识处名入。色增长名五入。名增长名意入也。触支者触对前境故名为触。依毗昙解触有五种。一增语触。谓意地触数能发语言。二有对触。五识中相应之触触对现境故名有对。三者明触谓无漏触。四无明触谓诸烦恼相应之触。五处中触所谓一切有漏之触。所言受者。或总名一受。或分为二。谓身心两受。五识相应为身受。意识相应为心受。或三或五或六。六根生受。或十八。六忧六喜六舍。此亦二。垢．净。为三十六。三世论之合百八受。所言爱者。涅槃经云染集一爱。尔时但有食爱未有欲爱故称为一。所言取者。烦恼既重四方驰求故称为取。毗昙四取具摄百八烦恼。欲界烦恼之中除于戒见故名欲取。以缘外欲故名欲取。上二界烦恼除于戒见缘于内生名我语取。此二分上下界异故开二取。次三界四见名为见取。三界戒取名为戒取。此二通三界论。钝使分二取利使分二取也。若依成论。身见一使名我语取。实无我体但著我名故云我语。依此身见起于边见取著断常。若见断者即著五欲名为欲取。以无后世贪现乐故。若见常者有利有钝。若钝根者则便持戒望后世乐名为戒取。若利根者说神是常苦乐不变即无罪福故起邪见说为见取。成实四取摄惑不尽。所言有者。业能牵于三有故名为有。又含有未来果故为有。现在世识名未来生。现在名色以去四果名为老死。十二缘义广。今略释名也。说是法时下第二明悟道。欲显说教不虚故明得道也。不受一切法者。心无爱著故名不受。有人言。空观现前不受三有相续故名不受。有人言。得道之人五根缘五尘不起烦恼。不起烦恼故不造恶业。无恶业故不受三恶果报。故名不受也。第二第三第四说法时下第三明多会说法。然弥勒有三会者度释迦余残三根众生也。于释迦佛持五戒人初会得道。受三归人次会得道。一称南无佛人三会得道。复有独与弥勒结缘。更为说法。不止局于三会。今四会说法类此可知。就文亦二。初明说法次辨悟道。文处易知也。尔时十六王子下第二请说大乘法轮。所以请者凡有二义。一者见诸人皆成罗汉大机欲熟故为请说大乘。二者远欲讥斥今日下根声闻。明我昔日为汝诸人以请说法华。况今成佛而不为汝说大乘耶。自昔至今凡经几载说。犹故不解此为极愚也。就此文亦三。初为请法故出家。二正请。三王眷属亦随出家。皆以童子出家者。四岁已上称为童子。即表菩萨修童真行也。又幼而悟道则众所归伏。出家者欲通化道俗。在家之人不得化出家人。二者欲引导八万亿人令出家。沙弥此云息恶行慈。谓息恶行慈。欲表菩萨为物请法有大慈也。前称智积举智慧门。今名沙弥明功德门也。作沙弥覆讲者。明幼而早悟世所希有。使物信之。如身子八岁登坐说法道俗赞扬震名遐迩。俱白佛言下第二正请。声闻皆已成就有二义。一欲令其回小入大。二明已化小今须教大。尔时转轮圣王下第三王眷属出家。以见王子舍于重位故亦随出家。尔时彼佛下第三明佛受请说大乘法。就文亦三。第一正受请说法。第二明时众感悟不同。第三明说经时节。
　　问。彼佛受沙弥请即应说法。何故过二万劫然后说也。
　　答。一欲令时众生勤重心。如昙无竭过六年竟乃说波若。二者例上十劫坐道场待于缘熟。今亦然也。三者或可例同释迦说小乘已后法华之前明二种教。一者付财密化谓波若教。二者诸方等经陶练小心。以此二门调伏其心。然后始得令入佛慧。故下偈云说六波罗蜜及诸神通事。即其证也。四者诸佛教法不同。或初说三乘教后说一乘。即释迦灯明是也。或初说二乘后说一乘。即大通智胜是也。说是经已第二明时众感悟不同。此中有三根。上根即十六沙弥。中根声闻人。亦能信解。沙弥前讽诵次信解者。夫欲覆讲必具二义。一诵持二得意。故具此二也。下根之流皆生疑惑者有四种义。一者中根声闻于佛有缘皆得信解。其余众生于十六沙弥结重因缘故佛不能度。覆讲之事起自其人。二者欲明过去世佛说法华时众生有信不信。显今现在有三根人亦有悟不悟。三者欲励今下根明过去世佛说法华利根能信解钝根生疑汝等比丘应同利根云何乃同钝根。四者明我之与汝俱在彼会共听法华。我以早悟汝今犹未解。一何可伤也。佛说是经于八千劫者第三明说经时节。以其文广是故时长。所以下云说是法华经如恒河沙偈也。说此经已下第四明说经竟入定。就文亦三。第一正明入静室。住于下第二明住定。八万四千下第三明在定时节。所以入定者。欲令十六沙弥覆述法华故也。但诸佛化仪不同。此经始末略有三种。一者灯明佛说法华竟即便涅槃。此明于佛结缘所应度者皆已度竟。二者今文明于佛结缘度之有尽不尽。利根者度之已尽。钝根者未尽。须佛起定称叹沙弥劝物亲近。故佛未得入灭也。三者释迦佛说法华竟不更再说。以应闻法华得了悟已竟故不更说法华。仍别说涅槃。是时十六菩萨下第二正明结缘。前缘由有二。一远二近。今亦开二。初明昔日结缘。次辨世世相值。二文各四合八章经。初文四者。第一明知佛入定为覆讲缘由也。第二正为众覆讲。第三明时众蒙益。第四辨佛称叹。各升法座下第二文。夫白日潜光即明月接耀。如来戢影故菩萨舒晖也。一一皆度下第三明众蒙益也。示教利喜者。智度论五十四卷云。示者示其善恶也。教者教舍恶从善也。利者。未得法味者心生退没。为说涅槃胜果使修善因令其心见利益为利也。喜者。随其所行而称叹之令其欢喜。若乐布施者即叹布施。以此四事庄严说法。今就法华释四事者。初示三乘是方便一乘是真实故名为示。次令舍三入一故云教。次说三乘果劣一乘果胜使修一乘因令其心见利益为利。观其根缘或以法说门说一乘。或以譬说门说或以宿世因缘说。随其所乐应机说法令生欢喜故言喜也。大通智胜佛下第四明佛称叹。以其说法会理称机。今欲令时众信受故佛印叹也。汝等皆当数数亲近者。以与沙弥有缘故令亲近。如十方佛劝常啼亲近法涌。佛告诸比丘下第二明结缘已后世世相值。就文亦四。一明所化得益二辨能化得益。第三结会古今。第四明未来相值也。初文三句。一明沙弥常乐说法华。以法华明于佛乘菩萨常求佛果故常乐说。又法华结会始终具摄一切教。若说法华则摄一切教。一一菩萨下明现在所得益缘也。世世所生下第三句明后时得益也。
　　问。此中结缘后恒相值。穷子何故父子相失不相值也。
　　答。有人言。此中明世世相值者。据大期一劫二劫。恒得相值穷子不相见。细论一世两世不相见耳。今谓与沙弥结缘有三品人。一者上品如此中说。得值多佛与师俱生。过去即悟也。二者中品人如下文说。于今有住声闻地者。过去不悟法华。现在值释迦闻一乘方悟。则穷子是也。三者下根如后文说未来世弟子。现在不事法师。未来随闻故始得悟。以有三根就三世得悟不同。是故今文与穷子不相违也。于今不尽者。一者过去善根未尽。二者值多佛犹自未尽也。诸比丘下第二明能化得益。所以明能化得益者。为击下根人也。明我闻法华遂进成佛。汝闻法华云何乃退作声闻。一何可愍耶。诸比丘我等下第三明结会古今。就文有三。初牒上根人。此诸众生于今有住声闻地者第二句明过去中根人也。是诸人等应以是法渐入佛道者释上常教化无上菩提也。疑者云既常教化无上菩提。何故说声闻法。又昔为沙弥时尚教大道。今云何乃说小乘。是故释云。说声闻法渐令入佛道。以佛慧微妙不可顿入故也。当知说小是渐说大乘。又昔有大机是故说大。但为退大取小是故今说于小。尔时所化下第三句正会古今也。我灭度后下第四段明未来相值即出下根人也。此是佛灭度后修道成阿罗汉。此人命终生于净土。释迦于净土中作佛更有异名。为此人说法华经方乃得悟。所以说此事者。明无有毕竟永住二乘。会须闻法华后当成佛。励下根人令及时信受。
　　问。三根相貌云何。
　　答。上根一闻法华世世与师相值。复值四万亿佛早悟一乘。中根人退大取小值释迦于灵山之会。下根人亦退大取小不面值释迦亦不闻法华。于未来方值佛闻法华方得了悟也。
　　问。何故言更有异名。
　　答。释迦是秽土佛名。今于净土化物故更有异名。诸比丘若如来下第二大段明现在相值更为说法。又开为四。一法二譬三合四举譬帖合。法说为二。初明说大次辨说小。若依上来次第。前明说小后明说大。今但远寻往昔曾禀大化故今还说大法。中间废忘习于小乘故次明小。后譬说中义亦同然。又诸佛说法有二。一从实起权二摄权归实。上来多明摄权归实。今欲辨从实起权也。说大中有二。一知机二说教。知机中五句。第一明说法之时。入大涅槃谓闻涅槃机熟。今是一乘缘熟谓将涅槃时也。故信解品云临欲终时而命其子。众又清净者。以四教调柔其心故得清净。用人天及二乘教调伏其心故无复凡夫烦恼。以付财密化及陶练小心令二乘烦恼渐得消除。既离凡圣二惑故言众又清净也。信解坚固者。上辨无障今明有堪受之机。谓大信大解可得闻经也。大信是钝根大解是利根。又大信为初大解为后。此二不退称为坚固也。了达空法者。前已闻波若等大乘毕竟空法开悟大心。若不闻毕竟空无所得法者。闻说一有三无则堕二见也。深入禅定者。未必是深入八禅。如大品云。一心向佛道无复凡夫二乘有所得动散。是故名为定也。便集诸菩萨下第二正说。初句即是序说。为说此经明正说也。正说虽多不出无二有一也。比丘当知下第二明说小。所以说少者。既无有二乘唯一佛乘。而昔说二者。为知众生不堪闻大但欲乐小故为说小。文有三句。初知机。为是等故明正说。是人若闻辨得益。知机中云。如来方便者为释疑故来。疑者云。若无二乘何故昔说有二涅槃。是故释云。如来有权巧之智。随机而作故说有二也。是人若闻即便信受者。既称机而说便信受得益也。譬如五百由旬下第二譬说。凡有九句。少第九闻一乘得益。开为三章。第一初说大乘譬。第二中途说小譬。第三后还说大譬。所以开此三者有三种义。一者譬上二世始终有于三事。十六沙弥初为说大。二者中间退失大乘为说小法。谓释迦初趣鹿苑竟灵山之前也。三者废小说大谓法华会也。二世始终唯此三事故立三章也。二者三世诸佛有三种法轮。一者根本法轮谓一乘教也。二支末法轮于一说三。三收末归本谓摄三归一。为显三轮故立三譬。三者上譬喻品破本乘声闻初小后大故开六譬。今为退大证小声闻故初明说大次明于小后摄小归大。初文二句。一所度恶道譬。二欲度之人譬。三导师将导譬也。五百由旬者所度恶道也。有人言五百者喻五道生死也。今谓不然。岂免三涂三百名为二乘。又二乘已免五道。应已度五百。有人言有四种生死。一流来生死。二变易生死。三中间生死。四分段生死。度三百免分段生死。度四百免七地二国中间生死。度五百免八地以上变易生死。有人言三界为三百。七住二乘为一百。八住以上复为一百。今谓义并不然。玄中具释。今正取三界为三百。二乘为二百。所以作此释者有义有文。言有义者。今正化二乘人令趣佛道。昔已度三界。未度二乘地。犹在恶道。岂住恶道之内为涅槃也。宜应舍之则必到佛道。
　　问。若度三界二乘地。云何得到佛道也。
　　答。有二种到。一者因到二者果到。言因到者如涅槃云。须陀洹人八万劫到。乃至辟支佛人十千劫到。谓到菩提心。即十住位成种性人也。至此位时免凡夫位及退为二乘。必到佛道故名为到。二者三界为分段生死。二乘之人居变易生死。度此五处免二种生死得大涅槃。谓到果也。
　　问。何故得知有二种到。
　　答。后偈文云。今为汝说实。汝所得非灭。为佛一切智当发大精进。此因到也。汝证一切智乃是真实灭。谓果到也言文证者。智度论释闻持品云。度四百由旬即知去城邑不远。龙树释云。三百譬三界。四百譬二乘。但大品合二乘为一百。此经开为二百。开合不同义无异也。又大品未废二乘此经始废。以此为异。俱是恶道两教不殊。又此经合譬中自明三界为三百二乘为二百。诸经义师不观文意而横有异释也。险难恶道者明度意也。三界二乘度之即难故称险难。智度论云。菩萨退有二事。一贪三界及乐二乘也。恶道者三界于二乘为恶道。二乘复是菩萨之恶道。故涅槃云。求二乘者名为不善。故此五处皆名恶道。又三界爱为其本。二乘见为其本。爱见皆是恶也。又三百是凡夫有见。二百是二乘空见。诸见皆是恶也。又凡夫外道谓三界为涅槃。既是痴迷颠倒。二乘谓变易生死为涅槃。亦是痴迷颠倒。以俱谓生死为涅槃。并是无常而计常故称恶也。旷绝无人者五百玄远故称旷绝。诸佛菩萨之所不住故云无人。怖畏之处者。学大乘人深畏此五处。三界无安犹如火宅。众苦充满甚可怖畏。涅槃云。今我怖畏二乘道果。如惜命者怖畏舍身。智度论有怨家树上来譬。即其事也。若有多众第二永度之人也。即沙弥所化徒众是也。上云无有智人。今明欲度人多。故云众多也。欲过此道至珍宝处者。菩萨发心凡有二意。一欲度凡夫二乘地。二欲求无上菩提也。有一导师下第三明将导师譬。即上十六沙弥及释迦也。道既无二故体道之人亦一。又善知道通塞之相一人而已故云一也。有导示邪正之能故名导师。聪慧明达者。智在耳曰聪慧。智在眼为明达。略叹二事也。又聪慧譬种智。明达譬三达。种智横照万法。三达竖鉴三世也。善知险道通塞之相者。知大机发堪可度之名通。不堪度之名塞。又知得理为通。乖理为塞。此明导师内智也。将导众人欲过此难者叹外化能也。指期佛道远超二生死。是欲过此难也。所将人众中路懈退第二中途说小譬亦有三句。一知小机发譬。二说小教譬。三禀教得益譬。小机发有二。初明小机发。次明佛智照。小机发有三句。一标欲退二释欲退三结欲退。今是初也。中路者。初发大心欲出离生死。远求佛道欲离小行。而大解未成于此中间而退也。若譬上过去世事者。自昔化已后讫至今化之前。二楹之间废忘大心退失大行。亦得是未成佛道中间名为中路也。白导师言者。既其退大则有小机以扣于佛为佛慧所照。谓白师之义也。我等疲极而复怖畏不能复进前路犹远者。上标懈退也。今释懈退也。夫退有三事。一者疲极故退。喻习大乘观解微弱未有力势不能进至佛道。二怖畏故退。譬生死中多诸患难。三路远故退。譬佛道三僧祇劫然后乃阶过小之外。一行不堪修习故言不能复进也。今欲退还者此第三句结退也。退有二事。一退为凡夫。二退为二乘。今欲退还生死故名退也。亦得发始即不求佛故止而不进名为退还。
　　问。曰此即是退。何故言欲退也。
　　答。此明根性不定。一者可退为凡夫。二者可住为二乘。三者可进为菩萨。以不定故所以标欲也。导师多诸方便第二明照机亦有三句。一叹能化有知机之德。二明叙所化之过。三释所化之过。多诸方便者。前有引向大之能。今复解趣小巧。故云多也。又纵之而退。或逼之而进。或令永住二乘。悉非善巧。今不令退为凡夫。复不逼进求佛。能于中路权说小乘终悟大道故云多方便也。而作是念下第二叙所化之过。云何舍大珍宝下第三句释所化过。弃于佛乐名舍大珍宝。乐生死苦名而欲退还。举此二事释上可愍义也。多诸方便叹导师智慧。可愍以下叹导师慈悲。作是念已下第二明设小教凡有三句。初正设教二诫三劝。二乘利钝虽异。同断三界烦恼在分段之外故言过三百也。非实究竟而言究竟故名为化。断惑义同证无为不异所以称一。防生死患难故称为城也。告众人言汝等勿惧莫得退还第二诫也。勿惧者不须深惧老病死也。莫得退还者莫乐生死五欲也。今此大城可于中止者第三劝也。累尽涅槃比天人之乐故名为大。二种涅槃是息驾之处名可于中止也。随意所作者。结累既尽心得自在。若入是城快得安稳者。若证此涅槃离生死危苦也。有人言烦恼既尽随意自在即有余涅槃也。若入是城快得安稳。因果两患危苦都亡即无余涅槃也。若能前至宝所亦可得去者。有人言佛果譬宝所。声闻人若能发菩提心。求佛智慧亦可得去。如大品云若能发心我亦随喜。若就理中释者。此句显化城意。说二乘教本令得佛。譬如暂息脚欲令进路。昔不得显于斯意故假设此言。明虽暂证小乘终归大道。若就昔教明者。如云六十劫修得声闻百劫修证于缘觉。此二同证无余。喻可于中止。今譬菩萨三阿僧祇劫修行趣佛。故云若能前至宝所亦可得去也。是时疲极之众心大欢喜下第三禀教得益也。就文三别。一信受二修行三证涅槃。说教称机故称欢喜。叹未曾有者。二种涅槃是出世之法世间所无名未曾有。我等今者免斯恶道谓离生死苦也。快得安稳者得涅槃乐也。至此已来皆是初闻佛教生信受也。于是众人前入化城第二辨修行求涅槃也。生已度想生安稳想者。第三句证涅槃果也。出三界生死名生已度想。证无余涅槃生安稳想。又得有余名已度想。入无余名安稳想。又得尽智名已度想。得无生智名安稳想。实非究竟谓是究竟故称为想。
　　问。无学乃可生已度想。凡夫学人亦得起此想不。
　　答。凡夫学人乃未出三界。亦谓二乘涅槃是究竟法。故亦得起此想也。尔时导师下第三后还说大譬。就文为二。初知机二说教。免退为凡夫住小涅槃称为止也。望进求佛道为暂息脚之义故云息也。无复疲惓者。以小乘法调柔其心除粗烦恼心用稍强堪闻大乘也。即灭化城者第二说教也。废三乘究竟之教称为灭也。又会三为一无复三名亦是灭也。语众人言汝等去来者。劝声闻人修行求佛也。宝所在近者释上劝进之意。前路既近宜应去也。已度三百今唯二百故云近也。向者大城我所化作者。于一佛乘分别说三也。为止息者释说三之意。有止有息如前二义也。诸比丘下第三合譬。合三譬即为三别。上初譬有三句。一所度恶道。二求度之人。三明将导。今正合第三兼余二义。知诸生死合上所度恶导。应去应度合上善知通塞之相兼求度之人也。若众生下合上第二中道说小譬。上有三。一机发二说教三得益。今具合之。上机发有二。初明机发二照机。今具合也。则不欲见佛不欲亲近合上中路懈退乃至我等疲极。便作是念佛道长远合上前路犹远也。久受勤苦乃可得成合上而复怖畏。佛知是心怯弱下劣合上第二佛照机也。以方便力下合第二正说教也。说二涅槃者合上化作一城也。
　　问。上云一城。今云何言二涅槃也。
　　答。有人言上明同断三界惑故言一。今据余无余故言二。有人言大涅槃为第一。今是中路涅槃称为第二故名为二。如胜鬘经云。涅槃有二种。一无余在佛。二有余在二乘。今谓二释悉非。此文但以二乘人所证为二涅槃耳。如下偈云唯有一佛乘息处故说二也。
　　问。上何故云一今称二也。
　　答。二乘之人有同义异义。上取同出三界同证无为故言一。今约人利钝不同故复明二。又欲明五百由旬义。开三界为三百。二乘涅槃复为二百。欲令度二乘地故说为二也。若众生住于二地合第三后还说大譬。上文有二。一知机二说教。今具合之。初文即是合后知机。兼合前第三得益义也。又称住于二地者。上合度三百由旬竟。今余有二百故称二地。此文分明以三界为三百以二地为二百。旧经师不熟审其文故有诸异释也。如来尔时下合第二正说教也。初合即灭化城。汝所住地近于佛慧合上汝等去来宝处在近。当观察筹量所得涅槃非真实也。合上向者大城我所化作。然二乘有近佛慧远佛慧义。自谓所得涅槃为极不受大乘。故经言高原陆地不生莲华五无间罪犹能发意。此即二乘人远佛慧不及凡夫也。今言近者。以二乘断粗烦恼胜于凡夫故言近也。如彼导师下第四举譬怗合也。四十九行半偈颂长行。长行本有二。初说过去结缘。二现在更为说法。今还颂此二也。说过去世事又二。初结缘缘由二正结缘。今还颂此二也。缘由中有二。初远缘由二近缘由。今还颂此二也。初中有四。第一大通智胜成佛。二十六王子请转法轮。三大通智胜现瑞。四十方梵王请说法。今具颂此四也。初本有三。初明未成佛。二明诸天供养。三明成道。今具颂之。初一行颂第一也。次两行颂第二。次一行颂第三。彼佛十六子下第二请转法轮。长行本有三。初十六王子为请法故至佛所。二至佛所故恭敬称叹。三请说法。今具颂之。初一行颂第一。一句颂第二。而请转法轮下三句颂第三。世尊甚难值下颂第三现瑞。上有三。一地动二放光三二瑞所至。今一行但颂第一。东方诸世界下颂第四十方梵天集。上有三。初明三方梵众。二例余六方。三明上方。今开为二。初三行颂一方。次两行例九方。上一一方有六。今但颂五略不颂谋议也。又诸梵见此相一句含于谋议故具颂六也。无量慧世尊下颂上第二结缘近缘由。上有四。一受请说小法。二十六王子请说大。三受请说大。四说经竟入定。今具颂之。上受请说小中为三。初正受请。二明一会说法。三明多会说法。今具颂之。半行颂第一。两行半颂第二。六百万亿垓者。长行明六百万亿那由他。今云垓是此间数代彼那由他也。第二说法时下两行颂多会说法。时十六王子颂第二请说大法。上有三。一为请故出家。半行颂之。二正请。一行半颂之。略不颂第三王眷属。佛知童子心颂第三受请说大法。上有三。一说教二感悟不同三明说经时节。今两行半但颂第一。彼佛说经已颂说经竟入定。上有三。一明入定。半行颂之。次明住定。一句颂之。三明住定时节。亦一句颂之。是诸沙弥等第二颂正结缘。上有二。初明一世结缘。二明世世相值。今具颂之。初章有四。一知佛禅未出。今半行颂之。二正为说教。一行半颂之。三明时众得益。一行颂之。略不颂第四佛从定起称叹也。彼佛灭度后颂第二世世相值。长行有四。第一叹所化得益。一行颂之。二明能化成佛。一行颂之。三明结会古今。一行颂之。略不颂第四未来相值。我在十六数下颂第二大段现在说法。长行有四。一法二譬三合四怗。今具颂之。初两行颂第一。上文有二。初说大次说小。今但颂大。譬如险恶道下颂第二譬说。上有三。一初说大乘譬。二中途说小譬。三后还说大譬。今具颂之。上初譬有三。一所度恶道。二求度之人。三导师将导。今具颂之。多毒兽者。有爱见烦恼能害法身慧命为毒兽也。无水草者。无大乘无漏定慧以自资也。无数千万众颂第二欲度之人也。时有一导师颂第三将导也。众人皆疲倦下颂第二中途说小譬。上有三。一知机二说教三得益。今具颂之。上知机有二。初小机发。一行颂之。次照机。一行颂之。寻时思方便下颂第二正说教。上有三。一说教二诫三劝。今具颂之。城郭者。城者别譬二涅槃。郭是城外郭邑。通譬无学果位诸功德也。庄严诸舍宅者。舍宅园林皆在郭内。别譬果地诸余功德。有漏五阴既名生死舍宅。无漏五阴圣人所栖为舍宅也。周匝有园林者。净名经以总持为园。小乘亦随分有也。阿含经中慈悲喜舍以为四园。无漏诸行称之为林也。渠流及浴池者。九次第定更相灌注称为渠流。八解脱名为浴池。阿含经以四禅为四池。一有觉有观池。二无觉无观池。三护念清净池。四名无苦无乐池。重门高楼阁者。三三昧名曰重门。尽无生智称高楼阁。又诸禅中有勋禅练禅。皆是禅之极名高楼阁。男女皆充满者。定慧为男女。亦得慈悲心为女善心诚实为男。声闻随分有也。即作是化已半行颂第二诫门。次半行颂第三劝也。诸人既入城一行颂第三得益。导师知息已颂第三后还说大譬。上有二。一知机。初句颂之。二说教。两行一句颂之。我亦复如是下颂第三合譬。上有三。初说大乘譬。第二中途说小乘譬。第三后还说大乘譬。今具颂之。初半行颂第一初说大乘譬。见诸求道者合第二中途说小譬。上文有三。一知机二说教三得益。初行颂第一。次行颂第二。既知到涅槃颂第三后还说大譬。上有二。一知机二说教。半行颂第一即兼颂上第三得益。三行半颂第二。诸佛之导师一行颂第四举譬怗合也。

　　法华义疏卷第八

　　时永仁甲午黄钟中旬缁素男女合力运功雕□当文颂行普率愿上报四恩下施三有也。
　　　　　　　都干缘沙门　素庆　谨志


　　法华义疏卷第九

　　　　胡吉藏撰

　　五百弟子授记品第八

　　宿世因缘说中有二段。第一正为说法。此文已竟。今是第二次为授记。以闻法悟解行与佛应故授佛记。文凡有二。初授五百弟子记为一品。次授学无学人记为一品。所以开二品者。上授记品标其总名。今欲异上故以人别品。故总别两题立名相避也。所以约人分二品者凡有十义五双。一者五百弟子愿行是同。现在同时得记。未来相继成佛。后学无学人愿行亦同。现在同时得记。未来一时成佛。为此因缘故开二品。二者即欲以此二义摄授记义周。夫论授记不出二种。一者前后相继成佛。二者一时成佛也。三者前五百人谓高名显德众。后二千人藏名密行众。以部类显密不同故开为两品。四者即欲以显密二人摄授记义尽。五者前五百人同是无学位。后二千人是学无学位。以部类不同故分二品。六者即欲以此二义摄授记义周。七者前五百人同有领解。后学无学人同无领解。以部类不同故分两品。八者即欲以此二义摄授记义周。九者前五百人亦有发迹亦无发迹。如满愿则发迹余人不发迹。故为一类。后学无学人亦有发迹亦无发迹。如阿难罗云则发迹余无发迹。复为一类。所以分为两品。十者即以有发迹无发迹摄授记义周也。
　　问。此品实授千二百人记。何故题五百也。
  </div>
  <div class="pagination">
   <a href="法华义疏_page10.html">
    上一页
   </a>
   <span>
    ...
   </span>
   <a href="法华义疏_page6.html">
    6
   </a>
   <a href="法华义疏_page7.html">
    7
   </a>
   <a href="法华义疏_page8.html">
    8
   </a>
   <a href="法华义疏_page9.html">
    9
   </a>
   <a href="法华义疏_page10.html">
    10
   </a>
   <span class="current-page">
    11
   </span>
   <a href="法华义疏_page12.html">
    12
   </a>
   <a href="法华义疏_page13.html">
    13
   </a>
   <a href="法华义疏_page14.html">
    14
   </a>
   <a href="法华义疏_page15.html">
    15
   </a>
   <a href="法华义疏_page16.html">
    16
   </a>
   <a href="法华义疏_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
