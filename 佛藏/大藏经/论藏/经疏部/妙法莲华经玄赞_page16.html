<!DOCTYPE html>
<html>
<head>
    <meta charset="UTF-8">
    <title>妙法莲华经玄赞 - 第 16 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经玄赞 - 第 16 页/共 40 页</h1>
    <div class="content">　　经。若作馲驼(至)获罪如是。
　　赞曰。此二颂驼驴果此有四果。一负重。二杖捶。三念食四无知骆音洛。亦为驼有作骆。马色也。非此义。驼驼皆得。
　　经。有作野干(至)或时致死。
　　赞曰。受野干果有四。一疥癞。二无一目亦无双者。若偏信小乘唯不信大乘故无一目。三打掷四致死。
　　经。于此死已(至)获罪如是。
　　赞曰。受蟒身果。有五一。身大。二聋。三騃。騃音五骇反痴也。四无足。五小虫食。有作踠。音于阮反。今此体屈故应作踠。有作宛。于远反。玉篇宛小孔也。四方高中下曰宛。切韵屈草自覆也。本非宛转字故应从踠。唼音玉篇所甲反。凫雁口食曰唼。今既入口应作[口*(一/巾)]。子答反。古作唼者即鸟食[嗹-車+庚]喋字。[嗹-車+庚]音所甲反。喋音丈甲反。字林唼血亦作唼。
　　经。若得为人(至)所依怙。
　　赞曰。下有十颂。得恶人果。有二。初七颂有恶报。后三颂无善果。初中有四。三颂恶形容。一颂无依托。二颂薄福祐。一颂横罗殃。此初也。有十七果。一钝。二矬昨和反短也。三丑陋卢候反亦丑也。四癵力员反。手拘病。乃是。字应从此。有作挛非此义。乃是缀鹰拘也。今既是病。应作癵字。五躄必益反。手拘名癵脚跛名躄。有作癖。腹中癖病。非脚跛。六盲。七聋。八背伛于武反。背曲不申也。九人不信。十口臭。十一鬼著。十二贫穷。十三下贱。十四他使所里反。十五多病。十六痟瘦痟音相焦反渴病名。十七无依怙胡古反恃也。或开瘦为一。瘦病与痟病别。便成十八。上来一颂意业果。一颂语业果。一颂身业果。由意为导首引痤陋等故。
　　经。虽亲附人(至)寻复忘失。
　　赞曰。无依托也。附音符遇反近也。有二果可知。
　　经。若修医道(至)而复增剧。
　　赞曰。薄福祐。有二果可知。
　　经。若他反逆(至)横罗其殃。
　　赞曰。横罗殃也。抄音初教反。或作[示*少]或作钞。玉篇抄掠也。强取物也。窃私也。横罗非理来也。
　　经。如斯罪人(至)永不闻法。
　　赞曰。下三颂无善果。有三。一颂不见佛。一颂不闻法。一颂常根缺此。初二也。
　　经。于无数劫(至)诸根不具。
　　赞曰。此根缺也。初颂有一。佛前后难。第二有六难。地狱．畜生．饿鬼．北洲．长寿天．为生难处。世智辨聪。难为狂聋心乱永不闻法。第三颂有一。诸根不具难。合有八难故无善也。
　　经。常处地狱(至)获罪如是。
　　赞曰。下有六颂。总明历四趣。受增上等流果。分四。初半颂地狱。半颂饿鬼。一颂畜生。四颂恶人。此初三也。园观者古段反。楼观也。若舍作馆。余恶道者饿鬼等也。以谤正法悭贪自居不顺修学。故生鬼趣。前据此少。故不别说。
　　经。若得为人(至)以为衣服。
　　赞曰。下四颂恶人果。有四。一颂恶严。一颂恶服。半颂恶状。一颂半恶行。此初二也。喑亦哑不能言也。有作喑。字林喑喑也。唶音子夜反。哑有作哑。字林乙白反。笑声也。切韵哑口不能言。疽音七余反。亦痈也。
　　经。身常臭处(至)获罪如是。
　　赞曰。此恶状及恶行也。深著我见痴增上故。贪嗔可知。
　　经。告舍利弗(至)莫说此经。
　　赞曰。上二十八颂。明不信果。此二颂结成。
　　经。若有利根(至)乃可为说。
　　赞曰。六十六颂。示人之是非。令学是除非。中有四。上已三段。下第四段有十九颂。于有智者应为说之。有二。初十七颂应为说相。后二颂结之。初中有三。初一颂半从来未发心验有佛种姓乃可为说。次十颂半虽已发心有六度习乃可为说。后五颂虽有性．习复能有重法求法之心方可为说。此初验有六德。一利根闻速解故。二智慧别是非故。三明了不迷暗故。四多闻先有学植故。五强识精彩齐爽故。六为说法华。好求佛道非求余道。乐超尘俗。或性求觉路不乐愚迷乃可为说。
　　经。若又曾见(至)乃可为说。
　　赞曰。虽已发心有六度习。中有六。一颂半曾种施习。一颂精进习。一颂半定习。三颂戒习。一颂半忍习。二颂慧习。此初也。曾见佛故久种施习可为说之。此下所验随举是事如菩萨地。勘捡说之。
　　经。若人精进(至)乃可为说。
　　赞曰。初一颂勤。一颂半定也。
　　经。又舍利弗(至)乃可为说。
　　赞曰。此三颂戒习。初一颂半舍恶近善缘。安乐行品当说其相。后一颂半坚持净戒。洁音古屑反。亦清也。
　　经。若人无嗔(至)乃可为说。
　　赞曰。初一颂半忍习。后二颂慧习也。质直安受苦忍。常愍耐怨害忍。敬佛谛察法忍。
　　经。若有比丘(至)乃可为说。
　　赞曰。下五颂复能求法重法。分二。初二颂半专求大乘。后二颂半谛求大乘。此初有二。初一颂求法顶受。后一颂半不求余经。余经者小乘经也。善戒经说。内学大乘未究竟。不得学余乘．余四明论。若内究竟于日日中二分学大乘内明。一分学余经。此中全不许学余经一偈。依初学者令专求故。久学兼修。
　　经。如人至心(至)乃可为说。
　　赞曰。此明谛求。有二。初一颂谛求。后一颂半不求。外典至心不轻。舍外道教。乃可为说。至诚感神克念作圣故。
　　经。告舍利弗(至)妙法华经。
　　赞曰。于有智者。应为说。中有二。上来应为说相。此乃结之。

　　法华经玄赞卷第六(本)

　　保安三年十二月四日以兴福寺圆如房之本移点已了法隆寺僧觉印令法久住往生极乐也。
　　本卜者皆点本已高名本也。

　　妙法莲华经玄赞卷第六(末)

　　　　沙门基撰

　　信解品

　　三门分别。一来意。二释名三解妨难。来意有二。一云鹙子上根闻法说而喜领。四人中品。承喻晓而忻悟。故譬喻后信解品生。二云论解七种具足。烦恼性众生有七增上慢。为对除此说七譬喻。中前品为第一。求势力人。起颠倒求功德。增上慢。求人天妙境界果报。为此说火宅喻。此品为第二。求声闻解脱人。一向增上慢。云我乘与如来乘无别。以如是颠倒取对治。专求声闻解脱。为此说穷子喻。前以无为乘及后乘无异说乘是一。劝令入于大乘。彼便迷执。今说如长者之比穷子。有为乘及初乘是异。劝令舍于执著。故前品后有此品生。
　　释名者。略有四门。一除疑名信。破迷名解。解音鞋买反。四人昔疑自不作佛。故于菩提心不喜乐。便于正觉亦不能悟由斯在坐身体疲懈。既闻喻说同前鹙子。疑悔皆除。故称信解。信即忍欲之净心。解乃印希之妙智。信已作佛解佛说意。二信除不信。解破不解。昔即解三而不信一。或信三而不解一。今乃解一而亦信三。解三而亦信一。心净复知故名信解。信即能了之心净。解乃所达之理明。解深信浅初后并说。由信故为入大乘之基。由解故作证真宗之本两能双举故名信解。信即印顺所闻之名。解乃悟趣权实之称。于权于实俱信俱解。三信显由他。解明自悟。前云其余声闻信佛语故随顺此经。非已智分故显由佛四人方信。既有信已自比解生。故名信解。信则顺他以心净。解乃显已而能知于人。于法并信并解。四信．解二言各有所简钝根正见信而不解。利根邪见解而不信。利根正见亦信亦解。钝根邪见不信不解。又初心凡夫信而未解。十地菩萨证解已信。地前趣入由信而解。一阐提辈不信不解。今为双简。是信之解非信不解非解不信。信而解故名为信解。皆取第三句。信者定趣之净心。解乃悟会之深智。于教于理俱信俱解。是比解故。随增义者解教实权之趣。信归一乘之旨。于理未证故不说解。以义通论俱缘教理。亦信亦解持业为名。解妨者。依毗婆沙说声闻有三品。上根唯一。谓舍利弗。独六十劫曾练根故。中根亦一。谓大目连。所余声闻皆属下性。何故今时四人领悟并为中品。答鹙子先悟。未爽彼宗。四人中根。何乖此理。望声闻以比况。中品独是目连。发向大性以归心兼四人而何爽。且如悟空善现．辨说满慈．持律婆离．头陀迦叶。各有一胜何必齐能。故四皆中未乖真趣。问何故七喻论名穷子。经中题品乃言信解。答信解为本方能说喻。论从破病穷子为名。经从根本法名信解名据胜立。未劳为例。
　　经。尔时慧命(至)欢喜踊跃。
　　赞曰。此品大文有三。初叙四人之喜敬。次申四人之领述。后陈四人之荷恩。下颂中云。世尊大恩下是。初中有二。初明欢喜。后明虔仰。此初也。慧命者应云具寿世俗之徒皆爱身恒之寿。圣者之辈并宝智慧之命叹愿双成故言具寿。单言慧命义便阙也又真谛般若名净命据断德惠命据智德今言具寿双显智断二德单言惠命义阙也。余三以姓为称。简小以大标名。善现以德彰题。但以慧命标德。近闻喻说得未曾有。远闻授记复生欢喜。踊跃义通近远俱说。或未曾有法即是授记。
　　经。即从座起(至)而白佛言。
　　赞曰。此明虔仰表有九义。一从坐起表从二乘发大心故。二整衣服表具任持菩萨戒故。三偏袒右肩表作一乘吉祥事故。四右膝著地表降昔执二乘心故。五一心表专求大不受余经一句偈故。六合掌表心冥佛说识权实故。七曲躬恭敬表自身心皆俯顺故。八瞻仰尊颜表心观教理。睹法化二身故。九而白佛言彰信解故。
　　经。我等居僧之首(至)三藐三菩提。
　　赞曰。下第二段申四人之领述。初长行后偈颂。长行有三。初法领。次喻领。后合领。法领有二。初彰昔不悕。后显今获得。我等今于佛前下是彰昔不悕者。佛昔说权我得权故。法华会前未悕得证一乘实法而当作佛。今获得者今闻一乘当得作佛。领佛初权后实化故。初文有二。初略后广。此略有四。一居僧之首。望重位隆。二年并朽迈。齿过力屈。三自谓已得涅槃。苦尽心泰。四无所堪任。性拙情疏。由此四义不复志求。无胜进意故昔不悕。
　　经。世尊往昔(至)心不喜乐。
　　赞曰。下广不悕。初谈往事后释所由。此初也。初中复二。初但修自行。佛说般若等时。唯念空．无相．无作等是后不乐大乘。于菩萨法等是。世尊往昔为诸菩萨说般若时久。我不欣悟身有劳倦。遂作三观。其空摄二行谓空无我观众生为空。无相摄四灭谛四行。观涅槃为无相。无作即是无愿摄所余十行。苦谛下二。集道各四。观诸有为一切无愿。此通有漏无漏。三慧所摄。不言三昧故。余义皆如瑜伽第十二略纂释。此依声闻三种观。说不说菩萨观也。于菩萨法。谓三十七菩提分法。略为七位。一四念住。身．受．心．法。以慧为体。谓由念力慧于境住。二四正断。谓律仪断．断断．防护断．修习断。以精进为体。精进起用能修断故。三四神足。谓欲．勤．心．观。以定为体。为此四种而修定故。四五根。谓信．勤．念．定．慧。如名以五为体出生善故。五五力。体即五根。难屈伏故离根别立。六七觉支。谓择法．精进．喜．念．定．舍．轻安。三是别境。择法念定。三是善数。勤．舍．轻安。一是遍行。谓喜。七八圣道支。谓正见．正思惟．正语．正业．正命．正念．正定．正精进。其正思惟以慧为性。能发语言通佛有故。正语正业以无嗔痴所发身语为体。无贪所发名为正命。离五邪命故。俱以无表色思为体。余如自名。三十七种合体有九。一慧．二精进．三定．四信．五念．六喜．七舍．八轻安．九无表色遍行有一。谓喜。别境有三。谓念．定．慧。善有四谓信．勤．舍．轻安。色法有一。谓无表。如无垢称疏。菩萨所修与声闻异。故菩提分名菩萨法。第二游戏神通者。华严经说。菩萨有十法名游戏神通。一现舍天寿。二现受生。三现为童子种种戏笑。四现作出家。五现作苦行。六现向菩提树。七现降魔。八现乐寂静成无上道。九现转法轮。十现入涅槃。与论所说八相有异。第三净佛国土者。无垢称经第一有十八种因合为八类。谓发起无上菩提心．纯意乐．善加行．增上意乐此四各如自名。六度为六。合名止息。四无量四摄事。巧方便。菩提分。此四合名发起。凡所修善皆修回向。此如自名说息无暇自守戒行十善业道。此三名寂静。彼经香台品说八。一思于有情作诸善事不希善报。二思代彼受苦。我之善根悉回施与。三思于有情其心平等心无挂碍。四思于有情摧伏憍慢敬爱如佛。五信解增上。于未闻经无疑无谤。六于他利养无嫉妒心于已利养不生憍慢。七调伏自心常省已过不讥他犯。八恒无放逸常勤修善。此是八法无毁无伤。从此命终生余净土。广如净土章中所说。第四成就众生者外化利物。诸利他行。此中即是七地四菩萨行。谓菩提分行。此名菩萨法。诸神通行。波罗蜜行。此名净佛国土。成就有情行。于此四种大乘之中不生一念好乐之意。无堪趣故。
　　经。所以者何(至)好乐之心。
　　赞曰。此释所由有二。一道已满无苦心安。二年已迈齿过力屈。故于大法既非已望无一乐心。
　　经。我等今于佛前(至)不求自得。
　　赞曰。显今获得。获得大乘当作佛也。有三。一得记心领总领初周。二闻法生喜。别领喻说。此二领悟。三庆获善利。无量珍宝即大乘也。
　　经。世尊我等今者(至)以明斯义。
　　赞曰。下别陈喻有二。初总谈说喻。后正陈喻词。此初也。以佛前言诸有智者以喻得解。故今亦以喻领佛意。
　　经。譬若有人年既幼稚。
　　赞曰。下陈喻词有二。初喻昔不悕。后喻今获得。复经少时父知子意渐已通泰下是。即是初喻昔住权而不悕。后喻闻今实而获得。初文有六。一最初发心喻。二舍父逃逝下退流生死喻。三年既长大下中还见佛喻。四父母念子下不肯修大喻。五父遥见之而语使言下化以二乘喻。六世尊尔时长者有疾下示大不悕喻。此即初文。初之四段同前所说。二万佛所。化以大乘。第五段方便引导生我法中第六段法华会前为说般若。但念空等不生欣乐。今获得中方是令忆本所行道。为说法华。幼者弱。稚者小。最初为十六王子时。教发大心尚密说故。未广修行名为幼稚。
　　经。舍父逃逝(至)五十岁。
　　赞曰。第二退流生死喻也。对法引经云。若有成世间增上品正见。虽经历千生终不堕恶道。彼据上品最初发心。今说下品发心是以退流生死。心未坚固不专乐佛名为舍父。背教违理常行恶行。喻如逃逝。逃者避也。逝者往也。行也去也。他国者生死也。久不可乐故。佛法为自国久令安乐故。涅槃经中。以佛法为他国非已分故。生死为自国是已分故。以此以彼相待不同。此以有性及发心已后为自他。彼以无性及未发心前为他．自亦不相违前虽以三界总为佛之大宅。今以为他国者。染．净体殊国分他．自。又依凡说亦不相违。又依大悲生死为宅。若依大智乃称他国。下喻说中总有五国。一久住他国。二遇向本国。三乃遍他国。四经历国邑。五并会亲族国王大臣。初及第三以生死为他国。第二以佛法为本国。第四亦总说佛法说法利宽如国。第五即人王之国。或喻佛法国之四众。或十乃至五十者驰流五道。名言种子各十业道之所资故。
　　经。年既长大(至)遇向本国。
　　赞曰。下第三段中。还见佛喻。即是未退大菩提心。前更重见佛。世世已曾从佛化故。此前逢佛皆化大乘。文有其三。初子长还国。次父先求觅。后子遇到城。此初也。于中有六。一根性渐成年既长大。习种姓也。二未修福．慧加复穷困。三轮转四生驰骋四方。四规出苦道以求衣食。五闻思慧心。由种姓逼日日善生渐渐游行。六幸逢佛法遇向本国。初教发大心。虽退流生死。今者还遇佛法内住。顺昔所修名到本国。驰奔。骋走也。
　　经。其父先来(至)中止一城。
　　赞曰。第二父先求觅。有三。一求子止城。二资财甚众。三客利丰广。此初也。父者化身。佛虽先来已经化导。众生自退。故名先来求子不得。中止一城。生死中也。城者大乘。无垢称经云。为护法城。今以大乘法为城也。将说大乘以教发心故。城喻大乘法。
　　经。其家大富(至)悉皆盈溢。
　　赞曰。下资财甚众。有八。此中有二。一七宝喻七圣财丰足。二有为仓无为库。诸德悉皆盈溢。博物志云。松脂入地千年。化为茯苓。茯苓千年化为虎魄。一名红珠。广志曰。此物生处其上及傍不生草木。深者八九尺。大如斛。削去上皮中成虎魄有汁。初如桃胶。凝坚乃成其器。西方人用以为碗。
　　经。多有僮仆(至)牛羊无数。
　　赞曰。此有六种。一调伏烦恼为僮仆。驱策随心故。二方便善巧为臣佐。三妙愿及力为吏民。四五通。为象马。五五乘为车乘。六八万四千众行为牛羊无数。
　　经。出入息利(至)亦甚众多。
　　赞曰。此客利丰广。真俗谛教名入出利。入佛法中出生死故。或三乘教名出出生死故。人天教为入入生死故。令善渐生故名为息。息者长生之义。为愍众生教被生死故遍他国。三乘圣众处处。宣扬佛之正法。名商估贾客。宣尼云。求善价而估之即同于此。此类非一名众甚多。商者说文行卖也。玉篇通四方之珍异曰商旅。有作商商量也。非此义估音公户反字书无此字。唯尔雅郭璞音义释言。注中商贾作此字。切韵估市税也。贾者坐卖也。周礼九职。六曰司市。掌以商贾。以通货贿郑玄玉篇。通物曰商。坐卖曰贾。白虎通曰商之言商。商其远近通四方之物以聚之也。贾者固也。言固物以待民来求其利也。贾亦通语耳。故左传荀[勞-力+(乞-乙+止)]之在楚。郑贾人褚中以出之。史记阳翟贾人往来贩贱卖贵是也。客通名耳。
　　经。时贫穷子(至)所止之城。
　　赞曰。子遇到城。内道三乘名为聚落。此为总句。所有说法。神通之事名为国邑。此中意说。遍游内道以求出要。名游聚落。前文已说子长还国归佛法讫。故知。聚落不通外道。或听说法之浅深。或观神通之胜劣名历国邑。国宽喻说法。邑小喻神通。识众圣以否藏。还至佛法大乘教内名到父城。依后解云。幸逢佛法。初听大乘名到父城。佛自住大乘故。即是中途还逢大乘。
　　经。父每念子(至)心怀悔恨。
　　赞曰。第四段不肯修大喻。有四。一父恒念子。二子见惊走。三父令急捉。四子遂忧惶。初文有二。初总明思念。后别明思念。此初也。五十年者驰流五道。未曾向人说如此事者。我自昔来未曾对众说我曾教发大乘心。今者常念。望欲与之大乘财宝及一乘乐。但窃思念不彰于言。悔不早觅子教。恨子不早觅我故名悔恨。
　　经。自念老朽(至)每忆其子。
　　赞曰。下别思念。有二。初念付财。后念己乐。此初也。修行日久道先圆故名为老朽。福慧无穷故多财物。虽有菩萨。未化声闻令继佛位故言无子。或子少故亦名无子。一旦终没示入涅槃。大乘财物悉皆丧失。彼机未熟无所委付权实之法。是以悲深每恒念子。
　　经。复作是念(至)无复忧虑。
　　赞曰。此念已乐。无子付财。所以忧虑。子脱顺领岂不乐哉。坦音他但反。安和之义。
　　经。世尊尔时(至)住立门侧。
　　赞曰。下第二段子见惊走。有三。初到父门。次明见父。后明却走。此初也。佣音余封反亦赁也卖也。身心精进以求出要。心如佣赁展转。非是本心故求大乘。种姓所排幸至大乘。名遇到父舍。以大乘种子近生远熟故幸初逢。于中更值了义大乘名到父舍。大乘教．行能诠于理。能证于果名之为门。彼时未能专求普习行行证果。但知总相片听少教。修微少因名为门侧。时未全能听习大教行大乘行。示当亦听行故名为立。片时安处名之为住。又小机未会于大。不名正入其门。微亦信习故名门则。上来乃以佛法为国。于中一切大乘为城。大乘之中真实了义中道大乘名为父舍。即以教．行名之为门。
　　经。遥见其父(至)恭敬围绕。
　　赞曰。下明见父。有七此文有二。一见父安坐。二贵贱承奉。由去大乘不退位远。去真理远义名遥见。佛以四无畏为床。亦四静虑为床。以无贪．无嗔为宝机。以承戒足戒学迹故。具戒学者为婆罗门。慧学者为刹利。定学者为居士。又大乘．独觉．声闻三乘之众恭敬围绕。
　　经。以真珠璎珞(至)侍立左右。
　　赞曰。此文有二。一严饰身体。三念住为珠璎。二臣佐供卫。妙愿及力为吏民。示现调伏烦恼为僮仆。心持四摄为执白拂。体洁除垢故不离身心。名侍左右。
　　经。覆以宝帐(至)威德特尊。
　　赞曰。此中有三。一庄严外物。二出内财产。三结类尊高。四无量为宝帐。七净为华。总持为幡。五分法身及妙定润其身心。如香水洒地。教他以七觉如散众华。外用万行。以为严莹如列宝物。上名庄严。
</div>
    <div class="pagination">
<a href="妙法莲华经玄赞_page15.html">上一页</a><span>...</span><a href="妙法莲华经玄赞_page11.html">11</a><a href="妙法莲华经玄赞_page12.html">12</a><a href="妙法莲华经玄赞_page13.html">13</a><a href="妙法莲华经玄赞_page14.html">14</a><a href="妙法莲华经玄赞_page15.html">15</a><span class="current-page">16</span><a href="妙法莲华经玄赞_page17.html">17</a><a href="妙法莲华经玄赞_page18.html">18</a><a href="妙法莲华经玄赞_page19.html">19</a><a href="妙法莲华经玄赞_page20.html">20</a><a href="妙法莲华经玄赞_page21.html">21</a><span>...</span><a href="妙法莲华经玄赞_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
