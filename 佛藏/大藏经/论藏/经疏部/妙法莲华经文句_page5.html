<!DOCTYPE html>
<html>
<head>
    <meta charset="UTF-8">
    <title>妙法莲华经文句 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经文句 - 第 5 页/共 5 页</h1>
    <div class="content">
　　佛说寿量。二世弟子得种种益故言功德。浅深不同故。言分别品也。此文是本门第二授记段。论分此文。有法力修行力。法力者有五。一证二信三供养皆如今品。四闻法如随喜品。五读诵持说。读诵如法师功德品。持者追指法师安乐行劝持三品。说者如神力嘱累品也。修行力者。苦行力如药王。教化如妙音。护难如观音陀罗尼。示功德如妙庄严王。护法如普贤品也。光宅云。一约功德门。记其行进现在修因。二约智慧门。记其损生未来得果。三明外凡发心。夫授记通因果。此三通是授记耳。下八世界发心。应在初列。以外凡闻经发心住三十心。三十心闻经始出内凡登于初地得无生忍。初地闻经进入二地得闻持。二地闻经得入三地。名乐说辩。三地闻经入四地。得无量旋。四地闻经入五地。名不退。五地入六地。名清净轮。小千已去约损生门授记。七地已断无明惑。惑有九品。能为九生作因。从七地已上。果报无有期限。难可得判。但断九品烦恼为言。烦恼品数百千万种。今约一种九品作义。七地所断作下上二品。乃至十地所断。亦作上下二品。金刚心所断作一品。六地闻经登七地下忍断一品。所余八品在为八生作因。故云八生当得菩提。七地上忍复断一品。即损二品生。余七品为七生作因。七生当得菩提。诸品例有上下。一品尽损一生。文略。故从八地乃至四生。余有一生。即金刚心断之法也。法华论云。得无生忍者。谓入初地证智。应知从八生乃至一生得菩提者。谓诸凡夫决定能证初地随分生及一生则证菩提。菩提者。离三界分段生死。随分能见真如佛性。名得菩提。非谓究竟满足菩提。今谓论前深后浅。光宅前浅后深。二彼相拒世孰判之。夫无生法忍经论不同。迦旃延子明五法成就获不退转。六度菩萨位也。须陀洹。若智若断是菩萨无生法忍者。三乘共位也。登初地得无生忍者。别菩萨位也。登初住得无生法忍者。圆菩萨位也。皆圣教明文不可参滥。又净名近无等等得无生忍。仁王云。至金刚顶皆名伏忍。亦名寂灭忍。盖是别圆地地。通途之意不可定用。即光宅以发心为内凡三十心位为无生忍。是初地。皆别家名教非通家门户。从初地至六地。呼为福德门。大经称有为有漏。名声闻僧。则通教意耳。七地已上断九品生因者。小乘大乘得入位人。谁不断惑未足定判。若言七地断无明者。非通又非别。乃是别接通意耳。光宅游漾不会今经。天亲以发心为无生忍。从八生至一生。凡夫决定断果报生尽得入初地。获无生忍者。专据别义亦不会经。今分文为三。一经家总序。二如来分别。三时众供养。总序如文。分别者。佛语圆妙不可用权位释经。故上文开示悟入佛之知见。今本门增道损生皆约圆位解释。下八世界发心者。六根清净人。初入十信位也。故仁王云。十善菩萨发大心。长别三界苦轮海。即此义也。得无生忍入十住位也。故华严云。初发心住一发一切发。得如来一身无量身。清净妙法身湛然应一切。即此义也。得闻持陀罗尼。入十行位也。得乐说辩才。入十回向位也。得无量旋陀罗尼。入初地也。得不退入二地也。得清净入三地也。八生入四地也。七生入五地也。六生入六地也。五生入七地也。四生入八地也。三生入九地也。二生入十地也。一生入等觉金刚心。若论增道损生。不如光宅断因生之生。不如天亲断果报之生。但约智德论增。约断德论损。约法身论生。约无明论灭。例如大经月喻。从初一日至十五日光色渐增。从十六日至三十日光色渐减。约一月体而论增减。喻约法身而论智断。或可一人一时有八番增。或可一世。或八世。或无量世。或可一念。或可八念。或无量念。或可众微尘数人亦如是。是故不可以因生果生局之。不可离张智断释之。然本门得道数倍众经。非但数多又熏修日久。元本垂迹处处开引。中间相值数数成熟。今世五味节节调伏。收罗结撮归会法华。譬如田家春生夏长耕种耘治秋收冬藏一时获刈。自法华已后有得道者。如捃拾耳。三时众供养者。闻深远法得大饶益。欲报佛恩而设供养。亦是寄事以表领解。上迹门菩萨亦悟。而大事未毕所以不陈。本门既竟弥勒总申领解。明诸菩萨执持幡盖次第而上至于梵天。幡者转义。盖者覆义。地者始义。梵者净义。智断番番转。慈悲番番覆。高下深浅不失次第际于梵天。表诸菩萨增道损生邻于妙觉极于极净。若作天亲解者。只得初地一番。岂得与此文会耶。偈有十九行分为三。初二行颂时众得解。次九行颂如来分别。后八行颂时众供养。得无量无漏清净之果报者。拣异二乘有量故言无量。妙因所感故言清净。无障碍土故言果报。异二乘无报也。闻佛寿无量。此文定判为无量。何得用旧解有量。
　　南师从偈后长行下。属流通段。引上迹门文殊现在亦是流通。北师以四信弟子现在闻经。判属正说。从又如来灭后下。乃是流通。二家尽可用。今且依南方。从偈后凡十一品半。分为二。一从此下至不轻品。明弘经功德深。劝流通。二从神力品下八品。付嘱流通各复有三。此半品及随喜品。明初品因功德。劝流通。二从法师功德。明初品果功德。劝流通。不轻品引信毁罪福。证劝流通。后三者神力嘱累。嘱累流通。药王下五品。约化他劝流通。普贤约自行劝流通。生起者。现在闻经得真似两解益如上说。若直闻一句而生随喜。如现在四信格其功德。未来无佛恐人疑福少故。说灭后五品功德也。因功德微密。未若果功德彰灼。故说法师功德品。因果双举未若引证分明故说不轻。虽举往人未若现变故说神力。虽示神力未若摩顶付嘱故说嘱累。虽通途嘱累。未若示其要术弃身存道故说药王。虽诫能化未若诫其所化。随闻法处应生佛想。故说妙音观音。若初心弘经既无神力。当依内禁故说陀罗尼。复须外护故说严王普贤。联翩重叠使大法弘通耳。就偈后长行为二。一现在四信。二灭后五品。云何四信。略解三人广说二人观成一人。信通四人故言四信也。四信者。一一念信解未能演说二略解言趣。三广为他说。四深信观成。初一念信解。有长行偈颂。长行有三。一举示其人。二明功德。三位行不退。今释一念信解者。谓随所闻处豁尔开明。随语而入无有挂碍。信一切法皆是佛法。又信佛法不隔一切法。不得佛法不得一切法。而见一切法。亦见佛法即一而三。即三而一。亦是行于非道通达佛道。行于佛道通达一切道。不得佛道一切道。而通达佛道一切道。无所有而有。而有无所有。非所有非无所有。如门前路通达一切东西南北[巾*畫]无壅碍。眼耳鼻舌身意。凡有所对悉亦如是。无疑曰信。明了曰解。是为一念信解心也。若坐思惟。随所思惟豁然开悟。通达三谛亦复如是。如是信解名铁轮位。又一解。未是具足铁轮。乃是十信之初心。其人未得六根清净。故非铁轮正位也。次格量者。先总论无量。次格量多少为二。初举五度为格量本。般若即是今之正慧。故言除般若也。
　　问。既离般若则五不名度。
　　答。皆为求佛慧尽施戒边。亦得名度。盖次第意也。以是功德下。第二正格多少也。若善男子下。第三明位行不退。别六心犹退七心不退。圆初住心即不退。闻寿量功德自外而资。圆顺信解自内而熏所以不退。大品云。有菩萨退有不退。有魔无魔皆此义也。偈十九行半。初十二行。先颂格量多少。次二行追颂人相。后五行半。颂行位不退。无量劫行道者。久修诸度也。愿我于未来者。起慈悲愿也。藉久行愿闻经信解。今之初品始闻此经一念信解。功等久行亦乃过之也。又阿逸多闻佛寿长远。是第二品。前但信解未能敷说。说涉名数须善方言。今品具足故言为他解说。从胜受名。名第二品。以说力故。能起自他无上之慧。此文先标人相。次格量也。何况广闻此经下。第三品广闻广解。广为他说。广修供养。供养外资令内智疾入能生一切种智。先出人相。次格量也。阿逸多下。第四人备上三品加修观行。入禅用慧想成相起。能见有余实报两土相貌。见佛共比丘僧常在耆山者。方便有余土相也。又见娑婆纯诸菩萨者。实报相也。初二品是闻慧位。广闻广说是思慧位。观行想成是修慧位。自浅之深成六根清净十信位也。又如来灭后下明五品。文为二。先列五品格量四品功德。后随喜品格量初品功德。
　　问。何故尔。
　　答。四品粗格量。初品广格量。广格量已况出胜者可以意得。佛不烦文巧说若此也。五品者。一直起随喜心。二加自受持读诵。三加劝他受持读诵。四加兼行六度。五加正行六度。此五人者。通论皆自行化他。下文云。五十人展转相教也。既皆有自行通称弟子。皆有化他通称法师也。别论二人但自行。三人具化他。作法师往名。在三不在五。自行既通所以皆称弟子也。初品标人而已。格量在后说。何况下第二品。况出能受持读诵者是也。标人可解。从斯人顶戴不是格量也。初心畏缘所纷动妨修正业。直专持此经。即上供养。废事存理所益弘多。后心理观若熟。涉外不妨内。事资于道。如油多火猛。若顺流而扬帆。又加功力其势转疾也。指经文。是法身舍利不须安生身舍利。文诠所诠能诠是塔不须事塔。经文能容第一义僧。不俟相从僧也。
　　问。若尔持经即是第一义戒。何故复言能持戒者。
　　答。此明初品意。不应以后品作难。若欲释者。持经即顺理戒。亦是任运持得初篇二篇。今言能持戒者。第三篇去事中无亏耳。第三品复能教他者是也。先标人从起立下格量也。况复有人下。第四品复能兼行六度者是也。先标人。从其德最胜下格量也。若人读诵下。第五品复能正行六度是也。先标人。从若我灭后下格量也。结此五品。前三人是闻慧位。兼行六度思慧位。正行六度是修慧位。都是十信前耳。或云初随喜品。是入信心位。分一品为两心。五品即十信心。即是铁轮六根清净位也。偈十九行半。初五行半颂第二品。次若能持下三行。颂第三品。若有信解下四行。颂第四品。次恭敬下七行。颂第五品。生心如佛想者初依人号如来也。不久诣道树者。其位在铁轮。不久得入铜轮。能八相作佛也。已趣道场者行处也。三菩提者近处也。此第五品与第四信齐同是修慧位。若论入位同是六根清净位也。而有现未佛世灭后之异耳(云云)。

　　释随喜功德品

　　随者随顺事理无二无别。喜是庆己庆人。闻深奥法顺理有实功德。顺事有权功德。庆己有智慧。庆人有慈悲。权实智断合而说之。故言随喜功德品。又顺理者。闻佛本地深远深远信顺不逆。无一毫之疑滞。顺事者。闻佛三世益物横竖该亘遍一切处。亦无一毫疑滞。即广事而达深理。即深理而达广事。不二而二不别而别。虽二虽别无二无别。如此信解名之为随。如来出世四十余年不显真实。七方便人不语诚谛。庆我及人。以凡夫心等佛所知。用所生眼同如来见。如此知见究竟法界广无涯底。无等无等等更无过上。佛今说此我得闻此故名随喜功德品。第五十人是初品之初。初但有一念理解。但有一念庆己庆他。未有事行恩不及人。所获功德如来巧喻功盖无学。况复最初于会闻者。况复二三四五品者。况复入位十住十行乃至后心者。谁闻如是深妙功德而不景慕。如来说此令物尚之。故言随喜功德品。上来称美持经功德。时众咸谓入真因位乃致斯德。于初心之初起轻弱想。忽闻好坚处地芽已百围频伽在[穀-禾+卵]声胜众鸟希有奇特轻疑释然。故名随喜功德品。外道得五通者。能移山竭海而不伏见爱。不及暖法人。二乘无学子果俱脱。犹被涅槃缚。不知其因果俱权。通教人修因虽巧。发心不识五百由旬。得果止除四住。别人虽胜二乘。修因则偏其门又拙非佛所赞。皆不及初随喜人。佛今举阿以况后茶都胜诸教。故言随喜功德品。
　　问。此与大品随喜云何。
　　答。此法彼人人法互举。文有问答各长行偈颂。前品已格四人不说初者。弥勒承机问出此义如文。佛答。为二。初答内心随喜人。二直明外听法人。初为五。一展转相教。二格量本。三问。四答。五正格量。南方解五十人为三。一展转胜。二展转平。三展转劣。胜者难得平者亦希劣者比是。格劣况出平胜。北方人解。最初妙觉为第十地人说。十地人为第九地人说。如是展转至于十信。格后况初。今谓不尔。佛明言初品于会中闻传传相教。展转五十格后况初。后非十信之始。初非妙觉之终。何用此解。此解穷深不会经旨。今为二。一横约诸教四众。二直约圆教数之。三藏有四门。一一门有四众。更开沙弥沙弥尼合六人。四门则二十四人。约信行法行。则四十八人。最初最后合五十人。通别四门亦如是。直就圆门数者。数法有小七大七。大七有七七四十九。皆是师弟具自行化他之德。最后一人但是自解无教他德。故格下以显上耳。格量中先与世乐拔果苦。后与涅槃乐拔生死苦。此是略举梵福。今更广之。满阎浮人福。不及西瞿耶尼一人福。满西瞿人福。不及东弗婆提一人福。满三天下人福。不及北郁单越一人福。满四天下人福。不及一四天王。四天王不及一释。乃至第六天。不及一梵福。梵福有定散。散者无塔处作塔。塔坏者治之。和合僧众请转法轮。众散者还合之是为四福。与梵天等。故言梵福也。圣福者。谓阿罗汉住最后身得有余涅槃者是也。又有体法三乘人。同学无生断烦恼尽。如烧木成炭。又萨埵圣福自行化他。俱以无言说道。断烦恼入无余。又萨埵福谓从初发心次第化人入大涅槃。如是格量梵福不及圣福。圣福不及体圣福。体圣福不及小萨埵福。小萨埵福不及大萨埵福。大萨埵福不及闻法华经初随喜福。何以故。彼非佛法故非实故非圆故。虽住后果不及我初心。其义如是。私谓劝人听法。从与陀罗尼菩萨共生一处。至人相具足。合有五十功德。将功德目人亦成五十。但上五十论内解随喜。今唯论外事为异也。又此文亦有六根功德。利根智慧是意功德。不喑哑舌功德。鼻修高直鼻功德。见佛眼功德。闻法耳功德。余是身功德。前是相似位功德。今是相似位前功德耳。听经文为四。一自往。二分座。三劝他。四具听修行(云云)。偈十八行为二。初九行颂随喜。次若有劝下。第二九行颂听经随喜中三。前一行半颂五十人。次最后人下。第二五行半颂格量本。次最后下。第三二行颂格量略不颂福甚多。后九行颂听经。小不次第为四。初五行超颂劝听经。次若故诣下第二二行追颂自往。次若于讲法下第三一行颂分座。次何况下。第四一行颂修行(云云)。

　　释法师功德品

　　法师义如上说。功德者。前谓初品之初功德。今五品之上。谓六根清净。内外庄严五根清净名外庄严。意根清净名内庄严。又从地狱已上至佛而还。一切色像悉身中现者。名内庄严。从地狱已上佛已还。一切色像以普现三昧而外化者。名外庄严。身根既尔余五根亦然。读诵既尔四种亦然。初品既尔四品加然。相似既尔分真倍然。行者闻说此功德利喜不自胜。勤求无厌信进倍增明识大乘有大势力决无疑网。似解之初初。过二乘之极极百千万倍。指始显终悬解究竟第一义谛不可思议。此品所明备斯四意。故言法师功德品也。六根功德者。光宅云。三业合十善。一善具十为百。自行化他随喜赞叹合四百。约五种法师为二千。三品分之即六千功德。此土三根用弱夺言八百。三根用强与言千二。与夺合论还是六千也。有人明数与光宅同。下品八百中品一千上品千二百。诸师偏释未会今经。亦不合诸教。大品云。色净故般若净。般若净故色净。色净五根净。般若净意根净。若六根等云何判上中下强弱用耶。若一强一不强。一净一不净。一上品余非上品(云云)。正法华整足具六千功德。不论上中下(云云)。法华论云。凡人以经力故得胜根用。虽未入初地。以父母所生肉眼。见大千内外也。大经云。如来一根则能见色闻声嗅香别味觉触知法。今经六根清净与大品同。以是功德庄严六根。与正法华同。鼻见色闻声觉知与涅槃同。肉眼有天眼慧法佛眼等用与论同。文义如此不可以偏见抑正经。今当说之。光宅数整足根不依文。今按三业安乐行即有十善。一善有十即百善。一善中有十如即千善。就化他为二千。约如来室如来衣如来座。即成六千。五种法师悉具六根清净。一一根皆有一千功德也。
　　复次一心中具十法界。一一界皆有十如。即成一百。一根通取六尘。即有六百。约定慧二庄严。即是一千二百。根根悉用定慧庄严等千二百也。若论六根清净。清净则不言功德若少若多。若言庄严能盈能缩能等等庄严者根根六千。若言千二显其能盈。若言八百显其能缩。若言清净无盈无缩无等。六根互用根自在故。不可思议故。若偏判者则失旨也。相似之位。若依四轮即铁轮位也。若依五十二位。即十信心也。若依仁王即十善大心也。今对常精进者。即十信之第三心也。诸经名目虽异。同是圆教相似位耳。文为二。初总列六根盈缩功德数。次别作六章解释。各有长行偈颂。眼根章明父母所生名肉眼而所见过于天眼。梵王报得天眼。在己界遍见大千。大千外有风轮与眼作障不能见外。若在他界则不遍见大千。非所统故。小罗汉见小千。大罗汉见大千。辟支佛见百佛世界。不以风轮为碍。亦无己他界隔。今经论眼。能见大千内外应是天眼。那名肉眼。此是圆教似位。因经之力有胜根用。既未发真不得称天眼。犹名肉眼。例如小乘方便未得神通则不称天眼耳。犹是分段之身。故称父母所生。虽称肉眼具五眼用。见大千内外天眼用。见一切众生及业因缘法眼用。其目甚清净慧眼用。一时悉见大千内外见业见净。又圆伏法界上惑佛眼用。大经云。虽有肉眼名为佛眼。佛眼故名清净。具五眼故故言庄严。能盈能缩名胜根用。名根自在。岂可只作八百千二百解耶。耳根章遍闻大千内外十法界音声。闻六道即肉天二耳。闻二乘即慧耳。闻菩萨即法耳。闻佛即佛耳。又父母所生肉耳。能闻内外即天耳。听之不著即慧耳。不谬即法耳。一时互闻即佛耳以耳例眼眼亦如是。见人天是二眼。见二乘是慧眼。见菩萨是法眼。见佛即佛眼(云云)。鼻根章亦如是。父母所生即肉鼻。大千内外即天鼻。不染不著即慧鼻。分别不谬即法鼻。一时互用即佛鼻。此章明互用者。鼻知好恶别贵贱。睹天宫庄严等。则鼻有眼用。读经说法闻香能知。鼻有耳用。诸树花果实及苏油香气。鼻有舌用。入禅出禅禅有八触故。五欲嬉戏亦是触法。鼻有身用。染欲痴恚心亦知修善者。鼻有意用。鼻根自在胜用若兹。例五根亦如是。舌根章亦如是。父母所生即是肉舌。能作十法界语。约此即是五舌义明矣。能作十法界语即天舌。不坏即慧舌。不谬即法舌。一时互用即佛舌(云云)。问苦涩恶味至舌皆变成上味。众色到眼何不变成妙色。旧不例。味有损益。损者变。不损者不变。诸色不坏眼故不例。今解不尔。一切色同佛色。一切声同佛声。等皆清净例则无妨。遍知一切色法声法。无乱无谬分别亦无妨。自在之根那作顽碍之解耶。身根章亦如是。世间所有。皆于身中现肉身用也。上至有顶于身中现天身用也。二乘身中现慧身用也。菩萨于身中现法身用也。佛于身中现佛身用也。一时圆现一时互用。一时无谬一时无著(云云)。意根章亦如是。世间资生产业。皆顺正法人意净天心所行天所动作悉知天意净。四月即四谛。一岁即十二月。是十二因缘。与实相不相违背。即慧意净。一月即一乘菩萨意净。有所思量皆是先佛经中所说即佛意净。一时圆明一时圆互。一时无染一时无谬。根用自在能盈能缩能等能净(云云)。

　　释常不轻菩萨品

　　内怀不轻之解。外敬不轻之境。身立不轻之行。口宣不轻之教。人作不轻之目。不轻之解者法华论云。此菩萨知众生有佛性不敢轻之。佛性有五。正因佛性通亘本当。缘了佛性种子本有非适今也。果性果果性定当得之。决不虚也。是名不轻之解。将解以历人彼亦如此。是名敬不轻之境。敬此境故名不轻之行。宣此语故名不轻之教。昔毁者以此目人。今经家以此目品。见实三昧云。佛为父王说一切皆是佛。王问一切众生即是佛不。佛答。若如实见众生。于其即是佛。私类此语若不如实见佛。于其则非圣。譬初学射的多乖少当。以地为的无往不著。若分别贤圣孰是孰非。如实观之即是佛也。初是因缘解。后是圆教解(云云)。此品引人为证。证五品功德深六根报重。我昔随喜获现生后报。以募流通也。文有长行偈颂。长行为三。一双指前品罪福。二双开今品信毁。三双劝后二逆顺。双指者。先指罪如法师品说。次指福。如功德品说如文。第二双开信毁者。有事本本事。事本有时节名号劫国说法等。悉如文。第二从最初威音王下是明本事又三。初明时节。二于像法中下。双标两人名。毁者因时名增上慢。信者因时名常不轻。次第三得大势下双明得失。得失又二。初就信者论得。得正说之宏宗。得流通之妙益。名常不轻是人一。凡有所见是理一。皆悉礼拜是行一。而作是言是教一。此是开权显实之四一也。从乃至远见下是本理一。故往礼拜是本行一。而作是言是本教一少人一其义可解。此是开近显远之四一也。文云。不专读诵经典但行礼拜者。此是初随喜人之位也。随喜一切法悉有安乐性皆一实相。随喜一切人皆有三佛性。读诵经典即了因性。皆行菩萨道即缘因性。不敢轻慢而复深敬者。即正因性。敬人敬法不起诤竞。即随喜意也。不轻深敬是如来座也。忍于打骂是著如来衣也。以慈悲心常行不替。即如来室也。又深敬是意业。不轻之说是口业。故往礼拜是身业。此三与慈悲俱。即誓愿安乐行也。如此三四。岂非流通之妙益而谓何耶。从四众之中下。第二明毁者之失。生嗔恚心不净者。不受四一也。骂言无智智知于理。既言无智不受理一也。比丘即不受人一也。从何所来不受行一也。虚妄授记不受教一也。经历多年常被骂者。结不受开权显实之四一也。避走远住高声唱言亦复不受。此不受开近显远本地之四一也。常作是语故。结信者深信不休也。四众为作不轻名者。此结毁者呰毁不止也。
　　问。释迦出世踟蹰不说。常不轻一见。造次而言何也。
　　答。本已有善释迦以小而将护之。本未有善不轻以大而强毒之(云云)。从临欲终时下。双明信毁果报。初文为二。一明果报。二结会古今。信者论三报。现得六根清净。生值灯明佛。后值二千亿佛。神通力是身业净。乐说辩力是口业净。善寂力是意业净(云云)。结会又二。初结会如文。从若我宿世下。第二是举信者而劝顺也如文。从彼时四众下。明毁者果报。又二。先明得果。后结古今。毁者得善恶两果。谤故堕恶。闻佛性名毒鼓之力获善果报。结古今又二。初结古今。次从当知下。举逆以显顺。劝持以遮毁。经有大力终感大果。务当勤习五种之行。偈有十九行半。初十五行半。但颂信毁因果。后四行颂劝持。在文可见不细出也。著法者。是法不可示。若定谓是有即是著法。乃至定谓是非有非无。亦名著法者。佛藏云。刀轮害阎浮人其失犹少。有所得心说大乘者。其罪过彼也(云云)。大论云。执有与无诤。乃至执非有非无。与有无诤。如牛皮龙绳俱不免患。中论云。诸佛说空法。本为化于有。若有著空者。诸佛所不化。若定言诸法非有非无者。是名愚痴论。若失四悉檀意。自行化他皆名著法若得四悉檀意。自他俱无著也。

　　妙法莲华经文句卷第十上


　　妙法莲华经文句卷第十下

　　　　天台智者大师说

　　○释如来神力品

　　如来者上释竟。神名不测。力名干用。不测则天然之体深。干用则转变之力大。此中为付嘱深法。现十种大力。故名神力品。自此品下凡有八品。是付嘱流通。今品明菩萨受命弘经。次品如来摩顶付累。文有长行偈颂。长行为三。一菩萨受命。二佛现神力。三结要劝持初经家叙敬仪。次发誓弘经。弘经为三。一时节佛灭后是也。二处所分身等国是也。三誓愿。非但奉命益他。亦自愿此真净大法。兼济俱美也。从尔时下。是第二现十神力为二。初所对之众。次正现神力。于文殊等者。迹化众也旧住者。下方本化众也一切者他方来者。及从分身佛来者也。
　　问。但见下方发誓。不见文殊等发誓何也。
　　答。上文云。我土自有菩萨能持此经。即兼得之也。十神力者。一吐舌相者。今经所演开三显一内秘外现废近显远。明三世益物皆诚谛不虚。福德人舌至鼻。三藏佛至发际。今至梵天出过凡圣之外。极于净天之顶。相既殊常说弥可信。二通身毛孔遍体放光。周照十方无处不朗。表智境罄也。上白毫吐耀始在东方。表七方便初见一理。今本门既竟。放一切光照一切土。能令初因终于等觉究竟佛慧。分身诸佛亦复如是。三謦咳者。将语之状也。亦是通畅之相也。四十余年隐秘真实。今获伸舒无有遗滞。是我出世大事通畅。是故謦咳欲以此法付诸菩萨令于后世导利众生。将语斯事是故謦咳。謦咳具二义。一咳咳事了。一咳咳付他也。四弹指者随喜也。随喜七方便同入圆道。随喜圆道增智损生。随喜诸菩萨持真净大法。随喜后世获无上宝。此一弹指竖彻三世横亘十方。五地六种动者。表初心至后心六番动无明。今明复动一切人六根令得清净也。六普见大会者。表诸佛道同也。而今而后亦复如是。上五千起去三变被移。既失本心不能现益。宜以非灭现灭。从诸菩萨弘经得道。入于佛慧如今会无异。亦表未来有机一也。七空中唱声者。表于未来有教一也。八南无归命为佛弟子。表于未来有人一也。九遥散诸物云聚而来者。表未来有行一也。十十方通同如一佛土者。表理一也。
　　问。何以知十相表现意复表将来意。
　　答。文云。我以如来神力。为嘱累此经故犹不能尽。表现表将其义明矣。从尔时佛告上行下。是第三结要付嘱。文为四。一称叹付嘱二结要付嘱。三劝奖付嘱。四释付嘱。初叹如文。结要有四句。一切法者一切皆佛法也。此结一切皆妙名也。一切力者。通达无碍具八自在。此结妙用也。一切秘藏者。遍一切处皆是实相。此结妙体也。一切深事者。因果是深事。此结妙宗也。皆于此经宣示显说者。总结一经唯四而已。撮其枢柄而授与之。从是故汝等下。三是奖劝付嘱如文。从所以者何下。四是释付嘱也。上云经卷所在之处皆应起塔。经中要说要在四事。道场释上甚深之事。得菩提释上秘藏。转法轮释上一切法。入涅槃释上神力。此之四要摄经文尽。故皆应起塔也。所言要者。得菩提是法身。转法轮是般若。入涅槃是解脱。三法成秘密藏佛住其中。即是塔义也。阿含云。佛出世唯四处起塔。生处得道处转法轮入涅槃。坐道场是法身生处。余悉如文。偈有十六行。初四行颂十神力。次十二行颂结要。嘱累下二行。是人之功德总颂四法。能持则为已见我下。第二八行半。别颂四法。初一偈半颂一切法。持法即持佛身(云云)。令我及分身两偈颂神力。神力劝佛令欢喜。诸佛坐道场一偈。颂秘要可解。于诸法之义四偈。颂甚深之事。说法破闇入一乘。是佛甚深之事也。后一偈半总颂结也。

　　释嘱累品

　　嘱是佛所付嘱。累是烦尔宣传。此从圣旨得名故言嘱累。嘱是顶受所嘱。累是甘而弗劳。此从菩萨敬顺得名故言嘱累。嘱是如来金口所嘱。累是菩萨丹心顶荷。此从授受合论故言嘱累品也。是故如来躬从座起。申手摩顶授以难得之法。大众曲躬合掌。如世尊敕当具奉行殷勤授受。故名嘱累品也。文为二。初付嘱次时众欢喜。初为三。一如来付嘱。二菩萨领受。三事毕唱散。初又三。一正付二释付三诫付。正付者佛以一权智善巧之手。摩三千三百那由他国土侧塞虚空诸菩萨实智之顶。如来授道化他故。名权智手也。菩萨自行受道故。名实智顶也。若申手摩顶。即身付嘱也。权智临实智。即意付嘱也。而作是言者。即口付嘱也。文有四悉檀意。我于无量劫修是难得之法者。此从前佛受学。今以付尔。尔当授彼三世继嗣。即世界悉檀也。一心流布即为人悉檀也。广令增者。即对治悉檀也。益者。即第一义悉檀也。所以者何下。释付也。有大慈悲者。如来室也。无诸悭吝者。如来衣也。亦无所畏者。如来座也。佛之智慧者。一切智也。如来智慧者。道种智也。自然智慧者。一切种智也。于如来室中。能施众生三种智慧。乃至座中亦复如是。如是施主故无悭吝故无所畏。汝等当学如来此法。是名释出佛意而付嘱之。从于未来世下是诫付者。若根深智利直说佛慧。若不堪者。于余深法中示教利喜。佛慧是深而非余。六方便是余而非深。别教次第是余亦是深。汝能以余深。助申佛慧者。即善巧报佛之恩。是名诫付嘱也。从时诸菩萨下。是第二领受。欢喜意领受。曲躬低头是身领受。俱发声言是口领受。兼得意领受也。如世尊敕者。领受大施主如来室意。当具奉行领受无悭吝如来衣意。愿不有虑领受无所畏如来座意。佛既三付菩萨三受。皆如文。尔时释迦下。是第三唱散。多宝为证经故来。今迹本二门已讫。故须敬遣如故。分身为开塔故集。开塔事了故令分身还本。塔不可重开。故分身去而不现。塔犹听法故闭而尚在。
　　问。塔若听法亦应不闭。
　　答。证正已故闭。听流通故在(云云)。从说是语时下。是大众欢喜。诸佛为化他事遂故喜。菩萨为自行得法故喜。又说人清净故喜。佛是也。闻清净法故喜。妙经是也。闻法获证故喜。现在未来得益者是也。三事具足故大欢喜(云云)。

　　释药王菩萨本事品

　　观经曰。昔名星光。从尊者日藏闻说佛慧。以雪山上药供养众僧。愿我未来能治众生身心两病。举世欢喜号曰药王。此文明一切众生喜见顿舍一身复烧两臂轻生重法命殒道存。举昔显今故。言本事品也。若推此义星光应在喜见之后。从舍药发誓已来名药王故(云云)。此下五品皆是化他流通。今品明化他之师。唯愿大法大得弘宣。大愿众生获大饶益。所以竭其神力尽其形命。殷殷虔虔志犹未已。庶令弟子宗法如师。我传尔明尔复传明。明明无已师之志也。故知此品勖弘法之师也。下如妙音观音两品。明他方大士奉命弘经。普现色身形无定准。不可牛羊眼看。不可以凡庸识度。于所闻处勿生轻想。轻想则法不染心。故知下品勖受法弟子也。有人言。上诸品诸佛为佛事。此品下菩萨为佛事。此一往耳。上品亦有菩萨。此下品亦有诸佛(云云)。今明方便品开三显一圆因已竟。安乐行品明乘乘之法。寿量明乘果已竟。此品下明乘乘之人。故十二门论云。大乘者。普贤文殊大人之所乘也。药王以苦行乘乘。妙音观音以三昧乘乘。陀罗尼以总持乘乘。妙庄严以誓愿乘乘。普贤以神通乘乘。作此解者。于化他流通义便也。文为四。一问二答三利益四多宝称善。问为三。一通问游化。二别问苦行。三请答如文。二答为二。一但答苦行者。游化则指色身三昧。或指下二品也。二叹经。答苦行中。先明事本。次明本事。事本为三谓时节有佛声闻国土等。悉如文。本事为三。一佛说法二修供养三结会。然佛普为一切。何独喜见。其是对扬须付流通。如今之身子寄一而言诸耳。苦行又二。一现在二未来。现在又二。一修行得法。二作念报恩。报恩又二。一三昧力。二正报身力。身力为三。一烧身二佛称叹三时节。真法供养者。当是内运智观观烦恼因果。皆用空慧荡之。故言真法也。又观若身若火能供所供皆是实相。谁烧谁然能供所供皆不可得。故名真法也。一切众生下。未来苦行又为五。一生王家二说本事三往佛所四如来付嘱五奉命任持。悉如文。任持又四。一起塔二烧臂三利益四现报。悉如文。佛告下。是第三结会古今。又为二。一结会二劝修。劝修者。能然一指胜舍外身。外轻内重故功福有异。文云妻子者外身也。国城等外财也。从若复有人以七宝下叹经。先叹能持者。次叹所持法。后明持福深。七宝奉四圣。不如持一偈。法是圣师能生能养能成能荣莫过于法。故人轻法重也。宿王下。第二叹所持法又二。初叹法体次叹法用川流江河诸水之中。海为第一者。无量义云四水譬教。药草喻中一云能雨譬说。今更诸水总一切教别举四者。譬乳酪生熟四味教也。此法华教譬醍醐海也。说穷本地为深。遍一切处为大。纯明佛法不说余法为咸。最为深大其义如是。十宝山名出华严及众经(云云)。土黑铁围故非是宝。十山虽宝或一或二神龙杂居。须弥四宝所成纯天所住。譬余教说能依十地四十心或凡或贤或圣说所依或俗或真或中。是为卑下。此法华经所说谛理常乐我净。如四宝所成。开示悟入者之所依。是故此义最为高上。星月同是阴精俱于夜现。星无亏盈不及于月。诸经说权智不得自在。此经明权即实实即权。盈亏相指不二而二。如此说权智胜余教也。日是阳精独能破闇。诸经明实智破惑。尚不及即实而权。那得并即权而实。故知此经明实智最为第一。轮王号令止在四域。释齐三十三。梵号令总上冠下。譬余经说三谛三昧各不相收不得自在。此经所说以实相入真。决了声闻法。是诸经之王。实相入俗一切治生产业不相违背。实相入中诸法无非佛法。文云。一切学无学及发菩萨心者之父。其义如是。一切凡夫四果支佛第一者。此明任运无功用也。余经要因功用乃得入流。如四果人因闻思修方乃得悟。此经明无作四谛不杂方便。自然流入萨婆若海。如大白牛肥壮多力其疾如风(云云)。声闻支佛菩萨为第一者。此明因第一也。余经明因是七方便。今经明因出方便外。故因第一也。如来第一者。此明果也。余经明果近在寂场。此经明果远指本地故最第一。此经能救下。叹法用。初叹拔苦用。次十二事叹与乐用后结皆如文。从若人得闻下。明持经福深。先举全闻经福。次举闻品福。有格量有嘱累如文。口出香是现报。余是后报。得闻是经不老不死者。此须观解。不老是乐不死是常。闻于此经得常乐之解。坦然在怀无所畏忌。说是下。是第三闻品得益如文。第四多宝称善如文。

　　释妙音菩萨品

　　文中自释。昔奉云雷音王佛十万种妓。今游化他土音乐自随。昔奉八万四千宝钵。今尔许道器眷属围绕。昔得一切众生语言陀罗尼。今以普现色身。以妙音声遍吼十方弘宣此教。故名妙音品。此品明菩萨以难思之力。随类通经。物睹其迹莫测其本。但甘其味无择其形。当卑其地自壅其流。即是化他门中第二意也。文为六。一放光东召二奉命西来三十方弘经四二土得益五还归本国六闻品进道。大人相者大相海也。遍体毛功德。不及一好功德。众好功德不及一相功德。诸相从下向上展转相胜。不及白毫功德。白毫功德不及肉髻功德。故是大人相也。此相业者从孝顺师长起。今放是光召本弟子。使弘中道之经利益大机者也。白毫从一道清净起。今放此光令弘此法也。
　　问。佛一一相皆法界海。何故胜负。
　　答。他经所明宜作此说耳。
　　问。佛有缘弟子布满十方。何故召东说西。不论八方耶。
　　答。此有所表。净名云。日月何意行阎浮提。欲以光明除众闇瞑。东是光始西是其终。有始有终其唯圣人乎。未发心者令其发心。未究竟者令其究竟。一菩萨既尔诸众亦然。一方既尔诸方亦然。圣不烦文举一蔽诸。故但言东西耳。发来文为二。一发来缘二正发来。来缘为六。一经家叙其福慧二被照三辞四诫五受旨六现来相。叙福之由。由值先佛多也。甚深智慧即智慧庄严。十六三昧即福德庄严也。光照身辞佛悉如文。佛诫者。然法身大士故不肃而成。所将眷属或未达者。故寄彼而规此耳。夫佛身与理相称。不得见卑小而忘其尊严。此约如来座为诫也。夫师及弟子智断具足。师既施权弟子亦隐其实。此约如来衣为诫也。夫依报国土皆正报所感。如来以慈临大千。宜须高须下。勿睹依报而忽正报也。此约如来室为诫也。此佛弘经亦敕三意。彼尊诫约诸佛道同也。受旨者。如来力是座力。神通力是室力。庄严力是衣力。此受弘经之大旨利物之宗要。故能不动此会。游化十方焉。现相文为六。一遣莲花二问三答四请五推功六命来。悉如文。
　　问。若文殊位下。辞不应求见。若文殊位高相来那忽不识。
　　答。虽同一位有始中终。止此一事不知无忝高位。又众中见瑞不了。发起令知故问佛耳。从于时下。是发来文为六。一与眷属经历二叙相登台三问讯传旨四请见多宝五世尊为通六塔中称善。悉如文。第三弘经为二问答。初问种何善根。二问有是神力。善根是问昔。神力是问今。佛还答二意。昔献乐奉器仍结古今。悉如文。此答其种善根之问。从华德下。答其神力之问。示三十四凡身四圣人身。结成十法界六道耳。尔时华德下。是问今住何定而能如此自在利益。佛答如文。说是品下。是第四二土利益。三昧与陀罗尼。体一而用异寂用为三昧持用名陀罗尼。又色身变现名三昧音声辩说名陀罗尼。上品云初得一切色身三昧转身得一切语言陀罗尼。当知音声犹是色法。故言体一用异。又舌根清净名陀罗尼。余根清净名三昧。都是六根清净法门耳。尔时妙音下。第五还本土。动地雨花者。菩萨经历尚能傍益。况佛前放光。傍照东方百八万亿那由他土。亦傍论利益也。第六闻品进道如文。

　　释观世音菩萨普门品

　　此品是当途王经。讲者甚众。今之解释不与他同。别有私记两卷。略撮彼释此题。有通有别。通有十双别有五只。十双者。一人法乃至第十智断(云云)。观世音者人也。普门者法也。人有多种(云云)。法有多种(云云)。依前问答论观世音人。依后问答论普门法。人法合题故言观世音普门品(二)观世音者大悲拔苦。依前问答。百千苦恼皆得解脱。普门者大慈与乐。依后问答。应以得度而为说法也(三)观世音者智慧庄严。智能断惑如明时无闇。普门者福德庄严。福能转寿如珠雨宝者也(四)观世音者观冥于境。即法身也。普门者随所应现。即应身也(五)观世音者。譬药树王遍体愈病。普门者。譬如意珠王随意所与(六)观世音者。冥作利益无所见闻。三毒七难皆离。二求两愿皆满也。普门者显作利益。目睹三十三圣容。耳闻十九尊教也。(七)观世音者。随自意照实智也。普门者。随于他意照权智也(八)观世音者。不动本际也普门者。迹任方圆也(九)观世音者。根本是了因种子。普门者。根本是缘因种子也(十)观世音者。究竟是智德。如十四夜月光也。普门者。究竟是断德。如二十九夜月邪辉将尽也。经文两问答含无量义。略用十双。始从人法终至智断释品通名。其义如是。别论五只者。一观也。观有多种。谓析观体观次第观圆观。析观者灭色入空也。体观者即色是空也。次第观者。从析观乃至圆观也。圆观者。即析观是实相。乃至次第观亦实相也。今简三观唯论圆观。文云普门观若不圆门不称普。即此义也。世者。若就于行先世后观。若就言说先观后世。今从说便故后论世。世亦多种。谓有为世无为世二边世不思议世。有为世者三界世也。无为世者二涅槃也。二边世者生死涅槃也。不思议世者实相境也。简却诸世但取不思议世也。音者机也。机亦多种。人天机二乘机菩萨机佛机。人天机者。诸恶莫作诸善奉行也。二乘机者。厌畏生死欣尚无为也。菩萨机者。先人后己慈悲仁让也。佛机者。一切诸法中悉以等观入。一切无碍人。一道出生死也。拣却诸音之机。唯取佛音之机而设应。以此机应因缘故。名观世音也。普者周遍也。诸法无量若不得普则是偏法。若得普者则是圆法。故思益云。一切法邪一切法正。略约十法明普。得此意已类一切法无不是普。所谓慈悲普弘誓普修行普离惑普入法门普神通普方便普说法普成就众生普供养诸佛普。始自人天终至菩萨皆有慈悲。然有普有不普。生法两缘慈体既偏。被缘不广不得称普。无缘与实相体同。其理既圆慈靡不遍。如磁石吸铁任运相应。如此慈悲遍薰一切。名慈悲普。弘誓普者。弘广也誓制也。广制要心故言弘誓。弘誓约四谛起。若约有作无生无量四谛者。收法不尽不名为普。若约无作四谛者。名弘誓普也。修行普者。例如佛未值定光佛前凡有所修不与理合。从得记已触事即理。理智历法而修行者。无行而不普也。断惑普者。若用一切智道种智。断四住尘沙等惑。如却枝条不名断惑普。若用一切种智断无明者。五住皆尽如除根本名断惑普。入法门普者。道前名修方便。道后所入名入法门若二乘以一心入一定。一心作一不得众多。又为定所缚故不名普。若历别诸地浅深阶差亦不名普。若入王三昧。一切三昧悉入其中。不起灭定现诸威仪。故名法门普。神通普者。大罗汉天眼照大千。支佛照百佛世界。菩萨照恒沙世界。皆缘境狭发通亦偏。若缘实相修者。一发一切发。相似神通如上说。况真神通而非普耶。方便普者二种。道前方便修行中摄。道后又二。一者法体。如入法门中说。二者化用。如今说。逗机利物称适缘宜一时圆遍。虽复种种运为。于法性实际而无损减。是名方便普。说法普者。能以一妙音。称十法界机。随其宜类俱令解脱。如修罗琴故名说法普。成就众生普者。一切世间及出世间所有事业。皆菩萨所为。凿井造舟神农尝药云荫日照利益众生。乃至利益一切贤圣。示教利喜令入三菩提。是名成就众生普。供养诸佛普者。若作外事供养。以一时一食一花一香。普供养一切佛。无前无后一时等供。于一尘中出种种尘亦复如是。若作内观者。圆智导众行。圆智名为佛。众行资圆智。即是供养佛。若行资余智。不名供养普。众行资圆智。是名供养普。门者。从假入空空通而假壅。从空入假假通而空壅。偏通则非普。壅故非门。中道非空非假。正通实相双照二谛故名普。正通故名门。普门圆通义则无量。略举其十类则可知。此品犹是普现三昧化他流通也。文为三。一问二答三闻品得益。问答两番。初番问为二。初经家叙时者。说东方菩萨竟。次说西方菩萨时也(其一)说东方生善竟。次说西方生善时(其二)说东方断疑竟。次说西方断疑时(其三)说东方得道竟。次说西方得道时(其四)无尽意者。大品明空则无尽。大集明八十无尽门。净名云。夫无尽者。非尽非无尽故名无尽。总三经。用三观三智。释无尽也。意者智也。无尽者境也。智契于境。单从于境应言无尽。单从于智应言于意。境智合称故言无尽意也。一又意者世出世之本也(二)又意即法界中道。故言能观心性名为上定(三)此约三智三观。释名也。兴问者。大经云。具二庄严能问能答。无尽意前以慧庄严。问观世音慧庄严。佛以慧庄严。答观世音慧庄严也。佛答为三。一总答二别答三劝持名答。总为四。一人数二遭苦三闻名称号四得解脱。自有多苦苦一人多人受一苦一人受多苦一人受少苦。今文百千万亿众生多人也。受诸苦恼多苦也。举多显少多尚能救况少苦耶。遭苦是恶称名是善。善恶合为机义也。而得解脱是应也。此是机感因缘。名观世音。亦是人法因缘。乃至智断因缘。名观世音。后去例如此。结名不烦文。别答为三。一口机应二意机应三身机应。口又二。初明七难次结。火难为四。一持名是善。二遭火是恶。三应。四结。于一难中例为三番。一果报火。地狱已上初禅已还皆论机应。二恶业火。地狱已上非想已还皆论机应。三烦恼火。地狱已上等觉已还皆论机应。七难三毒二求例皆如此。此义既广可以意知不可文记。身机为二。初二求次结。求男有立愿修行德业。求女文略修行。正言礼拜是同故略之。愿业各异故重出之。结如文。从是故众生下。是劝持名为三。劝持格量结叹。上述胜名美德不辨形质。若欲归崇宜持名字。是故劝持也。入大乘论云。法身唯一应色则多。格六十二亿应。等一法身也。智者云。圆人唯一偏人则多。格六十二亿偏菩萨。等一圆菩萨也。第二番问为三。云何游问身。云何说问口。方便问意。此圣人三密无谋之权。随机适应也。佛答亦三。一别答二总答三劝供养。应以者。答方便力也。现身答其问游也。说法答其问口也。凡有三十三身十九说法(云云)。从成就下。结别开总。别文广意狭。总答文狭意广(云云)。从是故下劝供养。此中见形闻法。故劝供养也。初劝次受旨。受旨为六。奉命不受重奉佛劝即受结皆如文。从持地下。是闻品功德(云云)。无等等者。九法界心不能等理。佛法界心能等此理。故无等而等也。又毕竟之理是无等。初缘毕竟理而发心。能等于理故言无等等也。又心之与理俱不可得。将何物等何物。而言无等等耶。心之与理俱不可说不可说而说。说此心等此理。故言无等等耳。初一是横释。次一是竖释。次一非横非竖释也(云云)。

　　释陀罗尼品

　　此翻总持。总持恶不起善不失(其一)又翻能遮能持。能持善能遮恶(其二其三)此能遮边恶能持中善(其四)众经开遮不同。或专用治病。如那达居士。或专护法如此文。或专用灭罪。如方等。或通用治病灭罪护经。如请观音。或大明咒无上明咒无等等明咒。则非治病非灭罪非护经。若通方者亦应兼。若论别者幸须依经勿乖教(云云)。诸师或说咒者。是鬼神王名。称其王名部落敬主不敢为非。故能降伏一切鬼魅(其一)或云咒者如军中之密号唱号相应无所诃问。若不相应即执治罪。若不顺咒者头破七分。若顺咒者则无过失(其二)或云咒者。密默治恶恶自休息。譬如微贱从此国逃彼国。讹称王子。彼国以公主妻之。多嗔难事。有一明人从其国来。主往说之。其人语主。若当嗔时说偈。偈云。无亲游他国。欺诳一切人。粗食是常事。何劳复作嗔。说是偈时默然嗔歇后不复嗔。是主及一切人但闻斯偈。皆不知意。咒亦如是。密默遮恶余无识者(其三)或云咒者。是诸佛密语。如王索先陀婆。一切群下无有能识。唯有智臣乃能知之。咒亦如是。秖是一法遍有诸力。病愈罪除善生道合(其四)为此义故皆存本音。译人不翻意在此也。恶世弘经喜多恼难。以咒护之使道流通也。文为四。一问持经功德。二答甚多。三请以咒护。四闻品得益。一问如文。二答有格量本。问多不。答甚多。格出功德如文。请说咒有五番。一药王二勇施三毗沙门四持国五十女。药王为四。一请二说三叹四印。下例有三如文。十女为五。一列名二请说三叹四誓五印。夜叉翻捷疾鬼罗刹翻食人鬼二部是北方所领者。富单那热病鬼。吉遮起尸鬼。若人若夜叉俱有此鬼。毗陀罗赤色鬼。揵陀罗黄色鬼(未详)乌摩勒乌色鬼(未详)阿跋摩罗青色鬼。阿梨树枝堕地法尔破为七片。弑父母破僧是三逆罪。外国油者捣麻使生虫合压之。规多汁益肥。此过尤也。斗秤轻出重入欺盗之尤。近世有小斗出大斗入震铭其背。斯罪亦不轻也。

　　释妙庄严王本事品

　　此因缘出他经。昔佛末法有四比丘。于法华经极生殷重。虽卷舒秘教甘露未沾。日夜翘诚晷刻无忘。叹云苟非其人乎。地非其处乎。世间纷愀静散相乖。直尔求闲尚须厌弃况崇道乎。于是结契山林志欣佛慧。幽居日积衣粮单罄。有待多烦无时不乏。一餐喀喀。废万里之行。十旬九饭。屈云霄之志。可得言哉。其一人云。吾等四穷尚不存身法当安寄。君三人者但以命奉道莫虑朝中。我一人者舍此身力誓给所须。于是振锡门闾以求供继。自春至冬周而复始。如仆奉大家。甘苦无喜愠。三人得展其诚功圆事办。一世之益当无量生。其一人者数涉人间。屡逢声色坯器未火难可护持。偶逢王出车。马骈阗旌旗噏赫。生心动念爱彼光荣。功德薰修随念受报。人中天上常得为王。福虽不赀亦有限也。三人得道会而议云。我免笼樊功由此王。其耽果报增长有为。从此死已不复为王。方沈火坑良难可救。幸其未苦正可开化。其一人云。此王著欲而复邪见。若非爱钩无由可拔。一人可为端正妇。二作聪明儿。儿妇之言必当从顺。如宜设化果获改邪。妇者妙音菩萨是。昔二子者。今药王药上二菩萨是。昔时王者。今华德菩萨是。所以白毫东召。升紫台而西引神咒护经使流通而大益。说四圣之前缘故。名妙庄严王本事品。又妙庄严者。妙法功德庄严诸根也。此王往日于妙法有缘。道熏时熟诸根应净。生虽未获其理必臻。灵瑞感通嘉名早立。例如善吉虽未无诤已号空生。故下文云。得清净功德庄严三昧。以是义故名妙庄严王也。前品说咒护。今品说人护。人护尚尔咒护弥良。普劝流通也。文为六。一明事本二双标能所三能化方便四所化得益五结会古今六闻品悟道。事本如文。彼佛法中下。第二双标能所。所化一人能化三人俱出其名别显二子福慧六度四弘。余经指此为十波罗蜜。横法门也。三十七助道。竖法门也。余经为正道。行行为助道。今经指十度为正。呼此是助道也。禅度中具有三昧。道品中节节有三昧。更标七三昧者。广显法门耳。从时彼佛下。第三能化方便文为三。一时至二论议三现化。初时至者。彼佛出世常宣正法。于王缘弱则非其时。若说法华则其时矣。文云彼佛将欲引导说法华经。即其义也。第二论议文中。子白母时至。母让令化父。子怨出邪见家。母责令忧念。悉如文。从于是二子下。是第三现化。现化应十八变。可具释之。从时父见子下。第四所化得益。文为十。一信子伏师。王睹邪变或一或二狭而且陋。见子所作叹未曾有。信其子而伏其师。问师是谁我亦愿见。二父王已信。宫中八万四千又熟。白母称庆愿放出家。母亦听之。三重催父母。今正其时佛难值故。四化功已著佛叹功德。法华三昧者。摄一切法归一实相如前说。离恶趣者。一往以三途为恶趣。具论二十五有。皆乖真起妄悉是恶趣。今皆离之。即二十五三昧。破二十五有也。佛集三昧者。即秘密之藏佛集其中。唯佛行处非余人也。五俱诣佛所。闻法供养见瑞欢喜。六佛与受记。七出家修行。八称叹二子。九佛述行高。十叹佛自誓。佛赞善知识大有义。善知识能作佛事。此则外护善知识。示教利喜者。此则教授善知识。所谓化导令得见佛者。此则同行善知识。令入菩提此则实际实相善知识。杂阿含云。善知识者若贞良妻。此即外护义。又善知识者如宗亲财。此即同行义。又善知识如商主导。此即教授义。又善知识如子卧父怀。此即实际义也。佛告大众下。是结会古今。先结会。次结叹二菩萨也。说是下。闻品得道如文。

　　释普贤菩萨劝发品

　　大论观经同名遍吉。此经称普贤。皆汉语。梵音邲输颰陀。此云普贤。悲华云。我誓于秽恶世界。行菩萨道使得严净。我行要当胜诸菩萨。宝藏佛言。以是因缘今改汝字名为普贤。此即三悉檀意。复是因缘解释。又是行愿得名。由来从于念处至四善根。通称为普贤。别约世第一法邻真近圣。称之为贤。此三藏中说耳。今明伏道之顶。其因周遍曰普。断道之后邻于极圣曰贤。若十信是伏道之始。非顶非周邻于初圣之初。非后非极。乃至第十地亦非周极。况前诸位乎。今论等觉之位。居众伏之顶。伏道周遍故名为普。断道才尽所较无几。邻终际极故名为贤。释论引十四夜月如十五夜月。斯义明矣。此约圆教位。释后位普贤也。劝发者恋法之辞也。遥在彼国具闻此经始末既周。欲令自行化他永永无已。故自东自西而来劝发。具四悉檀意(云云)。文云。我为供养法华经故自现其身。若见我身甚大欢喜(其一)已见我故转复精进。即得三昧及陀罗尼(其二)得是陀罗尼故。无有非人能破坏者。亦复不为女人之所惑乱(其三)三千大千世界微尘菩萨具普贤道(其四)如此明文即四悉檀。而来劝发也。上判流通为三。从十九行偈已后三品半。举经力大以劝流通。药王品下五品。举菩萨化道力大以劝流通。此一品举普贤誓愿力大以劝流通。分文为四。一发来二劝发三述发四发益。初经家叙发来为三。一上供二下化三修敬。自在者理一也。神通者行一也。威德者人一也。名闻者教一也。又自在者常也神通者乐也。威德者我也。名闻者净也。言说如此即一而四德无不备自在义焉。净力故雨花。乐力故奏伎。神通故动地。自在力故随意而雨。随去随雨随动随奏。譬如大龙飞行不息身边云雨流起无穷。普贤及眷属。以菩萨身用四德力来劝发四一。所迳历处自行上供。其事如此。从又与诸天龙下。所迳历处下化利益。随他所宜现八部像。略用二力随所堪任。其事如此。三者修敬身旋面礼如文。劝发为二。一请问劝发。二誓愿劝发。有问有答。问者遥闻经竟恋法无已。远来之志志在劝发。是故更请正说劝发自行。更请流通劝发化他。如来若许二途再演光光无极。是故双请也。佛答。先总次别三结。别列四法名如文。其既双请如来巧答。略举四以蔽诸。何者四法之要该括正通。何者佛虽无偏。若能远恶从善反迷还正。开权知见显佛知见者。则称可圣心诸佛护念。若佛知见开。则般若照明。是植众德本。亦是入正定聚。不乱不味不取不舍。亦是发救众生。当知此四与开权显实名异体同。无二无别。又佛护念者。是开佛知见。植众德本是示佛知见。发救众生是悟佛知见。入正定聚是入佛知见。迹门之要此四收矣。又迹则有本。从本开示悟入。故有迹中开示悟入。今开迹即显本。本迹无二无别。以四法答其请正。于义明矣。以四法答请流通。流通之方唯三唯四。发救众生是入如来室。入正定聚佛所护念。是著如来衣。植众德本是坐如来座。是弘宣之要即四而三。发救众生是誓愿安乐行。入正定聚是意安乐行。植众德本是口安乐行。护念是身安乐行。当知后四即前四也。一答酬其两请。举四冠罩一经。法华之重演。斯经之再宣。远来之劝发。其义如此。三结者。于如来灭后必得是经。旧云。能行四法于未来世。常手得是经。今谓不尔。上文云。诸法实相义已为汝等说。又云。咸令众生开示悟入佛之知见。盖法华之正体。能行四法必得此解。名解为经。此结其请正之问。若能运此解行传与他人。他人得斯信解成初依人。能得真解成第二第三第四依人。此结其请流通之问。此意不见浪作余说耶。白佛下第二誓愿劝发。文为二。一护人二护法。护人为六。一攘其外难。初总攘其难。故言使无伺求得其便者是也。次别攘其难。举十二非是也。二教其内法。凡三番教训。初行立读诵。乘六牙白象安慰其心。次坐思惟。复乘六牙教示其经。与其三昧也。陀罗尼旋假入空也。百千旋者。旋空出假也。方便者。二为方便道。得入中道第一义谛也。后三七一心精进。复乘六牙示教利喜说咒。如文。三覆以神力。若闻若持莫非神力。如文。四示胜因。若能五种法师。即三世佛所为种为熟为脱。此人同未来诸佛得脱。故言同普贤行。此人已于先佛植善。故言深种善根。此人为现佛所熟。故言手摩其头。五示近果。但能书写近在忉利。具五法师次在兜率。如文。六总结。是故智者下是也。从世尊我今神力下。是第二誓愿护法。如文。第三述发者。即是如来举胜述成其劣。增进行者勇锐弘宣。先述护法。云汝能如是外多利益内积慈悲。又久劫已来作如此护。我亦以佛之神力守护是法。况复汝耶。如文。从若有人下述其护人。虽不次第述成意足。当知是人则见释迦牟尼佛者。述其示身教法。其尚见我万德果身。况汝因中六牙白象。其尚从佛口具足闻经。况汝所教忘失章句其尚为佛口赞手摩佛衣所覆况汝因人陀罗尼覆耶。从不贪著世乐下。述其举因。广举因中无诸过恶。少欲知足修普贤行述胜因也。从若如来灭后下。述其举近果也。其人当诣道场必成远果。况近果耶。亦于现世得其近果。不但生天也。从若人轻毁下。述其能攘外难。佛广示毁者之罪。令知过必改不相恼乱。非但持经者难灭。亦乃欲毁者福生。无毁无难彼此安乐。旷济无偏慈之至也。从应起远迎当如敬佛。述其结信者功德。第四从说是下。发益之文也。一闻品益。旋陀罗尼是初地位。具普贤道是十地位。二闻经益。大众欢喜是也。欢喜如前说。此中云何犹称声闻。乃是经家存其本位耳。又经家称其是大乘声闻。以佛道声令一切闻。斯义弥显也。

　　妙法莲华经文句卷第十下


</div>
    <div class="pagination">
<a href="妙法莲华经文句_page4.html">上一页</a><a href="妙法莲华经文句.html">1</a><a href="妙法莲华经文句_page2.html">2</a><a href="妙法莲华经文句_page3.html">3</a><a href="妙法莲华经文句_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
