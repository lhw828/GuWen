<!DOCTYPE html>
<html>
<head>
    <meta charset="UTF-8">
    <title>金光明最胜王经疏 - 第 13 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金光明最胜王经疏 - 第 13 页/共 31 页</h1>
    <div class="content">　　经。所作业障应堕恶道地狱傍生饿鬼之中阿苏罗众及八难处愿我此生所有业障皆得消灭所有恶报未来不受。
　　赞曰。忏报障。
　　经。亦如过去诸大菩萨修菩提行所有业障悉已忏悔我之业障今亦忏悔皆悉发露不敢覆藏已作之罪愿得除灭未来之恶更不敢造。
　　赞曰。忏中后顺同也。三世为三此同过去。初举他。我之业障下自作。
　　经。亦如未来诸大菩萨修菩提行所有业障悉皆忏悔。我之业障今亦忏悔。咸悉发露不敢覆藏。所作之罪愿得除灭。未来之恶更不敢造。亦如现在十方世界诸大菩萨修菩提行所有业障悉亦忏悔。我之业障今亦忏悔。皆悉发露不敢覆藏。已作之罪愿得除灭。未来之恶更不敢造。
　　赞曰。余二准同。
　　经。善男子以是因缘若有造罪一刹那中不得覆藏何况一日一夜乃至多时。
　　赞曰。第四结劝修行。于中分二。初举罪劝悔。二若有愿生下举益劝修。初中复二。以是因缘结前。因缘者是所以。由恶业感恶果。既有此损所以又如菩萨。欲修菩提必须忏悔。故是因缘。若有造罪下正劝。劝文有三谓法喻合。法中有三。初令不暂停。次令还出净怀于愧信。后劝应如前悔。刹那多种。经一生灭之刹那时尚不应停。而况多时。如毒箭中不可暂忍。
　　经。若有犯罪欲求清净心怀愧耻信于未来必有恶报生大恐怖应如是忏。
　　赞曰。后二文由愧拒恶。由信因果有善恶报。故生大怖。
　　经。如人被火烧头烧衣救令速灭火若未灭心不得安若人犯罪亦复如是即应忏悔令速除灭。
　　赞曰。喻合可知。
　　经。若有愿生富乐之家多饶财宝复欲发意修习大乘亦应忏悔灭除业障。
　　赞曰。下举益劝修有三。初举有漏益劝修。后举无漏益劝修。有漏之中初举欲界后举色界。欲界中初人次天。人中四姓初举吠舍戍陀二劝。次举净行刹帝利劝。此初二。
　　经。欲生豪贵婆罗门种刹帝利家及转轮王七宝具足亦应忏悔灭除业障。
　　赞曰。后二也。
　　经。善男子若有欲生四天王众三十三天夜摩天睹史多天乐变化天他化自在天亦应忏悔灭除业障。
　　赞曰。举欲天劝。
　　经。若欲生梵众梵辅大梵天少光无量光极光净天少净无量净遍净天无云福生广果无烦无热善现天善见色究竟天亦应忏悔灭除业障。
　　赞曰。举色天劝。如瑜伽．杂集．智度．长阿含．起世．正法念．正理．婆沙．楼炭经等。广说如彼。且正理云。大梵所有所化所领故名梵众。于大梵前行列侍卫。故名梵辅。广善所生。故名为梵。此梵即大故名大梵。由彼获得中间静虑故。最初生故。最后没故。威德等胜故名为大。于自地内光明最小故名小光。光明转胜量难测故名无量光。净光遍照自地处。故名极光净。意地乐受说名为净。于自地中唯此净最小。故名小净。此净转增量难测故名无量净。此净周普。故名遍净。离云居故名无云。福转胜故名福生。有色异生其福最胜。故言广果。离欲诸圣以圣道水灌烦恼垢。故名为净。净身所止故名净居。又此天中纯圣所止故名净居。烦谓繁杂或谓繁广。无繁杂中此最初故令下生烦恼名热。此初远离得无热名。彼天形色端正妙好过下二天。故名善现。形色转胜众所乐观。故名善见。彼天形色最为胜妙。余不及故名色空竟。或此已到众苦所依身最后边名色究竟。
　　若欲求预流果一来果不还果阿罗汉果亦应忏悔灭除业障若欲愿求三明六通声闻独觉自在菩提至究竟地。
　　赞曰。举无漏果劝有三。初通说声闻。次明俱脱到于彼岸。小中二果然独觉中部行独一虽两种别并得俱脱。三明六通如余处辨。
　　经。求一切智智净智不思议智不动智三藐三菩提正遍智者亦应忏悔灭除业障。
　　赞曰。举大果劝。初四智。智性名智。三藐已下智相名智。一切智根本智能证也。重言智者智性所证也。意明智性是根本故。即此智性离二障故名净智。非余所知名不思议。离生灭名不动。即当阿耨多罗也。三藐等如常所释。如无著菩萨般若经论释。具智断德是无上菩提。或复总别配四智品。一切智智总。准大庄严论第三说。智净是观察转五识得。能于大众说法断疑。雨大法雨能令他净故名净智。又总一切诸陀罗尼门诸三昧门。于所识境恒无障碍。此自无染故亦名净。不思议者是成事智转第六得。于一切世界作种种变化事无量无边不可思议。不动智者是圆镜智转第八得。故彼论云。四智镜不动三智之所依。释云。彼镜智以不动为相。恒为余三智之所依。不动者是相续一类唯舍受义。三藐等者是平等智转第七得。故彼论云。众生平等智修净证菩提。释云。若修习此智最极清净即得无上菩提。以无究竟故。由众生无尽故无究竟。无究竟故不住涅槃。此意由众生故究竟不得入于涅槃。复言正遍智者唐梵俱说。
　　经。何以故。
　　赞曰。下释忏悔灭障所以。即是释难。文复分二。初释难。后若有善男子下结成忏悔能灭诸恶。初中有三。一依因缘门释。第二何以故下依无相门释。三善男子一切诸法下依真如门释。此依因缘门。初征后释。此征也。征意云。善恶各别前后生灭。何所以故忏悔能灭。又征意云。恶现在时忏心未起。起忏心时已生者谢无。未生者住未来复无。现在时复不俱。明闇不并。又现在者才生即灭。从何所以而说忏灭。
　　经。善男子一切诸法从因缘生。
　　赞曰。初释难后引证。此释难。虽前后生灭一切诸法。而由因缘力故生。亦由因缘力故灭。此但举因缘生。必定有因缘灭故影略言不说灭也。虽灭不待因据见生说。若未来应生。落谢应能感果。由忏因缘令彼不起亦名为灭。即待因灭也。
　　经。如来所说异相生异相灭因缘异故。
　　赞曰。此引证。一切如来皆同此说。故云如来所说。相谓体相。异法体出生异法体灭坏。犹如明生而闇法灭。有能生因缘有能灭因缘。因缘是所以义所以有异。故忏法生不善法灭。
　　经。如是过去诸法皆已灭尽所有业障无复遗余。
　　赞曰。释第二征有三。初牒前所征过去已灭。次辨今忏善心得生。后辨忏心所灭之障。此初也。如是过去诸法皆已灭尽者牒前已灭。现行之法云所有业障。彼所薰种可有当生。无复遗余。令彼当生无复遗余。不约现行已灭说断。
　　经。是诸行法未得现生而今得生。
　　赞曰。次辨今忏善心得生。此因缘法昔不缘合未得现生。而今现缘合忏善心得生。
　　经。未来业障更不复起。
　　令未来应生业障更不复起。复者重也。未来未生应生之现更不生。现已薰业种应招未来果之业障。更不复能招后果起。有一业感多生。已感者已灭未灭应感更不复起。曾未招者彼所招果是余已生果。恶之类是余能招恶业之类云更不复起。即有漏心忏伏断。无漏心忏除断。三门说忏。皆通漏无漏故。
　　经。何以故。
　　赞曰。第二依无相门释。初假征后正释。此假征也。征意云。俱生灭法。何以故异法因缘有生法生。异法因缘有灭法灭。
　　经。善男子一切法空。
　　赞曰。正释。初释后引证。此释。一切所有生灭法相。皆悉空故即相无自性。
　　经。如来所说无有我人众生寿者亦无生灭亦无行法。
　　赞曰。此引证也。一切如来说我寿者悉皆是无故。彼所起善恶之业亦无生灭。或我寿等即解深密等说。一切法皆无自性。无生无灭本来寂灭自性涅槃等。是所灭之障既无生灭能灭之行法亦无生灭。是一切法故。又普贤观经云。以此五蕴空无自性。乃至云。如此相心从妄想起。如空中风无依止处。如是法相不生不没。何者是罪无住无坏无观心无法不住法中。如是相者名大忏悔等。
　　经。善男子一切诸法皆依于本亦不可说。
　　赞曰。第三依真如门说忏除所以。初释次征后通。此释也。一切法本体即真如。胜鬘经云。为依为持为建立故。维摩经云。从无住本立一切法故。以本真如无生无灭不可言说故一切法皆归于本。无生无灭亦不可说。亦彼生灭皆同无故。前无相门说无生灭。影知真如门亦无生无灭。故略不说。于真如门明不可说。影无相门亦不可说。此为除彼能所诠相遍计性故摄妄皆尽。
　　经。何以故。
　　赞曰。征也。何所以故如无生灭亦不可说。
　　经。过一切相故。
　　赞曰。通也。由真如理出过生灭相。过者离也。出离生灭相出离言说境。故无量义经云。无相不相故名无相。摄论亦云。无二相等故。普贤观经云。以此身心如空中风住无相理归命如如一切三宝。行此忏悔者身心清净不住法中。犹如流水。念念之中见十方佛等。
　　经。若有善男子善女人如是入于微妙真理生信敬心是名无众生而有于本。
　　赞曰。结成忏悔。初结忏悔后结成真说。此初也。结真忏悔有二。一结无漏。即如是入于微妙真理是。入者证也。以无分别入真如理。破二障断二结有漏即生信敬心。虽未能证而但信解无相真如。依胜解力亦能除恶。我我所无依圆性有故云名无众生而有于本。真妄对明不言依他有。据实不无。此初门依欲。第三依真。无相通二。不说依于初世俗观者。以虚妄执不能除障故。
　　经。以是义故说于忏悔灭除业障。
　　赞曰。结成真说。教与机行理相应故。义谓义利。由三相应有义利故说于忏悔。
　　经。善男子若人成就四法能除业障永得清净。
　　赞曰。上明忏悔法下明能行之人。于中有三。初标次释后摄。此标也。
　　经。云何为四一者不起邪心正念成就二者于甚深理不生诽谤三者于初行菩萨起一切智心四者于诸众生起慈无量是谓为四。
　　赞曰。次释有三。谓征释结。文段可知。此意应同妙法华经普贤所问。云何能得是法华经。佛答成就四法。此中第一即彼入正定聚深信三乘名正念成就。不归外道名不起邪心。第二即佛所护念。能于深理不生诽谤。是根熟故佛所护念。第三殖众德本能于初行菩萨起一切智心即种殖善本。第四即彼发救一切众生之心。起慈无量能与他乐。亦起于悲能拔他苦。且据初说云慈无量。据具因说成就四法能除业障。若分成就亦分能忏。
　　经。尔时世尊而说颂曰专心护三业不诽谤深法作一切智想慈心净业障。
　　赞曰。颂摄。能于三业正念成就随根成就名护三业。问。何颂摄。答。行法持法有差别故。长行令行颂摄令持。
　　经。善男子有四业障难可灭除。
　　赞曰。上略陈忏悔灭恶。已下广明四行辨生善。于中分二。初明所除障后明能除行。物中复三。初总标次别征后别解。此初也。
　　经。云何为四一者于菩萨律仪犯极重恶二者于大乘经心生诽谤三者于自善根不能增长四者贪著三有无出离心。
　　赞曰。后二文也。征者可知。同瑜伽论第七十九说。彼云复次菩萨略有四种增上品障。若不净除终不堪能入菩萨地及地渐次。何等为四。一者于诸菩萨毗奈耶中起染污犯。二者毁谤大乘相应妙法。三者不积集善根。四者有染爱心。言起染污犯者。起上品缠染污心犯四他胜处云上品故。非诸染心犯皆此摄故。此经云。于菩萨律仪犯极重恶。若通染心犯皆此摄何名极重。二者谤法据谤三乘皆是重障。亦是大乘五逆摄故。今言大乘约自所学。若生诽谤不依行故。三自不久集福慧资粮。设先小修不能数起云于自善根不能增长。瑜伽但约先不曾修云未集善根。此经约曾不能数起。或据上品云未曾修。非下劣善亦不修习。四贪著三界无求出离涅槃之心。涅槃名出离三界故。瑜伽云有者即三有。
　　经。复有四种对治业障云何为四一者于十方世界一切如来至心亲近说一切罪二者为一切众生劝请诸佛说深妙法三者随喜一切众生所有功德四者所有一切功德善根悉皆回向阿耨多罗三藐三菩提。
　　赞曰。下明能除行。文段分二。初佛总标。后天帝别请。初中复三。谓标征释。文显可知。此之四行于一切位皆悉通行。亦如瑜伽七十九明。
　　经。尔时天帝释白佛言世尊世间所有男子女人于大乘行有能行者有不行者云何能得随喜一切众生功德善根。
　　赞曰。天帝别请有二。初天帝请后佛为说。此请也。第一说一切罪即忏悔。是前已偏明故今不问。余三未说故今请之。初问有三意。一问一切众生有不修善。云何随喜一切众生。二问随喜之法。三问得几所福。佛标说中先明劝请次辨随喜。云何天帝先问随喜后请劝请。答。机乐欲故劝请难故。逐易先问。佛据福胜所以先标。
　　经。佛言善男子若有众生虽于大乘未能修习然于昼夜六时偏袒右肩右膝著地合掌恭敬一心专念作随喜时得福无量。
　　赞曰。下佛答有四。一答初问并教仪则。二正教随喜。三明随喜得福多少。四即劝修。此即初也。仪则可知。设有未修当可能修故能随喜。又得福多。
　　经。应作是言十方世界一切众生现在修行施戒心慧我今皆悉深生随喜由作如是随喜福故必当获得尊重殊胜无上无等最妙之果如是过去未来一切众生所有善根皆悉随喜。
　　赞曰。答第二问意随喜之法文段分四。一随喜凡夫福。二随喜菩萨福。三随喜如来福。四随喜三乘福。此初也。初随喜现在后随喜过未。谓世间修三福业事。戒施修俱福云三福业。过未可知。或戒定慧学。施者无贪即戒学迹。贪障出家故偏明之。略不说无嗔。
　　经。又于现在初行菩萨发菩提心所有功德过百大劫行菩萨行有大功德获无生忍至不退转一生补处如是一切功德之蕴皆悉至心随喜赞叹过去未来一切菩萨所有功德随喜赞叹亦复如是。
　　赞曰。随喜菩萨。初随喜现在后随喜过未。初中七位。一初发心位。二胜解行位即过大劫等。三增上意乐位即获无生忍。四行正行地。五决定地。六决定行位即至不退转。二地至九地。七至究竟位即第十地因究竟也。略无种姓及如来地。种姓即前随行。如来地在后明故。然于善中各有四种。自作教他庆慰随喜。此中举二影显余二。赞叹即庆慰。或可。于忏悔等各别有四。于随喜中自作教他亦二摄故更不别说。过未可知。
　　经。复于现在十方世界一切诸佛应正遍知证妙菩提为度无边诸众生故转无上法轮行无碍法施击法鼓吹法螺建法幢雨法雨哀愍劝化一切众生咸令信受皆蒙法施悉得充足无尽安乐。
　　赞曰。随喜如来。随喜如来中初随喜自利。即证菩提。二随喜利他。即为度已下是利他中初说法。次未信令信已信令入即皆蒙法施。已入令熟即悉得充足。已熟解脱即无尽安乐。应有随喜过未诸佛。在后总于三乘中说故此不明。
　　经。又复所有菩萨声闻独觉功德积集善根若有众生未具如是诸功德者悉令具足我皆随喜。
　　赞曰。随喜三乘有二。初随喜向后随喜果。此随喜向也。
　　经。如是过去未来诸佛菩萨声闻独觉所有功德亦皆至心随喜赞叹。
　　下随喜果。同十住毗婆沙云。所有布施福持戒修禅行。行即是慧。习行三乘人向。具足三乘者果。一切凡夫福或无性乘或见道前。然是无性乘好。以有习行三乘者故。诸见道前是习行摄故。
　　经。善男子如是随喜。当得无量功德之聚。如恒河沙三千大千世界。所有众生皆断烦恼成阿罗汉。若有善男子善女人尽其形寿常以上妙衣服饮食卧具医药而为供养。如是功德不及如前随喜功德千分之一。何以故。供养功德有数有量不摄一切诸功德故。随喜功德无量无数能摄三世一切功德。
　　赞曰。答第三问福多少。文中有四。一举福无边。二校量胜劣。三征所以四为释成。文显可知。
　　经。是故若人欲求增长胜善根者应修如是随喜功德若有女人愿转女身为男子者亦应修集随喜功德必得随心现成男子。
　　赞曰。第四劝修。文亦可知。
　　经。尔时天帝释白佛言世尊已知随喜功德劝请功德唯愿为说欲令未来一切菩萨当转法轮现在菩萨正修行故。
　　赞曰。第二问劝请有五。一天帝为问。二如来为答。三明福多少。四引已为证。五劝修行。此初问也。有二。初结前次请后。请中初申请后请意。
　　经。佛告帝释若有善男子善女人愿求阿耨多罗三藐三菩提者应当修行声闻独觉大乘之道。
　　下如来为答分三。初令修行。次教仪轨。后正教劝请。令修行中。初举所求果。后令起行。修二乘道者令生遍智。有法不知智非无上故。又为成就彼二乘故。亦应说学人天之法。即是三乘方便所修故不别说。
　　经。是人当于昼夜六时如前威仪。
　　下次教仪轨。
　　经。一心专念作如是言我今归依十方一切诸佛世尊已得阿耨多罗三藐三菩提未转无上法轮欲舍报身入涅槃者我皆至诚顶礼劝请转大法轮雨大法雨然大法灯照明理趣施无碍法莫般涅槃久住于世。
　　下正教劝请有二。初教劝请次教回向。问。下自别说回向之法。何故请中先明回向。答。下是总明。此是别说。影于忏悔随喜之善。皆应回向。初中有二。初请后请意。请中有二。初归诚请时。次正申请。请中二。初请说法后请久住。三业俱请。若初成道未转法轮请转法轮。若欲舍报身请久住也。
　　经。度脱安乐一切众生如前所说乃至无尽安乐。
　　下请意。此指例前。云咸令信受皆蒙法施悉得充足无尽安乐。故云乃至无尽安乐。
　　经。我今以此劝请功德回向阿耨多罗三藐三菩提如过去未来现在诸大菩萨劝请功德回向菩提我亦如是劝请功德回向无上正等菩提。
　　下回向。
　　经。善男子假使有人以三千大千世界满中七宝供养如来若复有人劝请如来转大法轮所得功德其福胜彼何以故彼是财施此是法施。
　　下明福多少。校量显之有二。初举小校量。后举多显胜。初中有四。一举施福。二正校量。三征所以。四且略释。文段可知。如般若经论判校量所以。
　　经。善男子且置三千大千世界七宝布施。若人以满恒河沙数大千世界七宝供养一切诸佛。劝请功德亦胜于彼。由其法施有五胜利。云何为五。一者法施兼利自他。财施不尔。二者法施能令众生出于三界。财施之福不出欲界。三者法施能净法身。财施但唯增长于色。四者法施无穷。财施有尽。五者法施能断无明。财施唯伏贪爱。是故善男子劝请功德无量无边难可譬喻。
　　下广校量有三。初举施。次校量。后释所以。释所以中有四。一标二征三释四结。文显可知。释法施胜财施为劣。大同瑜伽论第七十。彼云。由五因缘于诸财施法施为胜。一者财施于他身中发起恶行。法施决定起诸善行即此第一。二者财施于他身中发起烦恼。法施能令对治烦恼即此第二。三者财施于他身中无间引发有罪安乐。法施能令无间引发无罪安乐即此第三。四者财施若佛现在若不现在易可获得。法施若无诸佛现在难可获得。此经所无。五者财施施而有尽。法施施而无尽。即此第四。此经第五彼论所无。
　　经。如我昔行菩萨道时。劝请诸佛转大法轮。由彼善根是故今日一切帝释诸梵王等劝请于我转大法轮。善男子。请转法轮为欲度脱安乐诸众生故。我于往昔为菩提行。劝请如来久住于世莫般涅槃。依此善根我得十力四无所畏四无碍辨大慈大悲证得无数不共之法。我当入于无余涅槃。我之正法久住于世。
　　下引证有三。一初别明请说请住果。二我法身者下合明二请果。三此等皆由下结。初别明果中。初请说法。果我于往昔下后说请住果。请住果中有四。初智德次恩德次不共德。佛所成德非二乘有。菩萨不圆皆云不共。后法不灭。文显可知。
</div>
    <div class="pagination">
<a href="金光明最胜王经疏_page12.html">上一页</a><span>...</span><a href="金光明最胜王经疏_page8.html">8</a><a href="金光明最胜王经疏_page9.html">9</a><a href="金光明最胜王经疏_page10.html">10</a><a href="金光明最胜王经疏_page11.html">11</a><a href="金光明最胜王经疏_page12.html">12</a><span class="current-page">13</span><a href="金光明最胜王经疏_page14.html">14</a><a href="金光明最胜王经疏_page15.html">15</a><a href="金光明最胜王经疏_page16.html">16</a><a href="金光明最胜王经疏_page17.html">17</a><a href="金光明最胜王经疏_page18.html">18</a><span>...</span><a href="金光明最胜王经疏_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
