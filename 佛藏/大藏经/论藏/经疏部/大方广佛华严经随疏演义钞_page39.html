<!DOCTYPE html>
<html>
<head>
    <meta charset="UTF-8">
    <title>大方广佛华严经随疏演义钞 - 第 39 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经随疏演义钞 - 第 39 页/共 54 页</h1>
    <div class="content">　　疏。如瑜伽四十三者。即指其源。瑜伽九门净行品已引。
　　疏。第二结行成益者。亦名胜进行也。
　　疏。第四随顺世智胜者明染障对治等者。染即烦恼是第五内明为治。障即所知是前四明为治。然瑜伽十三中列五次第云。一内明。二医方明。三因明。四声明。五工巧明。今染在前正顺彼论。疏算数即数建立者。第十五中说声明。论云。云何声明。当知此处略有六相。一法施设建立相。二义施设建立相。三补特伽罗施设建立相。四时施设建立相。五数施设建立相。六处所根栽施设建立相。第一法施设建立相者。谓名句文身及五德相应声。一不鄙陋。二不轻易。三雄朗。四相应。五义善。第二义施设建立。略有十种。一根建立。谓见闻等。二大种建立。谓依持洗润等。三业建立。谓往来宣说思念等。四寻求建立。谓追访等。五非法建立。谓杀盗等。六法建立。谓施戒等。七兴盛建立。谓证得喜悦等。八衰损建立。谓破坏怖畏等九受用建立。谓饮食覆障等。十守护建立谓育养盛满等。第三补特伽罗施设建立者。谓男女非男女声相差别。第四时施设建立者。谓过现未来三时声相差别等。第五数施设建立。谓三数声相差别。一者一数。二者二数。三者多数。第六处所根栽施设建立者。略有五相。一相续。二名号。三总略。四彼益。五宣说。若颂等名为根栽。如是五种总名处所根栽建立。释曰。今当第五。又数以记数算以记位。谓一纵十横等。瑜伽中意略已具矣。
　　疏。咸善通达正当明义者。释其总名也。言种种诸论等者。即七例中论体也。七例如初地。
　　疏。钞具引。即六论为体等。即等上亦等其类。六中随一容有多故。从地水火下略示六论之二。于一诤论自有其四。
　　疏。图书下即六中之第二论也。随世所闻即释上义。出所宗尚故。疏又此图书下重释。即因明中论所据也。所据有十。谓所成立有二。即自性差别能成立有八。谓宗因喻同异类。现比教量。今此出教量下。兼现量。
　　疏。即治所用事者即是本论故。论中但有书字。为所用事中忘障。取与下即论释此障。论但通云取与寄付。闻法思义作不作事。已作未作事。应作不应作事。此对治故。书释曰。今以义节论文。于此一障自为三节谓一事中障。二解中障。三业中障。便以疏解意。言作不作者。但作者书之。言作不作者书之言不作。未必恶不作而善作也。下二准之。
　　疏。印玺亦是现量者。论中有印而无于玺。今以加玺故云亦是现量显现可见故。又治所取物不守护障。即是论释印字。如盐米等以印印之。则无强取。
　　疏。三又善下医方明者。然瑜伽医方明有四。一病相善巧。二病因善巧。三于已生病永灭善巧。四已断病不复更生善巧。今文具之。
　　疏。即四大不调众生毒相病障对治者。即本论文。从善疗下。疏以瑜伽四义解释。一即第三除断方便。二即第四断已不生故。涅槃云。世医所疗治虽差还复生。如来所治者毕竟不复发其疗治除断即是第三。其一善字即当第四。从颠至蛊下。辨初二义。先总指经。后于中下别属颠等。内四大下皆本论释。然颠狂干消正明病相。四大不调故沉重地病相。冷水病相。黄热火病相。风相多端。其颠狂二事。亦是病因。由颠狂故。应食不食。食不应食。应作不应作等。故生诸病。鬼魅蛊毒正是病因。因鬼魅等而生病故。亦是病相鬼等病故。从论经说咒药等者。疏会论经。今经无咒故论以药咒为能治。即是今经善方药摄。病因死因即是所治。以咒药力应死不死。
　　疏。四文笔下工巧明者。瑜伽工巧有十二种。今略有六。一书算计度数印工业。而文笔赞咏但属书摄。其算数计度通其二明。前疏之中已配声明。故此不说。二音乐工业。言皆忧恼障对治者。即是本论。凡言对治皆是本论。弦竹娱耳故除忧恼。三营造工业。四营农工业。而言亦者。草树华果有两句故。布列宫苑即是营造。树之园圃即是营农。
　　疏。此即不喜乐障治者。峻宇雕墙朱轩玉砌。居然悦情。况池塘生春草。园柳变鸣禽。洪波跃渊渔。清风吹落华。纵意林流间。欢爱弥日夕。岂能忧哉。五生成工业。能作能成故。言系闭障对治者。家有千金不死于市。何能闭哉。六占相工业。是所得报分过恶因障对治者。先举论。谓皆由下是疏释论。不知过去作业因感。便取外相为吉凶源。乃造恶业排凶招吉。安得可耶。今示因招使修德业。排凶招吉即为能治。五星者。东方岁星主春主木。西方太白主金主秋。南方荧惑主火主夏。北方辰星主水主冬。中央镇星以主于土。通主四季。星者散也。列位布散。汉书云。星者金之散气。与人相应。凡物之精上为列星也。言二十八宿者。谓角亢氐房心尾箕斗牛女虚危室壁奎娄胃昴毕觜参井鬼柳星张翼轸。广如大集四十中。经云。娑婆世界主大梵天王释提桓因四天王等。而白佛言。过去天仙分布安置诸宿辰曜。摄护国土养育众生。于四方中各有所主。东方七宿。一者角宿主于众鸟。二者亢宿主于出家求圣道者。三者氐宿主水出众生。四者房宿主行车求利。五者心宿主洲渚众生。六者尾宿。七者箕宿主于国师。南方七宿。一者井宿主于金师。二者鬼宿主于一切国王大臣。三者柳宿主雪山龙。四者星宿主巨富者。五者张宿主于盗贼。六者翼宿主于贵人。七者轸宿主须罗吒国。西方七宿。一者奎宿主行船人。二者娄宿主于商人。三者胃宿主婆楼迦国。四者昴宿主于水牛。五者毕宿主于一切众生。六者觜宿主鞞提诃国。七者参宿主于刹利。北方七宿。一者斗宿主尧部沙国。二者牛宿主刹利及安钵竭国。三者女宿主殃伽摩陀国。四者虚宿主般遮罗国。五者危宿主著华冠者。六者室宿主乾陀罗国输卢那国。及诸龙蛇蝮行之类。七者壁宿主乾闼婆善音乐者。大德婆伽婆。过去天仙如是布置四方诸宿。摄护国土养育众生。释曰。此皆西域之事。此方所主分野等。又有差殊。经文有之。略知去就未穷玄象。非我之愆。难胜圣人不习而利。然天垂象圣人则之。故系辞云。辞也者。各指其所之。易与天地准。故能弥纶天地之道。仰以观于天文。俯以察于地理。是故知幽明之故。原始反终。故知死生之说。释曰。其知幽明即中知人情。瑜伽之中余六工业者。一和合工业。二咒术工业。三商贾工业。四成就工业。五防邪工业。六事王工业。广如彼释。
　　疏。杀生祀祠求梵福者。即智论百论皆说。外道杀马祀梵天祈生梵世。今以慈悲喜舍四无量心。能生梵天治其邪见。
　　疏。五四无色定治妄修解脱者。外道以彼为涅槃故。今能入之。示其谬计。此经论中唯说世间为内明者。经明随顺世间智故。
　　疏。上来所释等者。本论亦不全属五明。但有治障治染之别。瑜伽之中广显五明。与此相应故双用之。
　　疏。又论与经有不次下。意拣古人。今疏以论就经之次。古人依论次第异经。刊定记中全写探玄。亦不对会二经之殊。况辨论释与经之异。恐寻论者。及见古疏怪其不同。故结示耳。
　　疏。但于众生不为损恼事者。贤首品云。若见世界始成立。众生未有资身具。是时菩萨为工匠。为之示现种种业。不作逼恼众生物。但作利益世间事。即其义也。而论但云异障中无障故。余皆如疏释。疏三发起清净论经云怜愍众生故出者。出即今经咸悉开示耳。第二位果中。疏证智契如事为真金者。论云此地智光明真如事示现。如经诸佛子譬如真金等。释曰。证智为真金。如为所契之理。智为能契之事。事合于如故云如事。教智能显上之如事故如砗磲。
　　疏。日月等光者。远公云。梵本唯以星光喻于此地。意云。六地方用月光喻。故理应合然余如前释五地竟。

　　大方广佛华严经随疏演义钞卷第六十三



　　大方广佛华严经随疏演义钞卷第六十四

　　　　唐清凉山大华严寺沙门澄观述
　　第六现前地。
　　疏。所以来者。来意有二。前约寄位及三学说。谓五寄声闻。六寄缘觉。从四地去皆属慧学。今亦对五以辩来意。慧与寄位名义相似。故合为一。
　　疏。又四地下。第二意约断障证如。以辩来意。四五六地同是顺忍。染净相带故举四地。四地出世唯净。五地见染可随。此地能亡染净而言观察。约加行说故。瑜伽下引证。论文有三。一明五地之德证。上能随胜于四地。二而未能下。明无六地之德证。上不能破染净之慢见。然有二意。一不如实观无染净故。二又由下多生厌故。三为令下正对五地不能故。此能来。
　　疏。十住论云。降魔事已者。生死涅槃即菩萨魔事。生死是凡夫行。涅槃是二乘行故。生公云。三界涂阻。二乘路险。五百由旬是菩萨恶道。甚难过矣。今超圣意亦越凡情。故能降之。又智论云。除诸法实相皆菩萨魔事。今证般若能契实相。故过魔事。
　　疏。多修无相此约地初下。释上论文。疏摄论下文三。初引论。次此释下会释。后无性下引彼释论。
　　疏。唯识名为下此文有三。初正释。二以观十平等故者。以经就论。三由斯下重引唯识明断二愚。疏本分下。即引本论正释。后执细染下。疏释论文会通唯识。疏第二正说。疏文有三。初总科。二亦初分下对前相摄。三今且依论下。正依论释。于中三。一对前料拣二释分名。三正释文。今初有三。初标胜相。二胜相云何者。疏假征起。三谓第四下释显胜相。以四五六地皆治慢故。是以对之。远公云。四五六地同是顺忍。行相广同所以对之。亦有理在。若尔前之三地同是信忍。何不通对。七八九地同是无生忍。为难亦然。故依治慢通对诸地。下言渐细则显前粗故。此三地后后细于前前。论文具示三慢。而粗细相隐。今当示之。四治三地。众生我等依世间起。此慢最粗。五治四地身净慢。依出世起。故知渐细。六治五慢。双就世间及出世起。故为更细。疏。众生我慢等者。准四地果中治有四慢。一离众生我著。谓离我人众生寿命。二离法我著。谓蕴界处。三离解法慢。经云执著论云我知。四离正受慢。经云出没。论云离我修我所修等。今此但云众生我慢解法慢者。以四中初二是本。后二是所起。本及所起各举初一以摄一故。略无法慢及正受慢。余如四地广说。
　　疏。身净慢者。四地之中得出世智。修四念处名为身净。
　　疏。所治既细下。出初分为胜。今以上例后。则不住行及彼果分二皆胜也。
　　疏。染净慢者下。第二释分名。即当地能所治。于中三。初举所治。二辩能治。三通妨难。今初先正举染净。可知。后又十平等下解妨。先问后答。问有二句。展转而起下答当知。
　　疏。但约净说下答。此上一句双答前二。一者上问云十平等法。何有染净。故今答云。前十平等但约净法。谓三世佛法及七净故。二者上问云。前五地初取十胜相。以随如道而为能治。如岂染净。故今答云亦约净如以破前十净。同一如故。
　　疏。染相未亡对染说净亦名取净者。此通伏难。难云。前地观于净如。染慢许生何有净慢。故今答云。前所观如入观。则能出观随有犹见染相。染相既存。对染苦集。还生净相灭道之见。故有斯慢。虽有三重救难。染净之相皆存。
　　疏。今以十染净平等而为能治者。第二能治。此之一治。诸难都寂。谓既染净平等则异前地十净平等。二者染净既等。不唯但能观于净如。则双通二三之两救也。又多修无相出观少故。便为能治。疏下观缘起下解妨。上引前难后。今引后难前。缘起逆顺同前四谛染净相。故答云。五地初能入俗悟空未深。无相般若悟空方深。
　　疏。列中十句下。
　　疏。文有二。先别释后料拣。
　　疏。总云一切法者。经中有三。初一切法是平等。法体二无相是平等因。三平等是所成义。别中前七以无遣有。然其疏中解前七句。自有五意。一依论。总句是十二入。则别别句皆十二入。谓十二入体十。二入生等。二者通遣十二入。上三性之义初句遣遍计。故云此遣分别。分别古译遍计之名。次四染分净分俱遣依他。六七皆遗圆成。疏文自具三者。为破前地之慢。慢依四谛而起。初二遣苦故初云想。二云生者诸入苦果。次一遣集。以成是苦之因故。第四句遣灭。故云非灭惑方净。第五句遣道。故云谓道分别。六七亦遣灭。然四是灭惑名灭。六七即显灭理之灭。故皆云真如。四约进观。后位有十二缘观。前三遣染缘起体生即识等。七苦成即三烦恼二业故。次三遣净缘起。谓四遣无明灭行灭等。五遣能逆观之智六即所显真体。七双遣染净。染净平等故。五约五法。初一遣名及与妄想言分别故。次三遣相。染净皆相故。五遣正智无分别故。六七遣如如。以离取舍本来寂静故。然远公更有一意。谓约三空。初之一句遣分别想。即是空门。中间五句遣其名相。是无相门。末后一句遣取舍愿显无愿门。此与初地义同。初地以空门治分别。无相治相。无愿治取舍故。此非无理。疏以十句皆通三空。故不显之。但有五意耳。疏上之九句下。第二总相料拣。疏文有二。一明遣三会一。谓遣有遣无及俱有无会非有无之中道也。二又此不二则不坏有无下。重明第九成不坏义。能遣俱句及俱非句。即分为二初以不坏有无。成俱非义以遣俱句。后以不坏有无。成俱句义遣俱非句。今初先标不二。意云。若无有无将何不二。故涅槃云。若无一二云何说言非一非二。故不二义成于不坏。谓说空遣于有执下辩相。于中先明不坏以成俱非。此句明不坏空。而非相于空故空非空也。言说有为遣空迷者。此句明不坏有。而非存于有。故有非有也。故成俱非。次云有是不异空之有。空是不异有之空者。此二句显经不二成不坏义。次云无别空有而为二者。正遣俱也。
　　疏。又既不二亦不坏有无下。第二明不坏有无。以成俱句遣俱非也。上二句标。从则不异无之有是不有之有下。二显相。此句将不二立有。次云不异有之无是不无之无者。将不异立无也。是为由不二故不坏。不坏则空有双存。结云则遣俱非。疏斯乃四句下。结叹。谓上遣四句。又借俱非以遣俱句。非立俱非。今将俱句以遣俱非。非立俱也。虽遣四句不坏四句。存泯无碍故。结云百非四句诸见皆绝。然远公但有初段。遣三会一。彼云。此与涅槃十一空大同。彼亦用前八以空遣有。第九一空以有遣无。第十空空有无俱遣。彼处大空就空实以论。亦是一理。十一空义至下当明。
　　疏。第四辩行分齐。文中四。一略释经文。二彰忍数类。三会释经文。四彰忍差别。
　　疏。仁王下。第二彰忍数类。仁王五忍历位但成十四。璎珞加一五忍之相。辩差别中当影出之。
　　疏。今四五六皆得顺忍下。第三会释经文。由慢有粗细故。忍分三品。四地治众生我慢解法慢为粗。得下品忍。五地治身净慢次细。得中品忍此地治染净慢最细。得上品忍。故云治于细慢。故云明利。明无不鉴利无不破。然治由习增故。从下至上障由渐断故。从粗至细。言顺后无生者。顺忍有二义。一者顺法故。十忍品云。法有亦顺知。法无亦顺知。二者顺忍未证无生。随顺彼忍故。今约位说。前为后因正宜此释。由此地破相趣入真境故。顺上地无生忍。
　　疏。然约实位下。四彰忍差别。疏文亦三。初总明实寄不同。二寄位何以下。假问征起。三谓若约空无我理下。辩差别相。于中有二。先明通相。后彰别相。前中通则初地明得。谓初地得无我。亦得名空平等理。亦可名为无生无我。即是空无生故。六地名空平等。亦可得名无生。无我空平等理。即是无生空无我故。七地已上得无生忍。亦可得名无我及空平等。以无生理即是无我及空平等。故名为通。
　　疏。今不得者下。彰其别相。则非唯初地未得此忍。而此六地亦未得之。以约分别无我与空及无生理。三相异故。文中二。先总标二。一约空下释有四门。即分四别。第一门中正开前。约理通义初显无我。言破性显空者。若人若法皆无性故空。此则义当信忍。举初摄后故云初地。
　　疏。今此地中破相趣寂名空平等者。岂唯无性相亦不存。故经文云无相无体故平等。非唯有相空相亦遣。方为真空平等理也。义当顺忍。举后摄前义该四五。
　　疏。若约证实下。当无生忍。举初摄后义该八九。而言证实反望者。上之二义。但破空性相故。今已证实反望性相本来常寂何俟破。竟方说无我及空平等。言斯理转深者。则上空平等中。亦合言斯义渐深。文略无耳。
　　疏。若约契本常寂下。即寂灭忍。举初该后。云十地后得。而言契本常寂者。前无生忍证实望相。则前所破与所证未同。今寂灭忍契所破常寂即所证故。故云最妙。
　　疏。二就行分别等者。此约生起名生。七地顿起何名无生。以起行皆遍无可新起。故云无生耳。
　　疏。三约空有者。亦是生起之生。不同前行随一行中有空有故。入观起空出观起有故。间起名生。七地常在观。而涉有不迷于空观空不碍于有。故称方便。更无出入之殊。故云无生。
　　疏。四约修分别者。此约生熟之生。生涩名生纯熟名不生。七地犹有功用。故名生涩。八地无功任运而进。故云纯熟。
　　疏。第二不住道行胜等者。先总科。后今初下别释。然总观心境。远公云。约初入心明不住道。从作是念下。就正住地明不住道。今但为标不取古释。
　　疏。由前观察随顺得至不住道者。故论经云是菩萨如是观一切法随顺得至。论释云。得至不住道行胜故。今经略无随顺得至之言。而言如是观已意则合有故。
　　疏。取论摄前释之。
　　疏。今初三中下。且释能观三悲。疏文有三。初正释文。二彰次第。三义门料拣。初中以虽同一切智观下。释论正释胜字。若无大悲即同二乘。今有故胜。然一切智观者。即大品经以声闻名一切智。菩萨名道种智。如来为一切种智。此则横对大小因果。分此三别不同。谓佛为一切智观三世流转者。将下经意。释论不舍过去现在未来之言。其厌离有为即下论。观名依大悲为首立此观故。而以大悲下。正释胜义。
　　疏。谓以道相智观下释论。即菩萨自智也。不唯但观三世。对上显胜。次遍了诸法下。当相辩胜。言了诸法者。若内若外有为无为无不知故。以此导下。明由智胜故悲成增上。
　　疏。谓以一切种智下释论。即如来智也。
　　疏。三悲为次下。第二彰次第。
　　疏。据论现文下。第三义门料拣。于中有三。初明二护。二明二利。三明不住。而文分二。先别明初门。后三门通例。今初二护自有二义。一按论文。由上文大悲为首者。不舍过去现在未来。即是智义。大悲摄故即是悲义。悲护小乘智护烦恼。后二但言一切法中智清净故。一切种微细因缘集观。明唯约智。疏既三俱下。第二通例观即烦恼护凡悲即护小。二护即具二利。有智故不住生死。有悲故不住涅槃。故三义具矣。
　　疏。前灭后生者。无明缘行。前缘已灭引起后故。若前不灭则堕常故。若后不生即是断故。无明缘行者。由前灭故后方得生。十二支皆然。自是一义释之。
　　疏。言染生净灭者。无明缘行行缘识等。即是染生。无明灭故行灭者。斯为净灭。下引杂集名染净观。又次经云。由著我故世间生为生。不著我者则无生处名灭。
　　疏。第二别明观相等者。疏文有三。初总显深广。二举经辩深。三依论科释。今初文三。初标举深旨。二引论略开。三融通无碍。今初疏云然缘起深义佛教所宗等者。自古诸德多云三教之宗。儒则宗于五常。道宗自然。佛宗因缘。然老子虽云道生一一生二二生三三生万物。似有因缘而非正因缘。言道生一者。道即虚无自然故。彼又云。人法地地法天。天法道道法自然。谓虚通曰道即自然而然。是则虽有因缘。亦成自然之义耳。佛法虽有无师智自然智。而是常住真理。要假缘显则亦因缘矣。故教说三世修因契果。非彼无因恶因故。楞伽经大慧白佛言。佛说常不思议。彼诸外道亦说常不思议。何以异耶。佛言彼诸外道无有常不思议。以无因故。我说常不思议有因。因于内证岂得同耶。是则真常亦因缘显。净名云。说法不有亦不无。以因缘故诸法生。法华亦云。诸佛两足尊知法常无性。佛种从缘起是故说一乘。下经云。一切诸法因缘为本。中论云。未曾有一法不从因缘生。是故一切法无不是空者。则真空中道亦因缘矣。若尔涅槃十六云。我观诸行悉皆无常。云何知耶。以因缘故。若一切法从缘生者。则知无常。是诸外道无有一法不从缘生。是故无常。则外道有因缘矣。释曰。此明外道在因缘内。执于缘相以为常住。是故破之言无常耳。今明教诠因缘妙理具常无常。岂得同耶。况复宗者。从多分说。所以因缘是所宗。尚不应致疑。
　　疏。乘智阶差浅深多种者。乘谓三乘五乘。三乘观缘已如上说。五乘人天亦以戒善为因缘矣。智谓智慧如下所引。下智观者。得声闻菩提等。以大乘中既分因果故。智异小乘。言阶差者。复有二意。一则上结随乘智异。二如一菩提随观深浅。亦多阶级故云多种。
　　疏。龙树云因缘有二等者。第二引证略开。即十二门论文云。谓水土人工时节谷子为因缘。而芽得生。乳及酵暖人工为缘而酪得生。泥团轮绳陶师等缘而器得成。皆外因缘也。
　　疏。然外由内变下。第三融通无碍也。外诸器界。内识顿变增上之果。亦因自业故云内变。言本来相收者。内即是本外即是末。以唯心义。则内收外托境生心。则末亦收内。若以法性为本。法性融通缘起相由。则尘包大身毛容刹土。是故合为一大缘起也。
　　疏。染净交彻义门非一下。当略示者。然瑜伽论云。缘起门云何。谓依八门缘起流转。一内识生门。二外缘成熟门。三有情世间生死门。四器世间成坏门。五食任持门。六自所作业增上势力受用随业所得爱非爱果门。七威势门。八清净门。释曰。然论不释义略可知。八清净即无明灭行灭等。七威势即势用。缘生无明缘行等。六自业所作即正是有支习气。五食任持。即四食不同随界通局。四器界可知。三有情拣外无情。二及外缘门如论说。一内识生。即名言习气。言下当略示者。非但门有其八义。亦无量散在经疏。随文释中及下释缘起竟处。总结十门之意。收十为五。乃至显四佛性融为大缘起等。义门既散。今且就内略示染净。一染缘起。二净缘起。三染净双融缘起。此三缘起各有四门。染中四者。一缘集一心门。二摄本从末门。三摄末归本门。四本末依持门。第二净缘起亦四门者。一本有门。二修生门。三本有即修生门。四修生即本有门。第三染净双融。亦四门者。一翻染显净门。二以净应染门。三会染即净门。四染尽净泯门。以此诸门。及该内外无尽事理。并合为一无障无碍法界大缘起也。
　　疏。今经文内略显十重等者。第二举经显深。于中有二。先总科经文。文有十重以显无尽。后各有逆顺下。展转开显以辩难思。
　　疏。古人兼取彼果等者。疏意不美此释。亦不言非。故举古人不言去取。若依染净逆顺成四十重。三观历之成百二十。斯理然也。疏论三观者下。第三依论科释。于中二。先依论立观。后以论会经。前中有六。一列名二。初但观二谛下释相。皆以前三悲会之。三初一下。同二乘下会同大品二智。四故涅槃云下。以涅槃证成。涅槃开于二乘教行不同故。二乘异大品。合其理果是一。故合二乘。义皆符此故得并引。五前约为物下。释通妨难。为有问言。经是三悲论为三观。岂得引前。以成今说故为此通。六融此三观下。融通显胜。言三观一心者。即同空假中也。一人顿修非约乘分。言甚深般若者。般若有二。一者是共。如云欲得声闻乘当学般若等。法华云。一切诸法皆悉空寂。无生无灭无大无小无漏无为。如是思惟不生喜乐即共般若。此名为浅。今悲智双运。理事齐观故。其所发即是不共。为甚深般若矣。
　　疏。然论三观虽遍释经下。第二以论会经。于中有三。初标举。二别释三观开合。三二利分别。今初言与十门有开合者。如初观总束十门为三。则经开论合。而分第二一心所摄。前半为第一义。即经合论开。其第三观开初门。前半为染净分别观。后半属依止观。即经合论开。以八九二门为无始观。即经开论合。
　　疏。初一切智观下。第二别释三观开合中。初观有二。先正明。后所以分三下出所以。今初言十中初门者。即有支相续门。二摄第二门中之半者。即摄归一心。前半经云。佛子此菩萨摩诃萨。复作是念。三界所有唯是一心是也。三摄余八门半者半即第二一心门中从如来于此分别演说下。及尽第十门。
　　疏。第二大悲随顺观中亦二。先正明。后出所以。今初。一观众生愚痴颠倒者。谓痴迷性相倒执我所故。二余处求解脱者。即谓凡夫愚痴颠倒常应于阿赖耶识中。及阿陀那识中。求其解脱。乃于余处我我所中求解脱故。第二一心门明唯一心。可于中求心外无法。
　　疏。三异道求解脱者。论云颠倒因此有四种。一冥性因。二自在因。三苦行因。四及无因。如次四门破之。一自业助成门明有支。各有二种。由业能生非由冥性。二不相舍离门。明以无明等为行等因。非由自在。三三道不断门。明业惑而为苦因。欲求脱苦当断业惑反修苦行。是起妄业计苦行。心即是烦恼。如是妄想宁是解脱因耶。四三际轮回门。谓既以前际二支是中际五支因。中际三支是后际二支因。何得言无因耶。
　　疏。四求异解脱摄后四门者。谓不识真解脱求三界苦等为解脱故。名之求异。真解脱者。有四种相。一离一切苦相。二无为相。三远离染相。四出世间相。此四即涅槃乐常净我故下。四段破之。一切第七三苦集成。但有妄苦而无真乐。二即第八因缘生灭无有常德。三即第九生灭系缚。但是染缚无有净德。四即第十随顺无所有尽。以顺有故非是出世。故无我德也。
　　疏。此之四门下。第二出四所以。亦拣四门之别相也。
　　疏。第三一切相智观中一染净分别观者。谓计我缘生为染。无我缘灭为净。二依止观摄初门。后半及第二门者。谓初门有二。佛子从后佛子明迷真起妄缘相。次第半门明依第一义。以不知故即起诸缘是为染依第二门明见第一义。诸缘转灭便为净依。三方便观者。即第三自业助成门。谓因缘有支各有二业。为起后方便。若灭前前则后后不生。是解脱方便。四因缘相观。即第四不相舍离门。谓有支无作故。既由前前令后后不断。助成后后则后后无性。何有前前能作。后后即以无作为缘之相。五入谛观者。即第五三道不断门。三道苦集谛故。逆观即灭道故。六力无力信入依止观者。即第六三际轮回门。谓此三际为因义边名为有力。为果义边名为无力。若约三际。前际于现五有力。于当二无力。中际爱等于当有力。于现无力。以斯三际化彼凡夫。令信入依行。七增上慢非增上慢信入观者。即第七三苦集成门。不如实知微苦。我慢即增上慢。若知微苦非增上慢。不知令知名为信入。八无始观者。此有二意。一约俗说因缘为生灭之本。生死无际故因缘无始。二约真说。见法缘集无有本性可为依止。故名无始。摄八九门者。第八门因缘生灭。但一念缘生即是不生。故云无始。第九门随顺转故。而生非有本也。九种种观摄第十门者。即随顺无所有尽门。由随顺有故有欲色爱等之殊。故云种种。
　　疏。然其三观俱通二利下。第三二利分别。三观为三。第三观中先总。后于中下别明。言次二利他者。即六力无力及七增上慢。皆令他信入故。言初二通染净者。初门名染净分别故。次门迷为染依悟为净依故。
　　疏。列云一示染净相。二示染净依。
　　疏。后三唯观染者。以第三方便观一染法之因。自业助成故。上文云亦解脱方便者。约逆观说。本明染法。言二染法之缘者。即第四因缘相。观前约业亲能生后。故说为因。今约助成不相舍离故。说为缘言。后一就染观过者。以入谛观。正约顺观但苦集故。
　　疏。次二利他中等者。有力无力令凡信入。能所生义即增上慢非增上慢。令小信入。以微细行苦二乘不知故。
　　疏。初真谛观者。上释无始。虽通二义约真为正故。后俗谛观者有种种故。
　　疏。次正释文下。第三释文。于中有三。一总示释义。二指文分齐。三依论科释。今初云。并以三观释之。更无别理者。因古德总有四重。一直释经文。后方依论三观重释。不知直释名为何观。既别无观如何异论设有别观。又不出名。亦令论主释未尽理故。云但以三观释之更无别理。
　　疏。经之十段下。第二指文分齐。
　　疏。先依相谛下。第三依论科释。于中亦三。初依论正科。二此三若望十门下。总释三意。三今初成者下。正释经文。于中又三。初总出文意。二辩定所破。三方释文。初一可知。
　　疏。此是正破我执习气者。第二辩定所破。即唯识第八释外难颂。难云。若无外缘云何有情生死相续。故有颂曰。由诸业习气二取习气俱。前异熟既尽。复生余异熟。释曰。下取意释熏习气分名为习气。即是种子诸业。习气即罪等三业。二取习气总有四种。一相见。二名色。三心及心所。四本末。第八异熟名之为本。六识异熟名之为末。业是增上缘。二取因缘互相助成。故生死流转。此第一师义。第二师云。生死相续由诸习气。然诸习气总有三种。下亦义引。一名言习气。二我执习气。三有支习气。有支习气谓招三界异熟业种。广如下明。名言习气前已频引。即下经云。于三界田中植心种子。言我执习气者下。具引论文。谓虚妄执我我所种子。我执有二。一俱生我执。即修所断我我所执。二分别我执。即见所断我我所执。随二我执所熏成种。令有情等自他差别。解云。然俱生我执通六七识。分别我执唯第六识。因我执故。相分之中亦熏五蕴种子。即名言熏习我执种子。令自他差别故。别立之故。有支我执皆增上缘。颂明二取习气即我执。名言取我我所。及取名言故皆名二取。释曰。今经破此我执。亦即俱舍颂说前后中际。为遣他愚惑。以三际愚俱愚我故。如下三际轮回中释瑜伽论中亦遣三际愚惑。于我与俱舍同。又云遣三际愚遣内无知。若遣非情无知即遣我所故。今破二我以显二空。疏文中二句下。第三正释经文。于中有三。初略释经文。二举论经会释。三引论反征。今初先正释。后此直顺下结成。今初言但是苦集者。世间受生即是妄苦。著我之心即是集因。言是灭道故者。若离此著即是道谛。则无生处即是灭谛。
　　疏。论经言下。二举论经会释。于中四。一举论经。二以我执下。以唯识意释成论经。唯识云。随二我执所熏成种。令有情等自他差别。三故论云下。举本论自释。既言五道中所有生死。明是一一道中自他之身差别义耳。四若五道下。以业习气成上我执但令自他差别之义。谓业能令自他共有。若人若天苦乐六道。即有支习气。若我执习气亦二取摄。已如上辩。
　　疏。又论主反征下。第三引论反征。释于中三。初总标。二别征释。三结成无我。
　　疏。初征著我下。二别征释中二句。先征世间受生皆由著我。后征若离此著则无生处今初于中二。先标举。后若第一义下。举论牒释。然论但云若第一义中实有我相者。著我之心即是第一义智。不应世间受身处生。
　　疏。有二释。一依百论纵夺势释。二依因明立量。以释前中数节论文。以为三段。兼疏有四。一初句按定。二次句纵立。三后句正征。四何以著我下。即疏举经反质结破。但观向引论文。自分主客云何结破。然有二意。一结成纵破。纵其有我已成过故。举经反成。二著我既世间生。明知著我之心非第一义智。所著之我非第一义。明理无我矣。即夺破其我。
　　疏。此中应为立过下。第二依因明立量破。
　　疏。文已具。然总意云。谓第一义我是有法。凡应同圣是宗法。以我是持自性法。有彼凡应同圣宗中法。法与有法和合为宗。因云以有第一义中实我智故。同喻如生尽圣人。上三支已具。凡应同圣。此句合结应云生尽圣人有实智。生尽圣人是圣人。凡夫既有实我智同彼圣人。是圣人而言生尽者。遮不定过。若但云圣人。恐有难云。为如须陀洹七反受生之圣人耶。为如罗汉我生已尽之圣耶。故定取后句。大乘顿悟八地已上即同罗汉。渐悟初地许其生尽。从凡既同圣例成一过。凡应同圣是杂乱过。今无圣人是断灭过。
　　疏。次反征。后句下此第二反征若离此著则无生处。文中二。先标举。后又复下牒论解释。然论但云若第一义中实有我相者。若离著我则应常生世间。今疏亦有两重解释。文小异前而分为三。初以百论纵夺势释。二以因明立量以释。三举经双结反质以破。初中然准前论。亦应有三。而文稍略。兼疏为三。初按定所执。二若离此著我应常生世间。即以理正征。三以不称实下。
　　疏。释论意。即同前第二反以纵立。而论含在前若离此著句中。谓第一义中实有于我以为真理。今离著我则不称理。同于凡夫违理妄执。斯则纵成。
　　疏。此中应为下。第二立量。破应云。第一义中实我是有法。圣应同凡是宗法。因云以有无我迷理倒惑故。同喻云如诸凡夫。则三支已具。疏云此结成圣应同凡。即合结也。应云。凡夫有倒惑。凡夫是凡夫。圣人有倒惑同彼凡夫。是凡夫成杂乱过。次云圣既同凡下。例结一过成断灭过。
　　疏。是以经云下。第三举经双结反质以破。言双结者。双结百论因明。结百论者。谓纵其有我圣应同凡为纵破。今离我不生明定无我。即是夺破。若结因明立量。但是纵成其过。是他比量今举经无我。则彼量不成。谓离我既不受生。则知第一义中定无有我。安有我智。故疏结云反显妄情定是过也。
　　疏。二过既成下。结成无我可知。
　　疏。第二倒惑起缘。即论明答下分四。一释答。二就文分三下总科。三今初然十二下。以义收束。四且依十二下正释经文。三中瑜伽对法。皆同为四。今依唯识第八。论文未尽下疏具之。然能所引皆在因中。能生所生因果对说故。唯识第八明十五依处。建立十因中。三习气依处。谓内外种未成熟位。即依此处立牵引因。谓能牵引远自果故。今取起种但名能引。其能所生即彼论云。四有润种子依处。谓内外种已成熟位。即依此处立生起因。谓能生起近自果故。正当今文。爱取有三是已润故。
　　疏。此约二世下。会通经论。若准唯识。三世小乘。今案下经具明二义。言生引互通者。无明行中有爱取有。爱取有中有无明行识等五果。即生老死俱是果位。并如下说。言且依十二者。以此经中次第行列故。又欲总收二世三世故。然就经文且合分五。一无明。二行。三识。四名色。五合辩余支。
　　疏。初至有无是无明支下。此段有五。一科经。二无智是痴。下略释。故论云。此示无明有爱。是二有支根本故。有爱即三有之爱也。亦同涅槃生死本际凡有二种。一者无明。二者有爱。是二中间即有生老病死。三然依三世下。通难释成。应有难云既举二支为有支本。那得上判唯属无明故。为此通。初依三世。即俱舍云宿惑。谓无明则过去。若无明若爱皆名无明。二依二世即唯识文诸惑皆能发业。岂无爱耶。四唯取能发下。正出其体。即唯识初能引后。彼论具云。此中无明唯取能发正感后世善恶业者。即彼所发乃名为行。由此一切顺现受业。别助当业皆非行支。释曰。即彼已下出行支体。下文方用故。引此无明体是见道全修道一分。五希常为有下。以论释经。论云。是中无智至有无者。希求常断余文疏释。疏初云不正思惟是行俱无明者。此有二意。一者为无明支通诸烦恼。已如前明。今取正起行时迷于行过。即行俱无明。非前发业无明支摄。
</div>
    <div class="pagination">
<a href="大方广佛华严经随疏演义钞_page38.html">上一页</a><span>...</span><a href="大方广佛华严经随疏演义钞_page34.html">34</a><a href="大方广佛华严经随疏演义钞_page35.html">35</a><a href="大方广佛华严经随疏演义钞_page36.html">36</a><a href="大方广佛华严经随疏演义钞_page37.html">37</a><a href="大方广佛华严经随疏演义钞_page38.html">38</a><span class="current-page">39</span><a href="大方广佛华严经随疏演义钞_page40.html">40</a><a href="大方广佛华严经随疏演义钞_page41.html">41</a><a href="大方广佛华严经随疏演义钞_page42.html">42</a><a href="大方广佛华严经随疏演义钞_page43.html">43</a><a href="大方广佛华严经随疏演义钞_page44.html">44</a><span>...</span><a href="大方广佛华严经随疏演义钞_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
