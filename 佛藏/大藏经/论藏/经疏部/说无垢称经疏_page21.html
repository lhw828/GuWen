<!DOCTYPE html>
<html>
<head>
    <meta charset="UTF-8">
    <title>说无垢称经疏 - 第 21 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说无垢称经疏 - 第 21 页/共 30 页</h1>
    <div class="content">　　经。是故异生(至)终不能报。
　　赞曰。结成前义。初略。后广。此略也。
　　经。所以者何(至)一切佛法。
　　赞曰。下广结成。初广异生报恩。后广二乘不能。此初文也。异生能速疾猛利发心修行。顿证成辨佛法。二乘不能。故涅槃云。须陀洹八万劫到。乃至辟支十千劫到。今说速疾猛利损发。二乘不能。非全不能。又说。决定性不能。非不定性。又说。多分不能。非全不能。
　　经。声闻独觉(至)正等觉心。
　　赞曰。此广二乘不能。义如前说。
　　经。尔时众中(至)皆何所在。
　　赞曰。自下第三善现为问广明菩提业。有二。初问。后答。此问也。
　　经。时无垢称(至)思空胜义舍。
　　赞曰。下答。有四十二颂。分二。初四十颂正答前问。后二颂结劝发心。发答前问中。三十九颂别答。后一颂总答。三十九颂别答之中。分三。初十二颂。以出世法随配世法。以答前问。次有上颂。以出世行随配事世。以答前问。后有二十二颂。示随世事。以答前问。虽事亦有亲族之类。欲令有情欣德修行。故假德行。以配臣僚。或初明行。次明境。后明智。故下总答云。如是无边行及无边所行无边智圆满以度诸众生。初段分二。初三颂半。以出世法。随配有情。后八颂半。以出世法。随配非情。有情有五。一父母。二妻子。三仆使。四亲友。五眷属。或分为十。开父母妻子男女舍妓女别故。虽舍一种。亦是非情。理为本依。故此先说。从宗为论。总名有情。此初一颂有一。谓父母。第二颂有一。谓妻子。慧第六度无分别智。众善根本。故名为母。第七方便度为父。后得智故。世间菩萨诸佛导师生。皆由此二智生故。旧云智度为母。即第十度。非众德本。如何为母。故知智度无分别智。非第十也。法乐为妻闻法喜乐。生善行故。慈悲为女。能柔知故。谛法为男。续果善故。由闻谛教。善法种生。绍三宝故。空理义云。世俗谛中诸有所思。胜义谛空。以为其舍。一切菩萨之所归故。应理义云。诸所思空。真如胜义。以为其舍。如来家有。真如理也。问。佛地经说。法乐为食。何故此中说为妻也。答。据义名别。彼据任持。故名为食。此据能生。故名为妻。亦不相违。法花经言。慈悲心为室诸法空为坐。何故此中以空为舍。二各别故。有为及无为。胜劣舍别故。
　　经。烦恼为贱隶(至)四摄为伎女。
　　赞曰。此中有三。一仆侠。二亲友。三眷属。伎女亦入眷属所摄。烦恼为贱隶。任意起灭故。觉分为亲友。能成菩提故。能成佛因。皆名觉分。非三十七菩提分也。六度为眷属。摄受万行故。四摄为伎女。能生利乐故。
　　经。结集正法言(至)说除诸垢秽。
　　赞曰。下八颂半。以出世法。随配非情。有十六。一奇乐。二园林。三花果。四池莲。五车马。六驰路。七严具。八衣鬘。九珍财。十床褥。十一饮食。十二沐浴。十三涂香。十四殄财。十五除然。十六建幢。此中有四。一法音为乐。悦心灵故。二总持为苑。摄持诸行故。大乘法为林。万德滋茂故。三三十七觉品为花。当开果实故。解脱涅槃菩提智慧为果。因花有故。四八解脱为浴池。除贪十垢故。定水湛然漏者。八解脱池中。常有定水。不动摇故。池宽水狭。如理应思。七清净花常弥布中。如莲处池。浴池何为。除惑垢故。垢谓六垢。害恨恼谄诳憍。七清净者。一戒净。二心净。三见净。四度疑净。五道非道智见净。六行智见净。七行断智见净。或总分三十三。此中有九。开林水花除垢故。
　　经。神通为象马(至)回向大菩提。
　　赞曰。此中有五。一神通为象马。能运化故。大乘作车。能载利故。大乘之体。即二真智。故能载利。准法花中。后得智为一乘体。无分别智为白牛。二能调御菩提之心。驰于八道。八圣道也。三以三十二相而为严具。八十随好而为绮间。庄严内德故。四惭悦为衣服。众恶故。胜意乐为鬘。莹心首故。五正法为财。或七圣财。如前已说。或诸圣法。皆名为财。施诸众生。晓示此法。以为方便。自无倒行。以为胜利。回向菩提。而自受用。财有他自受用之德。故以正法而为喻也。或此有十二。开车御者绮好意鬘方便行行所回向故。
　　经。四静虑为床(至)建立菩提幢。
　　赞曰。此中有七。一四静处为床。心恒安处故。无贪净命。以为菌耨。三业恒以为近依故。菌者单文。褥如单文名为菌褥旧云。从于净命生。义稍难解。近藉身故。由念明记及智观察。常自觉悟。恒在定中。故以静虑而为床等。旧云。多闻增智慧。因定增慧故。以为自觉音。将所问法。以为自觉之音声故。更无别配。二既餐真如不死之法。无起灭故。还饮择灭解脱之味。离诸苦故。旧解脱味说为浆。除烦恼热渴故。三于八解脱池。浴妙净心。令无染故。四于此心上。涂上品戒香。灭众恶故。熏身心故。菩萨戒也。五殄灭烦恼贼。是故勇健更无胜者。六摧伏四怨七建菩提幢。无上菩提极高大故。由此喻幢。或此有十二开菌褥念智常定饮味勇健故。
　　经。虽实无起灭(至)利物无体倦。
　　赞曰。下有五颂。以出世行。随配世事。以答前问。有六。一受生。二现土。三供养。四修业。五变现。六破恶。此中有四。一虽无生死。而故思于欲色受生。二能现佛土。明如日照生。三供养如来三事体空。一切无分别。兼摄供具亦体空故。四虽知佛国及有情空。修净土业及利物业。曾无休息。亦无劳倦。
　　经。一切有情类(至)有表事皆成。
　　赞曰。此有二也。一有情色声威仪等法。学四无畏十力菩萨。一刹那中皆能现起。二生死魔业。虽能觉知。而能示现。随彼起转。至究竟时。以慧方便。能还断尽。初觉魔业而示起者。表后断灭。故至究竟。以慧方便。皆能断尽。名有表事皆能成辨。本心所期。今满足故。旧云。随意皆能。现皆能现前而断尽也。
　　经。或示现自身(至)照令知速灭。
　　赞曰。自下第三有二十二颂。示随世事以答前问。有六。二颂示无常。一颂劝求佛。二颂遍知达。七颂除忧苦。三颂现善巧。七颂济危。此初文也。如游戏具而作幻术。示现病死。非真亦尔。有情多执世界为常。故现火起及老病身。令知速灭。
　　经。千俱胝有情(至)皆令趣菩提。
　　赞曰。此一颂劝令求佛。受彼诸供。劝趣菩提。
　　经。于诸禁咒术(至)而不随诸见。
　　赞曰。此二颂遍知达。初颂知六艺至究竟以利乐。后颂随诸道以出家而利生。虽随出家。不随彼见。断染见故。
　　经。或作日月天(至)饶益诸有情。
　　赞曰。下七颂除忧苦。有四。此一颂为有情及物随时而利济。
　　经。能于疾疫劫(至)欣然无恚害。
　　赞曰。此三颂属三灾以救生。
　　经。能于大战陈(至)劝发菩提心。
　　赞曰。此一颂劝怨因国以和好仍令发心。
　　经。诸佛土无量(至)利乐名本生。
　　赞曰。此二颂往恶道而救。佛土地狱。故菩萨救他。亦无边。彼背正法。而行众恶。故堕地狱。亦复无边。悲速拔苦。慈与安乐。现为大鱼。于鳞甲内。养诸小虫。而令啖食。现为鹿王。救怀孕鹿。现为飞雉。救诸被烧诸有情类。如是往利乐。此成佛已。名为本生。正是菩萨本生事故。
　　经。示受于诸欲(至)后令修佛智。
　　赞曰。此三颂现善巧。有二。初二颂现二善巧。一受欲境而修定。二扰乱恶魔令不得便。下重释初受欲修定。第三颂。示为淫女。劝修佛智。合有三种之善巧也。
　　经。或为城邑宰宰(至)令趣大菩提。
　　赞曰。下有七颂。济危。分六。此有二。一为尊能利下。初颂也。二现财乃施贫后颂也。
　　经。于诸憍慢者(至)令发菩提心。
　　赞曰。此有二。一有力除憍慢。二巧便断恐怖。悸者怖也。惊恐怯怖。善巧安慰。仍令发心。
　　经。现作五通仙(至)皆能善修学。
　　赞曰。此有二。一自现为仙。净修梵行。劝众生类。住戒忍慈。二见乏供侍。方便事之。随彼种种。智慧方便。进谏劝修。爱乐正法。令于菩萨修行方便皆能随学。
　　经。如是无边行(至)度脱无边众。
　　赞曰。此一颂总答。一无边行业。二无边所行境。三无边智。四以上三种度脱无边众。由以智证境。起无边行。度脱众生。
　　经。假令一切佛(至)都无有慧者。
　　赞曰。此二颂结劝发心。初颂结胜。故赞不穷。后颂劝之发心修学。上来略解文之意况。诸有智者。思之可知。不可以已未悟之心而反责于人也。新旧同异。一一应陈。恐厌繁文。故略而止。

　　不二法门品

　　菩提分品及此一品。真实义处。明自利门。前品真实有为世俗事行。此品真实无为出世理行。利他之行。必自利故。欲证其理。先修事故。二者差别之义。二与非二。俱名为二。一三四等。名非二故。花严等。以一为二。法自在等。以二为二。甚深觉等。以三为二。光幢等。以五为二。喜见等。以六为二。准执一等。故皆是二。此除分别及事差别。名不二故。借其二名。表二及非二。非由言二体唯诠二故。初有十六。菩萨以二为二。后有十五。以非二为二。文殊师利。以言心为二。无垢称以有说为二。至下当知。空理义云。空性无差。俗妄有异。今说真同性不同俗妄异。故言不二法。此空即门。缘此能生真空智故。谈其真性。非二非不二。今遮妄二法。故言不二法。妄不生空智。真空方可生。遮彼非门。故非门强说门。此品广明。名不二法门品。应理义云。俗事及所执妄谓皆有异。真理非妄。成非妄异。今显无相真如理唯是一。恐闻一定一。不说于一。但遮妄异。故言不二。不二之理。可轨可摸。故名为法。此能通生死无漏智解。立以门名。据实真如非不二。非法非二法。非门非不门。遮二故强名不二。遮非法故名法。遮非门故名门。此品广明。名不二法门品。
　　经。时无垢称(至)各随乐说。
　　赞曰。品段有二。初明不二法门。后明利益。初中复二。初明说不二法门。后明入不二法门。无垢称入不二法是。说中又二。初无垢称问诸菩萨说不二法门。后诸菩萨问妙吉祥说不二法门。或三十一菩萨。以分别执为二。无分别理名不二。智会此理。名入不二。文殊以言说为二。离言法性名不二。智达此性。名入不二。无垢以假智言说俱名为二。诸法真如名为不二。正智证真。名入不二。故故成各别。初中复二。初问。后答。此问也。入者证也解也。证解真理。名入不二。各随辨才。随情乐说。
　　经。时众会中(至)次第而说。
　　赞曰。下答有二。初略。后广。此略也。
　　经。时有菩萨(至)不二法门。
　　赞曰。下广。合有三十一个菩萨。别答前问。一一答中。文皆有四。一标菩萨名。二陈二法。三明不二。四总结之。然空理义。并以俗妄有二。真空无二。应理义云。皆以所执依他有二。圆成真如实无有二。此之二义。言势遮执解文虽同。意况常别。恐厌文繁。更不别对。一一疏条。诸寻文者可具知也。生灭为二理名不二。证此无生正智名忍。初地已上。此忍证真如入不二。空理义云。空无有二。应理义云。理无事二。以生灭二。不分别故。
　　经。复有菩萨(至)不二法门。
　　赞曰。我我所分别名二。无二理名不二。证此无二理名入不二。此下皆以理遮执二。故言不二。所以二中皆言分别。旧经都无分别之言。意存空理故。
　　经。复有菩萨(至)不二法门。
　　赞曰。有取者有著也。无取者无著也。有著无著分别为二。著有著。有所得。有所得故有增减。有增故有起作。有减故有息灭。若了证无著。即无所得。无所得故无增减。无增减。故无起作。无息灭。故于诸法中。无所执著。无执著心。达解此理。名入不二。
　　经。复有菩萨(至)不二法门。
　　赞曰。寂灭迹者即真理。理为智迹。智喻足。能履故。理为迹。所履故。
　　经。复有菩萨(至)不二法门。
　　赞曰。散动者心驰外境。思惟者摄念内缘。初了二无。则无作意。后住二无。都无作意。
　　经。复有菩萨(至)不二法门。
　　赞曰。一相者。空无我等共相之理。无相者。真如了知诸法无有共相。亦无自相。自相即别异相也。知此共自二有为相。一切都无。亦无真无相之体。知此有为及无为理。二智平等。名入不二。共相自相俱是有为。对彼无为。故名为二。
　　经。复有菩萨(至)不二法门。
　　赞曰。声闻菩萨。二因缘心。性皆如幻。达二幻理。名入不二。
　　经。复有菩萨(至)二法门。
　　赞曰。善及不善。无所起作。此二有相及与无相。二俱平等。无善可取。无恶可舍。了知于此。名入不二。
　　经。复有菩萨(至)不二法门。
　　赞曰。有罪名缚。无罪名解。以金刚无漏之智。达无缚解。名入不二。
　　经。复有菩萨(至)二法门。
　　赞曰。有想者有漏想也。无想者无漏想也。或有漏生名有想。无漏生名无想。或有心想名有想。灭或无心想名无想。
　　经。复有菩萨(至)不二法门。
　　赞曰。远离一切有为诸行。起于觉慧。即观无为如空之智。极善清净。或远有为行。即无为觉慧如空之智。极善清净。既都无执。亦无所遣。名入不二。
　　经。复有菩萨(至)不二法门。
　　赞曰。可毁可坏。故名世间。翻此名出世。了世间空。初既不入。后亦不出。以不入故。无随生死流。旧云溢者流溢之义。以不出故。亦无散灭。离于世间。境既如此。心亦不执。
　　经。复有菩萨(至)不二法门。
　　赞曰。知生死空。本无流转。亦无涅槃。二境本空。分别便灭。
　　经。复有菩萨(至)则名无尽。
　　赞曰。此两翻释。初了都无有尽无尽。要究竟尽。乃名为尽。即烦恼等。究竟尽流。名为有尽既究竟尽。不复更得常可有尽。则名无尽。有有尽则无。无尽无便无体。即有有尽。有尽亦无体。故都无二。
　　经。又有尽者(至)不法门。
　　赞曰。此第二翻释。前约相续以解无二此约刹那。或前约染法。此约净法。一刹那法。暂等灭无。定无有尽即是无尽。一刹那中有尽无故。无尽亦无。了二本空。分别不起。名入不二。旧云。若究竟尽者。更不可尽。故有尽者即是无尽。
　　经。复有菩萨(至)不二法门。
　　赞曰。我无我体。其性都无。不可论二。此二分别。名之为二。了二境空。其分别断。智达此理。名入不二。
　　经。复有菩萨(至)不法门。
　　赞曰。了知无明本性空理。即是于明。执二为实。俱不可得。不可算计为有。超算计之路。观此无二。名入不二。
　　经。复有菩萨(至)不二法门。
　　赞曰。上十六菩萨以两为二。下十五菩萨以非二为二。或可总说。以二为二。五蕴为一。空为一故。下皆准知。空理义云。世俗取蕴性即真空。空与蕴体。二种无别。取蕴现在即有真空。非蕴灭已方有空性。由此故言。即是色空。非色灭空。此破二执。一执世俗色外别有真空。为破此故云即是色空。色空无别。二执俗色灭方有真空。为破此故云非色灭空。蕴现有时。已有空故。应理义云。略有二解。一解。所执色即是空。色空无别体。非所执色灭方始有空。现色相时。性已空故。色既所执色。空亦即空无。二解。所执及依他色。并即真如空。空与真如。更无别体。亦非二色灭方有真如空。二色现时。真如有故。既无二别。名入不二。
　　经。复有菩萨(至)不二法门。
　　赞曰。四界者地水火风。空者。空理义云。谓真空性。应理义者。所执即空无。真如是空性。准前取蕴与空二解。前中后际。去来今也。性皆无倒。即真理故。
　　经。复有菩萨(至)不二法门。
　　赞曰。眼色分别为二。乃至意法分别为二。根境对故。了知六二其性皆空。见眼空性。于色境上。便无三毒。乃至意法亦复如是。见已静住。名入不二。
　　经。复有菩萨(至)不二法门。
　　赞曰。布施为一。回向一切智性为一。故名为二。一切智性。即真如理。是智体故。知布施等即真如性。故名不二。
　　经。复有菩萨(至)不二法门。
　　赞曰。空观我等为无。无相无愿。缘无为有为为有。了知我空。都无有相。此无相中。亦无可愿。此无愿中。心意识三都不可起。所取无故。能取亦无。又不别于无愿以生心小。空即无愿故。楞伽经云。藏识说名心。思量性名意。能了诸境相。是说名为识。如是于一空解脱门。具摄三种。能此通达。名入不二。成唯识云。空无相愿。于计所执依他圆成。或皆通缘。或次第别缘。此依通缘。故名不二。乃至于无愿亦即空无相。皆准此知。
</div>
    <div class="pagination">
<a href="说无垢称经疏_page20.html">上一页</a><span>...</span><a href="说无垢称经疏_page16.html">16</a><a href="说无垢称经疏_page17.html">17</a><a href="说无垢称经疏_page18.html">18</a><a href="说无垢称经疏_page19.html">19</a><a href="说无垢称经疏_page20.html">20</a><span class="current-page">21</span><a href="说无垢称经疏_page22.html">22</a><a href="说无垢称经疏_page23.html">23</a><a href="说无垢称经疏_page24.html">24</a><a href="说无垢称经疏_page25.html">25</a><a href="说无垢称经疏_page26.html">26</a><span>...</span><a href="说无垢称经疏_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
