<!DOCTYPE html>
<html>
 <head>
  <meta charset="utf-8"/>
  <title>
   华严经探玄记 - 第 14 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经探玄记 - 第 14 页/共 18 页
  </h1>
  <div class="content">
   佛小相光明功德品第三十

　　初释名佛者。标人表德。小相者形大辨体。光明者依体起用。功德者用所成益。此则依人显德。体用为名。
　　二来意者。前品大相各有光明。皆照法界而未显所照利益之相故。今此品正明益事。为大相难明故辨小相。小相复多。但论一相。一相有多时之益。且说一时。此一时益复难明故佛自说也。以此而论。前大相业用无边无边。极难知耳。又依前大相流出形好故次来也。
　　三宗趣者。宗明如来相德利用。略作二门。一定分齐者。既三十二相有八十随好以严。则知十莲花藏微尘数相一一各有尘数等好。又此大相既一一深广与三十二中诸相不同。则知随好亦甚深广大不可量也。二辨业用者。如八十随好但严形佛生净信。今此明小相。佛为菩萨时相轮随好最下位处用。谓放一光照十世界尘数刹。地狱众生皆得生天。成就十地十眼耳等。即此天子毛孔香普熏众生。亦得十地白净轮王。又此轮王放光复令无量众生复得十地十眼等。如是展转尽于未来傍无边际。皆不可说。菩萨小相既尔。如来大相之海。利用自在不可说不可说也。
　　四释文中二。先略。后广。前中亦二。先明果用摄益。后又菩萨下明因用摄益。前中何故佛自说者。古人释云。前僧祇品明因究竟。此品明果究竟。故但佛说。又释明相极至小。用极广大。此事难明故佛自说。告宝手者能采取故。海王随形好者是足下相轮处。大相边。随好之小相也。以余大相业用难明故说最下相轮之用。又以相轮大相犹难明故说随好。随好犹多故说海王一好。此是果用犹亦难明故。说在兜率为菩萨时之摄益。就此因用二。初令离苦生天成安乐行。二生天上已以下令不著天乐成饶益行。亦是前身光益。后是空声益。前中令净十眼等者。以彼众生宿有见闻普贤法种。复遇舍那法界光触故得十眼普贤之益。二天上益中初示声名不可乐者不令著乐故。下正说法有四因缘得生天上。初不放逸者厌恶对治。二宿植胜善。三曾遇善友。四今佛加持由此生天。示此因果不应放逸。
　　第二广辨中亦二。先广前光救恶道。后广前声益天处。
　　前中亦二。先明放光。后明照益。前中普照王光是相轮大相中光。于彼者于彼大相处有此海王随好小相。一名清净者简去多光。今但说一。普照下明照益中。随众生境界者所住差别亦是所观不同。随善根者随其宿种何乘善根。随意者意乐差别。亦是欲愿不同。皆称根成益。越于余益故云乃至阿毗等。以此下文但说彼照地狱生兜率天一益故越余也。第二广天上饶益中有六。初因劝释疑。二汝等应当下正劝报恩。三时诸天子闻是音声下依劝兴供。四是故诸天子下教发心悔过。五说是法时下闻教获益。六尔时诸天子于一一毛孔下明得益传通成无尽行。
　　初中三。先劝次疑后释。初中善哉者叹其所得明有重恩。次显舍那所住。劝不忘恩故令敬念。二尔时诸天子下正生疑怪。何由者由何也。谓从何因由出此音声。三尔时音声下释疑显法。于中亦三。初总次别后结。总释云此声是善根功德所成。亦无来处。二诸天子如我下别释中有六门。一空声无我喻。喻佛离二我。复疑云若实无我谁来成佛。二释天声无从来喻。喻佛胜果无来处。复疑云佛果证理可无来。凡愚苦报应有体。三犹如汝等下苦报无本喻。喻善起天声亦无方处。复疑云胜报劣报可俱无体。佛果大用岂不有耶。四如普照王下明果用无作喻。喻天声是定慧所起无作成益。复疑云若尔何故现有所益天报。五譬如须弥下明天乐无来喻。喻天声应无方面。复疑云少益可无来。多用应有倦。六诸天子譬如下明天声广益无疲喻。以此天声则称性故。常无所有故。所益众生亦如是故。是故无疲。于不可化众生不生厌恶。于难受化众生不生疲倦。于易心化众生不生放逸。于已化竟众生不生憍慢。此上六种是喻况。亦即是法说。末后结辨。舍那者以是初门总劝故。离垢三昧有二位。一约因终。如第十法云地菩萨所得。离自二障微细垢故。二约果初。如此文是。将现成佛在此天上。住此三昧能利众生令离垢故。二乘不能知者结用深广故也。
　　第二大段从汝等应当下明依前正劝。于中分四。初明报恩大益。劝其修行。于中有法喻合结四文可知。二诸天子其有众生下明背有损。劝其舍离。三诸天子汝昔下明昔受重恩。今应长善。四譬如下示以正法劝令修学。亦是示天乐空令究竟不著。于中初举无我有用喻。喻天报依正似有实无义。五欲具等依报五蕴等明正报。以缘起无作即有常空故不生灭也。若如是下结成破执之定。
　　第三大段时诸天子闻是音声下明依劝兴供中二。先随相事供养亦二。初兴供天宫不见菩萨。遂生无见。后观见阎浮将欲往供。复生有见。二时天妙音下示平等慧。于中有四。谓法喻合结。不命终者令离无见。不生彼间者令离有见。以体实普遍。非眼所见而能起用。化不失时。舍离等结离执也。
　　第四大段是故诸天子下正教发心悔过法。于中二。初举法总教。二问答别示。初中先教发心者。以是众行本故。佛正因故。正法器故。次教住三业净戒。威仪是身语戒。意净是意业戒。次教忏四障。业报约因果分二。烦恼及见约利钝分二。以增上耶见能断善根故别分出也。后以法界等教忏悔方便。此是普贤广大忏悔甚深忏悔故称法界也。二时诸天子下问答别示中。先问后答。问意云。既以如是三业为忆念四障对佛忏耶为若为耶。答意但观罪空非直障灭。亦乃即此成于大行故。以此门教令忏也。答中先显答起所由。谓外缘内因二力。次正答中有十。初推障无体但由倒起。经云一切业障海皆从妄想生。此之谓也。二天声随说无我喻。喻业所作虽有因果而求不得。经云若欲求除灭端坐观实相。此之谓也。前中总说因果名随业报行。别随三学故云随戒等。喜是慧也。三少福不闻受化者。闻喻喻业不作不受作已定受。四声非生灭喻。喻业感报故不灭缘成故不生。又释业性即不生灭而不失业报。五天声无尽喻。喻业若不忏灭受报无尽。又释业即空无可尽也。六天声不堕边见喻。喻业性离断常。七天声随应喻。喻业作善恶即有苦乐报应。八镜舍万像喻。喻业影现本识而实无来去。九幻师眩目喻。喻业体本性空似有诳凡夫。十若如是知下结成真忏悔。
　　第五大段说是法时下明闻法获益。于中有四。一余兜率天子得忍益。或当初地或是八地。二六欲天子发心益。三天女益。此二地前益。四尔时下益当机天子。以是普贤五位相摄大善巧法。是故创得出地狱已闻此普法。即得十地。明与三乘渐次教不同也。于中初得位益。二成行益。三胜报益。四灭障益。五见佛益。六结益分齐。谓虽得十地因满。简不同果故云犹未能见等也。
　　第六大段尔时诸天子于一一毛孔下明展转通成无尽行。于中有二。先于毛孔出法界供具供养于佛。二显供具所成利益。于中有三。先花益广见诸佛故。二香益广灭惑障故。三盖益广成大行故。就香益中。一法二喻三合四结。又释此四中。初二闻香得乐。次一灭障。后一成善。前中身心快乐者定香熏故也。灭障中于五尘内外各五百烦恼者。四分律中虽有五百结总数。亦无别列名。既不见经论。古来诸德皆作解释。有一师释云。众生烦恼根本有十使然。一惑力复各有十。即为一百。计应分为九品。但上品重故开为三品。中下轻故各为一品。合为五品。即为五百。于内外境起合为一千。此是根本使然。以自五尘为内。以他五尘为外。一一各千即为五千。别迷四谛即成二万。并本一千即有二万一千。依三毒等分故有八万四千。又有释云。以十恶为本。展转相成。一一各十故成一百。迷自五尘为五百。迷他五尘为五百。合为一千。正迷十谛法门。谓四谛三谛二谛一实谛。或迷说诚谛等十谛。或迷十善故成一万。然迷十谛空有不同。分成二万。或迷十善二谛亦是二万。并本一千总二万一千。依三毒等分故。有八万四千诸尘劳门也。若依贤劫经别有八万四千。如上九地释。此诸烦恼皆悉除灭者。现种使习一切皆尽。以普灭非别故。何位灭者通五位故。云何灭者如虚空故。本来尽故。三见盖利益中三。初明见此法门之盖故。得一恒沙轮王善根。皆如白净宝网等。此是世界性中万子已去轮王。如爱见善慧王等。非是金轮千子王四洲等。谓一恒沙个白净宝网轮王善根。暂见此盖。顿得成就。二菩萨摩诃萨下明得此王位所化利益。于中初所化广多有法喻合。二放曼陀罗下明所益殊胜。亦有法喻合。遇光得十地者此中有三重益。初明佛光普照。诸天子令得十地。二此天子毛孔所出香花盖等。复益众生令得轮王。亦是十地。三轮王放光照余众生。亦令得十地。此之三位皆悉齐等同时顿成。各尘数多类。以此却推。总是如来一小相中一光明力。一光既尔。余光亦然。一小相既尔。余小相亦然。小相既尔。其余大相海等即不可说不可说也。文意如此。思之。言此等众生悉先修善者。明宿有见闻一乘修普贤善根。故喻中如在欲界已得初禅。身虽未转得彼天乐。如是众生遇此光明顿得十地。身犹未转。令本身肉眼而得普见。是法力故也。是即三祇可以念届者明一摄一切也。尘劫不穷一位者明一切摄一也。如是迟速无碍自在。是此圆教非余宗也。三如是成就清净下释显所得利益之相。既言即此身上得十眼等。未知分齐故。今于十眼中肉眼最粗。释其分齐。余眼深妙。可以类知。于中二。先明见世界广大。后亦于念念下见佛广多。前中四。初明一重广大。于中并取下尘点尽处已来刹并本尘。总合为一广大之刹。二问答辨难。三佛告宝手下重积数显。谓以如上一广大刹复数至此千亿等。复末为尘。此一一尘各与一切佛刹之尘数等。菩萨取此诸尘经八十反。种一一生得一切佛刹微尘等果。四菩萨下结肉眼见。谓如此数量。如此广大。是此肉眼所知所见分齐境界。明知此眼深广无边。智论云。五眼中肉眼但见三千大千世界内事。若见大千界外即何用天眼为。解云彼约三乘渐次教说故不同也。二亦于念念下明见佛身。如锭光珠照瞩广大复明净故。下辨珠分齐。亦非余位所见故。结属轮王。如是广大肉眼是第三重益者。通释向上轮及天子皆有十眼等。准释可知。小相光明品竟。

　　普贤菩萨行品第三十一

　　初释名者。先辨义名。就第二修因契果生解分中有二。上来明修生因果竟。自下二品明修显因果。亦是上明差别因果。下显平等因果。若就五周因果中。此是第三明自体因果。二品名者德周法界曰普。用顺成善称贤。摄德表人名为菩萨。对缘造修目之为行。普贤之行。普贤则行可知。
　　二来意亦二。先分来。谓会前差别因果令归平等。即会前从第二会至菩萨住处品来差别因。归此普贤圆因故。性起品会不思议品来三品差别果归平等性故。是故来也。又释上来差别明三乘因果。此下明一乘因果。明与上三乘为所依故也。又推前差别至此本位故来也。又前明修生此明修显故也。二品来者。前品明前位修果。此品辨后位了因。义次第故是故来也。
　　三宗趣者有二。先宗后趣。宗明普贤行略有十种。一达时劫。二知世界。三识根器。四了因果。五洞理性。六鉴事相。七常在定。八恒起悲。九现神通。十常寂灭。此上十种各有十门。如时劫中。一陀罗尼门。一念中有多劫等。二相即门。三世即一念等。三微细门。多在一中现等。四帝网门。重重显现等。五不思解脱门。随智自在现修短等。六一身普遍门。身遍即入三世劫等。七一身普摄门。三世劫海在一毛孔等。八现因门。遍前后际常行菩萨大行愿等。九现果门。普于三世现成正觉等。十现法门。普于劫海云雨说法等。前五意业自在。后五身语自在。如约时劫有此十门。余九亦各十。准之即略辨百门普贤行。余义具如文显。第二趣者。明此普行意在对显性起果用。问此与性起何别。答有三别。一此约因彼就果。二此是能发彼为所发。三此通修生彼唯性起。余如性起品说。
　　四释文者。就后二品中。先此品明普贤圆因。后品显性起满果。就此品中分二。谓长行与颂。就长行中亦二。谓正说及瑞证。就正说中亦二。初序说所因。后正显所说。又释亦可为三。初举略显广。释成普义。二从菩萨起一嗔下举恶显善。亦是举刚显柔。释成贤义。三从佛子是故下辨六十行门。释成行义。是故名普贤行也。就初中二。先总标小说。二何以下释小所因。前中如向说等者释有二义。一约近如前小相品所说。令诸天子成普贤行。是微小说。以随所化愚痴众生惑业障重堕恶道者。显小相用故尔也。若约障轻智慧众生。辨大相业用即广大不可说不可说也。二约远即五周因果中如前第二周。是微小说。以前五位渐次因三德差别果。虽诸门内亦有普贤圆融之义不同三乘。然其门相阶降同彼三乘。逐机就病不尽法源名微小说。此下二品明普贤因果。逐于法性。不就染机以分阶降。名广大说。文意如此。就释中先征后释。释中先总释。一切如来者。谓如此随病就机小说。三世诸佛皆悉同尔故也。二别释中。所随众生惑染虽多略显十种。一无明。二诸缠。三计我所。四著我见。五四倒。六耶见。七横计。八欲缚。上备苦因。九具足苦果。十远离出道。三为如是下结。既为如此具缚众生。如来出世说法。岂能具尽法性。第二明普贤行中先明所治广大有百千障。后显能治广大有六十行。前中三。谓标释结。标中虽诸烦恼皆悉遍障一切圣道。然嗔一种亲障菩萨大悲摄物。是故偏举于嗔以例余惑。又释以嗔障最重故偏说之。决定毗尼经中菩萨宁起百千贪心不起一嗔以违害大悲莫过此故。菩萨善戒经亦同此说。释中言百千等是总举。何等下别辨百门。于中寄位分五。初障十信行。二不乐佛法下明障十住行。三菩萨清净诸根下障十行。四诽谤佛法下障十回向大愿行。五不乐菩萨共住下障十地真证行。菩萨万行不过五位。起一嗔心一切顿障。又以所障法界如帝网重重令能障同所亦皆无尽故。起一嗔成百千障。理实无尽。结中有结有释可知。第二辨释普贤能治行中。先正显后结劝。初中有六位。皆依前起后。初中佛子是故者。是前一嗔成于百千邪法障故。劝令修习十种正法。用以翻之。然此十法非直翻前耶嗔。亦乃疾得菩提故也。正辨中十句摄为五对。初二约人。一不舍下。二不慢上。次二约法。一不谤教。二不迷事。次二约心行。一乐行。二坚心。次二约因果。一果智。二因辩。后二约悲愿。一悲。二愿。第二清净中。初依前正法明行成离染故云清净。十中亦为五对。初三于教法净。一信二求三护。次二于理法净。一广二甚深。次二于化法净。一了器二增善。次二于时劫净。一不著二观察。后一结成性。第三正智者由离染障令智明净故云正智此十亦为五对。初二了所化智。次二知化法智。次二知持辩智。次二具身语智。后二照依正智。第四巧随顺入者。以得正智能回转所知互相顺入故也。此十亦为五对。初二身土无碍。次二时法无碍。次三根境无碍。诸入是境也。又释智入所知也。非根是真理。又亦是境。次二言相无碍。后一三世无碍。第五直心者以回转自在令正趣真实故云直心。此十亦为五对。初二念机设教次。二住深广法。次二住教义法。次二住行法。后二住果法。并正心趣向故名直心。起信论云。直心者正念真如法故。第六巧方便者依前正直起此巧便。初三依证起说。一照深理。二出胜智亦是显理性。三巧设言。次二证真达俗分别别相。是俗谛法也。后五入法自在。于中前四入法。谓一入理法。二入果法。三入行法。谓行巧便能一入一切。四入教法。谓多门善巧故也。后一于上所入自在不转故。第二佛子是故下结劝。初劝听受。何以下释显要胜。以普贤行必一摄一切故。是故以少功力疾得菩提。此方便者是功用也。正说竟。
　　第二感证中二。先感瑞。后证成。此二各二。谓此土结通。初感中三。初所因谓佛力法力。二动地。三雨供。问此会在他化天说。何因结通乃云如此四天下佛坐道场耶。答以菩提树下本故结归彼也。又虽升天以不离觉树故。若尔何故前十地等皆不同此。答前约同教。通结天宫及彼觉树。本末合说。此就别教。会末归本。唯据道场意存于此。下性起品等皆同此释。二证成中亦三。初所由。二力同前。二来人数量。三作如是言下赞述证成及结通等。并可知。
　　第二偈颂中二。先序意。后正颂。前中二。初示相。谓自他二力是所因也。观十方是设教分齐也。观法界是显义理深广也。二欲明下述意。谓为欲述此十种意故说此偈颂。一明因行。二显果德。三说大愿。四行起时处。五机熟现佛。六称根授法。七所说利益。八修因得果。九果现净身。十语业开觉。此十种义。下偈颂中并具显之。正颂中有一百二十一颂分二。初二十二颂显说之分齐。余九十九颂正辨普贤行相。此等并不是重颂前文但与前绮共显普贤行用。谓前略此广。前体此用故。亦有诸德。将配前长行。文无相当故。知意异。不可抑度。就前中四初二颂诫听许说。二一切诸劫下八颂明此菩萨于过去佛弘誓愿行。三于一贤劫下十一颂明于现未佛修三轮行。于中初七举现未佛。后四于成三轮净行。四行者下一颂结说分齐。自下第二正显普贤行相中亦二。初有六十九颂明自德大智行。二度无量众生下三十颂明外化大悲行。前中明普贤十种大智行。一初七颂明善入帝网大智行。二深入微细下十七颂明深入时处微细智行(云云)。三世界及如来下五颂明了三世佛心秘要行。谓世界名及佛名。此等最粗犹于多劫说不能尽。况佛心中所知境界。谓真妙法界等。然此菩萨亦能了知成普贤大智行。四如是未来世下四颂了未来摄化业行。五现在十方下四颂通达现在佛境界行。六菩萨具出下五颂明六根化用行。七深入智境下十颂明器世间自在行。八菩萨知诸法下六颂明智正觉世间自在行。九清净法身下五颂明非身不身法身行。十譬如工幻下六颂明非量不量净心行。上来自德智行竟。就第二外化大悲行中亦十行。初六颂化物令发菩提行。二如来净身下二颂赞叹现佛摄生行。三有一颂分布过佛舍利行。四有一颂能知未来佛德行。五如是三世下四颂明法轮深入行。六无量无边心下五颂了物心器染净行。七一切众生下三颂了物业报缘起行。八如是诸根下五颂了达根境无碍行。九有一颂了知五种说法行。十末后二颂明三世相是自在行。

　　宝王如来性起品第三十二

　　初释名者。宝王是摩尼宝珠。最可珍贵故名宝也。以能出宝自在故。宝中最胜故。众宝所依故。故名王也。喻性起法亦具三义。谓出智义。最胜义。所依义。佛性论如来藏品云。从自性住来至来至得果故名如来。不改名性。显用称起。即如来之性起。又真理名如名性。显用名起名来。即如来为性起。此等从人法及法用题品目。又别翻一本名如来秘密藏经。又一本名如来兴显经。又此下文具有十名。并可知。
　　二来意者。前品明能发之因。今辨所显之果故次来也。
　　三宗趣者。明性起法门。即以为宗。分别此义略作十门。一分相门。二依持门。三融摄门。四性德门。五定义门。六染净。七因果。八通局。九分齐。十建立。
　　初分相者。性有三种。谓理行果。起亦有三谓理性得了因显现名起。二行性由待闻熏资发生果名起。三果性起者。谓此果性更无别体。即彼理行兼具修生至果位时。合为果性。应机化用名之为起。是故三位各性各起故云性起。今此文中正辨后一兼辨前二也。
　　二依持门者。一行证理成。即以理为性。行成为起。此约菩萨位。以凡位有性而无起故。二证圆成果。即理行为性。果成为起。此约佛自德。三理行圆成之果为性。赴感应机之用为起。是即理行彻至果用故起。唯性起也。
　　三融摄门者。既行依理起。即行虚性实。虚尽实现。起唯性起。乃至果用唯是真性之用。如金作镮等。镮虚金实。唯是金起思之可见。
　　四性德门者。以理性即行性。是故起唯理性起。此与前门何别者。前约以理夺行说。今约理本具行说。问理是无为。行是有为。理显为法身。行满为报身。法报不同为无为异。云何理性即行耶。答以如来藏中具足恒沙性功德故。起信论中。不空真如有大智慧光明义遍照法界义等。涅槃云。佛性者名第一义空。第一义空名为智慧。解云此即无为性中具有有为功德法故。如来藏经模中像等。及宝性论真如为种性等皆是此义。是故藉修引至成位名为果性。果性赴感名为性起。
　　五定义门者。问。下文云非少因缘成等正觉。此乃是缘起。何故唯言性起耶。释云有四义。一以果海自体当不可说不可说性。机感具缘。约缘明起。起已违缘而顺自性。是故废缘但名性起。二性体不可说。若说即名起。今就缘说起。起无余起。还以性为起。故名性起不名缘起。三起虽揽缘缘必无性。无性之理显于缘处。是故就显但名性起。如从无住本立一切法等。四若此所起似彼缘相。即属缘起。今明所起唯据净用。顺证真性故属性起。
　　六染净门者。问一切诸法皆依性立。何故下文性起之法。唯约净法不取染耶。答染净等法虽同依真。但违顺异故。染属无明。净归性起。问染非性起。应离于真。答以违真故不得离真。以违真故不属真用。如人颠倒带靴为帽。倒即是靴故不离靴。首带为帽。非靴所用。当知此中道理亦尔。以染不离真体故说众生即如等也。以不顺真用故非此性起摄。若约留惑有净用。亦入性起收。问众生及烦恼皆是性起不。答皆是。何以故。是所救故。所断故。所知故。是故一切无非性起。
　　七因果门者。问菩萨善根亦顺性而起。何故下文唯辨佛果。答以未圆故不辨耳。若约为性起因义及眷属义皆性起摄。如下文药树王生牙时一切树同生等。若从此义。初发菩提心已去皆性起摄。唯除凡小。以二处不生牙故。若据为缘令彼生善。亦性起摄。如日照生盲等。
　　八通局门者。问此性起唯据佛果。何故下文菩萨自知身中有性起菩提。一切众生心中亦尔。答若三乘教众生心中但有因性无果用相。此圆教中卢舍那果法该众生界。是故众生身中亦有果相。若不尔者则但是性而无起义。非此品说。文意不尔。以明性起唯果法故。但以果中具三世间。是故众生亦此所摄。问既局佛果。何故下文通一切法。答若三乘教真如之性通情非情。开觉佛性唯局有情故。涅槃云非佛性者谓草木等。若圆教中佛性及性起皆通依正。如下文辨。是故成佛具三世间。国土身等皆是佛身。是故局唯佛果。通遍非情。
　　九分齐门者。既此真性融遍一切故。彼所起亦具一切。分圆无际。是故分处皆悉圆满。无不皆具无尽法界。是故遍一切时一切处一切法等。如因陀罗网无不具足。
　　十建立门者。问法门无涯。何故下文唯辨十种。答显无尽故。何等为十。一总辨多缘以成正觉。二正觉身。三语业。四智。五境。六行。七菩提。八转法轮。九入涅槃。十见闻恭敬供养得益。此十略收佛果业用故不增减。此十义通前九位。皆具准之。余义下文当现。
　　四释文者。此品长分为七。一加分。二本分。三请分。四说分。五显名受持分。六表瑞证成分。七偈颂总摄分。就初分中有二。先毫光加请主。二口光加说主。前中亦二。初光加。后加益。前中有十。初明出处。眉间者表证道离二边故。白毫者表性起。是诸教之本故。二显光名。明如来法者欲表说佛性起法故。三因业。四舒业。五敬业。六觉业。七止业。八降伏业。九示现业。十卷业。入妙德顶者正明加相。何故加此菩萨者如名表说性起法故。入顶是加持之相故。二尔时下辨加益。于中二。先大众益。初心喜等成法器益。二念法益。二妙德益中。以光入顶三业改仪。以成请相初身仪袒跪。二意无异念。三语偈赞请。赞请中十偈分六。初一叹佛申礼。二有五颂叹佛放光。三有一颂叹前光益。四有一。颂叹众有堪闻之德。五有一颂叹佛有开示之德。六末后一颂请佛示说主。何故不请佛乃求余说主。以光入身时已令知觉非佛自说。又同上多例。知非佛说故别求说主也。二口光加说主中。前既请示故。今示之亦二。先加后益。加中亦十。初明出处。口放光者表教道传通也。二光名无碍者表辩才无碍故。言教自在故。无畏者不惧理深故。处众无畏故。余义同前。入普贤口者令说如佛说故。又是口传故。又若出口入耳为令闻也。今出口入口为令说也。何故唯加普贤。表此所说是普法故等是加相。何不入顶。以兼教故。又涅槃经中。佛自口放光还入自口。表收灭故。彼经云如来光明出已还入。非无因缘。必于十方所作已办。将是最后涅槃之相与此别也。二尔时下明加益中。过百倍超过同类以表法胜。恐滥同佛故对简之。加分竟。
　　第二本分中二。先问。二尔时普贤下答中三。先引古事。二类今答。三闻名益。初动地者。明本分提名表此大法将兴之感。出论难光者。明此妙德闻名发生请问之觉故能请问十门性起。若不尔者知何所请。
　　第三请分中亦二。谓长行与颂。长行中三。先举法请。二叹众请。三叹说请。就叹众中三。初标众大。二善学下叹德具。三成就如是下结众集。就叹德中略叹十德。一净戒业。二念慧成。三满二严。四住佛仪。五具佛行。六正念下大定德。七大悲德。八决定下大智德。九胜通德。十住果德。三结可知。三仁者下叹说者有堪说德。亦显十德。一殖多善。二成妙行。三定自在。四证深密。五善除疑。六达教法。七善知根。八随器说。九顺佛智。十结无尽。善哉下结请。善哉有三种。一法要妙。二众堪闻。三仁堪说故云愿说也。二偈请中有十九颂分三。初一颂半标叹说听。二正请十门性起。三清净真下叹德劝说。就正请中。初二句请。初总门。二次句别请身业。三次句语业。四次句意业。五次句所知境。六次句所行行。七次句示所得果。有本此中更有二句。谓修习等。八次二句所转法轮。九次二句所入涅槃。十佛子下四颂半请第十见闻敬养益。并如下答中广释。三清净下叹德劝说中有六。初一请普贤说深广境。二次一叹众乐闻德。三次二劝以巧言因喻说。四次二重举三业以请说。五次二叹众会希有以劝说。六次二结请显众乐。
　　第四说分中答前十问即为十段。一一各二。长行与颂。十中。
　　初答性起正法者是总相故。身业等九种是别相故。皆是性起。同异成坏皆准可知。又释此初是所依之法。余九是能依之德。依法成德同名性起。又此十门皆约缘显性。性从缘现故名性起。亦有诸德。将此十中初一为因。后九为果。文相非顺。
　　就初长行中三。先约法略说。二就喻广陈。三据法通结。此三各有十门。于中初之十门有将配十地一一别释。恐不顺文。有将此十于下广说一一别配。文亦不顺。今释此略一一皆通十广释中。下十结文亦一一通结十广释。是故此中因缘数总有四种。一云十种者据初略也。二云百者约初略十入广十中。一一具十故有百门。三云千者就后十结一一结百故有千门。四无量阿僧祇等者。彼广等中一一各有多门。如四智风轮十光明等。又亦通摄身等九中诸因缘故无量等也。释文中二。初告众。二显释显释中二。初总叹甚广故云不思。二所以下释成。初总释有二义。一以因缘广多无量名为不思。故下云非少因缘等。二甚深微妙名为不思。故下云无有作者亦无成者等。此二并非下位测量故云不思也。二以十种下正显。于中有标释结。释中初一是行本。由此大心长劫熏习不舍众生。是故于今现成正觉。二久修众善。正直深心引此善根现成正觉。三以慈悲救生无限尽故现成正觉。四积行广多大愿无竭。尽于未来现成正觉。五虽积德成满。而度生增善情无厌足故现正觉。如与盲比丘贯针等。六二利德圆是以成佛。七巧智多端。应机出现故成正觉。八福藏圆。九智严具。是故出现正觉不可穷尽。十若不成佛。无由宣说无尽法义故现正觉。此十皆是果成之处说彼因缘。但是为生现佛之因不取自德。又亦即以为生现佛为其自德。更无别自。是故摄因无不皆尽。如是因缘既无自性。无自性理为本起用故名性起。结文可知。
　　第二就喻说中亦十。一一中皆三。先喻次合后结。前请中言因缘及譬喻为我分别说。前十辨因缘。此下明譬喻。亦有因缘义。初是大千兴造喻。喻佛众缘共起性起德。于中喻内。初总举多缘。二别辨云雨。三因雨起风。一名能持者。众生业力于空劫处。世界将成。于上空中先起云雨。若无风持。雨水无停。坏余世界。是故业力起初风轮。水若不减。无由得起诸天宫殿。是故业力起次风轮。虽能消水处起无由。是故业力起第三风。减一节水起一天宫。如是渐下至成须弥山及大地等。虽起总处。不能办彼别类庄严故。彼业力起第四风。令此世界方得圆满。此器世间先成。众生世间后成。广如俱舍论辨耳。四结业因中。言菩萨善根者同受用故。地前菩萨生秽土故。五结多缘。此四为首。理实无量故云如是等无量也。六法如是故下明缘起法尔水无自性。无有作者。明能作体空。亦无成者。明所作性空。二法合中。于上六句略无第五。余次第合。此中四智有人将配闻思修证。文相不顺。今释四中一总持细法智。次二依法起行智。一灭惑。二成德。后一依因得果智。前三既因。何故皆言如来智耶。释以在果位说彼往因故云曾于过去等也。果中但取摄化之果故云令众生等也。四如来无漏下结。余并可知。第二洪澍大千喻。此即是前风所持雨以喻佛深广难知德。谓得无尽陀罗尼力名成就诸力。若约一乘。十信已去菩萨是也。若三乘八地已上能受此法。问此门但显法之难知。何成因缘。答以彼大水是众生业感令成世界。彼大菩萨机所感故。如来兴世说此法雨故。是因缘。第三大雨无从喻。此亦是前所说大雨众生业力。从云所澍本无停伫。后消灭时亦无去处。况性起赖缘无来去德。谓于佛无从。入机无去。由此佛兴故。是因缘。第四大雨难知喻。亦名摩醯知滴喻。此亦是前劫初大雨况佛性起大机堪受德。谓已具修十地行力。是故器大方堪受此。古人释云以性起有四。一教广。二行大。三因深。四果远。是故二乘不能知也。第五大雨成败喻。况佛灭惑成智德。各有五种。初能灭炎炽。二能起处所。三能坏大水。四能成海中一切诸宝。五能庄严分别大千界处。法中初二灭障成福。次二灭障成智。后一以法照机可知。第六一雨随别喻况佛一味随器德可知。第七有二喻。初先成色界喻。况佛胜缘先济德。下一喻释疑。谓二先成由业力。二法异由机别故也。第八喻中三。初莲花表佛喻。二风轮起处喻。三是为结。初中依五卷大悲经第三云。何故名贤劫。阿难此三千大千世界劫欲成时。尽为一水时。净居天以天眼观见此世界。唯一大水。见有千枝诸妙莲花一一莲花各有千叶。金色之光大明普照香气芬熏甚可爱乐。彼净居天因见此事心生欢喜。乃至赞言。奇哉希有。如此劫中。当千佛出世故号此为贤劫也。解云此中花名如来起者。为表佛出世。又此中应云生千莲花。故下云知如花数诸佛出世。同大悲经也。又一节水减。一风轮起。成一处所。十风次第成处满足。法合况佛成办大事德。初佛出世合上大水。先授菩萨记。合上花生表佛。又能善知下合上知如花数佛出。二复有光名离垢下合十风。亦有诸德。将配十地次第别释。文似少顺恐非其意。但知各是一义皆表佛德。应感不同。如来大悲下合上结文。佛子如来性起下释疑。初辨正理。二众生念言下举疑情。三此非如来下释疑。四外疑云既非佛造。佛复何用。释云佛但为善友。因缘所成无作无性。是故还同性起本法。第九四轮相依喻。况佛体用依持德。然水轮所依之风有四义。一持水名安住。二性无移改名为不动。三相续一期名为常住。四体性密彻名为坚固。依俱舍论厚十六洛叉等。法合中初合四风。后合四轮。前中一摄取。二授法。三守护。四照实亦有配四摄合四风。并可知。合四轮中。饶益众生合前地轮。慈悲合水。方便智合风。如来合空。依持可知。第十大千饶益喻。况佛兴世利生德。令得三学益。慧中一内得真实。二外用照明。余并可知。
　　第三结劝知中十句。一一皆通结前十门。谓一皆多故。二皆广故。三皆深故。四皆妙故。五皆大故。六皆常故。七皆遍故。八皆续故。九皆等故。十皆益故。上来略辨。总显千门性起因缘竟。
　　第二偈颂中有六十五颂分二。初二十八颂叹深许说。颂上总答。二譬如大千下三十七颂颂上十喻。前中二。初二十四颂叹法难量甚深。后是故下四颂明许说分齐。前中亦二。先二十二颂叹所知甚深。后如来甚深下二颂显能知器净。前中亦二。初二总显佛德深广难量。后一切诸如来下二十颂别显佛德十门难量。各二颂显佛一德。初二显佛难思德。先总举。后别辨可知。下约喻中各先喻后法。二末尘喻喻佛无限德。三量空喻喻佛广大德。四数心喻喻佛无量德。五法界喻喻佛甚深德。六如如喻喻佛离相德。七无际喻喻佛无碍德。八性空喻喻佛性净德。九离言喻喻佛无比德。十鸟迹喻喻佛体用德。又释此十即是颂前结文十句。于中唯第九门却颂前第七句。余并依次配释可知。次二显能知净中。初颂总劝净意。后一别辨。上半令离想。见颠倒下结净意乐。下四许说中。初二诫听总许。后二别举下九门以明许说。于中如来深境界一句中摄如来行及菩提。余门依文皆具。自下别颂十喻中。初有九颂颂初喻。于中初五颂总后四颂别。二有四颂颂第二喻。三有三颂颂第三喻。四有三颂颂第四喻。五有三颂颂第五喻。于中但颂法合略不颂喻。六有二颂颂第六喻。七有四颂颂第七喻。八有二颂颂第八喻。九有二颂颂第九喻。十有三颂颂第十喻。末后二颂叹益结说。上来答总门性起正法竟。
　　第二别答性起九门中。先明身业。以是所依本故。就长行中二。先总告标门。二此菩萨下释显义相。此中有五百门分别。初约法总显有五门。二就喻别辨有十身。即为五十。三通结能知亦十门。即为五百也。准例亦应有千。但以总中略故也。初中二。先总标德广。二何以下释成。先反释后顺释。各有五。谓法是行所依。行是能依身。是行所成。刹是身所依。众生是所化。各尽法界。皆言无量。二就喻别辨中。略辨如来性起十身。一无边周普身。二周遍无著身。三大用成益身。四平等应机身。五潜光密用身。六圆回自在身。七一多无碍身。八无思成事身。九体用益生身。十随念满愿身。况此十身亦举十喻。一一中各三。谓喻合结。就初中明虚空周遍喻。以虚空无形状故。非能行至诸处故云非至。然此无碍一切处遍故云非不至。况佛无边周普身。言随应现身者释疑也。第二虚空离染喻喻周遍无著身。各有标释可知。第三日光饶益喻喻大用成益身。各有总别释成合。中别内十益。一灭恶生善益。二发解除惑益。三与乐拔苦益。四授法长道益。五信成遣障益。六见理顺事益。七照境无遗益。八无缘慈善益。九开发心花益。十行成究竟益。下释成可知。第四中有二喻。初日光等照喻喻佛平等应机身。合中有六位机感。谓三乘及三聚无念而照益。后喻释疑。谓若但机感有异法不异。何故现见圣教不同。释随彼悕望教亦不同故也。第五日照生盲喻喻佛潜光密用身。喻中初无见后密益。合中有二。先略合。后佛子下广显。就略中初生盲不信。生盲有四。一耶见。二犯重。三愚痴。四耶命。各无信眼故是生盲。后佛子下慧日潜益。初息苦益。后断集益。二广显中二。初辨能益光明。后显所益众生。前中先列十光。初一发戒。次二成定学。次二成闻慧。次一成思修。次二成证智。后二成后得智。下结广有千。古人云。五百照下者是五位自分行。五百照上者五位胜进行。二所益中有四。初利益菩萨。先令得普贤位十十之德。后因得彼法。成就种智。于中诸入者是前十眼耳等也。二利益二乘。以不求种智不能利生故但灭自惑。三利益生盲凡夫。一令身乐。二心调。三成行。谓四念处也。四利益恶道众生。于中二。先身光救恶道。二慈音破耶见。又释有七。一拔苦得乐。二因起耶见。谓初迷佛力。后执梵作。三尔时下慈音示正。四彼诸下救成正见。五欢喜已下起报恩行。六佛与授记。七结光利益。第六日光奇特喻喻佛圆回自在身。合中明佛此身有四奇特。一无相现超过。二常身即延促。三住体恒现影。四一身普对现。菩提器者。古人云。以心海澄清离诸妄念故佛影现。今更释。谓是成菩提之器故也。又随所闻法者是地前机随解脱地者是证地器也。第七梵身普应喻喻佛一多无碍身。亦无起念等可知。第八医王巧术喻喻佛无思成事身。喻中二。先显医王现德。二彼大医下明殒后持身如本救物。合中亦二。初合医王现德。二无量亿下合中咒药持身合殒后持身。于中三。初到彼岸者正合命终。以生死永尽故云到岸也。二善学等者合药涂咒持令随有起化住持不绝。三如来以少方便等合虽无思念具四威仪疗治众病。第九摩尼利益喻喻佛体用成益身。合中二。先体后用。大福智藏者福智是体以能出生故云藏也。合摩尼藏能出众宝。二光用中初令诸外道舍耶同正色。二成净因。三得乐果。合前雨宝也。目佉者此云面。即宝名也。第十宝王称念喻喻佛如意满愿身。除佛神力下释疑可知。第三结劝知中亦十。一信心多。二入深等证法广。三住真等住理玄。四无生等结体常。五三世等圆三际。六悉能等舍妄情。七入未等达彼岸。八正法等化用遍。九一切法界者化体周。正法充满之言贯下二句。十一切佛等果德圆。以此十种知前十身故成五百门也。
　　颂中四十二偈颂前十身。于中第四第八各有五颂。余门各四颂应知。答身业竟。
　　第三性起语业。谓前明身。次明语。前色。次声。义次第故。释中长行内三。初总略说十。二别广辨十。各具前通故成百门。三后以十门通结前百故亦有千门。分别音声细取各各无量。如下结中皆言无量也。就初总说中二。先辨所知音声有十种。一体广。二德妙。三悦机。四演法。五开悟。六应时。七增戒。八增定。九增慧。十称性故云如响无主也。下显能知益相。以此能知如所知故。是故同彼。极无边也。略论五种各有列名释义。知见出生者列名也。此有二义。一此知见即是出生长善根者释出生也。二知见佛声能出生长养众生善根故。余四各二释。一约能知。一约所知可知。又此五中。一约多。二深。三广。四常。五实。并可知。
　　二广辨中显如来十种音声亦以十喻。第一劫尽唱声喻喻佛平等说法声。谓无主平等说法无废。于中三。初法说中。量约分齐。主约体性。智约业用。非量等者。一云以普遍故不可量。成诠表故非无量。二量亦不可得。无量亦不可得故云也。非主等皆同二释。二喻中。先征。次辨。后结。依俱舍论生无色界有二因。一因力。谓近习及数习。二业力。谓上界后报业果报欲至故。若生色界有三因。谓加法尔力。但器坏时法尔有声。又不得越次生二禅等。仍待火至初禅始生二禅。乃风至三禅始生第四。合中明佛欲坏生死世间亦出四声说四乘法。声体平等无主无作。余并可知。第二响声随应喻喻佛无方应现声。第三空声开觉喻喻佛教诫放逸声。合中五。先总。二别说二乘法。三出生无量下别说大乘法。四众生闻下正答所益。五如来妙音下明声绝相离言。而有闻机说法故也。大乘庄严论云。若诸佛六十种音声是有法非无法者。诸佛不能以音声遍至十方无量阿僧祇国土。以音声无法非法故。诸佛能以音声遍至等。乃至广说。第四宝女妙声喻喻佛法蠡圆音声。谓一音出多音。一一说多法。各随异类解故也。第五梵声各闻喻喻佛根熟独闻声。不出众外者以根未熟故。第六水随器别喻喻佛一异无碍声。第七龙王降雨喻喻佛长养善根声。不从外来者离佛无声故。不内出者离机无声故。第八龙王渐降雨喻喻佛渐次说法声。亦是审根授法声。合中二。一先现身云七日思惟不即说者待根熟也。后渐说法又亦不烦说深法故也。第九龙王连注喻喻佛种种差别声。谓声异说异。并从净法界流故。无异之异也。第十龙王遍降喻喻佛普雨法界声。喻中有六。一云。二电。三雷。四风。五雨。六结合中亦六。先合十身云。初总九别。别中初四约外相。次四约内德。后一称性。二合依身云放十电光。三合雷震中言三昧者明依定起说。从所依为名。十种可知。四合风。谓将说法时。先从慈悲起后智。警觉加被令身心柔软以成法器。然后说法。五合十法雨。初坐道场菩萨者是现坐道树临将成佛。雨不坏法者有三。一是金刚三昧微障莫沮故云不坏。二出缠真如故云不坏。三降诸魔军不令得坏。二后身菩萨者是已处胎出生。未坐道场。雨密教者是佛秘密之教即入密智也。娱乐自在者是大神通法也。上二是等觉位。三一生菩萨者是未处胎。前同弥勒等智位普照大法云雨也。四得记者是第八地雨大庄严法者是九地上大法也。五得忍者是初地至七地。雨功德等者。福贵如宝。智敷犹花。二行相续名为不断。以七地已还有间断故。雨此不断行法也。六向行者是地前三贤位。以趣向正证故云向也。雨不退等者。以得位故。利他不疲。名入化门。自行不厌。名入甚深。七初发心者是十住位。初发心住雨。如来定等令修止行。大慈等令修观行。止观双。修二利俱起。八为缘觉雨深等者。知无明行感识等果名离断见。果起因流故离常见。又顺观离断见。逆观离常见。虽离断常而亦不坏。得解脱果。九令得四谛智藏降四住惑怨。十为三聚众生。初正定。二耶定。三不定。各顺已根令得法益故欢喜。六结中正觉心等合龙王心平等也。但以下合众生根不同感说有异。第三通结十声。先总。次别。后结。别中十种无量一一各通结前十声。于中各先列无量名。后释无量义。义皆可见。上来相乘总以一千门分别音声竟。颂中有四十颂颂前十段。一一各四颂如次应知。答音声竟。
　　第四性起意业。先身语。次明意。故从粗渐细明次第也。于中标门释义。释义中先约法总辨。二就喻别显。三总结所知。初中言心意识非即如来者此辨定法体。谓此文中欲明佛心。然佛心等并转依成智。是故就智叹佛意业故云但知智无量等也。此文意明佛无心意但是智故。摄论第八云。谓无分别智所依非心非思义故。亦非非心为所依止。心种类故。以心为因。数习势力引得此位名心种类。解云非谓此位而有心也。若尔岂此智数无所依王。释有多义。一云理实佛地有净八识。但云智者就强胜说。论云如来无垢识圆镜智相应故也。言智无量故心亦无量者约数例王。举能依显所依。佛地论等具明此义。当知此约初教辨。一云理实佛地唯是大智。不说八识及余心法。经云佛无心意识等。论云唯如如及如如智独存。余一切皆绝等。并此经文及摄论等同显此义。当知此约终教而说。一云佛地大智内同真性。以照即寂故。十藏品中如来大智不生不灭等者是此义。当知此约顿教说。一云佛地大智即理即智即王即数。或开或合以前三说不相离故。无障无碍具十智故。当知此就圆教说耳。二就喻别显中略举十种大喻。喻如来十种大智。一虚空无依喻喻佛平等无依智。谓能与他作增上缘故。能为他依。自不依他故无所依也。又释以位满故更无所依也。又释因智依果果智无依。又释世间智是加行。离世间智是后得。同依根本。本智无依。何故不言依真如耶。释依是悕求义。证真圆满更无趣求故名无依。又释智性自离故。更无所依。若尔余智岂不尔耶。释此智证理极故。第二法界无改喻喻佛性无增减智。如三乘能证自有浅深所证法界无有增减。合能依后得随世亏盈。所依真智性无增减。第三大海润益喻喻佛益生无念智。谓加持众生资其念力故云润泽心也。第四大宝出生喻喻佛用兴体密智。合中一合佛海有智珠。二合出宝之用。三列四名。辩法师云。此即能生四乘智慧。一能生声闻乘。二能生缘觉乘。三能生菩萨乘。四能生人天乘。衍英等云。初证道智断惑障。二名助道智断于智障。三不住道智舍于报障。上三自利。四利益众生智即利他行。今释一无住著智。谓无染不著有。方便不住无。二分别法相智。谓剖折有为无为差别。三称法开演智。谓说异不碍同故云不坏法界也。上三约法。四化不失时智。此约机四。合深胜有标释可知。同法花中王髻明珠唯有功勋臣方得见等五合方正可知。第五宝珠消海喻喻佛灭惑成德智。喻合中各有三义。一总举。二列名。三显功能。若俗书中大海有沃燋石消大水。又云注于尾庐令海不增。又小乘中以阿毗地狱在大海下。火气上吞以消海水。今此文中为究竟说故不同前。合中四智。有古德将配四三昧智。初是大乘光明三昧智。二是集福德王三昧智。是贤护三昧智。四是首楞严三昧智。又英云。初是禅定智除不善障。二是方便智除著禅障。三如理智除烦恼障。四如量智除所知障。今更释初能除流散染业障。二能除昧定著净障。三能除根本无明障。四障尽成果智。此四皆从粗渐向细。佛子下结要胜可知。第六虚空含受喻。喻佛依持无碍智。释中云如来智无所不至者。谓以佛智遍于一切众生心中。是故众生从自心内种性生智即是从佛智生。还依佛智住。而于佛智无有迫迮。第七药王生长喻喻佛种姓深广智。喻中有六。初明树处及名。二明从生因深。三树功广大以此树能生一切诸树故云也。四释显树名。五简非生处。六不失生性。合中亦六。初举法同喻故云亦如是。二从一切下合从生因深。谓初是本性住性。于过去等是习所成性。三世无量下明所生果满。于中有四句。初内德圆。二皆悉下外化广。三除灭下益不虚。四巧方便下辨果相有六事。末后云持无增减者。谓果德生已尽于来际。用歇无减。新起无增也。三佛子下合名及释名。谓得果不舍因故名不断菩萨行。四彼如来下合功用广大。亦六事成利他行。谓由佛因地慈悲为根。今根坚不断故生菩萨慈悲行也。二以巧便为本名为茎。此能策成菩萨勤行。三净法界界是分齐义。义名枝流也。流出菩萨十度之行。四禅解脱成荫之叶生他戒等叶行。五七觉内敷之花成他善严之相。六无上果力令得记果。亦由佛智为本能生菩萨行位。是故佛智为性。能成菩萨行等名起。五合二处不生者以彼二处无起义故。问准上文。依佛智生三乘善根。皆是性起。何故此中简去二乘。答前据性起所益非是性起自体。以彼但是能依故。若尔菩萨亦是能依。何故取耶。释以彼二乘无大菩提心。不顺性故不名为起。菩萨不尔故不同也。此中二乘涅槃合地狱深坑。以火烧灰断故。犯戒等合水轮处。有四过失。一犯戒约不忏悔者。二耶见约为断善之因。三贪著据不可转改者。四非器就无出世道器。戒此亦是通结上三。若直看此文。似初约定性二乘后约无性凡夫。是故二处不可生也。若据后文合不舍生性。即知非毕竟无。以此二位约现在说。若约当来皆悉能生也。以于二处不生不名为减余处能生不名为增。故知定有也。第八劫火烧尽喻喻佛知无不尽智。合中略举四境无不知尽。释中言不可破坏者能知之力无竭故也。第九劫风持坏喻喻佛巧便留惑智。谓授与菩萨令留随眠或满菩萨行至于佛果。第十尘含经卷喻喻佛性通平等智。于中三。法喻合。初中二。先标谓佛果智与众生中因性本觉无差别故。是故即在缠之因具出缠果法。以圆教中因果无二。余圣教中未见斯义。二何以故下释因具果。既言无众生身如来智不具足者。即知若有不具者彼非众生数。何得更有无性有情。若俱有者何故不知。释以颠倒故。若颠倒不知者何以知有。释若先无者离倒之时何处得有。既云离倒智起。明知不无。一切智者是始觉智。无师智者是本觉智。无碍智者是始本无二智。喻中亦五。初尘藏经卷。二天眼见经。三伤无饶益。四作念破尘。五出经饶益。合中六句。初智在众生中合尘内有经。一切尘者是一切众生也。以妄念无体细末如尘。性德圆满如太经卷。迷妄覆真如尘藏经。二以倒故不能比知。不能证见。复不信此教。三佛眼观见。四伤无饶益。五我当下教除妄染合作念破尘。六如来即时下如念而作合出经饶益。第三大段总结可知。颂中三十七颂。初一颂前总说。余颂十喻于中初二各三颂。三四各四颂。五六亦各三。第七有五颂。第八亦有三。余二各四颂。是故三十六如次颂十喻。答意业竟。
　　第五明性起境界。前既有能知大智。今明所知境也。于中先征问后显释。显释亦三。先举能知。二显所知。三总结彼知。初中若不得此无量无边智。无由得说广大境也。下辨所知中二。初当相明广。二约智辨广。初中亦二。先辨列十境。二显其广大。前中有五义。一约二谛境。初五约俗量智境。后五约真理智境。言非境界境界者非是识所变境故云也。二约三性境初五依他性。次四圆成实。后一遍计所执。三约五海境。初一众生海。次二及第九世界海。次二是根欲性海。次三是法界海。后一是佛海。谓佛智是非境故。四约前明难品佛境十种相摄可知。五释文中。初一是所化。二是化所依时。三世劫等。三所化处。四化所用法。五化所成行。六法界体不坏。七法界用无碍。八体用俱实。又释此三初真如体大。次相大具恒沙功德名法界。迭不相妨名无碍。后体相无二名实际。又释此三如次即三无性真如。九虚空是事无为境。十境智不二名非境界。以不异智之境名为非境。即以此非境为如来境。二佛子下显境广大可知。第二约智显广中三。先法次喻后合。初中以当相难明故。约智海以显境深广。然智必依心故云心境界也。恐迷此事故。释云随心无量生智亦尔也此同前门初心意非即如来等准之。又释如来所智之境并是如来智海中事。是故下文广说智海。即是释境界也。又释境界有二义。上来十种约所缘明境。此下约分齐明境。即以如来智慧大海为分齐境。喻中有三。初龙王心雨喻喻佛依心无本智。二海从龙愿喻喻佛心愿所起智。三海水宏深喻喻佛深广无涯智。此喻中先明海水深广。一四洲河水多。二龙王雨水多。三龙王池水多。后结四种无量。三佛子如是下法合中亦二。先合海深广。谓显法过喻非此所比即为合也。后合大海中有四种无量。初发心等合海中水无量。二道品等合海中末尼等宝无量。三无量众生等合海中众生无量。四大地等合海中有大地无量也。三佛子是为下总结所知。颂中十偈。初二颂法说。次四颂初二喻。后四颂第三喻。可知。答境界竟。
　　第六性起行者。前明智所依境。今辨依境所成之行故次明也。就辨释中。长行内三。谓标释结。初中标二行。古人释无碍行者明俗谛行。二如如行者明真谛行。今更释初是会事同理。理不碍事。是无碍行。二事尽理现名如如行。又释初是量智于外事用无碍。二是理智内证如如也。二如如过去下释中有五喻。一真无迁变喻喻佛至绝三际行。即释如如行也。下四释无碍行。二此法界无形喻喻佛体无限碍行。三飞鸟翔空喻喻佛圆无分齐行。四金翅搏海喻喻佛胜用济生行。五日月行空喻喻佛无功成事行。皆以后释前可知。三结文可知。颂中十偈颂五喻。各二颂颂一喻。可知。答行竟。
　　第七明性起菩提。前既对缘造作。必有示现菩提故次明也。于中略作五门。一释名。菩提此云觉。谓大智开悟故以为名。旧云道者非也。二体性。摄论云二智二断为菩提体。若依此经通一切法。如文知之。三种类有五。一菩提有二。谓性净菩提及修成菩提。出大品经。二有三菩提。一声闻菩提。二缘觉菩提。三诸佛菩提。出十地论。三有五菩提。一发心菩提。二伏心菩提。三明心菩提。四出到菩提。五无上菩提。亦出大品经。解云五中初一是十住初位。二是三贤位。三是初地见道。四修道满。五是佛果究竟道。四有十菩提如离世间品说。五通一切法。经云一切法即菩提等。解云三菩提约初教。二五约终教。一切法就顿教。十种据圆教。通即可知。第四业用者。谓缘二谛断二障。证二空起二智。印群机现万像。具十身遍十方。周于毛端微尘等处。通因及果业用无边。如此文中具足。五释文者。就长行内辨释中。释菩提义略有十门。一明体性。二显业用。三辨甚深。四显广大。五现因果。六离亏盈。七无增减。八依定起。九周法界。十遍心中。初亦以十门明菩提体性。一觉解为性。言一切义者真俗境义也。二断障为性。灭除疑或者断二障也。三证理为性。谓证离能所故云不二等。四别举离所取相故云无相。五离能取见故云无行。六令此相见永不再起故云无退。又释四当体离相。五性不迁流。六随流不变。七具多功德故云无量。八尽于未来故云无边。九性净为性。谓在缠无缚出障无脱。十中道为性故云离二边。上来亦是内证平等。第二知处非处下明业用门。谓随缘外照故成业用。于中三。谓法喻合。初法中亦十门。一知处非处即十力中初也。二知字。三语。四他心。五根。六烦恼习。七性。八宿命知过去。九天眼见未来。十漏尽知现在。此三世同一念知也。此十所知境现菩提智中故说知也。非谓有能所等。二喻中明大海印现喻。喻此菩提现机洞照德。三合中心念诸根等略举前十境也。而无所现者。与能现不殊故即自体显照故名为觉。起信论云。诸佛如来离于见想无所不遍。心真实故即是诸法之性。自体显照一切妄法。有大智用乃至名一切种智。解云此即无思显照同体之境名菩提业用。不同余位有能所取也。第三佛子一切下明甚深门有四义。一离名故深。二绝言故深。三无譬故深。四不滞寂故深。故云但随等也。又释此是释疑。谓既非言譬所及。何故上下皆以言喻说耶。释显如文。即无说之说。非喻为喻可知。第四佛子如来下明广大门。于中有三。初举身广大。二类显语意。三总结多门。初中言成菩提时住佛方便者明此菩提由方便对机说有成也。此增数十身故有十三种耳。初一是众生世间身。谓得能同一切众生身之身也。等犹同也又释等犹遍也。即遍以一切众生而作自身故云也。下皆二释准之。二同一切染净之身亦即可知。三同器世间国土身也。亦即以国土为身。四同于一切九世十方诸劫之身。亦即以彼为身。五同一切佛证道之身。六等一切佛智觉之身。亦前如道平等。此是觉道平等。上二智正觉世间身。七以彼能诠言教为身。即如论中名言说法身。八以所诠法界为身。九同大虚无为之身。十同因陀罗网法界之身。互相涉入故云无碍。十一用无不起身故云出生也。十二德无不备身故云一切行。十三体无不寂身故涅槃也。又此十三摄为六对。初二人法一对。次二时处一对。次二境智一对。次二教义一对。次二理事一对。虚空为事也。次二因果一对。行是因也。后一总结平等。二类显中依身辨语意。语意亦十三。同身可知。三总结中。身等一一各等法界故皆云无量也。第五佛子如来身中下明现因果门。于中三。谓标释结。标中以菩提身等众生故。是故众生悉于中现。以彼所现同能现故。是故众生无不成佛。此文是大节。幸不轻之。问此中所现众生成佛为是约事。为是约理。若是约事何故下释皆悉一性以无性故等。若是约理何故标中乃云有发心修行等。答此是别教中义。若不约诸宗分别无由得解。何者然诸众生若于人天位看具足人法二我实物。若小乘教中看此众生唯是一聚五蕴实法本来无人若大乘初教唯识所现如幻似有。当相即空无人无法。若约终教并是如来藏缘起。举体即如。具恒沙德。乃是众生故。不增不减经云。众生即法身法身即众生。众生法身义一名异。解云此宗约理众生即是佛。若约顿教众生相本来尽。理性本来显。挺然自露。更无所待故。不可说即佛不即等也。如净名杜默之意等。若圆教即一切众生。并悉旧来发心亦竟。修行亦竟。成佛亦竟。更无新成。具足理事。如此经文。问若尔何故现有众生不即佛耶。答汝今就初人天位中观彼众生。当相即空犹亦不得。况复得见圆教中事。是故汝见现有众生。我不约彼说此成佛。但令情见若破。法界圆现一切众生无不成佛。问若尔何故诸佛更化众生。答教化众生亦有浅深。今即此菩提身中现众生成佛者。名究竟教化。不同余宗故。下结中名如来无极大悲度脱众生也。问既总成佛。何故亦有发心等耶。答若成佛门中总成。若修行门总修行。若发心门总发心。若离此等总即。空无所有。准大缘起门思之。言乃至涅槃者。于八相中举乃至末故也。二皆悉下释成中。云何现。同一真性故。如是现。何以众生同菩提性。略以十因释成此义。一以众生依于菩提无自性故。是故同于菩提成正觉等。二无自染相故。三无所尽故。四本来不生故。五亦无新灭故。上四同为一句。六我性自空故。七众缘之生非是生故。八设起觉智无所觉故。九所依法界亦无性故。十本性空界无体性故。三如是等下总结中。无尽智者照用无限故。自然智者不待功用故。无极大悲者同体摄化故。问准此释结。似约理性说众生成佛。何故标中有发心等五位因成佛等八相果。答此是以法性融通门释。谓事随理以融通故。得相即相入故也。又余教中观无生唯照理性。此圆教中具足一切佛菩萨法。依宗准之。第六佛子譬如下体离亏盈门。于中二。谓喻合。初虚空常性喻喻菩提性无增减德。以体常满成无不成。性无二故。第七佛子设有下明用无增减门。于中三。谓喻合结。初化现无形喻喻菩提成不平等德。喻中初化多心者喻各各修多因也。心化如来者喻成多果也。以此因果俱无色相。是故化与不化等无有异。合结可知。第八佛子如来应供下明依定起用门。于中三。初举一定门。谓顺理警机名为善觉。依此定门出众生数等菩提之身。二类显。如一定既尔余一一定各出尔所身。如多三昧既各如是。余一一法门。谓大悲大智大总持等一切法门。各如是出。即知菩提之身无尽无尽不可称说也。三结可知。第九复次佛子下明周遍法界门。于中三。先标中亦三。初一毛道者谓于空中容一毛处名为毛道。即于此处见前门中众生数等菩提之身无不圆满。二类显一切毛道一一皆尔。三类显一切法界处悉重重普遍。二何以下释成周遍义。三如来下结法属人。谓此卢舍那佛于菩提树下成菩提时。究竟具足如是等类。周遍法界。重重菩提。是故佛身不思议不思议也。此即遍于非情一切处也。第十复次佛子下明遍心中门。于中二。先举自。二例他。初自中先标。此明佛地果德。菩提遍在菩萨及诸众生身心之中。非是菩萨有菩提因性佛文中正辨佛菩提故。二何以下释成。以菩萨心既无自性无自性法即佛菩提故云不离。若尔无自性理即性净菩提何必要是佛果位法。释以佛果大智内契真原融同一性。是故如理普遍众生。众生心中菩提之性既与果法无有差别。则众生身中有果德菩提。非唯因性。此亦诸教不同。若小乘宗总不辨佛性。若三乘宗一切众生位中但有因性。如涅槃云。佛性是因而非果。若一乘宗亦具果法。如此经文。问此菩萨心不离如来菩提者。似是发菩提心缘菩提为境故云不离。何必即是心之自体。答若尔众生既未发心。不缘菩提为境。不应例观彼亦有菩提故。不约所缘也。二例他中。先例。二无量下结德。无处不有者明普遍也。不可坏者虽遍在染不为惑业所坏。亦不为治道所破。不可思议者同染而非坏。是不思也。同因而是果。亦不可思也。三结中方便门者结前十门。知见菩提并是善巧之义也。
　　颂中十二偈。初二颂初体性门。次二颂第二业用门。次二颂第六体离亏盈门。次二颂第七用无增减门。次二颂第八依定起用门。后二颂第五显现因果门。及颂初门业用中法说也。余门略无颂。答菩提门竟。
　　第八明性起转法轮。谓前得菩提次转法轮。以为次第。长行中三。标门辨释结知。释中有七门分别转法轮义。一体相。二深广。三无尽。四无住。五分齐。六出生。七知益。初中略以十义明其体相。一一切愿者是法轮所依。二一切法者是所转之法。三转无所转者会相明体。四本无所起者称性辨体。五三转圆满者德相圆满。谓示相劝知引证为三也。六皆悉清净者是梵轮故。性净故。经云三转法轮于大千。其轮本来常清净。此之谓也。七悉能等者离障故。破见故。业用故。八离欲等者离无所离故。九一切诸法等者离言故。十一切法等者离相故。此第十中故字。通上九义一一皆有准之。第二菩萨摩诃萨下明深广门。于中有四义。各有标释。初一广。次一深。后二亦深亦广。初中先标广大。如来下出因释成佛如来音声于一切世间文字语言无不至故。皆转法轮也。二中先标甚深实性故者释成深义。三中先标深广。佛转法轮无主故者释成。以各从缘成无自体故。同为一性。悉是法轮。四中先标。无流故深也。无尽故广也。内外无所有者释成也。第三佛子譬如文字下明无尽门。于中先文字无尽喻。后合法轮无尽可知。第四如来法轮悉入下明无住门。于中有法喻合三也。字母无住喻喻入缘无住德。于中一切处是总也。别举五处可知。第五一切众生诸语下明分齐门。于中二。先标后释。若小乘一说五音是法轮声。余问阿难天雨等皆非法轮摄。若三乘中佛一切音声等皆是法轮。余即皆非。若一乘一切众生言音等亦入法轮。约用皆得成法轮故。第六复次佛子下明出生门。于中四。一标门。二何等下征起。三如来下总举。四何以故下别释。别释中先通辨。谓欲转法轮入此三昧者是所依门故也。无碍者是辩才也。无畏者言无怯惧。二如来入此下正显出生多音。释成总中众生念心等音也。悉令众生等者称根授法故令喜也。第七佛子若如是下显知法益。明如上而知顺大菩提。不尔即非。三结文可知。
　　颂中十偈。初一颂初体相门。次一颂第三无尽门。次二颂半颂第四无住门。次三颂半颂第六出生门。末后二颂却颂第二深广门。第五第七略无颂。答转法轮竟。
　　第九明性起涅槃。谓转法轮既讫。次辨涅槃以为次第。涅槃之义略作五门。一释名。二体性。三种类。四业用。五释文。前四如别说。释文中。长行内释中。长分有八门。释大涅槃。一体实真常。二简异灰断。三不碍出没。四随器亏盈。五起尽随缘。六存亡常湛。七用穷来际。八总结所知。就初门中三。先举法劝知。当云何知。谓如如般涅槃等当如是知。二如如下正辨所知。先标一如门以会涅槃。谓即此双林北首涅槃。即同真如平等一味不生不灭故。云犹如真如涅槃亦尔也。下九例然。并是如之异名。意显涅槃同彼真性令明净。故约此多门说也。三何以故下释法同喻。亦是释事同理。何故不约彼性净门说此真如即是涅槃。乃言犹如耶。释云若约真如实际即涅槃者。此即但是性无有起义。若但取彼化现涅槃。即但是起无有性义。今显起同不起。明是性起。即是约会事同理说性起。涅槃下喻说中此义弥显。第二简异灰断门。于中有标有释标中不为菩萨说究竟永灭者是约人显实。谓于二乘亦说如来永断灭故。今就大机实教尽理故不说也。下释中有二。初欲令菩萨称实见彼三世诸佛总无涅槃。前门同理性而常住。今辨实德亦无灭度。何故不云总无涅槃。乃云不说究竟涅槃。释云为诸菩萨亦说方便示现涅槃。但非究竟。十住断结经第六卷云。佛告最胜。三世诸佛世尊有名号已来。吾未见泥洹者。此经下文善财知识长者。开栴檀佛塔见三世诸佛无涅槃者。二出生妙色应机不绝。然无分别用常寂故。不令菩萨见有起用入灭之二。亦不令著此无二处。标释可知。第三佛子但如来下明不碍出没门。于中先标。谓应机有出没。不碍实不迁。二何以故下释显无碍可知。第四佛子设有日出下明随器亏盈门。于中先喻后合。谓举日影随器现不现喻。喻佛随器有亏有盈故。无性摄论第十云。问若如来是常住者于一切时何故不现。答众生界罪不现。如月于破器。以破器中水不得住月影不现。此非月过。是器之失。众生身中无奢摩他清润定水。佛影不现。非如来过。是众生失。解云梁论中器喻持戒也。又摄论明显现甚深有现不现。由于机非如来咎。此经明灭度甚深有灭不灭。由器全不全亦非佛过。又此中涅槃亦是器感故云应见等也。第五譬如大火下明起尽随缘门。于中有三。喻合结。初举火随薪有无烧不烧喻。喻佛随彼化缘有起尽故。摄论第十云。或涅槃如火者。如世间火有处烧燃有处息灭。诸佛亦尔。于诸善根未成熟者。现等正觉。令其成熟速得解脱。于诸善根已得成熟已解脱者。现般涅槃无所为故。解云此上二喻摄论并依此经而作。第六复次佛子如大幻下明存亡常湛门。于中亦三。谓喻合结。先举幻师随舍不舍喻。喻佛随机此灭彼存本智常湛。言如来幻身常住如法界者明佛修生之身亦同法界为常故也。第七复次佛子如来示现下明用穷来际门。于中有十。初定力现身。二光现花座。三依座现佛。四数齐所化。五具德满愿。六应机化益。七化穷来际。八体离有无。九明常住所由。十正结知见。此等并是如来双林北首入涅槃之时有此事也。第八复次佛子此菩萨下总结能知相。于中十句。一无量无边者。结上简异灰断门明大涅槃功德无边。二究竟法界者。为万德所依结存亡常湛门。故上云如来幻身常住如法界也。三无障碍者。结起尽随缘门。明灭与不灭无有障碍。四不生灭者。结随器亏盈门。故上云其实如来不生不灭也。五净如虚空者。结不碍出没门。故上云其实如来无有出世亦无涅槃是故同虚空也。六安住实际者。结前最初体实真常门。谓上文实际等十义可知。七随其所应示现者。通结诸门内应机现用文也。八本愿所持不舍众生。九不舍刹。十不舍法。此三结末后用穷来际门。谓愿力持故尽穷来际等可知。
　　颂中初二颂第四。次二颂第五。次二颂第六。次四颂第七。后二颂初门。余三略不颂。答涅槃竟。
　　第十明性起见闻敬养善根。前既示涅槃。今明供养。余迹成益不虚故次明也。长行内释中三。先就法。二约喻。三简喻异法。初中先总辨。所谓于佛。若见佛及像。若闻名及称念。若三业恭敬。若四事供养。于此四位所种善根。广多无限不可称说故云功德无尽。下别显中略举三种果。一断灭惑障果。二于一切下德穷来际果。三起诸佛下成大菩提果。又初唯断果令得涅槃。后唯智果令得菩提。中间通二。谓弃有为随顺无为故也。第二喻中亦三。初吞少金刚喻。喻前第二德穷来际果。谓微少善根性不可尽也。二小火能烧喻。喻第一断灭惑障果。谓少善根性能灭惑。又释前灭所知障。后灭烦恼障。三药王多益喻。喻第三成大菩提果。合中二。初以佛合药树。见闻等明佛在世作六根境。故宝性论云。诸佛如来身如虚空无相。为诸胜智者作六根境界。示现微妙色。出于妙音声。令嗅佛戒香。与佛妙法味。使觉三昧触。令知深妙法。大同此经也。二若有得经卷下合地土等明佛灭后益。上来明广饶益。二佛子乃至不信下明深饶益。如来秘密藏经骂药服之得力等。骂沈烧已还香等。骂佛犹胜敬外道等。五卷大悲经但出家人袈裟著身。假令左手携男右手携女。从一酒家至一酒家。佛言我记此人。不出贤劫当般涅槃。如是等文同明如来法不思议也。第三简喻异法。有标有释。以非世喻所能类故云过思议也。但随下明方便说喻。非是比类。是为下结可知。偈颂在下。显其钩锁故也。上来说分竟。
　　第五大段显名受持分。于中二。先兴二问。后还两答。何故此中辨名持者。显义实故。以性起是法体故。要妙故。答中先答名。依光统等总作十名。一名诸佛秘密藏经。以是诸佛内证法故。二名世间不能思议经。以凡小莫测故。三名如来所印经。以此深广是如来所印之法故。四名大智光明经。佛智垂光令得明故。五明开发示现如来种性经。性起品名从此而立。又释令佛种性起用现前名开示也。六名长养菩萨功德经。前依种性发心起行。今令此行随修渐长。七名世间不能破坏经。明彼行体常在世间。非八法所坏。又释非四相所迁故也。八名随顺如来境界经。以彼行因能顺果故。九名令众生皆清净经。令于佛果生净信故。又利他令离杂染障故。十名分别说佛究竟经。上约义。此句约教。以所说佛果性起是究竟法故。又义上十名皆以后释前可知。二佛子如是经典下答奉持。于中有四。初辨定法器。二举益劝信受。三信顺成益。四明劝修成益。初中三。谓法喻合。初法中二。先总标器非器。二何以下释成。前中先标器乘不思议乘。乘者运载义。但运载有二种。一次第运载。谓从微至著。阶位渐次。以至究竟名可思议乘。二一运载即一切运载。谓十信满心即摄诸位。圆融无碍名不思议乘。一向专求者非直所乘之法相摄无碍。能乘之行亦不杂余念。如下法界品云一切菩萨无量劫修善财一生皆得。皆由直心精进力故。二不为余人者简非器。但余有三种。一凡夫。二二乘。三权教中初住菩萨。谓乘可思议菩萨。如此下文亿那由他劫行六波罗蜜不闻不信等。二何以下释中一乘深广普该群品。何故不为余人说耶。释只为深广普该。非狭机所受故也。不入众生手者。手有七义。一约位。谓修学此经。必定超出众生境故名不入手。以此非是世法摄故。二约心。谓若不发起大菩提心非此经器。云不入手。是故若不发心终日执卷未曾入手。三约行。谓此经是行菩萨道者之所要。若起惑造业。名众生行。经非彼要故不入手。是即若为名闻利养讲读此经。篇数纵多。未尝入手。四约智。谓诸世间执见之智名众生智。经超彼见名不入手。是即若受持此经。执见不破。无与此经曾不相见。是故要须违众生见顺此法者方名入手。十地云。若闻即迷闷者。论释闻作闻解。不得不闻等。五约信。谓虽未能破见正入。于此情外难思议事能决定信。亦名入手。若不信者名不入手。故法集经云。是经虽行阎浮提。于诸佛所护众生中行。于能信深法者常住。如是众生心手中行。解云。信能采纳。同手义故。贤首叹信云。为清净手受众行斯之谓也。六约二乘人亦不入其手。七约权教菩萨亦不入手。以虽闻不信故。唯除菩萨者。既言不入一切众生手。此言有滥故。今简除翻前七种简取法器。则是乘不思议乘菩萨。喻中五句。合中亦五。一此经合七宝也。二不入手合无堪持也。三唯除真子从种姓中生者合第一夫人所生太子。四种如来相等者合具圣王相。五若无此等者合若无太子七宝散灭。以无修行教法不行故名经灭。般若论云。法欲灭时者修行灭故。何以故。下释无真子经灭所由可知。第二举益劝信中二。先明闻信之益。有标有释。少作方便者以依普门互相摄故。一得一切得故。如善财一生龙女速疾等。二明闻信难得。谓若菩萨依于三乘渐次教中。纵经尔所劫修习六度道品等行。以根未熟故不闻不信此一乘经。若不尔者。璎珞经等十千劫中修信成满。岂可无量亿那由他劫修行六度。犹不信此经。既非二乘。更是何等菩萨也。此同法花中若不信此法。当于如来余深法中示教利喜。亦同上文求大乘者犹为易。能信是法为甚难。问所许劫行犹未能信。今诸凡愚云何得信。答宿有种性。闻便信受。若不尔者多劫难入。今时有人。多不信者不足怪也。问此等不信。是何位菩萨。答文无正断。准其劫数。十千已过僧祇未满。应是三贤位人。问更至何位则能信此。答极至此位。必定信入此一乘法。终无证地而不信此。问何故二乘纵得罗汉亦未信入。三乘菩萨不至地上而能信耶。答以三乘胜故。是近方便故。不同二乘也。是故若入此法。则于十信满心具一切位。同时而得也。言假名菩萨者但依权教。修行未得一乘实行也。不从种性生者。方便非是佛正因故。未顺三世佛本性故。第三佛子若菩萨下明信受利益。于中十句。一成真子。二顺佛境。三具因法。四住上境。五背下位。六长佛行。七因位满。谓十地终极为菩萨彼岸。八入果法。谓于佛秘密自在神通难测量处能善达也。九得果位。谓唯佛无师也。十穷果际。故云深入也。于此十中初三成三贤益。次四成十地益。后三成佛果益。信受此法成此等益应知。第四佛子菩萨闻此下明修行益。于中亦十句。一悲智心。谓平等是智无量是悲也。二远离下背向心。谓直心向理也。三面对下念慧行。谓念对面现慧照平等。四分别下达因行。五具足下成果智。六远离一切下离染行。七发清净下广大行。八深入下其深行。九平等观下观果行。十深入此等下证玄行佛子下结益相可知。颂中但颂前第十见闻等益。不颂名持等。八偈分四。初二颂法说。余六颂三喻。各二可知。
　　第六表瑞证成分中二。先表瑞亦二。先此土。谓动地雨供表法真实。后如此下结通十方。即显一说一切说也。此亦通结前所说法。皆顺根成益故。令菩萨皆大欢喜。二证成中亦二。先果。后因各有一证一切证。就佛果证中亦二。初现身证有三。初现身。二赞说。三引证。二说此经时下举益证。于中五。初菩萨位满益。一切明是智也。二众生发心益同号胜境者。以缘性起胜法为境。发心因立此名。三是故下明佛护持意。四如此下结通普遍。谓乃至法界虚空等世界一一各有所许菩萨所许众生。各得斯益。五出遍所因略出八因。是减数十也。初二能说所说为一对。次二能感所感为一对。谓善力是能感也。次二能化所化为一对。谓缘根熟。化不失。即时缘会故也。后二能成所成为一对。谓普贤行是能成因也。第二菩萨证成中。何故此品有因果二证者。显性起玄妙故。为因果本故。佛果所得故。菩萨所学故。此经上下证有四句。或唯佛证。如发心品。以初心成佛事恐难信故。二或唯菩萨证。如前诸会。以诸位所行菩萨得故。若尔何须证耶。释以一一行位摄于一切。事越常规。是故须证。三或俱。如此品。所由如前。四或俱非。如第一会等。以彼文未尽故。就此文中二。先一证。后一切证。初中有五。一菩萨来此充满法界。二示现下十门辨其德用。三时彼下叹此所说。四佛子下述已显同。谓名同处同主同行同说同句同字同义同理同。五显已来意为作证故。佛力法力。略出二因也。下结通一切证可知。
　　第七重颂分中二。先序意。后正颂。序中先观众。后显意。显意中有十一句。欲重显前十门性起。初性起正法是前初门。二无量功德明身业。三正法不坏明音声善说。四智慧同。五具佛法超辨如来行。六群生心是境界。上云心境界是如来境界。七化不失时。是应时示得大菩提也。八分别一切等。是转法轮也。九变化是示现涅槃。十身无异是法身常住。上二显涅槃。十一出生一切等。是见闻敬养。广生胜善。下正颂中七偈。初二颂前说分。次三颂前显名受持分。后二叹胜劝持。就初中。所成就威仪者。明佛动止所作非言能说非譬能况。此显佛果性起当相难明故也。若尔何故上文十门性起。并是如来所成威仪。广以言喻而辨说耶。释为益众生令得解故。方便影响以少分喻说。巧显真实令其悬会。非谓彼法即如此喻。故云以非喻等。此约缘方便以显性起。次三颂颂显名受持分。中初一明现在具德方堪得闻。谓精进颂前一向专求等。智慧颂前乘不思议乘等。微密及如来藏颂前经名。次一颂明具宿因力。闻便生喜颂前种如来善根等。次一明天佛赞护显闻益相。后二叹胜劝持中。初一约人叹法。上二句显此经是佛胜人之内藏。次句显佛以此内藏被大菩萨令其欢喜故。上结通云令诸菩萨皆大欢喜。此之谓也。后偈中上二句约用叹胜。明诸菩萨缘此胜法出生普贤无流圣道。下二句结劝奉持。释性起品竟。总第六会了。

　　花严经探玄记卷第十六

　　　　　　　乙巳岁分司大藏都监开板


　　华严经探玄记卷第十七(尽此第□会)

　　　　魏国西寺沙门法藏述

　　离世间品第三十三

　　将释此文四门同前。
　　初释名有三。一者分名。谓此明第三名托法进修分。即依托行法修成正行故立斯名。二会名者。约处名普光重会。今何故于此而重会者。以前普光是生解之初。今明依解起行故重会之。若尔何不三四等处亦重会邪。释前是生解之法。可寄多处。今但依前法成行故不多会。三品名者有四。一下文有十义。至彼当辨。二别翻一本名度世经。三更有一本名普贤菩萨答难二千经。四此品名离世间亦有四义。一约妄执为世间。即空为离故。上文云一切诸世间皆从妄想生。是诸妄想法其性未曾有。二约缘起为世间。无自性故名为离也。上文云三世五阴法说名为世间。斯由虚妄有。无则出世间。三约行。谓常在世而非世摄故云离也。四约位。人天是世。二乘为离。二乘为世。菩萨为离。菩萨分段变易俱为世间。佛果究竟方以为离。今此所辨。六位行故。因果二位俱即世而非世故云离也。品内明此故以为名。
　　二来意者亦三。初分来者。上明修因契果生解分。则于法起解。今明托法进修行德分。则依解起行。义次第故。是故须来。二会来者。前第六会明修因契果生解周圆。次显正行处世无染故次来也。三品来者。前性起品明显性果殊胜。今明依彼所起行用故次来也。
　　第三宗趣者二。先约类。二约义。前中亦二。先约人。后约法。人有化主助化。化主以内证行海为体。助化以入定动地为相。余并同前准之。二法中教事内。以略标二百问为本。广答二千为相。赞成益物为用义。理中平等性海为体。尘算行德为相。与教相应为用。余相即等并准之。二约义者有四。一法。二行。三俱。四泯。初中二。先明世间。后明离。前中有三类。一约事相世间有二。一器世间。二五蕴世间。此就依正分之。如余论说。二约粗细亦有二。一有为世间。二无为世间。此据分段变易为二。以变易非是三有摄故名为无为。胜鬘云。有为生死无为生死者是此义也。三约染净有三种。一器世间。二众生世间。三智正觉世间。初是所依。次是所化。后是能化。如地论说。二明离者有二。初明世间即是离。二明世间之离。前中有三种。一不同故名离。如智正觉名为世间。而不同世故名为离。二相望离。如无为世间望于分段。亦名为离。三性自离。如诸世间皆无自性。本来无生故亦名离。论云世间与涅槃无有少分别。是故世间即为离也。二超出世间名为离。中亦三。初不同离及相望离。皆超出他世名为离。性离之理亦非世摄。是故俱名超出世间方为离也。二约行中亦三。一行从缘起名为世间。自性无生即名为离。二行能灭惑令背于世故名为离。三行成妙果永超二死故名为离。此三如次同前三离。又同三种佛性等思之。三约俱辨中。以世间为境。悲智为行。以悲故常行世间。以智故恒离世间。又以世间与性离无二为境。悲智无二为行。境行通融亦有三句。一智无不悲故世无不离。是故常在世间未曾不出。二悲无不智故离无不世。是故恒超世表无不游世。三双融故动静无二。唯是一念。谓无念也。是故菩萨无念不智念。常行世间。常出世间无障无碍。四俱非中亦三。一约境世间与离形夺两亡。二悲智俱融。二念双泯。三境行相由形夺齐遣。绝待离言不可说也。思之可知。下文二千行相是此等义。思以准之。
　　第四释文者。此会之中长分为八　一序分　二三昧分　三起分　四请分　五说分　六结劝分　七表证分　八偈颂分。
　　就序分中有三。初明器世间圆满。二显智正觉世间圆满。三众生世间圆满。初义如前释。第二中成等正觉等者。此是受用身二十一种功德。如摄论第五及佛地论第二并广此文。今依彼二论略示少分。初一句是总。余二十句是别。初中具后二十殊胜德故名为正觉。即称正理而开觉。又离邪障之觉故名也。又正觉约理智。等觉约量智。可知。论名不二现行。别中二不二念者是一向无障殊胜功德。以离二障故。异凡小。住二处故。又释于远时方等境无知不知二念故。即由此故名等正觉。三无相念者。彼论名趣无相。是调化方便功德。令他趣证无相涅槃故。又释名能入无二功德。谓自能入离有无相清净真如。亦令他入故。四住佛住者。是观所调化功德。谓住大悲常观世间故。又是任运佛事不休息功德。恒住圣天及梵住故。五等一切佛者。是得一切佛相似事业功德。又于法身中所依意乐作业无别功德。谓所依智同。益生意同。报化业同故云等也。六到无碍趣者。是永断所治功德。谓证得二障习灭。及修彼治道成就现前故。七得不还法者是伏外道功德。谓证教法彼不能转。伏彼显已正道法故。八无碍境者。是伏魔怨德。谓违顺中境不能碍心。及世八法不能拘碍。九住不思议者。是安立法教功德。谓诸胜教出过寻思非余能测故。十离三世者。论名游于三世平等法性是记别三世功德。谓记别去来皆如现在。分明无倒故名平等。此中离者离于三世。记不明了故也。十一于一切世界普现身者。是同时普于一切世界。示现受用化身功德。十二知一切法者。论名于一切法智无疑滞。是断一切疑功德。谓于诸法自断疑。得决定智。令他亦得。十三具足成就一切妙行者。论名于一切行成就大觉。是入种种行功德。谓随所化有情所宜。现同类身。令彼入故。十四永灭疑或者。是达当来法生智功德。谓过二乘境微细善种。如瓦石中细金种子。如是等境无倒遍知故。十五离虚妄身者。论名不可分别。是自身无染德。谓非惑业苦杂染分别所起故。又随其胜解。如应现身如末尼珠。虽无分别。增上力故现金色身等。十六能与菩萨无量智慧者。论名一切菩萨正所求智。是成就佛种不断方便功德。谓诸菩萨依诸有情调伏方便。皆由如来增上力故。得闻法思修。次第获得妙智。异类菩萨摄受付属展转相续无间而转。十七住佛无二彼岸者。论名得佛无二住胜彼岸。是诸身诸度极成满德故。谓法身无二。度行满故。十八具足乃至法门者。论名不相间杂。如来解脱妙智究竟是受用身及土。随机应现互不杂等。此不可沮坏是彼不间杂也。十九究竟无量无边者。论名证无中边佛地平等。是三身方处无有分限功德。又是证真如离有为无为中边相故。远离方处中边相故。此佛地在后句中。又释世界无中边故。佛现亦无中边。无中边故。即总无边也。二十法界等者。论名极于法界。是证得果相功德。谓穷清净法界故。又是穷生死际。常现起作一切有情利乐功德。谓依净界流起经法益生故。二十一虚空等者。论名尽虚空性。穷未来际。虽经劫成坏。而空常无尽。此同自实德也。未来际无尽。期利他胜用。常无休也。第二会初唯有初十句。准此释知之。问佛地经及解深密经辨十八圆满受用土中。叹受用身有此二十一种功德。今此佛身在摩竭国。即是变化。何因亦得具此功德。设此化身约地上见具此德者。何故见佛而不见土。又此见化即为报者。岂地上菩萨不得兼见变化身耶。答是知此中约十佛功德。见通五位。处该染净。以二千法中亦有地前四十位故。地前地上同所见故。摩竭花藏融无二故。余如前说。
　　第三众生世间圆满中有二。初举数叹德。二列名叹德。亦是前举数总叹。后是列名别叹。前中二。初举数简定。二具足下叹显胜德。前中一举数。二简大异小。三简终异始。四简客异主。二叹中二。先别叹。后总结。前中亦二。初十句叹因位自分德。二于一念下叹果位胜进德。前中亦二。初五句叹巧惠德。后五句叹摄生德。前中初句总标。谓此中夫一菩萨即已具成一切菩萨所有方便智慧故也。下四别显中二。初释前二义。后双显功德。前中二。初释成方便。谓具此调生入法之巧故云方便也。不令众生堕二乘地故。纵入者亦令起故。要当令住菩萨法中故。名善巧胜方便也。二释上智慧中二。先量智知世界染净差别。二理智观达解脱真境。又释前句知世界相不同。后句知相入相即为解脱境。如十解脱等。二显功能中二句。一灭障德。二成行德。谓由前巧惠故。障无不尽。行无不具可知。二摄生行中亦五。初一句总标。谓善摄等者巧识根器也。深入无量等者深解法药也。下四别释亦二。初二释上二义。后二显化归体。前中二。先释识器中。一了众生报类差别。二知心之所念。三知彼烦恼使有轻重。四知根机有生熟软中上等。五知其所缘境界差别。六知彼入法方便所宜。又亦知是起行方便。二三世下释上深解法药。谓三世佛说显法胜也。善闻者巧听故。受者领纳故。持者不忘故。广说者授群机故。下二释化归体。一虽能游入无边世间教化众生而常超出世间之表。二何以处世而恒出耶。释以解有为即是无二法界故也。第二胜进中十一句。初一总。谓速成佛果。依新译花严不思议佛境界分中。普贤文殊等。并是他方诸佛为欲与毗卢遮那佛为众会故现菩萨身。故知此等并实是诸佛。故云得一切佛智。下别显果用。一自现佛身。谓念念无间尽未来际。当现成佛。自为法主。常作菩萨。为他助化。二能令他成佛。谓以殊胜巧便之力回转众生。要合当得大菩提时。必当得故。三得自在智。谓一切众生心所行境无量无边。直尔遍知。已为希有。况今入一而知一切。明其智德极自在也。四得自在身。谓不离果位现因身故。五得自在位。谓虽现因身而不转果智。以因果无二故。六得自在行。谓不舍随事行而入于无行。以约境理事无碍故。约智寂用无二故。七得自在悲。谓虽已成佛。为众生故。更于无量劫常修菩萨行。未曾休息。八显自在德。谓此自在希有之宝难值遇故。九摄化自在。谓转法轮明化法体。调伏者显法胜用。令逮得等者显所成益。见理深彻故云明净。又令离所知障故云明也。令离烦恼障故云净也。智照法界名为法眼。十结同诸佛。谓同三世诸佛所有清净功德及所住位地。所成行相所起大愿。此诸菩萨皆悉成就。与彼无二故。二具足下结德无尽可知。第二列名叹德中三。初列名中。行相遍周。备满法界。同名普也。二结数可知。三叹德十句。初一总。谓具得普贤无边之行及普贤无障碍愿。此叹普贤德也。别中一摄法上首行。二受持正法。上二叹普正法德行也。三化诸众生令佛种不断。此普化德也。又释次后更有佛兴故云佛种不断。四了知诸佛与诸菩萨次第受记之法。又释知诸佛灭后次第受记诸佛兴世。此普惠德也。五随诸下成佛说法行。此普眼德也。六随处现佛行。此普光德也。七令离惑染行。此普观普照德也。八能除业行。此普幢德。高出业障也。九令证法界行。此普觉德也。此上九种。若望宿誓今成即是普贤愿摄。如十大愿等。准配知之。若望现缘所作即是普贤行摄。是故此文亦愿亦行。序分竟。
　　第二尔时普贤正受下明三昧分。于中有二。先入定。后辨益。前中普贤入者。以是会主故。表此行法普周遍故。从此出彼无边行故。花严定略作四门。一释名者。以因行花严感果相令显著故。二体性者。法界行门心海为体。以等持广大无限量故。三明业用者有二。一依此显说花严法故。无量寿经叹菩萨德中。言得佛花严三昧宣说诸佛经典。二依此显示花严行故。上云施戒忍辱精进禅方便智慧诸功德一切自在难思议花严三昧势力故。解云以诸行法深广多端。不能别说故云一切自在等。即下文二千行法也。四明位地者有四句。一若摄始归终。在第十地方得。如法云地说。二若摄终归始。在信位满心得。如前贤首品说。三若始终无碍。遍一切位。如前二说不相离故。以彼始终括中间故。四若超绝始终总不依位。如此文。但约行法以辨其相故。二益相中二。先动地以惊悟机缘故。后出声令闻法音故。即此亦是三昧业用。何故此中无加分者。以所显行法依前解起无别法故。若尔何故更须入定。谓摄解成行故。次入定。法不异前故。不须加。三昧分竟。
　　第三起分以三昧事讫故。说时至故。定无言说故。是起也。安祥者审谛之状。谓从定起已。念不乱故云安祥也。
　　第四尔时普惠下明请分。于中有三。初总举问意。二正辨问辞。三结请愿说。何故前诸会入定前问。此不尔者。以前诸会从相入实以成正解。此中依体发起以成正行故不同也。又未入定前。众则不知谁为说法。故先入此定。令众知主而起问故。何故普惠问者。表满法界之惠堪发起故。何故一人问者。表此行法各独成。故知诸菩萨云集者。知问时至。故知显法之缘已具故。此明问所依也。问普贤者以无尽行法从遍[上/口]法界而流出故。二明所问法中有二百句。其别行度世经。彼中别作六翻问。还作六翻答。古来相传皆依彼文。用科此经。即为六段。初二十句问十信行。二从何等发普贤心下二十句问十住行。三从何等为持下三十句问十行位。四从何等为宝住下二十九句问十回向行。五从何等身业下五十句问十地证行。六何等为观察下五十一句问因圆果满究竟位中行。此经上下总有三遍。说六位中。此当第二约行说六位。以普贤行该六位故。是故度世经云。唯为解说诸菩萨行。从始至终。令无疑也。彼经六段虽不配于信等六位。既云从始至终。次于末后明成佛果为终。故知最初信行为始。此不待言。故知决定约六位耳。
　　第五大段尔时普贤下明说分中。初总告。二正答。于前二百门。一一皆以十门答故有二千行法。释此二千普贤行法略作五门　一约因果　二分行位　三显普别　四明互摄　五辨行相。
　　就初中有四句。一约大位以分前五位等。总为因行。后成佛等总为果行。二细克而辨二百门行。一一皆悉彻于佛果。是故诸文之末悉皆结云即得佛等也。是则皆通因果二位。三或总属因位。以普贤位中亦现成佛摄生等故。四或总属果。以下文多云虽得成佛而不断菩萨所行。是故此行皆是果行。
　　二分行位者。谓二千是行。实称位。位揽行成。位虚行实。亦有四义。一束行成位。束此二千分成六位。二总属位收。以行并是位中行故。三总属行摄。以普贤行体不依位故。唯有自分胜进即为究竟。四一行遍六位。一位该二千。如是无碍而不坏前后故。是普贤行也。
　　三显普别者。谓一行相必遍一切。然恒不杂。不杂故别义元分。必遍故。普义该收。犹如锦文朱紫窠别故得成文。朱紫綖通织而非绣。当知此中行相亦尔。即普是别。即别为普。皆无障碍。思之可见。若尔此则普别具足。何独名为普贤行耶。释非谓守普而不能别。亦非作别而失于普。实谓能别而不坏普者是普贤也。
　　四互收摄者有四重。一以位收位。六位之内一一各收一切位故。是故一位即具二千为万二千也。上云在于一地普摄一切诸地功德。此之谓也。二以门收门。即二百门中一一各收一切门故。即成二百个二百为八万行也。三以行收行。即二千行内一一各摄一切行故。即成二千个二千也。过亿兆名等也。四以略摄广。如此所说二千行等。下颂结云如大地一尘之说也。以此一尘之略说不离十方之广地。是故摄广亦无不尽。此乃等无极之法界超无际之虚空。下云虚空可度量。菩萨德无尽。斯之谓也。
　　五辨行相者。随文解释应知。就此二千行中。依前六位即分为六。如前应知。
　　初二百句答前二十信问。明信位行中。于中分三。初九十句明自分行满。二从十种入下八十句明胜进行圆。三从十种不可坏智。下三十句明二行究竟。就初中。何故最初明依果者。以是行起所依寂居首故。文中有四。一举数总标。二列名释义。三结说分齐。四叹胜劝学。下诸文中多皆具此亦有不具。至文当知。言依果者简非从因所生之果。亦非世界依报之果。但是诸行。或依前起后。或互相依。各得增长故以为名。即相依之果名为依果。又释如世界依果是众生所依。依果若增即失所依正报不立。今菩萨亦尔。以此十法为所住依果。此若断绝则失所依非为菩萨。如忘失菩提心即非菩萨。是故文中取不忘失以释成也。十中皆先标名后义。初句是总以菩提心是万行之本。是故二千之首。唯此建初。谓依此不忘菩提之心方令余行悉得生长。二虽内有胜心。若外无善友行亦无成。若不顺同善友无功。即非依果。是故要以随顺和合释成依果也。三虽遇善友。若宿无善根不能顺修。又亦病等余障碍故。是故要依宿善更增新行。四虽有宿善。若不得所行诸度之法无所造修。五虽得行法。若不达于理法虚通。即触途皆碍。是故依一切法皆得出也。六虽得理法。若无大愿即便滞寂不增菩提。七虽有自分之行。若不胜进广修无由究竟。八虽内具二行。要须外依胜侣。以一生菩萨于余菩萨为兄为长。方堪为依。此据极说。九虽依菩萨。理宜兴供于佛以成坚信。十要唯如来是究竟所依。以于菩萨能正教授令离倒故。又能正教授故。离倒教授故。第四叹胜劝学中。佛以无上果智为所依果。菩萨住此十法。当亦得彼故云也。又释菩萨未曾不依菩提之心。以恒不忘故。二菩萨未曾不依善友。以常随顺与和合故。三菩萨未曾不依善根。以常长养故。余亦如是准之。第二十奇特想者。前依因缘以成诸行。今依胜想以摄善根。十中初以随喜他善根作己善根故云奇特。二凡小等善皆堪成佛故云种子。三下至阐提皆菩提器。以悉有佛性故。四以一切菩萨愿同己愿故。五以一切法性净非生死故。六他同己体。他行即己行。又他所行是己行法故生自想。七一切法即是真如故。又一切法悉堪成觉故云佛法。八一切语言皆堪作法轮故云道也。九知菩萨善根皆是诸佛慈悲体分故云慈父也。十知一切如来悉同一体故云无二。此十皆超意外之想故云奇特。若得此想即得能转一切法之想。以一切法皆随想转此是佛德也。第三十种行者。以依胜想之解起此大行故次明之。十中初四戒行。于中初二摄众生戒。次一律仪。后一摄善。次一三昧行。次二智慧行。一加行。二正证。次一严佛土行。后二报恩行。第四十善知识者。以行起必示依善友故次明也。初一令发坚心。二令习修善。三令满度行。四令得智行。五令成悲行。六具辩才行。七无染著行。八无厌倦行。九成普行。十入佛智。第五有十精进者。虽遇善友。若不策勤无由进行故次明也。此中意为何义故修此精进。为欲作此十种所作。于中入一切法者智证入也。令众生灭恶者灭其苦因也。余如文显。第六有十正悕望者。由前精进。悕欲自他。令行究竟故次明也。于中初一约行本。次二约离过。次二约成行。一行因。二行果。次三约证入。一证位。二证法。三证道。谓由证法故离谤也。后二约胜进佛果。一佛愿满。二佛智圆。言无上平等大智悕望者。是佛地无功用故云平等。摄生无尽亦云悕望。第七有十法成就众生者此有二义。一以此十法通用成就一切众生。二各别成就一类众生。别中一成悭贪贫穷众生。二憍慢众生。三愚痴众生。四佷悷众生。五贪爱众生。六乐二乘众生。七不厌世间众生。八不欣佛果众生。九耶归依众生十耶智狡滑众生。以此十法。如次教化。令其入道故云成就。第八有十戒者。依前十法成就众生故。恶无不离。善无不积故次明也。此十中初者。若失坏菩提心即是破菩萨戒。乃至第十若取著如来身。即是犯戒。余亦如是准之。此十随其所应三聚所摄。第九有十种自知受记者。依前离过德成自验己行。必当得果决定无疑故云自知受记。一自验菩提心一向不回故。二自验所修菩萨苦行无厌足故。三设多劫修谓若须臾故。四自验不违佛教法故。五自知于佛所说深法决定信故。六自知所修善根悉具足故。七自知能令众生住菩提心故。八自知于善友不违其教同善根故。如善财等。九自知于善友起佛想成故。十守大菩提愿常不忘故。于此十行自验有一即知定当得佛受记。又瑜伽菩萨地中菩萨由六相佛受记。一安住种姓未发心位。二已发心位。三现前住。四不现前住。五有定时限。谓尔所时证菩提。六无定时限。谓不说时限与授记。又善戒经云。非但种姓人得受记。非种姓亦得受记。解云如不轻菩萨敬四众与受记者。约非种姓人。远亦当得故亦受记。如十信中记是种姓人。以约种姓决定故。如发心已去决定不退故。是三贤位。如梁论第六。十行菩萨名受记者是也。初地已上证理成就故受记。如地论。如第八地中受记是无功用行成故。如燃灯佛边得记等。此中十种约圆教。通诸位。据始。在十信中。余义如别说。上来九十句明自分行竟。下第二从十种入下即八十句辨胜进行。于中初十入者。既自分行成。次明胜进入诸所入之处。入犹证也得也。初二入大愿行。三入八万四千法聚等。四入十度等。五入行位圆满故云具足。六入差别大愿。七证入真性。八入严刹。九随心现神力。十入于一切世界示现出生。第二十种深入如来者。前明入因境。今明转胜入果境也。初一示成菩提。次八以三轮摄化。后一示入涅槃。前八中初四语业。一总举法轮。二所转巧便法。三能转之妙音。四正调众生。次二身业。一依身现通。二现多异身。后二意业。一定。二慧。又以三世诸佛悉亦同作如是作用故云亦共入也。此中信内亦得此法者。是圆教中普贤行相故也。第三有十种入众生心行者。前即上入佛境。此辨下入众生故也。初三总明入三世众生心行。次二别入善不善众生。六明入欲乐心行。七入根利钝。八入其种姓差别。九烦恼轻重。十起治不同。谓根未熟者待时故。已熟者不待时。又释时者待其熟时调伏故。非时者方便开觉不待时故。又因此十入。则普入一切同佛果也。第四有十种入世界者。前知众生正报。今知其依报故也。于中初二约染净。次四约粗细。次二约形状。谓伏者向下。仰者向上。后二约佛有无。又普入一切者以不离此十故。第五有十种入劫者。前明入处。今辨入时故也。于中前五入别劫。后五入相摄劫。前中初三别入三际劫。次二别入多少劫。后五相摄中。一以少摄多故云可数不可数。二以多摄少。三以会事入理劫入非劫。四从理起事非劫入劫。五二事相即。谓前可数等约缘起相由门。非劫等约法性融通门。此一切劫即一念者。通约二门无碍自在故。又由皆是数识所现故得自在也。第六有十种说三世者。前约劫。此约世故明也。于中前九别说。后一总显。别中未来说未来。既是无尽。过去说过去何不亦同耶。释以未来续起故云无尽。过去不起故不云也。又现在说现在。即与现不殊故云平等。过未说过未。何不亦同耶。释以过未之过未是无故。现在是有故不同也。余义如十世章辨。第七有十种入三世间者。前既达时劫无碍。今明入时中之法故次明也。于中初一总明所入。余九别明所入。此中一以语言为道。显所诠义故。二性者文字性。类即字界等。三施设者言教假施设故。四想者依想立名等。即名等异名如论云阿毗达摩想为标帜等。五名字者正显名句字身体等。六语言者明音声语业。与前何别者。前成能诠。此中通举。如恶阿等声。七无尽者明上诸门。并是虚假施设无有尽故。八离欲者体不可得故。九寂灭者性清净故。明此十法皆通过未等三世之中故云入三世间也。又释前语言道是所诠法。以是语言所游路故。二性是理性亦是所诠。此义理世间。次四是言说世间。后三是实相世间。又释十中初一器世间。次六众生世间。后三智正觉世间。虽有三释初释顺文。第八有十种舍离忧恼等者。前既达解时法。起行摄心故离忧等。谓行成遂志。舍离忧恼。时无空过。心无厌悔。于中初四供佛近友。求法闻法。此四自利行。次三摄生。一说法。二调令离过。三令住佛道。次一重明自行广。次一重辨化他广。后一明二行满足出生佛果。上来八十句明信中胜进行竟。
　　自下第三从十种不可坏智下有三十句。明前二行究竟。于中初十种不可坏智者。谓称法而知更无改易故云不可坏。于中知众生等约染法。知三宝等约净法。知世界等约亦染亦净。知法界约非染非净。并可知。第二有十种陀罗尼者。前既知法不坏。此明持法不失故也。智论以定慧为体。佛地瑜伽增上念慧为性。以慧照法。念忆持故。智论中正翻云持。能持种种善法令不散失。如完器盛水等。或云遮。能遮诸不善心等不令生故。瑜伽等有四。谓法义咒忍与此十种不可相摄。以类别故。此中初二持教法。一持修多罗法。二持阿毗达摩法。三持理法。四持慧法。五持定法。六持异方语法。七持三世异义。八持辩才法。九持无碍耳根法。十持果法。安住者与相应故。第三分别说十佛者。前明持法。今辨解佛故也。又此信满明得佛果故明也。若尔后解位满亦得佛果。何不明耶。释以信初故。解准此故。此十佛义具如别章。今略释名。一自然开悟名为正觉。正觉即佛。二自体无碍大愿成满。愿即是佛。三万行因感故云业报。四万德积成任持不失。五应机化现。六称理普周。七唯心所现。八常恒在定。九真性不变。十无功大用名如意佛。如末尼珠等。又释同下十种见佛处。以彼释此应知。上来二百句答前二十句问。明十信十行相纯熟竟。
　　自下大门第二从十种发普贤心下有二百句。答前二十句问十住中行法。于中粗分为四。初六十句别明十解中。初位发心住义。二从十种波罗蜜下六十句明余九住中所成内德行。三从十种说法下三十句明诸住位中外化摄生行。四从十种胜法下五十句明无碍殊胜行。就初中。创得住位以大心为本。是故最初明发普贤心。于中初三下救护众生心。次三上求佛果心。后四厌离有为心。具此三心乃名大菩提心。又释初六护小乘心初三护狭心。后三护小心余四护烦恼心。是故异于凡小名菩提心也。又此十心各是一行。亦不相收。以显无尽。各先标后释可知。二有十种普贤愿行法者。谓依前大心起广愿行故次明也。于中前九因行广。后一成果广。以普贤通因果故也。前中初二自行广。次一益生广。余通二行广。皆广立大无限之誓愿故同云普贤愿。依愿成行名愿行法。三有十种大悲者。依前普贤行法中别辨大悲。以深要故次明也。是故论云。菩萨以大悲本故别显也。用此悲心缘念众生无曾暂废故云常观。于中一苦逼无归。二设欲求依乃倒求耶道。三设欲向正乃贫无宿善。四设有小善乐著生死不能开觉。五设欲求觉唯倒行不善。六设有修善不能离欲。七设求离欲还复轮回。八无始无明久远所病。九不欲佛因。十失佛果法。又释此十初二颠倒众生。一无真。二逐伪。次四欲求众生。一乏出因。二无出果。三具缚因。四处缚果。次二有求众生。一深。二远后。二梵行求众生。一异道求。二求异脱。菩萨缘此起大悲心。要当救拔。四有十种发心因缘者。悲愿行起必赖所因故次明也。又前明所发心体。今辨发心所因故也。或四缘发心如瑜伽地持等。或七缘如智印经起信论等。并如前说。今显十缘以明无尽。于中前五下以众生为缘。后五上以佛果为缘。论云菩萨以菩提萨埵为所缘境此之谓也。前五中初一总。后四别。别中初二除苦与乐。后二除愚与智。后五中亦初一总。后四别。别中初二顺教见相。后二顺义显德。余义可知。五有十种亲近善知识者。既发心已。理宜近善知识。具菩提心。而得增长。故次明也。又释此上五十门行悉并同时说有前后。以依善友方能发心等故。于中有五。一标意。二征责。三总释。四别辨。五结数。别中十内。一身业走使。二语顺教命。三意不乖隔。四身心俱悦。亦庆见善友。五情无异求。六唯期出道。七同其胜行。八同彼要期。九敬师如佛。十同果圆成。又前六事友。后四同修。六有十种清净者。依前发心得此净报故也。此是发心家近果。于中初六三业净。谓前三体净。后三用净。次眷属下二明伴主净。后二明愿行净。并可知。上来别明初住位竟。
　　下第二从十种波罗蜜下有六十句通明余住中所成内德行。于中初十正明诸住所行之行。于中十度并约深胜以释。是故檀中不云舍财等。乃云舍一切有净佛戒具佛忍等应知。第六般若约正体智故以如如为境。后四多并是后得智。第七应名方便。以能深入佛力故立智名。第十应名智。以能领摄诸佛法故从境为名。余并如前十行处说。二有十随顺觉知者。由前行成。能于所知无倒了达故云随顺觉知。于中一知依报染净差别多门。二知众生正报异类难思。三知缘起之法一异无住。四知真如法界平等离相。五知虚空无为无际。六七八知三际世界。又亦知一切俱是过去俱是现未。九知诸佛具万行在一念中。十知诸佛同一行以遍三际。三有十决定智者。由前随顺无倒觉知故能得此决定智成。于中初二知法分明。一知在于一念者显能知迅速也。二以无碍智知者显能知自在也。以无所知障故云无碍耳。次五知众生。一知心乐欲。二知根同真性。亦同是菩提根。三知烦恼细习。四知正使之行。五知所化善恶。后三知菩萨及佛可知(欠一门检余本)。四有十种力者。由智既决定多有堪能故明力也。于中初一总。余九别。别中初二解依他性如幻化。三解圆成性。四解所执性即空故无染也。五求行法。六敬养善友力者。以法从彼。得求力无坏故也。七由回向力能令善根至佛果故。八由信解力能于甚深佛法免诽谤也。九于求大果心坚强不退。又释前五解力。后五行力。五有十种平等者既有智力堪能故。能于诸事作平等真观故次明也。于中一情绝怨亲。二真俗一味。三染净理均。四一道无二。五同会一性。六果法岂殊。七因无异愿。八十度齐备。九行契理原。十法身等无二。又释前五行等。一等悲。二等智。三等净。四等行。五等修。后五德等。一果德等。二愿行等。三六度等。四因行等。五法身等。六有十种方便佛法句者。前既平等正证理。宜起于后得巧便设教故次明也。于中初知一切法。但有言说。此约遍计性。二似有如幻。三速灭犹电。四无性从缘。五缘作本净。六言有但名此上约依他性。七无生真。八无相真。九无性性真。上约空如来藏。十具德法界是不空如来藏。由以佛法句显此十义故同立此名。上来内德成讫。
　　下第三十种说法下有三十句明外化摄生行。于中初十于教能说。次十于法能持。后十于言能辨。初十中初二说理法。一深一妙。次四说行法。一具德法。二佛智法。三顺度法。四生果法。后四说因果法。初一说三世染法因果。后三说净法因果可知。二有十种受持者。前既宣之于口。今此蕴之于心故次明也。于中初七记因法。后三记果法。前中一记持行法。二记持教法。三记顺法之喻法。四巧令生解法。五令生总持法。谓少文摄多义等。六答难断疑法。七菩萨行位法。后三中一佛定法。二佛慧法。三佛通法。三有十种辩者。前明记持在心。今明巧宣于口故也。于中一不取情谓故名为辩。是知若在性执。纵巧言百端未足为辩。二顺法无行。三显无著法。四此辩亦空方为辩也。五体无无明。六辩同佛持。七辩法令他自悟。八于无名相法。巧以名言说令他于言不作言解。九说众生义门辩。上应机令喜辩。又前五是无作净辩。后五有作净辩。上来外化摄生行竟。
　　下第四说十种胜法下有五十句。明无碍殊胜行。亦是当位成满行。于中初十胜法者。前以辩才无滞遂显德相挺过凡小故云胜法。于中一悲胜。二智胜。三修胜。四行胜。五戒胜。六回向胜。七策勤胜。八降魔胜。九因行胜。十成果胜。二有十无著者。前行德超升故。今于境无执故云无著也。又前即行高殊胜。今即下离染著。此十皆是自心显现意言所作。是故智慧于中不著。初于化处不著。二于所化不著。三于化法不著。四正作化业不著。五化所成善不著。六应机受生不著。七于自本愿不著。八于所行行不著。九于因不著。十于果不著。由自安住此无著智。即能速转异念众想。得佛无上智无著。三有十平等心者以成无著智故。于众法中心无分别故云平等心也。此与前十平等何别者。前约法辨平等。此约心辨故云平等心也。于中初八约因等。后二约果等。前中一于所长养。二于所发言。三于所化生。四于所化因果。五于所知法。六于染净土。七于好丑人。八于所行行。后二中一功德智。二正证智。于此十中皆不生异念故云平等心也。四有十种出生智慧者。从前平等体寂出生后得胜智故云也。于中初入众生性者证入众生真性也。出生智者入已出生后得智也。余文入出皆准知。二刹无一异者约体俱绝故。又摄相从体故明无异。以体从相故明无一。又多则一故无异。一即多故无一也。三知世界如帝网。四知土形相。五巧入法体无一无异。三释同刹应知。六知异类之身报。七知倒惑身之因。八知究竟一乘通同别也。九知法界自在德。十知佛种不断德。五有十种变化者。前依正证起后得。今依后得起自在用故次明也。谓转变本无。化现令有故云变化。于中初一变他众生身。如文殊变鹙子等。二变自身作异类等。三变染刹为净等。四变现香花等。五化现言声等。六化现愿行。七化现调生如满足王等。八化现成佛。九化现转法轮。十化现舍利等。又释此十亦是以实用化显其平等。上来四段二百句文总是释十住位竟。
  </div>
  <div class="pagination">
   <a href="华严经探玄记_page13.html">
    上一页
   </a>
   <span>
    ...
   </span>
   <a href="华严经探玄记_page9.html">
    9
   </a>
   <a href="华严经探玄记_page10.html">
    10
   </a>
   <a href="华严经探玄记_page11.html">
    11
   </a>
   <a href="华严经探玄记_page12.html">
    12
   </a>
   <a href="华严经探玄记_page13.html">
    13
   </a>
   <span class="current-page">
    14
   </span>
   <a href="华严经探玄记_page15.html">
    15
   </a>
   <a href="华严经探玄记_page16.html">
    16
   </a>
   <a href="华严经探玄记_page17.html">
    17
   </a>
   <a href="华严经探玄记_page18.html">
    18
   </a>
   <a href="华严经探玄记_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
