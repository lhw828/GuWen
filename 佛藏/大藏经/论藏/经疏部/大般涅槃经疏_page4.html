<!DOCTYPE html>
<html>
<head>
    <meta charset="UTF-8">
    <title>大般涅槃经疏 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般涅槃经疏 - 第 4 页/共 6 页</h1>
    <div class="content">

　　大般涅槃经疏卷第十九

　　　　隋章安顶法师撰
　　　　唐天台沙门湛然再治

　　梵行品之四

　　起卷。是第二叹经灭恶之能。恶即阐提四重五逆皆能灭之。旧解阇王是实逆。经力能灭非无此义。而密迹经云。阇王是方便示现灭逆之方。例知调达破僧定非实破。亦如善星示为阐提实非阐提。那提犯重亦非实犯。此经威力能除重恶。令实犯者决定归依。即显梵行令不净净。梁武不见谓此段文非经次第名为客品。若得不净净意正是梵行不名客品。就文为二。前明起恶。次明灭恶。初起恶文为三。一恶因。即喜行杀戮具口四恶。其心炽盛具十恶因。二恶缘。纯以恶人而为眷属。贪著现世去是。三正明造恶因。害父已去是。第二明灭恶又三。一灭恶因。二灭恶缘。三正灭恶。初灭恶因又四。一深生悔热。二深信因果。三母以药涂。四深自鄙悼。时有大臣下是。第二灭恶缘又二。先明恶人为缘。后明善人为缘。问为恶可以恶人为缘。今论灭恶何用恶人。答恶人劝恶不从恶教亦灭罪缘。若尔善人劝善不从善劝而作恶者。善人亦是作恶缘耶。一往亦例如大涅槃亦名甘露亦名毒药。二往不例原佛本心不为众生作烦恼缘。汝不受劝自是恶缘。恶劝不受于汝成善。亦由于汝当知一切皆由自心。恶人缘约六臣为六章。各为四别。一臣来朝白。二王报答。三奏王明灭罪处。四倡归依。旧或云世王是实此即不可或言是应。或法界用。然此皆是圣人权谋。世王开逆方便显经威力能灭诸恶。删阇耶者。净名云。夜轻重音耳。此是删诗定礼之字借音胝者丁尼切。阿耆多是名。翅舍是敝坏衣。钦婆罗是古贝衣。阱有二音一静二净多用净音。字有二体。一阜边二穴下多用穴下。尔时大医下。第二明善人缘又二。一兄二父。初为四。一耆婆问。二王答。三劝往佛所。四羞耻未从。初文者。耆婆此翻固活。童子生时一手把药囊。一手把针筒昔誓为医善能治他。从德立号翻为固活。庵罗女之子。第二王以偈答。偈有十七行半并少长行。分为三。初十一行半偈泛明安眠者。次六行泛明不安眠者。第三少长行正明王不得安眠。初文又四。初四行明佛得安眠。次五行半明菩萨得安眠。三一偈结佛。四一偈结菩萨。初就佛中二。初两偈明离生死得涅槃。次两偈明离恶过得常住。但佛实无眠。以无烦恼住安乐性。义说安眠。心无有取著下五行半。明菩萨得安眠。三四如文。众生无明冥下。第二辨不得安眠又二。初三行法说。次三行譬说。太子未绍位者。即是先帝已崩嗣主未立。四方未宁不得安眠。非谓东宫不得安眠。耆婆我今下。第三少长行正自明不得眠又二。初标次释。初标又二。初标病重。次言无医。何以故下。释此两事又二。先释病重。次释无医。耆婆答言下。第三耆婆慰喻劝往佛所。文为二。初酬前两意。次劝往佛所。初酬王意者。又二。初明王罪轻。次示王医药。初文又四。一王有五德故轻。二他无五德故重。三结无五德是一阐提。四结王有五德。非一阐提。初有五德中但四略。无近善友一事者。以下望上。上理应有。然耆婆正当善友之事。故让不言。言四德者。一王有惭愧。二王能忏悔。三王能发露。发露与忏悔大势相似不无小异。忏是忏谢。悔是悔愆。言发露者向人说过。四明王有信心。然四事已定。而未信耆婆之言。若定信者即是善友。为未定故但言其四。若有众生下第二明他无五德故罪重。造罪即无发露德覆藏不悔无忏悔德。鲁扈抵突无惭愧德。不见因果无信心德。不能咨启无知识德。云何罪人下。第三就无五德结一阐提。大王今者下。第四就王有五德结非一阐提。如王所言下。第二示王医药。文为二。初示良医。次示妙药。初示良医中。言字悉达多者。此翻成利。善知众生诸根下。第二示于妙药。药即胜法妙药。良医灼然在近。云何言无药。文为二。一明知根。次从去此十二由旬。是明说法。又二。初总次别。初文是总说法。次若有若无是别说法。别说又二。初约二法。次约三法。初二法者。无有即二谛。有为无为。是烦恼涅槃。有漏无漏即四谛。烦恼果亦是若集。善法果亦是道灭。若色法非色法下。次说三种法。色非色非色非非色。数人云。色是十一种色。非色即是心心数法。非色非非色即是十四不相应行。论人云。色是十四种色。非色只是心法。非色非非色即是无作。观师云。色是色法。非色是心。非色非非色即是两舍第一义谛中道之法。此之两舍只是俗谛岂成中道。今明不尔。前明二谛。次明三谛。色即俗谛。非色即真谛。非色非非色即是中道第一义谛。自作自受可解。自作他受下文云。无有我作他人受果。两文相害各各有据。今且明自作他受。他云。如因诸人发心令王罪除。又诸菩萨所作功德悉施众生。众生得乐亦是他受。今明不尔。自作自受。自从假入空。自作他受。从空出假。无作无受即是中道。诸文例然下文云。若于佛所闻无作无受罪即除灭故是中道。王今且听下。第二劝往佛所。又三。一广引昔十三事劝。二明佛心平等劝。三格量福德劝。次第者。昔为恶者。众皆见佛得除。佛心平等。不厚昔薄今。初列十三事又二。先正列事。次大王若能下总结证意。次大王诸佛世尊下。第二明佛心平等不隔也。三大王假使下。第三格量福胜。尔时大王答下。是第四鄙耻未肯信从。尔时空中下。第二父王为缘文为四。一空中出声。二王反问。三父王说实。四世王悲毁。初文为三。一佛法将灭故劝。大王汝今下。二明罪重必招地狱故劝。大王我定知下。三双结两事劝令急往。二王反问。三父王实答。四世王悲毁皆如文。问父王已死何由出声。答为二。一云父王得道虽杀不死是故能劝。二云非是本父乃是诸圣托为父言。

　　梵行品之五

　　起卷。是第三正明灭罪。又二。前为住世后为灭罪。前文又二。一为住世。二论义。论义中二。先问次答。答为二。一正答。二密语。初答意者同在双林之众咸知不灭。唯世王谓灭。故须云为。善男子如我下。第二明如来密语。又三。一倡密语。二解释。三结叹。唱密语如文。解有六番。初明此语多含。即是通为一切。二云不为无为。无为三解。一云八地已上是无为众生。二云登地已上真证乃是无为。三云此文自说无为者非众生也。当知佛果方乃称为无为众生。又说理内众生皆是无为。然非但众师不同。经亦不定。文云为者为一切。又云为五逆。五逆与一切不同。又云为未发心者下。文又云汝于毗婆尸佛已曾发心。发心与未发心不同。又云阇王者不见佛性具烦恼人。又云阇王者名不生。不生者名涅槃。涅槃者宁不见性。他云夫密语者所解不同。今谓如来密语岂可定。作深浅远近。如来密语下。第三结叹不可思议。尔时世尊下。第二正为灭罪。文为二。先身次心。故云先治王身然后及心。以其前言无有良医。治身心者。是故放光治身说法治心。初治身文为二。先放光次论光。初放光如文。次王觉创愈下。是第二问答。论光有五文于中又二。初四番论光。后一番解月爱。初四番中各有问答前三如文。最后番亦先问次答。答中七子中一子遇病者三解。一云。通譬六道众生。以有罪者譬于一子。二云六住菩萨。并外凡为七。外凡是病者。三云四果支佛菩萨为六。合取外凡为七。一子遇病。即譬外凡起恶者是。今明不尔。文云七子之中一子遇病。何曾的云是外凡病。又一切众生皆是吾子如前诸解。或进或退收义不尽。今取圆家七方便根性为七子。子之中起逆过者心则偏重(云云)。六住二解。一云即真解六地。二云似解六心。后番解月爱。先指如来所入三昧。次问次释出。于中皆先举月为喻。凡六番如文。王语耆婆。第二灭其心罪。又二。先明灭罪缘。次正灭罪。初文为四。一自未发。二受劝而往。三如来称叹。四至佛所初明未发。有二番问答。一王不能发。耆婆劝往。第二番论一阐提。先问次答。答中先譬次答。初譬中为四。一阐提断善。二根缘感佛。三善不可生。四而为说法。就初文又二。先明起五钝。后明起五利。初又二。初起恶。次失善。初又二。初总起恶。后别明五钝。初总中两句。初是病譬阐提有重恶。次句云夜梦者。譬无明心。升一柱殿譬阐提断现未善尽。唯有过去少善所感报身。譬如大殿唯有一柱将颓不久。次服酥油脂下。别起五钝。夫爱使黏腻譬若酥油。贪欲浸润譬之于脂。在口为服。在身为途。意通身口。卧灰食灰譬起嗔使。嗔体碎裂躁急譬之如灰。发嗔运身如卧灰。纵毒在口如食灰。意通身口。攀上枯树譬于起慢。自举陵人如上树。何不攀上茂华之树。若贤圣自高可譬茂华。以恶自高故言枯树。或与猕猴下。譬起疑疑使不定如猕猴腾掷从枝至枝舍一取一。譬疑心求理计有计无或我无我。又猕猴似人而实非人譬疑。谓得理实不得理。沉水没泥下。譬于无明。轻者如沉水。重者如没泥。堕坠楼殿下。第二明失善。又二。先失三品。次失三乘。初文者坠楼譬失慧。楼是高观譬于智慧。升出照达而今坠者是失慧品。高山譬失戒品。树木譬失定品。次象马牛羊譬失三乘。案此之意应有四乘相承但云失三乘耳。四乘皆有坠落之言但是文略。身著青黄下。第二起利使。又二。初起利使。二杂起恶缘。初身著衣。譬起我见。如人计我四种不同。婆罗门计黄。刹利计赤。毗舍计青。首陀计黑。喜笑歌舞譬起见取。于无乐中而生乐心。于无胜中而生胜想。譬之喜笑。乌鹫狐狸譬起邪见。此之四类皆悉食肉故譬邪见。吞啖善根齿发堕落譬边见。即断常两边今偏言断见。裸形枕狗譬戒取。即持狗戒狗为信首故言枕狗。私谓全计五阴故云卧粪秽中。复与亡者下。第二杂起恶缘值恶知识亡即死人譬断善尽。私谓四仪动运无生善处。故云行住坐起。善才欲生邪念寻起故云携手。以邪自资故云食啖。蛇譬多嗔。私谓心所行处常与嗔俱。故云满路而从中过。被发女人譬多爱人。树叶为衣譬无惭愧人。乘坏驴车譬恶法自运。正南者三解。一云南是离地北是坎地。去坎就离譬失善起恶。二云就诸方为语。北是上方譬断善人从上坠下。三云。天子南面杀活自在。此人邪见判无因果。此心自在身病转增。譬诸恶向重。以病增故下。第二明根缘感佛。病增譬断善心重。诸家亲属者。三解。一云过去戒善感此人身。唯此善在譬之亲属。二云阐提断过现善尽。而当善方生。皆应作佛名未生善以为亲属。三云不然自有善感佛。自有恶感佛。阐提无善但以恶感恶为亲属。即是遣使请医形体缺短者。若以善为使。此善为恶所瘵。故云缺短。将若恶为使此恶道理自是痤陋善根微弱故言缺。信不具故故言短。私云信等不具故云根不具足。头蒙尘土者。五住所覆。著敝坏衣者。被无惭愧。载故坏车者。藉先世善感此人身残缺善根。私云冥机冥叩故云语医速疾。上车者。立望感应。尔时良医下。第三观善不可生。又二。初观察。二许应。初又二。一一往观机。二重观察。初观机。不得善根佛未欲舍故重更观。二复作是念下即是重观。又二先观现世。二观过去。现在为三。一观日譬上根。次观星譬中根。三观时譬下根。时言夜者最下阐提。星劣于日中品阐提。虽复三品俱断善根。初观日中。四日譬四倒。六日六蔽。八日八邪。十二日拨无十二因缘亦十二我见。十四日拨无十四谛。十四谛出华严。十四相差别示。成事生起尽无生。说入道如来智等。二观星之中。凡占六星譬受六师教。三观时中凡占五时。或云断于五乘善根。复作是念下。第二观过去善根。观二世善。皆无善根。从思惟是已下第二许应。又二。一许应。二正应。初许应又二。初正许应。二更观察。初文云与使俱者。一往许应。感应道交。故言与俱在路。复念下第二更观察。又二。初观现在。次观未来。初现在中云。二小儿者即是断常有无等。见持火灭者。火无光用譬失慧品。斫树木譬定尽。曳皮革譬失戒品。阐提虽受既不遵承犹如枯皮。遗落物者出世善尽。唯有怜爱妻子之善。圣人所弃。空器者虽有身器无道可受。沙门独行。譬出世法独一无侣。复见虎狼是啖肉兽。譬现在恶食善都尽。复于前路下。第二观未来又二。一观未来因。次观未来果。前路者。次此身后亦未生善。复闻南方下。观未来果即三涂报。鸟兽声。譬闻受苦之声。尔时即入下。第二正应。又二。先正应譬。次更观察。初譬即入宅舍本地入生死故言入病人舍。见彼病人下。第二更观察。又二。先观现在。后观过去。现在为四。一三毒。二五根。三十使。四三业。初三毒者寒凝结譬痴。热躁变譬贪。略无嗔。次骨节疼痛譬五根。骨节是身根目赤是眼根耳声是耳根咽喉是舌根。略无鼻根。三其色正黑下。是十使。黑色譬无明使。头不自胜譬慢使。欲将慢自举而不得高体枯无汗。譬嗔使。无有润泽便利不通。譬断常二见。身卒肥大譬我见。四语声不调下譬三业。语声是口业。举体斑驳即身业。其腹胀满即意业。医见是已。第二更观过去又二。先检根缘既云昨来岂非过去。次根缘对凡五句。初一失出世善。后四失世间善。一失信三宝之善。二失惠施之善。三失少食无廉让之善。四失弊恶之善。五失慈孝之善。既云三宝知是出世。余是世间四善如文。本性弊恶今和善者。但有怜妻爱子和纯之善。弊恶是刚烈失护法之善。医闻是已下。第四为说法又三。第一说法。第二息化。第三绝应。说法为二。初一往为说。二穷源重说。初文者嗅之譬一往为说。知七香五臭。七香譬七漏。五臭譬五欲。触身下。第二譬穷源之说。转复相近如触身唯见三毒。语瞻病者下。第二息化。遽务者更余方化。明当更来者。现在无善化缘已息。且遥指将来。恣意勿禁非佛教所制。明日使到下。第三绝应。使到譬复更感佛。善既不生故言我事未讫。大王世尊下。第二合譬文为三。一正合。二简阐提。三住三涂救拔。此初正合略合大意。若望前譬唯合后两不合前二。初合第四而为说法。次合第三观善不可生。阐提辈下。第二料简阐提。而此中言现在生或后世生。若即事为言三世皆无。若方将远望有生善义。又二。初因时教化。次果时济拔。譬如净人下。第三往三涂拔救也。王语耆婆下。第二受劝而往如文。尔时佛告下。第三如来称叹又为四。一王叹疑。二佛为决定。三持一切问。四佛答。初言疑者。疑于佛智能除不能除。疑已罪可除不可除。次我今下。佛作决定。以能除智。除可除罪。三尔时下。持一切问。佛说一切无定。云何为王而作定说。四佛言下答。王自谓可除不可除。我为其除除其不定为定。尔时大王下。第四到佛所又四。一王来至。二佛慰问总唤犹惑别唤欣喜。三迦叶腾述。四王献供如文。尔时彼告下。第二正是灭罪为二。前略说法。次广说法。初略文又二。初略说次领解。略说又三。初许诫次正说三结。正说中先标二十事。次释。释中为十双。初明无无漏真法。次明无有漏似解。此真似为一双。次初通明有生死恶因。后明堕三涂恶果为一双。三初明无道前智慧方便。次明无道前修定之力。为一双。四初明四倒生死唯苦无常。后明不脱八难。倒难为一双。五冤仇为一双。六初不免三涂苦果。后不免苦因子果。两缚为一双。七无始无终为一双。八空有为一双。九因果为一双。十痴逸为一双。今约三谛释二十观。一无无漏无善根者。此无真谛中真似之法生死未调。深坑怖畏者。此俗谛中因果有畏。两句佛性者此无中道道前慧定方便。四倒是烦恼道。八难是苦道。冤家诸有是业道(云云)。凡夫之人下。第三结得失。作二十种观者为得不观为失如文。阿阇世言下。第二领解。世尊自我招殃下。第二广说又三。一世王起执。次佛广破。三王奉教行。初起执有四。一执重罪。二执父王。三执无辜。四执定堕坚执。此四妨于入道故须破之。佛告下第二佛破又三。初别破次总破三结劝。初别破即破上四执但不次第。初破第四定堕又三。初正破者杀无定相。如普贤观云。一切诸罪业。皆从妄想生。端坐念实相。众罪如霜露。慧日能消除。若达妄想则罪业释然无业故无堕。次世王领。三如来述成。大王如汝所言下。第二破第二父王之执。虽双牒父王无辜。而先破父王。先明因缘假有故无父。次明念念生灭故无父。初中以于诸法推求捡觅父不可得。若就世谛天性尊重父子炳然。若就真空诸法平等无有差别。既无父子之殊。宁有能杀所杀之色。色有十种者即五根五尘。乃至应有四大文略。亦是相摄五尘成四大。四大成五根。四大成五根即是四大摄十色。五尘成四大即十色摄四大。故不广说。虽可见缚下。第二明念念生灭故无罪。大王一切众生下。第三破其第一定重之执。混高下之心泯分别之见。大王频婆下。第四破其第三无辜之执又二。先引昔事。次牒执破之。大王众生狂惑下。第二总破又三。初举四狂等袪其定执实有。次如王宫中下。破其无慈不等。三譬如涅槃下。破其滞边失理。初四狂中二。先法次譬。法中贪狂猛盛倒乱尤甚。药狂迷闷冲突水火。咒狂被诅纵横非法。业狂业持令其失心。王无三狂但有贪狂。贪狂所作贪之过耳。次譬中二。先醉次幻。初醉又二。先譬次合。初举醉人譬。若本时相嗔。寄酒后骂者不名为醉。若从此义作罪得罪。若其醉后全无所知都无避就。如此作罪是则无罪。王今下。合王亦如是犹如醉人。次大王譬如幻师下。次举幻化等九譬。破其实有。皆先譬次合。初譬正举幻化以破实有。如王宫中下。第二破其无慈不等。重死者何人重死而轻生。今不言故重于死。莫问人兽皆以死苦为重。故言保命重死人兽无异。若就结戒者。人犯重兽犯轻。此就往业善恶别论不可相类。若就施食此就施心同缘实相故等此复别论。大王譬如涅槃下。第三破其滞边失理。又二。先举涅槃为譬。次将杀来合譬。凡三番。合如文。三番破竟结劝其观(云云)。大王色是无常下。第三结劝观行又二。先劝作无常等观。次若杀无常下。劝作常乐等观。尔时阿阇世下。第三奉行又二。前明观行。次辨发心。初观行为三。一正作观。二咨佛。三自庆。初文中明作无常又作常。何者若不作常不解无常。观常无常达非常非无常。二作是观已即是咨佛。三世尊我昔曾闻下欢喜自庆又三。初明蒙佛覆荫。次须弥山王下。明仰同佛解。三我见世间下。正是自庆。无根信者。本时五根未立今遂得信故曰无根。世尊我若不遇下。第二辨其发心又三。一偏明王发心。二夫人眷属发心。三辞退。王发心又三。一王发心。二如来印。三王重发心。二尔时摩伽陀国下。通明王及眷属发心又三。一发心。二供养赞叹。三如来述成。正发心又三。一国人。二王夫人。三王庆喜。国人发心令王罪轻者。以是灭罪之疏缘故。何以故。由众生病故菩萨病。众生病愈菩萨亦愈。若依此文从毗婆尸佛所发心不堕。若依世王经。已于七十二亿佛所发菩提心。说是语已下。第二供养赞叹又二。初少长行身业供养。次偈口业供养。偈有十五行半为二。初九行半称叹。次六行发愿。就九行半又三。前七行半叹口密。次一行叹意密。三一行叹身密。初口密又三。初三行叹实语。次一行半叹软语。三三行叹义语。实语对虚语软语对粗语义语对绮语。应有和合语对两舌语无者文略。又实语兼和合语。二如来为一切下一行叹意业大慈之德。世尊大慈悲下一行叹身为物示现。我今得见佛下。第二六偈发愿忏悔即五悔意。初一行明回向。次一行明劝请。次一行随喜。次一行明忏悔。后两行发愿。初行愿悉发始心。次行终见佛性。尔时世尊下。第三述成又三。一述其现世。二汝昔已于下述其过去。三从今已往述其未来。亦是劝修。世王经中明佛为说。文殊为说。王之重罪如须弥山。一切皆灭。所不灭者如芥子许。犹入宾吒地狱。虽复在中而无苦痛。又为授记成佛名惟首陀惟沙耶。此言净其所朗。三辞退如文。天行县指杂华。

　　婴儿行品

　　此是第三明婴儿行。有师言。借譬得名。权智为体化物为用。今明涅槃非大小亦得论大小。小即婴儿行。大即如来行。权智为体可施黄叶。此不得在如来之行。文为三。初明婴儿。次释婴儿意。三结婴儿果。上圣梵两行皆尔此不应无。就初为二。一明圆行婴儿。二明偏行婴儿。他解。不起不语是本地婴儿。此义不然。汝云婴儿是化他行本地化谁。今明本地非大非小。能起大小两化作大小婴儿。就圆婴儿为二。一譬二合。譬为四。一不能起。二不能住。三不能来。四不能语。不起譬常。不起边中诸法之相。不住者譬净。不著生死涅槃。不来譬我。不从浅至深动摇彼此。不语譬乐。寂灭涅槃不可言说。此圆婴儿从初发心常观涅槃四德行道。故言不能起住来去语言。呼此婴儿为如来行。佛作此行引上根者。能化所化皆行四德。悉如来行故名如来婴儿行。上圣梵两行皆先释次第行后释圆行。今品先明圆行后明次第。当是前后赴缘自在。从如来亦尔去是合。向四譬合前三为三如文。次合不语中为四。一究竟故不能语已至大涅槃故。二明说即无说故不能语。三秘密之言众生不解故不能语。四明随类不同。随他言音于我非语。非语故不能语。是究竟乐。说即无说是常。秘密不解是净。随类是我。不能语中还具四德。余三譬亦应如是。从又婴儿者能说大字去。是第二明偏行婴儿文为五。一大字婴儿。二无知婴儿。三不作婴儿。四黄叶婴儿。五欣厌婴儿。初大字中二。有譬有合。初譬中言大字者婆和是也。正取和字而为大字。即是六度菩萨婴儿。此菩萨三僧祇劫百劫种相志求作佛。此佛是有为半字无常之佛。故知是和字婴儿。合文自释文甚分明。二从又婴儿者不知苦乐下。是无知婴儿有譬有合。譬中举六字。无苦乐是不取舍。无昼夜是无憎爱。寻譬文似自行。合文中合菩萨化他。当是互现。前后皆以如来合譬。中间两种以菩萨合譬。亦是互出。佛与菩萨皆能具行诸婴儿行。下文云迦叶及九十三万人悉皆得此五行(云云)。无知是通教菩萨婴儿。达幻化相苦乐平等冤亲不二合文分明。三从又婴儿者不能造作去。是不作婴儿有譬有合。初譬中云不作大逆不作小乘。此是别教菩萨婴儿。次合文云无五逆二乘等心。即是非生死非涅槃。行于中道菩萨之行。四从又婴儿者啼哭之时下。是黄叶婴儿。有譬有合。初譬中云杨树譬妄常。黄叶譬妄净。木牛马譬妄乐。木男女譬妄我。次合文中合于天上常乐我净。此中义推应有人中四倒常乐我净。文略不出。五又婴儿者下。欣厌婴儿直法说无譬。文为二。初略标二释。厌生死时说于二乘即是标。然实无有者是释。又二。初略释二广释。初略者。知生死过是识苦集。见涅槃乐是识道灭。次广者。有断不断此约集谛。正使有断习气不断有真不真此约苦谛。生死中无涅槃则不真。离生死有涅槃此则有真。有修不修此约道谛。四倒惑等是不修。四念处等是修。有得不得此约灭谛。利使钝使名不得。见道修道名为得。然此中先明道次明灭者。若钝根小乘望果修因灭前道后。中乘利根道前灭后此亦无在。问此中偏明五种婴儿。上何不明五梵行五圣行。答彼之两行依文则无义推则有。所言义者以大涅槃心修于三品。即别菩萨圣行诸佛说已。声闻缘觉则能奉行。则是二乘圣行二乘既能奉行。例知六度通别人天等亦能随分随说奉行故则有也。梵行中九品增修即是别菩萨梵行。慈为一切善法根本。自然摄得声闻六度通教人天等四无量心一切梵行。何以知然。此婴儿行同他小善。小善不一故具列五偏婴儿行。圣行正是自行但明次第不次第故不列余行。梵行是净行化他但列佛菩萨次第不次第梵行六度。通教虽有化他一是具惑。二是半惑非净梵行故不列。二乘及以人天皆无化他故不列之。有无之意大旨如此。从善男子如彼婴儿下。第二释婴儿譬意。文为三。一牒譬二合三释。初牒。金譬妄净。木牛马譬妄乐。非道譬妄常。木男女譬妄我。二如来亦尔但合木男女一意余三可解。三若佛如来下释既知是妄何以诳彼众生。若不以妄引堕邪因果无由得出。今以妄引破彼邪因。则因缚众生想破。破彼邪果则果缚众生想破。是名破众生相。众生相破由此妄引。人天婴儿其意既尔显余可解。若于众生中下。第三明婴儿行果。若于众生作众生想者。但是婴儿非婴儿行。以于众生不作众生想故。能破众生相即婴儿行成以行成故止不啼哭。以果成故得大涅槃。得果之文分明若此。古来不见如何如何。前圣行梵行立果近在初地。今婴儿行立果远到涅槃。近远互现勿起偏执。又初地亦具常乐我净亦呼为大涅槃(云云)。善男子下。是大段第三单结次第五行。文为三一总结。二迦叶领。三佛述如文。

　　大般涅槃经疏卷第十九



　　大般涅槃经疏卷第二十

　　　　隋章安顶法师撰
　　　　唐天台沙门湛然再治

　　德王品

　　瑶亮云。五行是略。十功德广。一二功德广圣行。乃至九十功德广病行。太昌宗云。从初至六广前三行主对相应。后四广后两全不相应。光宅云。五行十德体一义异同是因善。起自外凡终于穷学。感后集果谓之为行。酬前习因谓之功德。是则行因德果。开善云。五行据浅十德据深。五行始于闻经终于初地。十德始于初地终金刚心。故品初则叹不与声闻辟支佛共。闻者惊怪。第六功德以金心为体。河西云。五行是涅槃因其趣深远恐惮不修。故举十德庄严奖劝令学。今皆不然。前两家以广略主对义不相应如其所说。光宅云。习因习果乃菩萨之位不关佛乘。开善云。行浅德深。文云第九功德初发五事悉得成就。此不应深。圣行以大涅槃心修。婴儿行云得大涅槃此那忽浅。河西云。是奖劝之语。奖劝则通何处不劝研其遗文。不与经会。皆不用之。今依经文菩萨当修五种之行行即是修。文云菩萨修行大涅槃经得十事功德岂非是证。前三圣行各说行果亦是于证其文则少。后十功德非不明修而证文多。其事显故判行为修以德为证。就文为三。一佛明十功德。二高贵领解。三总结。初又二。一总唱十数。二别释。初倡数为三。有对告倡数称叹。初对告者光明遍照论外化广。高贵德王辨内行深。又光明是般若。高贵是法身。德王是解脱。解脱摄法故如王。般若理周故遍照。法性尊极故高贵。三德具足以目一人。从德名人从人题品。次倡数者直倡十数不别列名。下别释中一一出名。三称叹者河西云。梵本云希有奇特。钝根小智闻则惊怪。翻者略希奇但存九句。独佛境界不与小共。言语道断心行处灭故不可思议。深无底故惊。广无边故怪。不真故非内。不假故非外。分别智所不知故非难。泥洹智所不洎故非易。无色故非相。无心故非非相。无去来今故非世法。无边无中故无相貌。绝四离百故世间所无。何等为十下。第二是历别解释。先征起次正释。即为十章。旧分此不同。冶城为两周。初功德不闻而闻从浅至深。至第六功德金刚三昧为一周。第七功德又始发心至第十功德修三十七品见佛性为一周。开善作三周。初周如前。第七第八为二周。谓从善友生即是外缘第九第十为一周。由信心得即是因由。今谓若望法华明三周义。初法次譬后因缘。皆重说前义故言三周。今之功德名义永异岂同三周。今但为十。初文为三。先明五事。次论义。三结。初文又三。先标五章。次列。三别解。旧明五事为三慧。初一闻慧。次一思慧。后三是修慧。有云。初两是闻思二慧。中间二是闻思功用。后一是修慧。兴皇以初一是本后四相成。由闻得益益故断疑疑除故直直故知秘。今明不然。三慧似道此文明证修大涅槃得十功德真证炳然。尚不得以别真道释。何用小共似道释之去文逾远。兴皇以五法相由是亦不然。夫入证在怀非复前后说非行时。何况证时犹在次第。文明证得而作修解。文明不共而作共解。文明不闻闻而作从他闻解。文明不思议作思议解。文明秘密作显露解。文明圆备作偏缺解。文明惊怪作寻常解。文明无差作差别解。文明中道作边穷解。若依文者无十过失。不知何故拒抗佛经(云云)。私咨。后学请观初德五法之文。不闻而闻犹参因相。闻已利益等四。全是果上之名。初既多立果名。余九纵似修因。亦是正中之行。章安置多少之言意亦如是。乃至细寻九句之文。皆悉顺于若修若证。故知凡诸释经若寻文取义。若依义判文。不然则罔象消文必招众失。三解五法文自为五。初释不闻闻为三。标释结。标不闻闻者。乃是圆证妙悟发解称闻非他边领。若从他闻即是闻闻何得是不闻闻。次所谓甚深下此即是释。释此圆闻。一闻一切闻不可具说。略举三种。初不闻闻第一义谛。二不闻闻俗谛。三不闻闻真谛。此之三谛三法一心。非前非后不浅不深。故言不与声闻辟支佛共二乘之人永不证中。故不与共亦不证俗复不与共。其虽证真不知真之秘密。亦不与共如此不共是故惊怪。乃至非是世法上所称美正叹于此。今初就不闻闻第一义中为二。初通列。次通释。初列中。一佛性。二一体三宝。三四德。四涅槃常住。五如来涅槃。次通释一一事中。无非中道甚深。凡二十句余亦如是。次从复有不闻闻一切外道经书下。是第二不闻。闻俗谛又二。初列俗谛法。二明秘密。初俗法者。然根本有三外道。各有经书此但列迦毗罗优娄佉。不明勒沙婆者略。又迦毗罗计一。即阴是我。优娄计二。异阴是我。勒沙婆计亦一亦二。亦即阴亦异阴。与二人略同故不说。复有十二部经去。是第三不闻。闻真谛法亦二。一闻真谛法。二闻秘密。皆言因此经而得闻之。即是圆证之义。毗佛略中。明三宝一体佛性常住涅槃。小乘所无是故除之。三结如文。次释闻已利益者为三。标释结。标证得之益。非是思慧之益。文云得近三菩提。思慧犹未发真岂近义耶。次释为二。一略二广。略中又二。先提缘由故言听受。次显真证是一心三智举三譬。譬之真智照理。如镜内净。假智照事。如炬了外物。中智圆照。如日遍朗。而三番说者令人易解。证时一心俱得三智。二若有菩萨去。是广明利益又二。初叙缘由。次历四法。明益如文。不从他闻是真证之益。而能自知近三菩提故知非思慧明矣。三结如文。三释断疑心者为三。标释结。标如文。前利益是内证断疑。是外论去离亦称智断。明生暗灭虽前后互明同显圆证功德故。旧云是闻思功能。若小乘闻思何曾闻思佛性之义。若大乘闻思。未见佛性今作离断之义。于证义便释文为二。初略释离二广释离。略有三番。初离名义两疑。次离八倒之疑。三离权实之疑。初名义可见。次疑八倒云。疑佛涅槃是无常倒。次明常倒理须具八而文略。将三单对一双是五种(云云)。涅槃四倒总别之殊。三疑有三下。离权实上疑。疑三乘是疑权。了众生佛性是实理。须具列佛性今但互现。复次下二是广离又三。一离众多疑。以无常为首者。即离实法上疑。次复次色是我去。即是离假名上疑。三四重五逆下。是离依正两报上疑。五逆四重就正报论重恶。有佛性无佛性就正报论极善。世界有边无边是依报。初如文。次假名中。云生死之法有始有终者。有始有终是邪外所计。内亦有之。一云生死都无终始十二因缘轮转无际。二云无明一念即是其始。金刚后心即是其终。三云无始而有终。经云无始。无明即是无始。佛果即是有终。若定作三执即是争论。真证之时即便得离。听是经下三结如文。四释慧心正直无曲亦三。标释结。初标。前明内证三智外离诸疑未知何智。今标正直之智非是二边。所以双举正直邪曲两章。次释出既识二边正直自显。菩萨修圣行时已能除凡夫二乘邪曲。当知五行是修曲见既除所见则正。当知十德是证明矣。释声闻曲见如文。三修行如是下结可解。五释秘密义亦三。标释结。初能知者标也。前无二边邪曲而有正直中道之慧。此慧能知深密之义。次释中为三。一果深密。二因深密。三不思议深密。初所谓下。即是如来大般涅槃即果深密。次一切下是约因。三复次下。约不思议。实无有我而于未来不失业果下二句。此寄无而言有。次诸业下四句。寄有而言无。寄有无而言非有非无。寄非有非无而言有无不可思议。不可思议复不可思议。玄而复玄约不思议而论深密。尔时光明下。第二论义为四。一德王论。二琉光论。三无畏论。四德王重论。初为两。先问次叹。问为两。初领旨仰非。二正难。上虽说。五事今正难初事。凡作三双。初一双作夺门。次作纵门。三作况门。初夺门为两。先法次譬。法说为三。初通约有无夺。次正就不闻闻夺。三结。初有无夺又二。初夺次遮。初文夺分使成两次无不应下。遮生灭不得作一。次如其下。就不闻闻夺。三世尊若不下正结。先结定成两。次云何下结定不应。一譬如下。是第二譬说先譬次合。譬中夺凡累三譬。至是住相何因有去。去既未至所以须去。生已生故故不更生。若其不生即不生。不生不得不得例尔。皆定夺为两。次闻已下。合譬不得为一譬中无不一譬。但是开合互现耳。从世尊若不闻闻下。第二一双。是纵难。难有三。初纵众生有三纵一征。次纵佛果有一纵一征。三更结两纵如文。从世尊凡是色者下。第三一双。是况难前就色声况。次就三世况。初文者障内色可见。障外不可见。粗可见。细不可见。质柱一边见。余边不见。世间之色尚有可见不可见。况涅槃微妙云何可见。声亦类尔。次三世者。三世有为尚不可见。涅槃无为何可见闻。尔时世尊下第二叹答。旧云。称叹此非是答。今明亦是答。其以定相难佛明幻等岂可得定众疑皆息是为叹答。琉璃光光来非青见青。非黄见黄。岂非不闻而闻。即是瑞答。后琉璃光答问即兼答。德王无疑为众兴问。凡此三答三答三根释然。河西亦言叹是总答下别答。时大众中下。第二琉璃光论义为二。一从远来。二至已论义。初又二。先现来相。次正明来。初现相中先放光。次问答。初放光者。乃是奇异。仍释前问名为瑞答以示来相。放光是光体。大众遇光是光用。师子王定即自在定。迹既自在乃显光体不可思议(云云)。尔时文殊下。二问答又二。先明其本。次明其迹。初本又二。先无言辩本。次寄言辩本。初四菩萨相问皆默者。一显诸法无言。二显此疑应从文殊得解故余人不答。文殊问佛佛默然。众见佛默答咸谓文殊玄解。所以迦叶复问文殊文殊又默。众谓迦叶已解。如是传传乃至五百。尔时世尊下。第二寄言明本。先问次答。凡有七番。前六皆破定相次一明因缘。私谓此因缘答是破是立。因灭无明即是破也。如前皆默炽然菩提即是立也。如后世俗又前是自行破立故众皆默。后是为他破立故答。光缘故知光之本者莫逾菩提之灯。是故此光非色现色从真起应。自彼而来放光召机故非现而现。问菩萨放光岂是常住。一云藉彼佛力故有常光。二云彼菩萨是佛自有此光。佛言文殊下。第二辨光迹。亦有问答。佛言莫入即止其本。应以世谛宜明其迹。迹文为三。初此述彼土。次彼述此土。三明菩萨欲来。尔时琉光下。第二彼菩萨正来。非彼佛不能答示佛道同。欲生此土善灭此土恶令见性得道。是故遣来。问若诸佛道同彼土遣来此应遣往。答亦应遣往但略不说。又随化主所举此佛举彼菩萨故菩萨来彼亦应举。此但略不举。问迦叶好世不说此经。今佛恶世对治无常故说常经。满月如来亦出好世何以说之。问难皆与德王同耶。答常治无常其土应无。若逗常机任理而说是故云同。并云昔所不闻而今得闻可非对治。又迦叶如来亦有常机何故不说。今解不尔彼土虽无对治之说亦二悉说迦叶亦尔。尔时世尊问下。第二至已论义为二。初旁论去来。二正问上义。初文者。然问答前后随缘不定。此中佛先问次菩萨问。此中旁论与纯陀异。上文对佛而文殊旁难。即是人旁而法不旁。此中正应问不闻闻而问去来。即是法旁而人不旁。佛问意者。汝见诸法有去来故来无去来故来。琉光答十番。初两就前境明无来。后八番约迷悟。悟无去来。迷有去来。琉光明理不去来而迹有去来。迷悟亦尔。兼答高贵不闻而闻。世尊且置下。正论义为四。一请许二问答三重研四结难。请许如文。次琉光下问若具足问应如德王三双六只。此中直问闻所不闻。凡有三异。一德王问广琉光问略。二德王问证琉光问修。三德王问不闻闻。琉光问闻所不闻。云何会通。解云琉光在本土亦作三双之问。众已闻广是故但略。德王通问五行之证。证是内悟不由外闻故言不闻闻。琉光问证中之修即是天行。天行任运念念增明故言闻所不闻。词异理同(云云)。佛答为二。初缘起。二正答。初缘起中二。有赞许诫听许有六句似如六度而不次第。汝欲尽海我能善说此约精进许。拔毒箭此约戒度许。慧炬照明此约般若许其问不闻闻。佛许汝于佛性未得明了我有慧炬能为照明。当知广说不闻闻即广佛性。上文云云何不闻闻得闻常乐我净复是其义。若琉光问与德王同琉光得了因高贵亦然。下文云我因是事即得悟解一句半句得见佛性入大涅槃。若不闻闻是佛性者三句。云何不闻闻是了因。闻不闻是缘因。不闻不闻是正因。闻闻是境界。又是因性。闻不闻是因因性(云云)。例来不来生不生至不至等亦复如是。作船师此约忍度许。生赤子心此约禅度许。惠施此约檀度许。次谛听去。是诫听又二。初诫未闻。次诫闻已。诫未闻有三。谛听令不覆器。善思令不漏器。念之令不污器。不覆故能受。不漏故不失。不污故堪饮。诫闻已亦三。初三事诫覆。次二事诫漏。次五事诫污。初标覆次释覆。当生敬信标法。至心听受标已。恭敬尊重标师。莫求其过释覆法。莫起三毒释覆已。不观种姓释覆师。若无三事即器不覆。从既闻法已下二是诫漏。莫生骄慢去是勿漏生死。亦莫生念去勿漏涅槃。无此二边即是不漏。从于佛法僧去。诫勿污一勿污一体。二勿污四德。三勿污大乘。四勿污无住。五勿污法相。若作别体污即不能尊师。若起四倒污即不能尊法。若起小乘住著生贪污即不能尊自。无此五失即是不污。凡行十法结是至心(云云)。问琉光放光光即常住安被斯诫。答椎堪叩物寄圣诫凡。善男子有不闻闻下。第二正答即为二。初约不闻闻四句。次广开不生生两番四句。南方旧解。初四句是法说。后两四句是譬说。地论人。初四句是教相。次二是证相。观师云。诸四句无异为逗三根三番说之。旧解。初番四句诸师不同。一师约二谛云不闻闻即真为俗故真得有闻。不闻不闻此但真谛绝无见闻。闻不闻即俗为真无所闻也。闻闻但是俗中有于见闻。一师约真应不闻闻者法身起应。不闻不闻法身嶷然。闻不闻者摄应还真。闻闻应迹闻见。一师约生死涅槃。涅槃真寂不闻不闻有感便应。不闻而闻生死纷紏。若能修道则闻不闻。若不修道常是闻闻。一师云。闻闻四句非是正意。后重研不生四句方是正意。宜就不生等解。不闻不闻是涅槃无始无终。不生生是涅槃无始而始。生不生是涅槃无终而终。生死亦然。生生是生死无始无终。不生生是无始而始。生不生是无终而终(云云)。今谓义皆不然。何者此三番四句圆冠诸法靡不该通。用圆释经犹惧不会安得偏作若教行证法譬解耶。非但方不会圆兼复屠割伤体。又一师依于一谛以释四句。虽言亲密弥益疏遗。况作二谛疣累转多。真应生死涅槃等二亦复如是。况作生生等三句解者损失事深。况作互无只是小乘少分意耳不关大道。今皆不用。又此十事皆是内证。德王难不闻闻。琉光难闻不闻。二词虽异而同问证。答正广明四句。若欲释之千涂万辙同显斯证犹惧不当。而诸师蓬飞野外蓱流海表。偏据事相执一害诸。非但乖圆永不闻证若以四句通释诸义触处皆通欲解初四句应扶佛语。佛虽答证意在通修。初入证道修道忽谢无所可有名为不闻。真明豁开无所不照即是于闻故名不闻闻。证得如是大般涅槃。大般涅槃无有闻相故名不闻不闻。证起惑灭名闻不闻。寂而常照随扣则应名曰闻闻。今取佛解不生生中四句。释此既是佛解非徒穿凿。初句明证智。次句明证理。第三句明证断。第四句明证应。若事若理智断自他于初证中具足无缺。如此之证不与小共不可思议闻则惊怪。尽涅槃海此一妙证释二人疑。复此不闻闻是证圣行。闻不闻是证梵行。不闻不闻是证天行。闻闻是证婴儿行病行。一证一切证圆证具足。故上文佛告迦叶不独汝得如是五行。今此众中五十三万人悉皆同得如是五行即其义也。复次不闻闻是证了因。闻不闻是证缘因。不闻不闻是证正因。闻闻是证境界。故佛答琉光云。汝于佛性犹未明了我有慧炬能为照明即其义也。复次不闻闻是证圆净。不闻不闻是证性净。闻不闻闻闻是证方便净。故佛答琉光云。汝今欲尽大涅槃海我能为汝具足解释即其义也。若得此意于一证中自在广说(云云)。第二广明四句。从如不生生去明两种四句。云何名如是不异义。彼此四句不可异故。于彼四句更立名义互相显释类例可通。略举两种。显广义端。遍冠一切内外诸法。那言此四是譬说耶。兴皇例以此四句。通于本有今无雪山割肉等偈。不生生是本无今有。生不生是本有今无。生生即是三世有法。不生不生即是无有是处。生不生是诸行无常。不生生是是生灭法。生生即是生灭灭已。不生不生是寂灭为乐。不生生是如来证涅槃。生不生是永断于生死。生死即是生生。若能志心听常得无量乐即是不生不生。今明初约圆证根本其义既立。遍通一切内外之法。何但通诸大经亦通小律。生生是诸恶。生不生即是莫作。不生生是诸善奉行。不生不生是自净其意(云云)。非但通于大小经律。亦得通于菩萨之论。生生是因缘所生法。生不生是我说即是空。不生生是亦名为假名。不生不生是亦名中道义(云云)。世尊云何不生生下。第三重研。何故重研。良由不闻闻等义犹难解。更研不生生等重助释之。若了不闻闻等则不重研。不生生等今欲类例通之使遍一切故重研也。又为二。一约内四句。二约外四句。内四句中句句皆。先问次答。安住世谛者有二义。若就生死外法。即是初念托胎来名安住世谛。若就涅槃内法。修习方便位名安住世谛。从修发证无明豁破。即是初出胎时。亦是涅槃无始而言于始。将此类通不闻闻等。即是圆证其义转明。世谛死时亦有二义。若就生死外法福命俱尽名世谛死。若就涅槃内法。即是无明尽时名世谛死。亦是生死无终而终。四住菩萨旧云。十住中第四生贵住于生自在。又云。十地中第四地断见谛尽。不生三涂能以神力示自在生。今观二解。一似别义。一似通义。未会此文。寻此义意但令菩萨四住惑尽。非是结业牵生三界。而能示现名生自在地。经有六住义。第四住与此义相应。具如止观第五。是引彼亦引证不生生等。第二约外法四句而言未生生者。未之与不各随义便。琉璃光下。第四结难。于三四中但难不生生等。于不生生等四句中但难生生。欲因生生广解诸句。就文为三。一难。二解。三领。就难为六只三双。初就常无常难。次就自生生他难。三就本有本无难。皆难生生。为常故生。无常故生。为自生。为他生。为本有生。为本无生。初文常无常者。生若是常有漏之法应无此生。生若无常则有漏是常。生自无常无常则灭不能自固。岂生有漏。有漏既其不为生之所生故应是常。次世尊若生自生下。第二结自生生他难。生若自生生无自性者。言生既自是所生非复能生无能生性。故言生无自性。二云生本假缘未有自性何能自生。若无自性何能生他。能生他者等是生他。何故但能生于有漏之他。而不能生无漏之他。有漏无漏望自俱他。世尊若未生时第三难。若本有者未生之时已是于生。何故于今方名为生。于今乃是缘合之时。若本无生而可生者虚空是无。那不复云虚空生耶。佛言下第二解释为三。先非六问。次释六非。三答六问。合有六非一是为七章门。初非六问者。若定如汝问则皆不可说。初言不生生不可说。即非初难生定是常。生生不可说。非第二难生定无常。生不生不可说。非其第三自生则失自性故是生不生。不生不生不可说。非其第四生他之难。前云若能生他何不生无漏。故言不生不生不可说。生亦不可说。非其第五本有之难。不生不可说。非其第六本无之难。后一结有因缘亦可得说。即是显四悉檀因缘而可得说。云何不生生不可说下。第二释上六非章门。释第一云。自云是生。复云不生。不生即常两事相乖故不可说。释第二章。生若无常则生复生生为生所生举体皆生。复为灭所灭举体。皆灭。生生故生即举体皆生生生故不生。即举体皆灭故不可说。释第三章门。生不自生本取生死。释第四章门。涅槃亦有生义不可定言涅槃不生。前难云。等是生他何不生于无漏。无漏只是涅槃。涅槃亦有生义。如是修道得故。故复是生。是生不为灭之所灭此生即常故不可说。释第五章门本无有生岂可言未生已是有。释第六章门。不可定言有于不生。而复有于可得之事。所以复生。不同虚空一向无生。第七可说章门。十因缘者。除后两支。前十为生而作因缘故可得说。此只消文。止观中释四句稍广。私谓准彼释意与今大经文理雅合。深会彼文无生之观咸契涅槃无生之文。莫入空定大众钝。故有二解。一云众实是钝不解空定故言莫入。二云若作空定之说众解则迟。空义深隐取解为难。以迟难为钝。然经文偈六句皆不可说。有因缘故亦可得说。佛六番释不可说竟。又指因缘亦可说竟。此义犹略。今更两番说有因缘皆可得说。具于一句作四句说。所谓不生生。生生。生不生不生。不生四句皆如此说。是为因缘亦可得说。亦应言有因缘故皆不可说。何以故。一句具四。何可偏作一二三说。为此因缘则不可说。乃至四句悉具四句那可偏作一二三说。为是因缘皆不可说。又四句即事而理。理皆不可说。又四句即理而事。事皆可说。何以故。下文云。若知如来常不说法是名多闻。今例此义若知四句即事而理即是说。地师名前三种四句约教行证。一往而言非无此义。今欲分别此之六句。似如禅复通别惑解。初两句明通别惑。次两句明通别解。不生生是别惑禅。生生是通惑复。不生生是通解禅。不生不生是别解复。次生句。结前禅生复生同是惑生。次不生句。结前禅不生复不生同是解故。如此禅复惑解皆不可说因缘可说。具如前辨(云云)。善男子有为之法下。第三答。即正答六问。答前六句为两。初答前两问。次答后四问。答前又二。先别就四相。次合就四相。初别就四相即为四。初言生是常者。当其分部守其自性故得是常。言无常者住来住生。生即改变复是无常。住亦如是。为生所生不得是常。异亦如是。而言法无常者前生中云。住若无常生亦无常。今举法对异。还是前生住无常法。异亦有常无常义。具如生住。坏亦如是。文云。本无今有坏亦无常者。本无今有只是生义。已生来生坏坏不得是常。本有今无复是无常。善男子以性故下。合明四相。各守性分皆得是常。以二义故不得是常。近论念念迁变。远望涅槃即复非常。为涅槃所断是故非常。善男子有漏之法下。二答后四难又为二。一正答第五兼答第六。二正答第四兼答第三。此初答第五问者。上问若本有者云何于今乃名为生。今答云本有生理非是已有今方是生。即兼答第六等是无生。何故不说虚空为生。今答亦云有可生之理方得有生。虚空无可生之理。何得说空以之为生。无漏之法下答第四难。有法譬合初文者。初难云。若能生他应生无漏。今答无有生于无漏之理故不能生。有漏之法有生性故。故可得生。兼答第三生无自性难。若有自性生能生之既无自性岂可得生。兼答两意。自然悬去。次譬中举火眼者。各有其性。火性能生眼性能见。此中言有生性故生能生者即是破性义竟。然后说性是则无爽如前非性执竟。后方云有因缘时则可得说合如文。尔时琉光下第三领解又二。初经家叙相。次正陈解。陈解又二。自陈陈众。初陈自云闻不闻。陈众云不生生。此即陈其得解之门。只为不至至四句。有未解者无畏更问生不动国。德王更论不至至等。世尊我今已解下。第三无畏论义为三。一请许。二论义。三请答。德王之问请许如文。二无畏论义有三问答。领解问中又二。初问此生彼。次问彼利根。此两相成转侧为异。问经说净秽二土菩萨互有胜负今云何通。答若敌对相望净土则胜若权实相望若入实净土胜。若入权秽土胜。次佛答。正答初问兼遣后问。偈有二十一行为两。初十行是止善。后十一行明行善。然净土之业即菩提心。今论别行乃是总别不异。三领解如文。是光明遍照下。第三请答德王之问。上中已解为未悟者更请。先问次佛答。问如文。佛答为二。先赞诫听。次正答。答中先举未至不至。次牒闻不闻。初又二。初标至不至章。次解释。释中意者。然德王初问有三种六种。佛说六喻及光瑞答不闻闻竟。次琉光论义已答不生生竟。今更重牒不至至尔。初闻不闻四句上根已了。次不生生。四句中根又悟。今为下根释不至至缘之所宜故前后间出尔。就此四句前两句明涅槃有至不至。修道除惑则至不尔不至。下两句明生死有至不至。若修道背厌则不至。不尔则至。还重反覆成上诸句。然此中解释还须望前。前云不生不生即大涅槃。此言不至还是不生更无别异。若尔何以不同前明不至不至。答为缘禅复。不至者即是凡夫不能修习所以不至。不至至者。亦望前初出胎时名不生生。此中言不至至于生死互举一边。至不至者亦须望前。世谛死时名生不生。亦是互举。至至亦须望前。前云生生不断。此中还论生死故与前同。次牒闻所不闻又二。前列四章。次释中但释一句。前已释竟不欲烦文。地人别分教证浅深之异。然今文意只是缘宜。宜作三说。但是悟有前后非关法有浅深。何以故。语异义同故。尔时光明下。第四德王重论为二。初禅问果。次双问因果。初问为二。一问二答。问为三。一问涅槃始有即是无常。二问因庄严故复是无常。三问涅槃若有亦是无常。于第三问中复有四章。不者直作七问。一问本无今有故无常。二问因庄严故无常。三问若是有故无常。四问可见故无常。五问不平等故无常。六问有须待故无常。七问有名字故无常。初问又三。谓领旨略问广问。广问有法譬合。第二第三第四如文。第五有两重譬合。第六有譬有合。引昔第七如文。尔时世尊下。第二佛答三问。初答本无今有有法有譬有合。地人作真缘两修释。言真修是本有。缘修是始有。三论师。用正因缘因释。正因是本有。缘因是始有。从汝言因庄严故下。答第二有法有譬。譬中三重譬合如文。从汝言因缘故下。答第三涅槃是有。一往问答似不相应。问直云涅槃是有即应无常。今举五因者。明涅槃不同五因之有。后举生了而复简生。但同于了只答此问即兼余四。前举五因似四缘三因。生因即报因但长有。草木和合因。即是习因善恶自然相似。住因即依因。增长因即增上缘。远因即缘缘但无次第缘。后二因者不同作因同于了因如文。以后二因简前五因皆作因故。尔时光明下。第二双问因果。问中二。先六度即是问因。次问涅槃即是问果。佛答又二。一双答因果。二别答因果。初双答如文。善男子云何是施下。二别答因果。又二。先因次果。初因中又二。初明顺因。次明违因。初文又二。初正答次叹经。初正答为六辨度非度。前五是少分涅槃。后一正是判度。有相有得则非度义。无相无得乃名为度。其中广举一檀为首。余五悉指杂华。云何菩萨不闻十二叹经。先结菩萨为叹。次结三乘为叹。初文中云十二部经其义深粹者。昔十二部但明于空比生死为深而非邃。此经明生生即不生生。即生不生即不生不生。故为深邃。亦是即有不有。即空不空。即非空非不空。是故深邃(云云)。

　　大般涅槃经疏卷第二十



　　大般涅槃经疏卷第二十一

　　　　隋章安顶法师撰
　　　　唐天台沙门湛然再治

　　德王品之二

　　起卷德王问。若犯重下第二明违因。于中为三。谓问答领解。冶城为六问。开善为五问。只是三意。初两问四罪。次两问一阐提。三一问不定。初问四罪者。若有佛性不应堕地狱。如其退落佛性不持。第二问。若有佛性。云何复言无常乐我净。若无四德岂有佛性。第三问。阐提断善应断佛性。第四问。不断佛性何名阐提。第五问。四罪与阐提等不定还生善根。涅槃不定还成凡夫。难文小广。入涅槃已若还出者。圣还成凡。若尔佛无四德。若不尔者阐提亦无成佛之义。前难令涅槃无常。佛答非无常。此中作不定难。一切不定则一切无常。则涅槃亦是一切之限亦应无常。此难难一切人悉令皆转(云云)。佛答为两。先叹问。次答问。初叹问为四。一叹现德。二叹往因。三叹所问超逾人天。四诫听许说。如文。善男子一阐提下。正答为三。一答第五不定问。第二答第三断善问。即兼答第一第二罪人问。第三重答第五不定问。兼答第四问。初答第五中三。先标。次答。三结。从如汝所言下。第二正答第三有三番。一约内外。二约漏无漏。三约常无常。佛性中道。非此二边故不可断。人天是善。三涂是恶。凡法为外。圣法为内。世间是漏。出世无漏。有为无常。无为是常。佛性悉非此之两边。故不可断。若是断者下。兼答第一第二罪人问。彼虽作罪终不断性。明罪不定。以不定故得三菩提。本取断已名一阐提。性非已得云何可断。既非定有岂能遮堕。答第一问。若非定有遣第二问。又断已得方名阐提。今性非已得亦遣第四问。犯四重下。第三重答第五问为三。初泛明不定。二广明不定。三结不定。初文又四。一明恶人不定。二明诸法不定。三明善人不定。四明如来不定。此即恶人不定也。色与色相下第二明诸法不定。有法譬初法如文。次譬中凡三譬三合如文。而言亦有定相谓常乐我净者。为其前难不定云如来入已亦应出圣成凡即无常乐。今答不尔。无定之中亦有定相。谓如来常乐我净。故言亦有定相。须陀洹下第三明善人不定。如来今于下第四明如来不定。方便道中如来不定。法身本地定不为凡是名为定。二端不可得烧者。两解。一云衬身譬本地。在外譬迹应。此二不灭。二云衬身譬佛智观机。在外譬神通应物。物机无穷故神通不尽。是故不烧。衬音者非应言亲音。此衣在里名为衬衣。善男子当知如来下。第二广明不定。旧解诸句。作一存一亡。非鬼至亡法身。非非鬼至存应身。今谓法应两分还是定义岂是不定。兴皇云。非鬼法身不定。法身则亡非亡。非非鬼应身不定。应身则存非存。存非存能鬼能非鬼。亡非亡能非鬼能鬼。今谓皆未免定。何者鬼定能非鬼。非鬼定能鬼。虽言不定亦名为定。今明鬼即非鬼。亦即非鬼非非鬼。非鬼即鬼。亦即非鬼非非鬼。非鬼非非鬼亦即鬼非鬼。是一即三是三即一。无一无三一三不定。斯则真不定义。余句例然。今先唱章门。次解释。凡二十章门。但解十六不释四门。于第九短非短门中。云现三尺身者。河西云。其家无儿。产一子长三尺而死。父母悲苦失性。佛现儿像。父母见子还得本心。谓儿言。我言汝死汝何处来。答言从死处来。因缘暂会。身属众缘。四大假合。遍观众缘。何者是身种种说法。惑心即断。便现三尺佛身光明色相。长者得阿那含。非漏非无漏是第十六章而最在后释。何故尔。佛欲广释此章。故留在后。又私谓诸门之中。若漏无漏凡夫闻之多易解故。又二。初明非有漏。其文极广。后明非无漏其文甚少。广略相望亦应可见。初非有漏文为二。先明三漏。后明七漏。问何不取三界烦恼为三漏。而取色无色为有漏。通取无明为无明漏。答佛说无定。或转三漏以为四流。然作三漏者欲重故独为。一色无色小轻故合为一。无明是根本通共为一。但数家称为漏落生死。论家称为漏失道理。今经意者只是烦恼则名为漏。复次一切凡夫下。第二明七漏。一见。二思惟。三根四恶。五亲近。六受。七念。前两是漏体。后五是漏缘。见是利使。思是钝使。根是内五根。恶是外恶法。近是恶人。受是受取色欲等法。念是昼夜念念不断。今文无思漏。又恶漏作离漏名。能离是道。所离是恶。初解见漏中应具十使。但举疑见者。欲明贪嗔痴慢四使通于见思五见及疑。但在见谛思惟门中。则为慢摄。文又二。先广明疑心。后别明见使。疑乃非见。但疑见相关故言疑见。生六种心者具列诸见。庄严云。只是五见开边为断常故言六。开善云。决定有我。决定无我。未是六数。但总唱决定。从我见我一下即是六数。一我见我。二我见无我。三无我见我。四我作。五我受。六我知。所言六者。一于假我计有真我。故言我见我。二于假我上计无此我。故言我见无我。三于阴身上计有真我。故言无我见我。我作下三种。即十六知见中三。河西以决定有无为二。我见我者。本计有我。入定之时见妙光明。犹如日月。即以所见证定有我。故言我见我。我见无我者。计现有我过未无我。即断见外道。无我见我。谓诸有情悉无有我。离五阴外别见有我。如麻麦等。我作我受者。谓始终常有。即是常见。谓我能作因。我能受果。及以能知。从凡夫不能善摄下。三释根漏又三。一明凡夫因根起漏。二明菩萨不尔。三结如来无漏。凡夫如文。菩萨下二明虽复因根不起诸漏。行苦者二解。一云。即三苦中之行苦。此若最通二云。行是无常苦但是报。不得为一。言二十五里者譬二十五有。钵譬色心。油譬于戒。不弃一滴譬不犯一戒。王譬佛。臣譬行人。拔刀在后譬于无常。如来拔出下。第三结如来无漏也。复有离漏下。第四释恶漏。当体名恶。从治道名离。又二。先明能离之道。后明所离之恶。初又二。先明菩萨修行。后引昔证今。初文有五种法师。而言一经于耳七劫不堕者。前名字功德品云。若闻常住二字生生不堕者。闻有多种。若深能思惟如说行者即生生不堕。若不能深思惟行者只得少益。八魔者。旧云。无常等四各有其因。是为八魔。又一解。烦恼等四及无常等四为八。善男子我念过去下。第二引昔证今。于中有偈。旧解。上半明果下半辨因。证涅槃是果。至心听是因。果中有得离二事。证涅槃是得。永断是离。因亦有二。至心是修行。无量乐是得果。言得乐果者。非常乐果。乃是行因得因中之乐果。有人评之。比太近局全无所以。若只有此事何能卖身。复云何闻此而得成佛。观师云。偈意无量不可得尽。所该甚广义味无竭。且出十义。一三宝。二四谛。三三德。四四德。五生不生等四句。六本有今无偈。七雪山偈。八四悉檀意。九中论偈。十四种佛性。所言偈含三宝者。只如来证涅槃。此一句。即是佛法三宝。能证之人是如来。即是佛宝。所证之法是涅槃。即名法宝。永断一句只是助语。若能至心即是僧宝。能至心听即是秉行之众。岂非僧宝。但此一句亦得两望。至心亦得是法宝。至期何处即是听法。今且属僧。得无量乐亦是助句。明三宝者只是两句。且置两句。言四谛者。不取谛义但取行证。证此法者佛证涅槃。即是证灭。何故知尔。涅槃翻灭岂非灭谛。永断于生死。即是除集集是烦恼及以结业。今生死亦是烦恼及以结业。若能至心听。即是道谛。由至心听故即证道。常得无量乐即是苦谛。何以故。苦果既遣便获乐报。三三德者。即是摩醯首罗三目。亦是伊字三点。如来证涅槃。即法身德。永断于生死。即解脱德。至心听。即般若德。更须一一释之。四依品中明三德者。一法身。二解脱。三般若。四相品中不尔。一者涅槃。二者解脱。三者般若。即取涅槃代法身。今此中既云涅槃者岂非法身。永断生死是解脱者。有生死即有累不脱。今既断除。即是无累宁非解脱。至心听即是般若者。由听法故能生智慧。智慧既生宁非般若。不至心者容可不生。今既至心听即能生智。复得法乐自娱。非复世间之乐。言四德者。即常乐我净。如来证涅槃即常德。问为将如来为常。涅槃为常。今明人法皆常。故前文云。以法常故。人亦是常。永断即净德。生死是可恶不净充盈。既除不净便得净法。岂非净德。至心听即我德。由我能听。无我谁听。常得无量乐自是乐德。亦云复是重明常德。生不生等四句者。前已委悉解竟。今不复释(云云)应本有今无偈者。如来证涅槃。即本无今有。未证涅槃。即是本无。今既证竟。即是今有。永断生死。即是本有今无。如来未断生死之时。由有烦恼。即本有义。既证法身无复烦恼。岂非今无。下之两句不可分张。只此三世是无有是处。故直合是三世有法无有是处。何者是三世法耶。只证此法涅槃常果。即是三世无有是处。雪山偈者。文小交加须善分别。上半不应此中文义。但取下半。而复不全应。今四句但应今两句。生灭灭已。即是永断于生死。寂灭为乐。即是常得无量乐。此两偈相望互有所无。此偈望彼。即无诸行无常是生灭法。彼偈望此。即无如来证涅槃。若能至心听。亦应四悉。如来证涅槃。即第一义。有时说涅槃为第一义。永断于生死即对治。论中云。以三观治三漏。今正断生死岂非对治。若能至心听。即是世界。世界之中。或言有我或言无我。皆当至心领受此我无我。常得无量乐即各各为人。论中云。一法分为两种说之。为计我者即说无我。计无我者即说有我。著苦说乐执乐说苦。今此为除计无常苦者故。明常乐等法。中论偈者。因缘所生法。即如来证涅槃。涅槃只是因缘之法。若非因缘即成性义。我说即是空是永断生死。既断生死故得是空。亦名为假名者。即是至心听。若有假我方能听受。亦是中道义。即是常得无量乐。中道即是非有非无。亦是非常非无常。结之为常。无苦无乐结为大乐。今此常乐。即是中道之常乐也。四种佛性者。除正因性。但取果果因因四缘佛性。如来证涅槃即是果果性。故下文云。果果者。谓大涅槃。永断生死即因因性。下文云。因因者。十二因缘所生之法。亦断十二因缘烦恼尽者生观智解。岂非因因。至心听者。即了因性。三十七品六度四等。并是了因。常得无量乐是菩提果。以常乐故岂非果性。观师云。聊尔思惟即便得此十科大义。是故当知。其理无量非可述尽。前梵行中言痛。此中云不痛。旧解云。只是浅深(云云)。次明所离之恶。谓恶象恶马诸恶兽等能害人者。能生恶念动身口恶。恶城恶舍无情之物。何能为恶。如在边城持弓执箭警柝遏道。岂不生人杀害心耶。恶舍亦尔。此是恶缘。恶知识者。甘谈诈媚巧言令色。牵人作恶是故须离。次释第五亲近漏如文。复次一切凡夫下。第六释受漏。文云。觉觉即受也。圣行品云。受为觉相。因三受后起三烦恼。故名受漏。其中复释沙门等名。皆有多义不可定执。此中六难与上纯陀有异。上以檀为难。哀叹品以罗汉果为难。此中以怖心为难。何故三处辨难。而五同一异。纯陀品对俗故云最后檀难。哀叹对道故罗汉难。此中通对著有凡夫故怖心难。

　　德王品之三

　　起卷释第七念漏。又二。先明漏相。次明菩萨无漏。能断念漏。行心邪念为漏。理应具三受中生念漏。今偏据苦中生念漏起贪嗔等过。菩萨下。第二明菩萨无漏又三。法譬结。初少许法说。正明菩萨思惟能断念漏。凡夫愚人不能思惟令其漏灭。从譬如有王下。第二譬说。为二。先譬次合。初譬者。说之不同。或七八九。望下合文应是八譬。一四蛇。二五旃陀罗。三诈亲。四聚落。五六贼。六大河。七草筏。八到岸。束八为三。初六譬道缘。次一譬修道。后一譬得果。初言王者三解。一云。佛说众生身中四大。二云。无明能构众生四大之身。三云。此经诠众生四大。各相违害譬之如蛇。箧譬一身。养食譬摩洗。准法者。依所作恶品有轻重。戮之都市者。断善根绝慧命。其事显然故云都市。切令者。敦恶莫作诫善奉行。逃走者。若得真解彰显而去。今初伏惑故言逃走。次王时复遣下。五旃陀罗用譬五阴。刀譬无常苦。回顾者。欣涅槃为逃走。厌生死为回顾。三是时五人下诈亲譬。藏刀者。以虚妄我覆于无我。妄乐覆苦。密遣一人一人譬爱。五阴行心。有此贪爱能惑众生。故言诈亲。四其人不信下聚落譬。譬于五根。五根即是识所栖。托如人居聚落。[(止-├+乍)*瓦]器者。旧云。是重口罂譬五根重。沓字书为洪音。既不见人即人空。求物不得即法空。坐地者安心空境。五闻空中声下六贼譬。譬于六尘能劫善财。空声譬于闻佛教中说有六尘。夜来者。无明闇心蔽此六尘。六路值一河下。譬遇惑流。但诸众生恒在烦恼。那忽云值。然都未修道则不知惑过。今始研心知其为阂。故名为值。断常冲击譬之漂急。乏戒定慧故无船筏。七即取种种下。筏譬修道。运手动足譬道用。筏不可依。虑善微弱不能胜济。身倚者。心依此善截流而去。草木譬众善法。两手譬权实二智。两足譬戒定二善。八即达彼岸下。譬得涅槃果。在此在流多有所畏。既度到果必无所怖。次合八譬。初合四蛇。即是四大。大有内外。内身四大正合四蛇。四大共造眼根合见毒。共造身根合触毒。共造鼻根合气毒。共造舌根合啮毒。次合五旃陀如文。三合诈亲。亲只是爱。爱能谀讇诱害众生。但前三心不能生爱。唯行心中能生亲爱。然此五阴尽能为恶。但起爱取要在行心。故云一怨。文云。怨诈亲者有始有终。爱心不尔。无始无终。复有二义。一者如十二缘。犹如车轮。无有始终。爱心亦尔。无有始终。然十二缘。复有始终。即无明为始。老死为终。言无始终义者。求爱来处永不可得。即无始义。去处无从复是无终。次合第四空聚落者。即内六入。外世间聚人所住处。无人故空。六根即是我之栖托。求不可得故空。如人望舍。谓内有人比至进觅都不见有。菩萨亦尔。观于六根皆空无我。但此六入即为六根。并外六尘内外十二。六根亦名六情。亦云六识。根以能生为义。情从生识得名。然六根无情。识即有情。从能受名故云六情。识取和会。根尘和会故能生识。次合第五六贼。即是六尘。贼从外来劫人资财。六尘之贼劫人善法。但此六尘生三种法四事能生细烦恼者名为四微。所生者粗故名四大。言四事者。色香味触。四大各四。亦不具四。五事生者名为五欲。言五事者。足一声尘。六事生者即名六尘。尘是滓累之名。次合第六一河。河是烦恼。但此关二河六河。不暇并述。有生死河涅槃河善法河佛性河(云云)。但此经中三河不同。师子中明生死河。迦叶中明涅槃河。此中明烦恼河。既至河上取草为筏下。合第七譬戒定智慧以为三品。到于彼岸下。合第八到彼岸。譬常乐涅槃。云何如来非无漏下。第二释非无漏。半句文云。如来常行有漏者。数人云。有漏无漏逐境为判。若缘漏境名为有漏。缘无漏境即名无漏。此中明如来有漏。似数人解。何故尔。文云。如来常行有漏。有漏即是二十五有。故知是从二十五有境为名。论人从心何时逐境。我体清净无烦恼时。虽缘漏境心不成漏。此之两解为斗争本。此中具明如来非有漏非无漏。非有漏者。乃明如来无复诸漏。非无漏者。明佛犹有漏。此漏无漏。欲明佛是非有漏非无漏漏无漏双非。何曾云是有漏无漏。善男子以是因缘下。第三结不定。尔时德王下。第三领解(云云)。如佛上说下。第二德王更请答上果问者。前问既远故重牒之。就上第二双问因缘中。先双答因果。次别答因果。别答中如来既广答因竟。今德王更腾果问。文为二。先腾果问。尔时佛赞下。第二如来答。又二。一叹问。二正答。初但叹问。即有二意。一叹其有忆持不忘。既经长时。犹忆前问。能请佛答故。是得念总持之力。二者此涅槃中多有所含。汝今并欲而总持之。是故复云得念总持。如世人言下。第二正答又二。一者举大小相对。是就相待义答。二者就绝待义答其大涅槃问。初明相待即有十对。绝待义者。如下文中。譬如虚空。不因小空名为大空。涅槃亦尔。不因小相名为大相。就相待中先举十对。以为十譬。次合合中为两。先总合。次别举譬帖合。总合又两。先列大小两章门。次云何涅槃下释两章先释小。次释大。初释小又二。先举五事。少分有灭苦之义。名为涅槃。非大涅槃。若凡夫人下。第二举断伏之灭。名为涅槃。先出凡圣两章门。次释中二。先释次释成。初从或因世俗下释上凡夫。或因圣道下释上声闻。世俗即是外道。得禅伏惑之人。圣道即是小乘。断惑之人。何以故下。二释成上两。还生烦恼即释凡夫。有习气者即释小乘。次文中具出习气之义。通论十使皆有习气。如舍利难陀毕陵伽等(云云)。今偏就我见明习。无我无乐唯有常净。无我乐者。此是与其常净。夺则皆无常乐我净。常乐我净下。此三句合十二字。释上大涅槃章门。善男子譬如下。第二举譬帖合。上有十譬。今但别合七。余三则兼合。王城地三事共一合。此三事相兼。王即有城。城即有地。义势相随。人天又共合。于别合中。先合海。次合河。三合山。摩诃那伽钵建提者。大论云。大龙大象天中力士。梁武翻为极牡。随小王下。第四并合三譬。大王大城等也。四种兵下。第五合前第七众生大众生譬。若有人能下。六并合前人大人天大天两譬。普示众生一实下。七合前有道大道。大名不可思议下。第二释大涅槃。即绝待释又二。先总次别。初总释又二。初明不可说次可说。次别释中但约三德不言常者二义。一云。前开宗广明常竟。故略不言。二云。名字品云。所言大者名之为常。此更明大不复言常。就三德中亦各有二。初大我中二者。先不可思议释大。次多因缘释大。即可说不可说也。今文中云。有大我故名大涅槃。又云。涅槃无我。旧有二解。一云。无我者绝名冥真故。涅槃无我。俗谛寄名故。涅槃有我。二云。无我者涅槃中无我者无生死妄我。有我者有常乐之我。观师难此二解。若绝名冥真名无我者。亦应绝名冥真名为无常。彼解云。不得无常涅槃是常故。以冥真四绝名为无我。更并冥真四绝故无常(云云)。难次家云。既言无生死中我。亦应无生死中常。彼即反难。生死中何处有常。即应反问。生死中何得有知。彼若解云。生死无真我。而有假我者。又并无凝然常有相续常。若尔非但无生死之我。亦无生死之常。并之无穷。八自在者。一一多。二小大。三轻重。四色心。五根。六得。七说。八见。如文。复次譬如宝藏下。第二释多因缘故名大我。次大乐又二。一明不可说大乐。次世间下。明多因缘大乐。初文释四乐于中。初乐之中有三。复次明无苦无乐之乐。二大寂静下。即是明无喧无静。名大寂静名之为乐。三一切下。释非知非无知。乃名大知名之为乐。四释身不坏者。即是非生死非涅槃之身。是故不坏名为大乐。次世间名字下。第二释有因缘。还对无缘以之为释。故分有因无因二文释之。先明有因缘。次辨无因缘。涅槃即同无有因缘。还是前绝待之意。初有因缘中。云迦迦者乌声。究究者鸡声。怛怛者雉声。次无因缘中。云曼陀等者。河西云。曼陀婆者。梵本一音二物。一者高座敞堂。二者药汤。而出经者言殿堂饮浆。萨婆车多云。似马芹一音二名。坻罗婆夷是燕雀亦一音二名。次有法不可称量下。第三就不可量释净。初释中文多因缘。但是文略。次以纯净故名为大。后释净义。凡举四净义如文。善男子是名下。大章第三总结也。

　　德王品之四上

　　起卷明第二功德。他释十德各各论体。谓初功德以五事为体。此功德以五通为体。今云不尔。此文云。以得大涅槃威神力故。当知十功德皆以涅槃为其体。随事分别种种不同体应根本。义从枝末而言十德。五通者。皆约无分别中而论分别。若十若五。旧云。初功德深第二功德浅。此不应尔。上以四句开拓人谓为深。此中直说人谓为浅。若欲开此为四句者。不得得。得不得。不得不得。得得。余章亦尔。何浅之有(云云)。旧云。大乘异小。唯佛乃具漏尽。菩萨乃是因人。故但五通不说漏尽。此乃一往以因让果。若具足论唯佛世尊有真天眼。不以二相见诸佛国。他心宿命究竟在佛。菩萨既其分得五通。何以不云分得无漏。今此文中虽列五章六通意足。旧用不得而得是总标五通。今云不尔。不得得者得大涅槃。大涅槃者中道佛性非漏非无漏之无漏。故文中非外道即非漏。非二乘即非无漏。而言得大涅槃。即非漏非无漏之无漏释云。所谓神通者。不如小乘十八变化之神通。神名天心。通名慧性。天然之慧即是中道。无二边漏名大涅槃。指此而为无漏通也。私谓验此十德皆证。初文既有知于略藏。岂有不能分证六通。故知德文皆悉互通为辨。不别而别故十相不同。别而不别同一涅槃。是故对地亦应无失。况复十地义通圆别。别而不别圆义也。不别而别别义也。若依此意。以此十德中之法门。一一皆挟十地。带圆法门作通别释。弥益其美。此则与经部会。与五时会。与诸教会。与逗机会。就文为四。初标。次列章门。三解释。四结。二列六。名既异小乘。当知六通不与彼共。文中解释一一简出。列名虽异今指此文亦名六通。不得而得即漏尽通。不闻而闻即天耳通。不见而见即天眼通。不至而至即如意通。不知而知即他心宿命二通。三解释文即为五。然列章与解释小不次第。缘宜不同是故耳。就初不得得章为三。一标。二简显。三结。标者即标神通。神是大涅槃天然之理。此理融通自在无阂。故称神通。其名虽同其理永别。故简除凡小。显出中道。圆具自在。故知漏尽方名神通。从通有二种去是简显。即为二。标释。释中二。一简非。二显是。初简非中。即简出外道二乘如文。显是为两。一明一心中神通圆满具足如文。二显身心自在具足。就其体圆自在明其用妙。就自在天又二。先简出不自在。次明自在。第三结文可解。复次所现身相下。二释不至至章门。即是身通文为三。一明远到。二简异二乘。三明自在如文。复次善男子下。三释不闻而闻。即是天耳通文为二。初释次论义。释文为四。一修。二得。三简。四无著。前二如文。第三文中。云复转修习得异耳根者。明其修得皆异小外。转修即是大涅槃心。无阂自在之修。又虽闻音声无音声想。是名转修。得异耳根者不与小共。第四无著中。云主相依相者。不同外道陀骠求那。不作果相等者。不以禅定为因神通为果。简异于小。余文可见。尔时光明下。第二论义。有二番问答。初问为两。一领旨仰非。何以故下作两难。一难善声。二难恶声。皆作定难。佛答为二。初叹问。次正答。答又二。初总答。次别答。就初总复二。初皆不定。次复明定。还是不定中之定。初有二重。皆先法。次举譬后结。次如汝言下。别答为两。初答善声。次答恶声。欲明原由恶心不关恶声。世尊声若无定下。第二番问答。先问次答如文。善男子下。四释不见而见。是天眼通文为六。一修。二得。三简。四不著。五明异知。六结。此有数番。明知非是后知乃借知明见。后结文乃借天眼文助结以不共故。善男子云何下。五释不知而知。即是他心宿命两通。文为四。一知他心。二知宿命。三重明他心。四以是义故下结。初他心又二。先知他心。次知佛性(云云)。

　　大般涅槃经疏卷第二十一



　　大般涅槃经疏卷第二十二

　　　　隋章安顶法师撰
　　　　唐天台沙门湛然再治

　　德王品

　　复次下。二明知宿命又二。初正明宿命。次念过去。简异准前可知。略不具说也。复次云何下。三重释他心又二。先横知六道。次竖知十六心。此文明十六。扶顺数义论云。见道无量心。此心疾利名无间心。成论云。声闻欲知第三心。乃见十六心。缘觉欲知第三心。乃见第七心。唯菩萨能备知。小乘根钝欲知第三心来去。并欲知后诸心。比欲知已至第十六心。中乘人小利。欲知第三心去得知第七心。菩萨不尔。并知逐之。无有一心而不知者。此乃是三乘共义。而有三人不同而同。此十六心非今经意。前知六道是知有边。次十六心是知无边。以非有非无中道之体。能知有无。复次下明第三功德。旧言。此中明慈成上梵行品(云云)。于中先标次释。释中二。先释次结。初释中意者。然此中功德。应具明四心。而偏明慈者。一云。特是文略义应具有。二云。慈尚是一切善法根本。何意不得。即是三心。舍偏得圆举一知三。略不说之。释文为二。先唱舍得。二章门次释。释中先征起。次释。释中凡有五番。初约二谛。次约凡圣。三约阐提对如来即是善恶。四约卑鄙对菩萨即是胜劣。五无著。次结如文。次明第四功德文为二。初明功德。次论义。初为四。初标。次列章门。三解释。四结。治城云。前两是地前。后八配八地。前言根深即性地。亦是生空。决定心入初依。亦是法空。后八初不观福田即初地檀满。第十断除二边即八地。是义不然。今并是真证功德。云何根深下。第三解释。文中第五第六合为一释。释初章文为三。标释结。初事中具足五义。一根本。二根深。三根广。四根长。五根胜。不放逸即是根本。若通涂行善皆不放逸。若别论者。以初检心为不放逸。具此两意以为根本。次阿耨三菩提根者。即是根深。深穷实相到际即真。是菩提根故言深也。一切诸佛诸善根本皆不放逸即是根广。以能增长即是根长。诸善中胜即是根胜。凡举十三譬。譬其胜相。云何不放逸下。凡举十根重释根长。具此十义深固难拔。私谓。长胜既以多义解释。验三亦然。余四皆十皆十三。云何于身下。释第二章门。文为三。标释结。标如文。释为二。一定身。二定心。初定身中。观身是有是生死器。观身是无是涅槃器。今观身非有非无。正显中道。即三菩提器名身决定。次心亦如是。若陕小者。即自为心。变易二义。若论修因生灭无常名为变易。若论受果变易生死名为变易。声闻辟支从人标心。此属无为边。魔心即魔天。自乐心通诸天。乐生死心通三界。此三心是有边非决定。求慈慈于无。求悲悲于有。是为决定。云何不观福田下。释第三章。文为三。标释结。上四依品匡持佛法。须简持犯。此中自修宜用平等。又前诫出家令遵戒行。今诫在家修亡相檀。异念处者。异于二边正观中道。持戒外道者。非但持戒又得上定。下文云。施断结外道胜持戒比丘。持戒比丘止伏欲界恶。比之言胜施。虽四种俱得净报者。以无施无报乃为净报。云何净佛土下。释第四章。文亦三。标释结。标如文。释中但净土业菩提为本。此中十善者。非直十善。与菩提心和合而行。例如上答无畏之问。然十善者。明相似因得相似果。离妄语得华果者。明妄无实如华无果。今不妄语有实果报。受报之时感好华果。云何灭除下。合释第五第六两章。义势相关合为一释。解者不同。一云。此中开章明三种有余。初两事释第五灭除有余。后一事释第六断除业缘。二云。烦恼余报释灭除有余。余业释上断除业缘。余有一事但是剩出。就文为三。先倡三章门。二次第释。三结。二释三章中。初释烦恼。若以习报分门。则习因为烦恼。报因为业。今分习报之异故。言烦恼余报。然感报由业。烦恼但能滋润此业。若大论中。只任烦恼亦能得报。云何余业下。第二释上除业缘。总明凡夫与二乘业。言须陀洹人受七有业者。然须陀洹人虽断见尽。犹有思惟。润生人天。七人七天往还。合数只是七有。往还离数即十四有。斯陀含人受二有业者。斯陀含人。但人天中各有一生。此则两生离数。若合数者只是一有。问何故。初果合数二果离耶。解云。只是互现。阿那含人受色有业者。阿那含人。断欲思尽余色惑在。故云受色有业。然那含有五种。但出一上流者。上流有二。一者至阿迦尼吒。二至无色。所以经云。乐论义者生五净居。乐禅定者生无色界。然生尼吒即遍历四禅。若于初禅不得灭者复生二禅。二禅不灭生第三禅。三禅不灭复生第四禅方灭。于中复三。超半超遍没。若生无色名无色般(云云)。若生无色即不更生。亦生即灭。不同色界四禅受生。故略不云。受无色业。只云受色业。中不生故。亦云有行无行。生同于色故亦不云。云何余有下。第三释上除余有。无业无结而转二果者。庄严云。罗汉转为六地菩萨。支佛转为七地菩萨。故言而转二果。今明此乃通教之义。非释今经。开善云。无此事。转者。本是钝根罗汉转为利根。支佛亦尔。数习故转为二果。今明还是二乘全非今经。河西云。上句二果得道得向。转罗汉向得罗汉果。支佛亦然。文中自云得及果者。岂可不作此释。今明还是二乘之义。非今经意。又一解云。烦恼因尽果报亦亡。而今不灭者。只是轮转余势。然业既除。唯此二果于菩萨为累。是故言转。转即是舍还是他义。不关今经。兴皇云。转二果者。二乘果身有寒热饥渴。此果得除故言转二果。亦小乘义。今明此果不生任尽则止。何用因经转之。答三界果虽尽界外果方生。言转果者转界外果。今明此是别教义。亦非圆意。云何修清净身下。释第七章。亦三。标释结。初标。次释。中师子吼品。明或一业一相。或一业二相三相。此中明百福成一相。文为二。先明相业。次明好业。外道所事各指一相。佛集众相备在一身。十二日者。即子丑等十二日。河西云。一年有十二吉日。堪祠祀求福。然修相好亦四悉意。一者法王之体。应以相好而自严身。诸佛皆尔。是为世界。令人见者生信起善。是为人一身具众好对破外道。是为对治。色净故般若净。般若净故色净。是第一义。文举四譬。或当主此(云云)。云何了知诸缘下。第八章。此中亦三。标释结。初如文。释中。他云。知因缘和合即是世谛。是义不然。不见色相是行支灭。不见色缘是无明灭。不见色体是识名色六入触受灭。不见色生是爱取有生等灭。不见色灭是老死灭。不见一相是不见十二因缘空。不见见者是不见因缘假。真俗双云。二谛俱泯。亦不见中。如是通达了知因缘。为若此云何只是世谛耶。一切法亦如是。云何菩萨下。释第九章。文为三。标释结。标如文。次释文为二。初明离怨。次简出怨。初离怨又二。初自离怨。次为他离怨。初文者。远离烦恼是自离怨。次五住者。是为他离怨。次何等为怨下。是简出怨敌。河西。释八魔者。谤方等。等四恶是四魔。即生死魔。无常无我等四即涅槃魔(云云)。云何远离是第十章。亦有标释结。标如文。释文中。以二十五有爱烦恼为二边。即是因果二法。私谓。破二十五有中三种惑故。故离二边。河西。以业与烦恼为二边。私谓。若云三惑有三种业。方会今意。直以界内惑业。以为二边。全非今意。既得此意。例一切法。有无常断垢净缚脱等。皆是二边。尔时光明下。第二论义。有问答。问意者。若菩萨具修十事。如来何故不修净土。佛答为四。一我因具十事。众圣亦然。二若使世界下。诃其所问。三西方下。示其无胜净土。四为化众生下。为化众生出秽土。悉如文。复次下。第五功德文为三。标释结。标如文。释中二。先释次论义。初释者。旧解五事有三说。冶城云。通外凡及三十心。既言不生边地诸根完具。即是其证。二云。此德不浅。何者。登地已上皆因事表里。言诸根完具者非耳眼等。乃是出世信首根。诸边地者。非世间边陲。无佛法处。乃是离断离常。诸天护念者。以佛为天。四众恭敬者。为物福田。三开善云。此乃登地菩萨。犹生欲界故言完具等。若论无漏得变易报。而此菩萨。犹有有漏故今受生。虽有此五心不存著。正以不著为体。今评之。开善。全是三藏菩萨义。初家通地前是别教初心。不关经意。中间登地是证道意。就文为二。先明功德。后论义。初功德者。有标释结。标如文。释者。此五前四是报果。后一是习果。次论义中。先问。次佛答又二。先赞问。次正答。答中有二。初是胜劣章。次善男子下。是显胜劣相。初举五章定是乐胜是我。常净可见。异是中道不共。无漏是证中道。利益安乐等是化他。次文云。离渴爱。是释定释乐。生死断不相续是释常。得作菩萨是释净。断一切贫善法。是释胜释我。无分无果。是释异释不共。兼得释无漏利益众生。佛说五事因大涅槃得。人师解通内外三十心。当知地前不名为得。佛自说是无漏。开善云。是有漏。既公抗佛语。岂不疑误后生。故知人解全不可信。将来学者但自依经。善男子下第六功德。旧解金刚三昧。若论十地是最后终心。若论三忍即是上忍。退非菩萨名等觉。进非妙觉是金心菩萨。一释云。具空有二解。二云。但取照有之解。不取空解。空解未足。庄严云。金心断惑尽。引此文由乾陀山七日并照一切烧尽。故知等觉断惑尽。开善解。金心但伏无明。至妙觉佛时。断此一念轻惑。即得成佛。胜鬘云。佛菩提智能断。此文说伏为尽。金心有解。乃满空解未足。引二十二遇经及夫人经证。广论其义。观师云。不可定判其位。应例如般若通贯诸地。又十地太高。第五功德复是何地。不应悬殊。但使与三昧相应。亦不简高下。旧又解。十地得百三昧已方得首楞严。方入金刚三昧者。进非佛果退非下地。唯在穷学。此亦不然。此一三昧亦有通别。别据穷学通亘诸地。亦通似道。何异金刚般若通初后地。般若既通。三昧宁别。何者。举体坚如金刚。举体定如三昧。举体利如般若。故经云。金刚三昧有三种名。下文亦云。佛性五名。若言终心有断无断。乃是二家相扼。为缘利益故作断不断说。而其实理非断不断(云云)。今谓。庄严家引由乾陀山譬偏。何者。夫七日现时。非但能烧由乾陀山。一切洞然。而今不以洞然为谕。但烧草存山者。非譬十地终心断惑。取七日初出先照由乾陀故其草然。明此三昧是初地功德最初断惑。故以烧草为譬。标释结。初如文。次释中为三。一略明三昧。二广明三昧。三释其名略。中又二。前明自德。次辨化他。自德又二。初明能断。次举非。悉能破散是能断。见一切法是举非。住是三昧虽施众生下。第二明化他也。譬如金刚下。第二广明又二。初广自行。后广化他。广自行又三。初能断。次能见。三重明能断。初能断中凡举八譬。初一譬能断。后七譬称叹。善男子若有菩萨安住下。第二广明能见。初一譬能见。次三譬称叹。善男子如由乾陀山下。第三重明能断。亦有三譬。初一譬能断。次二譬亡功。若有菩萨安住下。第二广明化他为四。一变身如佛。二还本处。三断他惑。四三密示现。示现又四。一口密。二身密。三重明口密。前则一音异适。今明一法异适。四菩萨下意密。何故名为下。第三释名。譬有三。初不定譬无相。次不平价譬无苦。后离苦毒譬无畏。结如文。

　　德王品之五

　　起卷明第七功德。开善。用此下两功德。为第二周。由近善友初闻正法。于位则浅。下第八功德九事为体。辨心慧解脱。明义深极。今谓不尔。悉是初证不闻闻时。所获功德。佛作第七第八番说。明其洞识涅槃近因之法。堪为众生作善知识。那忽弃其内德化他之功。而作外求师范。自行之解。纵令自求善知识者。亦是寄事而表于理。例如净名念佛之时。师子向等皆来说法。说已而去。如此知识闻法思修。何得是浅。就文为三。初标章。次释。三结。标如文。次释又二。初明四事。次论义。初又二。一标章。二解释。标章又三。一明是。二举非。三正列名。明是如文。次举苦行非中两解。一云。外道无益苦行。二云。只佛法中直修苦行不能得道。要须慧品为正。余行相资。三列名如文。譬如有人下。第二解释又二。先总释。后别释。初总中举三譬。初两譬菩萨。后一譬凡夫。初菩萨譬中。初譬自行亦具四事。菩萨居因圣法未满。亦须善友听法修行(云云)。次一譬。譬菩萨化他。化他亦须四事。诸佛起发如教行行(云云)。后譬譬凡夫。凡夫罪重故言如癞(云云)。如是三譬一一有合。初譬中。热譬爱。冷譬痴。劳譬慢。下譬嗔。[瘧-虍+雨]譬疑。众邪通譬五利(云云)。问菩萨利钝俱尽宁有此病。答寄通指别耳。菩萨别惑至佛方尽。宁得无病。私云。通别之惑名同体一二三异。譬如畜弟子下。第二别释四事又二。先略后广。初略释知识又四。一善知识。二听法。三思惟。四修行。初又四。先称叹。有譬有合如文。善知识者下。第二出其人。人有五别。一菩萨。二佛。三缘觉。四声闻五人。中信者何故名为下。第三辨其位。初明五位。一教离恶行善。二如说如行。三修菩提。四行戒施。五不自为为他。或以配前五人。未必须尔。如空中下。第四得善知识益。夫初月虽不可见。不得言无。初近知识。谓未有益而实已润。若能听下。是第二释听法人又二。先听三经。后得三解。三经者。谓十二部方等大乘此经。寻此文意。似如一化初中后教(云云)。次专心听法下。明三解。谓八圣道。十一空。大涅槃。有人以三解对前三教。今明未必全尔。于一一教中具生三解。文以修习故得大涅槃。若有能修八圣道者。即是佛性得大涅槃。徒闻涅槃不修习者。岂有能得三菩提耶。譬如病人下。释第三思惟。下文以五尘四相无常为十相。今以五尘三相男女为十。只是教门不同。云何名如法下。释第四如文。善男子第一真实下。第二广释四法。亦为四。此是初明善知识人略而文广。先法说。次举七譬。初法说中有三种语。悉是如来善达根机。应以耎语为说善法。应须诃责为说苦切。应须两说即便双用。七譬之中。或前喻或后喻(云云)。云何听法下。第二广释听法又二。先释后引证。释中有法有譬。譬中有四譬。是故我于下。第二引证又二。先引诸经。后引两事。初泛引诸经。二从以听法故须陀洹下。引二事证。先明初果事。即是须达得病。闻身子四说十慰喻。便得病愈四种即是此中四法。十慰喻者。旧云。八正道尽无生智。然初果无两智。彼救云。见谛尽为尽智。见谛不生即无生智。此言无据。河西云。八正正智正解脱。此出阿含不得作余解。无目谓凡夫。一目谓法眼。二目谓法慧。又无目谓散心凡夫。又一目谓天眼。二目谓天慧(云云)。如我昔下。二引身子事。佛遣阿难为其说法。阿难是初果。上果不伏听下果法。令人举床。往佛所听法便愈。云何思惟下。第三广释思惟为五。一离五欲。二离四倒。三离四苦。四知住因。五解常。初文者心思于法。宁复有心缘于五欲。若未闻法横计我常。既已思惟我常倒遣。此中明灭灭只是死。云何如法下。第四广释修行又三。一明止行二善。二明空无常解。三明七种知见。知见又三。先标章门。次释三料简。初标章门。次略列中。举实不实两章。实即有七知见。不实中无。云何名为知下。第二释也。第一知涅槃又二。先略出三涅槃。后解释。一佛涅槃。二凡夫。三声闻。后二皆少分灭耳。初明佛涅槃者。然佛具万德。略言八耳。尽谓一切烦恼尽。善性谓如来所作一切皆善。实是不虚。真是不伪。余四如文。外道涅槃八事者。若散心外道不涉此文。今取得非想定能脱下地惑。故名解脱。即有善性。但非究竟真实常乐我净。是故言无声闻。六事者互有与夺。不及佛故夺其常我。只有六事。胜外道故与其乐净。此据有余涅槃。故云无漏八圣道。有身智在故云安乐。断于子缚故言清净。若有众生下。二释上章门。不释前一唯释后二。以佛涅槃此经盛谈。无俟更广。后二须解。此初释凡夫涅槃。云何六相下。释二乘文中。明不真不实。以得无漏八圣道故。故言净乐。未来当得大涅槃故。所以无常后仍结异。次释第二知佛性章门下迦叶品中。明五种性异。一者佛佛性有七事。一常。二我。三乐。四净。五真。六实。七善。二者后身佛性有六。一常二净。三真。四实。五善。六少见。三者九住佛性亦六。五不异前。第六可见。今此所明皆非佛佛性。以义异故。开善云。此二皆是九地佛性。若迦叶品则是约位分别。初地至五地有五性。六地至七地有五性。八九二地有六性。十地亦六性。后身佛性有七。即分判之。今此文不约位明六七。通据十地。因位不可分别以配诸地。然须直知通辨十地。当见与可证并未具得。降佛已还通作此说。四者八住下至六住有五事。与常名不异。五者五住至初住有五事。善与不善异耳。次释第三知如来相。具有一体别体。先明常乐之体。次言示道可见即别体。次释第四知法章亦具二义。一云。常乐我净一体法。后无常等即别体。次释第五知僧章。常乐即一体僧。是弟子相即别体僧。次释第六知实相。实相之体。则非因非果非有非无。若据用者遍通诸果。皆有异义。次释第七知虚空。此前未说。而有行结之言。又三。一明真空。二辨事空。三明涅槃空。空乃无异。约法为三。又唯二空。涅槃自属第一故也。初明真空故言慧眼见此见无见。善男子空名无法下。第二明事断之空。举此为譬。善男子众生之性下。三明涅槃空。文云。光明故名虚空者。二解。一云。虚空不可见。但有通光明之用。若但空者无光明色。色若因空故得见色。若有障者即不见色因。空无障即见光色二。云虚。空非识心所见。识心见光导生行心。方得见空。涅槃虽乐下。第三料简。简前四种。即为四文。初简涅槃。是别德故唯寂灭乐。次简佛是人人总于法。故有二乐。证于涅槃有寂灭乐。有智照境有觉知乐。三简实相既通故有三乐。四简佛性中道当来可见。故有菩提之乐。此据正因为言。尔时光明下。第二论义。问为二。一正问。二结难。初正问为三。一问断烦恼处是涅槃。二问断烦恼处非涅槃。三重问断烦恼处是涅槃。初文又二。初领旨仰非。次正难。难又二。初据答魔。二据菩萨亦断此惑。此难从前云。直是诸佛断烦恼处故名涅槃。准理只应难断烦恼而言处非涅槃者。恐佛转宗逆遮佛意。以处作难。初据答魔者。若断烦恼为涅槃者。初成道时已断烦恼。便是涅槃。何故待有多闻弟子。方乃涅槃。及云却后三月是涅槃者。当知。初断烦恼未是涅槃。答魔之词出长阿含。二引菩萨为难者。若必断烦恼是涅槃者。菩萨亦断应是涅槃。若断烦恼非涅槃下。第二难此遮佛意。非是正难。故文不多。若断惑非涅槃者。何故昔告婆罗门云。我今此身即是涅槃。身若是者断非涅槃。断若是者身处即非。如来又时下。第三重难断处是涅槃。又三。一还据答魔。云三月者。月令不同。亦得言却后二月三月四月。四月是周时。三月是殷时。二月是夏时。此云三月用殷时。二云不尔。如今年十一月中。魔催佛去。佛答却后三月我应涅槃。二据在道场时。三据语力士等为难。尔时者二解。一云尔于道场时。尔时既是涅槃。何须今日后夜涅槃。二云。尔者尔于二月十五日朝。已是涅槃。何故方云后夜涅槃。佛答为二。先直答结其过。直是诚谛之言。已是不虚。况乃出广长舌。宁当妄语。又复如来。善识机缘适时逗益。或说断为涅槃。或说断非涅槃。皆是佛教无非实者。后正答三难。但不次第。前答初难。第二答后难。第三答中间难。答初为二。先答魔。答魔不识涅槃谓默为灭。佛随其情岂是涅槃之体。善男子下。二答菩萨之难明佛菩萨同而有异者。佛有涅槃。菩萨即无。是僧宝故。故云三宝各有别相。但言常住清净二事无异。后两释亦尔。善男子尔时我下。第二答第三重难断处问。先明灭恶故唱涅槃。后明生善故唱涅槃。初灭恶中。先法说。次广举五譬。次善男子如来悬见下。是生善之时故唱言涅槃。善男子有名涅槃下。第三答中间难断处非涅槃。明有是有非。若不见佛性。唯断烦恼得名涅槃。非大涅槃。若见佛性断烦恼者。是大涅槃。是非既尔。何得一向。又为二。初分别是非。二广解大涅槃。凡十一。复次由来人引此中初文云。般涅言不。槃那言织。将此为翻。文中了无槃那之语。又是织识二字。经本不同。余之十文。文相可见。三结如文(云云)。释第八功德有三。标释结。初如文。次释中有九事。文为二。先明功德。后论义。初为二。先列九事章门。后次第释列章门如文。释初除断五事。即是五阴。而菩萨实未全除五阴。而复不为阴之所盖。初释阴中二。先总释。次别释。初总言阴盖及重担等。虽见阴下。第二别释色阴。五根五尘以为十色。皆是因缘故言无性。受有百八有二释。一云。受阴之中无百八语。但行阴中。有诸烦恼九十八使。及以十缠足为百八。二依释论。只受阴中自有百八。通约六根。一根有三。即成十八。就一根中复有善不善。即成三十六。复约三世合成百八。云何远离下。释第二章门。谓离五见。又云。因是五见生六十二两解。一云。合我边二种为六十二。我见有五十六。边见有六。我见五十六者。欲界五阴。各有即离四见。为二十。色界亦尔。为四十。无色但有四心。各四见为十六。足前为五十六。边见有六者。三界各有断常为六。二云。但结边见为六十二。不论身见。约三世辩。现在有我无我四见。约五阴为二十。未来边无边为二十。过去如去不如去为二十。即有六十。俱不离断常。以断常足为六十二。中论观涅槃品。明佛灭度后依佛起于断常二见。约过去未来。不明现在计。如来如去不如去。约五阴为二十。常无常为二十。未来边无边为二十。断常足之为六十二。云何成就下。释第三章成就六念。与梵行品同。但小不次第。云何修习下。释第四章即修习五定。前是四禅后是般若。知定即初禅。以有觉观故。寂定即二禅。无觉观故。亦名圣默然故名为寂。受快乐即三禅。乐受极故。无乐定即四禅。已断苦乐是舍受故。首楞严者。自有通别。通则亘于十地乃至地前。别则于十地中。更修百八三昧方得此定。云何守护下。释第五章门。谓护菩提之心。随所修善皆菩提行。有法譬合。云何亲近下。释第六章即四无量心。云何信顺下。释第七章门。即是一乘一乘为实。法华云。唯此一事实余。二则非真。云何心善下。释第八章门。心慧异者二解。一冶城云。缘俗谛心无复贪恚。是心解脱。缘真谛心无复无知。是慧解脱。二云。断贪恚等故心解脱。断除无明故慧解脱。引论云。烦恼趣心无明趣慧。云何慧善解脱下。释第九章门。如上释。所言因慧解脱昔所不闻等三句者二解。一云。闻即天耳。见即天眼。至即身通。二云。九地为闻。见佛性十地为眼。见佛性具足明了。今因慧解脱至第九地。是不闻而闻。因九地至十地。即不见而见。因十地至佛地。为不至而至。尔时光明下。第二论义。论前第八章心解脱。先问。次答。初问有三。先就本无夺难。次就本有纵难。三就不定难。皆令缚解。初文者又二。先领旨仰非。次正问。问中意者。若心本有烦恼此亦不可。本无烦恼此亦不可。定有烦恼此亦不可。定无亦不可。就初立本无难中。有九世尊。为三意。初一双明心无缚无脱。次有五偏明无缚。后三偏明无脱。此即初文正难无缚无脱。若心本性下。第二五中偏明无缚又二。前四明无所缚。后一明无能缚。举安橛譬木卓空中无因倚住(云云)。若心无贪下。第三三者偏明无解为三。初明无解。二明无得解者。三明无得解道。世尊贪亦是有下。第二据本有作纵问。又二意。一明若本有者应善心中有贪。二譬如钻火下。明应前境中有贪。初中又二。先法说。次举二譬。初法说中意者。若言心本有贪是亦不可。本有则不从因缘。既借他色而生贪者。当知非有。又心本有贪不可令无。应不得脱。心应常贪。次以境对心亦如是难。世尊心亦不定下。第三据不定为难又三。初明心不定。次明贪不定。三明贪及境亦俱不定。尔时世尊下。第二佛答。有云。即次第答前三问。即为三别。初答本无之问。有诸外道下。答第二本有之问。善男子诸佛终不定下。答前第三不定之问。又谓不然。次第安处似相主对。亦观文意全不相关。但随义为三。先据正义。第二破执。第三广辨因缘。中道此即第一明心体非有非无。非心非不心。非贪非不贪。事事双非两舍。宁非中道正义。次有诸外道下。第二破于定执又二先破计有。次破执无。汝若谓心定有贪定无。贪则同尼干。初文又二。先广出所计。一切凡夫无明所盲下。二结过诃之。有诸凡夫下。第二破其执无亦二。先出所执。如是等辈下。正是诃责结过。有法说譬说。善男子诸佛菩萨下。第三广说中道因缘之义无所定执。又二。一明因果诸法非有非无因缘故有。第二明心之有贪亦非有非无因缘故有。初文为三。一明离于四句。若言因中先定有果下。第二定执为非。诸佛菩萨下。第三正显中道之法。善男子诸佛菩萨终不定说下。第二章。正明心之有贪非有非无因缘故有。又二。第一明心性本净不定非有非无。第二明心性本净无有和合。初文有三。一标。二释。三结。释中又三。先唱章门。从缘生贪从缘解脱二章门。因缘有二下。第二释两章门。有因缘故下。第三四句料简也。三以是义故下。因缘结。善男子是心不与下。第二明心性本净故无和合又二。先明无和合。次明因缘和合故有缚脱。此即初文。明毕竟清净故无和合。诸佛菩萨下。第二明因缘和合得有缚脱又二。先明缚脱之境。次明缚脱之人。就境中又二。先标。次释。标出境章。除贪欲是解境。有贪欲是缚境。次譬如雪山下。释二章门又二。初释缚境。先譬。次合。初譬中。山譬八正道悬险难行苦行。人譬魔。猕猴譬外道。俱不能行悉不修圣道。猕猴能行。即是得上界定外外道。人不能行。即魔住欲界。二俱能行。即五尘六欲俱能行之。猎师者还譬魔邪。黐胶譬爱欲之境。置案上譬五欲置果报上以诳众生。手触譬眼耳等触色声等。黏手者。于行心中以起系著。五处皆著者。五根起染。杖贯之者。魔邪化行。负还归者。将入三涂。合譬如文。譬国王下。第二释得解境。即四念处。云何系属下。第二明缚脱之人为二。先明缚人。次明脱人。缚人为四。一起到故缚。二取相故缚。三我见故缚。四非法故缚。如文。最后文中云悭惜他家者。此家与我最为亲厚。不许他往。称誉者。唯应称我不许称他。若有不受下。第二明得解之人。文略但一后结如文。

　　大般涅槃经疏卷第二十二



　　大般涅槃经疏卷第二十三

　　　　隋章安顶法师撰
　　　　唐天台沙门湛然再治

　　德王品之六

　　起卷第九功德。开善云。第一至第六。始不闻闻至金心。第七第八。始于善友至慧解脱。第九第十。始于信心至三十七品。此卷即是第三周。又有师言不尔。而此十德两两。庄严前之五行乍浅乍深。今皆不然。前五行是修。今十德是证。证中功德浅深非一。若尔何以前深后浅。答亦有此义。如初功德。已言不与声闻辟支佛共。最后而言三十七品。闻道品名。谓其初浅。论其义理超绝二乘(云云)。于中先标。次释。三结。初标如文。次释中为二。初明五事。次论义。初又三。一列。二释。三叹。初文二。先征。次列名者。信由内发得见圣性。直起中怀不为缘由。戒是信成。友全具菩提。闻于不说。如此五事多就理明。岂可言浅。在文可见。云何为信下。第二解释。即为五章。初信又三。前出信体。次释信德。三结。初信体者信何等法。凡举五种。一信三宝。二信因果。三信二谛。四信一乘。五信三谛。一师云。信第一义是信真。信善方便是信俗。一师云。前已二谛竟。何容重说。依华严经云。若叹菩萨作二智名。若叹佛者作二身名。只是一体隐显为异。有言。第一义谛善方便者。即是二身亦是二智。今明此文自称第一义谛。何容改谛为智。复改为身。今作三谛自异二谛。不成重说。而文约一乘显其信意。为众生故分别说三。知无异趣是故说一。准此一条例通四法。三宝亦尔。为众生故分别二体。知归至极故说一体。因果亦尔。为众生故说因致果。到于彼岸无施无受。二谛三谛亦复如是。次如是信者下。释信德。释有四意。相次而来。此信。坚固无能坏者。何故不坏。得圣人性以为根本。即是见性之信深固难拔。以根深故即能增长。近大涅槃成就戒等。初一切诸法从于圣性。近大涅槃即是竖高。戒闻智慧等即是横广。虽有横竖深广之异。而亦不见横竖之相。弥著弥亡。如此明信那忽云浅。三结如文。云何直心。释第二事又三。标释结。初标如文。次释中文为两。初以不谄为直。后以忏悔为直。初明不谄中二。先释。次论义。初中二。初正释。次释疑。初文者。以解因缘故不谄。次虽见恶下释疑。左右解之。初见恶不说。后见善则叹。疑者云。见恶应说而不说者。乃是不直何名直心。即释云。恐生烦恼。即复疑云。既见恶不说。见善亦应不说。乃是直心。次明不尔。即释云。赞佛性故令得菩提。次论义中有问答。初问有六。而为三双。初两从现病生。彼明三种五种病人。次两从初功德生。后两从此文生就初两中。初一又为三。先非佛旨。次领初开经时说。若言遇不遇下。第三正难。既能自发菩提之心。何须叹于佛性令得菩提。是取第三病人为难。初中第二又两。先领旨仰非。次正难。明阐提人亦应发心。何故尔。其既有性应自发心。何俟须叹。此是取第二病人为难。如佛所说下。是第二两难。从初功德生。第二十卷中明五难。初两难据四种罪人。中两难据阐提后一难据不定。佛答中。明佛性非内非外非常非无常所以不断。今还因此生问。先领旨仰非。次正难。正言不断佛性。云何言断善根。只此佛性即是善根。既其断善即断佛性。云何复言佛性非内非外。如佛往昔下。后难。若佛性不断。何故不遮令不堕地狱。既不断佛性但断善根。由有佛性应能遮恶。答未了故更论义。若因佛性下。第三复有两难。近从此生若叹佛性令发心者。何须复说十二部经。直叹佛性其义自足。有法有譬合。诸佛如来下。即是后难。从第八功德。佛答。贪心非有非无非因非果。或即因中有果。或因中无果。今还取此为难。若尔乳应无酪树无五丈。若乳有酪树有五丈者。当知因中有果。不得泛言或无。尔时世尊下。佛答为二。初赞。次答。初又二。初赞问。次举五句叹其功用。初六种二人。叹其能开发大众能令得解。非但能除见世者疑。亦使未来无有滞阂。实为希有。是故叹之。初两人。一者本不造恶。二者作已能悔。即是前二健儿。第二知恩报恩。他与我恩我复须报。第三听受新法。二者直温故不忘。书云。温故而知新可以为师矣。第四造创新好。二者治葺故坏。第五乐说乐听。若无说者听何所听。若无听者说为谁说。第六能难能答。正意在此二人。前之五双乃为弄引。善问是汝身。善答即我是。若无汝精问。何得我善解。无我巧答。何得汝能问。自有人身左能右能。口辩通敏能主能客。自有人专一无二。昔庄严门下。有净藏法师。唯能并难答无所以。有善解释不便论义者。即彭城正公(云云)。今推前六双成后五句。能问能答能听能说。成后转于法轮句。造新修故。成枯十二因缘大树。取有是新。无明是故。不生生是新。世谛死时是故。以新破新名造新。以故破故名修故。作恩念恩成度海句。世恩为他舟航念恩。自运舟航故成度海句。不作恶悔恶成摧魔幢句。魔以恶为幢今能倒之。复自能建故前后相成。叹生善。即初一句叹灭恶。即后四句既言因此善问即能转于无上法轮。宁非生善。后四句复为二。初两句叹能灭恶。次两句叹摧恶。于初二句又二。上句即叹枯十二因缘大树者。十二因缘枝条森耸。喻之大树。今枯此树使华叶不生。能度无边生死大海者。即此生死海中勇浪可畏。今得度此永免惊惧。无复可畏。能与魔王共战者。此明其始。摧波旬所立胜幢者。此明其终。举终摄始。外国亦战得胜树幢麾不胜者。即倒此麾。今魔战败即摧其幢。次就答中。次第答三双六问。初答前举三病二问次答。举初功德两问。后答此中两问。但答前两问不次第答。直解三种病人竟。即是答第一两问了。依理只应解于初后二种病人。而今复解中间者。不用此为答。只为中间举来。今还次第为释。彼不举来今亦不解。一阐名信下。二答第三难。前言若不断佛性亦应不断善根。只善根即是佛性。佛性即是善根。今答佛性中道不同善根。何者。一阐名信。提名不具。佛性非信。亦复非具。云何可断佛性非善非恶。阐提但能断善。云何断性。其中诸句例尔。古来云。阐提具含众恶。不知的翻。唯河西翻为极欲。言极恶欲之边。此乃于总恶之内。取一事为翻。例如涅槃名含众德。亦无的翻。而翻为灭度者。亦是总中。取此一事为翻。又善法者。名生已得。依数人义善有二种。一生得善。二方便善。世间慈孝名生得善。阐提亦无故言已断。如汝所言下答第四难。前难云何不遮堕。今牒问作答。明阐提佛性非有非无。即事求而颇得故非有。而有是理故非无。又善巧方便则非无。无巧方便则非有。故举箜篌喻此有无。先譬次合。初譬中。所言王者譬众生。箜篌譬众生身。音声譬佛性。大臣譬佛菩萨能善说之。断弦譬就此身尽命终。皮木坼裂譬五根四大求之颇得。即无方便故非有也。合譬者。佛性无有住处即非有。以善方便故可得见。即是非无。如汝所说若乳无酪下。第三答第五第六两难。明应有定性。答意非定有性因缘故有。若乳定有酪即应自生。不假颇求树汁。既其假缘。当知因中无果。然前作六难。今但举一诃者何也。答与夺适时皆为利益。正言此难。是计性义与外道同。寄正诃邪云是痴人实不诃德王。此答即兼答第五叹善自足。何须说十二部经。今明既无定性因缘而有。是故须说十二为缘。次以忏悔明直心者。若有失不悔则非直心。犯愆发露乃名直心。文为三。初设有过下正忏悔。次于师同学下即是发露。三惭愧自责下。即断相续心。结如文。云何修戒下。第三释戒文为二。一离恶戒即牛狗等。并取其相而为护持。外道得通者。见牛狗等死后生天。便学彼行望得生天。余皆例尔。次得善戒如文。云何菩萨亲近下。第四释善友为四。一辨明是。二辨非。三证非。四证是。初明是为二。一菩萨是。二如来是。刹多见佛得生天者。二解。数义必须上定乃得生天。今见佛力发昔修定故得生天。二云。但令伏下界恶。随有散善皆得生天。虽有舍利下。第二明非。既未识机不能称缘。是故云非。如来称缘知病识药。是故名是。我昔住于下。第三证非。观白骨者即背舍禅。数息即根本禅。旧云。金师子善取火色。故应教数息。今明不尔。金师之子善解调椎。宜扶其习故教数息。私云。准庄严论云。善解韛囊善知息相。浣衣之人善取净相。故教骨观。今明不尔。浣人厌秽作背舍易。若使众生下。第四证是如文。云何具足多闻下。释第五章文为五。前一就文言。后四就义理。十二文多而义奢。佛略文少而义要。义要故是多闻。又除十二。唯此涅槃者。不言涅槃之理出十二外。正言十二文言浩博。除广就略其理存焉。即是多闻何必在言。故复除全体但取四偈。又除四偈但取常住。复除常住取寂默。故知损之。又损遂至无为。但贵其理以为多闻。不取博言而为多闻。次善男子若有下。第三称叹又二。一法说叹。二譬说。叹法说为二。一唱三章门。二解释。解释为两。一释三事。二不存著如文。譬为三。初为难施作譬。亦有合。次为难忍难作作譬。亦有合。三为无著作譬。有法譬合。尔时光明下。第二论义两番问答。初问又二。先两定。次两难。先两定者。一定自空。二定空空。若性自是空此结。初定为一难。若性自不空此结。后定为一难。善男子下答为二。先答初定者性本自空。何以故下。明一切法不可得故。既不可得岂不是空。次答后定。亦须修空然后见空。而其本性理本是空。但不能见要修于空方乃见空。既答两定二难自遣。答初定中为三。一略标。次何以故下广释。三相似相续下。举得失致结。于中又三。初举凡夫失。次菩萨得。三更诃凡夫失。善男子一切诸法下。答第二定。意明虽复本空复须修习然后乃见。有无常性故灭能灭之。有空性故修空得空。当知本空。具有法譬合。譬有二。初如一切法下举内法为譬。如盐下举外法为譬。菩萨修空下合也。光明下第二番论义。还从盐譬生。问为二。一问观空是倒。何者本来不空而修空见空。是于不空见空。宁非颠倒例如实常而见无常。无常见常。皆是颠倒。亦有譬合。还转盐譬来此为譬。二问空既是无为何所见。若有可见即非是空。若无可见不应言见。佛答两问为二章。答初为三。一总标。二广释。三重结。初总标中有法譬合。佛答意云。见不空法能令其空。而非颠倒。但就理论无非空者。而于众生乃是不空。只灭其谓情故云能令不空作空。是故非倒。善男子贪是有性下。第二广释又二。先广释非空作空。后广释非是颠倒。初文云非空者于缘是有。又二。一明贪欲于其是有。次明色性于其是有。若不是有云何贪著。今言非空使空者。此法皆空。以是义故下。第二广释非倒又二。初标非倒。一切凡夫下。正是广释又二。一不生贪相故非倒。次见佛性故非倒。问入初地时已能见空。此文云住九地者见法有性。其义云何。解云。约二忍明义。初地至十地是无生忍。唯佛地是寂灭忍。今约二忍。九地望佛寂灭则见法有性虽比于佛非究竟空。亦分有空。故华严云。七地菩萨能入寂灭。寂灭即空。赴缘异说不应迷执。诸佛菩萨下第三重结。佛亦有时说有说无。当知为缘故。今皆说以为空也。善男子汝言见空下。第二答后难又二。先牒问。善男子下第二正答正答又二。初正答。次引昔证。初文者以无见为见。例如般若无知无所不知。是故我下。广引昔证如文。次明第十功德。亦先标。次释。释中旧用三十七品为体。兴皇云。涅槃佛性为体。旧以菩萨行因。道品是因故以前文为体。兴皇云。前诸功德未以涅槃为体。最后义深故取后文为体。问此中何不用六度而用道品。一解云。但是略耳。一解云。释论云。六度是远因道品是近因。今明不尔。道品摄度舍觉摄檀。余皆可见。婆沙文中。以十一法摄于道品。十一与六名体相当。但余二念通于诸度。就文为二。初明功德。次论义。初又二。先明道品入涅槃。次简得失。信者为得。不信者为失。初功德云。不闻闻者。常住秘藏即是中道。不闻闻者。外道经书毗伽罗论即俗谛。不闻闻。十一部经即真谛。三谛一心中不闻而闻。今第十功德亦如是。三十七品即真谛。入大涅槃即中道。为诸众生分别演说即俗谛。此亦一心三谛始终不异。若能信者入大涅槃。意谓此解方近于理(云云)。兴皇以最后功德涅槃为体。第九已上皆不如此。此解大失。已如前难。论义为二。一问。二答。答为二。先举恶人为诫。次举善人为劝。恶人为三。先法说。次举五譬。三还合五譬。先别合。后总合。初譬栴檀贸凡木者。二车并载。一炭一檀。值冬炭。售檀者遂乃烧香为炭。虽得易售而无所直。持戒者贫寒饥渴。见破戒者富[目*耎]饮啖。即毁于戒甘嗜饮食。所利无几所失者大。次譬中云金易鍮石者。昔人乘马腰著金带。见乘驴者著驴绦带。即便问之。市中何物贵。彼即答云。驴绦甚贵。其即易之。人为色声而弃正法。其犹如是。余三譬如文。别合如文。善男子当尔之时下。二举善人。次光明下领解者。是品中第二领解段如文。三是名下总结。

　　师子吼品之一上

　　诸师咸言。此品譬能问者得名。非为不尔不一向然。此俱譬能问能答。双题品目。何者。菩萨与佛皆二庄严。下文中有师子王及师子子。若师子子足满三年则能哮吼。又若能师子吼赞于大悲。能吼无量师子吼。征文据义二种双明。讲者因何只作一解。惑者云。题中只称师子吼菩萨品。云何强作两种释之。答依题则失文。依文不失题。广能兼略。师子拟王。菩萨拟子。吼通两处。二义炳然更何所惑。又师字自边安匝言师。居左位事理皆匝。则自行圆满。又师字训帅。帅帅也。师有他化之能。故知师者拟佛明矣。子者训资。弟子之礼受禀于师。若从师者日新月益。故知子字者拟菩萨明矣。吼通两处者。吼是口密通有六位(云云)。今明究竟与分吼通两处。身口意密皆有六位。口密通六。此是世界。[八/(卑-(白-日))]约子者此从为人。[八/(卑-(白-日))]约吼者此从对治。[八/(卑-(白-日))]约师者从第一义。故题具多意。地人呼此品是入证分。开善云。答安乐性问。河西。兴皇。同为佛性门。今悉不用。若是入证。入证则无说。若说入证非菩萨说。若答安乐性问。安乐性问为是谁问。而今以此品答之。若明佛性佛性谁说。而以此品用目说人。诸说乖舛故皆不用。今明此品是第四问答涅槃义。是师子子问。是师子王答。若从其文应言问答佛性义。前章皆称涅槃。相从称为涅槃义。涅槃只是佛性。佛性只是涅槃。涅槃名总佛性名别。总摄于别。就品又为二。初明佛性后叹经。初文又四。一明佛性。二明中道。三明缚解。四明修道。佛性是基本。由佛性故中当通达。不识故缚识之则解。欲得解缚应须修习。初文有问有答。问为四。一劝问。二求问。三许问。四正问。劝问中。先举诸法门。后正劝。初举诸法中有六门。一举三宝。次举四谛。三举实谛。四举四德。五举五佛性。六举因果等。有乘无乘是举了因性。何者。万善一乘皆属了因。有性无性是举果性果果性。有众生无众生是举正因性。有有无有有真无真举境界性。何者。夫二谛是智所缘境。境又生智故是境界性。有因无因者[八/(卑-(白-日))]举因果。一解云。先两句明习因因果。又三句明报因因果。有作无作是烦恼因。业非烦恼。是善恶业报。是烦恼业果。二解云。上两句明出世因果。下三句明世间因果。复次举法门劝者。总论是举二谛法门。有佛即世谛。无佛即真谛。乃至有报是世谛。无报是真谛。文但二谛。若准恣汝所问宁只二谛。二门四门等一切诸法。岂止二谛。且通三谛乃至四门。通三谛者。有佛俗无佛真。非有佛非无佛中道。乃至报亦如是。通二门者。有佛是有门。无佛是空门。乃至有报无报亦如是。若准恣汝所问应有四门。两门如上。亦有佛亦无佛是两亦门。非有佛非无佛是双。非门乃至亦有报亦无报。非有报非无报亦如是。问佛劝问诸法门。何不依佛所劝而别问佛性。答诸法门虽别通入佛性。若问佛性总能摄别。何者。依有乘无乘五句之劝。即是问五种佛性。又依三宝是问云何为佛性果。依苦集二谛即问境界佛性。依道灭即问缘了。依实无实即问正性。依因果即问因性。因因性。果性。果果性。依作无作即是问因性。依业无业即问缘性。复次依乘无乘。是问云何为佛性体。依报依三宝四谛等。即是问何义故名佛性。依四德即是问何故名佛性。依有因无因即问菩萨何眼不了了见。依有果无果即问佛以何眼能了了见。依有作无作等二句。即问众生何故不见。依报无报即问正性。佛有十八条劝。菩萨依此劝门起六种问。同异若此。而人不见。私谓。劝别问别实称佛言。但未为得意。总劝别问收法不遍。未为得意。总劝总问亦称佛意。但恐时众不晓总中之别。故佛别劝而设总问。深得佛旨时会易晓。故佛别劝而师子吼总问。良由此也。此从今恣汝问下。即是正劝。正劝中有正劝敦劝。佛殷勤令众得益。尔时会中下。即是第二求问。先经家叙。次正发言。敛字亦为捡字。皆是恭敬之貌。次正发言。尔时佛告下。即是第三许问。先劝供养。次正许。初劝中三。先正劝。次释。三结。初劝供中备劝三业。尊重是意。赞叹是口。迎送是身。所以者何下。二释劝文。有法譬合。法中。先明过去德。次明现在德。善男子如师子下。譬说又二。先为佛作譬。次为菩萨作譬。佛譬中。先譬法身。次譬应迹。法身又为三。先总。次别。后结。初一句总譬。自知身力下五句别譬。诸德身即六度。力即十力。牙齿即智慧断截烦恼。四足即四如意。地即尸罗。岩穴即禅定。境尾即大悲大悲。俯救如尾下垂声即八音说法。三若有能具下总结。晨朝出穴下。二明应身方便又三。一正应。晨朝是暗终明始。譬恶灭善生之机而能应之。次出穴。即是从法身起。频伸为灭恶。欠呿为生善。四望即四无阂。发声即说法。有十一事。三一切禽兽下。即是众生得道。水性譬凡夫爱染。陆行譬二乘高原。飞譬降众魔。香象譬制外道。如彼野干下。第二为菩萨作譬。野干者。先举非。次明是。三年譬三行。然下合文。于五行中略说此三。又梵行是化他。化他中。同其断惑是病行。同其生善是婴儿行。梵行兼之故不具说。如来正觉下合譬。初合佛譬。次合菩萨譬。初文二。先合妙本为众生。次合应迹。合初小不次第。备合十一事。合前欲坏实非师子诈作师子。合云。为诸众生而师子吼。前文云。欲试身力。合云。示众十力(云云)。从圣行下第二合应。但不合晨朝。师子吼者下。第三合前众生得益。前有四句。今合直言决定说。所以降魔制外。兼释师子吼义。次声闻缘觉下。合菩萨譬。亦前合举非。次合明是如文。开譬合譬。明佛菩萨二义宛然。岂可单释品耶。诸善男子下。第三结劝供养。尔时世尊下。二正是许问。师子吼白佛下。第四正问。凡发六问。但为两意。前三问问法。后三问问人。初三问者。旧解。初一问果性。次问因性。后双问因果性。观师云。此与文不相应。直依文者。初问佛性体。次问佛性义。后问佛性名。河西意亦尔。今将后人来问前法。初问理佛性体。次问分佛性义。后问究竟佛性名。若一切众生下。问见不见人。初问。问不见性人。后两问。问见性人。于中又二。初问何法有了不了。次问何眼有了不了。法据性体眼约性用。佛答为两。初叹问。次正答。叹问又两。初叹。次论义。初叹又二。初叹二庄严。次叹解六义。汝自解六为他故。问叹六义中。叹初后各二中两则略。师子吼下。第二论义两番问答。初问如文。答中为四。前三就胜劣义解。智庄严胜于福德。后一就平等解。有云。初番以空解为智慧。有解为福德。十地为智。五度为福。直言般若即是有中智慧。故属福德。若识波罗蜜即是空。解属智慧。次番又取九住已还为福德。十住及佛属智慧。后以果地为智慧。因中为福德。此就法体相望如此胜劣。若此土则福胜慧。若净土慧胜福。令树出衣食。但企尚智慧故言慧胜耳。笃论具足者善也。今明三番应约三教而分别之。十地发真破无明故是智慧者。此别教意。十住菩萨与佛同为智慧者通教意。因中为福果上为智者。六度因中都不断惑故是福德。佛断惑故是智慧。而文云常住者。此非全是六度菩萨。若消此文。应云利根人于三藏中宜闻常住。闻即得解。如初转法轮时八万天子得无生忍。最下既然。例余亦尔。乃是密教意。但差别不定不可执一。汝今具足下。就平等答。故云。汝之与我各具二庄严故能问能答。宁非平等无差别义。今谓此释似约圆教。师子吼言下。第二番问答。问为三。正难释难结过。初正难者。我若二严则不应问佛。若二严则不应答。以问答非二严故。所以者何下释难。明诸法无有一种二种。一种二种下结过。是凡夫相佛答还酬其三。一酬初难。只由具二庄严一能问二能答。二若言下酬其释难。只由解一二无一二故。能问一二能答一二。众生不解一二无一二。今示其一二。令知无一二。非是一二于一二。乃是无一二之一二。亦是言于无言。非是言于言。善男子若言下。酬其结过。翻其前难(云云)。前云。是凡夫相。今云。是十住相。先唱生死涅槃两章门。次释一名涅槃。是常常即无二。次释二名生死。爱无明过现故为二。二则非一。此之一二非凡夫相。解为两。一云。正须此语。其云一二是凡夫相。佛言一二非凡夫相。二解云。凡夫不知一亦不知二。虽在生死不识生死。若知一二者非凡夫相。今解不尔。一者是常。此大涅槃常故非凡夫相。二者生死。无明与爱此即二乘涅槃。未除无明沈空之爱。即是生死之二。此二非凡夫。菩萨能知此二。此不二无一二过则非凡夫。福慧平等是圆教义。今师子吼难此圆义。圆教双亡无一无二。那忽能问一二能答一二。佛还以圆教双照答之。良以双亡一二则能双照一二。双照一二即能双答一二。还以双照答其释难。良以一二故能无一二。若无一二何能无一二。又以双照答其结过。汝言一二是凡夫相。我言一二非凡夫相。双照一二岂非凡夫相。不作圆教问答此义难解。善男子下。第二正答五问兼答一问。答初问又二。先牒问诫听如文。次佛性者下。正答。初问又二。一明佛性体。二简不见者。初明体又三。一标名。二释相。三结体。标者佛性名。第一义空。第一义空名为智慧。智慧是有。即空而有。即有而空。空则三谛皆空。一空一切空。乃是第一义空。名智慧者三谛皆照。一照一切照乃是智慧。当知空有非空非有。即三而一即一而三。即非三非一即空故尽一切相。即智故照一切境。即非空非智故云一切中。是故名为第一义空。第一义空名为智慧。名为佛性。如此标名。贵在得意。不可言尽。次所言空者下。释相者为二。先释空。次释智。初释空则三谛皆空。文云。空者不见空与不空。不见空者。不见空边不见不空。是不见中无边无中。是第一义空。次释智。智则三谛皆照。文云。智者见空及与不空。见空是见边。见不空是见中。见边见中。是第一义智慧。若此空智。非前非后不浅不深。即空即智即智即空。亦即非空非智而空而智。是为佛性之相。文又释不空者即是四德。空者即是二边。无有四德。对非显是解释分明。三结体者。佛性名中道。中道之法常恒无变。如文。从无明覆故下。第二简不见者又二。先简二边异故不见。次简起中道见故不见。初文者。无明所覆。此简生死有边异故不见第一义空。次简二乘偏证空边异故不见第一义空。如文。次从善男子去。是简起中道见故不见。有人解云。两种不见一种见。而皆言不见者。以随情故。是义不然。前唱中道见凡有三种。全未见而言见中道者。此乃名同而于名起见。后结以是义故不见佛性。当知三种并不见性。将后验前。前是唱中道见。凡夫惑心虽作中道想。而因苦果苦是定苦行。是故不见第一义空。二乘自行胜于凡夫。化他边劣于菩萨。虽作中道之想名定苦乐行。二乘偏空故不见第一义空。菩萨慈悲甘苦如乐。是定乐行即是偏假故。不见第一义空。如此三种。虽同名中道与上名相违。相违故无圆遍之义。是故不见。如汝所言下。正答第二问。旧云。此答因性。观师云。此具明五性岂独因耶。就文为两。初答第二问。后论义。初答问为二。先牒问。次正答。初具提其问。其问何义。义者名之所以。有何所以称为佛性。佛答为三。初总举圆义。二别举遍义。三结叹。初总答意者。善得圆旨是其所以。佛是圆人性是圆法。人法合称故言佛性。又一切诸佛是圆人。菩提是圆果。兼得涅槃之果果也。既言果与果果。即知此果从因。因生此果。果从因生。中道者非因非因因。非果非果果。皆显现者悉由佛性为种子。故知此中道即是佛性。佛性既为种子。种子能生两因两果。此两因果。又是种子能显中道。即是更互以为种子。不作此释无奈此文何。通涂虽尔。别说即是佛性以为种子。问佛性既为四性种子。何独是于菩提种子。答特是略出。又是旁正。如十二因缘非无旁义。正发观智生于菩提。种子义彰。余之三性其义则旁。譬如胡瓜正能发热是热病缘。

　　大般涅槃经疏卷第二十三



　　大般涅槃经疏卷第二十四

　　　　隋章安顶法师撰
　　　　唐天台沙门湛然再治

　　师子吼品之一下

　　复次善男子下。二别举遍义应遍一切。别举四种遍有中道。一颠倒上下。二生死。三断常。四因果。他解。此四是中论八不。不上不下是不来不出。不因不果是不一不异。余两可知。一师云。法门无量何必如此。今明。初以上下属当凡夫颠倒。横计上下不见中道。诸佛体之不上不下。得见中道。次生死约六度遍行。既不断于无明爱惑。惑心求佛。是二中间则有生老病死。不见中道。诸佛体之不生不死得见中道。三断常约二乘厌生死。是背常入涅槃。是向断不见中道。诸佛体之非常非断。于二乘法得见中道。四者。十二因缘观智是因。得菩提是果。修因克果次第浅深。此约别教地前不见中道。诸佛体之知非因果。于菩萨法能见中道。上文云。一切诸法中悉有安乐性。普贤观云。毗卢遮那遍一切处。譬如耆婆执草成药。佛亦如是。遍一切法无非中道。中道即是佛性。汝问何义。其义如是。略属当竟。今更帖文。初云道有三种者。先唱三章门。次下者下解释。下者外道邪见。谬谓梵天以为涅槃。实非涅槃。还是生死故名为下。所言上者即是凡夫。未免八倒无常计常。常是上法当得上果。故名为上。所言中者第一义空。智慧无常见无常。如理而见不同外道。故不名下。不同凡夫故不名上。而是两边之上故言是上。又言与佛不异故言是上。复次生死本际下。第二明不生不。死中道之义。文为二初明中道。次举解惑初为三一唱中道。二明能破生死三结是。佛性无明有爱下。但中间只是行识名色六入等。何以云有生老死耶。解云。后文云现在世识名未来生。现在六入等名未来老死。中间即是生死义。言中道者。两因夹一果。一果居中。如此论中方是妙中。破生死义。云何只以因缘因果不生不灭。名为中道。今作易解。无明与爱即现过见。烦恼道也。点烦恼道即是般若。中间是苦道即是法身。法身即中道。若是中道则无生死。无生死故名破生死。以是义故下。第三结为佛性。既是中道宁非佛性。以诸众生下。第二举解惑。有法譬合。法中初明惑者。不见则是无常。后明解者。能见则非无常。正用此语兼答第三难。难云。以何义故名常乐我净。以见佛性故常乐我净。譬如下为惑解者作譬。与上贫女譬同。合如文。复次众生起见下。是第三不断不常明中道又三。一唱章门。二释。三结。初章门中。明凡夫菩萨二乘。前后举非中间明是。次佛性虽常下即释也。又三。先释凡夫。为无明所覆故起断常。次又未能度下释二乘。只为兔马不尽河底。二乘智偏沈空取证。不见佛性无常无断。是观十二因缘下。第三释菩萨章。十二因缘即是观境。菩萨观境生智。合取境智皆名中道。善男子佛性者下。第四约因果明中道为三。一明有因有果。二明非因非果。三明亦是因果亦非因果。只应明非因非果何得云因果。若不明因果何所辨非。初文有法譬。法说中论两因两果。两因者谓因因因。两果者谓果果果。寻此文意。不得以因家之因为因因。而得以果家之果为果果。得以因家之果为因因。得以果家之果为果果。何故尔。[八/(卑-(白-日))]因是境重因是观。[八/(卑-(白-日))]果是菩提重果是涅槃。境但是因。不从因至于因。但因非因因。观智从因至于因故。得是因因。菩提但是果。不从果至于果。但果非果果。涅槃从果至于果故。得是果果。譬说中意是则不然。譬中以无明为因因。无明当体是因。而复为行作因故是因因。识当体是果。复为行作果故是果果。以譬例法。境是因因。菩提应是果果。而不例者。境体非因。不从因至于因。但是因非因因。观智体非果。不从果至于果。若然譬与法乖答取少分譬。私谓。亦非全取无明行识。以为境智菩提涅槃之譬。但是先举无明行等。亦有因果因因果果之名。故下文中具举四句。佛性涅槃为初二句。十二因缘为第三句。言少分者。名同义异故云少分。若欲将境智为二因菩提涅槃为二果。是则境体是因。复为智作因故名因因。智体是因。复为二果作因。例二果亦尔。准因作之亦应可见。以是义故下。第二明非因非果。即中道正性。此中十不剩中论中有不因不果。从是因非果下。第三明亦是因果亦非因果。开善作五性。是因非果即境界性。是果非因即果果性。是因即了因。是果即菩提果。非因非果即正性。而彼家用众生为正性。与非因非果义不相应。庄严作四性。是因即了因。是果即涅槃。是因即正因。是果即菩提。非因非果非复是性。但非前义。观师亦作五性。是因非果即境界性。是果非因即果果性。是因是果即了因性。及菩提性。言了因者。以望境界为果。望菩提是因。若尔菩提性亦应两望。望了因是果。望果果是因。非因非果即正性。兴皇但名正法正性。不许称为正因。今经中有正因之名。何以不许。然此五性乃是开合之异。正性不二缘性则二。二是因果。开因出因因。开果出果果。合四为二。所谓因果合二为一。合缘为正。正无复数。以是义故下。第三结叹甚深又为三。一略叹。二广叹。三总结。初略叹者。简凡小不见。唯佛能见。以何义故下。二广释甚深有六。一明因缘甚深。二明凡夫不见故甚深。三唯佛能见。四重明甚深难见。五重明能见。六双明见与不见。初中云不常不断者。诸句例作中道以明甚深。虽念念灭即是不常。而无所失即是不断。不断不常即中道甚深。虽无作者即不有。而有作业即不无。即不可思议中道甚深。一切众生下。二明凡夫不见。十住下。三唯佛能见。菩萨少见。如来具见。然十住既少见于终。亦应少见其始。今互显没者。正言十地一转即便作佛去终处近。故言能见其终。始则杳然故言不见。旧云。十住破元品无明。当果不起故云知终。生死久远其始难知。兴皇云。自性无所有为易。因缘所起不有而有则难。今言。十住有治道。能分断则分见其终。而不能分见其始。譬如健人破贼而不知贼起根元。私谓。亦可云初住所断断其始故。故云见始。并始断故亦云见始。故知贤位非但不见中道。亦不见于无明。故从初断始边名为见始。等觉菩萨余一品在。在者名终。由未断终故不见终。断之终故亦名见终。故知等觉非但不见最后真如。亦不见于终品无明。故唯佛断唯佛方见。诸佛见始见终者究竟知无始终。究竟鉴其始终。文中从惑起边。是故反此。始谓元品。终谓终末。最粗著故。见谓知见。有智能治故名为见。初住智浅。但见终末故云见终末。有治于元品之智故云不见。一切众生下。四重明不见。是故我下五。重明能见观。十二缘智下。六双明见不见又二。先唱四章门。次释四章。三种不见唯上上能见。可将此义类前定乐行等三皆不见。于义明矣。问十住少见者。为唯第十住少见。九住至初住亦少见耶。旧解为二。一云。唯第十住分见。九住至初住皆不分见。二云。初住至十住皆少分见。而须两望。初至九住望二乘为少见。望十住为不见。有人难前解云。二乘不见各得菩提。九住既不见。得何等菩提。进不同佛退非二乘。应当别得一个菩提(云云)。今明。若指住是地。而言十住皆分见者。此是别义。若住非地。十地则见十住不见。此亦别义。若言十住即十地地住皆少见者。此即圆义。若言十住非十地十住亦少见者。此亦圆义。若言十住非十地。而言九住不见十住少见者。此是别接通义。人不识此。于文于义往往不通(云云)。以是义故下。第三总结甚深。即五佛性。十二因缘名为佛性者结因性。第一义空结因因性。中道者结正因性。即名为佛结果性。涅槃结果果性。文义具足此结甚妙。尔时师子下。第二论义。此义起上结众生行业甚深甚深。若众生与佛平等不二。何用修道。初似是一问佛为两答。则成二问。下佛答中。一答佛与佛性平等。二答修道。故知两问。地人云众生是佛具足在妄。便不用修道。正当此难。若成论人云。佛果在当。则不当此难。而不得言即是佛。此应作无差别差别答。无差别故即是佛。差别故未具足。如父生子姓无差别。用未具足故须庄严。庄严故后则具足。然但明佛性。何关具足不具足。具足既藉缘而具佛性亦应藉缘而具。若言佛性在当。此据果性果果性。若言佛性在现。此取因性因因性若言佛性非当非现。此取正因性。若各以为是如盲触象。若见此意无当现之争。佛答为三。一非问。二正答。三引证。非问如文。正答为两。一答无差别亦有差别。二答何用修道。初答为三。一正答。二引偈。三举乳酪而譬。此意者。据体不殊约缘成异。初文有法有譬。法说中云未具足者。但有其理。事用未足故言不具。非谓悉无名为不具。譬如下二譬为二。先譬次合。初譬。又二。先举恶譬。次引善恶例。初文者。必定当堕。如害母者悔。身虽未堕必去不疑。众生亦尔。有佛性理未来必得。次佛复引云行十善者。名见天人。行十恶者名见地狱。亦是当报。一切众生下二合譬。一切众生未有相好。以当得故。一解云。当得相好之果。一解云。当得果佛性。佛性云何是当。若是当者为三世摄。即是无常。则不应言当果佛性。二引偈答者。略释偈意。已如前文。此偈四出。初答常无常。二答得无得。下二十六答破定性。今答有无不定以明中道。若但以有无别解俱不会偈旨。常无常等亦应如是。此中准经应作差无差。亦差亦无差。非差非无差。不一不异。不思议释。乃会偈旨。余常无常等亦复如是。今长行释本。有云。三世皆本有如文。准此而言。生死与涅槃。各应本有。各应今无。若生死本有者。具足无量烦恼。生死本无者本无涅槃。涅槃本有者。涅槃本有非适今。涅槃本无者。久已成佛无诸烦恼。生死虽复本有今无本无今有。悉束为有。以涅槃望生死。生死有所得故。涅槃虽复本有今无本无今有。悉束为无。以生死望涅槃无所得故。又即本有是今无。不离有而论无。即本无是今有。不离无而论有。此前三句。即是差别三世所摄。本有之有非有。今无之无不无。不有不无。三世有法无有是处。此一句是无差别。不为三世所摄。更约本末重明四句。自有两本两末。一本一末。末而不本。本而不末。非本非末。上文云。寄生一子舍主驱逐。舍主是境。岂非生死为本。一子正观。岂非涅槃为末。文云。大般涅槃本自有之。又如来藏依持建立。岂非涅槃为本。迷理起惑。岂非生死为末。若各有其本则各有其末。为是义故两本两末。又生死无终。将涅槃之始为生死之终。涅槃无始。将生死之终为涅槃之始。二河相望互作终始。是为一本一末。又生死若本若末皆束名为末。以其虚妄无根本故。故末而不本。涅槃若本若末皆名为本。以其真实无伪故。本而不末。末本非本。本末非末。非本非末。三世不摄。分别本末四句既成。例具不具得无得常无常。皆悉不定不可思议。亦复如是。四句不定不可思议。即是三谛不并不别。如前说。譬如有人下。第三举乳酪譬以证当有。此谓约有心论有佛性。不即心为佛性。何异众生有佛性之理。后得佛时。不取众生为佛心。佛心亦尔。只云有心为佛性。心不即为佛性。毕竟有二种下。第二应须修道。正答前何用修道之问。众生等有一乘正性。应须修于六度庄严。若不修不得正性。他云。一乘是万善。今此文中。则以一乘为中道正性。此一道清净能运众生作佛。故名一乘。岂同万善。文中为二。先唱章门。次解释。初章门有两双四只。次释中。先释以六度为庄严。一乘为究竟。次释世间出世间。初六度与一乘更无别体。但随义异释。其间有譬有合。初譬云。忉利郁越果报。虽胜人不得见佛性。既为无明所覆不能得见。故须修道。复次佛性下。释后两只又二。先偏释出世毕竟。后双释世出世两毕竟。初又三。一出体。二释名。三举类。初如文。次释名中云。首楞严翻为坚固。和阇黎翻修治心。而此三昧有通有别。别在终心通通诸地。如一三昧下。三举类。觉名定觉。即七觉中定觉分。正名正定。即八正中正定。又云。觉名定觉。即八大人中定觉。楞严亦尔。有五种名(云云)。善男子一切众生下。第二双释世出世两毕竟。下中即世间毕竟。上定即出世毕竟。于中二。先具释三定。后重释上定。初释三定中。先释上定即是佛性。或云了因。或云正因。中定即色界定。下定即心数定。数人云。十数并起呼为大地通五品。谓善恶无记不共秽污等。成论云。法起十数义说为十。或云。欲界十居止是十数。三涂人六天。一切众生悉有下。重释出世。即首楞严释论。名为健相三昧善男子我于一时下。第三引证答。此明如来观机可不。或说佛与佛性无差。或时说异或说修道或说不修。例如知外道机应须说我应说无我(云云)。文为二。先正引昔证今。次更会通。初引昔证今又二。先引昔次证今。引昔又三。一明洗浴。二外道论义。三时众得益。是佛性下二证今。正言佛性非我而说为我。不应定执酬修道之问。如来有因缘下。二是会通。如来自在。或以我为无我无我为我。又一解。在因佛性故言无我。在果佛性故言有我(云云)。尔时师子下。第三答上第四问为二。先申问次正答。初申问长有金刚力士语。正答为两。初正答。后结叹。初正答中凡举七譬。大为三意。初三譬譬有而不见。中间一譬譬平等皆有。第三三譬譬待缘故见。三意次第而来。虽复云有而复不见。未知定有故不见定无故不见。次一譬譬其定有。既其定有何故不见。次答须待因缘然后乃见。初三譬一一皆先譬次合。初是盲人譬。譬底下凡夫如盲故不见。色譬佛性。数人解色。有二十种。青黄赤白高下邪正方圆长短光影明闇烟云尘雾。或加虚空为空一显色。如眼肤翳。第二眼病譬。譬诸菩萨眼有少翳不得见色。譬诸菩萨有烦恼故不见佛性。不同前盲。合譬中先举十地菩萨。后更举四人。凡夫二乘十住如来。如来全见。菩萨少见。两全不见。譬如初月下。第三譬。亦譬众生未断惑者不见断惑者见。如初日月则不可见渐渐可见。佛性亦尔。本有此理。众生烦恼不能得见。惑稍稍尽稍稍得见。文云。大悲十力等一切众生悉有性者。旧云。当有即事未有。引下文云。破一阐提然后乃得。地人解云。真神佛性如敝帛里金。大慈大悲十力相好。此事具有为惑所覆。若除烦恼即得见之。除敝帛已即得黄金。观师云。此二解相害。若当有此经文云。大悲十力四无所畏众生有之。既言悉有宁得言当。若言现有如金为所覆者。夫佛性雄猛何不排惑。若执当现便是争论。只具此理不可推当。修道乃得不可言现。彼三解偏据未会圆旨。何者。佛性非一二三。而为众生作四门分别。或言第一义空迦毗罗城空。或言不空者。即是智慧贫藏额珠。或言亦空亦有如水酒瓶。或言非有非无名为中道。欲使因四悟于不四。舍执四以求通。论人指当此执则无。地人或覆此执即有。观师所说。此执亦有亦无门。今明。佛性如王见象。众师所睹全同盲触(云云)。合最后譬中。言三种破烦恼者。旧有二解。一云。二国烦恼见思二。或是界内秽土烦恼。习气是两国中间净土烦恼。无明是界外烦恼。七地菩萨断二国中间烦恼。庄严所用。二解云。见谛为一烦恼。思惟为二烦恼。习气是三烦恼。无明元品品数与习气是同。故不别说。初地至三地断见谛。四地至六地断思惟。七八地者并断习气无明。此是开善解。又一师难此二解。文云三种破烦恼竟不出破烦恼。意但出三种名与。经乖较若论。破意应如。释论三观。治三种病亦如璎珞本业。从假入空名二谛观。从空入假名平等观。二观为方便。得入中道第一义谛观。用是三观能破烦恼。又世谛破性病。真谛破假病。此二谛但说伏为断。若非真非有即是中道观。双除性假二病名断烦恼。今明。是义不然。前二解乖经。观师破其违经。今难其义僻。若三种破烦恼已见佛性。破见思秽土烦恼。及破中间净土烦恼。为见性不见性。若见性者。二乘之人亦破见思。何故不见。若不见性与经相违。开善云。破见为一。破思为二。须陀洹人乃至四果。悉破见思。为见性不。若见性者无有此义。若不见者与经相违。又二谛观平等观。皆是方便。不入中道亦不见性。复与经违。世谛破性。真谛破假。是伏非断。又不见性此亦违经。唯非真俗断烦恼者。乃得见性。虽唱三种破烦恼名。二种破者则不见性。唯一种破得见。经称三种破于烦恼皆见佛性。若一种破见二破不见者。宁得相应。今明。七地修方便。八地道观双流。破无明见佛性者。此以别接通。是一种破烦恼得见佛性。若入理般若名为住。破四住惑出生功德名十行。破尘沙惑未见佛性。十回向伏无明。登地破无明见佛性。此是别教次第破惑。又是一种。破烦恼见佛性。若圆观法界烦恼即菩提。初法心时便成正觉。入铜轮位。登初住时破无明见佛性。三种破惑其义炳然。而皆见性。与经文会。诸德宁知。又一空一切空三谛皆空。此观破五住惑能见佛性。又一假一切假三谛皆假。此观亦破五住惑能见佛性。又一中一切中三谛皆中。此观亦破五住惑能见佛性。如此三种。数之与义正与经合。诸德亦未能知。前三种破惑是就别意。后三种观是约圆意。善男子十二因缘下。二有一譬。譬平等皆有。先譬后合。前譬就外。今譬就内。即为四。一唱等有。二出因缘体。三明有具不具。四结等有。初明平等皆有。而言亦内亦外者。此唯在人非谓外物。心则为内色则为外。具有色心故云内外。又云。在胎为内出胎为外。私谓。文中自云内外贪求及为内外事。然此文中。非谓以十二缘而为观境。但取十二以为佛性。例如十二缘支支别辨。为令众生识于三世轮回之相。岂可无明之时唯有无明。故知乃至老死常具十二。故下合云佛性亦尔。岂可在众生时唯是众生。况一切众生。一一无不念念具足。十界百界依正因缘。故界界中无非佛性。故内外之言意兼多义。何等十二下。二出因缘体具解十二支。过去具有因果。何以取二因而不取果。然过去之果自酬前因。是故不取。是则二因生今五果。取今三因生后二果。识支二解。一云。初受胎七日为识。尔时有色色未显现。识义已显故受识名。二云。但取托胎初念。虽即有色色乃未足。而名识者。识是报主是故言识。亦至第二念即是色支。此解稍胜。入胎五分释第四名色支。亦云五胞。二手二脚及头。四根未具者。但有身意。未有眼耳鼻舌。言名色者二解。一云。色阴是色四阴名名。二云。只此色与众生之名。故言名色。次具足四根。即第五支既具四根。六根都具故言六入。从此已去有粗细相生。若细相生。即是胎内识心。未有想受。若粗相生。即是初出胎时。未能捉火触毒。如一两月小儿未别苦乐。下第六触支。若细生相是胎内想心未知苦乐。若粗相生。即一两岁已能捉火触毒而未有所知。手内有物未辨贵贱。染习一爱第七受支。五果之后若细相生。即胎内受心。言一爱者。于一乐缘而生想著。若粗相生。即三四岁但知食爱未知五欲。习近五欲。第八爱支。即三因之初。若细相生。即胎内行心之初。就行心为三。初名爱中名取后名有。若粗相生。即八九岁稍知欲爱。内外贪求第九支。即十余岁稍复长大。转能贪求行中稍增。为内外事下。第十支起即十余岁身成长大尽属百年。现在世识下。第十一支。即未来二果之初。还同现在识支时节。即初托胎一念。现在名色下。第十二支。还同现在名色等时。即未来老死支。识名色六入等。并是未来二果。未来二果还是现在识名。色六入等。但转名名之。三具不具中。约色界言无三受者。二解。一云。于三受中不具苦受故言无三。亦无苦受家想故言无三种触。亦无苦受家行故言无三种爱。若色无色不具十二。云何文云亦得名为具足十二。然歌罗逻死及色无色界生。虽复不具十二而苦轮未息。往还三界终具十二。二解。据第四禅至无色界。无复苦乐。亦无中容之舍。故言无三受。无色既无色不具十二。以定得故下。第四总结。皆具十二。既未息苦轮始终长望。故云皆具。佛性亦尔。第二合譬。六道四生皆有十二。譬诸众生等有佛性。雪山有草下。第三三譬明待缘方见。即为三。初文譬合。合中二。先正合。次明理。明理又三。初唱九章门。门门有三句。合二十七句。第二解释。释中长出三事非章。所列合三十六句。后两善男子是第三总结(云云)。第二举黑铁譬。第三举种子譬。前二譬皆先譬后合。后譬无合文。是大涅槃下。第二结叹如文。尔时师子下。答第五问。先腾上两问。后作两答以答前问。答文为二。初唱十章。后解释其八。是八大人觉属自行。后两章是化他。八觉是小乘名教。云何是菩萨行。一解云。法门无定在大即大。二解云。只八大人自行为小。复有化他故得是大。今明。以大涅槃心修即异小乘。师子吼下。第二解释十法有五番。初番有问答。答但以少欲知足共为一解。以义相带故。余者各解。就初释少欲知足复数番。初约善恶共解。后有少欲下。约小大共解。文为四句。初句少欲是须陀洹。前云少欲知足为善。今释不少欲不知足为善。法华云。得少便为足。自保守小谓是为足。今释少欲是须陀洹。知足是中乘。皆是保非为极少欲知足。即知四果最极。对菩萨不少欲不知足。菩萨上求佛果无穷故不知足。下化无穷复不知足。余如文。第八释解脱。即是无上涅槃者。二解。灵味。令正翻涅槃为解脱。此明涅槃与解脱异。开善云。涅槃翻灭度。解脱翻无累。观师云。涅槃与解脱同是断德。因灭烦恼故得解脱。得解脱故得大涅槃。即是不异。又云。四暴河者。即前三漏长有见暴河。即通览三界见为见暴河。复次出家之人下。第二番约出家人释十法。但有八文。前合少欲知足。后但释解脱。不明涅槃是故略耳。四乐者。大乐即出家人乐。应是戒乐。寂静即禅定乐。永灭即智慧断惑乐。毕竟即菩萨乐。四精进即四正勤。复次菩萨下。第三番据菩萨释十法。但有九者。菩萨以涅槃心修故不说之。随顺天行为正定者。此明天行以定为体。今寄一并。若正定随顺天行。天行遂以定为体。应身随顺众生。众生应以应身为体。今明。天行是理。以理为本故言正定。复次夫少欲者下。第四番解十法。文亦可解。八解脱为正定者。数人云。八解脱以定为体。论人。八解脱以慧为体。私云。皆不尔(云云)。复次善男子下。第五番。但解九。五种乐者。河西云。一因乐。受乐。断乐。远离乐。菩萨乐。因乐者。因内外缘得乐。受乐者。从内外缘身得增长。心得安隐名为受乐。修习圣道断除诸受。令道增长名断受乐。永离烦恼身心无患。名远离乐。以常乐故名菩萨乐。五乐皆从浅至深。出菩萨地经。善男子如汝所言下。答第六问。先牒问后正答。答为二。先答后劝。初答又为两。先明了与不了。次明眼见闻见。初了不了中有五番。最后释一切觉者。一心三智照一谛三谛。名一切觉十住亦得此觉。比佛犹昧故不了了。地前十住全不见性。是故不论了与不了。次眼见闻见中有两番。初以十住为闻见。佛地为眼见。次番以九地已还为闻见。第十住为眼见。此中应作四句。第十住亦闻见亦眼见。九地已下但有闻见。佛地但有眼见文中自出此之三句。若众生闻不信者。非闻见非眼见(云云)。若十住与十地异者。非唯初住不见。十住亦不见。即是别位。若十住与十地同者。岂第十住见初住亦见。今文云住。又复云地。故知此中住地不异。即是圆位。而简九地是闻者。以其见不了了。抑之为闻。第十住胜加之以眼。盖是圆位得作此释。余位不得(云云)。

</div>
    <div class="pagination">
<a href="大般涅槃经疏_page3.html">上一页</a><a href="大般涅槃经疏.html">1</a><a href="大般涅槃经疏_page2.html">2</a><a href="大般涅槃经疏_page3.html">3</a><span class="current-page">4</span><a href="大般涅槃经疏_page5.html">5</a><a href="大般涅槃经疏_page6.html">6</a><a href="大般涅槃经疏_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
