<!DOCTYPE html>
<html>
<head>
    <meta charset="UTF-8">
    <title>维摩经略疏 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>维摩经略疏 - 第 8 页/共 11 页</h1>
    <div class="content">　　不思议品

　　此下五品次问疾品来者。即是入室大段第二重决前问疾品也。何者前明问疾品约于权疾。辨果实疾明因。所说既略。利根之徒如八千天子已发道心。其未悟之流更广辨果明因决前权实疾义。故次来也。此五品为二。一此品正为决前问疾品约权疾明果。二从观众生品至香积四品。正为决前问疾品约实疾。明三教慰喻三观调伏之因。今略用三意通释此品。一品来意二略释不思议三入文帖释。初来意者。问疾品明疾有权实。权疾即是法身应用本迹各有所居。故净名空室现疾而卧。表土表身表本表迹。文殊睹相知有所表。故因往复论决果地依正义。意虽显而不思议垂迹。权疾依正莫测之用犹未具明。故因身子生念为致灯王之座。而此小室容多大座而无妨碍。即显不思议垂迹权疾所居神用莫测。广论果地从本起迹迹中变用依正自在。重广显权疾垂迹变现众生疾愈权疾亦愈。故此品来也。二略释不思议者即有二意。一明三德解脱不思议。二明本迹依土不思议。初意者即有三种。一真性二实慧三方便。故净名云诸佛菩萨有解脱名不思议。若菩萨住是解脱者能以须弥之高广内芥子中。乃至种种变现莫测即是三种解脱不思议义。何者诸佛菩萨有解脱者即是真性。若菩萨住此者即是实慧。能以须弥内于芥等即是方便。但四教皆明三种之理悉有不思议义而有二种。一相待二绝待。若三教所明即是相待。何者三教随他意语。约断结以明解脱即是相待。圆教随自约不断结以明解脱。即是绝待不思议也。相待即是有思之不思皆是思议。绝待即是无思之不思是真不思议。今此一品正以绝待不思以释不思议也。所以三教成相待者如三藏佛果神用变化。凡夫二乘及诸菩萨之所莫测。即不思议。若待通教体法解脱还是思议。若通教八地已上道观双流。二乘下地之所莫测即不思议。若待佛地犹是思议。通若待别还是思议。别教登地见一实谛得三解脱。三乘通教别三十心所不测量即不思议。若待上地是思议。此三皆是下不思上。非是当位绝待之不思议。今明圆教绝待不思议者。十二因缘三种非道即是三德解脱佛道。若菩萨行此十二因缘三种非道。不断三惑不破三法。而住三种解脱之道。即不思议绝待三德之解脱也。是则非但下不思。上乃至上地诸佛菩萨亦不思下地及一切众生因缘三道。即是绝待之不思议。故文殊般若云。佛界众生界俱不可思议无有异也。前释一名不可思议解脱已具明竟。二约本迹依土者。前品空室表土。文殊见相问于佛国。但明寂光毕竟空寂。此但是法身本土不可思议。未显应身迹居不思议相。今用神力致座。明迹居秽土现不思议事。须弥大海地水火风十方佛土集在一国。示一切人如是等事。皆是依土现不思议莫测之相。具出在文。若迹居分段依报块然。尚示无碍居余三土岂可测量。问此十四品皆不思议何得独标此品。答虽复皆明但此品广出变用事。显故别标题。如摩诃般若始终皆明般若。佛言欲求般若当于须菩提品中求。而须菩提对佛。释提桓因舍利弗问难一向皆入真空实相。即般若正意故劝此品中求。今品亦尔。
　　尔时下三入文帖释。此品总为六。一身子为众念座．二净名借座．三昧不思议神用．四迦叶欣仰．五时众得益．六净名述成。初文为五。一身子生念．二净名问．三身子答．四净名弹呵．五天子得法眼净。初文者身子古圣迹。示此念欲为开发不思议端。若不生念无由得显不思议用。又欲为令小乘未证果者得法眼净。或发大心已入位者得成生苏。故示生念因致弹呵。为借灯王之座广说大用。则诸声闻鄙小慕大。堪闻大品法华。约事论者。大众立久而二大士方论大道。言论未已恐时众疲怠不染法利若。有床座咸得安稳。必获大益故生此念。亦因空室致有斯念。因此弹呵。神力借座。即得广说不思议解脱神用。皆是垂迹权疾利物自在之功。若有此胜能用化物者。则除众生实疾因果。岂得不念。若众生因果疾愈则佛菩萨净名应同之疾皆愈。是则成前果地权疾之义。
　　长者至床座耶二问所念。身子虽生此念众生未尽知。将欲弹呵故先问所念。为法来耶求床座耶。若为床座不名行人。若言为法不应求座。故须核问。若所念显露大众同知方可弹折。
　　舍利至求床座三身子依念而答。我为法来非为床座。寻此答意即为三失。一心念床座而云为法。是违心之失。二所念声闻法中三宝四谛等法。是不称理之失。三真法无念而今兴念。是舍道法入凡夫之失。
　　维摩下四正弹呵呵其三失。初呵违心者。夫求法者不贪躯命岂辞立久。不沾法味身有疲怠。谓众亦然遂念床座。乃至核问答言为法。若其为法不惜身命。岂得疲怠而念床座。
　　夫求下二约法呵其不称理失。向闻大乘既不染心犹存小法。致疲怠念座故呵其所存小法。文为四。一约阴入三界呵．二约三宝呵．三总约四谛呵．四别约四谛呵。初文者身子依三藏入道。阴入是其报身。因此修禅发欲界定四禅四空。住此诸禅观三界阴入生灭谛理断三界结。虽成罗汉巡观无漏还从此入。今净名用衍呵其拙度。不得即空法性阴入。非真求法不免还招粗变易死。又有入出之观出则疲怠念座。
　　唯舍利弗至众求二约三宝呵。所以须约三宝呵者。其声闻人随闻生解三空入道。由佛说法得入僧数。若呵其非者是则过由佛法众僧。亦非故呵其不应取著。不了义教明三十二相为佛。九部为法羯磨得戒为事僧见谛得果为理僧。大乘诸法实相本自明了是佛。理性无倒为法。智理不二为僧。又知法名佛离相为法无为即僧。若不识此一体三宝乃著别相三宝。故呵不应著也。
　　夫求下三总约四谛呵。所以次约四谛呵者。身子不惬。若三宝不实不应著者。观谛见理岂无三宝。故即呵其有作四谛非究竟也。文为二。一呵二释。一呵云无见等者此呵生灭四谛。若由此见理不进求者。但住化城不至宝所。如呵须菩提云不坏于身。而随一相岂折观苦言见理也。不断淫怒痴亦不与俱。岂定断集以五逆相而得解脱。岂烦恼尽以为证灭。如化城之造作也。有师作造诣之解恐不如前释。不断痴爱起于明脱。即是行于非道通达佛道。岂离非道别有正道之可修也。若执声闻四谛为实即不见大乘三种四谛。所以至非求法也二释者。若执生灭有诤论者。即是界内有为戏论。若实因此见真断于界内爱见论者。犹是界外无为戏论。今身子虽断有为犹在存四谛。即是无为界缘集戏论。非求大乘三谛之法。岂见佛性入王三昧。一切三昧悉入其中。
　　唯舍利弗下四别约四谛呵。所以更历别呵者恐身子未惬。若言四谛是戏论者。何得佛开以为种种利物之门。又解为未悟者。故须别呵。即为四。初一番约苦次两番约集。次四番约灭。次二番约道。初呵苦谛。云法名寂灭者阴等苦法本自不生。今则无灭即真阴灭义。观阴苦法是见生灭者乃斥生灭。岂见无生一实谛理。若不见理非求法者。如呵迦旃延。无以生灭心行说实相法。既不得真无生还招变易之苦。
　　法名至非求法也次两番别呵集者。集为习报二因所成。习因约烦恼报因约业。烦恼业合能招苦果故名集谛。初呵集习因云法名无染者。如大经云爱有九种能令生死相续不断。若染世谛即有分段生死名界内集。若染真谛即有变易生死名界外集。次呵报因云法无行处者是呵行业。能观之智为行所观之境是处。故经云说智及智处。心行于境即是行业。凡夫行世谛招果内之苦。二乘行真谛招变易之苦。即是集也。
　　法无至法也三四审别呵灭谛。法无取舍者实谛真灭本无取舍。而凡夫取世谛舍涅槃。故有界内生死不得真灭。二乘取真谛舍世谛即受变易生死亦非真灭。由取舍故不见中道非真求法。法无处所者此明灭谛。即是有余无余二乘行人归心之处。若著灭谛涅槃之处即有无为烦恼生死。非真灭谛非求法也。法名无相者呵取灭谛无相涅槃。何者凡夫取世间相生于六识。故有界内生死不名为灭。声闻取灭谛相即有七识名随相生识。则有界外生死非真灭谛非求法也。法不可住者是呵住灭谛。何者凡夫住俗分段不灭。二乘住真即有变易岂得真灭。以住真谛有余无余不见佛性。非大涅槃究竟寂灭。岂是真求法也。
　　法不至法也。四两番别呵道谛。法不可见闻觉知者。凡夫有世俗见闻觉知则有见思。是以流转非无漏道。小乘慧眼见真从闻生解。十六心悟理即是觉知。故大经云须陀洹人以正觉道断烦恼亦名为佛。一切智知即是知也。故于见谛说眼智明觉。此见闻觉知不见一实谛理。非求大乘见思无漏。岂是真求法也。法名无为者。小乘灭谛是无为道谛是有为。无漏大乘道灭皆是无为。故大经云声闻弟子是有为僧。上呵罗云说有为功德之利。非为无为出家意在此也。
　　是故至所求三结呵身子兴念之失。由念求法致有疲怠则念床座。若真求法无念无求。待水澄清珠相自现。乃是真求此无疲怠岂念床座。
　　说是至眼净五明天子得法眼净。法眼净者有师云是大乘法眼。今推此文虽不的判比上文恐犹是小乘法眼净也。何者净名含中入真用衍通教。求小乘人闻此巧度即净法眼。又昔分别推求法相道理。心水波动不得见理。今闻此说应无所求。求心既息心水澄清豁然见理。如阿难竟夜策观欲尽残结而不得尽。放心就抌豁然发真。三界漏尽此亦应尔。
　　尔时下二神力借座。上呵身子但为求座非为求法。因此说法天人得道。未显不思议神力。若不致座如贫无财不能营辨呵啧宾客。今以神力借座用酬身子所念。以为说不思议解脱之由。文为六。一问文殊有好座处．二文殊答座处．三现神力借座．四灯王遣座．五大众叹仰．六净名令众就座。初问处者欲显不思议神力设座。必须称于宾客之心。所以先问胜妙座处。约理解者。文殊所将是机。净名逗机必使称会。是故先问。
　　文殊至第一二文殊答。知有妙座称众机宜。故指须弥世界有好严饰之座。彼佛身长八万四千由旬。表八万四千诸波罗蜜所成圆满法身。其座高八万四千由旬。表八万四千真空无畏之境。
　　于是至神力三正明神力借座。若准下文遣化菩萨香积取饭。今此文不见变化之事。当是大士灵通冥感。所以彼佛称其心念遣座来也。或可经家脱落。
　　即时至维摩诘室四彼佛遣座三万二千入于方丈小室能容不迫迮者。住不思议神力故能尔也。即表果报无碍依土。问神力何由顿尔。答灵鬼志云。千年狐能以车入冢。冢口无损车亦不坏。小魅尚尔况不思议菩萨神力。
　　诸菩萨至如故五大众叹仰。如此大座入于小室了无迫迮。毗耶等处本相无毁。昔所未睹故称叹也。
　　尔时下六命就座文为三。一命文殊等就座。二得神通者称座而坐。三新发意等皆不能升。初令就座言自立身如彼座像者。自令身相如彼土菩萨之像而坐。
　　其得至师子座二称坐而坐。诸得神通菩萨皆为四万二千由旬身者。上明佛身具足八万四千由旬。今菩萨在因让果减半故也。
　　诸新发意下三明新发意及弟子等皆不能升。文为五。一新发意等皆不能升．二语身子就座．三身子辞不能升．四令礼登王．五新发意等作礼方升。初文可知。
　　尔时至师子座二语身子就座。上来念须床座今既致座。何以不同诸菩萨坐。
　　舍利弗至不能升三身子辞不能升。此座高广者法华明诸法空为座。空理深广即其车高广。身子及诸弟子新发意等皆未入佛慧不得不思议神通。宁得同大菩萨而升。故虽见此座而不能升。如人见幻一多互为自不能作。身子等亦尔。虽见室包干像而无此神力故不能升。所以新发意不能升者。若三藏伏结五通既非漏尽。不及二乘岂能升也。通教六地断结与罗汉齐得界内六通。若望圆教犹新发意罗汉既不能升六地岂能升也。别三十心虽得界外五通亦名新发意。未入初地不思议解脱岂能升也。圆教十信虽净六根亦名新发意。未入初住真应二身岂能升座。
　　维摩诘至乃可得坐四明劝礼。所以礼者身子及诸大弟子未入大道。新发意等虽是菩萨未住不思议解脱。不得自在之力既不能升。若礼彼佛承佛神力乃可得升。又解小乘归向如来即是回心向大。表其至法华当安住实智授记作佛故得升也。诸新发意闻此不思议说即心开悟解。或至大品得入。若至法华闻正直舍方便皆有入义。故得升座也。
　　于是至坐师子座五新发意等受旨。作礼得升座者承彼佛力故。亦是远表将称大乘空理故得升座。
　　舍利弗下三正明净名说不思议解脱力用文为二。一身子见此不思议神用叹未曾有。二净名答广明诸佛菩萨住不思议解脱之果有大神用。初文者身子见此神力诸座高广。直置一座八万四千由旬阎浮已不容受。何者阎浮提地止长七千由旬岂能容斯一座。何况三万二千来入小室。于毗耶离阎浮依正无所妨损了不迫迮莫测之。然故身子叹也。问何得小室容诸大座。答世谛有二。一思议则小不容大二不思议小则容大。如尺面之镜大像亦现。
　　维摩诘言下二正约果地三德不思议解脱而答。所以约果答者。身子睹此叹未曾有。而不测是何等法门。时众未住此解脱者亦莫知然。故净名显诸佛得此解脱答也。菩萨住此解脱即能有大神用。今净名是大菩萨住此解脱故现此事。文为三。一约佛菩萨显不思议之体。二约菩萨住不思议之智三明不思议之大用。此正明三德解脱。显上问疾中明果地法身大悲权疾之用。何者上现空室唯置一床以疾而卧。今还显此所言。诸佛菩萨有解脱者。即显真性。上唯置一床正表此也。菩萨住是解脱者。此是实慧与真性相应。入理般若名为住。住者安静休息也。实慧见理息方便行。上现寝卧正表此也。能以须弥之高广内芥子即是方便。上无疾现疾正表此也。所以净名重显三德解脱者。上虽明权疾正为利物。而未明益物不思议无量方便。时众岂知迹处权疾十方利物无边之事。今因借座入室为证迹处权疾有斯利物不思议之用。初云诸佛菩萨有解脱显真性者。真性乃与众生共有。以诸佛菩萨能得此理故有大用。如得如意珠则能雨宝。
　　若菩萨住是解脱者二明住不思议之智。即是实慧。以得实慧能以不住法住此真性。藏通不明此理故菩萨不住。别圆地住已上即住此理能有大用。如如意珠无心出物。今净名后心住理功用无等。
　　以须弥下三明不思议之大用。即是实慧与真性合有斯莫测。大论云水银和真金能涂诸色像。功德和法身处处应现往。文为二。一略别明不思议用二总广明不思议用。初文正出八双相对初一双山海相对亦是依正相对。以须弥等者其得不思议解脱遂居依报得自在也。此义不易。有师言神力能尔。今谓不思议性非天人修罗佛之所作神力何能。有师言小无小相大无大相故得入也。今谓小是小大是大是自性。小大不得相入者小大大小既是他性何得入也。今解华严明一微尘有大千经卷。观众生一念无明心即如来心。若见此心则能以须弥入芥无相妨也。下诸不思议事穷劫说不能尽皆是此意。故文云诸佛解脱当于众生心行中求。若观众生心行得佛解脱。住此解脱者能现如是不思议事。何者诸方便教明二乘偏真解脱。是思议解脱。如得颇梨不能雨宝。圆教中道圆真真性。即是不思议解脱。如得如意雨大千宝。见众生心行真性。即得芥子须弥真性。一如无二。若得芥子真性之小能容须弥之大。得须弥真性之大得芥子之小。举此一意可以例诸。言其中众生等者。众生既不见小大真性。岂能觉知有得度机。神力加之即见此事。若能观此真性。入观行相似。因此必得如来灭度。故言乃能见之。故法华明六根清净云。唯独自明了余人所不见。又以四大海水入一毛孔者。海对须弥入一毛孔者。正报自在。若会海水真性即是一毛真性者。即能以海入于一毛。于正报身无所妨也。
　　又舍利弗至本相如故。二掷世界去还相对。若菩萨住世间真性。即能如此。
　　又舍利弗至七日。三延促相对。若菩萨住时节真性者。即能如是如一念梦见三世事。若言其短见三世事。若言其长只一念梦。
　　又舍利弗至本处四彼此相对。
　　又舍利弗至见之五国土所有相对。
　　又舍利弗至为害六风火相对。
　　又于至所娆七上下相对。但经略不将上著下。义推必有。
　　又舍利弗至得闻八身声相对。上来诸事例如山海。住其真性即能如是。权疾变现利物难思。其见闻者皆已得度。
　　舍利弗至不尽二总略结。广明不思议大用无量。若住真性即诸法性。法性无量无边。则不思议大用。无量无边。岂是穷劫之所能说。即是三土垂迹权疾。利物与虚空等。显果地大悲权疾其义孱然。
　　尔时下四大迦叶称叹。文为二。一自称叹．二语舍利弗说可叹事。初文者迦叶闻说莫测之用。二乘所得无如此事。昔所未闻叹未曾有。
　　谓舍利弗下二语舍利弗说可叹事。又为四。一小乘闻不能解．二劝智者发心．三自责声闻无分．四庆菩萨得利。初文者以小乘人无大乘三无漏根故。虽闻不解。迦叶自设盲譬以显斯义。即为二。一开譬二合譬。于盲者前现色像者。盲虽不见非不闻色。此譬二乘无大乘三无漏根。闻说神力既不见理不知神用意趣因由。如盲不见色虽闻异说莫知因起。故言不能解了为若此也。何者二乘虽得慧眼以取证故法眼根坏。虽复闻说不能发识得见其事。如世盲人肉眼根坏。虽对众色不能发识有所见也。
　　智者至三菩提心。二劝智者发心。除正位二乘。余五乘人有智之者。皆可发心学此法门。
　　我等至世界三迦叶自责声闻无分。一切声闻永绝其根者。种子不生芽也。闻此皆应号泣。声震大千者。无三界之有因。于大千界永无斯事。故伤叹自责。迦叶此意为折诸正位令。成生苏入大品成熟苏。至法华成醍醐。
　　一切下四迦叶庆诸菩萨。为二。一庆劝顶受如文。二得此真法大士住此法门。即知魔幻。故言菩萨信解法门者。一切魔众无如之何。
　　大迦叶至三菩提心五时众得益。天人得益正由闻说不思议土之用。亦是迦叶自叹奖劝故皆发心。
　　尔时下六述成大迦叶。上迦叶云此法门者魔不能坏。今述成此意为二。一述魔不能坏。二明住不可思议菩萨能成就行人。初文一切魔不能坏者。夫作魔王多是住此法门。击诸初学方便菩萨。及修圆道初学之者。若是真道如金刚宝鉼无能破者。亦如猪揩金柱转益光色。若其魔来更增福智。
　　又迦叶至之门二明住不思议菩萨能成就行人。诸禀方便及圆初学行檀等六度。住不思议。菩萨多来试之令其坚固。如法华明。释迦因地恒为调达所成。若小菩萨则不能尔。即以譬显开譬合。譬如文可解。

　　维摩经略疏卷第七



　　维摩经略疏卷第八(小卷二十四)

　　　　天台智者大师说沙门湛然略

　　释观众生品

　　此下四品次不思议品来者。略用三义通释。一明此品及下三品来意。二略释此品名。三帖释。入文一释来意者。上不思议一品成上果义。近而为语即成问疾品。室内除诸所有表十方佛土皆空。唯置一床以疾而卧。正表法身有大悲应用。为成此义广明住不思议解脱有种种莫测之事。正明权疾非疾。现疾不思议因缘利物之疾。远而为语。成上佛国品明净土。身子及众生罪故不见净土。螺髻无罪见净庄严。此不思议无方大用。唯应度者乃能见之。次从此品去有四品。近而为语。正为成问疾品三教慰喻三观调伏三种有疾菩萨。此中广说故得释成上也。远而为论。亦得兼成室外四品也。分此四品对上问疾品。三教慰喻三观调伏实疾菩萨者。此品即成问疾品从假入空观调伏也。上云今我病者。从前世妄想生。乃至我及涅槃是二皆空。得此法者无有余病。唯有空病空病亦空。上文直约入空。未辨约空起四无量心。此品具辨故小异也。又上但明入空。此品文殊有穷源之问。净名答至无住源本方止。又天女身子往复问答分明。故广上也。次佛道品释成问疾品从空入假观调伏。上云以无所受而受诸受。未具佛法亦不灭受而取证也。即从空入假观。今佛道品云行于非道通达佛道。即决上问疾品明入假分明。三入不二法门香积两品。释成问疾品明中道正观调伏。上云如我病者非真非有。众生病亦非真非有。又说非垢行非净行道观双流。入不二法门品明诸菩萨悉入不二法门。成问疾品明非真非有。香积品垢净双游。成问疾品明道观双流义也。若远论者。兼得成上室外四品。此品成上为国王长者说身无常梦幻等喻令求法身。方便品但明世谛有为缘集通教体假入空。未辨染真谛涅槃空病亦空。今此具辨故得广上也。次佛道品成上弟子品明别教义者。弹呵弟子为取证真谛涅槃无入假方便。今明行于非道通达佛道。广辨入假名非道。破恒沙无知善于知见得无碍碍。次入不二法门品香积品成上菩萨品圆教义者。若别教菩萨历别修行。在因虽能入假不能双游真俗。今入不二法门品。入则生灭俱泯。香积品出则有无净秽同游。显圆教法门除自体缘集。今得扶成佛国品者。成佛国因义也。所以然者。缘缚若断即得往生。若成佛时所化众生即得来生其国也。此四品即为三段。一观众生品正明从假入空观。二佛道品正明从空入假观。三入不二法门品香积品明中道正观双流也。今此一品即是初明通相从假入空观也。
　　二略释此品名。言观众生者前问疾品明从假入空。但观自身之疾。今此品明从假入空。即观自之与他一如无二。华严云心佛及众生是三无差别。自之与他互举一边。若不达自则不达他。上明达自自调。今此达他。慈悲接物故云观众生品。观以观达为义。亦是观穿。言观达者达众生本源清净。如从假入空观之所照达。虽复凡圣有殊。同归空寂一如无二。故华严云如心佛亦尔。如佛众生然。心佛及众生是三无差别。上文云。弥勒如众生如一如无二。此即了达众生毕竟清净。俗谛生空真谛法空。中道第一义谛真平等空。达此三理深义者。众生三谛惑障不同。所谓取相无知无明之别。虽有三惑障三谛理。菩萨照了通达无碍。故大经云即用利鑺断之。磐石沙砾直过无碍彻至金刚。即是观达义也。观穿义者。菩萨从假入空时。贯穿俗谛见思之磐石。滞真无知之沙无明覆蔽一实之砾。洞彻无碍。即是穷至心性本际金刚。故法华云譬如有人渴乏须水。于彼高原穿凿求之。犹见干土知水尚远。施功不已转见湿土。遂渐至泥其心决定知水必近。见干土者观众生假见真谛也。见湿土者观真不住见假无碍。遂渐至泥者此明中道与无明合。如水与泥合。故言至泥若得清水即中道理显。离无明泥澄淳清净即真解脱。故入此品明观众生有三种。即拟此三即观达义。又下文穷源捡之。至无住本即是观穿五住。至心本际金刚理也。言众生者即是阴入等法揽此为身名众生也。毗昙明所成众生是无。能成实法是有。犊子云我在第五不可说藏。成实云非但所成是假。能成亦假。故以三假为世谛有假众生。若空入真即无众生。非但无所成亦无能成。此折假明能成所成以入空也。方广明众生实法皆如梦幻。不生不灭毕竟皆空。大论破此失衍意也。今经明体所成能以入空也。皆如幻化等。问成若如幻即空与方广何异。答彼虽明如幻即空取空戏论破于慧眼。尚不得入真岂得真空入中。此经明观三谛穷源尽性。义推即有三种众生。一俗．二真．三中。俗谛者揽分段五阴成假名众生皆如幻梦。若见真谛即揽变易五阴以成众生。若见中道即是法性五阴以成众生。故大经明众生佛性不离六法。大论云众生无上者佛是。法无上者涅槃是。今中道既是法性五阴。何以不得称为众生。尽众生源穷三众生。即是菩萨观众生义。问此经明观众生入真如第五大等。不说有变易五阴。何用此解。答观真谛不见俗谛众生。如第五大等。依真不无无为变易五阴众生。复次菩萨观空与二乘异。二乘观众生空尚不观涅槃空。岂能观中道空也。今明从假入空则三谛皆空。故问疾品云。我及涅槃是二皆空。我空即生死。俗谛众生空。涅槃空即真谛之法空。又云空病亦空。当知妄取中道此病亦空。所以有时用空说中道者。以空二边故。若计有中道则于中道有病。此病亦空故言中道亦空。一往入空观时三谛皆空。虽复皆空亦不断灭。以见中道者一心万行。岂但空断。故此品说乃至中道。如无色界色等譬。当知菩萨从假入空时。虽同入空一切智。而于此空即见三谛之理具三智也。故大论云三智实是一心中得。为向人说令易解故次第分别。如是入空具三观者。虽用空当名而实具三观。即有慈悲喜舍。如此品所明。若空具三观见三谛者。即观达观穿义。故名观众生品。问前以真破俗。次以中破真得名真空。今以何破中得名中空。答不生不生不可说性自是空。复次破未证中妄取戏论说中道空。复次为破法爱故说中空。无别更有谛理破中。若更有者此理更应有理来破。则有无穷之过。
　　尔时下三入文帖释。如前分四品以为三意。就此一品文为四。一正明观众生从假入空。二明起无量心利物。三往复穷众生源。四天女散华。初文为二。一文殊问．二净名答。初所以问者。上问疾品明实疾菩萨从假入空。止是辨自调伏未明此观方便利物。今文殊问。若用前从假入空观利物者。云何观于众生故有问也。
　　维摩诘言下二净名答文为三。一约如幻等十譬观众生世谛。二约如第五大等五譬观众生真谛。三约如无色界色等诸譬观众生中道实谛。初意者自有体性明空。但除妄计定性。犹有假名众生。若体假即实。皆是幻有。即是随理三假之有名为性空。非不犹有随理幻假世谛阴入众生。就此十譬前五随理后五随情。又二意。一先明如幻譬。次明九譬。初言譬如幻师见所幻人者。即如幻师幻物为人。自识幻法知所幻非实。而不知者谓是实人。由有无明幻法则有自他众生。如问疾品。观自众生及外众生皆如幻。有惑者不了谓为实有。故有随情三假众生。今观众生虽如幻空不妨犹有随理三假世谛众生。故言菩萨观众生为若此。
　　如智者至久住此九譬。四属随理。五属随情。如水中月者。因于天月知有水月。虽不可得不妨有月。菩萨自知于法性水有无明日月。即众生。如镜中见其面像者。菩萨知有无明面于真法性镜见众生像。如热时焰者。无明如热时。依法性空起众生焰。如呼声响者。若有无明呼声即于法性空谷有众生响。若如摄大乘八譬依阿梨耶有。各有所主。此是别意。今通用譬众生者。即通圆二教意也。如空中云下五譬是三藏随情三假。助成随理之譬。具如方便品明。如空中云者五阴中无人身。见力故有众生云。如水聚沫等譬皆方便品已释。
　　如第五大至为若此此五譬。二明观众生真谛空也。上来诸譬譬观众生无有定性。不妨有颠倒所见幻响众生。今此五譬明众生如龟毛兔角皆不可得。非但无众生亦无实法。言语道断心行处灭。如第五大等无此道理。是观众生入真毕竟。不见众生相也。
　　如无色至为若此此十六譬。三明观众生中道。中道之法非有非空。不如如幻等譬之有。不如第五大等譬之无。如无色界色者。若不了义教明无色界无色。其了义教明无色界有色。故大经云。如无色界色。云何得有来去住止。如是之义非诸声闻缘觉境界。乃是诸佛菩萨之所知见。解脱亦尔。亦色非色。非色者声闻缘觉。色者诸佛如来。此色不同世间质碍之色。乃是妙色湛然恒安住。不为生死之所迁。有人言舍利弗毗昙明无色界有色。此譬中道非世谛有。名之为空。非真谛无故有妙色。故知自下诸譬皆约智者见空及与不空以说中道。故大品云诸法无所有如是有。是事不知名为无明。无明住地其力最大。佛菩提智之所能断。今无色界色是佛境界。当知诸譬皆譬众生中道之空。又上明如十九界竟。即结云菩萨观众生。为若此方复立章明无色界色。故不同前。此皆释成上问疾品从假入空。我及涅槃是二皆空。得此法时无有余病唯有空病。空病亦空与此观众生三谛相成。故言观众生品意在于此。如燋谷芽者上迦叶自惟败种。若永败者至法华经岂佛授记。若得作佛种则不燋。大经云若人方便苏油溉灌令得生芽。故知燋种有生芽义。如须陀洹身见者此人断见得入初果。分段三界身见永除。别惑未除身见则有。如阿那含入胎者。虽不还欲界受胎别惑未断。若发大心方入圣胎。故言安住世谛。初出胎时名不生生。如阿罗汉三毒者虽无界内三毒。界外非毕竟无。如得忍菩萨贪恚毁禁者。得无生忍乃当必无界内贪恚毁禁。界外不无。经云唯佛一人住净戒。余人皆名污戒者。当知得忍菩萨有毁禁义。如佛烦恼习者。佛乃正习永除种智圆满。若有应以习气得度亦得现起。如呵调达讥责舍利。问若尔亦起正使何但习也。答正使已属罗汉。得忍菩萨而未断习。自非示现不得言有。如盲者见色者。虽不现见内心思想罔像欲见。此犹有心也。又方有得见之义。如入灭定出入息者。灭定无息以定力持之。不得入出不妨犹有息法。如冰持鱼冰释便动。又摄大乘明灭定识灭更得起者。以依梨耶得更出入。如空中鸟迹者肉眼不见说言无迹。鸯掘经云天眼之人见空中鸟迹。如石女儿者此终不生。女报若转亦可生也。如身子为女女为身子。一切女身皆无定相。如化人烦恼者此无烦恼。化人有时现三毒之相。如梦所见已悟者。悟虽无梦不妨追忆识所梦事。亦有更梦之理。如灭度者受身者。一往罗汉入灭永无生处。而于界外变易受生。如无因之火者。若四句破火是则无因。若遇缘能生。岂毕竟无。此等诸句岂同十九界等毕竟无耶。故知虽空不同真谛。虽有不同世谛。非空非有而空有宛然。如无色之色不有而有。诸佛境界不可思议。故知菩萨观众生从假入空。彻见三谛成前问疾品也。问问疾品观众生中道而破空病。今观而不破岂同前也。答前为取著是故须破。今明住理。理自非病不须破也。
　　文殊师利下二明观众生起四无量心。所以起此心者。是利生之本。若无此心堕二乘地。四心即为四番问答。初明慈心文为二。一问二答。一所以问者菩萨观众生假入三谛空。则无有为无为自体三种众生。慈因何起。但菩萨之道化物为先。今既皆空慈何所被。若观空失慈与二乘何异。故有此问。
　　维摩下二答意者。只为众生说此空理。令悟此空入秘密藏常乐我净。即三十二真实之慈也。文为四。一约为说此法即真智德。二约断德．三约圣德．四约众行。初文者欲知智在说。今言为众生说如斯法是真实慈者。菩萨证大涅槃知不生不生不可说。赴缘说之即是智德。令物见性得涅槃乐即是慈能与乐。大经云慈即如来慈即解脱。解脱者即见中道佛性住大涅槃成百句解脱。此即观空彻至中道。中道即法身无缘大慈。如磁石吸铁。离此更无真慈。若依历别上观世谛即众生缘。真谛即法缘。见中道即无缘。故观三谛即是三德。若观众生入空已有如是慈者。此但以空为主。一切智当名而实具三观得论三慈。有疾菩萨自修此观则自行调心。为众生说则化他与乐。故言为众生说是则真慈也。故法华明。虽未得无漏已入如来室著如来衣坐如来座。今有疾菩萨未得法性身即是入室行如来慈。又大经明。初依菩萨具烦恼性能知如来秘密之藏。是人有所说法亦可信受。此是相似之位尚已能尔。况分真慈为众生说。岂非即是真大慈。
　　行寂灭慈至如虚空故此九句二约真断德明慈。一一句皆先云若观众生入空。得至中道。次依句消释。行寂灭慈无所生故者。若见众生中道即见诸法本自寂灭。以本无二边纷动之相中道寂灭。此即真慈。即真生不生之理。若见此理二边皆断故言无所生也。问若二边断名无所生者。何得初住犹四十一品生。答一品生断即一无所生。虽有四十一品生皆无定性。即是无生。故大论云虽未脱死地即为已得脱。行无热慈者入大涅槃清凉之池。则无二边烦恼热也。行等之慈者二边三世皆悉平等。即真法身无缘慈也。行无诤慈者二边异故有诤。诤故起烦恼生死。无二边诤起是真慈也。行不二慈者即是一道清净之慈。名不二慈。不与界内外烦恼生死合。故言内外不合。行不坏慈者即是无缘真慈。不可破坏以二边烦恼生死毕也。行坚固慈者则心如金刚。成真慈心不为界内外八风之所毁损。行清净慈者得一实谛。即知诸法本来清净无所染著。行无边慈者即是无边真慈。以善入法性不滞诸边大慈普覆。亦是见空佛性故言如虚空也。
　　行阿罗汉至等一味故。此六句三约圣德辨真慈也。行阿罗汉慈者。阿罗汉此翻杀贼。罗汉见空但杀界内烦恼。菩萨观众生入空。非唯见但空亦见不可得空。即一实谛杀界内外烦恼大贼。菩萨利物为先。自既杀贼亦杀众生界内外贼。故言破结贼也。此下五句破皆须先云若观众生入空得见正道。次随句释之。行菩萨慈者得道种智。即能利物名为菩萨自利利他。即是真慈也。前行罗汉慈明得正道治众生病。今说菩萨慈明得中道长养善根令未安者安。故云安众生故。行如来慈者即一实谛。是则乘如实道之慈名如来慈。得如相者无边之异相也。行佛之慈者即中道第一义智。名为佛宝。此即行佛之慈。自觉觉他名觉众生。行自然慈者心心寂灭自然流入。即是自然被一切也。无因得者正道非因缘生。是以大经云第一义谛非因缘生。行菩提慈者即是无上菩提。得一味者如法华明一相一味。此四种并约佛法者。大品明有四种法。谓佛法如来法自然人法一切智人法也。
　　行无比慈至为若此此十四句四约众行明慈。行无比慈者。若观众生入空见一实谛。即是绝待之慈无二边可比。若不著一实谛即诸爱恚皆悉断也。下去一一句皆如初句。若观众生入空见一实谛。次随句而释。行大悲慈者能拔二边之苦故名大悲慈。能导二边众生入一实谛得大乘乐。行无厌慈即知二边毕竟不可得。无有难心苦心。故无厌也。以观二边不可得即是毕竟空无我也。行法施慈。有师云。从此去对十地行慈。今不用此解入空见中。即具一切善法。不悭不舍名法施慈。以常舍行故外化。则于众生无遗惜也。行持戒慈即非持非犯名持戒慈。能化二边毁禁也。行忍辱慈即不恚不忍名忍辱慈。不恼二边众生即是护彼我也。行精进慈即不进不怠名精进慈。能荷负众生也。行禅定慈即不受二边真俗禅定味也。行智慧慈即不智不愚名智慧慈。而能逗机赴缘不失无不知时。行方便慈即善于知见得无挂碍名方便慈。故能不起灭定现诸威仪。起十界三轮不思议化。行无隐慈即是法身显现是真无隐慈。无作直心。不为界内外烦恼所染。故得清净。行深心慈即是深入缘起之慈。不染二边方便行也。行无诳慈即无二边烦恼所诳名无诳慈。不行二边虚假法也。行安乐慈即住一切法真安乐慈能令众生得佛涅槃。菩萨之慈为若此也者。菩萨观众生入空得见中道。成如此慈。何得问言云何行慈。
　　文殊至共之次问行悲。一问二答。初问者已闻行慈观众生入空见于中道。悲复云何。故次问也。二净名答者。若慈是与乐。悲是拔苦。只以此无缘之慈所修功德。亦皆无缘与众生共令得中道第一义乐。名之为慈。慈即悲也。又拔其二边之执离于二种生死之苦。名之为悲。
　　何谓至无悔三问喜心。先问次答。问意如前。二净名答者。庆此众生离二边苦得中道乐。名之为喜。若有余无余喜庆后则有悔。法华云心怀悔恨自念老朽多有财物。今既与究竟之乐庆喜无悔。
　　何谓至希望四问舍心。先问次答。问意类前。二净名答者。若观众生入空见一实谛。性如虚空。有佛无佛性相常住一切皆有安乐之性。虽复与乐拔苦实无乐可与无苦可拔。何所喜庆。大经云常行舍也。舍此三心无所希望故名舍也。
　　文殊下三研核。穷众生源有十二番问答。文为二。初六番约四弘成四无量心。次六番正明穷众生源。即成前观众生入空至中道。初六番者若但起四无量心无弘誓者。如画无胶色必脱落。文为四。初两番成慈。次一番成悲。次一番成喜次二番成舍。初为二。初问答正明修慈依如来功德。次问答重决依如来功德。初文先问次答。初文殊问意正为成上慈无量心。问生死有畏。若新学菩萨观众生空即观中道。若未发真修慈无量心。不舍众生。既处生死生死之苦难忍。方复经劫或为恶缘阻坏。因致退没。有此之虑故言有畏当何所依也。二净名答言。当依如来功德之力者。或如六念初明念佛功德能除恐怖。今下文自云。欲依如来功德当住度脱一切众生。慈悲喜舍是度生之法。只指无缘之慈具一切法。如大经云。慈能具足十力无畏等一切功德。是如来慈即是如来功德。此无缘慈尚不见二边生死。岂于生死而有畏也。上文但明观众生空入正道。即是修慈未明有畏。今言有畏者。当知是有疾菩萨若未断通别惑。未发真明见真中道。故言有畏。今为欲安立众生难心苦心若脱有畏者。劝令依如来功德。即是用初弘誓修慈。若观三谛空而用初弘誓修慈。当何所畏。如慈童女因缘。适发心代地狱苦火轮即落生忉利天。即其义也。
　　文殊至众生第二问答重决依如来功德之力。初问意。若生死有畏劝依如来功德。何谓功德。次答者当住度脱一切众生。即是如来功德力也。何者慈能与乐即是度生。是初弘誓誓度众生。众生无边则功德无边。此即是如来功德。故大经云发心毕竟二不别。如是二心前心难。自未得度先度人。是故敬礼初发心。
　　又问至烦恼第三问答成前悲无量心。初问当何所除为显成悲也。次答者令除烦恼。即是悲能拔苦。此是令发第二弘誓。未解集谛令解集谛。成悲无量心。亦名烦恼无数誓愿断。断其二边缘集即成悲能拔苦也。
　　又问至正念第四问答。初问欲除烦恼当何所行为成喜无量心。故有此问也。次答者劝令当行正念。即四念处。四念处正破八倒。八倒灭即痴灭。痴灭则界内外烦恼皆灭。若令众生行四念处即离烦恼得道谛乐。拔苦得乐故生庆喜。是为第三弘誓。未安道谛令安道谛。亦名法门无尽誓愿知。
　　又问至不灭第五问答。及下一番皆为成舍无量心。初问答总出正念。次分别正念相不同。初问云何行于正念者。此问云何修行正念生善断恶。成第四弘誓持舍无量心令不退也。次答当行不生不灭。即是四念处中四种精进名四正勤。若正勤成就遮二不善法集二善法。若二不善灭即是灭谛。缘此灭谛发第四誓愿。故云未得涅槃令得涅槃即灭谛也。此成舍无量心。舍爱憎三心。即一切烦恼灭。亦是无上佛道誓愿成也。
　　又问至不灭第六问答。犹属第四誓愿成舍无量心。即分别正念。初问何法不生何法不灭。正请分别不生灭相。次答不善不生即是二正勤。遮二边恶法不生。善法不灭即是二正勤。集二善法不灭。恶法不生是断德成。善法不灭是智德成。二乘人断恶法不生。灰身灭智即是善法灭。此是思议解脱。今大乘不思议解脱即是依如来功德。但不生不灭有二种。一世谛二真谛。此是世谛不生不灭。
　　又问下六番问答二正穷众生源。即成上观众生入空至中道之源。众生有此不生之恶不灭之善。为四正勤之所遮持者。以何为本。即是穷研五住之本。烦恼虽多不出五住。五住之惑无明为本。推求穷核不见初惑所依之处。达其本源故。初文殊问。善不善孰为本。次净名答。以身为本者即是从末寻本。今现见。因有身故有恶有善。身即身见。依此身见具起六十二见等烦恼起诸善恶。善恶即生六道。三界皆附我见。是以三界众生皆为我故起善恶行。乃至三乘初心亦皆为我修道。当知身见之我为一切本。即是见一处住地。虽善恶无量计我是一。故云一处。
　　又问至为本第二问答。初文殊问。身见为善不善本者。身见复以何为本。若身见无本而有善恶亦应无本而有。净名答身见以欲贪为本。若无欲贪则无有身。故知欲贪为身作本。故大经云烦恼与身前后不可。虽然要因烦恼方乃有身。是故欲贪即是身本。欲贪即是欲爱住地。所以然者若断身见犹有欲惑。
　　又问至为本第三问答。初文殊问。若为欲贪为身本故断身见已犹有欲在者。欲贪以谁为本。次净名答。虚妄分别为本。所以然者虚妄之心种种推尽。或言离心出色或离色出心。实无色心但以虚妄。谓色异心。故起欲贪。断欲贪尽犹有色心。虚妄分别即是色爱住地。
　　又问至为本第四问答。初文殊问。虚妄分别是欲贪本者。断欲贪尽有色爱住地。虚妄分别复谁为本。次净名答。颠倒想为本。颠倒想者实无有心。颠倒计有能生虚妄。分别色心异故有色爱。若断色爱则不分别有色异心。但有颠倒之想计有此心。若但有心即是无色爱住地。
　　又问至为本第五问答。初文殊问。若虚妄分别以颠倒想有爱为本。断虚妄分别色爱尽犹有颠倒想有爱在者。复谁为颠倒想本。次净名答。以无住为本。无住即是无始无明为颠倒有爱无色界之本。所以然者若断颠倒想有爱无色界尽犹有无明住地。二乘通教菩萨所不能断。摄大乘说阿梨耶识是一切世间生死之本。故彼论云是识无始时一切之所依。此无明更无所依故言无住无本。即是无始无明其力最大。佛菩提智之所能断。
　　又问至立一切法第六问答。初文殊问。若颠倒想以无住为本者。断颠倒想有爱无色界惑尽余有无始无明在。此无住无明复以何为本。岂无本而有。次净名答。无住则无本者。正言无明依法性。法性即无明无二无别。岂得性还依性。当知无明无本故十住见终不见其始。诸佛如来见终见始。若观众生入空至无住本。此则彻底穷源至中道理。既言无住无本即是众生虚空佛性。上来三谛皆空。又云从无住本立一切法。即是世间出世间有为无为一切诸法皆从无住本立。何者若迷无住则三界六道纷然而有。则立世间一切诸法。若解无住即是无始无明。反本还源发真成圣。故有四种出世圣法。故因无住立一切法。今用此六番问答穷核本源彻至无住。成上观众生三谛。何者初问答明善不善。即是观世谛众生如幻。皆从身见而生未见真也。次三番问答断三界众生生死。即是观众生见真如第五大等。次两番问答观众生无明覆于中道。名无住本。若见中道即如无色界色等也。中道无明是众生源解惑之本。故言从无住本立一切法。问无住即是无始无明者。何故名无始。答身见等惑皆有所依而起。起则有始。此无所依起亦无始。故言无始无明。即是无住。此有二解。亦言无住亦言有住。亦言无本亦言有本。何故尔。若捡五住之本。前身见等皆约烦恼为本。故有始有住。今无明之外无复烦恼为无明本故言无本。无本故无始无住。故言无住则无本。问无明依法性即是法性为始。何得言无始。答若无明依法性是有始者。法性非烦恼不可指法性为烦恼本。故言无住则无本。若依法性立一切法者。无明不出法性。法性即为无明之本。此则以法性为本。今经捡核烦恼之本法性非烦恼故言无住无本。既无有本。不得自住依他而住。若说自住望法性为他。亦得说是依他住也。说自住即别教意。依他住即圆教意。问若别接通明五住义云何。答若言四住是界内见思。无明得是界外。由界外流入界内。今反出先断身见次除欲贪等后断无明。归无住本。此是别接通意。问别义云何。答别教意者界内见思不名见一处。何以故。此之四住非根本惑。如枝叶依树而不依地。故界内身见有种种不同不名一处。亦非住地。断枝叶尽计有涅槃。此是迷法身而起。若见真谛涅槃是一法。名见一处。此见因无明起故名住地。亦名身见。此从法身而起见也。若于变易依正五尘生于欲贪。即欲爱住地。变易色心是虚妄分别。即色爱住地。亡色观心犹见有心即颠倒想。是有爱住地。此四依无住起。即无明住地。无明之外更无可依故言无住无本。问无住有住有开合不。答若合无明只。是法性。法性无住无明无住。故言无住。若开法性出无明。无明依法性亦得言有住。有住者住法性。住法性非烦恼。即是无住。而约无明明修无量四圣谛论断伏者。此是别教。就界外明五住义也。问圆教云何分别五住。答圆五住者。只界内身见等四住有为缘集。是迷无住而起断见入涅槃。所生四住亦迷无住起无为缘集。今圆观界内外四住皆至无住之本。故穷三谛众生之源。成上观众生如幻化第五大无色界色。皆不可得入三谛也。如烟尘云雾起虽重轻不离虚空。重如界内轻如界外。譬依法性有界内外世间诸法。如火星月日光照除云雾暗灭虚空像现。譬依法性有界内外出世间诸法。故言从无住本立一切法。问此虚空譬岂有但空不可得空之殊。答空尚不一何得有二。若约缘尽相显非不有殊。如大乘经论有破虚空之义。即可以譬但空显不可得空。复次白象满月等譬岂可备取也。问烟等重轻譬界内外两种五住。义况云何。答此无的文以意销释。问火等四光其意何主。答一往出法界性论。今借此意表四教智照不同。以义销释。
　　时维摩诘下此是品之大段第四。明天女室内现身与舍利弗论义。显观众生彻三谛理住不思议。文为七。一天女现身与身子往复。明二解脱惑尽不同。二从身子问天去明二解脱体异。三从身子问天汝于三乘去明二解脱力用不同。四从身子问天不转女身去明不思议法门转变自在。五从身子问天汝于此没去明不思议解脱出没自在真应本迹莫测。六从身子问天得菩提去明法身生身成道不同。七净名述成天女所说。初文为四。一天女闻法现身。二散华供养。三至菩萨皆堕。四至大弟子便著。初文者关河解云。是净名宅神守护方丈闻法欢喜现身供养。今解此是大慈法身影响净名共弘大道。本地同契无生住不思议解脱栖常寂光。而于室内现身者。表隐名如来藏显名为法身。此大慈法身应为女像助弘大道。欲因散华弹呵身子之失。为显不思议解脱之得。又解上明神力空其室内表十方皆空。净名果智栖此空理即是居常寂光实智法身。卧真性床同物有疾即是大悲现应身疾。而室有天女者天是天然。此表净名久远第一义天天然之理。常慈众生有三十二种。故于真空性净现天女形。隐名如来藏现名法身。法身即慈慈即如来。如来即法身。法身应为天女之像以表净名大慈法门。故现女身。
　　即以至弟子上二明散华供养。华者如大品。诸天子言是华非树生。华是心树生。须菩提言是华非生华不从心树生也。今明是法身菩萨断于别惑起万行之因感得实报胜妙之果。故言三贤十圣住果报。此华即清净果报无生之华。净妙功德无生因华。天女法身菩萨以无分别普散供养诸菩萨及大弟子。
　　华至至皆堕落三明至菩萨皆堕落者。表菩萨住不思议解脱生实报土。已离别惑彼妙五欲所不能动。故华不著身皆自堕落。
　　至大弟子下四明华至大弟子便著。文为五。一华至便著．二神力不能去华．三天女问意．四身子答意．五天女弹呵。初文者二乘但断界内五欲。故世间五欲所不能动。别惑未除故为界外上妙色声之所染污。故呵言结习未尽华则著身。如大论迦叶闻甄迦罗琴。不能自安。即云八方风不能动须弥山。随蓝风至碎如腐草。三界五欲我已断竟不能动心。此是菩萨净妙五欲吾于此事不能自安。即其义也。
　　一切至令去二身子等去华不得去者。良由住思议解脱未断别惑。如迦叶所述。问此经结习未尽华则著身何开别惑。答大论云于声闻经说为习气。于摩诃衍说为正使。即是别惑。问断通惑别惑俱作四住名不。答若约通教界内有四住之名。若别接通界外但有无明之名。无明能障佛性不名见思。若约别教无明即是正使。亦有见思四住之名。故天女呵云。若于佛法有分别有为不如法。既有分别则是见惑。又云结习未尽华则著身。故有思惑。亦得分思以为三住。今言大弟子神力去华者。若依事释。天女散华诸菩萨皆堕。至大弟子便著不堕。身子远嫌避疑。所以去华。理释者明二乘人厌世五欲而取涅槃。此则心有去取。今见菩萨果报五欲亦谓为不如法。舍离推却而不得去。尽其神力者。以罗汉住思议解脱。虽有神力别惑不断。不得不思议解脱自在故不能去。
　　尔时至去华三天问去意欲呵其非。故先问去意。
　　答曰至去之四身子答意言不如法者。意谓天有染心故须去之。
　　天曰下五天女弹呵文为四。一正弹呵。二释出得失．三譬．四结。初正呵云勿谓此华为不如法者。非是世间思议之华。此乃修无生理万行之因。感此如法实报之华。又以如法心散平等供养。何谓不如法也。所以至想故二释出。此华无所分别者。天以无分别心感。还以无分别心散。诸菩萨无分别心华则不著。身子等分别生死涅槃有异。分别即是别见惑也。类如界内因身见分别则有一切见。使不入初果。息见无执诤即见谛得果。别见亦尔。分别生死涅槃为二。是则为见。若离此见入别圣位。汝于佛法出家有所分别。不能出别见惑。可谓出家是不如法。观诸菩萨华不著者以断分别想故。即是法身显出界内外见思生死。是真出家名为如法。故华自落也。此约得失以呵。譬如至为也三譬显。开譬合譬。显舍生死取涅槃即是分别。故有见惑名不如法。其意可解。结习至著也四结呵。此文明非但有习。亦明有别见思即有通见思习气。具如前引智论释也。问定是别结未断。为是通结之习。答若约通教如迦叶是习气。若约别教即别结未断故有习气。如大论明结使二种。一共二乘断二不共二乘断。共者迦叶已断。不共者迦叶未断。已如上说。今此经既明不思议解脱。正用别圆断也。但经无的文者。此方等教犹带方便。不类法华涅槃也。
　　舍利弗言下二明二脱体别不同。此约但不但空分别。文为四。一身子约事问天以理答。二天以事问身子以理答。三身子重决天女弹呵。四身子称叹。初文为五。一身子约事问．二天以理答．三身子心迷重问．四天还以理答．五身子悟而默解。初文者身子是起教之端。故以就事止室久近而致问也。二天女答。如耆年解脱者。此约理而答。如耆年所得但空解脱之时。真谛之理无久无近。我处此室。是得不可得空住不思议解脱。第一义理本无言说。无有久近。耆年解脱既无久近安问有久近耶。故将耆年解脱以斥答身子。三身子本以事问。天忽将理答。仓卒不解故重问言止久耶。四天重答。耆年解脱亦何如久。汝问止此久如。答如耆年解脱之理无久近。云何重问久耶。若尔仁者所得解脱为有久耶。若仁解脱非久何得重问为有久耶。五身子悟天玄旨默而领解。
　　天曰下二天以事问。身子用理答。文为五。一天以事问。二身子以理答。三天辨不思议解脱相。四解释．五结会。一天以事问。如何耆旧大智而默者。即是问何故默然。二身子用理答。默然者正以见真谛理得解脱时。言语道断无有言说。今不知所云故默然也。此以理默答事默也。问身子闻阿说示说三谛。是见有得道。即是言说。今何得言解脱无说不知所云。答有是教门岂非言说。此用证答故云无言说。如大集明憍陈如比丘最初得无言说理。此亦因有门无言说也。见有见空皆是教门。无言说理有空不异。若言异者身子见有得道。何得言吾闻解脱无言说也。三天用不思议斥身子等住思议者。天曰至解脱相。二乘于文字生死之法不得自在舍入涅槃。今明文字相离则生死。不碍涅槃。如芥子不碍须弥。即是不思议解脱之相。四解释者。所以至两间。名本名体体即是法。法若内外两间名可如是。今求体法及名皆不可得。俱无内外两间。即是解脱。岂得离此方名解脱。又解诸法无体但有名字。名不可得即解脱相。此即异思议解脱。明二脱相别意在此也。五结会者。是故至解脱相。若不离者何但文字是解脱。二十五有皆是解脱。故天自释言。所以者何。一切诸法是解脱相。
　　舍利弗言下三身子重决文为二。一身子重决。二天女弹呵。初重决言不复等者。此重决意。身子昔闻三藏断三毒得子缚解脱。若言离淫怒痴非解脱者。佛昔所说岂得非也。天即答言。佛为二种根缘。若为钝根增上慢人说离淫怒痴为解脱耳。若利根无增上慢者佛说淫怒痴性即是解脱。问增上慢者所谓未得谓得。未证谓证。身子等得俱解脱何得以为增上慢人。答若法华简众明增上慢。是小乘未入方便道。乖僻谬计谓得四果。为增上慢。故身子不被简出。最初得记。今呵为增上慢者二处有异。若身子于三藏断结证思议解脱。滥谓同于诸佛所得。此即未得谓得未证谓证。此中折其叨滥之心呼为上慢。所以然者。若执藏通所明真谛三乘灰断。谓佛亦然。而佛证常住涅槃岂以见真谓同佛证。故说为上慢就其齐教解脱知见。不同外道及谬取小乘方便故。圆教明诸佛菩萨不断烦恼而入涅槃。不舍八邪而入八正。不同二乘离淫怒痴。舍八邪住思议解脱。妄计同佛所得。岂非上慢。天女弹之正意在此。于法华中非上慢者已被弹呵。已闻不思议解脱。不与二乘人共。自知所得非佛境界无叨滥之咎。但齐所禀教断约解脱。止宿草庵自念贫事故非上慢。菩萨无此诸失非增上慢。是不思议解脱离与不离。俱不与二乘等共。故离不离非唯界内。亦约界外三毒通别文字皆解脱相。此是显不思议解脱断与不断俱得自在名为解脱。
　　舍利弗言下四身子称叹天女文为二。一身子称叹二天女答。初叹者身子既闻说此妙法量其必得胜解脱证。故先称叹。次问何得其辨乃尔。二天女先答次讥。答云无得无证故辨如是。大经言有所得者名为小乘。但空取证无所得者名为大乘。以不可得空故不住化城。声闻偏学而取证。菩萨圆学而不取证。具如大品。今明知四不可得。故不住三权一实。自在无穷故辨若是。所以等者次因释寄讥讥其但得偏空。化城涅槃以为究竟。不求中道大般涅槃。是为佛法增上慢人。
　　舍利弗下三明二脱力用不同。已明二脱体异。所有力用理然不同。身子未了所以有问。因问有答。分别异相。先问次答。初身子问。云汝于三乘为何志求。或约三藏为问。今谓多约通教。何者三乘之人同禀通教般若。若求声闻有余无余不可更修缘觉菩萨之乘。若求辟支佛乘有余无余不可更求声闻菩萨之乘。若求菩萨乘慈悲誓愿久住生死度脱众生。不可退求二乘无余。虽同禀般若志求各异。即是思议问为何志求也。
　　天曰下二天答文为二。一化他二自行。化他则三皆志求。自行乃但求大乘。初言三乘皆志求者。若通菩萨无法身本。不能起应无三乘化。今则别圆接通三乘根性。故现三乘皆志皆用。如文殊于二万世作辟支佛化人。况住余乘虽数数生灭而常行一乘。故言化他。
</div>
    <div class="pagination">
<a href="维摩经略疏_page7.html">上一页</a><span>...</span><a href="维摩经略疏_page3.html">3</a><a href="维摩经略疏_page4.html">4</a><a href="维摩经略疏_page5.html">5</a><a href="维摩经略疏_page6.html">6</a><a href="维摩经略疏_page7.html">7</a><span class="current-page">8</span><a href="维摩经略疏_page9.html">9</a><a href="维摩经略疏_page10.html">10</a><a href="维摩经略疏_page11.html">11</a><a href="维摩经略疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
