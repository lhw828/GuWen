<!DOCTYPE html>
<html>
<head>
    <meta charset="UTF-8">
    <title>首楞严义疏注经 - 第 17 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>首楞严义疏注经 - 第 17 页/共 21 页</h1>
    <div class="content">　　七情三想。沉下水轮。生于火际。受气猛火。身为饿鬼常被焚烧。水能害己。无食无饮经百千劫　火际者饿鬼所居处也。水轮向下至火轮际。近地狱也。受气猛火者。由业力故。受猛火气以为身也。故常被烧节节火起。水能害己者。苦于无水也。苟遇成火而烧其身。故云害己。
　　九情一想。下洞火轮。身入风火二交过地。轻生有间。重生无间。二种地狱　二交过地者。风火二轮交际之处。即正是七热地狱处也。于九情中。稍减者名轻。即八情者堕有间。稍增者名重。入无间正九情也。此言无间。约受苦说。然此无间。对前有间得名。以是第七热地狱故。下即第八五无间狱。别名阿鼻最极重也　五纯情。
　　纯情即沈阿鼻狱。若沉心中。有谤大乘。毁佛禁戒。诳妄说法。虚贪信施。滥膺恭敬。五逆十重。更生十方阿鼻地狱　阿鼻此云无间。即第八狱也。此具五种。谓受罪。苦具。身量。劫数。寿命也。若依俱舍。业报无间。以造此罪必堕地狱更无余业余生能间隔故。谤大乘下诸罪最重。由是更生十方阿鼻。法华云。若谤此经。其人命终入阿鼻狱具足一劫。劫尽更生。如是展转至无数劫。俱舍论说。阿鼻地狱寿命中劫。二十增减为一中劫。既言无数。此世界坏。即往十方阿鼻也。以谤法罪断佛种故。令无量人堕邪见故　三结由自业。
　　循造恶业。虽则自招。众同分中兼有元地　随顺造恶。故受苦报。恶业不同受报亦别。故云自招。众同分中有元地者。众名不一。同是一义。众有相似。同立分名。造业同者共中共变。俱舍论说。有差别同分无差别同分。同业共感众多苦具同受此苦。名无差别同分。若随轻重受报不同。名差别同分。今云元地即差别也　二就业报以别辨七。初地狱三。一结前生后。
　　阿难。此等皆是彼诸众生自业所感。造十习因。受六交报　由乎情想妄集诸业。随业善恶或升或坠。故云自业所感。十习因者别指恶业。即由十使烦恼。于六根门发识造业。洎受其报。从六根出。报与业交。故云交报。同受地狱即引业招。六根别受即满业致。俱是众生妄情习造耳　二征起别辨二。一十习因十。一淫习。
　　云何十因　总征也。发业有二。一正发。即无明。二助发。即余惑俱分别也。今此十因。除淫习是所发之业。余九皆是能发之惑。惑有根随。下文自指。此下十段文皆有三。
　　阿难。一者淫习交接发于相磨。研磨不休。如是故有大猛火光于中发动。如人以手自相摩触暖相现前　一由因致果。此即正是所发业也。具足贪痴。生死轮回斯为其本。内根外境互相偶构。故云交接。内外相发遂成欲火。喻显可知。
　　二习相然。故有铁床铜柱诸事　二正感果相。根境两具。故云二习。能触所触。皆是我心互相熏习结成淫业。以于欲境起颠倒心生自他乐想。因此业种。后感其报。从其能触现地狱身。从其所触现诸苦具。皆是自业所熏。分其二习自相刑害耳。他皆仿此。
　　是故十方一切如来。色目行淫。同名欲火。菩萨见欲如避火坑　三结示过名。火能变坏一切世间。欲能破灭出世善法。是故行者应当远离　二贪习。
　　二者贪习交计发于相吸。吸览不止。如是故有积寒坚冰于中冻冽。如人以口吸缩风气有冷触生　由因致果也。贪即是爱根本之数。正能润生。于有有具染著为性。由爱著故种种计校。求取前境。故云交计相吸也。贪取不止。如水结冰坚住不散遂成冻例。此释贪久成业以致果也。喻文可见。
　　二习相凌。故有吒吒波波罗罗青赤白莲寒冰等事　正显果相也。由因感果。由内感外。吒波罗等忍寒声也。即八寒地狱。俱舍云。頞部陀者此云疱。尼剌部陀此云疱裂。此二从相。阿哳吒唬唬婆嚯嚯婆。此三从声。郁钵罗等三如青白红莲。此三从色。以寒之弥甚身色如之。相凌侵凌也。
　　是故。十方一切如来。色目多求。同名贪水。菩萨见贪如避瘴海　结示过名。贪能滋润。滋长恶法。如今之有泉饮之则贪也。复能损害法身慧命。如有瘴之海　三慢习。
　　三者慢习交凌发于相恃。驰流不息。如是故有腾逸奔波积波为水。如人口舌自相绵味因而水发。二习相鼓。故有血河灰河热沙毒海融铜灌吞诸事。是故十方一切如来。色目我慢。名饮痴水。菩萨见慢如避巨溺　三段如前。恃己凌他高举为性。故名为慢。今云交凌相恃驰骋流逸。慢之相也。血河等事皆所感报。由内致外因果相称耳。饮之迷倒。故名痴水。西国有之。巨溺可知　四嗔习。
　　四者嗔习交冲发于相忤。忤结不息。心热发火。铸气为金。如是故有刀山铁橛剑树剑轮斧钺枪锯。如人衔冤杀气飞动。二习相击。故有宫割斩斫剉刺捶击诸事。是故十方一切如来。色目嗔恚。名利刀剑。菩萨见嗔如避诛戮　于诸苦具。增恚身心。热恼居怀。性不安隐。已上皆根本惑摄。互相冲忤结成热恼。热恼不息。气忿成坚。故感金石等事。橛系罪人杙也。宫割秦五刑之二也。斩斫剉皆新之死刑。刺即古刑之墨也。今流罪有之捶击皆新刑之笞杖类也。如劫末时。人起猛利嗔心。所执草木皆成刀剑。非内心之所感乎　五诈习。
　　五者诈习交诱发于相调。引起不住。如是故有绳木绞校。如水浸田草木生长。二习相延。故有杻械枷锁鞭杖挝棒诸事。是故十方一切如来。色目奸伪。同名谗贼。菩萨见诈如畏豺狼　诈谓谄曲。罔冒于他。矫设异仪。险曲为性。或取他意。或藏己失。不任师友正教诲故。此随数也。今云发于相调引起不住。正是此也。奸诈多端。或乱良善。矫设方便递相诱引。故云交诱。绳木绞校。所感苦具也。长恶滋蔓。如水浸田。豺狗足群行。舌有逆刺。狠锐首白颊。大尾长胡。似犬也。奸伪败正犹如谗贼　六诳习。
　　六者诳习交欺发于相罔。诬罔不止。飞心造奸。如是故有尘土屎尿秽污不净。如尘随风各无所见。二习相加。故有没溺腾掷飞坠漂沦诸事。是故十方一切如来。色目欺诳。同名劫杀。菩萨见诳如践蛇虺　此亦随数。诳谓矫诳。心怀异谋。多现不实。矫现有德。诡诈为性。邪命为业。今云交欺。欺即诳也。诬罔即是现邪命事以诱利誉也。尘土屎尿皆苦具也。刀兵劫时人互杀害。故云劫杀。虺蝮虺也。博三寸。首如擘　七怨习。
　　七者怨习交嫌发于衔恨。如是故有飞石投礰匣贮车槛瓮盛囊幞。如阴毒人怀抱畜恶。二习相吞。故有投掷擒捉击射挽撮诸事。是故十方一切如来。色目冤家。名违害鬼。菩萨见冤如饮鸩酒　怨即恨也。由忿为先。怀恶不舍。结冤为性。不能含忍。常热恼故。囊幞等。已上皆拘系罪人之具。有作扑字之误也。挽撮皆牵系罪人也。有作抛亦字误也。如违害鬼常伺取人。鸩酒鸩鸟名也。翼毛划酒。酒则杀人　八见习。
　　八者见习交明。如萨迦耶见戒禁取邪悟诸业。发于违拒。出生相返。如是故有王使主吏证执文藉。如行路人来往相见。二习相交。故有勘问权诈考讯推鞫察访披究照明善恶童子手执文簿辞辩诸事。是故十方一切如来。色目恶见。同名见坑。菩萨见诸虚妄遍执如入毒壑　见谓恶见。于诸谛理颠倒推度。染慧为性。能障善见招苦为业。此见行相差别有五。一身见。执我我所。二边见。执断执常。三邪见。谤无因果。四见取。谓于诸见及所依蕴。执无最胜能得清净。一切斗诤所依为业。五戒禁取。谓于随顺诸见戒禁及所依蕴。执为最胜能得清净。无利勤苦所依为业。此之见习。各执己解互相是非。故感王使主吏等事。权诈者设方便以取情也。照明引他事以照证也　九抂习。
　　九者抂习交加发于诬谤。如是故有合山合石碾硙耕磨。如谗贼人遇抂良善。二习相排。故有押捺捶按蹙捷衡度诸事。是故十方一切如来。色目怨谤。同名谗虎。菩萨见抂如遭霹雳　抂则逼压良善损恼于他。心无悲愍。害所摄也。既以抂押良善抑捺无辜令称有罪。故感合山等事。蹙谓逼迫。捷谓振动。衡权衡也。度丈尺也。谗能害善。虎能食人　十讼习。
　　十者讼习交谊发于藏覆。如是故有鉴见照烛。如于日中不能藏影。故有恶友业镜火珠。披露宿业对验诸事。是故十方一切如来。色目覆藏。同名阴贼。菩萨观覆。如戴高山履于巨海　此是覆习。而言讼者。由覆发讼故。所言覆者。于自作罪恐失利誉。隐藏为性。悔恼为业。谓覆罪者后必悔恼不安隐故。己既有罪。不能自发。遂招他讼。此讼即是恼之一法。忿恨为先。追触暴热恨戾为性。蛆螫为业。谓追往恶。触现违缘。心便恨戾。多发嚣暴凶鄙粗言。蛆螫他故乃名为讼。此覆彼讼。二习相发。故感恶友业镜等事。覆藏过恶。自知而已。如于阴贼不惧当苦。必堕恶道。如戴山履海也。

　　首楞严义疏注经卷第八(中)


　　首楞严义疏注经卷第八(之三)

　　　　长水沙门子璇集
　　二六交报二。一总标。
　　云何六报。阿难。一切众生。六识造业。所招恶报从六根出　造业既从六根而出。受报还归六根。因与果交。故云交报。又下一根受报备历六根。根根皆尔。故云交报。此云六识造业者。且据总相。业者招感为义。然通总别。若能为引业善不善思招感当来第八无记果者。即总报业。若为满业三性思种招感当来苦乐等果者。名别报业。其第六识。通造总别报业。若前五识。但为助发别报。不能发总。以强盛随转二差别故。从六根出者。六根是彼造业具故。造既从根。受亦根受。故从根出　二别辨六。一见报二。一临终见境。
　　云何恶报从六根出。一者见报。招引恶果。此见业交。则临终时。先见猛火满十方界。亡者神识。飞坠乘烟。入无间狱。发明二相　眼根造罪是见业。临终见境是报与业交。以眼根取色色能役心造种种业。故见猛火满十方界。神识随火入狱受报　二乘业受报。
　　一者明见。则能遍见种种恶物。生无量畏。二者暗见。寂然不见。生无量恐。如是见火烧听能为镬汤洋铜。烧息能为黑烟紫焰。烧味能为燋丸铁糜。烧触能为热灰炉炭。烧心能生星火迸洒煽鼓空界　明暗二尘是眼所取。明可辨别。故见恶相。暗无分别。但生恐惧。如是下遍历六根。然有旁正。正由眼根发识造业。故先历眼。今此不明。文略故耳。下文即具。此中以火为苦具主。及历余根。随根转变为不可意境也　二闻报二。一临终见境。
　　二者闻报。招引恶果。此闻业交。则临终时。先见波涛没溺天地。亡者神识。降注乘流入无间狱发明二相　声能鼓动心海如波如涛。取此造业。故临终时先见此也。降注下流也　二乘业受报。
　　一者开听。听种种闹。精神愗乱。二者闭听。寂无所闻。幽魄沉没。如是闻波。注闻则能为责为诘。注见则能为雷为吼为恶毒气。注息则能为雨为雾。洒诸毒虫周满身体。注味则能为脓为血种种杂秽。注触则能为畜为鬼为粪为尿。注意则能为电为雹摧碎心魄　耳根所取动静二境。造种种业。今受其报亦缘此二。开即动也。闭即静也。如是下历根别受。此文之中。以根对境有所参差。将恐梵文回互。译者随而弗审。如雷吼毒气非眼所取。雨雾毒虫非鼻家境。余文则顺。有智自详　三嗅报二。一临终见境。
　　三者嗅报。招引恶果。此嗅业交。则临终时。先见毒气充塞远近。亡者神识。从地涌出入无间狱。发明二相　鼻根造罪。贪嗅诸香众生身分及男女等香。作种种业。故招毒气以受其报　二乘业受报。
　　一者通闻。被诸恶气。熏极心扰。二者塞闻。气掩不通。闷绝于地。如是嗅气冲息则能为质为履。冲见则能为火为炬。冲听则能为没为溺为洋为沸。冲味则能为馁为爽。冲触则能为绽为烂为大肉山。有百千眼。无量[口*(一/巾)]食。冲思则能为灰为瘴为飞砂礰击碎身体　通塞是彼鼻所取境。依此造业。依此受苦。故有二相。如是下历根别受。为质为履者。质碍也。履犹通也。为馁为爽者。鱼败为馁。爽乖差也。余文可知　四尝报二。一临终见境。
　　四者味报。招引恶果。此味业交。则临终时。先见铁网猛炎炽裂周覆世界。亡者神识。下透挂网倒悬其头入无间狱。发明二相　舌根作罪其罪最广。一贪味为罪。杀戮必多。二发语造业。其罪又广。以妄言绮语两舌恶口。比于余根。此最广博。故感铁网周覆世界也　二乘业受报。
　　一者吸气。结成寒冰。冻裂身肉。二者吐气。飞为猛火。焦烂骨髓。如是尝味历尝则能为承为忍。历见则能为然金石。历听则能为利兵刃。历息则能为大铁笼弥覆国土。历触则能为弓为箭为弩为射。历思则能为飞热铁从空而下　吸气则取味所招。吐气则发语所致。如是下历根别受。为承为忍者。承领忍受一切恶味。造业之时。先是舌根受食知味。然后始益诸根大种。舌不领味诸根不益。受报亦然　五触报二。一临终见境。
　　五者触报。招引恶果。此触业交。则临终时。先见大山四面来合无复出路。亡者神识。见大铁城。火蛇火狗虎狼师子。牛头狱卒马头罗刹。手执枪槊驱入城门向无间狱。发明二相　身根为罪多因男女淫爱等触。贪著细滑随时冷热。故受合山等事　二乘业受报。
　　一者合触。合山逼体。骨肉血溃。二者离触。刀剑触身。心肝屠裂。如是合触历触则能为道为观为厅为案。历见则能为烧为热。历听则能为撞为击为倳为射。历息则能为括为袋为考为缚。历尝则能为耕为钳为斩为截。历思则能为坠为飞为煎为炙　身之所取唯合与离。从之造罪。感果亦尔。如是下历根别受。道观厅案皆治罪处也。余文可解　六思报二。一临终见境。
　　六者思报。招引恶果。此思业交。则临终时。先见恶风吹坏国土。亡者神识。被吹上空。旋落乘风堕无间狱。发明二相　思是意业。无质迅疾犹如于风。故招此报　二乘业受报。
　　一者不觉迷极则荒。奔走不息。二者不迷觉知则苦。无量煎烧。痛深难忍。如是邪思结思则能为方为所。结见则能为鉴为证。结听则能为大合石为冰为霜为土为雾。结息则能为大火车火船火槛。结尝则能为大叫唤为悔为泣。结触则能为大为小为一日中万生万死为偃为仰　意之所缘生灭二尘。复能随五明了取境。不觉则荒独散所感。不迷觉苦明了所致。皆是邪思造业故尔。如是下历根别受。方所受苦处也。鉴证证据先罪也。此一根受报。备历余根。然根对苦具。有差有当。不必一一根境相顺。学者随文消遣。不可疑滞　三结显重明三。一结成虚妄。
　　阿难。是名地狱十因六果。皆是众生迷妄所造　虚妄造业虚妄受报。皆如空华。然于因果未尝乖异　二别显重轻。
　　若诸众生。恶业同造。入阿鼻狱受无量苦。经无量劫　六根十因具足。同造诸业入阿鼻狱。即大无问。具足五事也。
　　六根各造。及彼所作。兼境兼根。是人则入八无间狱　如第六识。同彼眼识唯取自境。兼根而作。不涉余根。不具十因。此则六根具造。唯造时不兼余根。入八热狱。次轻于前也。
　　身口意三。作杀盗淫。是人则入十八地狱　身口意六根之三也。杀盗淫十因之三也。如身具作杀等三罪。口意不作。又轻于前。入十八狱。
　　三业不兼。中间或为一杀一盗。是人则入三十六地狱　如身独造杀等一业。不兼余罪。入三十六狱。又轻于前。
　　见见一根单犯一业。是人则入一百八地狱　此独一根只犯一杀。又轻于前。入一百八狱。如意中邪思或不正见。未形身口。或口处杀人。身心无记。此等并轻。言见见者。见现音只见之一根。不兼余根。故云见见　三结答所问。
　　由是众生别作别造。于世界中入同分地。妄想发生。非本来有　谓由不断三业。各各有私。故云别造。因各各私。众私同分。故云入同分地。谓同业共感无差别同分。别业各感差别同分。故前文云众同分中兼有元地也。皆由妄想发起。故非本有　二鬼趣三。一总标。
　　复次阿难。是诸众生。非破律仪。犯菩萨戒。毁佛涅槃。诸余杂业历劫烧然。后还罪毕受诸鬼形　非破律仪者谤无戒律也。犯菩萨戒者轻重不禁也。毁佛涅槃者不信因果。此皆断善根也。余业可知。地狱久治。故云历劫烧然。更受余类。故入鬼趣。鬼趣十类由前十因。十因正报已在前文。极苦相对。非是轻受。故云后还罪毕受诸鬼形　二别显。
　　若于本因贪物为罪。是人罪毕遇物成形。名为怪鬼　此即贪习为因也。于物生贪非理而取。余报在鬼还托于物。即金银草木精怪。其类非一。故名怪鬼。正受苦报在寒冰狱。
　　贪色为罪。是人罪毕遇风成形。名为魃鬼　即前淫习为因也。色能动乱身心。如风鼓物。报招鬼质还复托风。风质元虚。因习所致。因果相对。岂徒然哉。
　　贪惑为罪。是人罪毕遇畜成形。名为魅鬼　即前诈习为因也。因成诈伪惑正凭虚。托附畜生便成鬼质。即狐狸猪犬有异灵者。其类非一。故云遇畜成形。魅即现美形以惑人也。
　　贪恨为罪。是人罪毕遇虫成形。名蛊毒鬼　即前怨习为因也。由忿为先。怀恶不舍。结怨在意。热恼居怀。受余报时亦假毒类。即蛇虺毒虫有灵者。成蛊毒鬼。
　　贪忆为罪。是人罪毕遇衰成形。名为疠鬼　即前嗔习为因也。于苦苦具憎恚居怀。或因妒忌生嗔。嗔恚不舍。名为贪忆。洎受鬼报。遇灾衰处便入其身。名为疠鬼。即毒疠伤寒传尸骨蒸之类皆此鬼作也。
　　贪傲为罪。是人罪毕遇气成形。名为饿鬼　即前慢习为因也。慢以凌人傲物高举自强。洎报鬼伦。遇气为质。内无实德。空腹高心。饥饿所困。故名饿鬼。
　　贪罔为罪。是人罪毕遇幽为形。名为魇鬼　即前诳习为因也。为获利誉。多怀异谋。矫现有德。罔冒于他。令他暗昧不晓己事。洎受鬼形。凭幽托暗魇惑寐者。故名魇鬼。
　　贪明为罪。是人罪毕遇精为形。名魍魉鬼　即见习为因也。执见异生。各自明悟。出生相返。发于违拒。及招鬼道。遇精明处以为其形。即日月精魄。山泽明灵有精耀者以托其质。言魍魉者水石变怪也。
　　贪成为罪。是人罪毕遇明为形。名役使鬼　即抂习为因也。抂押成褫。凭虚构架。劳心役思。挠害无辜使成有罪。遇明显境托以成形。非幽暗类也。走使战阵担砂负石之徒。故云役使。
　　贪党为罪。是人罪毕遇人为形。名传送鬼　即讼习为因也。党己覆罪为他所讼。报在鬼类托质于人。如世有童子师及巫祝之类。皆为神道传送凶吉祸福之言。名传送鬼。此上鬼类其数实繁。考果征因。不过此十　三结示。
　　阿难。是人皆以纯情坠落。业火烧干上出为鬼。此等皆是自妄想业之所招引。若悟菩提。则妙圆明本无所有　十因六报皆是纯情所为。情既下沉。故坠地狱。地狱治久。情尽上升。故云业火烧干上出为鬼。鬼心轻燥。业火所余。自妄业招。非他所得。菩提心中皆如空华耳　三畜趣三。初总标。
　　复次阿难。鬼业既尽。则情与想二俱成空。方于世间。与元负人怨对相值。身为畜生。酬其宿债　地狱治情。鬼中治想。情想既尽。故云成空。然所空者。即依情想所发之业也。二道之业既亡。却为畜生酬其宿债。驼驴牛马身命偿他。若在余类。随应受对　二别显。
　　物怪之鬼。物销报尽生于世间。多为枭类　贪习为怪鬼。报尽作枭伦。枭土枭也。附块为儿。贪物所致。一切怪异者皆此类摄。
　　风魃之鬼。风销报尽生于世间。多为咎征一切异类　淫习为因。报招风魃。旁为畜生受咎征也。咎过恶也。征应验也。恶行所招。将有灾异先有此应。如群雀众鼠荒俭之征。商羊水灾。鹤舞多旱。其类非一。
　　畜魅之鬼。畜死报尽生于世间。多为狐类　诈因之报。为鬼成魅。所依既尽。畜受狐身。
　　虫蛊之鬼。蛊灭报尽生于世间。多为毒类　怨习之报。鬼作蛊毒。畜为毒类。即蚖蛇蝮蝎之类。
　　衰疠之鬼。衰穷报尽生于世间。多为蛔类　嗔习之因。鬼为衰疠。托灾附祸便入身中。转受畜形还托身内。为蛔蛲也。
　　受气之鬼。气销报尽生于世间。多为食类　饿鬼附气。慢习是因。鬼受饥虚。畜充他饱。故为食类。即世间可食之畜也。
　　绵幽之鬼。幽销报尽生于世间。多为服类　宿因诳习。鬼为魇暗。幽默既消。畜为服类。即驰驴牛马蚕茧之类。为人服用也。绵即绵密。不明露也。
　　和精之鬼。和销报尽生于世间。多为应类　因为见习。鬼作魍魉。精耀之物既尽为畜便成应类。即应四时节序来而复鸣者。言和者杂也。杂精明处而成鬼也。
　　明灵之鬼。明灭报尽生于世间。多为休征一切诸类　即前抂习。鬼托明生为役使类。鬼道业尽。畜报休征。休美也。休祥将至预有此征。由他美行之所招也。即麟凤之类也。
　　依人之鬼。人亡报尽生于世间。多为循类　讼习之因。鬼招传送。人死为畜报在黠慧。故云循类。即人所畜养循顺之类　三结示二。一正结虚妄。
　　阿难。是等皆以业火干枯。酬其宿债傍为畜生。此等亦皆自虚妄业之所招引。若悟菩提。则此妄缘本无所有　狱鬼二趣。业火烧毕情想干枯。今为畜生酬偿余业。故云旁为。妄想故有。觉性元无。犹如圆影眚病故见　二引问重示。
　　如汝所言。宝莲香等及琉璃王善星比丘。如是恶业本自发明。非从天降。亦非地出。亦非人与。自妄所招还自来受。菩提心中皆为浮虚。妄想凝结　所问三缘。是彼人等。各自虚妄造业发生。不由他有。故云本自非天降等。妄造妄受。觉性之中皆如空华　四人趣三。一总明二。一酬剩返征。
　　复次阿难。从是畜生酬偿先债。若彼酬者分越所酬。此等众生。还复为人。返征其剩　分越者过分也。不依本分越过而行。谓非理苦役不问轻重。或昼夜不息。食啖无度。如是等类悉合返征其剩。今有恃尊贵以纵恣。倚豪势以奢侈。贪其力而多役。取其味而抂杀。不舍晨暮。罔测劳苦。福尽征剩其宜者哉。
　　如彼有力兼有福德。则于人中。不舍人身酬还彼力。若无福者。还为畜生偿彼余直　其有修善而崇福者。只于人身酬彼力矣。今见积善之家。财物多耗。或被劫盗。或被欠负。或横遭驱役。或抂受捶打。斯皆先业合舍此身为畜酬剩。由树福德。人中略偿　若成畜者盖无善矣　二偿报难息。
　　阿难当知。若用钱物。或役其力。偿足自停。如于中间杀彼身命。或食其肉。如是乃至经微尘劫。相食相诛。犹如转轮。互为高下无有休息。除奢摩他及佛出世。不可停寝　汝负他财。他欠汝力。今既酬偿。偿足自止。世养牛马是此类也。如故杀彼食其身肉。斯则翻成杀业。身身相取。命命相酬。以人食羊。羊死为人互来相责无有休止。以诸业中杀命最重。不值佛出修奢摩他。必不能息　二别显。
　　汝今应知。彼枭伦者。酬足复形。生人道中。参合顽类　因于贪物。鬼托怪形。畜在土枭附块而养。今归人趣。其性颛蒙。杂在顽嚚。心忘德义。盖因之故然也。而言参合者。夫人道受报善因所招。总报虽同。满业各异。故分十种。今此从畜来者。乃是余业旁受。非正善业所招。然亦顺后业感。由不正故。故言参合。他皆仿此。
　　彼咎征者。酬足复形。生人道中。参合愚类　始因贪欲。鬼受魃形。上为畜生灾咎之应。业尽复本参在愚类。以欲多者不习别善。但专一境。由不习善。故招愚钝。顽愚别者。顽谓知善不从。罔受教诲。愚谓瞑然昏暗。识钝难明。有此异耳。
　　彼狐伦者。酬足复形生人道中。参于佷类　因从诈习。鬼为畜魅。类入旁生狐狸所摄。今为人趣参在佷戾自用之徒。不受谏晓也。
　　彼毒伦者。酬足复形生人道中。参合庸类　怨习是因。鬼为蛊毒。旁受畜类蛇蝎是形。还生人道杂乎庸类。即庸鄙之流性粗率者。
　　彼蛔伦者。酬足复形生人道中。参合微类　嗔习为因。鬼居衰疠。蛲蛔受畜微末。为人即不为人之齿录者也。
　　彼食伦者。酬足复形生人道中。参合柔类　慢习是因。鬼招饥饿。结气而作。无实体性。畜受食类。人为柔弱。盖因我慢贡高。反招柔怯之报。
　　彼服伦者。酬足复形生人道中。参合劳类　诳习为因。鬼从幽魇。畜为服用人受劬劳。役力艰辛工巧之属。
　　彼应伦者。酬足复形生人道中。参合文类　因从见习。鬼落和精。魍魉报终畜为时应。参于人道微有文章非。正习因。故云参合。
　　彼休征者。酬足复形。生人道中。参合明类　抂习为业。鬼受明灵。驱役疾驰无暂停止。畜招休应。人杂聪明。考果从因。必无差忒。
　　彼诸循伦。酬足复形生人道中。参于达类　因由讼习。鬼作依人。传附神辞。发显祸福。畜招驯黠。人达穷通。宠辱不惊。安然自得。故名达类　三结示。
　　阿难。是等皆以宿债毕酬。复形人道。皆无始来业系颠倒相生相杀。不遇如来。不闻正法。于尘劳中法尔轮转。此辈名为可怜愍者　狱鬼畜中酬偿先业。三涂报尽还复人身。顺后善业所招。随别复分十类。如是皆为颠倒轮转。欲息颠倒唯戒定慧。无此三种不息轮回。佛若不出。谁说此法令其修学免轮回耶　五仙趣二。初总标。
　　阿难。复有从人不依正觉修三摩地。别修妄念。存想固形。游于山林人不及处。有十种仙　不依正觉者。三乘行法皆佛所教。今经尚斥二乘。云不识生死根本错乱修习。况修仙道耶。存想固形者。存心在于长生不死。俾此形骸坚固不坏也。别修妄念。即下十种修炼之法也。此皆有漏。进不如天。退又胜人。故居山林人不及处。名为仙趣。然此一趣余经不出。以总报同人故。今经开者。约所修行别故。人天二趣所不摄故。此皆外道类收。然亦禁防非佛正戒。但禁粗浮。即戒禁取也　二别显。
　　阿难。彼诸众生。坚固服饵而不休息。食道圆成。名地行仙　服饵者。即食麻仁草木之实。存形长久。一期寿永。轻举未能。此道若成名地行仙也。
　　坚固草木而不休息。药道圆成。名飞行仙　草木者即餐松啖柏之类。草木轻故。饵即体轻。由是飞行不坠于地。
　　坚固金石而不休息。化道圆成。名游行仙　金石者服丹砂成九转之类。化有二种。一能化骨令寿永体竖。二能化物俾贱作贵。此道苟成。游戏人间济贫恤苦得自在也。
　　坚固动止而不休息。气精圆成。名空行仙　消息养和。运用荣卫。神气久著能履虚空。功用既成身坚寿永。名空行也。
　　坚固津液而不休息。润德圆成。名天行仙　鼓天池。咽津液。固精华。岁久功著遂成润德。言天行者。此非六欲。乃是世人谓灵仙居处名之为天。如张骞寻河源至昆仑见天宫之类。或所行不交欲境。如天无异。故云天行。
　　坚固精色而不休息。吸粹圆成。名通行仙　吞饮日月精气。作意存变以延身命。由是功久。遂有异见通世物情。故云通行。
　　坚固咒禁而不休息。术法圆成。名道行仙　咒禁正是仙法道术。以此持身延而且固。术力成就名为道行。
　　坚固思念而不休息。思忆圆成。名照行仙　念缘前境。系心不忘。专注弗移。久而发用。照明境界。咸悉化源。如定发慧。故名照行。
　　坚固交遘而不休息。感应圆成。名精行仙　世有采阴采阳之术。名为交构。久而功成。此感彼应。吸彼精气以固我身。故名精行。
　　坚固变化而不休息。觉悟圆成。名绝行仙　存想世间皆成变化。境既变化。心想亦亡犹如槁木。有为功用暂得如是。故云绝行。如上十类。皆云行者。日久成功通流故也　三结示。
　　阿难。是等皆于人中炼心。不修正觉。别得生理。寿千万岁。休止深山或大海岛绝于人境。斯亦轮回妄想。流转。不修三昧。报尽还来。散入诸趣　生理谓长生之理。即上十种修炼之法也。言人中者。以仙趣无别总报。即于人身总报果上。加以前来十种修炼。转成仙也。妄想不真终随业坠　六天趣二。一列释诸天三。初欲界二。一列释六。初四天王天。
　　阿难。诸世间人。不求常住。未能舍诸妻妾恩爱。于邪淫中心不流逸。澄莹生明。命终之后邻于日月。如是一类名四天王天　不求常住即不修正觉也。无定力故不能舍爱。有善戒故心不流逸。善根力故心澄身明。此则澄莹欲心发生明性。此人命终。生须弥半。邻日月宫。所有天众皆此天管　二忉利天。
</div>
    <div class="pagination">
<a href="首楞严义疏注经_page16.html">上一页</a><span>...</span><a href="首楞严义疏注经_page12.html">12</a><a href="首楞严义疏注经_page13.html">13</a><a href="首楞严义疏注经_page14.html">14</a><a href="首楞严义疏注经_page15.html">15</a><a href="首楞严义疏注经_page16.html">16</a><span class="current-page">17</span><a href="首楞严义疏注经_page18.html">18</a><a href="首楞严义疏注经_page19.html">19</a><a href="首楞严义疏注经_page20.html">20</a><a href="首楞严义疏注经_page21.html">21</a><a href="首楞严义疏注经_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
