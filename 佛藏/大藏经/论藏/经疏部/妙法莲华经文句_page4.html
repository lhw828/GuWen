<!DOCTYPE html>
<html>
<head>
    <meta charset="UTF-8">
    <title>妙法莲华经文句 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经文句 - 第 4 页/共 5 页</h1>
    <div class="content">　　问。但见五百得记。不见千二百。
　　答。此五百即千二百数。颂中末后一行半。总授七百故是千二百也。又持品云。我先总记一切声闻皆已授记。即指今一行半。非是止授七百声闻也。偈颂有十一行为二。初九行半。颂记陈如及与五百。后一行半。总授一切声闻记。五百领解文有长行偈颂。长行先经家叙其欢喜。次自陈领解。经家先庆今得解欢喜。次愧昔不解故自责。庆中先明内心庆喜。后明外形恭敬也。悔过自责者。即是明其愧昔不解也。世尊我等下。第二自陈领解有二。一法说二譬说。法说中初悔得少为足。次责根钝难悟。从世尊乃至灭度。是悔责昔迷得小为足不知求大。从今乃知之。是责根钝始悟不早知之。今知小非究竟大为真实也。譬中二。初略次正举譬。如无智者略举譬况。所以者何下。释无智意也。譬说有二。一者醉酒譬。譬法说自悔得少为足不知求大。领前法。譬宿世中施权意。二者亲友觉悟譬。譬法说自责根钝难悟今乃知之。领前法譬宿世中显实。就初复三意。一者系珠譬。领上王子结缘。二者醉卧不觉譬。领上遇其退大。三者起已游行譬。领上接之以小。譬如有人者。即二乘人也。亲友者。昔日第十六王子也。家即大乘教为家也。醉酒而卧者。当于尔时大机暂发无明暂伏。以得闻经内心微解。以无明重故还复迷失。醉有二义。一重醉都不觉知。二轻醉微觉寻忘亦名不觉。虽有二义终成系珠如毒鼓耳。官事当行者。明王子余处机兴逗缘往应故云当行。弘法化他此非私务故云官事。无价宝珠者。一乘实相真如智宝也。系其衣里者。惭愧忍辱能遮嗔恚及防外恶。即是外衣。信乐之心内里善根。即是内衣。于时闻法微信乐欲。即了因智愿种子也。第二醉卧不觉知者。无明心重寻复不忆。此领中间懈退不受大法也。第三起已游行他国者。领上中间接之以小受三乘化也。善根欲发厌苦求乐。故云起已游行。无明覆解不知向本求大乘衣食。故言向他国求于小乘衣食。若魔佛相望。生死魔界为他国。佛法大小皆为本国。就小大相望。小乘未免生死。犹是他国。大乘永免生死。乃为本土。究竟还源也。明背大乘国往小乘土。不知从珠取给。而佣作自资获一日价。得少为足也。于后会遇下。第二亲友发觉譬。领上以是本因缘今说法华等赐大车也。此为三。先呵责。二示珠。三劝贸。呵责譬上动执生疑。示珠譬宿世因缘。劝贸譬得记作佛。三周皆有此三意。法说中我令脱苦缚。即是呵责。五佛章即是开示。身子得记即是劝贸。譬说中我先不言皆为菩提。即是呵责。三车一车即是示珠。中根得记即是劝贸。下根宿世因缘汝等善听。即是呵责。覆讲结缘还为说大。即是示珠。下根得记即是劝贸。系珠中三意望三周者。始在佛树以大拟。即是系珠。无机息化即是醉卧。寻施方便即是起行。譬喻中二万亿佛所。即是系珠。遣傍人追闷绝不受。即是醉卧。三车引得即是起行。因缘中大通智胜佛所。即是系珠。中路懈退即是醉卧。接之以小即是起行。此等皆名领权也。某年日月者。指大通佛所也。佛亦如是下第二合譬。譬本有二。今各有三意。从教化我等下。合初一系珠。而寻废忘合初二醉不觉知。既得罗汉下。合初三起已游行。一切智愿下。合后亲友觉示譬。上有三今亦三。从智愿不失者。是合后一呵责。从我久令汝下。合后二示珠从我今乃知下。合后三劝贸所须也。第二偈颂有十二行半为二。初一行半颂内心得解又二。初一行颂庆喜。次半行颂悔责也。次于无量佛宝下。第二有十一行。颂自陈领解。上文有二。今初半行颂悔责得少为足。略不颂难悟今乃知之。如无智愚人半行。颂略举譬。便自以为足。颂释无智意。次十行颂譬说开合。初六行颂开。后四行颂合。上开有二。今初四行颂舍宝不知。后二行颂亲友觉悟。余文易见。

　　释授学无学人记品

　　研真断惑名为学。真穷惑尽名无学。研修真理慕求胜见。名之为学。学位在三果四向真无漏慧也。阿罗汉果。研理已穷胜见已极。无所复学故名无学。约教释品者。析法研真名之为学。惑尽真穷名为无学。三藏意也。体法研真名之为学。无真无惑名为无学。通意也。自浅之深名之为学。通别惑尽权实理穷名为无学。此别意也。研如来藏有学无学。法性实相非学非无学。而学而无学(云云)。是二千人。或是学或是无学人。同是一流一时受记同一名号。故别为一品也。此品是授记文中第二段也。就此文为二。一请记。二授记。请中复二。一者二人请。二者二千人请。二人请记复有二。一默念。二者发言请记。发言请记复二。一者引例亦应有分。二者引望。二人最亲时众所望。罗云是佛子俗中亲重。阿难持佛法藏道中亲胜。胜重两人不蒙别记。则众望不足也。
　　问。若重若胜应同上流。何意在此。若如列众二人在上数中获记。何意居下。
　　答。总与千二百记。二人已同上流。今更索别记耳。阿难是学人。罗云弟子位。故入学无学章耳。二千请记但有默念引例。二意同故言如阿难愿耳。无发言者。无重无胜等事也。授记复二。一先记二人。后记二千。阿难记中复五。一长行。二偈颂。三八千菩萨生疑。四如来发迹释疑。五阿难显本述叹。疑者。通疑声闻今日发心即蒙佛记国净若此。昔方等中记诸菩萨。无量劫行乃得佛记。佛即发迹释疑。昔日与我同发大心即是同学。由我精进前超得佛。由彼多闻犹故持经。迹为侍者本地如此。今授妙记何足可疑。余记悉如文。

　　释法师品

　　此品五种法师。一受持二读三诵四解说五书写。大论明六种法师。信力故受。念力故持。看文为读。不忘为诵。宣传为说。圣人经书难解须解释。六种法师。今经合受持为一。合解说为一。开读诵为二。足书写为五。别论四人是自行。一人是化他。大经分九品。前四人无解是弟子位。后五人有解是师位。通论若自轨五法。则自行之法师。若教他五法。则化他之法师。自轨故通称弟子。化他故通称法师。今从通义故名法师品。若作减数说者。束五为四。即四安乐行。如后说。若束四为三者。受持是意业。读诵说是口业。书写是身业。别论口业是化他。身意是自行。通论三业自轨。即是自行之法师。三业教诏。即化他之法师。故言法师品。又是三门行此五法以自熏修即福德门。弘宣五法广利益者。即化他门。自修益彼皆顺佛教即报恩门。别论者。自修报恩名自行。益彼即化他。通论自轨轨他皆称法师。故言法师品也。又读诵书写是外行。即如来衣。受持是内行。即如来座。解说益他是如来室。如来室别论是匠他。衣座别论是自匠。通论不尔。慈悲覆物惠利归己名之如室。遮彼恶障己丑名之为衣。安心于空方能安他。安他安己名之为座。此则自轨三法亦名法师。利物必以慈悲入室为首。涉有以忍辱为基。济他以亡我为本。能行三法大教宣通。即世间依止故名法师。又束为二。谓自行化他。此易解不复记。又束为一。谓如来行具一切行。悲拔一切苦。谓四趣三界二乘菩萨等苦。慈与一切乐。谓人天涅槃常住等乐。柔和衣障一切丑。谓四住无知无明等丑。空座亡一切相。谓有相无相非有相非无相。此则通意。别意者。慈悲生一切善。柔和遮一切恶。空座荡一切相。又慈忍立一切福德。空座成一切智慧。智慧是目所谓五眼。福德是足所谓六度。又慈悲胜一切声闻缘觉。柔和胜一切凡夫外道。空座胜析体偏等菩萨。故净名云。譬如胜怨乃可为勇。又慈悲破天魔。柔和破阴魔空破烦恼魔死魔。大品云。化一切众生。观一切空魔不得便(云云)。又慈忍故能问。空座故能答。具二庄严。又观空故能问。慈忍故能答。慈忍故能种能立能资。空慧故能耘能破能导。又慈悲故何所隔。柔和故何所碍。空座故何所诤。出三谛故名为胜幢。包含普摄名摩诃衍。是如来行故称三昧王。经言。一切善法慈为根本。忍辱第一道无相最上。若论圆行说不可尽(云云)。
　　问。何故约三法明法师。
　　答。事一往论。必须登堂整服坐座。乃可敷弘故约三耳。又事理合论。夫迷惑不出三种。一约苦果起惑。二约结业起惑。三约谛理起惑故用三门而示导之。又约理。迷真故堕苦。故用慈悲门。迷俗故沈空受乐。故用和忍门。迷中故成智障。故用空门(云云)。法者轨则也。师者训匠也。法虽可轨体不自弘通之在人。五种通经皆得称师。举法成其自行。皆以妙法为师。师于妙法自行成就。故言法师。又五种人能以妙法训匠于他。故举法目师故。称法师品也。若自轨法若法匠他。俱名法师者。则因缘释品也。凡多种解。皆约圆教法门而释品也。前三周是迹门正说领解受记竟。此下五品是迹门流通。非止荫益当时。复欲津洽来世。故有五品流通。法师宝塔两品。明弘经功深福重流通未闻利益巨大。达多一品。引往弘经彼我兼益。以证功德深重。持品八万大士忍力成者。此土弘经。新得记者他土弘经。安乐行一品。旧云。接退流通。或当如此未必全然。外凡初心欣斯胜福。见声闻畏惮。闻菩萨摈辱。顾己力弱。无益自他便生退没。佛为此人说安乐行。依之法弘不虑危苦。又法师品。释尊自说弘经功福命觅流通。宝塔品多宝分身。且证且助劝觅流通。法师品初长行偈颂。叹美五种法师能持法人。后长行偈颂。叹美所持之法。又示通经方轨。初复二。一就禀道弟子门功深福重。二授道师门功深福重。弟子门又二。一佛世弟子。二灭后弟子。初因药王告八万者。因者凭寄也。欲以妙法凭寄药王使其领受告语八万。皆流通也。指人问其见不者。的示持经得福之人也。佛世又二。一从告药王下拣出人类。二从咸于佛前下。拣出得记之缘。苦于佛前当机妙悟者。是多闻深解二千五百者是也。皆已现前与总别记竟。今所拣类或是八部之类。或是四众三乘之类。絓法华座席。咸于佛前者明其时节。值佛在座也。一句一偈者。闻法极少也。乃至一念者。时节最促也。皆与记当得菩提者。明其闻极少时极促随喜之功遂得佛果。何况具足得闻尽形受持。五种流通三业供养(云云)。闻一句一偈者。闻少解浅之类今皆与记。少者尚记况复多深。以少况多普广若此。下周既尔中上亦然。可以意知不俟更说。见实三昧经。别与四天王记同名火持。三十三天。同名因陀罗幢王。拘翼同名无著。焰天同名净智。兜率同名释法王。上两天亦通与记不显别名。梵天名大智力。此是闻多解深之类。今与闻少解浅之类耳。旧云。支佛菩萨无受记。此文三乘皆记不须疑也。一偈一句者。增一集云。随取经中要偈。如四谛之流者是也。十住毗婆沙云。恶贱名厌不求名无欲。心无垢名解脱。舍檐名涅槃。恶贱于集不求于苦。无垢是道舍檐是灭。又云。佛语满宿我有四句。所谓四谛四念处等是也。观心者。以一一句以一一偈。无句无偈而不一者(云云)。若取迹门中要句开示悟入。乘是宝乘游于四方。四安乐行劝发四意等是也。一念随喜者。自未有行但随喜法及人。功报尚多况行到耶。随喜喜心有二。若闻开权显实。即于一念心中。深解非权非实之理信佛知见。又能双解权实事理圆融。虽具烦恼性。能知如来秘密之藏。此即竖论随喜。又若闻开权显实之意。即于一心广解一切心。及一切法皆是佛法无有障碍。若欲分别辩说无穷。月四月至岁旋转不尽虽未得真随喜心能如此解。法既如此人亦如是。此约横论随喜。即横而竖即竖而横。故大经云。宁愿少闻多解义味即此意也。后当更说。从告药王又如来灭后下。明佛灭后弟子亦二。先出弟子类略举于人。例上可知。次言我亦与记。功报如前解也。若复有人下。第二师门有长行偈颂。长行有二。先别后总。别者人谭下上时谭现未。总者无论下上及以现未。通明逆之得罪顺之得福也。就别复二。一明现世。二明来世。就现世复二。先明下品师。后明上品师。下品师为二。初明师相。次明师功报。师相者。即是五种法师。十种供养也。次药王当知是诸人等已曾供养下。明下品功报也。曾供养者先因深也。愍众生故生此人间。明现功大也若有人问下。明未来报重也。从何况尽能受持者。明上品师亦二。先况出上品师相。次药王当知。是人自舍清净业报。此明上品功报也。若是善男子于我灭后能窃为一人下。明灭后师亦有下上。下品亦二。先出下品人者。即是但竖得其意。有慧无闻止堪窃说未可处众。故是下品之师。窃为一人说一句者。虽得一句之解。既不广闻多学异义。不可众中而说。一切问难有所不通。便令正理不得宣弘。如释论明有慧无闻。譬如小雨无雷。若欲申此一句正言。且当窃说耳。当知是人则如来使者。明其功报。经是如智所说说于如理。今日行人秉此如教宣于如理。即是如来所使也。行如来事者。如智照如理为事。今日行人依如教行如理。即是行如来事也。一如智一如理。化众生为事。今日行人能有大悲。以此经中真如之理。为众生说令得利益。亦名行如来事也。观心解如来使者。智心观境境即真如。境来发智。智为如所使也。如来所遣者。观智从如中来也。行如来事者。历一切法无不真如。真如即佛事也。何况于大众中下。明上品人略不格量功报。此意可知也。若有恶人下。第二总明五种法师。逆者得罪顺者得福也。此中罪福不论福田浓瘠。但约初后心明其轻重。初心学人既具烦恼。若加障碍则所学事废故获罪多。佛则平等恶不干逼岂能障碍。故言罪轻供养亦尔。此人有待若得供养。所修事成故施其福胜。佛则无待众事满足。虽复献供于佛无益故言报劣。譬如王子在难供奉所须其功甚大。若辱王种获罪不轻。故罪福俱重。若献大王衣食为要事微。汝欲侵陵不能致损故罪福俱薄。药王下。明读诵如佛庄严。即是顺之得福。佛以定慧庄严。此人能修定慧故也。为如来肩荷者。在背为荷在肩为檐。修非权非实法身之体。即是为如来荷能种能实二智之用。即是为如来檐。随所向方应向礼者。上明以法为师。今明堪为物师。此人有趣向。悉与实相相应皆可敬顺。顺即是向敬即是礼。敬而顺之及兴供养等(云云)。偈有十六行为三。初二偈不颂长行。别奖劝自行利他。次十三行。颂上师门别通。后一行叹经。颂别总中又二初七行颂别。后六行颂总。上别门有现未。今初四行颂现。后三行颂未。上现未一师各有上下今初若有能下一行颂下品。上半出法师。当知佛所下。半出功报也。诸有能受持。此下三行。颂现在上品师。初半行出上品师。舍于清净土下。第二二行半颂功报也。吾灭后下。此三行颂未来。初二行超颂况出上品为二。今初吾灭后下半行颂法师。长行中本阙功报。今偈则有。当合掌下。第二一行半明功报也。若能于后世下。第二一行。追颂下品师。初半颂出人。次我遣在下。第二半颂功报也。若于一劫下。第二六行总颂上总门。上总门亦二。初二行颂逆者得罪。有人求佛道下。第二四行。颂顺之得福也。药王今告汝下。第三一行叹经尊妙。从尔时佛复告下。第二叹所持法及弘经方法。所持法是自轨法。弘经法是轨他法。有长行偈颂。长行初叹经法。次方轨。叹为五。一约法叹亦格量叹。二约人叹。三约处叹。四约因叹。五约果叹。法妙故人贵。人贵故处尊。处尊因圆。因圆果极也。初叹法者。已今当说此经为最。有师解。已是般若当是涅槃。法华之前小大相隔。法华已后已得会同。此经正是会三之始。归一之初故言第一。经叹法华在已今当外。此师阙一节(云云)。今初言已者。大品已上渐顿诸说也。今者同一座席。谓无量义经也。当者谓涅槃也大品等渐顿皆带方便取信为易。今无量义一生无量。无量未还一是亦易信。今法华论法一切差别融通归一法。论人则师弟本迹俱皆久远。二门悉与昔反难信难解。当锋难事法华已说涅槃在后。则易可信也。秘要之藏者。隐而不说为秘总一切为要。真如实相包蕴为藏。不可分布者。法妙难信深智可授无智益罪。故不可妄说也。从昔已来未曾显说者。于三藏中不说二乘作佛。亦不明师弟本迹。方等般若虽说实相之藏。亦未说五乘作佛。亦未发迹显本。顿渐诸经皆未融会故名为秘。此经具说昔所秘法。即是开秘密藏。亦即是秘密藏。如此秘藏未曾显说。如来在世犹多怨嫉者。四十余年不得即说。今虽欲说而五千寻即退座。佛世尚尔何况未来。理在难化也。如来灭后其能书持下。第二约人叹也此法在人则人尊贵如来衣覆者。即是修学大忍为衣也。上文云如来庄严也。佛护念者。实相为佛实智为子。尊崇实相发生实智。即为诸佛所护念也。四信为信力。四弘为愿力。大智为善根力也。信则信理理即法身。志愿是立行。行即解脱。善根根固难动。此即般若。当知三力。即是三德。秘密之藏。初心栖此与佛不殊。故名与如来共宿也。又信力修毕竟空如来智。如来栖毕竟空为舍。此人信力亦学毕竟空。故与如来共宿。手摩头者。此人以愿力善力自行权实以为机感。机感名头。如来以化他权实二智名手。开发前人自行权实之头。感应道交故言摩头。摩头即授记也。在在处处下。第三约处叹。此法在处即处贵。夫佛生处得道转法轮入涅槃等处。法王所游皆应起塔。此经是法身生处。得道之场法轮正体大涅槃窟。此经所在须塔供养。不复安舍利者。释论云。碎骨是生身舍利。经卷是法身舍利。此经是法身舍利。不须更安生身舍利。生法二身各有全碎皆可解(云云)。若出家下。第四举因叹。若未善行菩萨道者。禀前三教即是碎散法身舍利未能巧度。若入圆教即是全身舍利则巧度。巧度为善行也。其有众生下。第五举果叹。文为五。一明近果。二开譬。三合譬。四释近。五拣非。今初明近果当知必得近三菩提果者。安乐行中名为近处。此菩提果。佛眼佛智知见处为体。则有二种。一者初心菩提。二者后心菩提。今言近者正近初住菩提。又望圆果而修圆因得似解者。名之为近。前约因叹。修通别因即是未善。去圆果远也。若修圆因即是善行。去圆果近也。今以圆如实智为因还以为果。道前真如即是正因。道中真如即为缘因亦名了因。道后真如即是圆果。故普贤观云。大乘因者即是实相。大乘果者亦是实相。释论云。初观实相名因观竟名果。就理而论。真如实相无当因果亦非前后。若约众生修行。则有前后及以因果也。譬如有人下。第二开譬为二释。一约观门。二约教门。观门者。众生之心具诸烦恼名高原修习观智名穿掘方证理味如得清水。依通观。干慧地如干土。性地为湿土泥。见谛为得清水。别观从假入空。但见空不见不空。断四住如凿干土去水尚远。从空出假先知非假今知非空。因是二观得入中道。能伏无明转见湿土。去水则近也。圆观中道非空非假而照空假。如渐至湿泥。四住已尽无明已伏。已得中道相似圆解故言如泥。若入初住发真中解。即破无明如泥澄清。得见中道如见清水。法华论云佛性水当知次第。次约教门者。土譬经教。水喻中道。教诠中道如土含水。三藏教门未诠中道犹如干土。方等般若带于方便说中道义。如见湿土。法华教正直显露说无上道。如见泥。因法华教生闻思修。即悟中道真见佛性。所发真慧不复依文。如获清水无复土相故华严云。十住菩萨所有慧身。不由他悟也。有人言。初教如高原干土。大品如湿土。法华如泥佛果如水。有人言。维摩思益如干土。无量义如湿土。法华如泥。佛果如水。有人言。大品如干土。无量义如湿土。法华如泥。佛果如水三家皆五时之说。生师云。受持法华求佛道欲得如渴。三乘于一乘难信。于法华求解如高原。受持读诵为穿。未能如闻而解。为未闻如干土。能解为至泥注家同。有人云。此一解去佛远。一解去佛近。初三师明诸教去佛远法华去佛近。后二解但于法华中论远近。寻经应二义一举余经对法华明远近。二就法华论远近。诸师失经旨。
　　问。余经何故去佛远。
　　答。未开权求佛人未决。法华唯一无三。永出退心故去佛近。文云。决了声闻法。
　　问。般若云何去佛远。
　　答。未开权边则远。始行菩萨不觉般若密化付财。则于其是远。夫般若实慧方便。是三世佛法身父母。求佛者如老病人。两健扶之遍能远去。当知般若最胜。法华开权不异般若显实。非般若外别有法华。法华般若异名耳。既是诸师异释故录之耳。次菩萨亦如是下。第三合譬。于法华中获闻思修。即是圆观三慧方能近果。非干湿等教中闻思修也。所以者何下。第四释得近意也。一切菩萨者。明诸权因也。三菩提者。明一切权果也。权因权果皆摄属此经。如干湿等土悉依于水。故言摄属也。开方便门示真实相者。光宅云。昔鹿苑机杂。盛说三藏未明一理。尔时以权隐实。一理为权教所闭。今王城赴大机显于真实。真实既显则废除昔教。昔教被废故方便门开。一理既彰真实相显也。私谓此解乃是破方便。非开方便也。河西道朗云。直詺三为方便。即是开方便门。昔不言三是方便。故方便门闭。今詺三为方便。即示一为真实也。私谓此释符文。有人解。开教身两方便。示教身两真实。三世佛唯有形声权实。约此开示则十二八万焕然了矣。私谓前二师约教开示。后人加之以身。此窃龙印之义而为己释。还是破方便意非开义也。问方便当体是门。为通实相。故为门。私答具二义。为实相门可解。当体是门如华严寻善知识得种种法门算砂观海等。此二门各有开闭。昔不言三是方便故其门掩。今说三是方便故其门开。昔不说一是真实实门掩。今说一是真实故实门开。二者此方便复通实相。故三乘方便为一乘门。实相亦二义。一当体虚通故名之为门。如净名不二门华严法界门等。二能通方便作门。刘虬云。通物之功乃由乎一。故一为方便之门。汲引之效颇赖于三。故三为真实之相。言非三则方便之门得开语唯一则真实之相可示。有人云具论有三义。一以三为方便一为真实。二三一皆方便。非三非一为真实。三三一为二。非三非一为不二。二不二皆权。非二非不二为实此三章得为门。如以三为一门。此以权通实。若以一为三门以实起权。乃至二不二亦尔互得为门。亦互得为相。但不得互为权实耳。私谓以三为一门者。三乘通实相不。若不通则非门。须开三始得是门。若开三者非复三也。云何以三为实相门。又三非佛因。那得是实相门。破此一义余二例去(云云)。问方便真实互得为门。亦得方便为方便门。实相为实相门不。此有四句。二如前。三实相为实相门。四方便为方便门。如名为义门义为名门。由方便名显方便义。故名为义门。由方便义应方便名。故义为名门实相亦尔。中论序云。实非名不悟。故寄中以宣之即其事也。问得以三显三以一显一不。此亦四句。二如前。以三显三者。言昔三异今一。此三在一外。今一异昔三。此一在三外。故一非三一。三非一三悉是执见。破此病故于一佛乘分别说三。故三是一三。汝等所行是菩萨道。故一是三一。三一既不相异因缘之义。以因缘三一。显自性三一。亦以自性三一。显因缘三一。故云以三显一以一显三。有人引十五处明门。方便品有二。譬喻品有六。信解品有三。化城品有二。法师品有一。观音品有一。方便二者。智慧门。权智为实智门。生师云。言教为门。言教说实智。故言教是实智门。法华论同也。次云以种种法门宣示佛道。此用大乘教为门譬喻六者。一其家广大唯有一门。还以大乘教为门。二云所烧之门。此约三界限域为门。如詺家为门。三唯有一门而复狭小。还是大乘教为门。四三车在门外。还以三界为门。五以佛教门出三界苦。此用小教为门。六在门外立。依大乘用二死限域为门。小乘亦出一切烦恼外正习已尽。名在门外立也。信解品住立门侧。大乘理教为门。二云犹在门外亦如前。三云长者门内如前。化城请开甘露门。亦大小教门。重门高楼阁。亦用小乘三空门。方便门如前释。观音亦以大教为门。今释开方便门者。昔所不说今皆说之。昔说一切世间治生产业。何曾是于方便。今皆开之即是实相不相违背。昔说小乘方便若小乘果。小乘果尚非实相门。况小方便而当是门。今皆开之即是实相。汝等所行是菩萨道。决了声闻法。是诸经之王。昔说二为方便门者。今皆开之即是实相宁复是门。咸令众生开示悟入佛之知见。一色一香无非佛法。若门若非门。悉皆开之示真实相显佛性水。若不开者则深固幽远无人能到。而今开之即得见水无干土也。又作三慧释。一切皆属此经。即圆闻慧也。此经开方便。即圆思慧也。示真实相者。即圆修慧也。此三幽远佛今开示即得睹真。药王若有菩萨闻下。第五拣非。若菩萨闻此说而惊疑。声闻上慢悉是干土。尚非湿土况见水耶。从若有善男子善女人如来灭后下。第二略示弘经方法。又为二。一示方法。二明利益。方法为三。一标章门。二解释。三劝修。修如来室是大慈悲。若就同体即法身也。若被众生即是解脱。能令众生会于同体即是般若。修如来衣者。若就所覆。即法身也。若就能覆严身。即寂灭忍也。若就和光利物即解脱也。若就能坐即般若也。若就所坐即法身也。身座冥称即解脱也。又大慈安乐即资成。柔和伏嗔断惑即观照。坐座即法身。安乐行中还广此三法。上文如来庄严即衣也。上云如来肩所荷者即此座也。檐者即檐运是入室也。我于余国下。第二举五利益劝奖流通。一遣化人。二遣化四众。三遣八部。四见佛身。五与总持也。若初心未淳。止可遣化人。未可遣化四众八部。若见天龙倚此自高妨损其道。故不可令见也。若心无倚著则堪见佛。况复天龙。况得总持自证利益耶。偈有十八行半为三。初一行总劝不颂长行。次十六行半颂上长行。后一行结劝。上约果叹文有五。今初一行半颂开譬。次药王汝当知。第二二行半颂合譬。略不颂余三。近果释拣非等也。上通经方轨中有二。方轨利益。今十二行半颂。初三行半颂方轨。中有三。今亦颂三意也。我千万亿下。次九行颂利益。初一行总明如来以五事利益之意。正由应身遍满十方。能为五事守护行人。若我灭后下一行半。颂第二遣四众。引导下一行半。颂第一遣化人。若说法之人下二行。颂第五令得总持。若人具是德下一行。颂第四令得见佛。若人在空闲下二行。颂第三遣八部(云云)。

　　妙法莲华经文句卷第八上


　　妙法莲华经文句卷第八下

　　　　天台智者大师说

　　释见宝塔品

　　梵言塔婆。或偷婆。此翻方坟。亦言灵庙。又言支提。无骨身者也。此塔既有全身不散。则不称支提。阿含明四支征(知倚切)谓生处得道转法轮入灭四处起塔。今之宝塔是先佛入灭支征。经云。佛三种身从此经生。诸佛于此而坐道场诸佛于此而转法轮。诸佛于此而般涅槃。秖此法华即是三世诸佛之四支征。先佛已居。今佛并坐当佛亦然。此塔出来明显此事四众皆睹。故言见宝塔品。璎珞经善吉问。生身全身碎身功德等耶。佛言不等。色身言教化训。三业具足清净。众生得至道场。全碎舍利正可威神光明。供养得福是故不等。又问顶王如来。十二那术劫说法教化。舍利亦尔此应是等。佛言。皆顶王如来神力所作耳。彼经格全碎舍利皆由生身佛力。今经格生身全碎舍利法身偏圆舍利皆从经出。显此经功德弘持力大。从地涌来证明此事四众皆睹。故言见宝塔品。北地师云。佛为身子说经时。宝塔已现为作证明。若说经竟来证何等。经家作次第。安置三周后耳。此乃人情则不可信。今依萨云分陀利经云。佛说法华无央数偈时。有七宝塔从地涌出。中有金床床上有佛。字袍休兰罗。汉言大宝。叹释尊言我故来供养。愿坐我金床。更为我说萨云分陀利。依此经证即是说三周。后更请寿量。明文圣说而不肯用。人之穿凿那可承耶。此塔正为证前请后从地涌出。四众皆睹故言见宝塔品。地师说多宝是法身佛。释论说多宝誓愿化身来证经。此文亦尔。师言。法身无来无出。报身巍巍堂堂。应身普应一切。若即此谓是三佛者。未尽其体也。秖是表示而已。多宝表法佛。释尊表报佛。分身表应佛。三佛虽三而不一异。应作如此说。如此信解也。此四番即四悉檀解见宝塔云云。塔出为两。一发音声以证前。开塔以起后。证前者。证三周说法皆是真实。若略言真实者。皆与实相相应也。若广言真实者。离四句绝百非也。若处中说者。八不名真实。塔从地涌示不灭。分座共坐示不生。入塔示不常。现塔示不断。分身示不一。全身示不异。多宝让座示不来。释迦坐半座示不出。八不显然故是真实。又证迹门流通持经功深弘宣力大皆真实也。平等大慧者。与般若云何。释论七十九云。般若是三世诸佛妙法。如一城门四方皆入。当知般若亦称妙法。此经称平等大慧。二文相指其意可知。起后者。若欲开塔须集分身明玄付嘱。声彻下方召本弟子论于寿量。久远之塔从地涌出。开自在神通之力。显过去世益物也。发大音声开师子奋迅之力。显现在十方开权显实也。有大誓愿未来诸佛若说此经。我之宝塔皆到其所为作证明。开大势威猛之力。显未来常住不灭也。又塔在空中亦证前起后。七方便人藏理未开无明所隐。如塔在地。闻三周开三显实开佛知见。显出法身如塔涌空此即证前。修得法身久已明著。如塔在空无能开者。表本地久成众所不识。若发迹显本了达无疑。此即起后也。若塔从地出。表法身显。与余经亦同亦异。菩萨显法身则同。二乘显法身则异。若塔在空开门见佛。表发迹显本。与余经永异。若塔来证前事已彰灼盖不须疑。塔来起后密有其意众所未知。今取后义预作此释亦复无咎。观心解者。依经修观与法身相应境智必会。如塔来证经。境智既会则大报圆满。如释迦与多宝同坐一座。以大报圆故随机出应。如分身皆集。由多宝出故则三佛得显。由持经故即具三身。普贤观云。佛三种身从方等生即此义也。有人分此品下十一品。是神通身轮开本迹。从弥勒问下。是说法口轮开本迹。本迹意未彰。从此分文太早(云云)。此品有长行偈颂。长行有三。一明多宝涌现。二明分身远集。三明释迦唱募。初文有六。一塔现之相。二诸天供养。三多宝称叹。四时众惊疑。五大乐说问。六如来答。七宝为塔者。明法身之地以性得七觉七圣财宝。塔者实相之境法身所依处也。高五百由旬者是二万里。竖明因中万行果中万德也。广二百五十由旬即是一万里。横用万善庄严也。地者无明心地也。以无所破。破于无明。以无所住。住第一义空。种种宝物者。众多定慧而庄校也。栏楯是总持也。龛室千万者。无量慈悲之室。亦是无量空舍。幢幡是神通胜相也。垂宝缨络者。四十地功德。上庄严法身。下被众生也。宝铃万亿者。八音四辩也。四面出香者。四谛道风吹四德香也。高至四天王宫者。穷四谛理也。从三十三天下。第二诸天供养。事解可知。更复约理。三十心为三十。十地为一等觉为一妙觉为一。合为三十三。同依实相境也。雨天曼陀罗者。初心亦具四十二地功德。后心亦尔。皆以四十地所有因花。归向法身也。余诸天龙下。即是内凡外凡等。亦依实相向果行因也。尔时宝塔中下。第三多宝称叹。正证前开权显实不虚也。平等大慧者。即是诸佛智慧。如前行步平正义也。平等有二。一法等即中道理。二众生等一切众生同得佛慧。大者如前高广义也。约观心者。空观竖等假观横等。中观横竖平等。平等双照即是平等大慧也。如是如是者。一如法相是。二如根性是也。皆是真实也。如法相说故言真实也。尔时四众见下。第四时众惊疑。文有二。一得法喜。二者疑怪也。尔时有菩萨下。第五大乐说因疑请问。若望下答意应为三问一问何因有此塔。二问何故塔从地出。三问何故发是音声也。尔时佛告下。第六佛答此三。一先答第二问。此佛有愿为证法华。故从地涌出也。彼佛成道下。追答第一问。由彼佛命令造此塔也。次其佛以神下。第三答第三为作证明。故发是音声也。释论明多宝佛不得说法而取灭度。师解不尔。彼佛告诸比丘。比丘即是受化之人何谓不说。当是多宝亦得开三不得显实。故释论云不得说法耳。以是义故。虽复灭度。在在处处有说法华经。便随喜作证也。大乐说以如来神力下。第二明分身远集。就此有七。一乐说请见多宝。二应集分身。三乐说请集。四放光远召。五诸佛同来。六严净国界。七与欲开塔。释初请云承佛神力者。欲开塔须集佛。集佛即付嘱。付嘱即召下方。下方出即应开近显远。此是大事之由。岂非佛神力令问也。余段如文。尔时佛放白毫下。四放光远召。三变土净者。此正由三昧。三昧有三。初变娑婆。是背舍能变秽为净。次变二百那由他。是胜处转变自在。后变二百那由他。是一切处于境无阂。又初一变净表净除四住。次一变净表净除尘沙。后一变净表净除无明。是时诸佛坐师子座。第七与欲开塔复五。一诸佛问讯说欲。二释迦开塔。三四众皆同见闻四二佛分座而坐五四众请加。诸佛同与欲开塔。如僧中作法与欲意也。大集明若干佛与欲。华严亦说十方若干佛同说华严。大品亦云千佛同说般若。皆不云是释迦分身。准今经者应是分身。彼带方便故时中不显说耳。今经非但数多。亦直说是分身咸来与欲也。尔时释迦见下。第二开塔者即是开权。见佛者即是显实。亦是证前。复将开后。如却关钥者。却障机动也。以大音声下。第二释迦唱募觅流通人。复为三。一大声唱募如来不久下。第二明付嘱时至。佛欲以下。第三明付嘱有在。有在者。若佛在世随机利物。自说正法无待他人。今佛化缘机尽。欲令此法利益无穷。故须付嘱流通也。付嘱有在者。此有二意。一近令有在。付八万二万旧住菩萨此土弘宣。二远令有在。付本弟子下方千界微尘。令触处流通。又发起寿量也。偈有四十八行颂上三意。初有三行半。颂多宝灭度。第二有八行半。颂分身集第三有三十六行。颂释迦付嘱。前二如文。告诸大众下。第三复二。初八行半举三佛以劝流通。次有二十七行半。举难持之法以劝流通。就初有三。初一行半募觅其人。次其多宝下。第二有三行。正举三佛以劝持经。次其有能护下。第三四行能持此经。即是供养三佛及见三佛。以释劝意。诸善男子下。第二二十七行半。举难持之法以劝流通复二。初二十行正举劝。二七行半释劝意。就初复三。初一行诫劝。次诸余经典下。第二十七行。正举难持以劝流通。后我为佛道下。第三二行释难持意。若有能持即持佛身。此意岂易。第二诸善男子我于下七行半。明能持难持能成胜德以释劝意。就此复三。初一行半。重募持经人。次此经难持下。第二一行半。明能持难持则诸佛喜叹。次是则勇猛下。第三四行半。明能持难持即成胜行。胜行有自他也。恐畏世者。天竺名沙悖。此云恐畏。天竺。云颰陀。此云贤劫之异(名耳)。

　　释提婆达多品(生时人天心热。因此立名。即因缘释名也。因行逆而理顺。即圆教之意。非余教意也。本地清凉迹示天热。同众生病耳)

　　宝唱经目云。法华凡四译两存两没。昙摩罗刹。此言法护。西晋长安译名正法华。法护仍敷演。安汰所承者是也。鸠摩罗什。此翻童寿。是龟兹国人。以伪秦弘始五年四月二十三日。于长安逍遥园译大品竟。至八年夏。于草堂寺译此妙法莲华。命僧睿讲之。睿开为九辙。当时二十八品。长安宫人请此品淹留在内。江东所传止得二十七品。梁有满法师。讲经一百遍。于长沙郡烧身。仍以此品安持品之前。彼自私安未闻天下。陈有南岳禅师。次此品在宝塔之后。晚以正法华。勘之甚相应。今四渎混和。见长安旧本。故知二师深得经意。提婆达多亦言达兜。此翻天热其破僧将五百比丘去。身子厌之眠熟。目连擎众将还。眠起发誓誓报此怨。捧三十肘石广十五肘掷佛。山神手遮。小石迸伤佛足血出。教阇王放醉象蹋佛。拳花色比丘尼死。安毒十爪欲礼佛足中伤于佛。是为五逆罪。若作三逆教王毒爪并害佛摄。以其应行逆。生时人天心热。从是得名故言天热。此迹也。若作本解者。众生烦恼故菩萨示热。同其病行而度脱之。此品来意引古弘经传益非谬。明今宣化事验不虚。举往劝今使流通也。文为二。一讫生佛前莲花化生。明昔日达多通经释迦成道。二从于时下方多宝所从菩萨下。明今日文殊通经龙女作佛。禀教尚然宣通之功益岂不大矣。故提婆达受记。文殊可以意知(云云)。第一有三。一明往昔师弟持经之相。二结会古今。三劝信。第一有长行偈颂。长行有四。一明求法时节。二于多劫中下正明求法。三时有仙人下。明求得法师。四王闻下明受法奉行。第一如文。于多劫中下第二复二。一明发愿。为欲满足下。二明修行。行中复二。一明欲满檀那勤行布施如文。二时世人民下。明为满般若推求妙法。偈有七行半颂上长行。初二句颂第一求法时节。次虽作下。第二一行半。颂第二正求法。次时有阿私下。第三一行半。颂第三得说法师。时王闻仙言下。第四二行半。颂受法奉行。后亦不为已下。第五一行半。结证劝信。告诸比丘王者下。第二结会古今复二。一正结会古今如文。由提婆下。第二明师弟功报俱满。满中复二。先明弟子因报已满。次佛告四众下。第二明法师妙果当成。弟子中复三。先明因满。次三十二相下明果圆。后皆因提婆下。结证由通经者益。初具足六波罗蜜者。度义甚多。如大论说。舍依正名檀。防止七支名戒。打骂不报名忍。为事始终名精进。四禅八定名禅。分地息诤名般若。又若束十善为六者。不杀至不妄语是檀。不两舌是尸。不恶口是忍。不绮语是进不贪嗔是禅。不邪见是般若。菩萨善戒第十云。六波罗蜜。有三种。一对治。谓悭恶嗔怠乱痴(云云)。二谓相生。谓舍家持戒遇辱须忍。忍已精进进已调五根。根调知法界。三谓果报。富具色力寿安辩。又余经云。施报富戒报善道。忍报端正进报神通。禅报生天智报破烦恼。如是等例皆是三藏明六度相也。若施受财物三事皆空名檀。不见持犯名戒。能忍所忍不可得名忍。身心不动名精进。不乱不味名禅。非智非愚名般若。如此流例即通教中六度相。若言檀有十利。伏悭烦恼舍心相续。与众生同资产。生豪富家生生施心现前。四众爱乐处众不怯畏。胜名遍布手足柔软。乃至诣道场恒值善知识。戒有十利者。满一切智如佛所学。智者不毁誓愿不退安住于行。弃舍生死慕乐涅槃。得无缠心得胜三昧不乏信财。忍有十利者。火刀毒水皆不能害。非人所护身相庄严。闭恶道生梵天。昼夜常安身不离喜乐。精进有十利者。他不能折伏。佛所摄非人所护。闻法不忘未闻能闻。增长辩才得三昧性。少病恼随食能销。如优钵花增长。禅有十利者。安住仪式行慈境界无悔热。守护诸根得无食喜。离爱欲修禅不空。解脱魔罥安住佛境解脱成熟。般若有十利者。不取施相不依戒。不住忍力不离身心精进。禅无所住魔不能扰。他言论不能动。达生死底起增上慈。不乐二乘地。四事应修檀。一修道者破悭贪故。二庄严菩提故。三自他利益。欲施施时施已皆欢喜名自利。饥渴者得除是名利他。四得后世大善果。后世获大尊贵饶财。四事应持戒。自修善法灭恶戒。庄严菩提摄众生。卧觉安不悔恨。于众生无害心。后受人天得涅槃等乐。四事应修忍。修忍除不忍。庄严菩提摄众生。彼此离怖畏。后世无嗔眷属不坏不受苦恼。得人天涅槃乐。四事应须修精进。进破懈怠庄严菩提摄众生。增善法是自利。不恼他是利他后得大力致菩提。四事应修禅定。定破乱心庄严菩提摄众生。身心寂静是自利。不恼众生是利他。后受清净身。安隐得涅槃。四事应修般若。智慧破无明庄严菩提摄众生。智慧自乐是自利。能教众生是利他。能坏烦恼及智障等是大果。如此流例。是别教明六度相也。月藏第一云。若众生唯依读诵求菩提。是人为著世俗。尚不调己烦恼何能调他。是人著嫉妒名利富贵。高心自是轻慢毁他。尚不得欲界善根。况色无色善根。况二乘菩提。况无上菩提。如星火不能干海。口气不能动山。藕丝不能称岳。何者世俗不能满菩提。何者是第一义。谓造一切福事。若修身修心修慧。以第一义熏修。则速满六波罗蜜。若行若坐舍攀缘想是檀。舍攀缘不犯是尸。于境界不生疮疣是羼。不舍于离是精进。于事中不放逸是禅。于诸法体性无生是般若。
　　复次于阴舍是檀。不计念阴是尸。于阴无我想是羼。于阴起怨想是进。于阴不炽然是禅。于阴毕竟弃是般若。于界舍是檀。于界不扰浊是尸。于界舍因缘是羼。于界数数舍是进。于界不起发是禅。于界如幻想是般若。如是等是名第一义谛善巧方便甚深法要。能满六波罗蜜。以此法自为为他。三世菩萨悉修是法成菩提故非世俗也。此法能息众生烦恼道苦道。安置菩提道。华严七地。方明念念具十波罗蜜修习一切佛法。以求佛道善根。与一切众生是檀。能灭一切烦恼热是尸。于一切众生无所伤是忍。求善无厌是进。修道心不散常向一切智是禅。忍诸法不生门是般若。能起无量智门是方便。求转胜智是愿。魔邪不能阻是力。于一切法相。如实说是智。是十波罗蜜具故。四摄道品三解脱一切助菩提法。于念念中皆具足。诸地皆念念具足。此地胜故。如此例是圆教六度相也。次三十二相下明果圆。三十二相者。足平如奁底。足趺隆如龟背。两相共一修坚固布施千辐轮但一修。安慰恐怖者。足跟长手足指长圆直身。三相共一修。谓不杀戒。七处满肩颈臂脚一修。谓恒作施主。手足合缦及柔软两相一修。谓四摄。足跟直踝不现毛右旋。三相共一修。恒以善法饶益众生。鹿膊肠相一修。以经书教人不吝。皮肤不受尘垢相一修。如问而答。黄金色相一修。忍辱好衣施。阴马藏相一修。和合诤讼梵身圆等相。手摩膝相共一修。慈等心教导。肩圆项光师子臆。三相共一修。恒令施得增长。万字相一修不恼众生。绀眼牛王睫。二相共一修。不恚爱视众生。顶髻青发二相共一修。诸功德在人前。一孔一毛白毫。二相共一修不妄语。四十齿白齐二相共一修不两舌。广长舌梵音声。二相共一修不粗恶语。师子颊一修不绮语。四牙一修离邪命。一切众生功德等佛一毛。佛诸毛功德等一好。诸好等一相。诸相等白毫肉髻。白毫肉髻百千万亿。乃成梵音声。三十二相因虽各各。论其真因者。持戒精进。精进无戒尚不得人天身。况余相耶。此则三藏教相本也。空无生是通教相本。道种智是别教相本。实相是圆教相本。八十种好者。二十指手足表里。八处平满踝膝髀六处好。妙肩肘腕六处满。两髂奇中三处好。髋尻二处马藏一。两膊二腰齐二。胁腋乳六腹胸背项四。上下牙上下唇腭。两颊两鬓两目两眉。两鼻孔额两肞两耳头圆。若分别四种好义准相可知。告诸四众下。第二明师妙果当成。师中复三。初明正果成。分陀利经云。调达作佛号提和罗耶。汉言天王。国名提和越。汉言天地。时天王佛住世二十下。第二明化度。时天王佛般涅槃下。第三明灭后利益。佛告比丘下。第三劝修如文。莲华化生者。胎经云。莲华生者。非胎卵湿化之化生也。非化而言化耳。实不如四生中之化生也。请观音云。莲华化生为父母。无量寿观云。处华台久者为胎生。实非胎也。例莲华生者亦称湿卵。而非湿卵(云云)。于时下方者。第二明今日文殊通经利益复二。初明文殊通经。二从文殊言我于海中下明利益。第一复五。一明智积请退。分陀利经云。下方佛所从菩萨。名般若拘罗。汉言智积。二释迦下。明释尊止之令待通经利益之证。智积谓多宝为证经故出。劝物流通既讫。是故请还。释迦止者。虽迹门事讫本门未彰。故托在文殊以留多宝。佛之密意非菩萨所知。从尔时文殊下。第三文殊寻来。四智积菩萨下。智积问所化几如。五文殊师利言下。文殊答非口所宣也。就第五复七。一答利益甚众。所言未下。第二蒙益者集证。此诸菩萨下。第三皆是文殊所化。本声闻人下。第四本声闻人。先禀权教住二乘道。分陀利经云。莲华从池出者。本发菩萨心。其华在空中。说摩诃衍事。本发声闻心者。华在空中但说断生死事。从今皆修行下。第五今闻实教。悉住大乘法。文殊谓智积下。第六文殊结益。尔时下。七智积偈叹也。从文殊言我于海中下。第二明利益文为九。一文殊自叙。二智积问。三答。四智积执别教为疑。五龙女明圆释疑。六身子挟三藏权难。七龙女以一实除疑。八时众闻见得益。九智积身子默然信伏。第五龙女明圆释疑。初经叙现申敬。次有三行半偈为三。初半行明持经得解。次二行明成就二身。后一行引佛为证。罪福者。约七方便传作。今偈深达无罪无福入一实相。名为深达也。十方即十法界。同以实慧朗之。故言遍照也。具三十二相者。深得法身之理即备相好。如大品明。欲得一切法当学般若。如得如意珠也。二乘但得空。空无相好也(云云)。第六身子复难。先总难信。后释出五碍。第七龙女现成明证复二。一者献珠表得圆解。圆珠表其修得圆因。奉佛是将因克果。佛受疾者获果速也。此即一念坐道场。成佛不虚也。二正示因圆果满。胎经云。魔梵释女皆不舍身不受身。悉于现身得成佛故。偈言。法性如大海。不说有是非。凡夫贤圣人。平等无高下。唯在心垢灭。取证如反掌。第八尔时娑婆下。明时众见闻复二。先明见闻。二人天欢喜。彼此蒙益。南方缘熟宜以八相成道。此土缘薄秖以龙女教化。此是权巧之力。得一身一切身。普现色身三昧也。

　　释持品

　　二万菩萨奉命弘经。故名持品。重劝八十万亿那由他弘经。故名劝持品。
　　问。何故尔。
　　答。二万是法师品初别命之数。故奉旨受持。八十万亿那由他等前无别命。止是通觅。今佛眼视令其发誓此土通经。通经证验深重佛意殷勤。是故蒙劝而弘。故有二意也。就文为二。先明受持。后明劝持。初文复三。一二万菩萨奉命此土持经。二五百八千声闻。发誓他国流通。三诸尼请记。
　　问。此诸声闻已成大士。何故不能此土弘经。
　　答。为引初心始行菩萨未能恶世苦行通经。复欲开于安乐行品也。第二劝持有长行偈颂。长行有五。一佛眼视。二菩萨请告。三佛默然。四菩萨知意。五发誓通经。眼视默劝而不告言者。上来虽不别命。而举持经功德深厚引证分明。多宝分身远来劝发。此之殷勤事义已足。有欲应命宜即发誓无烦复言。又将护声闻他方之愿故不称扬也。偈有二十行请护持经。不复细分。寻文可解。前十七行。被忍衣弘经。次第二一行入室弘经。次第三一行坐座弘经。次第四一行总结请加。中阿含第六云。阿兰若此翻无事。头陀此翻抖擞。宝云经第六云。阿练儿处比丘。见王王子婆罗门。及一切人来。比丘唱善来可就此坐。彼即共坐。彼不坐比丘亦不坐。当为说法令欢喜。佛灭后末恶世不应式比丘。虽说戒法而得活。而于戒法不乐行。历五分法身。余一切道法亦如是。说如齆鼻人说栴檀自既无香亦不自闻。天人龙神鸠槃茶终不供养无戒人。余四分亦如是说。无有能将妙法来。必由净戒之所起。余四亦如是。若遇垂死最重病。痛恼逼迫极无瘳。念佛三昧常不舍一切苦切夺其心。彼人自解是法故。则知一切诸法空。忍辱铠者。中阿含第五云。黑齿比丘诉佛云。舍利弗骂我说我。佛疾唤舍利弗实骂说不。舍利弗言。心不定者或说骂。我心已定云何说骂。如折角牛不触娆人。如残童子耻不恼彼。我心如地水火风。净与不净大小便利涕唾受而不骂。心如扫帚。净不净俱扫。又如破器盛脂置之日中。渧渧恒漏。自观九孔常漏不净。云何骂说于他。又如死蛇狗等系净童子颈。惭耻自愧不骂说他。佛问如是恶人汝云何观。答人有五。一身善口意不善。但念其善不念不善。如纳衣比丘见粪聚弊帛。左捉右舒。截弃不净而取于净。念用其身净以规我身。弃其口意以诫我口意。又口行净身意不净。亦念其口弃其身意。如热渴者值多草池披草掬水凉身止渴。又意净身口不净。亦念其意不用其身口。如行路热渴唯牛迹少水我若用掬若手水则浑浊。应两膝跪两手凭口就吸之以除热渴。又三业皆不净者。虽无可用当痛念之。如路见病人安置使稳。念此不净使得值善知识治其三业。勿令堕落三途。又三种皆净。常念是人以自训况念齐愿齐。如清凉池多诸花草。热渴入中以自苏息。常念境界以去我恶。此是三藏教中。用苦无常不净无我空为铠也。毗婆沙第八云。念骂是一语余皆唤声。终日唤声于我何为。又此方是卑陋语。他方是称赞语。我若念此卑语无处得乐。又观此字骂若颠倒此字即成赞。又骂是一界少分。一入少分。一阴少分。骂少不骂多。又谁成就骂。骂者成就。成就自彼。于我何为。又骂是一字。一字不成骂。二字成骂。无有一时称二字者。若称后字。前字已灭。又能骂所骂一时。同一刹那俱灭于我何为。如是等用空为铠也。十七云。凡圣俱有三受云何差别。凡夫于苦受有二。一身受苦。二心受忧悲。如三毒箭。失乐则嗔得乐则喜。不苦不乐则痴。圣人但有身受而无心受。于苦不嗔于乐不爱于不苦不乐不痴。三使不能使。于使得解脱。故有凡圣之异。如此等有无差降者。此用别教为铠也。今经明铠者。以念佛为铠。是念法佛第一义。佛即是法故。文云念佛告敕即法也。佛即是僧僧即事理俱和。毗卢遮那遍一切处也。如此之铠。一铠一切铠。即圆教铠也。

　　释安乐行品

　　释此品为三。依事附文法门事者身无危险故安。心无忧恼故乐。身安心乐故能进行。附文者。著如来衣则法身安。入如来室故解脱心乐。坐如来座故。般若导行进。此附上品文释耳。住忍辱地故身安。而不卒暴故心乐。观诸法实相故行进。又法门者。安名不动。乐名无受。行名无行。不动者六道生死。二圣涅槃所不能动。既不缘二边则身无动摇。上文云。身体及手足。静然安不动。其心常憺怕。未曾有散乱。则安住不动如须弥顶。常住不动法门也。乐者不受三昧广大之用。不受凡夫之五受。乃至圆教中五受生见亦皆不受。有受则有苦。无受则无苦。无苦无乐乃名大乐。无行者。若有所受即有所行。无受则无所行。不行凡夫行。不行贤圣行。故言无行。而行中道。是故名行。即法门也。今更广事解。夫安乐者即大涅槃。从果立名也。行者即涅槃道。从因得名也。诸余因果俱苦。如常见外道行于苦行还得苦果。若因乐果苦。如断见外道恣情取乐后得苦报。若因苦果乐。如析法二乘无常拙度加功苦至方入涅槃。今言安乐行者。因果俱乐。即是大品如实巧度。大经云。定苦行者谓诸凡夫。苦乐行者声闻缘觉。定乐行者谓诸菩萨也。絓七方便粗因粗果。皆非安乐行。独此妙因妙果。称安乐行也。更广依文释者。安乐行是涅槃道。涅槃有三义。谓三德秘藏。行有三义。谓止行观行慈悲行。止行者。三业柔和违从俱寂。即是体法身行。即上文如来衣也。观行者。一实相慧无分别光。即体般若行。即上如来座也。慈悲行者。四弘誓愿广度一切。即体解脱行。即上文如来室也。总此三行为涅槃道。总于三德为行之境。境称安乐道称为行。大论云。菩萨从初发心。常观涅槃行道因时用此三行法。导三业为行。三业净故即是净于六根。六根若净发相似解而得入真。果时名佛眼耳等。因名止行。果名断德。因名观行果名智德。因名慈悲行果名恩德。又因名三业果名三密。因时慈悲导三业利他。果时名三轮不思议化。如此观时无复分别。一切诸法中。悉有安乐性。一切众生即大涅槃不可复灭。行于非道通达佛道。此即绝待明安乐行。此行与涅槃义合。彼云。复有一行是如来行。如来是人安乐是法。如来是安乐人。安乐是如来法。总而言之。其义不异。别亦不异。此明寂灭忍法空座如来室。彼明金银宝树。宝树即无漏宝林。无漏与空寂灭忍合。金沙大河直入西海。即一实慧与诸法空合。得道女人则无谄曲此无缘大慈与如来室合。彼呼为无余义。此呼为无上道。又五行义亦与衣座室意同也。
　　问。大经明亲附国王持弓带箭摧伏恶人。此经远离豪势谦下慈善。刚柔硕乖云何不异。
　　答。大经偏论折伏住一子地。何曾无摄受。此经偏明摄受。头破七分非无折伏。各举一端适时而已。理必具四。何者适时称宜即世界意摄受即为人意。折伏即对治意。悟道即第一义意也。广法门释者。应明不动门不受门不行门。略不记也此品是迹门流通第四意。若二万八十亿那由他受命弘经。深识权实广知渐顿又达机缘。神力自在浊世恼乱不障通经。不俟更示方法。若初依始心。欲修圆行入浊弘经。为浊所恼自行不立亦无化功。为是人故须示方法明安乐行。故有此品来也。此安乐行有何次第。然法华圆行。一行无量行。不可思议何定前后。今且一绪。法师品略示弘经。则以益他为本。先明入室。此中辨恶世弘经安诸逼恼。先著如来衣。前后互现耳。若约行次者。诸法从本已来。常自寂灭相。若乖寂起相应先以般若荡累。则初坐座诸法不生而般若生同体慈悲愍众故行道。次入如来室。既以慈悲化世必涉违从。决须安忍。次著如来衣。虽作此次说非行时。行时入空即具一切法况慈忍耶。四安乐行者。旧云一假实二空为体。二说法为体。三离过为体。四慈悲为体基师云。一空二离憍慢。三除嫉妒。四大慈悲。龙师云。一身远诸恶渐近空理。二除口过。三除意嫉。四起慈悲。南岳师云。一无著正慧。二口不说过。三敬上接下。四大慈悲。天台师云。止观慈悲。导三业及誓愿。身业有止故离身粗业。有观故不得身。不得身业不得能离。无所得故不堕凡夫。有慈悲故勤修身业广利一切。不堕二乘地。有止行故著忍辱衣。有观行故坐如来座。有慈悲故入如来室。止行离过即成断德。观行无著即成智德。慈悲利他即成恩德。恩德资成智德。智德能通达断德。是名身业安乐行。余口意誓愿亦如是。品文有问有答。问中先叹前品深行菩萨能如此弘经。后问浅行菩萨云何恶世宣说是经。佛告下。第二答中有三。一标四行章行。二解释修行方法。三总明行成之相。初标章如文一者安住下。第二解释方法即为四别。初文又二一释方法。二结行成。修行有长行偈颂。长行又二。初一者下标行近。次文殊下释行近。初双标如文。次释中又二。谓行处近处。或云内凡初行名行处。若久习纯熟。渐能近理名近处。引前品近果之行为例也。或云行处约因近处约果。行处明智近处明境。瑶师云。七住已上心体于理为行处。已过分段也。自此已还无生未能现前。渐近于理为近处。同是分段。此二是行始。通为一安乐行也。私谓初家以行为浅。若大经云。十地菩萨以行故见不了了。当知行则不浅。后家以近为浅。若净名云。近无等等佛自在慧。此则近更成深。若两行俱深。则成前品菩萨弘经之行。不关初心方法。若两行俱浅。即七方便人所行。何关圆行方法。故不可偏据深浅。然行名进趣。近名亲习。亲习故进趣。进趣故亲习。复何浅深。又行近是上方法。行处是如来衣。近处是如来座。座衣既不浅深。行近何得优劣。又忍辱必内怀至理历缘耐事。目之为行。空座必体达外缘栖息真境。目之为近。盖事理互现。复何浅深。若尔何故分行近。诣理略说名行处。附事广说名近处。说有广略理无浅深。今约三法明行处。一直缘一谛。一谛为一切所归。为一切作本。而遍无分别。一切所归者。即忍辱地也。地即中道诸法归之。故名为地。众行休息故名忍辱。此即行不行之行也。为一切作本者。如万物得地而生。众行得理而成。若得理本。在刚能柔。在逆能顺。在暴能治在惊能安。无量功德从中道地生。地无所生而生功德。即不行行之行。遍无分别者。则不分别不行与行差别之相。故云又复不行不分别等也。即是非行非不行。无三行而三行故名为行。同一实谛故名为处。如此行处合上经文。休息众行合如来衣。随生功德合如来室。遍无分别合如来座。是名一法释行处。是弘经方轨也。二约二法。即生法二忍二忍即生法二空。二空异二乘。何者。人法二空约真俗假实。明二空二忍。悉见中道故不同二乘。若更开者即四忍。若作五忍指善字为信忍。若作六忍指和字为和从忍。若对地即开四十二忍。一地尚有四十一地功德。一忍宁无四十一忍法耶。今且约四忍消文。谓伏顺无生寂灭忍也。此四忍与别教异。彼前二忍是生忍位则浅。后二忍是法忍位则深。今圆生法悉通四忍亦通。何者二空理即是中道。初住修四忍入中见二空理。乃至后心亦穷二空理。大经云。发心毕竟二不别。若约无浅深判四忍者。从初发心圆伏五住。至金刚顶皆名伏忍。初后悉不违实相。名顺忍。初后悉不起二边心。名无生忍。初后悉休息众行。名寂灭忍。闻生死不匆卒畏苦。闻涅槃不匆卒证乐。闻佛常与无常二乘作佛不作佛。闻生死涅槃异与不异。闻佛道长短难易非长非短非难非易等皆不惊怖。行此行者。从始至终以二空理忍诸法。即著如来衣。安住二空理。即坐如来座。愍诸众生。即入如来室。二空四忍名为行。理即是处。是名约二法明行处为弘经方轨也。三约三法。三法即不思议三谛也。住忍辱地总论三谛。如有地可据。方能忍辱也。柔和善顺者。善顺真谛能忍虚妄见爱寒热等。故言善顺也。而不卒暴心不惊者。安于俗谛忍众根缘称适机宜。故云不卒暴。体忍违从故心不惊也。于法无所行等者。即安中谛能忍二边。故云无所行。正住中道故云观实相。亦不得中实故云不分别。此则据三谛之地名处。忍五住之辱名行。行亦为三。谓止行即行不行。观行即非行非不行。慈悲行即不行行。合上衣座舍等。是为约三法明行处。辩弘经方轨也。龙师云。住忍辱地总举生法二忍。下别明二忍。柔和善顺明身业也。而不卒暴是口业。心亦不惊是意业。此就三业明修生忍。于诸法无所行。不行有相也。而观如实相。行空平等也。亦不行不分别。不行无相也。有无两亡会于中道。此三句明修法忍。得是二忍结为行处。彼明二忍未知约何。若三教二忍。全非法华之义。若约圆教不应隔别不融(云云)。云何名近下。第二近处文为三。远十恼乱。即远故论近。亦是附戒门助观。修摄其心即近故论近。亦是附定门助观也观一切法空。即非远非近论近。亦是附慧门助观。上直缘理住忍辱地。今戒门广出众辱之缘应修远离。非持刀仗亦不弃舍。但以正慧而远离之。当知远近广上行所不行也。上直明不暴惊。今定门广出修定心。修定处。修定要门。以定力故。在暴而治。在惊而安。当知即近论近。广上不行行也。上直明无所行。今广观一切空具历诸境。无量无边无碍无障。当知非远非近。广上非行非不行。就初有十种应远者。一豪势。二邪人法。三凶险戏。四旃陀罗。五二乘众。六远欲想。七远不男。八远危害。九远讥嫌。十远畜养等。路伽耶此云恶论。亦云破论。逆路者逆君父之论。又路名为善论。亦名师破弟子。逆路名恶论。亦名弟子破师。那罗延者上伎戏。亦云彩画。其身作变异。又云缘幢掷倒之属也。分十种为二边。九是生死。一是涅槃。二俱远离。即寂灭之异名耳。观心释十种云云。近近处有三意(云云)。

　　妙法莲华经文句卷第八下



　　妙法莲华经文句卷第九上

　　　　天台智者大师说
　　非远非近文为三。一总标境智。二别释。三结成。观者中道观智也。一切法者十法界境也。若单论智。智无所观。故举一切以显皆空。如实去别释也。二边三谛无一异名如。非七方便故名实。以实为相故言如实相。不颠倒者无八倒也。不动者。不为二死所动也。不退者。心心寂灭入萨婆若海也。不转者。不如凡夫转生死。不如二乘转凡圣。如虚空者。但有名字字不可得。中道观智亦但有字求不可得。无所有性者。无自他共无因等性也。一切言语道断者。不可思议也。不生者。惑智理皆不生也。不出者。如来所治毕竟不复发也。不起者。诸方便皆寂灭也。无名者。名不能名也。无相者。相不能相也。无所有者。无二边之有也。无量者。非数法也。无边者。无方所也。无碍无障者。遍一切处也。但以因缘有者结也。上直明中道观慧。今明双照二边。理性毕竟清净如上所说。非解非惑。而从惑因缘生生死。从解因缘生涅槃。又因缘有有于涅槃。从颠倒生者生于生死。此则双照意显也。常乐观如是等法者。即三谛等法也。又但因缘有从颠倒生者。结不思议三谛境也。故说者不思议教也。常乐观者。结不思议三观也。又观一切法空如实相。标观体。不颠倒去九句释观相。不为二边八倒所动。名不倒不动。不堕二乘凡夫二地。故云不退不转。此二句明智用理非未来故不生。非过去故不出。非现在故不起。释论五十一云。如虚空无入无出无住相摄大乘亦尔。无未来入处。无过去出处。无现在住处。第四十三云。因边不起名不出。缘边不起名不生。凡有十九句。初一句总。后十八句对大品十八空。如实相即第一义空。不颠倒即内空。内无六入我我所。不颠倒不动即外空。外不为六尘流动也。不退者即内外空。十二入空故。故言不退。不转即空空。空破诸法。诸法是所破。空是能破。无复诸法唯有空在。此空亦空故言空空。空既空故无复能转。故言不转也。如虚空即是大空。执方计破故言如虚空。无所有性即毕竟空。诸法无遗余故。名毕竟空。以毕竟空故。无所有性也。一切言语道断即一切空。一切空不可说故言语道断。不生即有为空。有为是因缘和合。既不合即不生。不出即无为空。无名出离。出离法空故名不出。不起即无始空。求原初不可得故无起。无名即性空可解。无相即相空。实无所有即不可得空。无量即有法空。有法即有量。有量既空故言无量。无边即无法空。无法则是边表。今空故则无边。无碍即有法无法空。二不可得故言无碍。无障即散空。妨障不可得故言无障。十八空皆是中道正慧。皆名为空。随十八种境故言十八耳。大经云。如来常修十八空义故。故用十八空。用释十八句也。偈有二十八行三句为三。初一行颂标章。次二十二行颂修行。后五行三句明行成。长行行近别释。偈中合颂。正言意同开合互现。广略之解弥复可依。上行近二文各有三。今偈合颂不复次第。初应入行下十四行。颂事远近。上有十种远离。颂中略不次第。在文可见。亦是颂人空行处。取意即兼颂近处三意。故偈云是则名为行处近处。常离国王者。比丘亲近国王有十非法。一阴谋王命。二王诛大臣。三典藏亡宝。四宫人怀妊。五王身中毒。六大臣诤竞。七二国交兵。八王吝不施民。九敛民物。十多疾疫。谓比丘行咒。有此十事。一切臣民谓是比丘所作。作此谤比丘。即谤法亦谤佛。故佛不令亲近王也。外道梵志者。摩隥伽经云。初人名梵天造一韦陀。次名白净变一为四。一名赞诵韦陀。二名祭祀。三名歌咏。四名禳灾。一一各三十二万偈。合成一百二十八万偈。有一千七百卷也。次名弗沙。有二十五弟子。各于一韦陀能广分别。遂有二十五韦陀。次有人名鹦鹉。变一韦陀为十八。次有人名善道。有二十一弟子。变为二十一韦陀。如是展转变为千二百六韦陀也。毗陀论此云智论。婆耶娑造。凡四种。一信力毗陀。明事火灭罪。二耶受毗陀。明供养婆罗门得福。三娑摩毗陀。明和合二国。四阿陀婆毗陀。明斗战。读此四论自称一切智人。毗伽罗此名记论。婆尼尼造。明种种经书并诸杂语。卫世师论优留佉造。此翻最胜。出世八百年明六谛。迦毗罗此翻黄头。亦云龟种。造论名僧佉。僧佉此云无顶。因人名论故言迦毗罗。说二十五谛。小乘三藏学者。佛在波罗柰。最初为五人说契经修多罗藏佛在罗阅只。最初为须那提说毗尼藏。佛在毗舍离猕猴池。最初为跋耆子。说阿毗昙藏。五百罗汉初夜集阿毗昙藏相续解脱经此为三藏学也。深著五欲欲相者。四天下人龙须轮四天王皆根相到。忉利天以风为事。炎天相近为事。兜率相牵为事。化乐天相视为事。他化自在心念为事。上天皆离欲。寡女处女者。阿难问佛。如来灭后见女人云何。佛言。勿与相见。设见勿共语。设共语当专心念佛。及诸不男。彼名般吒者。此翻黄门。黄门者。有男女形不能男女。入里乞食者。杂阿含云。有一羊往粪聚饱食。还群贡高我得好食。比丘亦如是。得四事已起染著欲想不知出要。设不得恒生想。设得向诸比丘贡高毁篾他人。我得彼不能得。是为羊比丘乞食。师子王遇大兽即啖。不味不著。得小兽即啖。不鄙不薄。比丘亦尔。得四事供养不起染著无有欲想自知出要。设不得利养。不起乱念无增减心。是为师子王比丘乞食。乞食行役病四事。而前后八时明八精进八懈怠。乞食前作是念。为修道补饥疮。乞虽未得不废念行。乞食得已为报恩念道不辍。前后两时倍加精进。余三事前后亦如是。反此名八懈怠。宝云经明乞食作四分。一分奉同梵行。一分与丐人。一分施鬼神。一分自食。又复不行下。第二八行颂非远非近理远近处。若有比丘下。第三五行三句明行成又三。初一行半标行成。事成外仪无失。理成内心无滞。故云无怯弱也。次菩萨有时下。第二三行。行成而得安乐。后一行一句。颂长行总结。菩萨入静室下。释安乐之因。因修禅定止于过恶。得人无我外则不损因修智慧离诸取著。得法无我内无颠倒。是则心不怯弱。不怯弱名安乐也。文殊下。第三一行一句。颂长行总结也。第二口安乐行。亦长行偈颂。长行为二。一标章。二释行法。标章如文。若口宣说下。释行法又二。谓止行观行。止为四。一不说过。二不轻慢。三不叹毁。四不怨嫌。初不乐说人经过者。人听有过法有何过。七方便法是佛随他意语。名不了义。若过其法则恼其人。非安乐行相也二亦不轻慢者。不倚圆篾偏。重实轻权也。三不说他人长短者。初不说一切人。次别举声闻。夫人恶闻其失故不谭短。面誉对毁故不称长。亦不约张说赵长。赵谓以他长讥己短寄彼讽此。亦不得向张说赵短。背毁于彼亦复背毁于我。为此义故善恶俱止也。又不说长短者。日藏第一云。初中后夜减省睡眠。精进坐禅诵经修道。背舍生死向涅槃路。不称他短不说己长。谦下卑逊不自憍高。衣食知足头陀精进不放逸行。系念思惟心不驰散于一切众生起慈悲心。又如修多罗所说空行。自读诵教人读诵。不谤他不说他过不称己长。于声闻人又根性不定。若叹二乘或令彼退大取小。若毁呰二乘。或令其大小俱失两无所取也。四不生怨嫌心者。若谓其人法妨害我道即是怨心。谓其鄙劣即是嫌心。心机一动声说即发。杜说过之源故不生怨嫌也。善修如是下观行门也。观诸法空无所取著心不苟执。不逆人意不违法相。则不说小乘法答。但以大乘答者。若见无大机而说小得方便益。若不见无大而说小妨其大缘。等是不见但说大无咎。偈有十六行半为三。初二行颂标章。次九行半颂前行法。后五行明行成。初二行颂上住安乐行。上总称应住。颂中别出行相。行相者有三。安隐说法者半行。欲令前人得安隐道及果。即入室义。清净地等半行。即坐座义。油涂身等一行。即著衣义。三法导口业名安乐行。安处法座下九行半。颂行为二。初五行半颂止行。次四行颂观行。上止行有四。今具颂。初随问为说半行颂不轻慢。慢则不随。若有比丘至随义答。二二行半颂不说长短。但依义不谭人好恶。若有难问随义答者有二。一可答。二不可答。问答相难诘相上下。若胜负则自知。是为智者语。是放恣敢有违者诛之。是为王者语。长短是非皆不知。唯觅胜而已。是为愚者语。因缘譬喻去至入于佛道。三一行半追颂不乐说人法过。若说人过生人毒念。今不说过故。使发心入佛道。佛道从喜生也。除懒惰意。四一行颂无怨嫌。怨嫌心起则懈懒忧恼。今以慈心说法无怨嫌者。精进无忧。上长行皆约止善说。颂中皆约行善也。从昼夜常说无上道教去。第二四行颂上观门。上云但以大乘答。颂云说无上道。上云令得一切种智。颂云愿成佛道。我灭度下。第二五行偈。明口安乐行成。初一行标行成。次无嫉下。第三二行明内无过则外难不生。如无臭物蝇则不来。次智者如是下。第三一行明内有善法所以行成。如我上说者。若内无过如长行中说。若内有善如偈中说。次其人功德下。第四一行格量功德如文。第三意安乐行。亦长行偈颂长行亦为三。标章释行结成。释中亦先止后观。止中有四。一不嫉谄。二不轻骂。三不恼乱。四不诤竞。夫二乘欲速出生死先除贪欲。菩萨先除嗔见。嫉是嗔垢谄是见垢。嫉忌违慈悲之心。非化他之法。谄诳乖智慧之道。非自行之法。智慧被障将何上求。慈悲苟妨将何下化。安乐行菩萨最须弃之。亦勿轻骂下。不应以圆行呵别。知机可责不知勿骂。容有退善根义。比丘下。不应以圆呵通。其本无大机强以圆呵乖心成恼。通既被呵圆复未解。前疑后悔大小俱失。去道纡回名甚远。此恼别行人。沈空取证名不得。此恼通人。厌生死名懈怠。悲花明小乘者为懈怠。起大悲心去明观行亦为四。约前四恶而起于行善。一于一切起大悲违于嫉谄。二于如来起慈父心违于轻骂。凡求佛道即是学人。敬学如佛不得轻骂。诸者通三世。此即未来如来也。三于菩萨起大师想违于恼乱。理论三乘皆是菩萨。有化训德皆众生师。应起师想。勿言其短。四平等说法违于诤论。平等破偏执诤也。不多不少量器利钝也。文殊下结行成又二。一由止恶恶不能加。故云无能恼乱。二由观行故胜人来集。得好同学也。偈有六行。初五行颂上止观二行各有四意。后一行颂行成。第四誓愿安乐行有二。初长行。次偈颂。长行又二。初明行法。次叹经。就行法为三。标章行法结成。标章如文。行法为三。初在家出家去。明标誓愿境。二从应作是念去。明起誓愿之由。三从我得去正立誓愿。初明慈誓境。通取曾发方便心者。而未出三界名在家。断通惑尽名出家。此摄得两种二乘三种菩萨。此辈亦具无明。亦应是大悲境。但其皆曾发心。与慈誓相应。须与其圆道圆果之乐。故言生大慈心耳。悲境者非菩萨人。通取未曾发方便心者。名非菩萨。全不归向方便况复真实。此悲境摄得一切三界内者。此等亦须与乐。但其流转无际。正与悲誓相应。宜拔其罪因罪果。故言生大悲心耳。从应作是念至随宜说法者。即起慈之由。由诸乐小执佛方便以为真实。不会圆道故言大失。大失是慈誓之由。从不闻不知去。是悲誓之由。由未发偏圆心不闻偏圆二道故。以不闻偏道无闻慧。不知者无思慧。不觉者无修慧。又无圆三慧。何者不问故不闻。不信故不知。不解故不修。偏圆三慧权实皆无。甚可怜愍。起悲之由。从其人虽不问不信此经去。正发誓愿。彼虽不问不信偏圆二道。菩萨不约偏发誓。但欲与其圆道三慧。故言虽不问不信此经我得三菩提引令得入也。誓愿菩提智慧神通。皆约安乐行得。何者深观如来座。故得智慧力。四辩庄严能以慧拔也。深观如来室如来衣。得大善寂力。不起灭定现诸威仪。神通福德庄严先以定动也。从文殊去。是结行成为三。初总结无过失则是行成。行云何成。以其立大誓愿故。入如来室行成。以其知四众失圆道故。即如来座行成以其誓制其心不懈怠故。如来衣行成。三行具立故言行成。无过失者。慈悲成故无嗔垢失。如来衣成故无懈怠。如来座成故无谄曲也。常为比丘下。第二别结慈悲行成。以慈成故摄得四众人天供养听法。誓愿成故感佛神通诸天作护。如来座成听者欢喜。所以下。第三释誓行成。三世佛尚守护。况诸天耶。从文殊至是法华下。第二叹经难闻又二。法说譬说。法说又二。一昔未曾显说故昔不得。二今日乃得。譬说亦二。一不与珠譬。譬昔未曾显说。二与珠譬。譬今日得闻二譬各有开合。不与珠譬为六。一威伏诸国。二小王不顺。三起兵往罚。四有功欢喜。五随功赏赐。六而不与珠。轮王譬如来化世。降伏诸国譬阴界入诸境。二小王譬烦恼等。未得无漏调伏。名不顺其命。三起种种兵。譬七贤中方法为前军须陀斯陀中方法为次军阿那阿罗汉中方法为后军。所破者是三毒等分八万四千之寇盗。能破者是八万四千法门之官兵。王见兵下。第四有功欢喜。随功赏下。第五随功赏赐者。田即三昧宅即智慧。聚落初果二果。邑即三果城即涅槃。衣服即惭忍善法。严身之具助道善法也。种种七宝即七觉等。象马车乘即二乘尽无生智也。奴婢即神通。得有漏善法如人民。唯髻中下。第六而不与珠。有出分毁机为小功勋。有出变易之机为大功勋。惊怪者。未有大勋忽赐髻珠。诸臣皆怪。譬众生大机未动忽说此经二乘疑惑菩萨惊怪。合六譬一一如文。文殊如轮王下。与珠譬又二。一有大勋。二与珠。明珠者。明譬中道智圆譬于常。在顶者。极果所宗。髻中者。实为权所隐。解髻即开权。与珠即显实。合亦二能令至于一切智。智即果名是行一也。第一之说者。是教一。秘藏是理一。兼得人一也。偈有十四行半为二。初四行颂上行法。次十行半颂上叹经。初颂行法又二。初一行超颂行成。上总明行成今颂别显。常行忍辱颂著衣行成。哀愍一切颂入室行成。乃能演说颂坐座行成。次后末世下。第二三行颂修行法。上有三境由誓等。偈具颂。次譬如强力下。第二有十行半。颂上叹法难闻。上有法譬合。今但颂譬合。颂譬有二。初三行颂不与珠。次如有勇下。第二一行颂与珠。次如来亦尔下。第二合譬初三行半颂合不与珠次既知众生下。第二三行颂合与珠。其中细开(云云)。我灭度后下二十三行。是品之第三总结行成感征之相。以劝修行为三。初一行半结劝四行。次二十行半举三报以劝。亦名三障清净。后一行总结也。三障净转现生后世恶业尽。即得现生后胜报也初一行无忧恼。是报障转转现报。二半行不生贫穷。是业障转转生报也。三众生乐见下十九行。烦恼障转转后报也。今初读是经一行灭现世忧恼。即除苦受之报。此转现报心。无病痛等即转报色也。不生贫穷下。第二半行转恶业也。恶业因应感恶果。经力转恶因得好果。即转生报也。不生即无恶生业。现在持经不作贫穷业。来世不生卑贱也。众生乐见下十九行。明后报转。转三烦恼障也。为二。初三行别明三烦恼障转。二十六行总明一切障转也。初又三。初众生乐见下一行。别明贪障转。多欲者则人忽慢。又障生梵天。欲障转故人所乐见。天童给使也。刀杖不加下。第二一行半别明嗔障转。舍嗔则除内刀箭。入阵则外刀不伤。智慧光明下半行。三别明愚痴障转。若于梦中梦见妙事下。第二有十六行。总明一切烦恼障转也。亦是后报转。持经现感此相。当知过去久已成就。今藉缘而发耳。又有成佛因果等相。并是后报故。于梦中见未来后报之相。百千万劫事在一念梦中。用表妙法不可思议一中无量无量中一。是相前现后当克果。又为六。从初信心乃至妙觉八相成佛。皆如来庄严而自庄严。即忍辱报。约初三行梦入十信又二。初二行半慈悲报。次半行正见无痴报。次又见诸佛下。二六行半梦入十住。次又见自身在下。三三句梦修十行。次证诸实相下。四一句梦悟十回向。次深入禅定下。五半行梦入十地。次诸佛身金下。六五行梦入妙觉。既云证不退智即为授记者。当知得入初住无生得记之位也。又见自身在山林。知是十行修习善法也。证诸实相。知是十回向。正观中道位也。深入禅定。即第十地中无垢三昧。入金刚定诸佛皆现。摩顶受职也。梦八相佛以知妙觉。此中或是初住能八相成佛之相。仍前次位寄谭极觉耳。若后恶世一行。总结行成也。信根者。于三宝得坚固信。一切不能沮坏。精进根者得四正勤。念根得四念处观。勤方便调伏贪忧。定根得四禅。慧根是得解四谛。如实知也。又信根于如来。发菩提心所得净信心。精进根于如来所。发心所起精进。念根于如来。发心所起念。定根于如来所。起三昧。慧根于如来所。起智慧。八正是沙门道。亦是沙门法。成就贪嗔一切烦恼尽。是沙门义四果是沙门果。梦者。从须陀洹至支佛悉有梦。唯佛不梦。无疑无习气故不梦。从五事故有梦。如偈说。以疑心分别。学习因现事。非人来相语。因此五事梦。又是所更闻见及诸患。为七事故有梦。现在意识尚不见色。云何梦中意地见色。答皆是曾见曾闻故想耳。又是吉不吉相耳。梦中无通无宿命智。云何能见未来世事。答此非愿智境界乃是比知。诸人曾有如是梦如是果。今以比知耳。问谁眠。答五道及中阴皆有眠。在胎诸根具者亦是眠。乃至佛亦眠。问眠是愚是盖。此云何通。答佛起现前欲调身故眠。非盖非愚眠也。

　　释从地踊出品

　　师严道尊鞠躬只奉。如来一命四方奔踊。故言从地踊出品。三世化导惠利无疆。一月万影孰能思量。召过以示现。弘经以益当。故言从地踊出品。虚空湛然无早无晚。或者执迹而闇其本。召昔示今破近显远。故言从地踊出品。寂场少父寂光老儿。示其药力咸令得知。故言从地踊出品。文云。是从何所来。以何因缘集。今以诸义释品。显四悉檀因缘之解。故言从地踊出品。此下是大段。第二开师门之近迹。显佛地之远本。其文为三。一从此下。至汝等自当因是得闻。序段也。二从尔时释迦告弥勒下。至分别功德品弥勒说十九行偈。正说段也。三从偈后下十一品半。流通段(云云)。序文为二。一踊出二疑问。踊出为三。一他方菩萨请弘经。二如来不许。三下方踊出。他方菩萨闻通经福大。咸欲发愿住此弘宣。故请为之。如来止之凡有三义。汝等各各自有己任。若住此土废彼利益一。又他方此土结缘事浅。虽欲宣授必无巨益二。又若许之则不得召下。下若不来迹不得破远不得显。是为三义。如来止之。召下方来亦有三义。是我弟子应弘我法。以缘深广能遍此土益。遍分身土益。遍他方土益。又得开近显远。是故止彼而召下也。从佛说是时下。是第三下方踊出为二。一经家叙相。二明问讯。两段各五。初五者。一踊出二身相三住处四闻命五眷属。住处者常寂光土也。常即常德。寂即乐德。光即净我。是为四德秘密之藏。是其住处。以不住法住秘藏中。下方者。法性之渊底。玄宗之极地故言下方。在下不属此。空中不属彼。非此非彼即中道也。出此不在上不在此下。不上不下住在空中。亦是中道也。来之由者。闻命故来。弘法故来。破执故来。显本故来。皆如上说。所将眷属者。若人情往望。谓领六万五万恒沙者为多。领三二一者为少。单己者只独。若依文往寻。六万五万者为少。单己者为多。文云单己独处者。其数转过上。若依法门者。一一皆是导师德。能引众人至于宝所。当知一己非独六万非多。一即一道清净。二即定慧。三即戒定慧。四即四谛。五即五眼。六即六度。一一度具十法界。一一界各有十。十即有百百即具千。十善即有万。一度具万。六度即六万法门。多不为多一不为少。非多非少而多而少(云云)。是诸菩萨从地出下。第二问讯为五。一三业供养。二陈问讯之辞。三佛答安乐。四偈颂随喜。五如来述叹。就初三业供养。经五十小劫谓如半日。四众遍见。此乃隐长而现短。借其神力令狭而见广。俱是不可思议也。拜绕是身赞法是口瞻仰是意。五十小劫与半日者。此是时节不可思议。如来所见不以二相。下方菩萨常面称扬。如来默然常受其赞。解者即短而长。谓五十小劫。惑者即长而短。谓如半日。斯为本迹而作弄引。如来未说闇本而执迹。佛若开显悟近而达远。亦知不思议一也。四众遍见菩萨者。亦是不思议也。夫肉眼天眼所见不远。而今所睹充满虚空。见雨猛知龙大。见花盛知池深。见应满虚空。则知真弥法界也。初标四导师。次陈问辞。问又二。长行偈颂。长行有二。一问如来安乐。二问众生易度(云云)。但举四人者。欲拟开示悟入四十位耳。如华严但举法慧德林金幢金藏说四十位(云云)。三如来具答。安乐易度两事相成。易度则安乐。安乐则易度。易度为两。一根利德厚。世世已来常受大化。始见我身即禀华严入如来慧。果熟易零。是众生易度。二根钝德薄。世世已来不受大化。为是人故须开钝说渐。三藏方等般若而调伏之。亦令此人今闻法华入于佛慧。比前虽难于佛甚易佛识其宜方便得所。薄须涂熨慧悟是同。今略举十意释之。第一始见今见。第二开合不开合。第三竖广横略。第四本一迹多迹共本独。第五加说不加说。第六变土不变土。第七多处不多处。第八斥夺不斥夺。第九直显实开权显实。第十利根初熟钝根后熟。第一始见今见者。初成道时名始见。法华座席久后真实名今见也。日照高山即说于顿。不开不合为不入者开顿说渐。五味调伏令渐归顿。顿直竖入入于法界故言竖广。不历方便故言横略。今历五味即是横广。得入佛慧亦是竖广。一台故本一。千叶故迹多。迹与众经同故言共。本与众经异故言独。加四菩萨说四十位。自说开示悟入不加于他。花王世界故言不变。二变土田故言变土。七处八会是为多处。耆阇崛山远处虚空故不多处。灭化城改客作故言斥夺。无如此事故不斥夺。行大直道名直显实。决了声闻法。名开权显实。根利缘熟始入佛慧。根钝后熟今入佛慧。缘宜不同略为十异。种智法界等无差别。故文云。始见我身闻我所说。即皆信受入如来慧。除先修习学小乘者。今于此经入于佛慧。明文在兹不须疑也。诸师见其缘异。逐缘异解迷不知反去道转远。若识理同千车共辙。佛慧则无殊也。旧云。华严了义满字常住。法华不了义非满非常。今以此文并之。若始入是了义。今入不了义者。始入是佛慧。今入非佛慧。若佛慧既齐了义亦等。满字常住悉然(云云)。地人呼华严为圆宗。法华为不真宗。今亦用此文并之。第四菩萨领解随喜。能问者。即是华严中四大士。法华中身子三请俱是能问也。所问者。即是问佛智慧也。第五如来述叹者。与问硕异。问家随喜能问人皆是菩萨。及所化人闻已信行我等随喜。如来述叹能化人生随喜者。此义云何。然能问者皆是古佛。汝能随喜即是如来。菩萨随喜其迹。如来述叹其本。此亦密表寿量(云云)。尔时弥勒及八万大士下。第二疑问序。自寂场已降。今座已往。十方大士来会不绝。虽不可限我以补处智力悉见悉知。而于此众不识一人。然我游化十方觐奉诸佛。诸佛大众快所谙知。就履历之处亦所不识。若来若去如是推之皆所不识。又彼诸大士是前进先达。弥勒是后番末学。后不知前故所不识。又彼等大士。本实相底应现十方。别头教化所有真应。非弥勒境界是故不识。又佛托弘经召诸大士。大士闻师命故来密闻寿量。非时众所知故言不识。此约四悉檀。释疑问序也(云云)。疑问为二。一此土菩萨疑。二他土菩萨疑。此土疑又二。初长行疑念。次偈。十九行半偈正问。又为五。初一行一句间何处来。次何因缘下。第二一行三句。问何因缘来。次一一诸菩萨下。第三九行叙其数量。次是诸大威德下。第四两行问其师谁。次如是菩萨神通下。第五五行半。结请又五。初两句结叹。次四方地下。第二两行请答来处。次我于此众下。第三一行请答来缘。次今此之大众下。第四一行半大会同请。次无量德下。第五二句请答师主(云云)。二他方菩萨疑者。分身眷属横在十方。与弥勒同疑。二土俱不知本地。欲显成道甚久。各各陈疑已佛佛皆抑待弥勒(云云)。
　　○尔时释迦牟尼佛告弥勒下。第二正说文为二。先长行次偈颂诫许。后正说长行先述赞。次诫。诫勿乱勿怠勿退。次许标果智。果智者如来知见。知见妙果也。次开化教者宣示也自在神力者。过去益物也。师子奋迅者。现在十方分身所被之处也。或云奋迅将前之状也。此表未来常住益物之相也。大势威猛者。未来益物也。或以此为现在。震动十方随人意用耳。幸依文次第者好。又私谓。如来自在者我也。神通者乐也。师子奋迅。奋迅除垢净也。大势威猛。未来益物即常也。此点四德意也(云云)。四行偈。初三句颂三诫。后三行一句颂许。初一句颂标智慧果。次三行颂三世。尔时世尊下。第二即正说段也。文为三。此去尽寿量品。正开近显远。二分别品初。总授法身记。三弥勒总申领解。初又二。先略开近显远动执生疑。次广开近显远断惑生信。略又二。一略开。二因疑更请。就略开有长行偈颂。此中但答二问。不答何因缘集。由不答故所以重请。长行双答双释如文。释下方空中住者。释论明有底散三昧。应作四说。有者三有也。底者非想非非想也。以深胜故为底。又有者名相也。底者空也。以空寂故为底。又有者二边俗也。底者边际智满故为底。今经以下方空为底。不是上界不是下界。表中道为底。此是约教分别(云云)。于诸经典下释也。师知弟子备智断两德。初是双修智断。次双证智断。于经典分别是修智。正忆念是修断。不乐在众是证断。勤行精进是证智。从不依止人天而住。是释处也。人天是二边。不住不著也。深智无碍者。依不思议智也。乐于佛法者。乐不思议境也。境智甚微非近行菩萨也。偈八行半。初五行半颂答两问。下三行颂双释(云云)。尔时弥勒下因疑更请。有长行偈颂。长行为二。一疑二请。闻上菩提树下乃教化之今皆住不退。又闻我从久远来教化是等众。闻此二说动执生疑。白佛下腾疑更请又二。一法二譬。法说为三。初即白佛下。一疑成道近所化甚多。执近而疑远也。次世尊此大菩萨下。第二所化既多行位深妙。执远而疑近也。次世尊如此之事下。第三结请。譬说有开合。开为三。色美发黑譬上成道近意也。指百岁人去。譬上所化甚多意也。淮北诸师以譬释譬。父服还年药。貌同二十五。子不服药形如百岁。若知药力不疑子父。不知者怪之。如来横服垂迹之药。示伽耶始生。诸菩萨直论本地。久发道心今住不退。若佛及佛快知此事。自下不达不得不疑。是事难信下结譬也。初合近譬如文。从而此大众下合远譬。观此菩萨久种善根。非止伽耶发心。善入出住者。九次第定是善入。师子奋迅是善出。超越是善住。通藏意也。从初地至十地名善入。十地入重玄门。倒修凡夫事名善出。妙觉遍满名善住。别意也。毕法性三昧名善入。首楞严名善出。王三昧名善住。圆意也。次第习诸善法。据因为善习。就果为善入(云云)。善答难问者。具二庄严也。七方便之尊故云宝也。今日世尊下请答也。又三。从今日下举佛语。从我等下。第二明请意请意为二。一为现在。我虽未达信而已矣。然诸菩萨下。第二为未来。浅行喜生诽谤。新发意者谤堕恶道。不退者。虽信不谤不能增道。若为分别。谤者则生信。信者则增道(云云)。从唯然下第三请答。请答亦二。初除我等疑及未来下。第二除未来疑。偈十四行颂上法譬。五行颂法说。九行颂譬说。法说中三。初一行颂执近。次此诸佛子下。第二二行三句颂疑远。后云何而可下。第三一行一句颂结请。颂譬中。初二行颂开譬。后世尊亦如是下七行颂合譬。亦三。就初二句颂合近。次是诸菩萨等志下。第二三行半颂合远。后我等从佛闻下。第三三行颂合请答(云云)。

　　妙法莲华经文句卷第九上


　　妙法莲华经文句卷第九下

　　　　天台智者大师说

　　释寿量品

　　先出异解。睿师序云。寿无量劫未足以明其久。分身无数不足以异其体。然则寿量定其非数。分身明其不异。普贤显其无成。多宝明其不灭耳。河西道朗云。明法身真化不异存没理一。多宝现明法身常存。寿量明与太虚齐量。道场观云。会三归一乘之始也。灭影澄神乘之终也。灭影谓息迹。澄神则明本。故迹无常而本常也。注者云。非存亡之数曰寿。出修夭之限称量。法身非形年所摄。使大士修践极之照。不以伽耶为成佛百年为期颐也。竺道生云。其色身佛者。应现而有无有实形。既形不实岂有寿哉。然则万形同致古今为一。古亦今也今亦古也。无时不有无处不在。若有时不有。有处不在者。于众生然耳。佛不尔也。是以极谭长寿。云伽耶是也。伽耶是者非复伽耶。伽耶既非。彼长何独是乎。长短斯亡长短恒存焉。前代匠者如向所说。多约无量明常。近世人师多云寿是量法前过恒沙后倍上数终归限极而明无常。又惑者执品明寿量量是无常那作常解。今为答之。品直道寿量。不道寿有量。不道寿无量。尔作无常他作常解此复何咎。鹬蚌相扼。我乘其弊应具四解。谓实有量而言无量。弥陀是也。实无量而言量。如此品及金光明是也。实无量而言无量。如涅槃云唯佛与佛其寿无量是也。实有量而言量。如八十唱灭是也。品文具有此义。岂可是一而非三耶。问若寿量明常。与涅槃何异。今反质之。法华一乘与胜鬘一乘何异(云云)。若分别答者。法华略明常。涅槃广明常。胜鬘为一明一。法华会三明一(云云)。问近成是方便。远成是真实者。华严寂灭道场。大经超前九劫皆成方便。若尔法华开远竟。常不轻那更近。当知法华已复方便。若尔会三归一竟。亦应不会三归一。若尔开三显一诸佛道同。开近显远亦诸佛道同。若尔诸佛皆尔。非独释迦。若独释迦前诸义坏。答云是我方便诸佛亦然。又诸菩萨闻寿量发愿。愿我于未来说寿亦如是。此即诸佛道同。亦不偏言一近一远。故知寄无始无终无近无远。显法身常住。有始有终有近有远。论其应迹。用此义望诸经。对缘虽异终不异也。既了众经诸师不可师也。
　　问。义推常可然征文何据。
　　答。明者贵其理。暗者守其文。但寻诠会宗。是教之正意。苟执糟糠问桥何益。又教本为缘。缘异说异。或随欣随宜随治随悟。悟则达到已矣。那更盘桓阡陌何为。故云泥洹真法宝众生种种门入。此之谓也。又文有多少。涅槃以未来常住为宗。其文则多。不以过去久成为宗。其文则少。若随多弃少。则是魔说非佛说也此经以过去久成为宗。点尘数界其文则多。未来常住其文则少。若从多弃少。头破作七分。如阿梨树枝。譬天子敕若多若少俱不可违。违之得罪。方便品云。世间相常住。于道场知已。导师方便说。此文即未来常住不灭。又云我常住于此。又云常在灵鹫山。及余诸住处。普贤观云。常波罗蜜所摄成处。我波罗蜜所安立处。如此常文亦复不少。又此经处处明法身。法身岂不常耶。
　　问。既明法身。应论三德。
　　答。权实二智岂非般若。三世示现岂非解脱。实相本地即是法身。三德明文为若此也。释品。如来者。十方三世诸佛二佛三佛本佛迹佛之通号也。寿量者。诠量也。诠量十方三世二佛三佛本佛迹佛之功德也。今正诠量本地三佛功德。故言如来寿量品。如来义甚多。且明二三如来。余例可解。二如来者。成论云。乘如实道来成正觉故名如来。乘是法如如智。实是法如如境。道是因觉是果。若单论乘者。如如无所知。单明实者。如如无能知。境智和合则有因果。照境未穷名因。尽源为果。道觉义成。即是乘如实道来成正觉。此真身如来也。以如实智。乘如实道。来生三有示成正觉者。即应身如来也。三如来者。大论云。如法相解如法相说故名如来。如者法如如境。非因非果。有佛无佛性相常然。遍一切处而无有异为如。不动而至为来。指此为法身如来也。法如如智。乘于如如真实之道来成妙觉。智称如理。从理名如从智名来。即报身如来。故论云。如法相解故名如来也。以如如境智合故。即能处处示成正觉。水银和真金。能涂诸色像。功德和法身。处处应现往。八相成道转妙法轮。即应身如来。故论云。如法相说故名如来也。法身如来名毗卢遮那。此翻遍一切处。报身如来名卢舍那。此翻净满。应身如来名释迦文。此翻度沃焦。是三如来若单取者则不可也。大经云。法身亦非般若亦非解脱亦非。三法具足称秘密藏名大涅槃。不可一异纵横并别。圆览三法称假名如来也。梵网经结成华严教。华台为本华叶为末。别为一缘作如此说。而本末不得相离。像法决疑经结成涅槃。文云。或见释迦为毗卢遮那。或为卢舍那。盖前缘异见。非佛三也。普贤观结成法华。文云。释迦牟尼名毗卢遮那。乃是异名非别体也。总众经之意。当知三佛非一异明矣。
　　问。此品无三佛名。那作此释。
　　答。虽不标名而具其义。文云。非如非异非如三界见于三界。此非偏如显于圆如。即法身如来义也。又云。如来如实知见三界之相。即是如如智称如如境。一切种智知见即佛眼。此是报身如来义也。又云。或示己身己事。或示他身他事。此即应身如来义也。若但性德三如来者是横。但修德三如来者是纵。先法次报后应亦是纵。今经圆说不纵不横三如来也。拣纵横如来尚非今义。况三藏通教如来耶。又法华之前。亦明圆如来者。同是迹中所说耳。发迹显本三如来者。永异诸经。论云。示现成大菩提无上故。示三种菩提。一应化菩提。随所应现即为示现。如经出释氏宫故。二报佛菩提。十地满足得常涅槃。如经我实成佛已来无量无边劫故。三法佛菩提。谓如来藏性净涅槃不变。如经如来如实知见三界之相故。经具其义论出其名。不作上释宁会经论耶。次明寿量者寿者受义。真如不隔诸法故名为受。又境智相应故名受。又一期报得百年不断故名受。量者诠量也。量字则通无的别据。诠量法如来以如理为命报如来以智慧为命应如来同缘理为命。诠量诸命若有量若无量若非量非无量。法身如来如理命者。有佛无佛性相常然。不论相应与不相续。亦无有量及无量。文云。非如非异非虚非实。盖是诠量法身如理命也。诠量报身如来。以如如智契如如境。境发智为报。智冥境为受。境既无量无边常住不灭。智亦如是。函大盖大。文云。我智力如是。久修业所得。慧光照无量。寿命无数劫。此是诠量报身如来智慧命也。诠量应身者。应身同缘。缘长同长缘促同促(云云)。自彼于我何为。文云。数数现生数数现灭。或复自说名字不同年纪大小。此是诠量应佛同缘命也。
　　复次法身非量非无量。报身金刚前有量。金刚后无量。应身随缘则有量。应用不断则无量。通途诠量三句在圣一句属凡。有量无常都非佛义。旧来所说乃是增减两谤加诬于佛。非魔是何。四句诠量其义已显。为未解者。更常等四句料简。先别作次通作。别者非常非无常。双非理极即法身也。常者即报身也。报智境合亦非常非无常。但取正智圆满不生不灭。过金刚心之前故。取常为报身耳。亦常亦无常应身也。应用无尽为亦常。数唱涅槃名亦无常。无常者。金刚心已前智用增进。乃至凡夫生灭出没皆是无常。三佛各一句。凡夫共一句。此约别教别分别也。通途圆说者。一一如来悉备四句。法身四者。非常非无常。双破凡圣八倒故。常者如虚空常故。无常者无凡夫生灭倒故。亦常亦无常者。寂而双照故。报身四者。非常非无常者。智冥境故。常者出过二乘故。无常者无生灭倒故。亦常亦无常能双照故。应身四者。非常非无常者。非报非生死故。常者常应同故。无常者同无常故。亦常亦无常者。两存故。凡夫既得无常一句。通途亦作四句。但有性德之理。尚无四句名字。况行用耶。可以意得不俟说也。一身即是三身不一不异。当知一佛身。即具诸身寿命功德。随缘感见长短不同。大经云。凡夫二乘见佛寿命犹如冬日。菩萨所见犹如春日。唯佛见佛寿命无量犹如夏日。所以然者。凡夫博地翳障朦胧。藏通二乘虽断四住不见中道。若舍分段受法性身未破无明。彼土所奉犹是胜应。当知二乘秖见冬日。若诸菩萨未登地住所见同前。若破无明乃至受分法身。与而为语得见报身寿命。夺而为语犹是胜应。未穷报身之源。未尽法性之极。所见佛寿犹是春日。唯佛与佛穷性尽源。见法身寿犹如夏日。大经举三譬譬之。于诸常中虚空第一。一切寿命如来第一。此譬法身寿命无始无终性相凝湛不同应报也。二譬如四河皆归大海。此譬报身所修万善皆感佛报寿命海中也。三阿耨达池出四大河。此譬应身寿命从法报出同他长短也。此品诠量通明三身。若从别意正在报身。何以故义便文会。义便者。报身智慧上冥下契。三身宛足故言义便。文会者。我成佛已来甚大久远。故能三世利益众生。所成即法身。能成即报身。法报合故能益物故言文会。以此推之正意是论报身佛功德也。
　　复次如是三身种种功德。悉是本时道场树下先久成就。名之为本。中间今日寂灭道场所成就者。名之为迹。诸经所说本迹者。即寂灭道场所成法报为本。从本所起胜劣两应为迹。今经所明取寂场及中间所成三身。皆名为迹。取本昔道场所得三身。名之为本。故与诸经为异也。非本无以垂迹。非迹无以显本。本迹虽殊不思议一也。肇师之言意在寂场之本耳。
　　复次寂场本迹复有多种。或以涅槃为本。从真起应为迹。迹本俱空言思双断。故不思议一也。或以俗为本。从俗起应为迹。迹本深广下地不能言思边涯。故言不可思议一也。或以中为本。从中起应为迹。迹本皆言语道断心行处灭。故云不思议一也。
　　复次此三非三亦复非一。非三非一为本。而三而一为迹。皆言语道断心行处灭。不思议一也。未知诸师指何处本迹不思议一也。今摄[卄/執/衣]四番。皆是迹中不思议一耳。远指本地三番四番不可思议。以为其本。从个本而垂迹。将个迹而显本。本迹虽殊不思议一。如此本迹何得不异众经。何得不异诸师。
　　问。诸经各说位行。或多或少。华严四十一位。璎珞五十二位。名义皆广。此经始末都无此事。云何言异。
　　答。譬如世人修种种业集种种宝求种种位。若无寿命用财位为。大经云。譬如长者生育一子。相师占之有短寿相。不任绍继。父母知已。忽之如草。法门亦尔。行种种因获种种果。现种种通化种种众。说种种法度种种人。总在如来寿命海中。海中之要法性智应。喉襟目蒵非异是何。广开近显远文为二。先诫信次正答。佛旨论诫众受为信。此文有三诫三请重请重诫。迹门三请一诫。此中四请四诫。前后合五诫七请。奇特大事殷勤郑重也。诚是忠诚谛是审实。不欺于物言则诣真。昔七方便随他意语非告诚实。今随自意语示之以要。故言诚谛。菩萨既奉诚诫不敢致疑。闻必取信信受诚言也。正答有长行偈颂。长行为二。法说譬说。法说为二。一三世益物。二总结不虚。近情唯见现在八十。不知过去无央未来不灭。故约三世开近显远。如此利益非独我然。诸佛亦尔。故总结不虚也。法说中未来语少。譬说偈中文多(云云)。过去益物文为二。一从如来秘密下。出执近之情。二从然善男子下。破近显远。初又三。一出所迷法。二出能迷众。三出迷远之谓。秘密者。一身即三身名为秘。三身即一身名为密。又昔所不说名为秘。唯佛自知名为密。神通之力者。三身之用也。神是天然不动之理。即法性身也。通是无壅不思议慧。即报身也。力是干用自在。即应身也。佛于三世等有三身。于诸教中秘之不传。故一切世间天人修罗。谓今佛始于道树得此三身。故执近以疑远。此本说中不复言及二乘但对菩萨。菩萨摄在天人修罗三善道内。余三恶趣罪重根钝少智。不知作此谓也。故大品但云摩诃衍胜出天人阿修罗。亦不言三途也。菩萨有三种。下方他方旧住。下方即本日所化。故无执近之谓。他方旧住俱有二种。一从法身应生者。往世先得无生。或已先闻发迹显本。设未得闻报尽受法性身。于法身地自应得闻长远之说。是故应生菩萨。多无执近之谓。二者今生始得无生忍。及未得者咸有此谓也。然善男子我实成佛已来下。第二明破执遣迷以显久远之本。上文诚谛之诫即是此也。就此复二。一显远。二从自从是来下。明过去益物所宜。就初又二。一法说显远。二举譬格量法说。成佛已来甚大久远。伽耶近谓即破。破近显远略有十意。如玄义(云云)。此文正用破近显远。破近谓情废近显远。废于近教也。譬中为三。一举譬问。二答。三合显出长远。余经或明数不可说。尘沙等为喻。方此此则为多。直下尘被点之界已不可说。况不下尘宁当可说。下尘不下尘界尚不可说。下尘不下尘尘岂可说耶。况复过是宁可说耶。弥勒等下第二答中。举三人不知也。合譬如文。从自从是来下。明益物所宜又三。一益物处。二拂迹上疑。三从若有众生来至我所下。正明益物所宜。须显处者。上引譬甚久久居何处。故云常在此土及于他国而作佛事如文。于是中间下。拂执迹上之疑。疑因疑果。昔教所说处处行因。又处处得记即是果疑。今拂除此疑。指然灯佛者即拂因疑。又复言其入于涅槃即拂果疑。如此因果非复一条。皆我方便非实说也。故名拂疑。或有人云。方便说然灯佛是我之师。然实是释迦现作。非生现生非灭现灭。故言又复言其涅槃。今谓不尔。但取前释。何者然灯佛于时缘熟。以佛像化之。我缘未熟但为菩萨从佛得记。得记即是果义。行行即是因。消文自足。言其者即是中间施化之其耳。非谓然灯也。又中间益物。即有形声两益。若言值然灯佛者。此有形益。又复言其入于涅槃者。彼佛灭后助佛扬化即有声益。若尔形声两益。皆属中间因耳。既有形声之生。生必有死死即入涅槃。名此为果耳。不得言中间已成佛果。何者法华之前未说成佛。何得有佛果之疑。旧以然灯是我现作。此亦非解。法华前经未论昔已成佛。何教说然灯是我所现而拂此疑耶。若有众生来至我所下。第三正明益物所宜。又为二。一感应二施化。至我所者即是过去众生渐顿两机。冥扣法身也。佛眼观者。即是久已成佛。用佛眼鉴照无有遗差。将欲起于劣胜两应而利益之。善机凡有二力。一感人天花报。二感佛道果报。若以法眼观知万善缘其重轻各得花报。不能究竟知其终得种智果报。若以佛眼圆照万善知其始末。此经一向明佛眼观知众生万善究竟得佛。一大事出世之正意也。信等诸根者。信等五根也。慧根即了因。余根即缘因。此二善根各有利钝。通摄顿渐机缘。顿机利钝即是圆别根机。渐机利钝即是藏通机缘。又小乘根名钝。大乘根名利。又小乘根名利。人天乘名钝。十法界众生所有善根利钝为机。不用恶法。恶法非缘了二因也。如来悉照十界善机。随所应度而现形声饶益也。从处处自说下。正明应化所宜又二。先形声益。次得益欢喜。先形益又二。先明非生现生。次非灭现灭。自说名字不同者。形既其现则有名字因名召体。机有优劣形有胜负。形异故名则不同。年纪大小者。即形胜负。胜者即胜应。负者即劣应也。名不同者。即二佛现寿有量无量也。处处者。竖论则过去之处处行因国土也横论即十方国土也。名字不同约竖处所。亦有生法名字不同。如今之应身望过去然灯佛等。约横国土亦有生法名字。如今之望分身。亦如华严十号中所列释迦异名若干不同。又诸经所辩。佛有三身名字不同。所召法体皆异。或说毗那或舍那或释迦。法身佛或名如如实相第一义般若楞严等比也。此约示现佛法界身名字不同。若现九法界身名字不同。则无量无边可以意得。年纪大小者。此明寿命长短。逐上所现应身。或说寿二万。如迦叶佛时。或说寿八万时。如弥勒佛时。传互明大小纵横可知。就法报应佛寿命大小。如玄义(云云)。或三身相望辩大小。或三身各别皆为小。合说名为大。例三默(云云)。此皆随所应度。为其现身及命长短耳。亦复现言当入涅槃者。应以灭度而得度者。即现灭度也。令其恋仰而得解脱。此义现下譬说中也。又以种种方便说微妙法者。是现声益也。小身短寿即是说于渐教。故言种种方便也。大身长寿即是说顿教。故言说微妙法。虽初以渐终令入大。故言皆令得欢喜。仍此欢喜即是施化得益。佛依四悉檀。施形声两益。众生获于四利。称机则喜乖机则恼。下文云皆实不虚即此义也。从诸善男子如来见诸众生下。是现在师子奋迅益物。此三昧有十功德。一分别他人诸根熟不熟清净不清净。二以如来法轮。教未度者悉入法律。三弘誓遍满十方音声亦尔。或一音遍满。百千万音皆亦遍满普教众类。四转无上轮化众生皆取灭度。余人不能转独佛能转。五能示出家剃发持净戒。亦能使人乐。六性行合空。七放光示灭。或存或亡。或示相好或隐相好。八降伏四魔。九令他得入至要增长止观。十具上十善之本。身三口四等(云云)。此文为二。一明机感二明应化。如来见者。即佛眼照也。诸众生乐小法者。所见之机也。华严云。大众虽清净。其余乐小法者。或生疑悔长夜衰恼。愍此故默。偈云。其余不久行。智慧未明了。依识不依智。闻已生忧悔。彼将坠恶道。念此故不说。按彼经无声闻二乘。但指不久行者。为乐小法人耳。师云。乐小者非小乘人也。乃是乐近说者为小耳。今当通说之。所谓贪爱二十五有。即人天之机。来至我所名小法也。贪乐涅槃求自解脱。即二乘之机来至我所。亦名乐小法也。乐于渐次纡回佛道。即三菩萨机来至我所。亦名乐小法也。德薄者。缘了二善功用微劣。下文云。诸子幼稚也。垢重者。见思未除也。
　　问。非生现生。备施顿渐二化。七方便等可是乐小法者。圆顿赴机是应乐大法者。云何通判为乐小法耶。
　　答。向略其意今广释。凡为四义。一约往日。虽发大心不能专精。多著弊欲不得出世。名弊欲为小法也。二约现在。如佛未出世。诸天人等虽有大机。而心染世乐著于邪见。故名乐小法。此二义与下譬宛转于地意同也。三约修行。虽不乐于三界弊欲小法。而乐三乘灰断亦名小法。虽不乐于三乘近果。而乐历别修于一乘。不能于一心圆顿普修。故名乐小。此三意约因门。明乐小法也。四约果门。乐闻近成之小。出释氏宫始得菩提。不欲乐闻长远大久之道故言乐小。此等小心非始今日。若先乐大佛即不说始成。说始成者皆为乐小法者耳。为是人说下。第二现在应化又二。一非生现生。二非灭现灭。现生又二。一现生二利益。现生又二。一现生二非生。现生者迹现于生。非生者非始尔生也。为是人说我始得菩提。前明利钝二机来感法身。今即现胜劣两应。劣应应钝根。胜应应利根。此两应并有生法二身生。劣应二身生者。以正慧托胎。出生行七步。如迦旃延子所述。乃至六年苦行已还。是名生身生也。法身生者。即三十四心断结习尽。所得五分法身是也。胜应生身生者。如华严大经等说。与诸菩萨处摩耶胎常说大乘。出行十方各各七步。是名生身生。法身生者。于寂灭道场。金刚后心断无明尽。得妙觉相应慧穷照法性。万德种智圆明普备。是名法身生。出家者。劣应出分段家。胜应出二死家。得菩提者。劣应得有作四谛所发无漏尽无生智。名为菩提。胜应即照三谛一实之道。一切种智为菩提也。然我实成下。明本实不生。但天人修罗。见此二种生法二身谓言始生。此则不然。然我久已得此生法二身。今日之生非实生也。故云久远若斯。若斯者。如上譬之长久也。但以方便下。明既非实生何故现生为利乐小法人德薄垢重者使得佛道。故言但以方便教化众生。作如是说者。非生而现生。故云作如是说也。余经破劣应生身生非生。尚不破劣应法身生非生。今经正破胜应法身生非生。何者。我实成佛已来久远若斯。故知今日劣胜两法身生皆被破故生非生。与余经永异也。如来所演下。第二明现生形声益。先明形声次明不虚。说即声教示即形规。形声不出自他。若说法身是说己身。若说应身是说他身。益言值然灯佛即是说己身。然灯是我师。是说他身。示正报是自己事。示现依报是示他事。随他意语是说他身。随自意语是说己身。示己他事。亦类如此。诸所言说皆实不虚者。又二。先明不虚次释不虚。初偏据声益不虚释。则双释不虚。初不虚者。渐顿二机禀此二种形声皆益不虚。上过去章明皆欢喜。似如世界之益。今明皆不虚。胜劣形声逗于二机。获四悉檀皆不虚也。大论明四悉檀并实。世界故实。对治为人故实。笃而为论三。是世间实此实则虚。缘中亦有世间三实第一义则虚。若以此虚实约迹本二门。渐顿益者虚实。昔方便行未得实道之益。是其因虚。执于近迹未得本地真实之益。即是果虚。今闻迹门之说同入实相。即得因中实益。闻本门之说。即除执近之情。得于长远果地之实益。今得二实对昔二虚约圆顿众生。于迹本二门一实一虚得中道之行。是得因中之实益而执近果。是于果虚。今闻说因更不别得真实之益。闻说远果即得实果之益。昔有一虚今得一实。故云皆实不虚也。
　　问。今昔大乘所显实相。前后悟者应有异耶。
　　答。初入次入。乃至坏草庵通入中道。但入有渐顿故分二教。例入真谛。钝者依析法无常等观。利者用体法空观。故分藏通耳。从所以者何如来如实知见下。第二总释益物不虚。先释形益。后释言益不虚。此中六句显于应身不离法身。法身无形亦无起灭。众生有起灭之机感于法身。如来愿力应同起灭。起灭之见出自众生。故约三界以明诸句。又为二。一照理不虚。二从以诸众生下。明称机不虚。达理称机设教化物必不虚也。如实知见即是实智。如理而照三界之实。实则无三界之因相也。无有生死者。无有二死之苦也。起集名退。无常果现名出也。亦无在生死之世及入涅槃之灭。此二俱灭故云亦无在世及灭度者。非于灭度之实。非于生死之虚。故云非实非虚也。非于世间之隔异。非于出世之真如。故云非如非异。此四明中道也。若双非二边结句定一边。例如非生非死结句为生是生是死结句为死是退是出结句为退非退非出结句为出非虚非实结句为实是虚是实结句为虚。如此之流今皆非之。乃至单复具足亦非之。方显中道意耳。不如三界见于三界者。不如二种三界众生所见三界之相。唯佛一人如实穷照三界之实。内具实智之用。亦是随自意语。亦是或说己身之事。故大品云。第一义中无所分别也。如来权智如量。知见三界之相。即如三界众生之见。如实知见无二死。而随他意示二死身说有二死。无退无出而随他意说有退有出。亦无在世及灭度者。而随他意示生世间示入涅槃。说有在世有得灭者。无实而说涅槃之实。无虚而说三界之虚。无三世之异而说有异。无真谛之如而说有如。同于三界见于三界。皆是随他意语。名为或说他身事示他身事。如来二智明审二谛。所以形言两益。皆实不虚也。以诸众生下。第二释称机不虚。先明机感次论施化。以诸众生根机利钝渐顿不同性欲行智种种差别。欲令各得增诸善根。故说己他之教。不虚因缘譬喻也。渐顿根性各有种种。此须用为人悉檀。为人悉檀正为生诸善根。善根犹是性。习欲成性。今何故先性后欲。释云。因有本日根性。能起今日之欲乐。如因烦恼故有五阴复因五阴更有烦恼不前不后。性欲亦尔。要因习欲而成性也。欲者渐顿二机。若种种欲乐不同。此须用世界悉檀也。行者起作业行。随乐欲而修诸行也。此须用为人悉檀也。行中好多爱著致有妨障。此须对治悉檀。忆想者是智慧即相似解。由修行故能得解生。此是方便犹未称理无言说道。犹是念想之观。渐顿众生居在内外凡位。有诸善根欲乐。欲乐故修行。修行故得似解。此须用第一义悉檀。随其所得忆想之解更为说法。即得朗悟第一义。乃至初地欲乐修行二地时。亦忆想二地之境。即是念想。若发生二地真解。即是念想观除言语法灭。乃至佛方得究竟离于忆想。获常寂照耳。欲令生下。第二正对机。施己他声益。于渐顿种种根机。令生种种善根。故现若干己他身事若干自他声教若干因缘譬喻。若对渐机以三藏中四门若干因缘譬喻。于一一门中复有若干。如为懈怠者说苦忍为我慢者说无常忍等。通教四门亦如是。若对顿机。如别圆等亦各四门若干种种。如三十二菩萨各说入不二法门华严中种种行类相貌。皆为种种根机。施若干譬喻言辞说法也。所作佛事未曾暂废者。总结不虚。如上若干己他形声。皆令众生入佛知见。不为人天二乘小事。故云所作佛事也。若一人独得灭度。余人不得者。所作佛事即为有废。废即令众不得实益。岂得会皆实不虚。云何皆实。昔云我坐道场不得一法实。七方便并非究竟灭。二涅槃者方便空拳。故知唯虚未见皆实。若昔施七权遂不得入一实者。可言其虚。虚引得出无有虚出而不入实者。故知昔虚为实故也。皆实不虚佛事无废即此义矣。如是我成佛甚大久远下。明非灭现灭又二。初明非灭现灭。二从如来以是方便下。明现灭利益。初又二。先明本实不灭。次从然今下。明迹中唱灭。我成佛已来下明果位常。常故不灭。寄此四字明未来大势威猛常住益物也。从我本行下。举因况果以明常住。旧人据此以证无常云。前过恒沙后倍上数。神通延寿犹是无常。僻取文意大有所失。经举因况果果非数也。经云久修业所得寿命无数劫。非神通延寿也。何者。佛修圆因登初住时已得常寿。常寿叵寿已倍上数况复果耶。云何弃所况之果。苟执能况之因。纵令此因已是于常非无常也。譬如太子时禄已不可尽。况登尊极禄用宁可尽乎。明文在兹何须回捩疑误后生耶。然今非实下。第二迹中唱灭。三身并有非灭唱灭义。如净名云。法本不生今则无灭。即是法身非灭。又云。是寂灭义即是唱灭也。何者若已了达不唱寂灭。为未了者唱耳。若言照寂即是唱灭。若言寂照即是唱生。夫法身者。虽非生非灭亦有生灭。若迷心执著。即烦恼生而智慧灭。若解心无染。即智慧生烦恼灭。灭惑生解此是无常灭。若解生惑灭即是寂灭。此之生灭悉约法性而辨。若无迷解二缘。则不唱有此生灭也。报身非灭唱灭者。谁有智慧谁有烦恼。而言智慧能破。此即明闇不相除。即报身不灭义。众生未了闻此便谓其即是佛。而生憍恣不复修道。故复唱言道能灭惑。有烦恼时则无智慧。有智慧时则无烦恼。岂非智慧能灭烦恼耶。应身非灭唱灭者。应是法报之用。体既无灭用岂有穷。即应身不灭。但为众生若常见佛则生憍恣故。唱我于今夜当取灭度。又法身当体明不灭。报身说不灭必约法身。以理而论智慧能破。为到故破不到故。破为共为独。如此推理无有能破之功。即智慧不灭惑义。就有智慧则无烦恼。即是慧能灭惑。应身说不灭须约法报。法报常然应用不绝。众生不尽即不灭度。若法身当体论不生灭。报身了达无能生灭。应身相续不生灭(云云)。从以是方便教化下。第二明现灭益物。又为二。先不灭众生有损。二从以方便说比丘当知下。若唱灭者于物有益。初又二。初不灭有损。次广释不灭。有损者。如前乐小法人。见佛常在不种善根。贫穷下贱不生二善故无益。见思不断不断二恶则是有损。贪著五欲入于忆想。忆想即是见惑。五欲即是思惑也。由此众生垢重故须唱灭。不唱灭则二恶生而不灭。二善损而不生。若依四悉檀现灭。则二恶灭二善生。为灭二恶故。用对治第一义。第一义灭未生恶。对治灭已生恶。世界为人生二善。世界生未生善。为人生已生善。又世界灭已生恶。对治灭未生恶。如禅五阴灭欲界恶。即是世界灭已生恶。为人生已生善。第一义生未生无为之善。若见下第二广释。若见佛常在。便起憍恣心等故有损。不能生恭敬故无益。憍恣即增见惑厌怠即生思惑。不生难遭想。即不能生见谛解。不恭敬即不能生思惟道。为是义故宜应现灭。若见闻三佛不灭。悉有憍恣义。便谓众生如弥勒如一如无二如平等即真。由是生于憍心上慢。谓一切烦恼本自不生。今亦无灭何须修道。即便恣情放逸。为是唱言是寂灭义。又闻一切众生即菩提相。菩提相即烦恼相。明暗不相除。显出佛菩提。众生闻此复起慢恣。不复修善懈怠放逸。为是等故。唱言报身智慧能灭烦恼无明力大佛菩提智之所能灭。应身非灭现灭易解。若唱言法本不生今亦不灭要须灭惑方乃寂灭。经云。智慧不灭烦恼。然明时无暗。汝今具足烦恼何能有慧。当知智慧能灭障惑。众生闻是唱灭。便于三佛生难遭想起恭敬心。是故如来以方便下。明唱灭有益。先叹佛难值。次释难值。三佛并难值。众生乐著小法见思障重。闻三身不灭则不修道。难得契会也。所以下释也。诸薄德人过百千劫。或有见佛。或不见者。若见三佛其人多善少恶。不为其人唱灭。是人见佛常在灵山也。或不见佛。其人障重善轻。为说三身难会。众生闻之便作是念。三佛虽复非生非灭。必须生善灭惑乃得证见。此事不易故云难遭也。心怀恋慕渴仰者。此明现灭无损。灭于见思名无损。种善根名有益。又善男子下。第二大段结三世益物物得实益。又为三。先明诸佛出五浊必先三后一先近后远。次明皆是为化众生。后明皆非虚妄也。譬如下第二譬说。有开譬合譬。开譬为二。一良医治子譬。譬上三世应化所宜。二治子实益譬。譬上三世利物不虚。上未来文少此中具有。就初为三。一医远行譬。譬过去益物。二还已复去。譬现在应化。三寻复来归。譬未来应化。过去文为二。一发近显远。二明过去应化所宜。今但譬应化所宜。所宜有三。一处所。二拂迹疑。三正应化。今但譬应化。应化又二。一机感。二正应化。今具譬之。如有良医者。超譬上我以佛眼观有能应之智也。从多诸子息。是追譬上若有众生来至我所。能感之机也。上应化所宜又二。一益物。二明欢喜。今但譬益物。上益物又二。一非生现生。二非灭现灭。今但譬现灭。初良医者。医有十种。一者治病病增无损。或时致死。譬空见外道。恣意行恶教人起邪断善根。法身既亡慧命亦死。二者治病不增不损。譬有见苦行外道。投岩赴火苦行行善。不得禅定不能断结。即是无损。亦不能断善。即是不增也。三者治病损而无增。但世医所治差已还复生。即是修定断结外道也。四者治病能令差已不复发。而所治不遍。即二乘人止治一两种有缘者。不能遍治一切也。五者虽能兼遍。而无巧术用治苦痛。释论呼为拙度。即是六度菩萨慈悲广治也。六治病妙术。治无痛恼而不能治必死之人。譬通教菩萨体法但治有反复凡夫不治焦种二乘也。七虽治难愈之病。而不一时治一切病。即是别教菩萨也。八能一时治一切病。而不能令平复如本。即圆教初心十信也。九能遍治一切。亦能平复如本。而不能令过本。即圆教后心也。十一时治一切病即能平复。又使过本即是如来。前三种医即大经中之旧医用乳药也。后七并客医。无术者。但用无常苦等法。如用辛苦酢药也。有术远来还令服乳。最后究竟良医也。良者善也。内有三达五眼即是八术。妙得药性善治者。外识病源能用药也。智慧者。权实二智。深知二谛也。聪达者。五眼鉴机顿渐不差也。十二部教文理甚深。如明炼方药。依四悉檀治众生病。如善治众病也。无量义云。医王大医王。以大医故称为良医。多诸子息。若十声开二十支佛百数菩萨。菩萨之子。凡有三种子义。一就一切众生。皆有三种性德佛性即是佛子。故云其中众生悉是吾子。此文云多诸子息也。约十心数法即有百子。心王为正因佛性。慧是了因性。余九相扶起属缘因性。一数起时九数扶助。如是成百也。性德佛子非善非恶而通善恶。故此十数及与心王为通心数。是以性德三因。悉属正因佛子。二者就昔结缘为佛子。如十六王子。覆讲法华时闻法者。亦生微解即成了因性。昔微能修行为缘因性。正性为本。此三因并属缘因。资发今日一实之解。故以昔日结缘。为缘因佛子。即火宅中三十子也。此约十信。一信起时即具余九还有百信。故得结缘为佛子也。三者了因之子。即是今日闻法华经。安住实智中。我定当作佛。决了声闻法。是诸经之王。从佛口生得佛法分故名真子。此亦有三因性。今既显了见于佛性。并属了因佛子。百子之义还将十数入十善法中。十信入初住中。是故正因通于本末。此文明百子。不取了因子。了因子属下不失心服药中明之。以有事缘远至他国者。譬过去应化中现灭也。诸子于后下。第二还已复去。譬现世益物又二。一诸子于后饮毒。譬上机应相关见诸众生德薄垢重。众生于佛灭后。乐著三界邪师之法。故云饮他毒药。即是游行诣他国。轮转诸趣堕在三界。故云宛转于地。是时其父还来归家下。譬上我少出家得三菩提第二非生现生也。上有二。形声及利益不虚。今言诸子饮毒去譬上形益。信受邪师之法名为饮毒。失心是无大小机感生。不失心是有大小机感生。又失心者。贪著三界失先所种三乘善根也。为是人非灭唱灭。不失心者。虽著五欲而不失三乘善根为是人故非生现生。善强恶轻见佛即能修道断结。如子见父求药病愈。善轻恶重得见佛。亦求护而不修道。如子见父求救不肯服药。父为此子唱言应死。遥见者。明佛出世时众生亦见色身。而为见思障隔五分。不得亲奉法身故云遥也。见闻佛出皆有喜敬之事。现诸经文梵王请等。例是求救之辞也。父见子等苦下。譬上声益又二。初譬佛受请转二谛法轮也而作是言下譬诫劝。经方者。即十二部教也。药草即教所诠八万法门也。从佛出十二部乃至出涅槃。此出渐顿药草也。直从佛出十二部。此出顿药草也。从佛出修多罗。此出渐药草也。色者譬戒。戒防身口事相彰显也。香者譬定。功德香熏一切也。味者譬慧。能得理味也。此戒定慧即八正道。修八正道能见佛性。又色是般若。照了法性之色分明无碍。香是解脱。断德离臭也。味是法身。理味也。三法不纵不横名秘密藏。依教修行得入此藏也。说三乘空三昧力如捣。无相如筛无作如合。一一三昧具戒定慧也。又空观如捣假观如筛中观如合。此三观各不离戒定慧。将此法与渐顿众生令修行。名服也。从而作是言乃至可服。即是劝门也。从速除苦恼。乃至无复众患。即是诫门也。将诫劝二教。令诸众生服法药也。其诸子中不失心者下。譬上得益不虚。上有二。一不虚。次释不虚。今云其诸子中不失心者服药病差。即譬上皆实不虚也。释不虚不作譬也。

　　妙法莲华经文句卷第九下



　　妙法莲华经文句卷第十上

　　　　天台智者大师说
　　从余失心者下。譬上非灭现灭。上有二。一不久应死。譬上非灭现灭。二诸子醒悟。譬上唱灭利益。又唱死之由。由子不服。譬上薄德见佛常在但增憍恣。上现灭中有二。一本实不灭。二非灭唱灭。不出现灭之由由。亦是唱灭利益中。今譬不譬第一。而明现灭之由。正由众生薄德见佛不修行。即是不肯服药也。我今当设下。正唱应死。譬非灭唱灭。此中明衰老为二。一拟宜去住譬上住有损灭有益。二即作是言下唱应死。正譬现灭化期将竟也。死时已至者。当入涅槃也。留经教在故云是好良药今留在此。复至他国者。即是此方现灭他方现生。上文云愿在他方遥见守护。即其义也。遣使者。或取涅槃中大声普告为使人。或用神通。或用舍利。或用经教等为使人。今用四依菩萨语众生云佛已灭度。但留此法我今宣弘。汝当受行也。后时众生若无四依传述经法。岂能自知佛已灭度。故用四依是使人也。二是时诸子下。诸子醒悟譬现灭利益。上文有二。一明损益。二释损益。今但譬得益。此中自惟孤露下。明灭后得益。如优波笈多所化之流也。又为二。一现灭利益。二是未来机感。良由灭后众生醒悟服药修行以作因缘。能感未来应化。如遗教云。其未度者作得度因缘。亦有现得感见。普贤观云。精进苦到得见释迦分身多宝东力善德等及七佛世尊。第三其父闻子悉已得差下。即是未来益物威猛之力。父闻子差即机咸使见之。即是起未来之应化。方将形声两益也如文。从诸善男子于意云何下。牒不虚譬明三世利益不虚也。从佛言我亦如是去明合譬也。成佛已来无量劫者。合过去世也。方便力言当灭度。合现在世也。文略不合未来。亦无能说我虚妄。合益物不虚也。偈二十五行半。颂上法譬。初二十行半。颂法说。次五行颂譬说。上法说有二。今颂亦二。初十九行半。颂三世益物。次一行。颂皆实不虚。初四行。颂过去世益物为三。初一行颂上成道已久。次常说法下。第二一行。颂上中间益物。次为度众生下。第三二行。颂上住处。次众见我下。第二五行颂现在。上文有二。初二行半。颂非生现生。次我时语下。第二二行半。颂非灭现灭。次我见诸下。第三十行半。颂上未来。上但寄常住不灭四字。今颂则广。文为四。初我见下一行半。明未来机应。次神通力如是下。第二四行。颂上常住不灭。常在灵鹫山。此谓实报土也。及余诸住处者。谓方便有余土也。即上余国义也。天人充满者。三十心是人。十地是天。击天鼓者。无问自说也。曼陀罗华者。说贤圣位也。次我净土下。第三二行。明不见因缘。次诸有修功德下。第四三行。明得见因缘。次汝等有智下。第二一行。颂上利益不虚也。次五行颂譬为二。一行颂开譬为三。初一句颂过去。为治下二句颂现在。不颂未来也。无能说下。第三一句颂不虚。后我亦为下。第二四行颂合譬。上合中本不合未来。今初半行颂合过去。次凡夫下。第二二行半。颂合现在。后每自作下。第三一行颂合不虚。开三显一开近显远。欲令众生速入佛道。此事必得不虚也。

　　释分别功德品
</div>
    <div class="pagination">
<a href="妙法莲华经文句_page3.html">上一页</a><a href="妙法莲华经文句.html">1</a><a href="妙法莲华经文句_page2.html">2</a><a href="妙法莲华经文句_page3.html">3</a><span class="current-page">4</span><a href="妙法莲华经文句_page5.html">5</a><a href="妙法莲华经文句_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
