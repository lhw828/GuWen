<!DOCTYPE html>
<html>
<head>
    <meta charset="UTF-8">
    <title>首楞严义疏注经 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>首楞严义疏注经 - 第 5 页/共 21 页</h1>
    <div class="content">　　佛复告阿难。如汝所言。无有精见离一切物别有自性。则汝所指是物之中无是见者　既不能于物中辨出见性。斯则所指咸物无于是见。既无是见应即非见。故下征之　二征此有非。
　　今复告汝。汝与如来坐祇陀林。更观林苑乃至日月种种像殊。必无见精受汝所指。汝又发明。此诸物中何者非见　所指物像既不是见。反应非见。若了唯真。更无是见非见。以不了故随语生执。洎乎征诘。罔知所从。向下会通皎然可见　三答释不知。
　　阿难言。我实遍见此祇陀林。不知是中何者非见。何以故。若树非见云何见树。若树即见复云何树。如是乃至。若空非见云何见空。若空即见复云何空。我又思惟。是万像中微细发明无非见者　先答不知也。何以下释不知所以。若也树不是见。应离能见之外见所不及。云何现今复见于树。又若此树即是于见。云何更名此以为树。空例此释。离之既不可。即之又难明。进退研之。未知所适　四印成难晓。
　　佛言。如是如是　如汝所辨。无非见者无乃是乎。故云如是　二大众失其守。
　　于是大众非无学者。闻佛此言。茫然不知是义终始。一时惶悚失其所守　茫然者暝昧不明也。是见义既失。非见理复乖。终始难明。守归何所。而不知能见所缘俱为劳相。是非即离。咸是缘尘。既法空之慧未开。智障之惑难破由是非无学者。一时惶悚　三法王安其意。
　　如来知其魂虑变慑。心生怜愍。安慰阿难及诸大众。诸善男子。无上法王是真实语。如所如说不诳不妄。非末伽梨四种不死矫乱论议。汝谛思惟。无忝哀慕　变动。慑惧也。世间王者尚无二语。何况法王亲证而说。故云如所如说。佛有五语。谓真语。实语。如语。不诳语。不异语。无伪曰真。称理曰实。不变曰如。心境相应曰不诳。悬见未然曰不异也。知时知机应根而说。岂同外道不死矫乱。四种矫乱。至下当辨。此意所明。是非双离。心境俱融。显真妙体无戏论相。故令谛而思惟。不须心辱哀慕三会通二。一文殊旁为请问三。一叙其不悟。
　　是时。文殊师利法王子愍诸四众。在大众中。即从座起。顶礼佛足。合掌恭敬。而白佛言。世尊。此诸大众。不悟如来发明二种精见色空是非是义　大众茫然不知所措。虽闻安慰令谛思惟。智慧不明。罔解所问。文殊智德旁为发机。先叙不悟。后方请示。言二种者。谓于色空之上。辨于精见是与非是之二义也　二出其因由。
　　世尊。若此前缘色空等像若是见者应有所指。若非见者应无所瞩。而今不知是义所归。故有惊怖。非是畴昔善根轻鲜　自是是非难明。非谓善根鲜少故此惶悚。畴昔往日也　三为其请问。
　　唯愿如来。大慈发明。此诸物像与此见精。元是何物。于其中间无是非是　阿难前云无是见者无非见者。如来一一印许。意令于真法界达无是非。及至魂虑变慑。又嘱汝谛思惟。深欲令了法界一相。文殊愍众。请佛明示。此见与缘元是何物。无是非相　二如来正与会通三。一显诸法唯真是非双绝。
　　佛告文殊及诸大众。十方如来及大菩萨。于其自住三摩地中　自住之定即首楞严三昧也。诸法如幻法界一相。起信云。诸佛已离业识。无自他相见。登地已上分证此法。亦如佛见也。
　　见与见缘并所想相　见谓识体。见缘即根。是增上缘。能生识故。所想相即境也。是所缘缘。牵生识故。下文云。想相为尘识情为垢。或可见即是根见缘即境。所想相即识。此根境识即十八界。摄一切尽。即龙树四句中因缘所生法也。
　　如虚空华。本无所有　此根境识。从妄心有。其体元无。如空中华翳病故见。下文云。见闻如幻翳。三界故空华。此则我说即是空。
　　此见及缘　虽如幻华本无其体。世俗谛中说名根境。即亦名为假名。
　　元是菩提妙净明体。云何于中有是非是　诸法无体。不觉故有。不觉即觉。元是菩提。起信云。念无自相。不离本觉。若离觉性则无不觉。下经亦云。见与见缘似现前境。元我觉明。即亦是中道义也。文殊前问。此诸物像及此见精元是何物等。故佛答云。元是菩提妙净明体。此则显一真法界离性离相。圆收诸法无不是如。云何更说是见非见。即洗涤前来缘尘辨见。或见或尘是非之相。若不以三昧遣荡。何能契此一如。故净名息言。意在于此　二引文殊为例二相元无三。一引例二。一问。
　　文殊。吾今问汝。如汝文殊。更有文殊是文殊者。为无文殊　佛意问云。如汝文殊。是一体性。吾欲于此更立是名为是文殊。复欲于此立一无名为无文殊。为得已否。意显一真体上不立是名不立无相。是即对非以立。无即待有而称。是非有无戏论之见。岂会一真。前约观门无是非相。唯证乃知。若不指事以明。未证如何领解。故托文殊以明一相　二答。
　　如是世尊。我真文殊。无是文殊。何以故。若有是者则二文殊。然我今日非无文殊。于中实无是非二相　先答无是。若立是者。即须对非便有二相。故云则二文殊。次答无无。若立无者即成断灭。将何名为真文殊体。但于真体无是非相。亦不可说真体全无。见之与缘亦复如是。同是一真故无二相也　二合显。
　　佛言。此见妙明与诸空尘亦复如是。本是妙明无上菩提净圆真心。妄为色空及与闻见　此见及缘皆是妄心分别故有。说何为是而更立非。若了法界一相咸是一如。即同文殊无是非相。故云亦复如是　三重喻。
　　如第二月。谁为是月又谁非月。文殊。但一月真。中间自无是月非月　本唯一月。未曾有二。病眼不了。二相俄生。既知第二无体。更欲名谁为是月非月　三指妄显真结成得失。
　　是以。汝今观见与尘种种发明名为妄想。不能于中出是非是。由是精真妙觉明性。故能令汝出指非指　妄想若存。心境难脱。故不能出是非是相。若一念不生。前后际断。唯一妙觉湛然周遍。于中更无是相非相。指即是见也。非指即非见也。但文变耳。然文字法师。困于章句。竟不能通一相一味者。莫不竞执空华争驰二月攻乎异端。彼我天隔。苟能居一切时不起妄念。于诸妄心亦不息灭。住妄想境不加了知。于无了知不辨真实。斯则随顺觉性。云何更容是非是相于其间哉。

　　首楞严义疏注经卷第二(之一)


　　首楞严义疏注经卷第二(之二)

　　　　长水沙门子璇集
　　三破因缘自然疑二。一破自然二。一伸难三。一外计同真难。
　　阿难白佛言。世尊。诚如法王所说。觉缘遍十方界。湛然常住。性非生灭　觉之缘由行相也。周遍无生即是其缘。
　　与先梵志娑毗迦罗所谈冥谛。及投灰等诸外道种。说有真我遍满十方。有何差别　婆罗门此云梵志。或净志。投灰等即苦行外道。裸形披发。鞭缠棘刺。五热炙身也。我遍十方者。此外道不知阿赖耶识为界趣生本含藏种子惑润受生。遂计身中有一神我常在不灭处处受生遍十方界。彼之所说计我行相。似滥真觉。故云有何差别　二自语相违难。
　　世尊。亦曾于楞伽山为大慧等敷演斯义。彼外道等常说自然。我说因缘非彼境界　毗楞伽此云能种种现。佛于彼山。为大惠菩萨说楞伽经。明诸因缘。破彼外道执自然见。因缘之义非是外道所知境故　三双结请开示。
　　我今观此觉性自然。非生非灭。远离一切虚妄颠倒。似非因缘与彼自然。云何开示不入群邪获真实心妙觉明性　今观觉性。本是无生。离诸虚妄。有似不同楞伽所说。与彼外道自然执见如何分辨。此不知如来随宜说法。在楞伽时。为破外道不了业种熏习感外增上。遂即妄计乌自然黑鹤自然白等。故佛说有因缘。约世间相缘起道理。今此直明一真法性。岂同因缘随他意语耶　二正破二。一牒疑审定。
　　佛告阿难。我今如是开示方便真实告汝。汝犹未悟。惑为自然。阿难。若必自然。自须甄明有自然体　示方便者。约理约事。就喻就境。一一无非显真实性。尚此不了。迷作自然。若是自然必须有体。如何甄别　二就缘推破二。一征。
　　汝且观此妙明见中以何为自。此见为复以明为自。以暗为自。以空为自。以塞为自　自然之体为何所在。故约四境。以问显体无得　二破。
　　阿难。若明为自。应不见暗。若复以空为自体者。应不见塞。如是乃至诸暗等相以为自者。则于明时见性断灭。云何见明　若四境即是见之自体。则互相乖反。为自不成。随属一境即不见三。今汝不然。云何妄执　二破因缘二。一翻前为难三。一伸难。
　　阿难言。必此妙见性非自然。我今发明是因缘生。心犹未明。咨询如来。是义云何合因缘性　既非自然。必是因缘。因缘之义无常生灭。此有彼无。体非周遍。岂同觉性湛然常住圆满十方。行相相违。故云云何合因缘性　二正破二。一破因义二。一征。
　　佛言。汝言因缘。吾复问汝。汝今因见见性现前。此见为复因明有见。因暗有见。因空有见。因塞有见　以境为因有此见性。故云因见。还以四境征其见因　二破。
　　阿难。若因明有。应不见暗。如因暗有。应不见明。如是乃至因空因塞同于明暗　四境相违。一三互阙。为因不成　二破缘二。一征。
　　复次阿难。此见又复缘明有见。缘暗有见。缘空有见。缘塞有见　因亲缘疏。分为二门。互相违破。四义征讫　二破。
　　阿难。若缘空有应不见塞。若缘塞有。应不见空。如是乃至缘明缘暗。同于空塞　如文　三会通二。一亡相显法。
　　当知如是精觉妙明。非因非缘。亦非自然。非不自然。无非不非。无是非是。离一切相　所亡之相通有八句。谓因缘也。自然也。是也非也。此四是病。非因缘非自然非是非非。此四是药。经文从非因缘下三句。双亡因缘自然之药病。谓非因缘非自然非不因缘非不自然。不因缘义在自然中也。无非下二句。双亡是非之药病。谓无非无不非。无是无不是。药病俱亡。无迹可滞。心行处灭。言语道断。故云离一切相。以前诸相皆是虚妄遍计执故。
　　即一切法　精觉妙明。非别有体。但于诸法远离前来虚妄遍执。即是圆成妙觉明性。故起信云。是故一切法从本已来。离言说相。离名字相。离心缘相。乃至唯是一心。故名真如。唯识亦云。此诸法胜义。亦即是真如。常如其性故。即唯识实性。又云。圆成实于彼常远离前性。下经广辨。须预此知　二结责滞情。
　　汝今云何于中措心。以诸世间戏论名相而得分别。如以手掌撮摩虚空。秖益自劳。虚空云何随汝执捉　因缘自然等皆是世间戏论名相。如何以此于真觉中举心分别。如下文云。汝暂举心尘劳先起。名相手掌摩真觉空。劳黩自为。一无所益　二引经为难三。一伸难。
　　阿难白佛言。世尊。必妙觉性非因非缘。世尊云何常与比丘宣说见性具四种缘。所谓因空因明因心因眼。是义云何　此依俗谛具缘能见为难。唯识说九缘。此唯出四。约小乘义。减大五缘。心即分别缘也　二正破三。一总示双征。
　　佛言。阿难。我说世间诸因缘相。非第一义　说第一义。故非诸相。今以世谛因缘为难。如说镜体明净以像差别为难。于理如何。
　　阿难。吾复问汝。诸世间人说我能见。云何名见。云何不见　征问世谛见与不见之由　二别答双难二。一答。
　　阿难言。世人因于日月灯光见种种相。名之为见。若复无此三种光明。则不能见　此举由一明缘。以答见种种相。世间之法假因托缘方始名见。非是离相湛然之见。如下文云。缘见因明。暗成无见。不明自发。则诸暗相。永不能昏　三难二。一正难。
　　阿难。若无明时名不见者。应不见暗。若必见暗。此但无明。云何无见　若无明相名不见者。暗时无明应不见暗。若实见暗。只可说无明相。不可说为无见也　二反难。
　　阿难。若在暗时。不见明故名为不见。今在明时。不见暗相还名不见。如是二相俱名不见　若汝执言。虽然见暗只名不见。以不见明故。此牒计也。次即破云。今虽见明。亦合名为不见。以不见暗故。若立见明为见。见暗亦合名见。若立见暗为不见。见明亦合名不见。故云俱名不见也　三结成俱见。
　　若复二相自相陵夺。非汝见性于中暂无。如是则知。二俱名见。云何不见　明暗自有相陵。见性未曾移动。斯则见相见暗。俱名为见。不可说言见暗之时名为不见　三会通二。一结显会通三。一会前见性非他所成。
　　是故阿难。汝今当知。见明之时见非是明。见暗之时见非是暗。见空之时见非是空。见塞之时见非是塞。四义成就时　明等四境自属前尘。见性未曾生灭。虽见四境。而非四境成就于见。译人巧略。故别列而总结也。若欲经文当句中具者。应云。见明之时。见非是明成就。乃至见非是塞成就。此之四见古今多解。不看前文及此非字。但见成就之语。便别作意度解释。文无连贯。旨非起尽。孤然作解。岂称佛心。然此经意。明真见不假明暗等缘。而体常照。故下经云。不由前尘所起知见。明不循根。寄根明发。则诸暗相。永不能昏等。见性既然。闻性亦尔。故下文云。声无既无灭。声有亦非生。生灭二圆离。是则常真实。岂得复言因空因明因心因眼耶　二克尔见体离自见相。
　　汝复应知。见见之时。见非是见　前约信解行位明此真见。不逐缘生。不因境起。仍留真见不亡自相。今此所明。约见道已去直至极果。真用显发。照真体时。体之与用俱非见相。若以上见为用下见为体。用照体时。理智淴然。无体可得。用相亦亡。故云见非是见。若以上见为体下见为用。体发用时。无法可照。亦不名见。若以上见为真下见为妄。真觉妄时。无妄可得。亦不名见。唯一法界无二相故。斯则由无相境发无缘智。以无缘智缘无相境。境智冥合。如水投水。不可分别说名为见。唯识云。若时于所缘。智都无所得。尔时住唯识。离二取相故。
　　见犹离见。见不能及　真见自体尚离见相。无体可得。岂令见用照所及乎。又见体尚无体。岂及有见用。又所觉之妄。尚无有体。能觉之见岂能及乎。
　　云何复说因缘自然及和合相　此则结责。以世间戏论名相。分别真见也。或可从见犹离见下。名结真离妄。意云。真见自体。离自见相。尚不可以见之名字之所能及。云何更说属乎因缘及自然等耶　三责小无识劝进大途。
　　汝等声闻狭劣无识。不能通达清净实相。吾今诲汝。当善思惟。无得疲怠妙菩提路　实相无相。即见无见。识劣智昧。无法空慧。如何通达。故劝善思不怠。大行可庶几矣　二酬请广释三。一承前置请。
　　阿难白佛言。世尊。如佛世尊。为我等辈。宣说因缘及与自然　指已闻也。已知真见。非是因缘及自然相。
　　诸和合相。与不和合。心犹未开　述未悟也。心中犹疑此见和合与不和合。未得开解。是一迷闷。
　　而今更闻见见非见。重增迷闷　和合等义。尚未明白。何堪更闻见非是见。斯则醉更洪饮。孰能醒悟。故云重增迷闷。
　　伏愿弘慈。施大惠目。开示我等觉心明净。作是语已悲泪顶礼承受圣旨　求法空智。名施大惠目。见实相理。名觉心明净。此明真见离缘绝相言思不及。非二乘境界。故增迷闷。不承决择孰能通晓。故垂泪礼请也　二总告许宣。
　　尔时世尊。怜愍阿难及诸大众。将欲敷演大陀罗尼诸三摩提妙修行路　陀罗尼此云总持。然有一字多字无字之异。若指下文神咒。即多字也。若显实相妙理。即无字也。今此所明真觉妙心。是诸三昧妙修行门之基址。故若不通达而修行者。皆为邪僻。故指此法为通衢耳。
　　告阿难言。汝虽强记。但益多闻。于奢摩他微密观照。心犹未了。汝今谛听。吾当为汝分别开示。亦令将来诸有漏者获菩提果　此之妙心。若欲众生生信解者。故可诠辩种种开示。若欲明证亲显此境。应以微密观照奢摩他中现量所得。离诸分别。方为亲证。故起信中说。离言真如是观智境。依言真如是生信境。今斥多闻强记不修理观。故于此境心犹未了。故般若云。以无所得故得阿耨菩提　三举事开晓三。一双标二见。
　　阿难。一切众生轮回世间。由二颠倒分别见妄。当处发生。当业轮转。云何二见。一者众生别业妄见。二者众生同分妄见　一念心动。名为分别。动故有见。俱无实体。故云见妄。此一念动无别所依。只迷一真忽然而起。故名当处发生。此即无明无始义也。起信云。以不达一法界故。忽然念起。名为无明。即此无明动心。名之为业。动即有苦。果不离因。故云当业轮转。此显无始根本无明亦名为业亦名见妄。如下文云。汝见虚空遍十方界。空见不分。有空无体。有见无觉。名为劫浊也。妄见是一。约人分二。故有同别之名。众生望佛。见无见殊。又众生妄识。缘境有异。故名别业。如下文云。见我及汝并诸世间皆即见眚。性非眚者。故不名见。起信云。若离业识则无见相。应知未离业识。则皆有见。无见即真。有见皆妄。故云妄见。此之妄见。约众生界。彼彼皆然。故云同分。是知。妄见是一。约人名异。故不可将常途二业而得相配。恐失经旨。下文即云。一病目人同彼一国。彼见圆影。眚妄所生。此众同分所现不祥同见业中瘴恶所起。俱是无始见妄所生。问阿难此疑见见非见。故请开示。如来何故不便直答。而却广明二种妄见耶。答若不广示妄见有见。不能显于真见无见。若据阿难所疑。既名真见。合须有见。如何却云见见非见。若见无见。应不名为见精明元。而不知寂而常照故名真见。照而常寂故非是见。故佛广约一人多人。对辩真妄见无见异。应知。未离无明眚病。俱名有见。眚病若亡。彼见精真。故不名见。如下细辩　二双释能喻二。一别业三。一别征略示。
　　云何名为别业妄见。阿难。如世间人。目有赤眚。夜见灯光。别有圆影五色重叠　目喻真见。眚喻业相。眚因热气逼成。业因无明所动。灯喻法性。夜见喻妄见。圆影喻五蕴。斯则由不如实知真如法一故不觉心动。说名为业。以依动故能见。依能见故境界妄现。以有境界缘故起心分别等　二广破即离二。一别破二。一破即灯即见。
　　于意云何。此夜灯明所现圆光。为是灯色。为当见色。阿难。此若灯色。则非眚人何不同见。而此圆影唯眚之观　若此圆影是灯上现。无眚之人应合俱见。何以独有眚人自观。余无见者。
　　若是见色见已成色。则彼眚人见圆影者名为何等　影若从彼眚者见发。其见尔时已成于影。不合名见。见圆影者复是何物。色即影也　二破离灯离见。
　　复次阿难。若此圆影。离灯别有。则合旁观屏帐几筵有圆影出。离见别有应非眼瞩。云何眚人目见圆影　若离灯外别有圆影。旁见余物何无影出。色若离见别有体者。不合眚眼见于圆影。几案属。筵席也　二总结。
　　是故当知。色实在灯。见病为影。影见俱眚　色灯光也。灯实有光。不曾有影。今见影者乃是眚病使之然也。以此而推。所见之影能见之见俱为眚病。
　　见眚非病。终不应言是灯是见。于是中有非灯非见　见无眚病之人。自然无影可缘。说谁是灯是见非灯非见。亦可见是了知义。了知五影是眚所成。则无执影之病。终不说影有生处也。下文云。然见眚者终无见咎　三重以喻显二。一喻。
　　如第二月非体非影。何以故。第二之观捏所成故　非是真月之体。又非水中之影。但是捺目根识参差。故见二相。其实无体。如彼圆影目眚所成无体可得。
　　诸有智者。不应说言此捏根元是形非形离见非见　捏犹月也。非形见也。非见形也。智人不言此月生处是形是见离形离见。译人用巧。变其文耳　二合。
　　此亦如是。目眚所成。今欲名谁是灯是见。何况分别非灯非见　以喻显喻合前可见　二同分二。一通列外报。
　　云何名为同分妄见。阿难。此阎浮提。除大海水。中间平陆有三千洲。正中大洲。东西括量。大国凡有二千三百。其余小洲在诸海中。其间或有三两百国。或一或二至于三十四十五十　水中可居曰洲。三千总号。阎浮中而复大者是此五天也。括结。量数也。国域也。有限域也　二别示业缘。
　　阿难。若复此中有一小洲秖有两国。唯一国人同感恶缘。则彼小洲当土众生。睹诸一切不祥境界。或见二日。或见两月。其中乃至晕适　两国二土也。众生秽土以有漏识为体。烦恼造业所共感故。诸佛净土以无漏智为体。真如净用之所现故。晕适谓日月之晕。适近也。近日月也。
　　佩玦　玉器也。妖气近日月。如佩玦之形。人之所佩或环或琨或玦。今气如之也。
　　彗孛飞流　此皆妖星。其光似帚。孛孛然起。绝迹而去曰飞。光迹相连曰流。
　　负耳虹霓　气负日边。如耳之有珥也。雄曰虹。雌曰霓。即阴阳之精也。
　　种种恶相。但此国见。彼国众生本所不见。亦复不闻　所现不一。故云种种。皆是灾恶所表前相。凡夫五浊同业共感。如恶相国。诸佛净土唯一清净。如不见国　三双例所喻二。一总标。
　　阿难。吾今为汝。以此二事。进退合明　进例于法。退例于喻。互相合显。以明见与无见也　二别例二。一例合别业二。一举喻例法二。一能喻灯眚二。一示妄。
　　阿难。如彼众生别业妄见。瞩灯光中所现圆影。虽现似境。终彼见者目眚所成。眚即见劳。非色所造　妄心变起。似有不真。眚病所生。故非色造　二显真。
　　然见眚者终无见咎　若知五影因眚故见。终不执影是实有体。既无所见。能见何立。故无见咎。此约喻释见无见也　二所喻心境二。一示妄。
　　例汝今日以目观见。山河国土及诸众生。皆是无始见病所成　国土众生依正二报。皆是妄念分别故有。若离于念。则无一切境界之相。华严云。众生妄分别有佛有世界。若了真法性。无佛无世界　二显真。
　　见与见缘似现前境。元我觉明　见之与境皆如空华本无所有。故云似现前境。此见及缘元是菩提妙净明体。故云元我觉明　二重释结酬二。一寄喻重释。
　　见所缘眚。觉见即眚　觉犹见也。若见实有所缘之境及能缘见皆是眚病。以能所缘如空华故。或可见与所缘已俱是眚。若起觉智觉此二空。此能觉者亦是眚也。圆觉亦云。依幻说觉亦名为幻。
　　本觉明心觉缘非眚　此显真觉妙明非生非灭。远离一切虚妄颠倒湛然常住。故非眚也。言觉缘者。觉之缘由行相也。如前文云。诚如法王所说。觉缘遍十方界等。
　　觉所觉眚。觉非眚中　此双结真妄也。若起能觉。觉于所觉俱是眚病。真觉之体非能所中。故云觉非眚中。
　　此实见见。云何复名觉闻知见　此无能所。本觉明心名为见见。以寂而常照照而常寂故。于此岂名见闻知等。然一切众生。自无始来。由见闻知以为病本。分能立所。颠倒从生。今闻非见。硕乖先志。于是迷闷。由此广示妄故有见真元无见。是故指云。此实见见。云何可立觉闻知见。圆觉经中无知觉明。正同此也　二寄喻结酬。
　　是故汝今见我及汝并诸世间十类众生。皆即见眚。非见眚者彼见真精。性非眚者。故不名见　分别彼此生佛依正。皆属见妄。无见妄者说名真精。故此真精无境可见。故不名见。如前观灯有圆影者皆属于眚。见若无眚。说名净眼。此真净眼无影可见。故不名见。此则结酬前问见非是见也　二例合同分二。一举喻例法二。一能喻一多理齐。
　　阿难。若彼众生同分妄见。例彼妄见别业一人。一病目人同彼一国。彼见圆影眚妄所生。此众同分所现不祥同见业中瘴恶所起　一人所见与多人同。由眚病故见圆影出。由瘴恶故感灾祥起。瘴即病也。将有恶病预见此事。
　　俱是无始妄见所生　约法双结。汝及众生。一多虽殊。分别世间业果众生。更无有异。斯则俱是无始无明分别见妄。反显真心本非见也　二所喻心境俱妄。
　　例阎浮提三千洲中。兼四大海。娑婆世界。并洎十方诸有漏国。及诸众生。同是觉明无漏妙心。见闻觉知虚妄病缘。和合妄生。和合妄死　从一众生。至十方众生。以少及多。若依若正。皆由不了一法界相。于无漏心忽起见妄。而分见闻觉知。以为虚妄病缘。遂见一切差别境界。生之与死俱不离妄。故云和合。和合者不相离义也。故下文云。见闻如幻翳。三界若空华。起信亦云。三界虚伪唯心所作。离心则无六尘境界　二息妄归真。
　　若能远离诸和合缘及不和合。则复灭除诸生死因。圆满菩提不生灭性。清净本心。本觉常住　三相应染名为和合。三不相应名不和合。此是粗细妄念。起信名为染心。是生死本。轮回之因。若能远离即灭生灭。生灭既灭寂灭现前。菩提涅槃二转依果于斯成就。故云圆满。即同起信远离微细念故得见心性心即常住名究竟觉　四破和合非合疑二。一牒前未晓。
　　阿难。汝虽先悟本觉妙明性非因缘非自然性。而犹未明如是觉元非和合生及不和合　前文叙云。诸和合相及不和合。心犹未开。故今牒也。然因缘。自然。和合。非和合。义虽无别。诠言有殊。故随其门一一遍破。以世间人说能证智是菩提心。假因仗缘和合而生。其所证理名为涅槃。不从因缘但了因所了。一向偏执有为无为二性全别。不知如来常依二谛说法。遂成戏论。皆障一真法界。能所宛然。微细法执。故今破之　二别破疑情二。一破和合疑二。一指出疑情。
　　阿难。吾今复以前尘问汝。汝今犹以一切世间妄想和合诸因缘性。而自疑惑证菩提心和合起者　执方便教依安立说。遂疑胜义一真菩提从和合有。生住异灭是无常性。即违净名寂灭是菩提灭诸相故。乃至无为是菩提无生住异灭故　二正破和合二。一破和二。一总征。
　　则汝今者妙净见精。为与明和。为与暗和。为与通和。为与塞和　见若是和。和必从境。故举此四境。总而征之　二别破二。一就明推破四。一明见相杂何形。
　　若明和者。且汝观明。当明现前。何处杂见。见相可辩。杂何形像　明属前境。见属内心。齐何处所而论其杂。见之与相。目击可辩。若其相杂。作何形像　二若见不见非理。
　　若非见者云何见明。若即见者。云何见见　若此杂相不可见者。应亦不见明相。云何现见于明。若此杂相即可见者。杂中有见。应合见见　三互遍失其和义。
　　必见圆满。何处和明。若明圆满。不合见和　若一切处遍是于见。则无明相可和。若一切处总是于明。则无有见可杂　四俱亡立理不成。
　　见必异明。杂则失彼性明名字。杂失明性。和明非义　心境不同。能所殊体。故云必异。明见若杂。各失其义。明则非明。见亦非见。二义既失名字亦亡。犹如微尘与水相和。但名泥团。不名尘水。明见既失将何名和。故云非义也　二略例余尘。
　　彼暗与通及诸群塞。亦复如是　明相既尔余境亦然　二破合二。一总征。
　　复次阿难。又汝今者妙净见精。为与明合。为与暗合。为与通合。为与塞合　和则如水杂尘。合则如函与盖。故成二门　二别破二。一就明推破二。一正推破。
　　若明合者。至于暗时明相已灭。此见即不与诸暗合。云何见暗　见与明合。暗相现时明相必灭。既与明合。应随明灭。不应见暗。设使不灭亦不见暗。以此不与诸暗合故。合即有见。不合无见。如鼻闻香　二破转救。
</div>
    <div class="pagination">
<a href="首楞严义疏注经_page4.html">上一页</a><a href="首楞严义疏注经.html">1</a><a href="首楞严义疏注经_page2.html">2</a><a href="首楞严义疏注经_page3.html">3</a><a href="首楞严义疏注经_page4.html">4</a><span class="current-page">5</span><a href="首楞严义疏注经_page6.html">6</a><a href="首楞严义疏注经_page7.html">7</a><a href="首楞严义疏注经_page8.html">8</a><a href="首楞严义疏注经_page9.html">9</a><a href="首楞严义疏注经_page10.html">10</a><span>...</span><a href="首楞严义疏注经_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
