<!DOCTYPE html>
<html>
<head>
    <meta charset="UTF-8">
    <title>新华严经论 - 第 13 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新华严经论 - 第 13 页/共 23 页</h1>
    <div class="content">　　第八真如相回向者。以愿波罗蜜为体。明此位同第八地智增胜以愿引生智业成大悲故以愿防智为智体净故利化不弘。表法中如善财童子见东方正趣菩萨是其行也。从空中来至娑婆世界者。明法空智应现普周亦无来去。观世音指东方正趣。及至见时与观世音同会而见。表以愿会悲智令悲智圆满故。东方表智。西方表悲。日出照明春阳发生。青龙吉祥表智。日入昏迷秋霜凋零白虎杀害。明以智入悲处苦流济益众生故。第八愿波罗蜜。明防智体性净以愿会悲成普贤行升进。随其行位和会知之。二义如前。第一长科经意者。自初佛子已下至颂已来。长科为十段。
　　一佛子已下至普能往诣一切佛土有三十五行经。明菩萨入此真如相回向位中以自所得善根。更加回向发愿所缘成位升进分。
　　二佛子已下至显示安隐住处有十行经。明菩萨观众生恶道苦如身愿速出离分。
　　三佛子已下至心不动摇无障碍故有十行经。明菩萨以如上回向有十为令众生得十种大利分。
　　四佛子已下至普于世间现成正觉有四十六行半经。明菩萨见胜妙国土及一切妙境。以无量大愿愿一切众生皆尽普得生在其中并获众益分。
　　五佛子已下至广大善根有五行经。明菩萨已上回向善根自增善根分。
　　六佛子已下至圆满一切清净智慧有一百八十九行半经。明以如上回向。皆以无性无著真如为回向分。上一百八十九行半经。明约以真如为回向体。以真如遍世间一切法。回向还遍世间出世间一切法。何以然者。为以回向为方便兴起无作真如中大智大悲大陀罗尼门大神通道力令称真如无作大自在作用恒寂故。若不如是以大愿大悲大智慧无限回向。但依无作真如用净烦恼。即同二乘乐寂及三乘六通菩萨。但生一方净国。不入法界之真门。居门外之权乘。且止草庵之位。当知满十方之差别种智。皆由大愿力而发生圆法界之行门。藉回向而兴起。故立斯教网。用接有缘。明知轨度而践其踪。使学者省功而不错谬者也。
　　七佛子已下至第八真如相回向有十二行半经。明以如上真如相回向自获义利分。
　　八菩萨摩诃萨已下至善根随顺真如相回向有十三行半经。明如上回向已得同如来成道分。
　　九尔时已下一行经。明金刚幢菩萨说颂叹法分。
　　十已下有五十八行颂。明以颂重颂前法分。
　　第二随文释义者。于自余文义经文自足。如此一段。经云。一身充遍一切世间。得佛无量音声。于一毛孔中普能容纳一切国土。得佛无量神通。置诸众生于一毛孔。此约十住初心见道之后入实知见。然为凡夫有信士。略释少分。以开心目。非入禅定观智会融方亲见尔。论主颂曰。
　　了知毛孔大小性　　十方国土无表里
　　智境含容十方刹　　刹土体相本皆幻
　　智身体净相无碍　　毛孔微尘亦复然
　　国土因心虚妄生　　无妄智境恒相纳
　　众生心净无表里　　乃了自身毛亦然
　　心无分别自他情　　一切尘毛含佛刹
　　是故如来说回向　　广兴愿行融自他
　　愿他得乐与己同　　心净佛国恒相入
　　以广大愿兴大智　　同体智悲充法界
　　无功理智起身云　　随类现形声亦尔
　　能以自他同体智　　众生身中现佛国
　　以众生智转法轮　　众生心迷不知觉
　　以众生智是佛智　　佛智本是众生智
　　迷者佛智作众生　　悟者众生是佛智
　　如是了达体同别　　堪与众生作依止

　　约释第八真如相回向竟。
　　第九无著无缚解脱回向者。以力波罗蜜为体。以善财所见天神为所表此位之行也。所居之城名堕罗钵底。神号大天。城名堕罗钵底者。此曰有门城。此是此界干神。以干为天门。以后次第见地神。以此二位明和会此十回向位之智极悲终。天神表法空妙智之极。地神表大慈悲王极。厚载万物育含生故。像如父母位也。天神无量种众宝。积聚如山。地神放光地震严。地为净刹。众多宝藏自然踊现。明天地神随业养育济物之德广大。至文方明。略举会通表法之意。令后学者易见其意。不迷教行。不迂修行。表法中明智净称天之性。即法财充满功德宝出现如山。若纯净大悲育载万物。如地无劳故。地体本唯净土。此唯智悲之净极故。即佛国庄严净也。此明神智应真德会天地济育物也。亦是天地之神灵。是菩萨约位所堪治真俗之行。此位天神表之。明升进理智幽微像天灵。而不测神功。万有以不作而为之。二义如前。第一从佛子至说颂已来。长科为七段。
　　一佛子云何为菩萨摩诃萨无著无缚解脱回向已下至随顺忍可有八行经。明因中种善根生十种尊重分。
　　二佛子已下至生无所依智生一切佛法智已上可十五纸经。明修初十种善根。修十种尊重行无著无缚解脱回向得入普贤微细智境分。
　　三佛子已下。至不分别。若法若智有七行经。明得无别分。
　　四佛子已下。至第九无著无缚解脱回向。有十五行半经。明修此回向得三业无著无缚。同三世佛回向自在分。
　　五菩萨摩诃萨已下。至成就菩萨自在神通。有九行经。明此修回向得善根不坏。所生值佛得自在神通分。
　　六尔时金刚幢菩萨已下一行经。明金刚幢菩萨观众说颂分。
　　七已下有一百二行颂。文义自具。两行一颂第二随文释义者。云何为无著无缚解脱回向为无性。理智无依。即一切无著一切无缚。是故经云。甚微细智。修菩萨行。住普贤道。若文若义皆如实智生。如影智生。如梦如幻如响如化如空。乃至无所依等智生也。经云。菩萨摩诃萨于一切善根心生尊重者。举十种意。在无尽所谓者。欲论及所陈之法。谓于出生死心生尊重者。三乘中出分段生死。得变易生死。为有厌生死忻寂静故。得入变易生死。不同一乘以智生身遍周刹海任根应现非生死性。乃至同于世法非生死性。诸见道者应如是知。若论自报智合行同方能睹也。如是出生死性生尊重故。经云。于摄取一切善根心生尊重者。即摄善法戒。于希求一切善根心生尊重者。十信有漏所求。十住已去无漏希求。总须心生尊重。于悔诸过业心生尊重者。是悔往业也。已下随文义可知。如是令尊其因故。果便不退。如十层之阁下固而上存。已上一段以尊重因竟。自佛子菩萨摩诃萨于彼善根皆生尊重随时忍可。至生无所依智生一切法智。有十五纸经。总明成就三世诸佛果德及普贤果行诸微细法。如是微细法门约立十种微细。略以示之。余皆仿此。
　　一佛身微细。如佛报身中。于一佛身中及一众生身中。有不可说不可量佛身。一切佛身一切众生身。总尔。
　　二佛智微细。于一智慧中遍虚空界众生随乐之法皆差别知。
　　三佛受生微细。尽十方一切佛刹。皆末为尘。于一一尘中一时受胎。一时初生。一时趣道场。一时转法轮等。而亦不坏起随类身对现故。
　　四摄世一切众生微细。于一切佛刹尘中具普贤行。一一众生前随类现形说法教化。各各差别重重无碍。
　　五国土微细。于一一尘中皆有无量等虚空广大国土。一一国土互相参入。重重无碍如华藏海是。
　　六菩萨众海微细。于如上佛刹尘中一一佛所。有如虚空量等广大道场。菩萨众海皆悉充满。如是一切刹尘之内。总皆如是。如是道场。如是众海。皆相参入。重重无碍。如光如影。
　　七菩萨见佛微细。随其十住十行十回向十地。皆见如来如对目前。说随自位法。见随自位身。
　　八佛音声微细。如来音声。不从心出。不从身出。常有音声。恒遍十方。随闻之者皆使得闻。
　　九时劫微细。以三世不可说劫一切诸佛不出。一念普在如今。如今现前诸佛还居未来过去。一时三世参入。劫劫重重无碍。
　　十神通道力微细。以法性遍故智身亦尔。以无依住智对现色身。十方响应而无往来。亦无变化造作之心。以智随本愿法应如是。及一切尘中境界亦复如是。重重无尽。
　　如是已上安立十种法门。释此位中回向之法。大况如是。明此无著无缚回向位中菩萨堪如是入故。余文可知。大意以无作法身无住智以十回向大愿。调和令得成就大慈悲利众生之行海。令使一切思分别便为智用。令使一切知见总为禅门本来不动。令使理性本寂定门起差别智身慧身变易。令使一毛孔中安立一切佛刹众生刹。悉皆无碍。令使有为无为为一法界自在故。如是回向。
　　第十等法界无量回向者。以智波罗蜜为体。表法以善财童子所见安住地神。是女神。如此坤神分位在西南方。又处中宫而治四季。明处智行悲圆满故。其地神住摩竭国者。是如来成道之国。明此位升进至中道同如来智悲圆满位故。摩竭国是此阎浮之中心。是中宫位。若随当方有帝王所居处。即是。若随位升进。修行中智悲圆满行是。若望回向。表位会融中。前天神表智。此地神表悲。二位会融。以成一位。养含生之道。成德化之门。如百万地神放大光明遍三千大千世界者。以智行悲。百万行门慈光照烛遍也。大地震吼者。悲心感应也。种种宝物处处庄严者。明大悲行满现业果报。举本位因果报得所严也。广释至位方明。又表智悲成满可以说教利生。须当其智如神其心如地载育万物不以为劳。如地能生能养能载终始不移焉。二义如前。第一长科当位者。从初佛子已下至三十三卷中说颂已来。长科为二十六段。
　　一佛子已下至令其善根增长成就有十一行经。明此位菩萨智悲圆满堪为法师施法利生分。
　　二佛子已下至无恚梵行有二十一行经。明菩萨以法利生自余修梵行分。
　　三佛子已下至亦令众生安住正法有二十五行经。明菩萨自在梵行分。
　　四佛子已下至悉得成就一切智故有二十二行经。明如上法施所生善根回向愿得为一切众生演说三世佛法入无碍辩及音声无碍分。
　　五佛子已下至得如我无异有十一行经。明菩萨令诸清净以如上法施及回向发愿善根又回向愿见等法界如来出兴于世调伏等世界无尽众生分。
　　六佛子已下至不失坏诸清净行有十五行经。明菩萨回向善根如法界无量分。
　　七佛子已下至于一切法永不忘失有十六行经。明以法界等无量善根回向愿令一切众生得见佛心清净分。
　　八佛子已下至无差别性回向有六行经。明如法界性无起无迁回向分。
　　九佛子已下至成就菩萨说法愿力有二十七行经。明菩萨愿如上法施回向善根又愿一切众生得入佛法师位分。
　　十佛子已下至不以取著利益众生故回向有六行经。明以无取著以为回向分。
　　十一佛子已下至无碍光明恒不断故回向有二十二行经。明不为世法不为二乘法但令一切众生入佛智故回向分。
　　十二佛子已下至入佛广大门故回向有三十行经。明一切善根但令一切众生离苦得乐成大菩提分。
　　十三佛子已下至自在神通无有休息有二十三行经。明以如上等善根回向为一切众生住大悲大喜大舍及永离二种著成满佛智慧分。二著者。著有。著无。是非自他彼此内外能所都为二。
　　十四佛子已下至应以修习善根回向有六行经。明菩萨如是回向时于三有五欲境界不应贪著以无贪嗔痴善根故修习善根分。
　　十五佛子已下至设大施会有四行经。明菩萨舍恶成善离众魔业设法施会分。
　　十六佛子已下至觉悟一切众生长夜睡眠音有二十五行经。明菩萨自得无碍音声普遍愿令一切众生音声圆满分。
　　十七佛子已下至正念智慧辩才有十行半经。明愿一切众生得离过恶得清净分。
　　十八佛子已下至一切智身有十四行半经。明菩萨以如上善根回向愿得浮智身分。
　　十九佛子已下至安住修菩萨行有十四行经。明菩萨法施善根如是回向愿随住一切刹无有休息见者获益分。
　　已上十九段明法施回向善根饶益自他行门分。
　　已下三十三卷中。明庄严佛刹回向分。此等法界无量回向中。通有此三十二三十三两卷经。
　　二十佛子已下至广大智宝究竟圆满有三纸半经。明以如上法施功德宝回向庄严无量佛刹皆令清净分。
　　二十一佛子已下至如是广说有十一行经。明菩萨愿以菩萨身遍诸佛刹及宝庄严位过前百千倍分。
　　二十二佛子已下至佛子菩萨摩诃萨以诸善根普为一切众生如是回向有二十八行经。明菩萨总为众生如是回向分。
　　二十三复以此善根已下至咸令欢喜故回向有十九行经。明菩萨以如上回向但欲令说法及行安乐一切众生令圆满如法界分。
　　二十四佛子已下至如来众会道场平等回向有二十二行经。明菩萨以如上法施及大愿庄严广愿化众生总令住法界平等故回向分。
　　二十五佛子已下至第十等法界无量回向有十一行半经。明以如上回向一切善根时得如是身口心业及十种安住法界清净分。
　　二十六菩萨摩诃萨已下至到于彼岸有二十四行经。明菩萨以如上法施等善根回向皆愿一切众生得见佛入佛知见同佛所得分。

　　新华严经论卷第二十一



　　新华严经论卷第二十二

　　　　长者李通玄撰
　　此已上是正释十个回向门竟。长科第十三段中佛神力故已下。复分为五段。一佛威动地分。二诸天兴供分。天兴供中有二义。一香华幡盖供。二诸天歌赞礼敬放光等供。三从如于此兜率天已下。至悉亦如是。是都结十方同然分。四十方同号金刚幢菩萨俱来证法分。五明金刚幢菩萨观众说颂分。
　　第二随文解释者。云何为等法界无量回向。释曰。如法界无中边回向。心亦无中边。如法界无作者回向。心无作者。法界无去来远近回向。心无去来远近。法界如虚空回向。智如虚空。法界不思议回向智不思议。法界无所依回向智无所依。法界一切诸佛之所共住。回向智一切佛之所共住。法界非三世及一切生灭时分所摄。回向之智。非三世时分所摄。法界圆满三世事业。在于现前。回向之智圆满三世事业在于现前。法界有无自在。回向之智有无自在。为令自他皆如法界无碍自在如诸佛故。以是名为等法界无量回向。大意令一切发菩提心者一如法界。诸德用自在圆满广大无限。离大小性不属一二三百千万等有限量故等。无限量法。世间出世间大智大悲喜舍等法界众生界故。若不如是回向设求菩提。但得二乘住寂菩提菩萨乐生净土。皆住门外三车。露地白牛不当其分。此十回向诸三乘皆得出世心者。令达世间生死之性。自性法界令起大悲。与一切众生皆得令见众生性是法界智故。得平等悲门。入普光明圆智之宅故。不令久住草庵化城。即如维摩居士所说一期法门。是令三乘回向之小分法华露地白牛之乘。略陈一分之宝所。总兴法界门普光明大智佛果普贤行海。是普终毕也。如此当部经中十回向门。为回十住十行中大悲大智法身万行功德庄严自他滞障悲敬不真知见不广悲心不普心不广大不称无限法界。将此回向均治令等。称法界无碍无限自在住故。若不如是以无限回向发愿。普为无限法界众生。即自住真门偏生净土。不依法界无碍垢净平等无限同体大悲。不成佛果故。如是十回向均十信十住十行及十地十一地行门。总在其中。此义十地位中更不别配佛果。但取此位十个佛果上名。总同。同名为妙菩萨名号。十地位中菩萨上名。与此十回向位菩萨。总名金刚。但幢与藏别。明妙用之佛果及所行之法与此无殊。但蕴积功终大悲功满。名之为藏。非是异此回向位外别法也。是故善财十回向中善友即长者天神地神。所表十地知识九个夜天。总是女众。一个如来为大子时妻。以表纯修大悲之位。明十住十行智位。十回向以愿力均融。令智悲等进十地蕴修令大智大悲深广成备故。以十个女众表之。十一地悲智满成普贤行门。即明以悲兴智。即以佛母摩耶为十一地初善知识。能生一切诸佛为表。母是悲位。佛是智故。以悲生智故。云摩耶生佛故。得幻生法门。此明悲智德成普贤行满故。明其进修次第如是安立。若以修行一时同进。即如善财十住位中第二海门国海云比丘是。成就初发心住悲智门。以此义故。于中有阿修罗王等十王。是表入生死之行故。又海云是此回向位中能入生死大海故。又生死海即佛海故。故云有佛出现说普眼经。著十王等。表万行自在也。乃至十住第七住休舍优婆夷等亦是。但以成熟惯习增降处论之。又此五位法门。总不出一刹那际。始终成故。总无前后之义故。如第二十段。以法施善根回向庄严佛刹中。此是愿力庄严。有义隐者。释之可知者如文。如延袤言楼阁相连延长无限。宝窗牖者。大曰窗。小曰牖。宝多罗形如半月者。是西域树名。如此葼榈树。以宝为体。以半月宝用严其树。不可言树形如半月。无非如来善根所起者。以愿力如佛善根所起庄严而用庄严佛国故。阿僧祇宝海法水盈满者。言水说法。阿僧祇宝芬陀利华常出妙法芬陀利声者。此是百叶白莲华也。还能出百种音声。说百种法故。阿僧祇宝须弥山智慧山王秀出清净者。明以愿智慧业超胜报得。出过余法名秀出。能清众业名清净。须弥云妙高。山名为止。以艮为山为止。王者自在也。明以止其心心即净故。若心净即智慧妙用自在故。故报得其山亦如是故。因果相似故。阿僧祇八楞妙宝宝线贯穿严净无比者。明八正道之报得。宝线者教也。以名言竹帛而贯穿之。令法无散失故。以成果报也。菩萨宝者。如菩萨形约行报得。阿僧祇宝旋示现菩萨智眼者。约无碍智报得。为以一智中智无尽法门。以深幽无极名之为旋阿僧祇宫殿者。悲宫智殿报相庄严也。鉴者照彻也。宝山为垣墙者。以止为防护报得故。阿僧祇宝化事者。此宝能化作种种事法。此约以一智行万行报得也。宝藏现示一切正法者。是一切种种之智藏报得故。如来幢相迥然高出者。宝似佛形像而立庄严国土。明真如智幢不倾动报得也。阿僧祇宝贤大智贤像具足者。其宝似贤人形。形状有贤人之相。约自贤而报生也。宝园生诸菩萨三昧快乐者。明以三昧为园林之报得故。宝音者。以音声为宝。非有形质也。宝形者。以种种宝作种种形故。宝相者。以宝为相好故。宝威仪者。以宝作菩萨威仪庠序故。宝聚者。见者皆生智慧聚。明以智慧聚报得故。宝住者。以智境界现作菩萨十住之位。宝修习者。以宝为修习法门次第。见者知一切宝皆是业。此是识业报也。宝无碍知见者。以宝为无碍知见。见者得清净法眼。约净智无碍所生也。宝多罗树者。此树似葼榈坚如铁。叶长稠密。设多时大雨如屋常干。如此经所说。约以宝为体。非如西域人间木树也。其树无枝处为身。身直上者为干。干上傍生者为枝。枝上细者为条。王都及聚落者。总是约大愿行化作庄严佛刹。跋陀罗树者。此名贤。以树下有贤人居。又树出贤才。其上有帝释宝网庄严也。宝吹者。能出音宝如螺呗之形。其声清亮者。清亮也。宝鼓妙音克谐穷劫者。克者能也。谐者和也。言音韵和雅曲调无比。阿僧祇宝生者。以宝能生种种法宝。亦云众生能发心为宝也。宝身者。明以宝为种种之身也。宝口者。以宝为口形能演法音故。宝心者。以宝为心之形具足意业及大智愿宝。大意已下如上。以因果相似解之。其中可解之事如文自具。大纲以果知所因。如上庄严皆大愿兴行所成。如华藏世界。皆由普贤愿力起。明因愿起行故。宝身业语业意业者。以宝为三业。从自三业起行。立诠思惟去就以心宝为之。
　　第二十三段中。明愿以菩萨身庄严佛刹充满其中。下文都结如上庄严复过百倍。以此善根以将回向。
　　第二十四段中。佛子已下举十种回向所有如文具悉。如地振动段中动有三义。一说教威感动。二大众闻法悦乐动。三推佛神德致令动。诸天兴供有二义。一说佛教法门门招感供。二诸天闻法欢喜兴供。如供养色数如经可知。如一切佛刹现无量阿僧祇诸佛境界。如来化身出过诸天者。此是说法现德法境相称故。现非由天供也。一切世界兜率天宫悉亦如是。都结十方同此。尔时佛神力故。十方各举过百万佛刹微尘数者。十住百。十行百千。此位百万。明升进知见知之增广之量如是。百万世界微尘数之外而来者。处迷不及云外。升进悟解入位云来。百万佛刹微尘数菩萨同名金刚幢来叹善哉。称叹金刚幢菩萨者。明智会道同名亦同故。亦明今时之智会与古今合故。亦是达如是等刹尘之境。总是金刚智无迷惑故。世界名金刚。光亦如是。尔时已下有六行经。明叹金刚幢菩萨说颂之德。如文可知。已下有九十四行颂。两行一颂如文自具。其中随位授记作佛渐渐经劫广者。明随位升进智慧大悲广故。非是有时日岁月劫量延促广也。皆是约修行之位。安立佛果之名。

　　十地品第二十六第一欢喜地

　　约释此品以四门分别。一释品名目。二释品来意。三叙其升进次第。四随文解释。
　　第一释品名目者。何故名为十地品。释曰。以明如来普光明智。以成地体。如经如是菩萨已践如来普光明地。即大圆镜智是。所说四智及一切种智。一切智之差别。以此智为体。以诸菩萨虽蹬十住十行十回向。不离此体道力未充。更以十波罗蜜十重进修。令其道力圆满。名为十地。又以一波罗蜜中而自具十法。名为十地。十十之中具百。百不移十故。名为十地。乃至十百十千十万十亿乃至十不可说明十数。该含一多无尽。故云十地。此十地之法通因十即通十信所信十个佛果即以普光明殿所说十个佛果不动智佛为初信故。乃至无碍智佛解脱智佛乃至通十个智佛为所信之果。进修之中经十住十行十回向。还将十信之中十个智果。以成此十地之体。十个智佛。以不动智佛为本。不动智佛。以普光明智为本。普光明智。以无依住智为本。又无依住智以一切众生为本。如善财见弥勒菩萨弥勒菩萨还令善财却见初善知识文殊师利。是其义也。乃至于五位终满不离初信之佛果也。以此十地之法通初彻末一际法门。是故号名十地品者。均分一多次第升进同别层级义故。此乃是无升进中进修。无层级中级。且略言之。十地之体。若无十信能信自心初佛果者。十地亦不成故。十信之初心无十地。十一地之佛果亦无成信心故。始终总全是不动智之果故。能信心者亦佛果故。所信佛果亦佛果故。修行之身亦佛果故。如是信心方得成信。其所修因果终始不异不动智佛故。是故此经十住十行十回向。皆有随位进修。因果十佛号故。十地十一地。以取十回向中佛果通号。更不别立佛名号故。为此后十地十一地。但取十回向中理智大悲妙用蕴积。使德行功熟。更无异法。以此义故。十回向中十个佛果。总同名号之为妙为明。十回向已和会理事悲智妙用法成故。以此如来亦不云升天。他化天王亦不云遥见。亦无迎佛及以兴供。古人云。十地无迎佛及敷座者。以经来文未足者。此非为得经之意也。但为法则。如十回向中大愿及智悲修令圆满。如彼故无敷座等事。为明法则。依地前旧法。不更别有加行进修。以十地法门但依十信。十住中法则以不动智为体。以十住中十个月佛十行中十个眼佛十回向中十个妙佛。以为十信中不动智佛。上加行进修之名十地同此准知。不移初法。
　　第二释品来意者。为明已说地前三十心竟。以十回向方法和会理智。大悲及广兴大愿竟此十地。但依前法则以积行蕴修。令使功成满前智愿。令使大悲深厚功毕。以是此品须来。是故善财以九个夜神皆是女天。以表慈悲故一个佛为太子时妻。号曰瞿波。以表十地慈悲法喜以悦一切众生。以此十地是蕴积慈悲满前智愿故。以此十地之初欢喜地得愿求一切佛法心故。如后地中所说故。又以三十七个菩萨俱名为藏。亦表此十地俱依地前之法。以三十七助菩提分法助成地前志乐。智悲大愿令行满故含容众德成满无功诸佛德门。名之为藏故。一个菩萨独名解脱月。是三十七个助菩提行中。得法清凉之果故。一一皆有所表思之可解。是故以此十地品。成就地前志乐智悲大愿令功毕故。此品须来。
　　第三叙其升进次第者。约立三门。一明三乘一乘十地同异。二明随位进修次第。三明重叙说法之处及座体。一明三乘一乘十地同异者有二义。一三乘十地。二一乘十地。一三乘十地者。如仁王经。虽安立内凡外凡菩萨修六波罗蜜作六种人王。若修檀波罗蜜得作小国王。并修戒波罗蜜作粟散王。并修忍波罗蜜得作铁轮王。王一阎浮提。并修精进波罗蜜作铜轮王。王二天下。并修禅波罗蜜作银轮王。王三天下。并修般若波罗蜜得作金轮王。王四天下具足千子。自檀戒忍三度是外凡夫菩萨信心位。自进定慧三种度门是内凡位。是十住十行十回向中位也。十地中名十圣位修十波罗蜜得作十种天王。该管已上天位。自忉利为首。若约断惑见道之中。三乘中地前修六波罗蜜。以空观折伏现行及五见及五钝使。且令伏息所有烦恼。如咒毒蛇不能害物。伏而不起。空观心成达心境本性无生名为见道。若约修道。小乘以空观灭情入寂身智总亡。地上菩萨得三种意生身。而不随空而灭智故。为不了根本无明住地。是如来根本智故。受三界外变易生死故。已舍分段生死。三种意生身初二三地得三摩跋提乐意生身。明从定发正慧念用故。四五六地得觉法自性意生身。明觉法自性任性生故。七八九十地得种类俱生无行无作意生身。明无功用任运生无作意故。五见者。一身见。二边见。三见取。四戒取。五邪见。此已上五见名利使。能障见道作烦恼。小乘修空灭智。菩萨达法是空。有智慧有慈悲之行。或生净土。或处世因生随意而乐自在也。五钝使者。一贪。二嗔。三痴。四慢。五疑。通前为十使。此能障修道上随事之行不能称理。如是十使烦恼。小乘先断见道上烦恼。后断修道中烦恼。大乘菩萨于诸烦恼。以诸波罗蜜如理通融无断无证。如上总明权教。大乘中菩萨约简断惑地位得果。如是十地菩萨修法空无生菩提得十种意生身。于三界业外受变易生死。是生死无明住地未能了知。如是菩萨犹于一乘佛果华严经未闻。设闻不信不顺不证不入。犹有厌苦心。多一向乐求出世净土。犹欣净土在于他方。佛果在三祇之后。华严经云。设有菩萨经无量劫行六波罗蜜得六神通及修种种菩提分法。为不闻此大方广佛华严经。犹名假名菩萨不真菩萨。设复闻时不信不顺不证不入。如法华经不退诸菩萨亦复不能知。总其例也。又云。若持八万四千法藏十二部经。为人演说。令诸听者得六神通。亦未为难。听受此经是则为难。或为一分劣解众生发菩提心者。三祇之劫方成佛故。三乘不退菩萨是十真如观。或是观空不退。不是以无明为根本智发心不退。此以前明时劫定实净土及秽土。全隔在于他方。忻厌之徒安立诸地故。二一乘十地者。从十信之心即信自心。根本无明具分别见。便为不动智佛。即文殊师利觉首目首等菩萨是其位也。以自信自心无始无明为不动智佛。文殊师利即为自心理智妙慧用也。法界大智大悲门普贤行海即是自己所行之行。如是信己以为信心。是故从经之初以列。如来成道之果及十普贤及海月光大明菩萨及神天等五十众。以为现果成信门。诸菩萨神天等众。示现入法获益。所有入法皆同佛所得故。明信从自心无明上见不动智佛故。信亦是佛。悟亦是佛。以不异佛智体用为进修故。作此信时。普见一切众生所有心量。皆从如来大智而有。凡圣一体同一智慧无有二性。如金光明经天女发愿。此语不虚者。愿三千大千世界众生悉皆金色具大人相。当时称愿一切众生悉皆金色具大人相。具如彼经广明。又如此经如来出现品云。众生种种乐及诸方便智皆依佛智起。又云。应信自心中常有诸佛出兴于世转正法轮。从如是信已。以方便三昧发出悟入现本智慧。与佛契同。名生如来智慧家。为真佛子。从此初住住佛所住种如来性。名清净智慧。从此慧已经十住十行十回向位位之中。配十个所修行之人。十个修行之法。十个修行。行下之佛果如前释。十信十住十行十回向位中所配当者。是今此十地位修行之人。即金刚藏等三十八个菩萨是。三十七个是三十七助道法。助前十回向中悲智妙用功终不立自位佛果。为明十回向中以大愿力已圆理智大悲事毕十地但以助道行力成之使熟。乃至十一地佛果总如十回向位也。解脱月菩萨一人。表是能请法之人。亦表三十七助道之中解脱清凉之法乐也。故有此三十八菩萨。三十七同名为藏。唯一人名解脱月。即是表三十七助道之中无烦恼之果故。此四十心中位位成佛果及普贤行。非论人王梵王之位。但论位位之中以如来智生身等法界众生界对现一切众生前。身非论意生身随意所往也。但以根本无明成一切智海。一切世界一切处现形随类应现。不论于此三界外别受变易生死。又于此同金色总是信位之福。以信心广大愿行广大自信与佛果智齐起愿修行。此福不难即得。如随好光明功德品天鼓所说悔除法。以尽法界众生数等善身口意舌。悔除所有业障诸天问言云何悔除天鼓云观业不从东西南北四维上下来。而共积集身心。乃至十方推求悉不可得。乃至广说如经。天鼓如是。为诸天众说法之时。百千万亿那由他佛刹微尘数世界兜率天子得无生法忍。得十地位。如上诸天子。总是过去修十信中十胜解业。为中有作恶业堕地狱中。蒙毗卢遮那光照其身。得生兜率天上。得天鼓说法。一时得十地离垢三昧。此为三生得十地果。若信解无作恶业者。一生成佛如善财是也。云一生者。言见道无生性总是入法界无时之生故。如三乘之教刊削屈曲理滞难成。尚能信而为之。此一乘法理智端直不克不削。达自根本无明便为不动智佛。万事自止以智利生。即是佛故。又将十回向广大无限悲愿会融。令行广大。称法界智用而无作者。具行而无依者。即普贤行具故。世士大迷易成而功广者。即不信多劫曲修刊削难成。功劣者反存其情。毕竟多生还须归此教。如此经中少起信乐。获得无边广大饶益。且如随好光明功德品中说。约有六门。
　　第一说修十信中十种胜解力故。其中有造恶业堕地狱中为有信解之种。毗卢遮那菩萨处兜率天时放光。名幢王光明。照地狱众生离苦生天。天鼓说法得十地位。入离垢三昧。此是三生得果。三生者。一修十胜解是第一生。二作恶入地狱是第二生。三蒙光照烛生兜率天得十地果是第三生。此是第一功少获益广多门。
　　第二诸天得果毛孔兴华云供佛所有香气。若有众生身蒙香者。一切业障皆悉消灭得成就香幢云自在光明清净善根。此是第二功少益多门。
　　第三若有众生见其盖者。种清净金网转轮王位。得一恒河沙善根。此转轮王位于百千亿那由他佛刹微尘数世界中教化众生。此是第三功少益多门。
　　第四如是清净金网转轮王位放摩尼髻清净光明。若有众生遇斯光者。皆得菩萨第十地位。成就无量智慧光明。得十种清净眼。乃至十种清净意等。此是第四功少益多门。
</div>
    <div class="pagination">
<a href="新华严经论_page12.html">上一页</a><span>...</span><a href="新华严经论_page8.html">8</a><a href="新华严经论_page9.html">9</a><a href="新华严经论_page10.html">10</a><a href="新华严经论_page11.html">11</a><a href="新华严经论_page12.html">12</a><span class="current-page">13</span><a href="新华严经论_page14.html">14</a><a href="新华严经论_page15.html">15</a><a href="新华严经论_page16.html">16</a><a href="新华严经论_page17.html">17</a><a href="新华严经论_page18.html">18</a><span>...</span><a href="新华严经论_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
