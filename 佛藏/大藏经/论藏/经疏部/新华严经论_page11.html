<!DOCTYPE html>
<html>
<head>
    <meta charset="UTF-8">
    <title>新华严经论 - 第 11 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新华严经论 - 第 11 页/共 23 页</h1>
    <div class="content">　　二释品来意者。此位已说十种行。以此十无尽藏成前十行之法。使令无尽。成后十回向之法。使令进向。令使行门不滞。是故此品须来。
　　三长科经意者。分为二门。一长科经意。二随文释义。
　　一长科经意者。于此一品经中大段随十藏名目。总有十一段经。其文如下。
　　第一从初尔时功德林菩萨已下至为众生说皆令开悟有二十八行半经。明正举十无尽藏名并陈十种信法分。于此分中复分为六。第一尔时功德林已下至是为十有四行经。明正说十藏之名分。第二佛子已下至生净信已有五行半经。明初举十种信法分。第三闻诸佛法不可思议已下至何以故有七行半经。明闻法生信已于法不怯分。第四此菩萨已下至无知无舍有五行半经。明知一切诸佛出世入涅槃无近远取舍分。第五此菩萨入佛智慧已下至一切诸佛方便有五行经。明入此信生在佛家顺诸佛善根方便分。第六是名菩萨已下一行半经。总明结信成能演法分。此信是十行之中位内之信。文殊师利觉首等是十信位中信心故。
　　第二佛子何等为菩萨戒藏已下至是名菩萨第二戒藏。于中有二十八行半经。于此段中复分为三。第一佛子已下至无毁犯戒有三行半经。明正举十种戒名号分。第二云何已下至具足受持十种善业有二十一行经。明正说十种戒之持犯分。第三菩萨已下至第二戒藏有正说四行半经明。此十行菩萨持戒无毁犯分。
　　第三佛子已下至第三惭藏有十三行半经。于此段中复分为二段。第一佛子已下至应专心断除有十二行经。明断无惭行具于惭行分。第二一行半经。明具足于惭善为众生说法分。
　　第四佛子已下至是名菩萨愧藏。于中有十二行经。于中大意复分为三。第一佛子已下至又作是念有三行半经。明自念于五欲境无始长贪求分。第二众生无智已下至我今行于愧有七行半经。明念众生愚痴为于五欲互为怨仇菩萨知之应自断分。第三速成菩提已下一行半经。善为众生说真实法分。
　　第五佛子已下至多闻藏有三十四行半经。明闻藏。于此段中复分为三。第一佛子已下至无记法有四行经。明举十事有无分。第二何等为是事有已下至是名无记法有二十六行半经。明正说十种事有无分。初从十二缘说。无明有故行有。识无故名色无。爱起故苦起。有灭故生灭。此上四事识之与爱。皆从无明妄系诸有生。今达有本无。即十二缘灭。十二缘灭。非智有生。非智有灭。但除其病。其致无依无形无为而虚通万有。无思而现。无作而成。学之者以止观两门功终。方会此之一辩。后之十法总终圣教。具陈识相对治异解。已下如文具明。第三菩萨已下四行经。明菩萨念诸众生无多闻慧我求多闻藏广为说法分。
　　第六佛子已下至施藏有九十三行经。于比段中复分为二。第一佛子已下至究竟施有三行经。明都举十种施藏分。第二佛子已下直至是名菩萨第六施藏。总说前十种施藏分。已上十种施理事尽含。如文自具。
　　第七佛子已下至开悟一切众生有三十行经。于此段中复分为五。第一佛子已下至涅槃如实知有十一行经。明且举如实知世间法出世法根本所集体分。第二云何知已下至广为宣说有三行经。明都举前法从缘所生本无所有分。第三为说何等已下至不由他悟有六行经。明正说前受想行等无体成坏分。第四此慧藏已下至是为十有八行经。明十不可尽分。第五已下一行半经。明得法善说分。
　　第八佛子已下至念藏有二十七行经。于中大意复分为二段。第一佛子已下至不可说三昧种种性有十八行经。明得无限正念法分。第二此念有十种已下至第八念藏有九行经。明得十正念时于一切法无过失分。
　　第九佛子已下有十四行经。于中大意复分为二。第一佛子已下至不可说三昧种性有十一行半经。明闻持一切诸法无限分。第二佛子已下有两行半经。明此位菩萨所说法无限唯佛能了知分。
　　第十佛子已下一段有二十四行经。于中其意复分为三。第一佛子已下至何以故有十二行经。明此位菩萨辩藏无尽分。第二此菩萨成就十种无尽藏已下至第十辩藏有十行经。明正说十种辩藏分。第三有两行经。明辩藏无限分。
　　第十一段中有八行经明总举前十藏成就回向法门分。如前十二部经名中。祇夜此云应诵。伽陀此云讽诵。尼陀那此云因缘经。优陀那此云无问自说。此十种藏为成当位自分十行令成满故。亦成后十回向法门故。每位皆然。已上释十行法门竟。十回向如下此会中序分正说流通者。从此初升兜率天宫。是序分。已下两品。是正说分。两品中至下动地兴供。是流通分。兜率天宫说十回向法门。于此位中有三品经。共成此位。

　　升兜率天宫品第二十三

　　第一从初升兜率天宫品。三义如前。
　　一释品名目者。以升天所至立名也。兜率天者此云乐知足天也。
　　二释品来意者。明前十住十行二位以彰出世已成如来智慧之业。今于此天以明随见道者。成如来大悲处世利生之业。会融世间出世间。不一不二法门。是故此品须来。凡大悲门从初发心时。以真智慧进修中悲有胜劣不同。十住十行智悲兼修。仍出世心多。经望此位大悲是理智位。出世心终回入生死。致慈之悲。十地之中长养大悲更令深厚。是故善财十地表法中。从初地已去有九个女天。一个瞿波是。佛昔为大子之时妻表悲。十地位以终法悦。是妻义故。
　　问曰。云何于此天处说回向法。
　　答曰。如须弥顶上说十住。明初生佛家住佛智慧之顶而无退转。夜摩天上说十行法。表行依空法一切无著。至此兜率天宫。表虽不离欲界处大悲门而于欲境常行知足无所染著但为饶益众生处于世间。又此天处于欲界。自须弥已上五天之处中。以会智悲令不偏故。如四天王还依帝释为主故。是故而于此天说十回向。明和会真俗成大慈悲长处生死而不废涅槃名为回向。从初发心住已来如是和会。位终偏得其名故名回向。此为以处表法升进。亦即不曾身有上下去来智悲恒遍故。无中边故。但明寄处表一生菩萨处此天中果行满故。以明发心初始始生如来智慧之家。以佛智慧行大悲门。即是圆满如来果故。果复常满。行复常行。果行常严故号佛华严也。十地十一地依此十住十行十回向法。三法成其功用。更亦无别安立。以是他化天中说十地时更不别作法事兴供故。但长养此位大智大慈大悲令深固圆满故名十地。
　　三随文解释者。于此义中复分为二。此会中都会五位众。总在其中。如下诸王菩萨等总是。一长科经意。二随文解释。
　　第一长科经意者。从初尔时至经末约分为十一段。
　　第一尔时佛神力故已下至悉皆同等。于中有九纸经。明兜率天王遥见佛来与诸天众敷座庄严分。
　　第二尔时兜率天王已下。至音乐一时同奏。此一段经。明兜率天王为佛敷座已与诸天众以净心兴供养云及诸菩萨奉迎如来分。
　　第三尔时如来威神力故已下。至赞叹如来无厌足一段经。明诸天迎佛各各遥见佛来如对目前敬佛兴供分。
　　第四尔时一切诸天及诸菩萨已下。至阿僧祇众生恭敬尊重。此之一段经文。明诸天菩萨见佛神变饶益众生充满十方遍周无限分。
　　第五尔时大众咸见佛身已下。至不可思议佛法门故。此之一段。明如来身光遍照无限分。
　　第六尔时如来大悲已下。至称扬赞说不可穷尽。此之一段。明如来示一切智所有庄严随利生无限令增长分。
　　第七尔时兜率陀天王已下。至一切世界悉亦如是。此之一段。明兜率天王办供已毕请佛入宫殿如来受请分。
　　第八尔时一切宝庄严殿已下。至而说颂言。此之一段。明如来入殿以佛殊胜德勋令殿庄严胜天所供分。
　　第九有二十行颂。叹往昔十佛皆入此殿分。
　　第十两行经都结十方同此称叹往昔如来入此殿分。
　　第十一尔时世尊已下。至悉亦如是。此之一段。明如来入殿升座而坐以佛之德殿内殊好出胜过天及十方菩萨皆来集分。
　　第二随文解释者。从第一段长科中尔时已下。至如是渴仰悉皆同等。复科为七段。第一尔时已下。至恒对于佛。有三行经。明智身恒圆满分。第二尔时世尊已下。至妙宝庄严殿。可两行经。明如来大智身遍周应感所见彼此无来去分。第三时兜率天王遥见佛来已下。至无能得究其妙好。有七行经。明天王殿上敷座分。从此已下至第一段终。有一百九十三行半经。有一百七十七百万亿种诸庄严宝座及宝地虚空悉皆遍满。又有一百八个百万亿种诸菩萨并诸天八部王众入法及合掌思惟赞颂。持幡等众庄严宝地及虚空周遍圆满。又有十个百万亿善根之所严洁。第四有百万亿层级已下。至克谐众乐。有一百一十一行半经。有一百七十个一百万亿色类庄严宝座及虚空分。第五有百万亿初发心菩萨已下。至百万亿菩萨善能教化一切众生。有七十六行经。明菩萨入法诸天八部众都有一百个一百万亿大众海庄严宝地及虚空中分。第六百万亿善根所生已下。至百万亿赞叹法而以赞叹。有六行经。明十种善根庄严宫殿及宝座分。第七如此世界已下。至悉皆同等。有五行经。明都结十方同然分。
　　问曰。十住但有诸天众来迎世尊。十行徒众即有诸天及菩萨众。此会何故八部王众大众广博庄严色类甚多。十地中不叙致天王及众来迎入殿庄严高座等事。何意其位高升不陈广供。
　　答曰。十住有天无菩萨来迎如来。所施供养者为十住位。但明且初生佛智慧家。未有先见道者。但列诸天。未有菩萨。为初始从信位。凡夫未得入圣位。故以此初升须弥顶品。不列菩萨之众。但有诸天奉迎如来。故明从此位方入圣流。如升夜摩天宫品。即有诸天及菩萨众。称扬赞叹者。即明十住位已有见道入位故。故十行位升进中。即有诸菩萨众而迎佛会。入十行法门以十住十行。设行众行。出世心多。处世大悲。由未自在故。所以众不圆满故。是此兜率天宫诸天菩萨。及庄严色类多者。明此回向之门会融悲智。出世与世间一体。成就大悲。普育含识。遍周利物不弃微生。是故天王龙王八部诸王。菩萨法王。其众无量。庄严境界色相无边。表明悲位。含弘济生无限。利物广大获益无穷。是故此天庄严广大。如十地之位。但约此十回向大悲之际智育遐周之门。长养大悲使令坚厚。更无余法别有进求。设复智有奇途。只是此位之中微细。是故佛升他化。更亦不别作。徒众承迎座体。进修不论别加。层级可知随文释义者。此升兜率天宫品中。云十方一切世界皆常对于佛者。明圆智遍周。不离菩提树夜摩而升兜率天者。为菩提之智体本性无有依住。遍往十方无去来。今性不可得。无有住处。无有迁变。不动不寂。无所造作。而随根应十方世界。于一切众生前对现色身如应化度时兜率天王遥见佛来者。明从前十行位向十回向。为遥见佛来殿敷宝座者。契会也。如十住为以方便三昧显现如来智慧法流。即座有安置。十行之中为以法身无相而为行体座。云化作宝莲华藏者。为表处行无染如莲华故。今此十回向位中。为成大悲赴俗座。云敷座。敷者。开发义。为表大悲赴俗开敷众善之华至菩提之妙果故。又敷者设义。为表大悲赴俗设法。以利生故。不自求出世法故。座体摩尼者。明以大慈悲常在生死而无染污。以表摩尼名离垢宝座。云师子者。依主义也。为如来是无畏之主故。诸天妙宝之所集成者。明妙理智悲万行报得。是故经云。过去修行善根所得一切如来神力所现者。明一切诸佛福智万行不异自佛神力故。但自心理智中与一切诸佛同福故。为智同行同故。云无量百千亿那由他阿僧祇善根所生者。明回向中福智大悲行周故报也。总云此座严饰是不可数无限善根所生。一切如来净法所起者明以智起行无法不净。余如文自具。有百万亿层级周匝围绕者。十住云百千。十行云百万。十回向云百万亿。明升位阶级也。百万亿金网者。为善施教网明净故。百万亿华帐者。以万行含摄义故。百万亿宝帐者。观一切众生智可贵故。可含摄故。百万亿鬘帐者。大悲垂俗益众生故。百万亿香帐张施其上者。明张施戒定慧解脱知见香之业报。华鬘垂下香气普熏者。明忍严垂饰。百万亿华盖者。万行覆育含识义也。百万亿鬘盖者。慈荫义也。百万亿宝盖者。以法宝荫俗义也。诸天侍立者。明能行行人也。四面行列者。总云四摄四无量也。百万亿宝衣以敷其上者。明以大慈大悲之理智常处生死衣覆众生无有休息之业报故。百万亿楼阁绮焕庄严者。明观楼智阁差别观智分明名绮焕庄严也。百万亿摩尼网者。明施教网漉诸垢故。百万亿宝网者。明教能护育众生故。百万亿宝璎珞网四面垂下者。明以万行为璎珞四摄众生报名四面垂下饰故。大要言之凡随智随行。随慈随悲。随波罗蜜。随观照。随助道法。随大愿。所有报境因果相似。今将此业果将法表之。网表理智行教。楼阁表观智。殿表正智利生。宫表含育无限。座表普印法空悲智万行。帐表随根含摄众生。铃表法音和悦。华表道眼开敷。亦表行华资果。十百千万亿都该大数无限。但随法准而知之可见。不烦更释。如梵云。频婆帐者。此云身影也。谓此帐光明能现一切影像于中现故。频婆罗香。明此香光洁能现一切影像故。亦以赤色光净如频婆果。阿楼那香其色如日。赫奕光明。拘苏摩华。此有总别义。总云一切草木花也。又有别者。其华白色大小如钱。似此白菊也。楼阁延袤言宝阁相连长远也。宝悉底伽此云佛胸前臆德之相。具云佉阿悉底伽。佉者乐也。阿悉底迦者。此云有也。明有此相者有大乐故。以座上庄严有此相。乐宝天牟陀罗。天鼓中之别名也。因此抚击方能出声阿迦尼吒天此云色究竟天。言其色界此天最极上际已下四十众菩萨。明见座庄严观法倍倍入法升进以为庄严之境。四十众者。明十住十行十回向十地位也。明此天蕴修此四位法成普贤行自具故。已下从百万亿天王已下至百万亿摩醯首罗天王有十六王。总该已上欲色二界主。且总明此十回向法门遍于三界以智随悲遍于六道利生自在如王故。都举十六种王名者。明彰此位总遍摄人天六道以智如王教化众生自在无碍故。初总举百万亿天王者明天王最自在故。然别举龙王谛观者明知根雨法自在。夜叉王顶上合掌者明守护自在。乾闼婆王起信净心者。明以法乐乐悦众生自在。百万亿阿修罗王断憍慢者。明以大悲入生死海谦下同事自在。百万亿迦楼罗王口衔缯带者明大悲垂俗引接。自在义故。百万亿紧那罗王欢喜踊跃者。明能以法歌乐悦众生令欢喜自在故。百万亿摩睺罗伽王欢喜瞻仰者。明是腹行表恭敬义自在故。百万亿世主稽首作礼者。明四天王主导众生轨则义故。此是主人及神龙鬼等。乃至地狱总摄在位。百万亿忉利天王瞻仰不瞬者。十住之位修方便进求之定义。百万亿夜摩天王欢喜赞叹者。如世间乐以歌诵之法乐以赞叹之。明此天以十行法乐故。百万亿兜率天王布身作礼者。明此天大慈悲心布身如地荷有无倦义故。百万亿化乐天王头顶礼敬者。明下心彻到大悲屈智至悲之极义故。百万亿他化自在天王恭敬合掌者。明会智悲生死涅槃无一异故。百万亿梵天王一心观察者。明除细习义故。百万亿摩醯首罗天王恭敬供养者。明智慧法身大悲圆满可恭敬供养故。此已上十六天王龙王等。明智悲圆满三界六道自在如王义故。皆百万亿者。表大愿智悲行具足也。百万亿菩萨发声赞叹者。明已上十六王总摄菩萨行遍皆可赞叹故。百万亿天女专心供养者。明前十六王等行无染大悲大慈遍三界故。百万亿同愿天踊跃欢喜者。明此欲界中天往昔同愿。亦明此位之中总同佛愿行。百万亿往昔同住天妙声称赞者。明此十回向位菩萨。皆同一切诸佛大悲愿行。住百万亿梵身天布身敬礼已下至阿迦尼吒天恭敬顶礼。明色界初禅已下行遍总有二十众天。总收色界诸众。初十六王等一时包含。今次第别列。无色界天。定沈未堪现世发心。化仪不及其境。如此一段可十六行经。自梵身天已下至阿迦尼吒天。有二十众天。阿迦尼吒天是色究竟天。此天是色界顶。此已上二十众天。表此十回向中大悲之行。天者净也。明以大悲大智常处生死。教化众生如天自在。而无垢染如梵身天。布身敬礼者有二义。一恭敬如来。二表法。大悲谦下如地。百万亿梵辅天合掌于顶。亦有二义。一敬佛。二表法忻进。百万亿梵众天围绕侍卫亦有二义。一敬顺于佛。二表顺正念度众生故。百万亿大梵天赞叹称扬无量功德亦有二义。一敬叹于佛。二表法。叹众生有佛功德。百万亿光天五体投地亦有二义。一敬佛。二表法。望此位以大悲为地。明以戒定慧解脱解脱知见投于生死慈悲之地。百万亿少光天宣扬赞叹佛世难值亦有二义。一敬世尊难值。二表法。叹众生菩提心难发。百万亿无量光天遥向佛作礼亦有二义。一敬佛。二表法。教化一切众生使令信解故称为遥见。百万亿光音天赞叹如来甚难得见亦有二义。一难遇难见。二表法叹自心难知正法。百万亿净居天与宫殿俱而来诣佛所此亦二义如前。一敬佛。二表法。明悲智宫殿圆满含摄众生。百万亿少净天以清净心稽首作礼二义如前。一敬佛。二表法明理事恭敬。百万亿无量净天愿欲见佛投身而下二义如前。一敬佛。二表法。明垂慈救俗。已下准义知之。而以行行之。如百万亿种种天皆欢喜者。此天众是色界欲界中杂类天故。故云种种也。是都称表众行具足。言种种行饶益众生故。百万亿诸天各善思惟者。总言色界欲界天内天也。都称百万亿菩萨天护持佛座庄严不绝者。此但兜率天故。亦是表法。以法界为座。体万行为庄严。此已上三众通前有二十三众。从百万亿华手菩萨已下至百万亿诸天子以净信心并宫殿俱有十众菩萨四众诸天子。通为十四众。初百万亿华手菩萨雨一切华有三义。一处空雨华供佛。二以空起行。三明往世造华为因。百万亿香手菩萨雨一切香亦有三义。一雨香供佛。二明五分法身香。三明往因之行以香供养。百万亿鬘手菩萨亦有三义。一雨鬘供佛。二以忍为鬘体。三明往因造鬘供佛。已下准义知之。如百万亿诸天子。从天宫出。至于座所。此有二义。一出宫供佛。二明以智会悲。百万亿诸天子以净信心。并宫殿俱。亦有二义。一并宫殿供佛。二表悲智圆融。百万亿生贵天子以身持座亦有二义。一持座供佛。二表法。此生贵住主第四波罗蜜以精进。是持座义。百万亿灌顶天子举身持座亦有二义。一举身持座供佛。二表十住中灌顶智悲力用增强。此四种天子者。即是欲界兜率天中说诸天子。以经言略计。次第十住合是。亦明子者慈名。为表修慈故。弥勒号慈也。以次百万亿思惟菩萨已下至善能教化一切众生者。此一段有十个菩萨以净三业。或入住地庄严法会。皆名义可解自百万亿善根所生。已下至而以赞叹有十百万亿众。善行所严。如经具明如此世界已下至悉皆同等有四行半经都结十方同此已上徒众有一百种百万亿众。已上庄严有一百八十七种百万亿。为已上此段都数。已上庄严及菩萨。神天女色类间杂。或次或不次者。意表此十回向位。是以智从悲成大悲海。于人天六道中。以无限遍周法界行门。一时等化逐根与法。或次或超。或但成信。或位阶十地。或人天善根。无有一向次第安立。以此庄严及菩萨神天。表法间杂不依次第或菩萨众中有诸天或诸天众中有龙神如是准义思之可见经意。
　　第二兴供迎佛分中与十万亿阿僧祇兜率天子奉迎如来有二义。一请佛入宫殿。二表法。以解脱无依住之大智处一切生死。饶益众生即迎佛义。又一释如创入圣位以方便三昧而入真门。如此十回向以取十住十行中无垢正智。入大悲方便。为迎佛入宫殿。如三乘中地前三十心为方便。十地见道。如此经十信心为方便资粮。十住初心为见道成佛。十行十回向。十地十一地为资粮十住初心见道成佛令惯习自在故。为三乘教于三僧祇劫方成佛故。设十地菩萨得三种意生身。非是得佛智生身故。以是十地向前三贤菩萨。是资粮位。十地见道为加行位。十一地等觉位中。普贤行方终。十二地是妙觉佛果。此佛华严其义。先佛而后行。以先觉佛果。方以悲愿之行。用资觉体。使悲智齐均。以此义故号佛华严也。是故今此兜率天王。以将大悲之方便。用资十住十行之中大智佛果。为迎佛义故。今此位教表法大体。将以大悲之海。用资十住十行之中佛智慧正觉故。故号之为迎佛故。夫法无始终一念齐等。万行悲智当体圆终。设教名言不可并立。名诠序致似有前后义。生体名者名无始末。达教者境智不移。此教意明混今古之为一际。破情尘于当即也。终不可作延促解始终见。总不出无时之理。和会一多差别之门也。凡以前位向后位为遥见正契。为佛来入宫。以清净心雨阿僧祇色华云有二义。一供佛。二表法门。大悲万行遍周其云具十种。明法行圆满皆从天身出者。明智身兴万行也。大众天子天女欢喜顶礼者。明以轨度法则利生令得乐故。明菩萨大悲令众生得乐是菩萨乐故。如世人母。其子乐者其母亦乐也。兜率宫中不可说诸菩萨住虚空中精勤一心供养出过天者。明以法空成行出胜世间有为行也。此一段有十三种众。
　　第三诸天迎佛各各遥见如来敬佛兴供分中分为五段。云遥见佛来者明从前十行发起回向大悲大愿故。如对目前者。明不离根本智常相应故。下文云见如来具一切智是也。于法无碍正等觉者。明与佛智正觉合故。如是思惟已下四句。是正入位故。各以天衣盛供已下十种供养者。明前由以身化供明起愿也。此段明以衣盛供表身行周也。于此兴供一段六十五行经约作五门分别。一尔时如来威神力故已下至同时奉迎如来有五行半经。明诸天以佛神力自善根力遥见佛来自契智奉迎分。二各以天衣已下至供养于佛有四行经。明诸天以衣盛香华散佛供养分。此有十种供养众。三百千亿那由他已下至雨一切璎珞云无有断绝有十六行经。明诸天各各以心所兴供云供养分。此一段十种供养众。四百千亿那由他已下至天乐出妙音声供养如来宝幡供养如来有十二行经。明并陈所兴十种持散供养供佛分。五百千亿那由他已下至无厌足有二十五行经。旧住兜率天宫中菩萨以诸波罗蜜行兴其依果以为供养。此一段十七种供养云者。旧住本位位新来者。加行入位。此十七种供中先举盖为先者。为此位回入大悲菩萨行故。以大悲为首。以诸波罗蜜一时资助。华是智慧开敷义。帐是含容义。衣为忍义。铃网是说教义。如幻心是坚固义。为无体可成坏故。余准例约名义知之。此第三段有三十种百万亿供养众。末后有先住天宫菩萨众。有十七种供。从波罗蜜诸行生。从法身智慧解脱知见生。如文具明。所以胜天之供为非有为所报得故。是法身无作门所起超情作故。
　　第四尔时一切诸天及诸菩萨已下至阿僧祇众恭敬尊重。此之一段有一百五行经。总大众见佛饶益众生无限自在分。于中文义如经自具。
　　第五身光照曜无限分中有十二行经。约分七分。一尔时大众咸见佛身已下至无边法界有两行半经。明见佛光明境界分。二以佛神力已下至出世善根之所成就可两行经。明如来神力出妙音声说颂分。三复现百千亿那由他已下至自在之所出生有两行经。明如来现自报相庄严分。四又现不可说已下至甚深义可一行半经。明现无尽诸佛出兴分。五又现不可说已下至平等清净一行半经。明如来神力通变遍周分。六如是已下至不思议胜德生有一行经。明前所现是如来胜智德所生分。七复现百千亿那由他已下至佛法门故有八行经。明如来现不思议妙宝焰现自善根集大众分。此七段经中文义自具。此段意如来自现境界。令回向者加行契入。
　　第六尔时如来大悲已下至称扬赞说不可穷尽一段有二十六行半经。分为两段。一尔时如来大悲所覆已下至生三世诸如来家有十二行经。明如来示现庄严及神力令不可说世界众生获益分。二世尊所现已下至此段末有十三行半经。明如来所现之德显佛自在令一切众生发诸菩萨入佛所行酬本愿分。
　　第七尔时兜率天王已下至一切世界悉亦如是。有十三行经。明兜率天王办供请佛如来为欲益众生故。受请并结十方同此分。
　　第八尔时一切宝庄严殿已下至而说颂言有十三行半经。约分为两段。

　　新华严经论卷第十九



　　新华严经论卷第二十

　　　　长者李通玄撰
　　一尔时一切宝庄严殿已下至悉过诸天供养之上有八行经。明如来受请入殿以佛自己善根依果出胜诸天无比对分。此明加行会胜位德如佛故。二时兜率天宫中已下至而说颂言有五行半经。明诸天妓乐炽然不息诸天欢喜说颂分。此明入法悦乐故。
　　第九有二十行颂。明称叹往昔如来来入此殿分。云吉祥者。众善所集名吉。众福所加名祥。云金色殿者。殿有金色光明。亦名法身无垢。云莲华殿者。殿有众色莲华庄严。亦表法无染。是莲华义。山王殿者。明积德如山王。非殿有山。如经云。宝者。贵德为宝。非关宝王。余义可知。所以须叹往昔如来者有三义。一兜率天王念昔自分善根力合古。二明古今诸佛道迹普周。三明如来道迹依古不异非天魔梵所改今为众生生信入故。此十佛亦以加行随行成名。
　　第十两行经。明兜率天王叹佛并结十方同此。
　　第十一品末有十三行半经。约分为二段。一尔时世尊已下至为众说法有六行半经。明如来处座为众说法分。二不可说诸菩萨众已下有七行经。明十方菩萨来集处座殿内庄严妙好胜诸天一切十方兜率天悉同此云集庄严分。座体前已释讫。师子座上结跏趺坐者有二义。一世间威仪。二会此十回向中理事交彻。如来座体。以法界缘起不思议智无所依住大慈大悲以为座体。以无依住智性自遍周与虚空等。不去不来而对现色。身与众生数等。任根差别。随应调伏而化度之。而无所造作。如经云法身清净妙用自在者是也。与三世佛同一境界住一切智者。以智体无内外中边。诸佛同住境界亦尔。与一切佛同入一性者。为无性之性无出入也。诸佛同此也。佛眼明了者。觉一切法非有无。而能以智遍知一切诸法也。有大威德普游法界未尝休息者。以无作无依之理智破一切执著。皆悉消亡名之为威力。以智无表里性遍如虚空应感现形而无来。去名之为。游无俗不真名为法界。一念三世古今情尽教化众生无始无终。名未尝休息。明时不迁也。具大神通者。大智无依无形性无生灭名之为神。智无不达名之为通。随有可化悉能遍往者。明智无去来中边表里。十方众生应感皆见。皆悉不同名为遍往。以一切诸佛无碍庄严而严其身者此无碍庄严有二义。一四无碍智庄严。二佛依报正报二福庄严。一切相好及随好。是以如来身是正报。国土莲华藏世界是依报。智自善业而严自身及境为智。法尔自具无边功德。如九十七种大人之相。是只为无明所覆。以慈悲喜舍饶益众生。报得依果者。即随好光明功德是。如佛大人相有十华藏世界微尘数随好无限。如经且约举一种随好功德名圆满王。所有利益具在经说。又如无依住智体无自他内外所执。所有依报正报庄严身及国土。一切境界互相含入。犹如百千明镜影像互相。容入重重无尽。重重无尽。身土众境互入无尽。犹如帝释所居宝网。诸天眷属宝内重重众像相入身境无碍。身出刹土。刹土出身云。俱现佛事。一种自在诸法总然。于智境界不说有情无情之法。经云善知其时为众说法者。了根生熟如应化度。
　　问曰。何为诸佛知众生心时与非时。
　　答曰。以如来心与一切众生心本不异故。是一心一智慧故。以此知时与非时。诸佛了悟而与众生共之。众生迷惑自谓为隔。一切诸佛以一切众生心智慧而成正觉。一切众生迷诸佛智慧而作众生。及至成佛时还成众生迷理之佛。所说法门还解众生心里迷佛众生。以此不异故知众生心。经云不可说诸菩萨各从他方种种国土而共来集者。约万行差别名为他方。以法随根应物调伏名种种国土。不出如来大圆明智。名为而共来集。众会清净者。无情识也。法身无二者。与佛同一体性等无性也。无所依止者无得无证也。而能自在起佛身行者。无作之智同佛用也。坐此座已者。会此十回向法界本也。殿出殊好者以智所感也。出过诸天者。以智报感非有情为也。解云。菩萨所报相约行所生。论主颂曰。
　　菩萨以忍为垂鬘　　惭愧恒为衣服饰
　　戒品涂香及末香　　慈悲普覆为其盖
　　正心不动禅定幢　　智慧幡破诸邪见
　　方便常住生死海　　饶益众生为妓乐
　　总持演畅妙法音　　闻者解脱为歌乐

　　已上如文可知。此段有不可说他方菩萨众。此一段诸天住兜率宫。菩萨众总有一百五十个百万亿众。若他方所来菩萨有不可说。诸天庄严高座及宫殿色类。有一百八十种差别。一类有百万亿。如来及菩萨自福庄严无有限数。此会所将如是大悲。如是智慧。如是万行。但为长养初发心住初生佛家之智慧大悲令惯习自在故。时亦不改。法亦不异。智亦不迁。犹如竹[竺-二+韋]依旧而成。初生与终无有粗细。亦如小儿长初生而为大无异大也。此直以十行十回向十地十一地为养道之方便佛果在于初发心。又十住中一住具十住之功用故。及十住十行十回向十地总十住中总具足故。犹如神龙马王所生。其神驹生在其地。与父迟速相似。唯力用未如其母。如初发心菩萨。以乘如来一切智乘。初生佛家。与佛同智。唯神通道力未如。以待大悲万行长养故。虽长养功终法不异也。时不迁也。终不出初发心时力用功毕。如龙女不出刹那际三生成佛。是如善财一生得佛果亦尔。一生义者得无生也。今且约立无生有十。一诸蕴自体无生。二诸见自体无生。三空无生。四性无生。五时劫不迁无生。六涅槃生死无生。七说法音声寂默无生。八智慧分别无生。九神通力性自周遍无生。十不出刹那际对现三世尽古今劫一切众生前身无生。有此十种无生义故。是名一生当得菩提。是此经意。以十行十向十地十一地法方便用资初发心佛果。绝前后之情所望故。以资粮与佛果同时互为体用相资故。故号为觉行互严。此经以果资行令行无著。以行资果大用得办。如三乘以意生身菩萨未说乘佛一切智乘者。推佛果在十一地后三祇之劫终也。即地前三贤为资粮。十地为见道。佛果在十一地后三祇之劫也。如此教与三乘中五位行相。一倍颠倒行相不同。后当更明。

　　兜率天宫中偈赞品第二十四

　　将释此品。三门如前。
　　第一释品名目者。明以金刚幢等十菩萨各从异佛刹来。处兜率天宫至如来所。各化作妙宝藏师子之座已。各以十回向法门因果而偈赞之。故名偈赞品。异佛刹者。从十行中来入十回向。
　　第二释品来意者。此品为欲成十回向中因果法门故。此品须来也。
　　第三随文解释中。义分为二。第一长科经意。第二随文释义。
　　一长科经意者。于此一品大意前后总作十一段长科。一从尔时佛神力故已下至而说颂言有五十二行经。明金刚幢等十菩萨众十方来集彰因示果不二分。二如来不出世已下有十行颂。明佛以实示权分三。尔时坚固幢菩萨已下有十行颂。明叹佛身性相无比要常亲近供养无疲大愿成满方能履佛所行道分。四尔时勇猛幢菩萨已下有十行颂。明佛及法要以净心净行方了见佛有为不堪分。五光明幢菩萨已下有十行颂。明一佛身而生多佛身如幻而生起分。六尔时智幢菩萨已下有十行颂。明佛智无依无作不造不内不外而能现形普遍分。七尔时宝幢菩萨已下有十行颂。明如来所有应现非情所为任智无功众生自业应见分。此段约自修行之行智现相应故。非时分智立时分者是情故。多时少时俱是情故。八尔时精进幢菩萨已下有十行颂。明佛身非内外十方佛同等无有内外身对众生业现分。九尔时离垢幢菩萨已下有十行颂。明如来以无心无思无依之智性无表里对现十方随根普应分。十尔时星宿幢菩萨已下有十行颂。明如来无心意识可名为佛众生以有心意识及住寂灭心者总不能见佛分。十一尔时法幢菩萨已下有十行颂。明宁受众苦不舍如来分。已上各说一法共成十回向心。或但说有众生著有。或但说无众生著无。如经星宿幢菩萨颂云。众生有分别。是佛是世界。了达法性者。无佛无世界。如下文法幢颂云。宁可恒具受。一切世间苦。终不远如来。不睹自在力。此二颂皆相成就有无恐堕边见。余例知。如观十方何意为观众意之同别。亦观十方世界诸佛法同不二。
　　二随文释义中从第一初五十二行经义分为十段。一尔时佛神力故已下至来诣佛所。是诸众来集分。二其名曰已下至法幢菩萨。举所来十菩萨名号分。三所从来国已下至妙香世界。是诸菩萨所从来国土分。四各于佛所净修梵行已下至观察幢佛。举本所事佛之号分。五其诸菩萨已下至无量功德有八行经。明诸来菩萨化座而坐放光显德饶益分。六所谓已下至犹若虚空有七行经。明诸来菩萨见无依止清净法身智慧遍游十方事佛自在无碍分。七如此世界已下至无有差别。明都结十方同此来集分。八尔时世尊已下至神变之相。明如来放光所在普照十方彼此大众皆相见分。九如是菩萨已下至皆来集会有十六行经。明诸来菩萨往因同佛善根至法究竟自在分。十在于佛所因光所见已下至颂有两行经。明都结十方同此世界菩萨集会分。
　　二随文释义者。于此五十行经。约立十门。一明十方菩萨所来之法。二释菩萨名下之义。三释十世界之所表。四释十佛名号之因果。五释十菩萨来至佛所所化之座体。六释菩萨身光之因。七明菩萨所得何法而能自在化满十方。八释如来放光处所表法。九明诸来菩萨众海从谁发心。十明随位进修因果。
　　一明菩萨所来法者。经云一一各与万佛刹微尘为数者。明进升之法智之知见胜前位故。十住云百。十行云千。十向云万。俱从万佛刹微尘数国土外诸世界中来诣佛所者。明迷法云外世界智达名来诣佛所。云万佛刹微尘者。是迷悟之数也。
　　二释菩萨名下之义者。其名曰金刚幢菩萨者。菩萨前已释讫。金刚幢者。明坚固不动义。前十行位菩萨名林。表行覆荫广多义故。此位菩萨以幢为称者。明大悲之行处生死大海能摧破一切众生烦恼自智无倾动故。十行明以行自卑和怨义。十回向明大智坚强随悲破怨自在义。此约檀度行坚固幢菩萨者。此大悲为戒体故。勇猛幢菩萨者。此约大悲为忍。是勇猛义。光明幢菩萨者。此约大悲为精进之体。长处生死之夜。以智发明故。智幢菩萨者。此位大智于生死之中恒明常破闇故。以为定体。宝幢菩萨者。明以大悲大智慧善施教网。名为宝幢。明教可贵故。非世宝也。精进幢菩萨者。此位是第七方便行。善能知根同事处俗不迷同尘不污。是精进幢义故。无垢幢菩萨者。是此第八愿波罗蜜自无生死。以智随愿利生故。常无垢也。星宿幢菩萨者。此力波罗蜜法王位成差别智。明善知众根犹如星宿大小皆明。法幢菩萨者。此位是智波罗蜜。善安立诸法无能摧破者。是法幢义故。此已上是能行行之人。
　　三释世界名者。所从来国谓妙宝世界。明以妙法普施含生是可贵义。世界名妙乐者。明大悲为戒处生死利众生令得大乐。妙银世界者。明以法身理智以成忍体犹如白银柔软明净。妙金世界者。明精进利俗无有劳倦不亏真理黄中致福悉皆金色也。妙摩尼世界者。明法性白净用而无垢自在。以为定体故。妙金刚世界者。明无性妙慧能破虚妄不自坏故。妙波头摩世界者。是赤莲华也。明此以大悲方能同色香而无染故。妙优钵罗华世界者。青莲华色也。明第八以智随悲之行清洁不污。以青莲华色处泥不污。以用表之也。妙旃檀世界者。以此法师位成说法香也。妙香世界者。明此位大智大悲随位功德终。以无依无作之微妙智。而满十方无来去智。法音随遍无有形故。但云妙香不云形类。表胜前有迹故。此十世界已上名是此十回向位行中之法故。言妙香世界者。是随生死教化众生理智妙用也。世间以土地山河为世界。智人以智德妙用为世界。
　　四释十佛名号因果者。经云各于佛所净修梵行者。明随位进修加行佛果。即如下十个佛是。所谓无尽幢佛者。明此十向大悲之位所施无尽。以成佛果之号。其施如下回向品自明。风幢佛者。明巽为风为白净为言说为赤为日为明为白净即如风无形色而香臭悉吹皆令净故。又巽为鸡知时而鸣故。像此知根而垂教也。上值天门开众善也。巽为已盛阳之始也。定是非之时也。时斋戒法则之时故。巽为言说为口为面门谈众善也。能治辛丑。丑为小男。以众言说化童蒙也。以此言之。风幢佛是。此戒波罗蜜之风化果号也。解脱幢佛者。忍位中果也。忍力已成无不解脱也。是西方兑为卑下义。威仪幢佛。此主北方佛果。共信位中北方威仪智佛同号。此主北方师范位也。以威仪庠序以接童蒙故。以约行为果号。明相幢佛。此与十信位东北方明相智佛同号故。明约坎为所治。丑为信心。寅为契理。始明借方表法也。主丑为山。山为不动。不动即净。净能发明。明禅之始也。入定之始正慧开敷。以十向之位不离十信所信之法。于彼法上以为安立。此明十向之定体。能发大悲利俗之明慧故。如常幢佛。与十信中第六究竟智佛亦相似。总约随位升进波罗蜜上。立佛果号之名。总不离十信所信果。一如善财至弥勒佛果还指善财见文殊者是也。明文殊是启蒙信果之位。发行进修不离旧迹。今文殊菩萨住清凉山。是此阎浮一境之东北。主艮位。表启蒙发明之首故。故为童子菩萨。以实言之。本是十方诸佛无性理之妙慧。成佛莫不由之。此门即一切众生尽有。迷理自惑而不见。若悟理者现行分别是也。以定照之方明故。艮为止也。自余准例。随名会位知之。
　　五释诸菩萨来所化之座体者。经云。化作妙宝藏师子之座。以法宝利生教行网故。以宝网弥覆座上。十信位中座体约果成名。以宝莲华藏为体。十住位中约得如来智慧大悲而成体。即以毗卢遮那藏为体。即师子座号毗卢遮那藏。十行位中以净行离垢师子座。即以莲华藏为体。十回向位明大悲处生死设教行普该万法不拘一法故。座体直以宝为名。不限色类。以教行遍周而漉众生故。座有宝网弥覆其上。
　　六释菩萨身光者。明此位菩萨以大悲行处世利物任智慧而照众生即净光恒照。
　　七明菩萨得何法而自在者。经云。见无依止清净法身。以智身现无量故。是明见法无依止性。一切无明便为妙用智慧。即能通化无方。
　　八释如来放光处所表法者。明十信足下轮中放光以信为初。如十住足指端。明入圣位之初。十行足趺。明依圣性法身起行。十回向即于膝上放光者。明表法光明以膝者人之坐起回旋卷舒自在之所由也。明此回向位法门是。回俗处真解脱无染之大智。以悲愿利生。处生死而恒涅槃。处涅槃与生死无碍自在。以放光处表之。十地眉间表中道果光也。
　　九明诸菩萨从谁发心者。皆于自心无始分别。无明为发心之始。达此无始无明为大圆镜智故。即与十方毗卢遮那如来同善根故。若离此智。无成佛期。无见佛日。是故经云。如是菩萨皆与毗卢遮那往昔同善根故。明达自无明。成大智体。诸佛共此智也。
　　十明随位进修因果者。明金刚幢菩萨是所修行之人。妙宝世界是所修之行。无尽幢佛是所行之果。余九例知仿此。已下有十段颂。一颂十行。一行一颂。所颂之法是此当位十回向位中。都调治纲纪之门。如文自具。更加文释。文烦义沉表法难知。方可约释。余如文自具书。

　　十回向品第二十五

　　将释此品三门如前。
　　一释品名目者。此品何故名为十回向。答曰。以十住初生诸佛智慧家。虽有第七方便波罗蜜成大悲行。然为创始应真修理智出世心多行悲行劣故。于初发心住。于妙峰山顶见比丘。名为德云。得忆念诸佛智慧光明门。虽知以后次第十善知识。以十波罗蜜互相参入。和融诸行早已具足。然当随本位行门胜劣全异。此明同中别令升进故。如十行位中为行之首。即以三眼国比丘名善见。即以林中经行。用表其十行。以智眼慧眼法眼。观根利生化令出世故。以比丘所表为十行。广大覆荫众多以林所表。如此十回向位中。明前二位出俗心多。大悲行劣。以将十住初心所得诸佛之智慧。十行之中出世之行门。处俗利生故名回向。回真入俗利生故名回向。是故此位表法善知识。即以鬻香长者名号青莲华表之。明此十回向法门如合和香法。以将诸众香合为一丸。互相资益以成遍熏。十回向者。亦复如是。以戒定慧解脱解脱知见五分法身之香。和合大慈大悲诸波罗蜜四摄四无量涅槃生死诸尘劳门。共成一个法界之真香。皆从大愿为首。是故此位名为回向。长者名青莲华者。表此位行不染垢净生死涅槃也。又长者明处俗流。智长于世人名之为长者。青莲华者。明诸色华之中此华色香第一。以表五位行门。此十回向法门第一。何以然者。为此十回向法门以大愿力会融悲智。生死涅槃成一法界之真自在法故。能资前位佛果。使具普贤行门圆满故。亦成后位十地十一地行门。使惯习自在故。明前后十住十行十地十一地总是此十回向位中理智大愿大智。大悲所圆融故。故以此十回向位通前彻后总通收故表青莲华。众华之中色香最为殊胜出过余华也。又以表兜率天宫。于诸三界此天殊胜。何以故。为世间三世诸佛皆在此天长菩提心满化世间故。向上化乐天他化天乐放逸故。又向上色界无色界是乐净心多故。已下夜摩忉利是著乐之处天非知足故。四天王天四面而居非正位故。是故此天处欲界之天上下处中故。又此天要修三福德人之共生处故。何者为三。一修施。二持戒。三修定。自余诸天不修三福令均平故。皆偏多也。修戒施二福。是故余天。或多放逸。或多乐净。是故上生经云。乐欲长菩提心者。来生此天。是故此天说此十回向门。于此表法胜故。又向下忉利夜摩向上他化化乐。此天于此五天处中故。故说十回向。和会智悲均平令处中故。故于此天说十回向故。故将此处表所说法门。又将鬻香长者号青莲华。所表法位以此之义可解。是故名十回向。以表十波罗蜜行参和一多同别之门故。为十种回向以表无尽故。以大愿风吹智慈云令普雨故。
　　二释品来意者。大意如前所述可知。
　　三随文释义者。义分为二。一长科经意。二随文释义。
　　一长科经意者。从尔时已下。至第三十三卷末。总作十五段长科。第一从品初尔时已下。至去来现在一切诸佛回向。有三十三行经。是十方诸佛如金刚幢菩萨令说十回向分。第二佛子菩萨摩诃萨已下。至过去未来现在诸佛已说当说今说。有九行半经。是正举十回向之名目分。自此已下。佛子云何为菩萨摩诃萨已下。至第三十三卷内。至皆得清净到于彼岸。总有十卷经。明正说十回向随十波罗蜜进修行门分。已上十个回向。一个是一个波罗蜜行。都共为十段科。第十三佛神力故已下。至一切世界兜率天宫悉亦如是。有十六行经。是动地兴供分。第十四尔时复以佛神力已下。至亦复如是。有十行经。明同号菩萨来集作证分。第十五尔时已下。有六行半经。明金刚幢菩萨说颂分。
　　从初第一段诸佛加金刚幢分中。复分为四段。一尔时金刚幢菩萨已下。至演说诸菩萨十回向。有十八行半经。明金刚幢菩萨入定诸佛与同号加持分。二佛子汝当承佛威神之力已下。至无障碍法光故。有四行半经。明诸佛劝说十回向法门分。三尔时已下。至善根力故。有六行经。明诸佛与金刚幢十种法力加持分。四尔时已下。至去来现在一切诸佛回向。有四行经。明诸佛以手摩顶令金刚幢菩萨出定说法分。
　　二随文释义者。约立十门。一释入三昧因缘。二释三昧之名。三明诸来佛刹远近。四明诸佛之数。五明诸佛同号所缘。六明佛来现前称赞。七明诸佛共加入定。八明诸佛摩顶因缘。九明出定告众叹法。十明正说十回向。
　　一释入三昧因缘者。为欲令后学菩萨知轨则故。为知三昧方便现智令明净故。为知三昧之力能令说法智慧简择自在分明故。三世诸佛法则合如是故。故须入定。
　　二释三昧之名者。何故名为智光三昧。为以成就大悲之门非大智而不显。如十住中显佛智慧与自心同合。即以方便三昧无作无思。如净水澄明日月万像自然现彻。如十行之内三昧。即名号善思惟。则明　理随事法差别名善思惟。如此十回向所入三昧名智光者。明以智行悲明处俗无染。以此智光照俗无俗不真。是以鬻香长者青莲华表之。用明处俗无染。十住十行比丘以为标首。以明出俗之功。一依善财知识表之。是故此位圆悲智之自在故。故三昧名为智光。
　　三明诸来佛刹远近者。明随位胜进智慧增广。十行云万佛刹微尘。此位云十万佛刹微尘。表胜进过前。
　　四明诸佛之数者。经云。十方各十万佛刹微尘数。明进修智业广大与十方如来智体功用合故。
</div>
    <div class="pagination">
<a href="新华严经论_page10.html">上一页</a><span>...</span><a href="新华严经论_page6.html">6</a><a href="新华严经论_page7.html">7</a><a href="新华严经论_page8.html">8</a><a href="新华严经论_page9.html">9</a><a href="新华严经论_page10.html">10</a><span class="current-page">11</span><a href="新华严经论_page12.html">12</a><a href="新华严经论_page13.html">13</a><a href="新华严经论_page14.html">14</a><a href="新华严经论_page15.html">15</a><a href="新华严经论_page16.html">16</a><span>...</span><a href="新华严经论_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
