<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经随疏演义钞 - 第 51 页/共 54 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经随疏演义钞 - 第 51 页/共 54 页
  </h1>
  <div class="content">
   大方广佛华严经随疏演义钞卷第八十二

　　　　唐清凉山大华严寺沙门澄观述
　　大文第三十行。
　　疏。十中初三三宝持下疏文有四。一取论意释。二然第十地下会论同异。三既数名下会论同释。四上辨陀罗下会三处持字可知(五十四经)疏夫说法下即净名目连章中。时目连于里巷中。为诸居士说法时。维摩诘来谓我言。唯大目连为白衣居士说法。不当如仁者所说。所以者何。夫说法者。当如法说法无众生离众生垢故。法无有我离我垢故等。说法既权实下义取净名之意。
　　疏。非但依戒者。阿难四问佛令依戒为师。彼以戒为饶益。即是依止之义。
　　疏。岂畏众生相恼害耶者。以无违逆行多约耐怨害忍故。
　　疏。八中十句五对者。疏文有二。先标所依法相。而有二意。后然各有二意下双释上二。言各二意者十句五对。各具上二也。下依二意释之。先直就法体但约二谛以明。即释前约境心等五。后二约迷悟下即释上约五法明通。就迷悟以释。上即约境不出二谛。今此约心不出迷悟。悟即正智迷即妄想。由此二故说成五法。五法即分为五。一约相上以如对之。故无相是如。二就妄想上以正智对之。三就如如之上。唯就如如得失以明。四就正智上亦约正智得失以明。五就名上亦唯就名得失以明。五中皆通迷悟。然迷即有名相妄想。悟则唯正智如如。智契于如一味平等。余如前后说。
　　疏。九中初融三事心佛众生三无差故。后离融相故释不融。然不融中有二。一不坏相。二离融相。离融相约理无可融故。约心无想念故。不坏相约本自融不可融故。从三事下指文引证。
　　疏。仙陀四实。谓盐水器马前已广释。九义瞿声。即俱舍论云方兽地光。言金刚眼天水。于斯九种事智者立瞿声。唯金刚二字一义余八各一。
　　疏。如寒得火等即涅槃经。
　　疏。五以异言说异法者。即摄论第四秘密中第四转变秘密。论云。复有四种意趣四种秘密。一切佛语应须决了。四意趣义已见普贤三昧品。四秘密者。一令入秘密。谓三乘中依俗谛理说有人法。令入俗谛。二相秘密。谓说法相三自性等。三对治秘密。治八万四千烦恼。四转变秘密。欲令悟入总名秘密。论释第四转变秘密云。谓于是处以其别义。诸言诸字即显别义。如有颂云。觉不坚为坚善住于颠倒。极烦恼所恼得最上菩提。无性释云。谓于义转变差别。杂集云。谓说无余义名句文身隐密转变更显余义。无性释上偈云。谓刚强流散说名为坚。此非坚固。说名不坚。即是调柔无散乱定。即于此中起坚固慧。觉彼为坚。世亲释云。不坚谓定。由不刚强驰散难伏故名不坚。于此中起尊重觉詺觉为坚。释曰。彼二家释论言异意同。皆能密说顺得菩提。若取显了于散乱心起坚固慧。则远菩提。今取秘密于定不坚起坚固慧。则得菩提。言善住于颠倒者。无性释云。谓于四颠倒善能安住。知是颠倒决定无动。释曰。若取显了则住于无常计常等四倒之中。不得菩提。今则秘密知于常等于无常等上横计。而起决定知此名为善住。住于颠倒能得菩提也。世亲释云。是于颠倒中善安住义。谓于无常等是能颠倒。释曰。此则到彼所计义名善颠倒。于此安住故得菩提。言极烦恼所恼者。无性释云。为众生故长时劬劳精进所恼。亦引上偈云。一同无性二释无别。释云。若取显说为贪嗔等恼乱行者名烦恼。此即远离菩提。今取秘密精进勤苦劬劳行者。亦名烦恼则得菩提。其第四句得最上菩提。该上二义。庄严论第八对法第十二。皆同此说。
　　疏。亦犹小乘十遍处者。大乘亦有广略不同。今顺定十故引小乘。至法界品当广分别。
　　疏。亦犹依禅成八解脱者。亦如法界品。
　　疏。念想观除者。即智论文。文云。般若波罗密实法不颠倒。念想观已除言语法。亦灭无量众罪除。清净心常一。如是尊妙人则能见般若是也。念想观除约于内智。则不受外境。见色如盲等而言善巧者。非涉事善巧不念不受是入理善巧耳。
　　疏。初有八句别知缘相者。十二因缘相。二知迷下十二句知染净者。即双知性相迷悟染净犹是约相。广如六地。第一义中二俱叵得。即约性说。三知住下明知心行者。即能知性相观照之心。此中可以寂照虚怀而了。亦为明示心观处也。
　　疏。亦犹三法印等等取四印五印。并如明法品说(五十六经)疏。如善治船不惧海难。即大品经意。第七地已引。
　　疏。涅槃春池可于中说者。然此经喻乃有二意。一约教说。二约理说。今引涅槃乃是约教。即第二名春池喻。经云。譬如春时有诸人等在大池浴。乘船游戏失琉璃宝没深水中。是时诸人悉共入水求觅是宝。竞捉瓦石草木砂砾。各各自谓得琉璃宝。欢喜持出乃知非真。是时宝珠犹在水中。以珠力故水皆澄清。于是大众乃见宝珠故在水下。犹如仰观虚空月形。是时众中有一智人。以方便力安徐入水即得宝珠。远公释云。此即对前比丘叹昔所解无常苦空无我。真法教其甄拣。于中先喻。后约喻教劝喻中有三。一求真取伪喻。二欢喜持出下知伪非真喻。三是时宝珠犹在水下舍伪取真喻。上方喻意下约喻教劝比丘。文别有四。一约初喻呵其取伪。经云。汝等比丘不应如是修集无常苦无我想不净想等。以为实义。如彼诸人各以瓦石草木砂砾而为宝珠。二约第三喻教其取真。经云。汝等应当善学方便。在在处处常修我想常乐净想。三约第二喻劝知昔伪。经云。复应当知先所修集。四法相貌悉是颠倒。四重约第三喻劝修令真。经云。欲得真实修诸想者。如彼智人巧出宝珠。谓我想常乐净想。关中释云。譬如春时有诸人等在大池浴者。全为设譬使知昔非而学今得。是为用也。春既可乐又开浴之端而大池清旷濯之。甚宜除垢合时。寔唯昔说无常想者。沐浴来集如林集听本为涤累。以譬在大池浴。今喻不称故云有诸人等。经言乘船游戏者。既听致惑遂有失言。言迹似漫。义曰浮虚而在言先则应前过听者。乘以为实。是泛舟之像。离内之外无有实功为游戏也。经失琉璃宝没深水中者。常与无常理本不偏。言兼可珍。而必是应获由乘漫乖之为失宝也。乖则永隐为深没矣。经是时诸人悉共入水求觅是宝者。听本应取言旨。以从失成求。岂曰知之理数然耳。求必就说为人入水矣。经竞捉瓦石至乃知非真。言旨虽俱以乖为隐。然一本显譬浮。一本密譬沈而取互其实非宝。为草木瓦石之沉浮也。皆谓得真莫不欢喜持出。于伊字之譬及佛判非。明外乃知非也。经是时宝珠至水皆澄清。于取不得为故在水中。于知非为义真旨始现乎语。旨现不复浑迹则是珠力使澄清矣。经于是大众至虚空月形者。既自知谬方见语旨。犹在言下明显如月。无复有暗而理可仰故。如仰观虚空中月也。经是时众中至即便得珠。如说修行为安徐入水。要在修习我常四法而不废替方便之义。先修于常后知无常。如是得成在我岂非智哉。经不应修习无常等想乃至而为宝珠者合也。譬中已悉故略合耳。昔修都非而以为是似彼痴人也。经汝等应当善学方便在在处处常修我想常乐净想者。处处常修此四法者。必以得之为方便也。经复应当知先所修习四法相貌悉是颠倒者。知是则知非。知非则知是。对观然后无惑矣。经欲得真实修诸想者。如彼智人巧出宝珠。所谓我想常乐净想者。要常修得我常乐净。然后都得真实如彼智人也。上生公释远师大同。而不委此此上约权实教旨故引涅槃。若直就经宜用心观约理以说。经中初法次喻。后合。以一切智清净妙法而为宝者具三德故。明为般若净即解脱妙为法身。即体之智曰明。即照之寂为净。斯二不二为法身体妙之至也。凡夫如泥二乘有浅智如潦。光色不改不坏自心令浊水清。即是利他。远见烦恼。异于凡夫。求一切智异于二乘故非凡夫行。非贤圣行是菩萨行也(五十七经)。
　　疏。初一明清净对治等彼有四分。今具其三。但略无果果非正地故。然诸门一一皆与彼本分相应。有不晓者寻前自了。
　　疏。今初前三地下疏文有四。初明以此门释四地所以。二谓离有为下释总名。三地经有十下会通彼经。四结云下拣大异小耳。然此中离生有二。一离却生。二离生涩出生亦二。一从无之有曰生。二生长名生余可思。疏瑜伽四十六明菩萨随德假名者。彼论云。一切菩萨当知。复有如是等类无有差别随德假名。所谓名为菩提萨埵摩诃萨埵。成就觉慧最上照明最胜真子最胜住持普能降伏最胜萌芽。亦名勇健。亦名最圣。亦名商主。亦名大名称。亦名怜愍。亦名大福。亦名自在。亦名法师。如是十方无边无际。诸世界中无边。菩萨当知乃至内德各别无量无边假立相号。释曰下引二论与此全同。一二小异义无以别。
　　疏。又商主天子经有五义者。一于菩提分住持入故。故名菩提萨埵。二入大乘故。满大乘智故。故名摩诃萨埵。三不可求法智德入故。故名最胜萨埵。四不与烦恼共住为诸众生灭烦恼故。发精进故。故名净萨埵。五令诸众生行净道故。故名极净萨埵。
　　疏。言义唯实教者。总生下六段。四以回向无休为实。五以定知三昧出入为实。六通天眼但见三千等。三明十力方见过未今。见死此生彼便同力义。非是实教无此义耳。七以加悲念众生为实。又云亦是广七觉中一念觉者。地经约道品等明治。今五根八正即是道品。此广念觉。兼有七觉则与前文影略明耳。八正中以顺一切智异于二乘为实。九定权实双行为实。如初禅离欲恚害是实。而能逆化是涉权故异权小之九定也。下并可思。对前三地九次第定。则知此中权实双行。以实教定故。下指前文。
　　疏。四门同显道义下出经总标。所以约义须分下出疏。别配所以四中前二是五地修道为六地。庄严道是七地。故云约义须分后二属后。恐是译人一时标耳。
　　疏。十中前四各一无量者。会五无量界也。
　　疏。二无量助道下疏文有四。一显同前文。然彼有三分。一胜慢对治。二不住道行胜。三彼果胜上十平等是治他地慢。随如道即治自地慢。俱是第一分。今此即二三两分。二以智契如下释成不住道义。便仍前释正道。三今以圆融下通难释成难云。今是助道岂是不住道行胜等中行耶。故答云。俱为正道并为助道。则助道中有正道故。得合为不住道耳。四然正道不随事转下复有问言。既俱互通那得经中分成二名。故答云。虽则互通而文之中密已拣异。则显文中密已同用空等。显互通义。随事不隐显二别义。
　　疏。第六无量修道下文四。一显修道是六地所由。二无去来下显其同相。上显义同此显文同。三十中前四下别科配属。四四中下随文别释。于中有二。先释十平等言云。彼从别义开成前八者。一无相故。二无体。三无生。四无成。五本来清净。六无戏论。七无取舍。八寂静故。平等言今总明之。下略有三义。一不起心者约定故。经释云无动作故。二称本性约观智了本性心境冥故。故经释云如本性故。三遣修相者。即上二修亦不立故。释云无自性故。
　　疏。亦可配三性等者。如初来去即遍计所执性。以不不之即相无自性性下。二以依他圆成。对生无自性性胜义无自性性。可以意得。
　　疏。四举七喻通显无著者。七喻全同彼文。论释云。此明遣我非有相而有二释。一者前七句以无破有。七喻以有遣无。令不著无故。二者例同于前。亦以无遣有故云我非有相。幻梦影像不坏虚相取不可得。
　　疏。今别明五藏者。谓脾肾心肺肝也。上总举一腹所有。此唯此五藏下唯一心约事即然。约法皆十融无尽故。
　　疏。初明十眼等者。疏文有五。一指前经文释成眼义。如实知见为眼义故。二十中下随文会释。三出体。四明次第。五余如别章示。原然诸教章门多分为七门。一释名得名。二辨体。三修成次第。四类差别。五见境不同。六约人辨异。七问答分别。今但义合五段之中。初一义当释名。照瞩名眼故。别名随释中辨。二随文会释中。对余五眼辨开合同异。于中先释前五。但明业用同异。后五即开合同异。前中先总明同异。后别释即分为五。一肉眼中然明见不见。略有五义。一见粗不见细。二见近不见远。三见明不见暗。四见前不见后。五见障内不见障外。斯即亦是见境不同故。
　　疏。释及引论影出其三而言等者。等取粗细明暗。言天眼方见远等。等取余四。此乃成不见远等非释天眼。今肉眼下举此显胜。四十四下引彼指此。其应字合言说字。此中不说者。即智论指摩诃般若为此中。
　　疏。然天眼下二释天眼中。先序五眼。言假和合者。即是出体以肉天二眼皆是清净四大。不可见。有对色为体。但人天趣别耳。言不见实相者。即是所见境但翻前见近不见远等。则前五不见。天眼皆见而不见实相。实相是慧眼境故。从今明见心下显此十眼。言似同彼者。心若约相非实相故。今具性相故亦不同。
　　疏。此中慧眼下三释慧眼。言似法眼者约所见境异。以彼法眼见事及根欲等。今见众生诸根境异故同彼法。此中法眼似彼慧眼者。彼中慧眼见理境故。即如实相也。从所以互下出不同之由。以慧眼但见理故。不见尽灭一异。今举彼不见故云过彼。则显慧眼亦能见。理但同者不举耳。
　　疏。此中法眼下四释法眼。亦举彼不能显此之能。则一切法如实相言通事实理实。若尔云何分于法慧。然法慧二眼俱以慧数为体。五眼中明自有二义。一慧眼以正体智为体。法眼以后得智为性。二云。法眼从所知法为名。所知亦通于理。慧眼从能知智为名。今正取后义则显慧眼亦通二慧。
　　疏。彼佛眼下五释佛眼。先举他宗亦约所知境。后今举下会释今文。而有二意。一直案文则十力狭于一切法也。故云举胜。下又云十力下别显同。彼不出十力之所知。故显唯属佛拣异法慧。故举十力耳。然彼释名有三义。一云。四眼在佛皆名佛眼。此即佛身之眼从主为名。二云。佛者觉义觉即是眼当体为名。三亦可照达佛性名为佛眼者。涅槃云。若人能见身中佛性。虽是肉眼即名佛眼故。以十力当体照达名为眼耳。彼出体云。佛眼即以无功用智为性。或以圆镜等四智为体。皆十力义耳。
　　疏。后五中下释后五眼。言义兼法慧者。根本智即慧眼摄后得智兼于法慧。又能知即慧所知即法。其出生死眼者。亦前慧眼。慧眼见理故。释无碍眼先正明。后为不坏相下通妨。妨云。若尔一眼即足何用说十。故为此通释。一切智眼中言即是普眼者。名异体一。晋名普眼即佛眼总义。然普眼略有三义。一见普法故。二普见诸法。三所见即眼故。以前二义况出第三。具如毗卢遮那品。若法相宗言。后佛眼下五眼皆佛眼摄。一切智眼即是佛眼。
　　疏。故知十眼下第三出体。随相别体以见于前。此即圆融总相体耳。
　　疏。若辨次下第四辨次。唯约十眼明次。次别知根境即慧眼。次引入如实即是法眼。次令得佛力即是佛眼。次寻光而见即通智眼及光明眼。光有智光即同智故。次同归寂灭即出生死眼。后等同法界即一切智眼。其无碍眼以是总故通于前后。若法相中明次第者。约修以明。为导养身先修肉眼。肉眼见粗不见细等。次修天眼。天眼见色未见真境。故修慧眼。慧眼见理不能见事。故修法眼。法眼未圆故修佛眼。
　　疏。余如别章者。诸章门中皆广说之。然大意要妙上已略具。今更出其见境宽狭。然所见有四。一事。二法。三理。四实。阴界入等差别是事。苦无常等众生根性是法。二空真如是理。如来藏中真常佛性是实。此之四法五眼所见。一肉眼所见见障内等。然凡夫肉眼见百由旬。二乘肉眼同凡夫见。菩萨肉眼如大品说。极远见三千界。如来肉眼与菩萨同。见境分明。天眼有二。一报得随在诸地及于下地。下不能见上。若修得者。智论云。凡夫天眼见一四天下。以小声闻见小千界。大声闻见中千界。阿那律见三千界。缘觉小者见中千。大者见大千。菩萨修得者随人大小所见不定。远者见一切世界。故地持云。菩萨以一切世界为天眼境。报得者大品经说。极喜见三千如来见一切。后之三眼不可以方所定论。唯约得法深浅以辨。二乘慧眼唯见生空。菩萨慧眼具见二空。不能穷尽。如来毕竟。二乘法眼但见苦无常等诸法总相。粗观不能微细。若约不知根欲即无法眼。菩萨法眼了根欲性及一切法。若总若别。若粗若细。而无不穷尽。如来与菩萨同皆悉穷尽。佛眼二乘全无。菩萨人中进退不定。地前菩萨闻见佛性。未有佛眼。地上眼见故有佛眼。若准涅槃。九地已还闻见佛性。十地眼见而未了了。但见自身所有佛性。不见众生所有佛性。于自身中十分见一。如来佛眼穷尽。此明见实。若约人辨余则可知。佛之三身化身具五。报身无肉眼。法身无五眼。若约法性之眼亦得具五。然随法相宗差别。斯法性宗中一一圆融。具如上说(五十八经)疏。与三施九施等者。三施即财法无畏。九施即一自性。二一切。三难行。四一切门。五善士。六一切种。七遂求。八二世乐。九清净。乃至六度四摄皆有此九。十行之初已广说竟。故随显直释者。财施若显。即名财等难行等。不更广引九中别义三中别义。
　　疏。今初十施等者。言一无向背即清净中别义者。清净有十。今但有无向背之一耳。彼当第八。二遂求施者。遂求皆八今但有一。三二世乐者。二世乐有九。今亦唯二所以引梵本者。不乱之言不顺二世乐。以应时济难顺二世乐故。
　　疏。余七皆一切施者。一切即是三施。然亦九中之一。然一切有二。一内外之二。二有其三即财法无畏。故下结中十皆通三。今前三有其别相。后七无余施别相故。云即一切耳。五虽兼清净之义不求异熟。即十中第二也。六亦难行者。以兼一切施故云亦耳。难行皆三即三中第二。七内外财等者。内外即一切中初义也。财等通一切中三也。八九下通释后三。先总标。此回向巧即别释第八。治第一过即经中远离有为。治第二过即远离无为。上解释句行不住道下结成标句也。
　　疏。十度皆有三轮者。梵行品已说。轮即施家三轮。
　　疏。又四难行忍下上约三忍。今约九忍难行有三。今是其一。于下能忍是一难行。对于上流生忍则易。童仆子息生忍则难。彼合敬顺我合责罚故。言恕不逮者。即晋书中意。晋卫洗马凡所发言皆为实录。时有一人非理相忤。后有仆使所为非理于此二人并无愠色。人问其故。彼对之曰。非理相忤可以理遣。人之不逮可以情恕。故云恕不逮故。以释经中为上能宽。此亦外典。谓居上能宽为下能敬。君子之行也。
　　疏。又前五于所知等者。上约摄论三慧以明。今此下文即瑜伽论说三相以释五六七。
　　疏。第二二门明福智者下疏文有二。一总标二门。二福智即道下释二助道具言。乃有三义。一单福是道单智亦然。二合二为道。三双绝为正道。助道具亦三可知。
　　疏。六坚顺位等者。十忍品初已广引璎珞明竟。十智即智论二十六。
　　疏。俱舍云大种谓四界者。次句即地水火风即是界品。具云大种。谓四界即地水火风能成持等业坚湿暖动性。释云。初句标三义称大。一体宽广故。谓四大种遍所造色其体宽广。二增盛聚中形相大故。谓大地等。三能起种种大事用故。如地能持等。一义释种与所造色为所依故。大即是种能持自性故名为界。次句辨业。地能持用。等取水能成相火能成熟风能成长。后句出体可知。今但要初句以证界为毒蛇耳。
　　疏。二明了法者。下疏文有三。一来意。二总。以普贤下显能了智。则是圆智了法无法非圆。今但约相则所了通小耳。三一是凡夫下随文解释。以稚释经之童。以昧释经之蒙。易蒙卦云。蒙亨匪我求童蒙童蒙来求我。初筮告再三渎。渎则不告利贞。彖曰。蒙山下有险险而止蒙。蒙亨以亨行时中也。匪我求童蒙童蒙来求我志应也。初筮告以刚中也。再三渎。渎则不告渎蒙也。蒙以养正圣功也。象曰。山下出泉蒙。君子以果行育有德。注云。山下出泉未知所适。蒙之象也。释曰。今正取蒙昧未知所适义耳。言长四善根即暖顶忍世第一法。初地已广。
　　疏。二谓随信他言而行道故名随信行等者。俱舍贤圣品论云。且于十五心位建立众圣有差别者。颂云。名随信法行由根利钝别。释曰。见道位中圣者有二。一随信行。二随法行。由根利钝别立此二。谓钝者名随信行。彼于先时随信他言而行义故。若利根者名随法行。彼于先时由自披阅契经等法随行义故。此二若至修道。初名住信解。后名见至。疏已具用。
　　疏。然今既云下拣实异权。先正明小乘。但知我空尚谓法有。安觉自性。而云等者。见真实谛是须陀洹。知无往来是斯陀含阿那含人。不念受生法阿罗汉人。成就四义辟支佛人。一味缘起言义皆通大故有等言。
　　疏。是以智论下。引证成前通大之义。天台引此立于通教。通大通小通浅通深。今先列名。后当释义。初列名者。一干慧地。二性地。三八人地。四见地。五薄地。六离欲地。七已办地。八辟支佛地。九菩萨地。十佛性地。大品云。菩萨从初干慧地至菩萨地。皆学而不取证。佛地亦学亦证故云通三乘法也。二解释者。干慧地者三乘初心通名干慧。即是大乘三贤之位。小乘即是五停心等。谓一五停心观。二别相念观。三总相念观。总观无生四真谛理故名干慧。意云。未得定水故。二性地者。若用总相念成三十七品。初发有漏善入暖法顶法忍法世第一法。皆名性地。成内凡故。三八人地。谓信行法行二人体解见道假。以发真断见惑。在无间道即八人地。四见地。即是三乘同见第一义谛之理。同断八十八使尽也。五薄地者。发六无碍断欲界六品惑。证第六解脱。欲界烦恼薄故。六离欲地。谓断欲界五顺下分结尽。离欲界烦恼也。释曰。五顺下分结者。一身见。二戒取。三疑。四欲贪。五嗔恚故。俱舍颂云。由二不超欲即四五也。由三复还下即上三也。七已办地者。即发真无漏断五顺上分结八十八品修惑。尽断三界事究竟故言已办。释曰。五顺上分结者。一色爱。二无色爱。三上二界掉举。四二界慢。五二界无明也。贪过重故二界别明。余三过微二界合说。有此五结不超上界名顺上分结。八辟支佛地者。缘觉功德力大故能侵余习气故。九菩萨地从空入假。道观双流深观二谛。断习气色心等无明。得界外法界道种智。游戏神通学佛十力等故。十佛地者。大功德力资于智慧。一念相应慧观真谛究竟习气究竟尽也。故智论云。声闻智慧力弱。如小火烧木。虽然犹有炭在缘觉。智力强如大火烧木。木然炭尽余有灰。在诸佛智力大如劫火炭灰俱尽。亦如兔马等喻。菩萨佛地名异二乘。何得言通。答名字虽异同是无学。应供得二涅槃共归灰断证果。是一名义不殊。是名同义。究竟俱同也。广如天台四教。
　　疏。此上二下结。第二三即上所引俱舍意也。
　　疏。四第八人者。俱舍二十三贤圣品释住果极七返偈。先问云。此预流名为何义。若初得道名为预流。则预流名应目第八。若初得果名为预流。则倍离欲全离欲者。至道类智应名预流。下答意明初得果故名为预流。以超断者不定初得故。俱舍大疏宝公但云若预流名目初得道。即初见道第八人应名预流。亦不释于第八所以离欲等言。小疏释云。其苦法忍即是第八人。于八忍中从后疏之为第八故。若义林法师大疏钞云。八人地谓预流向也。四向四果从后数之为第八故。婆沙三十六第八圣者。谓随信行及随法行从胜数为第八故。又更一解。与小疏同。探玄引大般若。亦初果向同于林公从后数之。泽州远公引古婆沙论。詺须陀洹向以为第八。而对见道前七方便故名第八故。彼论中问言。云何为第八人。所谓信坚及法坚。钝根之人见道名信坚。利根之人名法坚。释曰。此上全同林公引文。而取义逆顺为别。俱未见文。以义取人远公理长。第八之名所以顺故。远公又云。外国相传云。更有八人者初发心人而未有行。二有相行人憎厌生死乐修善法。三无相行人学观空理破离欣厌。见人行恶心无忿怒。见人修善亦不欣庆。四方便行人虽见法空而常随有起诸善行。此四在于善趣地中。五者习种。六者性种。七者解行。八者圣种。初依地前未同圣种故非第八。第八人者不名凡夫。彰异于前云不名凡夫。拣异初依名为菩萨。当相以论不名为佛别异于后。释曰。远公解前顺今文。后非今意。彼释四依故可用之。因便引来以彰异辙。今疏正意取初果向。而俱舍小疏亦是初向而局苦忍。义成大局亦彰异辙。非用指南下引智论八人。亦初果向通十五心。而若约超断容余果向。
　　疏。故智论中有八人地者。证前文是初果向。案前十地。第三八人在于见道无间道故。五十九云。八人地者。所谓见谛道中信行一。法行二。须陀洹极六七世生三有须陀洹今世烦恼尽得阿罗汉。四有家家须陀洹三世生已入涅槃。五有中间须陀洹。六除第三余中间入涅槃。七住六住无碍五解脱中者八。皆是须陀洹向。释曰。此则初果向中有八种人故名八人地。非独第八。然此八人望七方便皆是第八。二义俱成。谓亦名第八亦名八人地也。故疏引来证成初向。望后第五既是初果。此为初向次第分明。若唯取于苦法忍者。余之七忍何以拣之。又十四心何以不取。又十五心皆未得果。论主何独将苦法忍而为难辞。林公成立为初果向理则无违。而从胜进数亦无所以。正义如前。
　　疏。若约超断等者。此下拣滥正取初果之向。不取二三果向。以超断人不定初得故。经略无。以义合有故复出耳。即俱舍云。具修惑断一。至五向初果。断次三向二。离八地三向。至第十六心。随三向住果。名信解见至。亦由利钝别。释曰。今疏取意展彼颂文以成长行。理皆已具耳。上智论文名家家。亦俱舍义颂云。断欲三四品。三二生家家。断至五二向。断六一来果。释曰初两句明家家下两句明向果。即预流者。进断修惑若三缘具转名家家。一由断修惑三四品故。二由成根德能治彼无漏根故。三由受生更受欲界三二生故。颂中但说初后二缘不说成根者。预流果后进断修惑诸无漏根理必合有。义准已成故颂不说。言断三四品受三二生者。若断三品名受三生。若断四品名受二生。谓九品惑能润七生。且上上品能润两生。上中上下中上各润一生。中中中下合润一生。下三品惑共润一生。既上三品能润四生。故断上三品四生便损名受三生。既言中上亦润一生。故断中上品惑。复损一生兼上损四。都损五生受二生也。问何故无断一品二品五品名家家耶。答必无有断一品二品不断三品中间死生。无有断五品不断六品而有死生。谓由圣者得初果已断欲修惑起大加行。必无未断一大品(三品名二大品也)有死生故。故断一品二品必断三品也。断第五品不断第六品者。谓第六品证一来果。以无一品能障得果故。断五品必断第六。余如彼说。所以引此文者。即下一来不还断惑多少皆要此故。
　　疏。五初果等者。即前共十地中见地也。然俱舍等以第十六心先已见理不明见道见。道要须未见今见故。今道已先见乃重虑修行。故名修道。智度论意至第十六是解脱道。断惑方终见谛始圆故名见地。
　　疏。释众结断乃有二意。先总后别总有三正三随者。三正即涅槃经。谓身见戒取疑。俱舍说断其六故加三随。边见随身见。执断常者必依身故。见取随戒取非因计因必计胜故。邪见随疑疑无之心断善根故。亦可下二别明八十八使。前俱舍中共引颂云。苦下具一切集灭离三见。道除于二见上界不行恚故。欲苦有十集灭各七为十四。道下有八成三十二。上二界四谛各除一嗔。故两界各二十八。故成八十八。此见所断。若语修道欲界断四。谓六根本除见及疑。但有贪嗔痴慢。上二界各唯除嗔。二界各三故有六。合欲之四共成十使。即三果已后断之。复合前名九十八使。更加十缠为一百八烦恼。
　　疏。由见谛断无明漏者。无明漏亦名无明流。四流之一。
　　疏。六一来果者。更一往天上一来生欲界故。而知无往来者即般若意。金刚十八住处中。第五胜中无慢住处。经从须菩提于意云何。须陀洹能作是念。我得须陀洹果不下。是意明。小乘四果尚得离慢。岂况菩萨求大菩提于初回向不离慢哉。故判此文是十回向初救护众生离众生相回向。言离慢者。是离我慢。文中四果皆有三段。此初果中上即如来反问。二须菩提言不也世尊此即答也。意明无念。三解所以者。经云。何以故须陀洹名为入流。而无所入。不入色声香味触法是名须陀洹。释曰。意云。须陀洹梵语此云入流。入圣流故。谓至第十六道类智心即入圣流。所以入圣流者。由了第一义谛无所入故。则不起心念言我入流。若有念虑言我入流不契谛理。则不入圣流。而此无念无入即无漏圣智。故不入于六尘之境。故上疏云。由见谛理断无明名生无漏。二一来果。经云。须菩提于意云何斯陀含能作是念。我得斯陀含果不(问也)须菩提言不也由尊(答也下释云)何以故。斯陀含名一往来而实无往来。是名斯陀含。释曰。断六品惑解脱道中契于谛理更不生于一往来念。若有心念即有我慢。岂得圣果。故今疏云知无往来。三不还果。经云。须菩提于意云何。阿那含能作是念。我得阿那含果不。须菩提言。不也世尊。何以故。阿那含名为不来。而实无来是名阿那含。释曰。大意同前亦无心念断五顺下分结名为不还。疏乃至八地惑皆断者。非但断欲修惑。更进断四禅三空并前欲界故云八地。当处不还。以非想惑皆断尽者。成阿罗汉故。八地则已该于三界。故云不乐三界。上之二界犹不爱乐。故云而实无来。四无学果。经云。须菩提于意云何。阿罗汉能作是念。我得阿罗汉道不。须菩提言。不也世尊。实无有法名阿罗汉。世尊。若阿罗汉作是念。我得阿罗汉道。则为著我人众生寿者。释曰。阿罗汉断五上分结。总说所断之惑。有八十九种。若见所断总有八品。即上下八谛。若修所断三界九地。地地有九成八十一品。亦证八十九品无为为应果体。言应果者。应受人天一切供养。若有心念不契无为。即是我慢著我人等。由无心念故名应果。故实无有法名阿罗汉。今经略无无念之义。八无学下辨罗汉法。六通等义前后已具。今取前后曾未说者即八解脱。略示名相。俱舍颂云。解脱有八种。前三无贪性。二二一一定四无色定。善灭受想解脱微微无间生。由自地净心及下无漏出。三境欲可见。四境类品道自上苦集灭非择灭虚空。释曰。初句总标。次两句别名前三解脱。第四句别明次四解脱。第二行颂明第八解脱。后一颂总明所缘。言解脱有八种者。一内有色观外色解脱。谓于内身有色想贪。为除贪观外不净青瘀等色。今贪不起故名解脱。第二内无色想观外色解脱。谓于内身无色想贪虽已除贪为坚牢故。观外不净青瘀等色。令贪不起名为解脱。第三净解脱身作证具足住。谓观净色令贪不起名净解脱。观净色者显观转胜。此净解脱身中证得名身作证具足圆满。得住此定名具足住。四无色定为次四解脱。四解脱各能弃背下地贪故名为解脱。后第八灭受想定解脱身作证具足住。弃背受等名为解脱。依婆沙论此言解脱者。谓弃背义。前三无贪性者。初三解脱无贪为体。近治贪故。三中初二不净相转。作青瘀等诸行相故。第三解脱清净转。作光鲜行相转故。此三助伴皆五蕴为性。二二一一定者。上二即初二解脱。下二即初二禅以初二解脱依初二禅起。故云二二。一一定者。上一谓第三解脱。唯依第四禅起云一一定也。以第四禅离八灾患慧心澄净故。有净解脱。四无色定善者。四无色定解脱以善定为体。非无记染非解脱故。亦非散善性微劣故。无散善者如命终心也。灭受想解脱微微无间生者。灭受想解脱也。有解厌背受想。有解背一切有所缘心。有云。解脱定障故名解脱。微微心后此定现前。入灭定心总有三种。一者想心。二者微细心。三者微微心对前心已名微细。此更微细故名微微。从微微心入灭尽定。由自地净心及下无漏出者。明出灭定心也出灭定心。或有顶净心或起下无所有处无漏心。如是入心唯是有漏。通从有漏无漏心出。三境欲可见者。初三解脱唯以欲界色处为境。有差别者。初二境可憎。第三境可爱。四境类品道自上苦集灭者。四无色解脱各缘自地上地苦集灭谛。及缘九地类智品道。为所缘境非择灭虚空者。无色解脱亦缘自地上地苦谛集谛上非择灭。及缘九地类智品上非择灭及虚空。为所缘境。问第三静虑宁无解脱。答第三定中无眼识所引欲色贪故。自地妙乐所动乱故。故无解脱。问行者何缘修净解脱。答为欲令忻故修净解脱。前不净观令心沈戚令修净观。策发令忻或为审知自堪能。故谓前所修不净解脱为成不成。若观净相烦恼不起。彼方成故。问何故经中第三第八解脱得身证名非余六耶。答以八中此二胜故。二界边故得身证名。第三解脱唯取净想。令惑不起名为殊胜第八解脱以无心故为殊胜。第三解脱在色界边。第八解脱在无色边。疏文对会可知。言余义已见上文者。谓六通即三地及十通品说。九定即此品。灭定亦如六七地辨。广如九地。诸论即瑜伽智论唯识等说。然萨遮尼揵子经第五亦广说六通等。

　　大方广佛华严经随疏演义钞卷第八十二



　　大方广佛华严经随疏演义钞卷第八十三

　　　　唐清凉山大华严寺沙门澄观述
　　疏。今初十魔下分三。一总释为魔之义。二然四魔下对四辩异。三若欲下与四相摄。
　　疏。二有十魔下分二。先总释业相。二十中下释文。
　　疏。二于蔽度下释第二句分二。一总释文意。二夫真道者下立理。于中有二先约智说则蔽度两亡。后又悲化恶故下约大悲说先正明。后况恶为善资下。即借老子意释成上义。即道经无辙迹章结文。彼章具云。善行无辙迹善言无瑕谪。善计不用筹策善闭无关键。而不可开。善无结绳约而不可解。释曰。意云。无心于此五何有辙迹等耶。次云。是以圣人常善救人而无弃人。常善救物故无弃物。是谓袭明。释曰。心无所系无可无不可。何所弃哉。次云。故善人不善人之师。不善人善人之资。不贵其师不爱其资。虽知大迷是为要妙。释曰。此有二意。一约密意。谓虽师法善人资取恶人而不贵。不爱师资两亡以为玄德。凡俗虽知而大迷于道谓之要妙。二约显意。善者所法恶是我资。而不贵爱。则虽知善恶乃是大迷。善恶皆善是谓要妙。则顺上文无弃人物。今疏用此故令化恶也。密用曰袭。
　　疏。今初即是果现下疏文有六。一会同前文。二释见义。三随文释。四总结圆融五摄之成对。六总显包含。今初此中所见即前十佛者。即十信末五十三经。然探玄记引法集经菩萨入十种法能知诸佛。何等为十。所谓集气佛果报佛三昧佛愿佛心佛实佛同佛化佛供养佛形像佛乃至广说。若欲会者。集气即义当随乐佛。其本集而欲见故。果报即业报佛。次三全同实佛。义当法界。同佛即本性。本性同故。化即涅槃供养即正觉。形像即住持。二然此中明见下释见佛义。于中亦三。初正明。二若菩萨下反显。三亦不得下遮救。恐有救云。半就能见如无著佛等。半就所见如出生等。岂不通耶。故今遮云。不得半就能所令人致惑取解无由。故十种见义成杂乱故。
　　疏。一无著者下三释文。释此一句。疏文有三。一正释正觉标其所见无。著即正觉之相二。又邪慧下。则正觉无著二义不同。所见能见名须具二。今所见有正觉德圆。略无邪慧而不离。能见则有无邪智而不离。略无正德而不圆故。令佛中影取无著。能见之中影取正觉。是故疏云佛见影略。三此即下结成总别。
　　疏。二乘愿出生中文云下引证。即华藏品言。又乘此愿下。上约生身此约生德。疏故下善财等者。引证。即七十七经。善财修观此约真身。又云。一切化佛从敬心起。明知敬属于机能见化身。信属于佛因信成果。
　　疏。亦能令见者信者上约真身信自属佛。今就真身信亦属机。以相好庄严显由此成故令物信。
　　疏。四随顺众生等者。即论中意。又随顺众生以圆音下即海东意。谈玄之中已显不违正理。故双出之。
　　疏。深入涅槃故能示灭者得无住涅槃。能建大事。言深入生死则示灭非真者。悟生死性即性净涅槃。故知示灭非真灭也。称性常在故六法身者。初以如智契合具德法身。故云满于法界。法界是所满故下。约法性身云为佛体。疏七湛然安住者。择安住见。真唯识性即是心佛。疏八寂然无依释见一义。次以无依释三昧佛。后触类下释无量义。疏九平等亦二义释。先能所合明。后本觉下唯就理说。疏十随自他意下即意生身。然有三义。一如意速疾。二随自意成。三随他意乐。今用后二释随乐言。随自所乐普受法身。随他所乐欲受何类。
　　疏。依上十见下四六相圆融总即一佛。别分为十。同带于佛异则正觉。相好等差。成则揽十共成真佛之义。坏则十身各住自性。
　　疏。又此十种下第五束之成对。
　　疏。又此十见各有十义下。第六结成包含即海东意。海东顺于晋经名有数异故。今取义亦有小殊。今直就此经相应引证。一正觉佛无著见者。有十无著即此品云。所谓于一切世间无著。于一切众生无著。于一切法无著。于一切所作无著。于一切善根无著。于一切生处无著。于一切愿无著。于一切行无著。于一切菩萨无著。于一切佛无著。此十虽因彻于果位。一切无著而不思议品。十种离果清净亦果无著。等二愿佛出生见亦有十种出生。不思议品云。诸佛世尊有十种念念出生智。何等为十。所谓一切诸佛于一念中。悉能示现无量世界从天来下。二菩萨受生。三出家学道。四菩提树下成等正觉。五转妙法轮。六教化众生供养诸佛。七不可言说种种佛身。八种种庄严无数庄严如来自在一切智藏。九无量无数清净众生。十三世诸佛种种根性种种精进种种行解。于三世中成等正觉。释曰。其一二等数经文所无。句句皆如初句。有一切诸佛至世界之言。即是从后得智愿生八相等。三业报佛深信见。若约庄严应如不思议品十种最胜无上庄严。今取因行则不思议品果中所无。即如十藏品云。信一切法无相。信一切法无愿。信一切法无作。信一切法无分别。信一切法无所依。信一切法不可量。信一切法无有上。信一切法难超越。信一切法无生。释曰。以此为因成果也。亦可如十地中十种信。四住持佛随顺见者。若约随顺众生住持。佛法即十种为众生作佛事。不思议品云。诸佛世尊有十种为众生作佛事。何等为十。一者所谓一切诸佛示现色身。为众生作佛事。二出妙音声。三有所受。四无所受。五以地水火风。六神力自在示现一切所缘境界。七种种名号。八以佛刹境界。九严净佛刹。十寂寞无言。释曰。句上皆有一切诸佛。句下皆有作佛事言。一如初句。寂寞无言即自身舍利住持自在。若约圆音住持。即如下文如来应正等觉转法轮时。以一事故于众生心中种白净法无空过者。即随顺义。何等为十。所谓过去愿力故。大悲所持故。不舍众生故。智慧自在故。随其所乐为说法故。必应其时未曾失故。随其所宜无妄说故。其身最胜无与等故。言辞自在无能治故。智慧自在随所发言悉开悟故是为十。五涅槃佛深入见者。即出现品云。欲知如来大涅槃者。当应了知根本自性。释曰。了知即是深入义也。经云。如真如涅槃如来涅槃亦如是。二实际。三法界。四虚空。五法性。六离欲际。七无相际。八我性际。九一切法性际。十真如际。释曰。具足皆如初句。如是了知名为深入六法界佛普至见者。若直约法界说。如至一切处回向云。譬如实际无处不至。至一切物。至一切世间。至一切众生。至一切国土。至一切法。至一切虚空。至一切三世。至一切有为无为。至一切语言音声。然今但有九有为无为。应分为二若就佛上明遍至者。即不思议法品云。佛子诸佛世尊有十种法普遍法界何等为十。所谓一切诸佛有无边际身色相清净。普入诸趣而无染著。二无障碍眼于一切法悉能明见。三无碍耳悉能解了一切音声。四鼻能到诸佛自在彼岸。五有广长舌出妙音声周遍法界。六身应众生心咸令得见。七意住于无碍平等法身。八无碍解脱示现无尽大神通力。九清净世界随众生乐。现众佛土种种庄严。而于其中不生染著。十菩萨行愿得圆满智。游戏自在悉能通达一切佛法。释曰。十句之中皆如初句。有一切诸佛有无边际言。舌中有广长故关无边际语。七心佛安住见者。不思议品云。诸佛世尊有十种无量住。所谓常住大悲。住种种身作诸佛事。住平等意转净法轮。住四辩才。说无量法住不思议一切佛法。住清净音遍无量土。住不可说甚深法界现一切最胜神通。住能开示无有障碍究竟之法。释曰。此是佛心之所住也。经唯九句应开净音遍无量土为二。八三昧佛无量无依见者。不思议品云。诸佛世尊有十种无量不可思议佛三昧何等为十。所谓一切诸佛恒在正定。于一念中遍一切处。普为众生广说妙法。二普为众生说无我际。三普入三世。四普入十方广大佛刹。五普现无量种种佛身。六随诸众生种种心解现身语意。七说一切法离欲真际。八演说一切缘起自性。九示现无量世出世间广大庄严。令诸众生常得见佛。十令诸众生悉得通达一切佛法。无量解脱究竟到于无上彼岸。释曰。具足皆如初句。有一切诸佛恒在正定于一念中遍一切处之言。虽有此无量而心无所依。九本性佛明了见明了即是智身故。四十七云。诸佛世尊有十种知一切法尽无有余。何等为十。所谓一知过去一切法尽无有余。二知未来一切法。三知现在一切法。四知一切语言法。五知一切众生心。六知一切菩萨善根上中下种种分位。七知一切佛圆满智及诸善根不增不减。八知一切法皆从缘起。九知一切世界种。十知一切法界中如因陀罗网诸差别事。释曰。十句皆有尽无有余之言。十随乐佛普受见者。普能受领随乐现故。即四十六诸佛世尊于一切世界一切时有十种佛事。何等为十。一者若有众生专心忆念。则现其前。二者若有众生心不调顺则为说法。三者若有众生能生净信必令获得无量善根。四者若有众生能入法位。悉能现证无不了知五者教化众生无有疲厌。六者游诸佛刹往来无碍。七者大悲不舍一切众生八者现变化身恒不断绝九者神通自在未曾休息。十者安住法界能遍观察是为十。释曰。斯则普随众生之所受也。
　　疏。又如瑜伽九十下重释净戒。先举所治。后亦有五相下举其能治。此五亦可对前五。唯三四不次。一由佛许还净故不自责。二由灭无知不惧天所诃。三已生无犯之意不惧恶名。四于同行悔不惧同行之责。五佛许悔除故不惧恶道。而其实义此五通能治于前五。
　　疏。俱舍十九云一慢等者然文具有。疏引彼论以释今经。恐不知主客今重具引。俱舍云。慢七九从三皆通见修断。瑜伽杂集大同俱舍。今依俱舍。疏中三。一依俱舍列名。二今文下对文开合。三前三即慢下释文。先别释初三于中二意初标。次故彼论下全引论文正释慢义。初一轻人下别释三句。
　　疏。四自高下释过慢。从是于他下全是论文。五中先指同会释。二有德下将经。就论文具云于他胜谓己胜名慢过慢。慢他过故。六邪慢。论具云于实无德中谓己有德名邪慢。上皆论文下即论释。从自起诽谤下疏牒今经会通论文。七卑慢中疏以经就论。即自求高座下是。论具足云。于多分胜谓己少劣。名为卑慢余皆疏释。八亦邪慢者。即见有德人下是也。颦戚粗犷即是恶行。此即将前论中成就恶行收之。九言我慢所吞故者。以经释成知是我慢。若论具云。执我我所令心高举名为我慢。恃我起故。释曰。疏以易故不引论释十即增上慢下。疏中先以经会论。后其但以下随难重释。前中具足论云。未得谓得名增上慢。瑜伽云。己无实德谓己有德。杂集云。谓于未得上胜证法计己已得上胜证法。疏会释论文易可知。上论偈云。慢七九从三者。即是九慢从前七慢三慢而生。言九慢者。发智论云。一我胜慢类二我等慢类三我劣慢类四有胜我慢类。五有等我慢类。六有劣我慢类。七无胜我慢类。八无等我慢类。九无劣我慢类。言从三者。一慢。二过慢三卑慢。初三中一我胜慢类。从前过慢出。二我等慢类从前慢出。三我劣慢类从卑慢出。四五六三如次。从卑慢及慢并过慢出。七八九三如次从慢过慢卑慢中出。释曰。然上九慢既从三生。则成三三皆有别相。论更不释细详可见。但有难云。问于多分胜谓己劣卑慢可成。有高处故无劣我慢。高处是何。答谓自爱乐胜有情聚反顾己身。虽知极劣而自尊重得成无劣。我慢类也。言皆通见修断者。七九同故云皆通也缘见所断起者名见所断。缘事起者名修所断。
　　疏。若约八慢等者。即刊定意涅槃成实者。皆有八慢。天台智者引文殊问经。释法华八鸟。明八慢。谓一盛壮慢如鸱。二性慢如枭。三富慢如雕。四自在慢如鹫。五寿命慢如乌。六聪明慢如鹊。七行善慢如鸠。九色慢如鸽(五十九经)疏诸经论中多用初缘者。谓今此菩萨自然化生等。智论皆然。探玄记有问云。据此经兜率命终即入胎等。何故梁摄论明化身二十年在中阴。真谛三藏金光明疏中释云。有小乘别部云。听待父母受生竟故二十年在中阴。释曰。此乃机见不同故。言二十年等多小劣见。
　　疏。五乘愿化生者。明非没生也。
　　疏。谁能于佛恃种族者。瑞应经云。从劫初已来代代相承。作转轮圣王。近来四代虽不作转轮圣王。而作人中之王明是万代金轮之种。故种族无上。
　　疏。说智慧藏为胎藏者。显智德生佛。以离垢藏即是断德。以法界藏即五藏之一。正是法身。八即般若九即解脱。乃用三德为胎藏耳。故下疏合为能所。证智之与断皆能证也。
　　疏。十方各行七步者。即涅槃第四如来性品云。善男子此阎浮提林微尼园。示现从母摩耶而生。生已即能东行七步。唱如是言。我于人天阿修罗中最尊最上。父母人天见以惊喜生希有心。而诸人等谓见婴儿。而我此身无量劫来久离染法。如是身者即是法身。非是肉血筋脉骨髓之所成立。随顺世间众生法故示为婴儿。南行七步示现欲为无量众生作上福田。西行七步示现生尽永断老死是最后身。北行七步示现已度诸有生死。东行七步示为众生而作导首。四维七步示现断灭种种烦恼四魔种性。成于如来应供正遍知。上行七步示现不为不净之物而所染污。犹如虚空。下行七步示现法雨灭地狱火。令彼众生受安隐乐。毁禁戒者示作霜雹。
　　疏。显自在奇特下。总显大意。
　　疏。如瞿波者。七十五中广说因起。
　　疏。三一言骂佛。六载受饥缘如大乘方便经第二者经有三卷。亦编入宝积部中。当第一百六十八。此即当一百七经。先总云。善男子汝今善听。以何因缘菩萨苦行六年。善男子非是菩萨宿业余报受此苦也。欲令众生于一切恶业报中生厌患心归向菩提。释曰下经文广今当略引。复次善男子昔迦叶佛时。有婆罗门子名树提。有亲友五人久近恶友失菩提心。奉事外道不能信解佛语佛法。彼师自言我是世尊。树提欲引五人转其邪心。至瓦师所作如是言。我不欲见秃头道人。何有秃人能得菩提道。菩提之道甚深难得。后经少时与彼五人在一屏处。瓦师往彼赞佛功德。令住见佛。树提思惟五人根生。我若赞佛必彼生疑。自护本愿故。般若波罗蜜报行方便故作如是言。我不欲见秃头道人。何有秃人能得菩提。菩提之道甚深难得。云般若波罗报者菩萨行般若波罗蜜无有菩提想。无有佛想不见佛菩提。不于内外中间见菩提。知菩提空故行于方便。作如是语。后于一时与五人在河水边。瓦师承佛神力即至其所。赞佛难遇固不肯去。瓦师遂捉其发牵至彼所。五人随往彼之国法。执人发者罪应至死。时人见之皆言佛有何德。乃令瓦师忘死引之。既至佛所。五人礼敬发心呵责树提。又闻佛德辩才发菩提心。为说菩萨藏不退转陀罗尼金刚句无生法忍。五人得无生忍。释曰。是如菩萨为化五人般若观空而发于言。即大乘方便岂有报耶。
　　疏。四五浊众生皆有重罪至亦如彼说者。即其后经云。复次菩萨尔时为化五人示自业报。使余若知不知苦乐报者念言。一言诽谤迦叶佛而彼菩萨得解脱。况我不知而作恶言。是故我今当自悔除一切过业更不得作。释曰。然化五人言义明显示六年之意。事犹未显恐是五人兼已为六耳。彼五人似当五俱轮。经文又云。为伏诸外道日食一麻一麦。故又为化五千二百粗行诸天及外神仙粗行菩萨。是名菩萨摩诃萨行于方便。
　　疏。皆言示者。久已降故者即涅槃第二。佛许受纯陀之供云。纯陀。施食有二果报无差。何等为二。一者受已得阿耨多罗三藐三菩提。二者受已入于涅槃。纯陀不受此言广难如来。谓二女先施。是杂食身非金刚身常身法身等。岂得言同佛。答云。尔时破坏四魔今入涅槃。亦破四魔。是故我言亦施果报等无差别。末后云。如来之身已于无量阿僧祇劫不受饮食。释曰。此身不受饮食。则显此身久已降魔。
　　疏。魔王多是大菩萨者。即净名经当第二卷不思议品。因说室句广坐。皆不思议解脱之力方便广说不思议事。迦叶悲叹竟。尔时维摩诘语大迦叶言。仁者十方无量阿僧祇世界中作魔王者。多是住不可思议解脱菩萨。以方便力教化众生现作魔王。即其文也。
　　疏。无有恶魔下。亦大乘方便经意。下指经文。具足经云。菩萨坐菩提树下。使恶魔波旬至菩提树下。不欲令菩萨成就阿耨多罗三藐三菩提。善男子。魔本不能至菩提树下。若我不召而能来者无有是处。善男子。尔时菩萨坐菩提树下。如是思惟于四天下谁最尊第一。此四天下今为属谁。菩萨即知恶魔波旬欲界最尊。今我与魔共斗。魔若不如一切欲界所有众生悉皆不如。尔时诸天人众和合。而来到菩提树下。到已必发清净信心。下取意引。魔众天众八部见菩萨游戏发菩提心。尽得解脱故。疏云胜降余伏。
　　疏。一示德诤者。小人力诤故。二破魔佛谁愈者愈犹胜也。经文自显亦方便经意。第三缘即彼经次文云。善男子菩萨如是思惟已。放眉间白毫相光。能令波旬宫殿黑暗。尔时三千大千世界以光明照故。普令大明。此光明中出如是声。彼释种子出家学道。今当成阿耨多罗三藐三菩提。过魔境界胜出魔众。减损当来一切魔众。令彼菩萨与魔共战。善男子尔时波旬闻是声已。心大忧愁如箭入心。时魔波旬严四种兵。满三十六由旬欲为留难。菩萨尔时住大慈悲及大智慧。以智慧金色之手。而以指地。一切魔众寻即散坏魔众。坏已八万四千亿天龙鬼神乾闼婆阿修罗迦楼罗紧那罗魔睺罗伽拘槃茶。如是大众见菩萨威德身体殊妙容颜端严威力勇健。发阿耨多罗三藐三菩提心。是名菩萨摩诃萨行于方便。释曰。疏但义引耳。疏及本行集者。大意则同但文广耳。故彼经意。诸天本见魔王自在将谓胜佛。故决彼疑令知佛胜。七一被者。亦涅槃经云。尔时欲界主魔王波旬。与其眷属诸天采女无量无边阿僧祇众。开地狱门施清净水。因而告曰。汝等今者无所能为。唯当专念如来应正遍知。建立最后随喜供养。令汝等长夜中获安隐乐。时魔波旬即于地狱息诸刀剑等。次云。持诸供具胜过一切人天所设。其盖小者覆中千界。来至佛所稽首佛足白佛言。我等今者爱乐大乘守护大乘。世尊若有善男子善女人。为供养故。为怖畏故。为诳他故。为财利故。为随他故受是大乘或真或伪我等尔时当为是人除灭怖畏。说如是咒。
　　啅枳咤咤罗啅枳卢诃隶摩诃卢诃隶诃啰遮啰多啰莎诃
　　释曰。此即翻护法文也。
　　疏。小乘以眼智明觉系于四谛等者。已见出现法轮章中。
　　疏。次四智具即四悉檀者。问明已广。即智论第一论别有解释。总名悉檀者。诸三藏译皆云义宗。具云悉檀多。有云遍施乃意释耳。疏第十涅槃下初总明。后初二下别释。此中即用涅槃第二经因三修比丘叹无常等以为上想。佛广诃之。后为正说云。汝等若言我亦修习无常苦无我想。是三种修无有实义。我今当说胜三修法。苦者计乐乐者计苦。是颠倒法。无常计常常计无常。是颠倒法。无我计我我计无我。是颠倒法。不净计净净计不净。是颠倒法。如是等四颠倒法。是人不知正修诸法。汝诸比丘于苦法中生于乐想。于无常中生于常想。于无我中生于我想。于不净中生于净想。世间亦有常乐我净。出世亦有常乐我净。世间法者。有字无义。出世法者。有字有义。何以故。世间之法有四颠倒故不知义。所以者何。有想倒心倒见倒。以三倒故世间之人乐中见苦常见无常。我见无我净见不净是名颠倒。以颠倒故。世间知字而不知义。何等为义。无我者名为生死。我者名为如来。无常者声闻缘觉。常者如来法身。苦者一切外道。乐者即是涅槃。不净者即有为法。净者诸佛菩萨所有正法。是名不颠倒。以不倒故知字知义。若欲远离四颠倒者。应知如是常乐我净。释曰。上具引经者。以此十句多分用故。三明涅槃是乐者。翻上无乐即是第二。言以涅槃下出得乐名所以。四翻色身无常者。文中有三。初正释。即上涅槃。云常者如来法身。二故晋经下引证成是常义。以今经文阙常字故。恐人误谓此显净德。故次引证。三以法身下释成法身遍得常名之所以也兼显此用法身之言。以是三德大涅槃故。今已出下显与涅槃经小异之相疏。次三明生死无我者。即上经云无我者。所谓生死。
  </div>
  <div class="pagination">
   <a href="大方广佛华严经随疏演义钞_page50.html">
    上一页
   </a>
   <span>
    ...
   </span>
   <a href="大方广佛华严经随疏演义钞_page46.html">
    46
   </a>
   <a href="大方广佛华严经随疏演义钞_page47.html">
    47
   </a>
   <a href="大方广佛华严经随疏演义钞_page48.html">
    48
   </a>
   <a href="大方广佛华严经随疏演义钞_page49.html">
    49
   </a>
   <a href="大方广佛华严经随疏演义钞_page50.html">
    50
   </a>
   <span class="current-page">
    51
   </span>
   <a href="大方广佛华严经随疏演义钞_page52.html">
    52
   </a>
   <a href="大方广佛华严经随疏演义钞_page53.html">
    53
   </a>
   <a href="大方广佛华严经随疏演义钞_page54.html">
    54
   </a>
   <a href="大方广佛华严经随疏演义钞_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
