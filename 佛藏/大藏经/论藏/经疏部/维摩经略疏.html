<!DOCTYPE html>
<html>
<head>
    <meta charset="UTF-8">
    <title>维摩经略疏 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>维摩经略疏 - 第 1 页/共 11 页</h1>
    <div class="content">  维摩经略疏
　　唐 智顗说．湛然略




　　维摩经略疏序

　　今兹疏文即隋炀帝。请天台大师出之。用为心要敕文具在国清百录。因令侍者随录奏闻。但至佛道品后分。章安私述续成。初文既笔在侍人。不无繁广。每有缁素诸深见者。咸欣慕之。但云弊其文多。故辄于其录而去取之。带义必存。言繁则剪。使旧体宛然。不易先师之本故也。然自省闇短虑失元规。尝于坟堂然香求征。傥少坏大道愿示以留碍。二旬未竟佛道斯终既免幽诃。宁非冥护傥裨其宗旨则光光后昆。冀诸达人恕以专辄。

　　维摩经略疏卷第一(小卷初)

　　　　天台沙门湛然略

　　释佛国品之初

　　次明入文大为五意。一明经度不尽。二略分文。三辨佛国义。四释品。五正入文。初意者前后五译不同。今释什本寻经文义。西土犹多。何以知之。如命十弟子。如是五百乃至八千各辞不堪。不堪之言并不来此。推此而论经卷不少。又文殊入室传如来旨。殷勤无量兼八千菩萨各说入门。此诸言谈何止半卷。爰至出室诣庵罗园对扬如来辨佛国义。当时敷演高论往复。岂容止有数纸经文意谓。振旦生民神根狭劣。不堪具足读诵受持。删彼富文采其纲格流传兹土。略存义焉。问此经西土文言浩大。将不是大论明佛所说不思议经有十万偈耶。答有云即是今谓不尔。大论所明不思议经是华严别名。故论云般若有二种一共二乘说。二不共二乘说。不共说者如不思议经。故华严云此经不入二乘人手。共说者即是摩诃般若及诸方等。问华严岂得名不思议。此经一名不可思议解脱。何故反谓非耶。答此经既有两名岂独华严更无别称。然细寻大论前后所引不思议经。悉是华严如说。讴舍那优婆夷。为须达那菩萨说度众生数量。乃是华严明善才入法界所闻之事。若引此经即云毗摩罗诘所说。二分文为二。先出古今次明一家。先明诸师者什生及古诸师悉不开科段。直帖文解释。而肇师云始于净土终法供养。其间所明虽殊不思议一也。是则宝积发问已前为序。嘱累一品以为流通。其间并是正说也。次灵味小亮云此经题既云净名所说。从方便品皆是正说。次开善师分为四。一序讫菩萨品。二正即室内六品。三证成即菩萨行阿閦佛两品。四流通即法供养嘱累两品。若庄严光宅同用初四品为序。入室六品为正。后四品为流通。晚三论师亦同此释。北地论师用佛国一品为序。方便品讫见阿閦佛品十一品为正。后两品为流通。但古今不同互有分别。承习之者各有宗门。诸禅师见此分别多延纷诤。不开科节但约观门直明入道。次明今家者。若不开科段则不识起尽佛教承蹑。若开科段执诤纷然。于解脱之法横生系累。今寻经意趣傍经开科而非固执。夫佛说法虽复殊源而初中后善文必备矣。今约此三对序等三。仍为三意。一正开经。二约观心。三异众家。一正分经者经无大小例有三段。谓序正流通。序者大圣将欲说法必先现瑞表发以为由藉。如欲说大品即放支节杂色之光。表欲说般若以导诸行。欲说法华放眉间光。表欲说中道实相。今经合盖现土。表欲说佛国因果。既由藉不同。正表教门。赴机有异。发起物情使咸信慕归宗有在。故曰序也。二正说者四众睹瑞悉皆忻仰堪闻圣旨。大圣知时赴机设教。时众闻经咸沾法利。故名正说也。三流通者流譬水之下霔。通则无滞无壅。如来大慈平等说法。非止但为现在亦欲远被正像末代有缘。使咸沾法润。是则法水流霔无穷。并沾斯泽故名流通也。今开为三。一从如是我闻讫七言偈。具通别二序。此于正说由藉义足名为序分。二从宝积请问佛国因果已去讫阿閦佛。有十一品半。皆明不思议解脱佛国因果。皆是赴机之教。现在沾益。并为正说。三从法供养讫嘱累。明天帝发誓弘经。如来印可劝发嘱累宣通未来。使流传不绝。此并嘱流通也。问此经题称维摩诘所说。今何得从佛国为正。答净名承佛威神助佛扬化。化道有功故从其受称。譬如国王敕臣布政。布政有功而臣受赏。正命之主归于国王。受功之名而臣受称。不可谓臣受赏而臣为正。君垂正命而翻为傍。净名得佛印定方乃为正。故名维摩诘所说经。二约观心者即约三观以为三分。二观方便即是序义。得入中道即是正义。双照二谛心心寂灭。自然流入即流通义。三简异者。问何不依什师及诸禅师不分科段。答若论观行实不繁开。今欲令学者知文起尽。识圣善巧言不孤。致必有承蹑。若于文无壅帖释。观行转觉分明。问何不全用肇师注意。答法供养属正义不然也。问何不依灵味。答佛国为序义不应然。何者佛为法王道王。三千有所宣说。岂非正也。但宝积所请佛所酬答。赴此机缘明佛国因果。时众闻经获大小益。岂折为序。又且净名助佛阐扬。正是奖成佛教。岂可弟子助说为正大师说者翻为序乎。问何不同开善。答经无大小例有三段。何得此经独开为四。问何以不同庄严光宅及三论师。答佛国为序其妨同前。又用菩萨行阿閦佛以属流通。恐此不然。何者净名掌擎大众。还庵罗园对佛印定。室内所说方得成经。又佛还对净名。辨佛国因果撮经终始。宗旨分明大众蒙益。过乎室内。此是正说。岂谓流通。问何不依北地大乘师。答佛国为序其妨同前。三释佛国义者。此明长者子宝积问佛国因果。世尊具答。身子生疑佛以神力现净土相。时诸大众得大乘益。还复秽土求声闻。众得小乘道。约此标名故云佛国。此经既以佛国为宗。必须明识佛国之义。今略为八重。一总明佛国二别明佛国三明修佛国因四明见佛国不同五明往生六明说教七约观心八用佛国义通释此经。一总明佛国者。前说普集及诸方等多明正报。今因宝积厌盖如来合盖现土即表欲说依报。何者正报既显须广明依。如说王民必须知土治正事业。言佛国者佛所居域故名佛国。譬如王国虽臣民共住。而从王受称名某王国。今佛虽与有缘共居而从佛受名名某佛国。佛身所依名为佛土。佛住界分名佛世界。佛所居止万境不同亦名为刹。然国有事理。事即应身之域。理则极智所照之境。而至理虚寂本无境智之殊。岂有能所之别。但以随机应物说有真应故明理事也。然非本无以垂迹故有应形应土非迹无以显本。故引物同归法身真国。故文云虽知诸佛土永寂如空。而现种种清净佛土则应同凡圣。现有封疆。凡圣果报高下殊别。所现净秽亦复如是。故璎珞云起一切众生应一切国土应。或有释言应国者是众生集业所感。故文云众生之类是菩萨净土。圣人慈悲来此现生。故法华云而生三果朽故火宅。为度众生生老病死。有云诸佛法身。犹如明镜一切色像悉现其中。是则一切国土皆从法身本国应现。国由佛身故云佛国。故法华云。今此三界皆是我有。其中众生悉是吾子。今详斯语若云应国从法身现。即是自生。若从众生即是他生。众生对佛即是共生。若离生离佛即是无因而有土也。皆堕性义。此即须破。当知国土若净若秽皆不可说。有因缘故而可说者。悉檀赴机皆得说也。二别明佛国者。诸佛利物差别之相无量无边。今略为四。一染净国凡圣共居。二有余方便人住。三果报纯法身居。即因陀罗网无障碍土也。四常寂光即妙觉所居也。前二是应即应佛所居。第三亦应亦报即报佛所居。后一但是真净非应非报。即法身所居。言染净者九道杂共。何者六道鄙秽故名为染。三乘见真故名为净。三六共居故名染净。亦名凡圣同居国也。就染净土凡圣各二。凡居二者一恶众生。即四恶趣也。二善众生即人天也。圣居二者一实二权。实圣者四果及支佛。通教六地别十住圆十信后心。通惑虽断报身犹在。二权圣者方便有余三乘人。受偏真法性身。为利有缘愿生同居。若实报及寂光法身大士及妙觉佛。为利有缘应生同居。皆是权也。是等圣人与凡共住故云凡圣同居。四恶趣共住故云秽土。二明同居净土者。无量寿国虽果报殊胜难可比喻。然亦染净凡圣同居。何者虽无四趣而有人天。何以知之。生彼土者未必悉是得道之人。故经云犯重罪者临终之时忏悔念佛业障便转即得往生。若但圣生凡夫何得愿生彼土。故知虽具惑染愿力持心亦得居也。圣生权实类前可知。但以无四恶趣故名为净。举此往类。同居之国优劣非一。虽复秽净多种。如法华经授弟子记所住国土。束而明之并属凡圣同居土也。问染净国名出何经论。答思益论云。日月光佛命梵天来此土云。汝当用十法游彼世界。娑婆之土名染净世界。染即是凡净即是圣。问秽土十恶所感四趣依正。皆秽可然。但十善果净土因同何得依正顿殊别耶。答二处修因善名虽同。净土修善精微胜故。故彼凡圣所得依正不同秽土。二明有余土者。二乘三种菩萨证方便道之所居也。何者若修二观断通惑尽。恒沙别惑无明未断舍分段身。而生界外受法性身。即有变易所居之土名为有余。亦名方便方便行人之所居也。故摄大乘七种生死。此即第四方便生死。问有余国名出何经论。答法华云。我于余国作佛更有异名。是人虽生灭度之想而于彼土求佛智慧。即其义也。大论云二乘入灭虽不生三界界外有净土。于彼受法性之身。三明果报土者。即因陀罗网是华藏世界纯诸法身菩萨所居。以其观一实谛破无明显法性。得真实果报。而无明未尽润无漏业受法性报身。报身所居依报净国名果报国也。以观实相发真无漏所得果报。故名为实。修因无定色心无碍亦名实报无障碍土。言无障碍者谓一世界摄一切世界。一切世界亦如是。此名世界海。亦名世界无尽藏。别教初地入此世界有七种净义。一同体净。如一即一切一切即一。二自在净。一切国土平等清净。三庄严净。一切佛土神通庄严。四受用净。离一切惑成清净道。五住处净。大智众生悉满其处。六因净。入佛土妙平等境界。七果净。随物所宜而为示现。前五是体满。有体相用。六是因圆。七是果满。初住生彼悉成就此七净义。问出何经论。答仁王云。三贤十圣住果报。当知即是果报为土也。法华云娑婆世界坦然平正。其诸菩萨咸处其中。大论云法性身佛为法身菩萨说法。其国无声闻支佛之名。华严明因陀罗网世界。摄大乘明华王世界。皆明果报土无障碍相。四明寂光土者。妙觉极智所照如如法界之理名之为国。但大乘法性即是真寂智性。不同二乘偏真之理。故涅槃云。第一义空名为智慧。此经云若知无明性即是明。如此皆是常寂光义。不思议极智所居故云寂光。亦名法性土。但真如佛性非身非土。而说身土。离身无土离土无身。其名土者一法二义。故金刚般若论云。智集唯识通。如是取净土。非形第一体非庄严庄严。问出何经论。答仁王云。唯佛一人居净土。此经云心净则佛土净。心净之极极于佛也。普贤观云。释迦牟尼名毗卢遮那遍一切处。其佛住处名常寂光。问经论散明可如向说。不见四土一处出之。答经论度此本自不多。寻读之者又不备悉。四土共出何必无文。正如此经答长者子。即是其意。文云随所化众生而取佛土。随所调伏众生而取佛土。随诸众生应以何国入佛智慧。随诸众生应以何国起菩萨根。若对四土宛然相似。名目既异。佛意难量。在下对文别当解释。问此经未明开权显实。何得明二乘生有余土。答经云佛以一音演说法。众生随类各得解。何妨二乘通教菩萨并得横解。别圆两教横竖无碍。问华严明十种佛土。此四摄尽以不。答何但摄十。乃至有人言经明二十七品佛土。无量寿土止是第六。见文对四摄无不尽。问若尔何不依十及二十七。答一往有文欲对四教。厝意难见。三明修佛国因者。此经非但约正报果明依报国。亦约正因明于依因。依因者即佛国因。故佛答宝积横约十七正因以明依因。竖约十三正因以明依因。国既有四须明四因。一往明四教菩萨愿行之因感四佛果依因感于四土。子细穷核非无小妨今还约四义分别一者菩萨修三权一实愿行之因。成就众生。若四种众生未断界内缘集。若断未尽菩萨界内成佛之时。四种众生来生同居之土。修于四种愿行之因。二者菩萨修于权实四行成四众生。四种众生方便观成界内结尽。菩萨于有余土成佛之时。四种众生同生其国。修于别圆两教之因。三者菩萨修于别圆教愿行之因。成就二种众生。二种众生能断无明。菩萨报国成佛之时别圆众生成于实相无漏之因。来生其国同修圆因。四者修于圆断愿行之因。因极果满成妙觉位居常寂光。禀圆众生若修圆因愿行圆极。亦栖寂光。十方诸佛湛。若虚空无有增减。为成众生起四土因。引四众生同栖佛国。修愿行因成菩提果同居寂光。尽未来际如法华寿量品之所明也。四明见佛国不同者。此经云譬如诸天共宝器食。随其福德饭色有异。至论佛土皆如虚空。岂有不同之见耶。若不见相而可见者。具有十番下释饭色。当分别也。问经言诸天同宝器食。随其福德饭色有异。此为是一质异见。异质一见。答应作四句。一异质异见。如娑婆极乐。此土见秽彼土见净。二异质一见。如娑婆极乐。垢净质异。别圆菩萨用天眼见但一有余。三一质异见。如身子螺髻所见。于一有余见同居土净秽之异。四一质一见。谓罗汉支佛三种意生。此五种人界内结尽同生有余。所见无异。问那约有余明一质耶。答三乘同以无言说道发真无漏。所感国土一法相同。故言一也。问此经譬如诸天同宝器食见饭色异。为是无障碍色有障碍见。有障碍色有障碍见而有异耶。答应作四句。一有障碍色有障碍见。即染净有余两土不同。二有障碍色无障碍见。即法身菩萨无碍天眼见染净有余。悉无障碍。三无障碍色有障碍见。即因陀罗网染净有余二种众生见有障碍。四无障碍色无障碍见。即三贤十圣住果报土见无障碍也。问此经言。同宝器食见饭色异。为有质见异无质见异。答亦应四句。一染净有余实报悉是有质见异。二有质碍色见无质碍。即是菩萨依佛慧见三土皆寂光也。三无质碍色见有质碍。即三土众生于常寂光见有异质。四无质碍色见无质碍。即是诸佛心净土净。见于如如平等法界常寂光土。无形无质略出十二不同。委推无量。虽有无量皆如虚空。故净名空室表十方佛土悉皆空也。五明往生者为二。一总二别。一总约四土明往来者。亦云来生。具如大品。从此至彼名为往生。从彼来此名为来生。二土亦然。但横竖异耳。常寂光土绝于生名无往来也。应来三土无应往也。二别约四土明往生者为四。一染净土明往生者有秽有净。若秽土受生以见思惑惑润恶业生四恶趣惑润善业则生人天。若明三乘圣人往生。初果断见未断欲思九品润生人天七反。二果三品润生欲一往来。三果二界思推惑润往生二界。通六地来及别十住。并圆五品乃至入信通惑未尽并类三界。可知皆是实来生同居土。若权来生者三乘圣人界内惑尽或从方便土愿来。或从果报寂光应来。次明净土凡夫实生者无四恶趣。但以见思润善来生人天。圣权实生类前可知。二有余土往生者。三藏二乘通教三乘。别教十行圆信后心长别三界皆实往生。故胜鬘云。变易生死者二乘及大力菩萨三种意生所不能断。故生有余受法性身。问何等是三种意生身。答一三昧正受。此恐是通教同入真空寂定之乐。故涅槃云。声闻定力多故不见佛性。二觉法自性。此恐是别教菩萨。虽证偏真而觉知有中道法性。三无作。此恐是圆教菩萨。观于中道无作四谛。圆伏无明。皆言意者未发真修。犹是作意。无明为缘无漏业为因。即此彼土受法性身。问如楞伽明三种意生。悉是十地应生报土。那云有余。答约别十地判三意生。即生报土。约通十地判。正与向解三教菩萨界内惑尽。则同生有余意同。若实报寂光破无明显法身。则应生有余。三果报土明来生者。若于同居有余侵除无明。别圆地住皆得往生。四常寂光土。若究竟寂光即是不生。不生岂为往来生也。若分明寂光下寂灭忍十地二生。中寂灭忍等觉一生。或云圆教初住分破无明。见佛性理亦得分生。乃至等觉皆有此义。但有无明变易生死果报所拘。故云住果报也。妙觉永尽故言一人居净土。前四十一地若约果报名生果报。若分见真理名常寂光。问分段同居要见思尽。舍身方生有余。有余亦应别见思尽舍变易身方生报土耶。答不然分段质碍烦恼虽尽必须舍报。若有余土随破别惑因移果易即名实报。问实报受生寂光生不。答既云常寂岂得受生。生即流动何名常寂。问上何得云生常寂光。答若果报土有边论生发慧见真真即不生。即是不生生也。问若不生生亦应云不常常。答亦如所并。何者究竟常寂不生不生。四十一地分居常寂即不生生。不常常也。六明四土说教不同即为四。一染净土说教不同者凡圣同居。既有净秽。秽者五浊障重而根有利钝。利感顿教。譬如日出前照高山。钝根障重即开三藏。方等大品方便调伏。于法华涅槃始闻圆教。见于佛性开秘密藏。净者如华光土。虽非恶世愿说三乘。此亦得有顿渐之教。问净土亦得开渐教者香积菩萨何故惊怪。答本愿说故。二有余土说教不同者。断通结尽皆得往生。不无利钝藏通二乘皆钝。故大论明罗汉法性身钝。以于佛道而纡回故。通别圆教迭判利钝可知。如来于彼但说一乘。虽无开三而于一乘不无权别赴两机缘。若明开显虽无藏通而开别权显圆之实。故法华明罗汉生彼求佛智慧。得闻是经唯以佛乘而得灭度。三明果报土说教不同者既皆破无明。其往生者同一根性。行大直道无复纡回。佛于彼土但说一圆也。四常寂光国说教不同者。若究竟寂光无说无示而言说者。法身无缘冥资一切。无说而说即是法身说法。若约果报明常寂光。分别二种说法不同者。说无作四谛即果报土。说一实谛即常寂光。下两土类此可知。七约观心明四国者心性本来毕竟空寂。而众生多颠倒少不颠倒。无明因缘而起善恶。即所生法即空即假即中。中是因缘善恶之境。即凡圣同居。何者所观善恶即净秽土。了因缘虚假折体入空。空境即是有余土也。知空非空不以为证。知中非因非果而因而果。若了因果无障碍者。即是果报无障碍土。虽复空假入出之殊。而无明心源即是佛性。若知无明性即是明。即常寂光。故文云随其心净即佛土净。大集云欲净佛国当净汝心。华严云无量诸世界悉从心缘起。一切诸法界皆入一毛道。八用佛国义释此经者为三。一通序分。二通正说。三释流通。一通序分者合盖现土。此瑞正表欲说佛国。故宝积述叹云今奉世尊此微盖。于中现我三千界。宝积深知欲说净土。故称叹竟即问佛国因果。叙述现瑞正意。表于欲说佛国。二通正说者为三。一室外二室内三出室。一通室外者有三品半文。宝积请说佛国因果。如来具答。故足指案地现于净土。令诸众生得大乘益。复土如故。求声闻人得小乘益。若迷佛国依报之义。岂识此品之玄旨也。次通方便品者。为国王长者说折体两观。劝求佛果正因。若成依因则具界内结业未断。生同居净。结业若断即生有余。若成佛时则二种众生来生其国。次通弟子品诃诸声闻。意在令断界外缘集。若至法华进断别惑生果报土。后成佛时三种众生来生其国。次通菩萨品。呵诸菩萨令断无明则生寂光。后成妙觉之时一种众生来生其国。二通室内六品者。文殊问疾入毗耶离。净名即现空室。云十方诸佛国土皆空。故现室空也。此岂非正表显佛国义。扶成如来说佛国也。次通不思议品。现须弥入芥等不思议事皆显佛国依报自在。次通观众生品。天女住室十有二年。即同净名在常寂国。正是助显佛国之义。故云十方佛土常现此室。次通佛道品。行于非道通达佛道。即是于不净国显现净国。故偈云。虽知诸佛国及与众生空而常修净土教化诸群生。次通入不二法门品。诸大菩萨各说入门。欲破前二土无明入果报土住常寂光。次通香积品。此室现众香之净国对娑婆之秽土。即是证成室内五品扶成佛说净秽两国。三通出室两品者。菩萨行品净名掌擎大众还庵罗园。佛对阿难说种种土复宗明义。若不精解此品经文何由可别。次通阿閦佛品。即是室外现土证成如来说种种土。其义分明。闻经得道倍于前也。三用佛国释流通两品者。法供养品天帝发誓弘经。如来印可。正为流通不思议解脱之体佛国因果之宗。嘱累品付嘱弥勒及阿难等。流通不思议解脱法门及上所明佛国因果。使不断绝。四释品者品以品类为义。义类同者聚为一段故称品也。但此品题应云序品。言佛国者从正当名。问既有序正何得用正以标初品。答此问非也。设用序当名复应问云何不用正。今解不无其例如摩诃般若。初半品是序。从告舍利弗后半品是正。而用序标品复有何妨。若不许此经序受正名者。亦应不许彼经正用序标品也。问若尔定应用序标题。答金光明序正同品亦应为妨。此既晚人安品厝意不同。非佛所制亦非阿难。不足定执。此经虽不标序品为初而序义宛然。事须玄释。序义众多略用三意。一略释序。二明通别。三约观心。一略释者有三义。一以次序为义。二以由藉为义。三以序述为义。一次序者夫著文初文之为序。今如是六义是经之首故名为序。二由藉者大圣说教必须由藉。是以现瑞表发生物喜心。故云道从欢喜生也。如此为由故得说教。三序述者既生忻慕而圣意难量。时众归心莫知所趣。所以须假高位弟子或化佛菩萨预先称述。众疑既息归心有在。方可致教故云序述。今经初六义即是次序。合盖现土即是由藉。宝积述叹即是序述。问诸经悉具三序以不。答有具不具。或二或一皆为序分也。问序训不同何得俱用次序会通众义。答字书虽尔经意含三共。用次序之字亦应无妨。依义不依语也。二明通别者还束前三以为通别。如是六义即是通序。现瑞序述合为别序。诸经通以六义为首。故名通序。众经之初现瑞不同序述各异。有所表发故云别序。今因别名则有别序有别言教。若因通名则有通序。行理通别因此而有两序。问若以两序从两名立者。立名则前别后通为序。何得前通后别。答立名之便应前别后通。为序之便应前通后别。复次一途亦前别后通。何者如现瑞由藉。是说经之前如是等六乃是如来将入涅槃方说此语。故知在后。经前序正为发起现在弟子信心。经后序为令未来弟子生信。若尔佛在世时经初无序不名经耶。答别序之前虽无六义。佛说法时已有其事故得名经。三约观心者心即是通观。即是别因此观心成就一切佛法。即是入道之门。即由藉也。问若以观心为两序者岂不颠倒。答立名之便故言观心。修行之便即是心观。类前事义其理显然。问玄义处处多明观心。已恐不可入文复尔。将不坏乱经教耶。答说经本为入道。若怀道之贤触处观行。岂有寻求圣典而不观行者乎。但巧说得宜非止不损文义兼得观慧分明分别法门。非观何逮岂有坏乱之咎也。

　　维摩经略疏卷第二

　　五入经文就序为二。一通。二别。先释通序六义通为众经之序。须为两义一总二别。一总释者是佛教阿难等诸大弟子说入佛法之相。大论云佛将涅槃阿难亲属爱结未除心没忧海。阿泥楼驮语阿难言。于未来事若有疑者及时语决。何为没在忧海如世凡夫。阿难得念道力闷心得醒。即以四事请问。一问佛涅槃后云何修道。二问谁当作师。三问恶口车匿云何共住。四问佛经初首作何等语。佛告阿难若今现在若去世后依四念处修道。解脱戒经是汝大师。恶口车匿依梵法治。若其心渜伏教那陀迦旃延经即得入道。我三僧祇所集法藏初应作如是说。如是我闻一时佛在其方其国土与其大众。非独我法如是三世诸佛经初亦然。故知六义即是通序。亦名遗嘱序。如来遗言令标经首故。亦名经前序。三世诸佛经前皆然。问何故经初安如是等。乃至但令修四念处。答经初安如是等者为断疑劝信故。亦为印定佛说非弟子及九十六种所说故。亦为破外人经初以阿沤二字标其教首故。阿沤者是谓吉相邪僻之事具如百论。恶口车匿梵法治者。其自恃王种轻诸比丘。僧法事时即轻笑言。如似落叶旋风所吹聚在一处何所互论。佛去世后犹自不改佛令作梵坛。谓默摈也。亦云彼梵天治罪法别立一坛。其犯法者令入此坛诸梵不得共语。若心调伏为说那陀迦旃延经者。令离有无即入初果。一家明三藏教。立非有非无门异于三门意在此也。教诸比丘依波罗提木叉住者。波罗提木叉此云保得解脱。亦云报解脱亦云处处解脱。问毗尼明时食时衣等多非正义。那云保得解脱。答大论云佛说毗尼为令佛法久住。不应求实求实即生邪见。今时僧众不以戒律在心者恐灭佛法。令依念处修道者。若离念处施但得富戒生人天。坐禅得定随禅受生。多闻说法但是世智。若修念处能破四倒。问声闻经说须依念处。摩诃衍教无生入道。岂须念处有所观耶。答大乘有无生无量无作念处。若离此三则无正观。但佛教虽多不出半满。生灭念处即是半字。三种念处即是满字。半枯满荣。枯荣中间得见佛性。住大涅槃名诸佛法界。出念处外无入道法。故佛遗嘱令依念处。次别释者旧多用五义。今依六义。一如是者劝信之端。二我闻者亲承音旨。三一时者感教之时。四佛住者约出化主。五方所者闻经之处。六同闻者证非谬传。此六义者正为奖成佛去世后见闻之徒息疑增信。自利利人功成道熟。是谓劝信之端者。如是等六皆为劝信。
　　如是居初故云端也。初如是为三。一总明。二约教。三观心。一总明者意在劝信。如法相解如法相说。所说诚谛必可信从。大论云佛法大海信为能入。又如是者善信之辞。不信者言是事不如是。其信者言是事如是。又大论云如是者示人无诤法。佛以无倚心说。弟子以无著心受。能得解脱故言如是。不如外道说者听者皆以著心。现世斗诤死入地狱岂名如是。又古来多云。如是者文如理是。文以巧诠为如理以无非曰是。二约教者四不可说赴机而说则有四种。一生灭二即空三假名四即中。一因缘生灭如是者。佛昔于波罗奈说五阴生灭。俱邻等闻如是说即得悟道。此经复土。求声闻人知有为法无常得罗汉果及法眼净。二明即空如是者。如大品三乘同见无言说道而断烦恼。此经破迦旃延明五义。二百比丘闻如是说心得解脱。即是示人无诤法。三假名如是者如无量义云。摩诃般若华严海空宣说菩萨历劫修行。此经亦云以无所受而受诸受。若闻如是说得道种智。入菩萨位知众生根。四中道如是者。如大品说。佛以诸法实相故出现于世。化佛亦以诸法实相故出现于世。法华云诸法实相义已为汝等说。此经诸菩萨各说入不二法门。若菩萨闻如是说即见佛性。开佛知见住不思议解脱。佛法有此四种如是。故众经之初皆安如是。华严顿教有因缘假名中道二种如是。三藏但因缘生灭如是。若诸方等具有四种。摩诃般若则有三种。法华但有中道实相。若大涅槃明诸佛法界亦具四种。此经犹是方等大乘生苏不定之说。具有四种如上所引。此经既具四如是义故于经初标如是也。问理无二是何得有四。答诸法毕竟无说非权非实。尚无一种何况有四。而权而实者权故说三实故说一。权实备明则有四种。三观心明者即是三观明四如是。华严云欲知如来心但观众生心。若见如来心即见众生心。如破一微尘出大千经卷。众生一念无明因缘所生之心即具四理。若观心因缘生灭入空即生灭如是即空。即假即中例说可知。问若观心具四应即是佛。答六即分别。进不叨滥生增上慢。退免贫人数宝之失。
　　我闻者即阿难等亲所闻法故云我闻亦为三释。一总释者亲承音旨故。若传从他闻多致伪谬。今既亲闻是则可信。群情承受无所致疑。大论云随俗说我和合称闻。随俗说我者学人传法。利生顺俗说我。外不乖宜内不乖实。如用金钱以买铜钱卖买法尔人无怪也。和合称闻者。耳根不坏作意欲闻情尘和合耳识即生。意识分别种种所闻。因缘和合故称闻也。阿难等内则耳根聪利。外则对佛八音领纳无遗。故称我闻。问大论云阿难是佛得道夜生。涅槃明佛成道后过二十年方为给侍。自尔之前说经阿难不闻。佛将涅槃为魔所蔽亦不得闻。云何皆称如是我闻。答大论云阿难将欲结集法藏。合掌向涅槃处而说偈言。佛初说法时。尔时我不见。如是展转闻乃至波罗奈。展转闻者舍利弗问经云阿难修不忘禅。得佛觉三昧以三昧力自能闻也。又报恩云阿难从佛求乞四愿。三如涅槃。第四愿者佛所说经未闻之者更请为说。佛可其愿。有所不闻重为说也。复次大论明结集法藏。优婆离等各登高座皆称如是我闻。未必并是阿难也。问阿难但结集小乘亦大乘耶。答解者不同。有言但结集小乘。诸大乘经是文殊弥勒等所共结集。又言阿难亦结集共二乘说大乘经。故大品付属阿难。此经亦尔。其不共者大菩萨集也。又云阿难亦结集不共二乘人说。如正法念云。阿难有三种一阿难贤二阿难持三阿难海。今谓阿难贤持三藏教。阿难持持共大乘。阿难海持不共大乘。故法华云。阿难闻佛授记即时忆念过去无量千万亿诸佛法藏。如今所闻。亦识本愿岂不备持一佛之教。次别释为二。一我二闻我亦有四。一约三藏明我者。依萨婆多我但有名。依昙无德说有假我。犊子明我在第五藏。是等虽殊悉破外人计神我性说假名我。二通教者如大品云。色性如我性我性如色性。我之与色但有名字皆如幻化。三别教者以自在为我。善于知见得无挂碍即我义也。又摄大乘明自他差别识亦名似我识皆是别义也。四圆教者中道佛性即我义也。中论云。佛或时说我或时说无我。于佛正法中无我无非我。此经云于我无我而不二是真无我义。大经云无我法中有真我。又云我与无我其性不二。不二之性即是实性。实性者是二十五有真我也。前三是权我圆教是实我。问若尔何得大论云随俗说我。答三教随情岂非随俗。若圆教明我即是佛性非随俗也。三教我闻并约耳根圆教明我。我即是闻。以点色性说真我故离法性外无别能闻耳也。用教约诸经明我多少如前可知。二明闻者大经有四种。一闻闻二不闻闻三闻不闻四不闻不闻。今恐此是四教辨闻。藏教即闻闻以小生生大生故名生生。今亦得云少闻成大闻故名闻闻。问大经生生是十二因缘相续不断。何以类解闻闻义耶。答彼经释生具有两义。今不取约行但取约理。若约十二因缘相续以明生生。即于圣人闻经不便。何者藏教诸得道人生生已坏。但有报身。根尘和合故称闻也。二通教即是不闻闻。如梦如幻点空说闻。三别教即闻不闻。所闻自在。何者世谛死时即闻。闻死而生闻持随有所闻。自在能持故。摄大乘说有尘者应受识。即是别教大乘明闻也。四圆教即是不闻不闻。大般涅槃闻相尽也。问若无闻相云何说闻。答若闻相尽都不闻者。佛住涅槃应都不闻法界音声。如法华明耳根功德相似闻相尽。十方无数佛百福庄严相为众生说法。悉闻能受持。况分证闻相尽。闻十方佛法如云持雨耶。妙觉闻相究竟尽。一切法界所有音声一时闻也。故大经云若知如来常不说法是名具足多闻。此经亦云其听法者无闻无得用四教约众经闻义多少亦类如是可知。问大论明佛法无我何分四。若尔便是有我。答若定有我何得四教之别。若定无我何得经教有此异说。若其不许作此分别非但坏佛方便教门。亦顺诸不信者义宗。三约观心类如是可知。
　　一时者四众感教得道之时。此亦助成如是可信。故大论云说时方皆为生信。亦为三。一总解者大论云数时等实无阴入持所不摄。但随世俗说一时无咎也。言四众感教得道之时名一时者。若通论四众感一期之教。始终久近皆名一时。即是多时少时共明一时。如戒序云。春分四月日为时。春分实有多时但总束为一时也。若约得道明一时者。赴机说教即入如苦忍一刹那。此约少时明一时也。今约此多少总明一时。谓一期说法通是一时之事也。就此为五。一约机发者。世善机发即是多时出世机发即是少时。总此多少皆名一时。二约佛说教者。三悉起教即是多时用第一义即是少时。总此多少皆名一时。三约机教合明一时者。亦以世出世善合为多少。机教合故不在二时故名一时。四约四众得道明一时者。世与出世多少准上。总此多少皆名一时。五约阿难闻经明一时者。约佛说经多时少时。阿难闻非异时故名一时。又阿难得佛觉三昧如前说。又解佛为阿难重说即是闻经之时名一时也。二约教者。三藏生灭一时。通教如梦幻一时。别教破时颠倒。能分别数无滞碍也。摄大乘明数识摄阿僧祇。明世识摄三世即是别教明一时也。圆教约不思议法性明一时。一时入一切时一切时入一时。如此经明。住不思议解脱菩萨七日为一劫一劫为七日。法华明六十小劫谓如食顷。华严明十一切等。一一教皆具五种一时。约诸经多少类如是可知。三观心者。观因缘生灭者心在定时能知世间生灭法相。则一念慧眼开发见生灭之理。故名一时。若非定心见理即前思后觉忆想颠倒。虽解生灭不能见理。非一时也。若体空慧眼入假法眼中道佛眼皆是定心。一念少时豁然开发各见谛理名一时也。
　　佛在。佛是能说显其化主。亦为助成传闻可信。何者九十六种不足归心。三乘圣人独居不极说非究竟。今明无师大觉朗然顿悟所言。诚谛从是闻经。称物机缘众情忻惬。亦为三。一总明者旧称佛陀此言觉者。自觉觉他名之为佛。智论云佛陀秦言知者。知何等法。谓知三世众生数非众生数及常无常等一切诸法。菩提树下了了觉知故名为佛。十号具足。亦名一切智人。佛德无量称名亦尔。今不具释。所言在者住之异名。大论云四种威仪住故名为住。住有四种。一天住者谓布施持戒善心三事故。二梵住者住四禅四无量心四无色定。三圣住者住三空四谛十二因缘理也。四佛住者住首楞严等无量三昧力无畏等一切佛法。佛所得法佛于中住。怜愍众生示住毗耶离。别约教者四教明佛已略在玄。但为化四种根性现相亦四。如初成道乃至涅槃皆现四相。初成道者如胜天王明。初坐道树得成正觉。或现坐草或坐天衣或处宝座或在虚空。即表四教佛相不同。次明转法轮现相不同者。华严圆顿则现大小相。若鹿野转生灭四谛即脱璎珞现老比丘。若说方等即现门内尊特之身。或现门外尘坌之像。若说般若亦现门内尊特之身及现种种佛身之相。以众生疑故现常身放常光明。若说法华但现尊特。若说涅槃备现四种事同方等。如是随缘现种种身。一往大略言四种耳。次明身相不同者。如像法决疑云。如来将入涅槃。是时大众或见如沙门像。或见威德相好端严。或见坐宝莲华说心地法门。或见身如虚空无有边表。此岂非表说四教。其功已讫将入涅槃现此相也。此经既方等教摄。亦应随机感见四种。故长者子说偈叹云。各见世尊在其前。斯则神力不共法。问四教所见定如前不。答且一往相对理在随缘。若就障边亦可劣身而说胜法。如观世音以种种形游诸国土说大乘法。岂况如来。次用四教明住义者随教所辨法门不同佛于中住怜愍众生故示住毗耶。三约观心者。华严云欲见如来心但观众生心。何者一心三观圆观三谛开佛知见。虽有肉眼名为佛眼亦名种智。若用三智以不住法住三谛三昧。亦是佛所得法。佛于中住。怜愍众生不舍道法。现凡夫事住世间法也。此须善用六即分别。入大乘之要门也。
　　毗耶离庵罗树园此明方所。即是显示说经之处。助成劝信也。今为二。一通方所即毗耶离。二别方所即庵罗园。通方所复为三。一约事者此云广博严净。其国宽平名为广博。城邑华丽故名严净。有师翻为好稻。出好粳粮胜于余国故也。有言好道国有好路。平正砥直。又言好平道。其国人民好乐正道自敦仁义。不须君主。五百长者共行道法。率土人民莫不归德故云好道。次对法门释者随前所翻即以对之。广博严净者即是释迦法身。本居寂光其性广博犹若虚空。功德智慧无诸秽恶故云严净。迹居人间诧广博严净之土。是知非本无以垂迹。故居人间严净之国。非迹无以显本。寄毗耶离说诸佛国永寂如空。以显遮那常寂本国。言好稻者释迦本住大般涅槃百句解脱。故法华云百谷苗稼普皆增长。因其增长谷实得成。即是百句解脱之妙果为好稻也。垂迹显本类前可解。言好道路者此表智度大道佛从来也。故大经云譬如隘路不容二人并行。解脱不尔。多所容受即真解脱。今释迦居不思议法界大道即是多所含容故名好道。垂迹显本类前可知。言好平道者思议之道作意而修不名好道。不思议道自行真修任运理显化他。如磁石吸铁无缘无念此是性好之道也。由本垂迹故名好道。因迹显本故居人间好道之国。说于心净佛土净也。三约观心者。一心三观能观心性即知心性。犹如虚空即具福慧二种庄严无染无著。毕竟清净。是则心净。故佛土净。约好稻者若观心性即是百句解脱之本。名为好稻。约好道路者若观因缘中道即是行大直道无留难。故无有众魔群盗得入此道。最胜故名好道。约好平道者若观偏真尽苦涅槃则于一切道法无好乐心。今观圆真之道则好乐一切。心无厌足尽未来际故名好道。二别方所者。上通方所助证犹漫。今的举所住则助信转明亦为三。一约事者肇师注云庵罗是果树之名。以果目树故云庵罗树。其果似桃而非桃也。又云似奈定非奈也。又翻云难分别树。其果似桃非桃似奈非奈故名难分别也。此与大经意同。经云如庵罗果生熟难分。具有四句释难分别。有师云此树开华华生一女。国人叹异以园封之。园既属女女人守护故云庵罗树园。宿善冥薰见佛欢喜以园奉佛。佛即受之而为住所。次对法门者。佛住道品总持之法故云住庵罗树园。何者道品为树念处为种子。正勤为生长如意为芽生。五根如根茎五力如枝叶七觉为华八正为果。从七觉华起慈悲心。为诸众生兴大誓愿。因愿勤行得发总持。故说总持以为园也。大集云三十七品是名菩萨宝炬陀罗尼。陀罗尼者此翻为总持。园持树果不致侵犯故表总持。华中生女者即七觉华生慈悲女。女用奉佛者表因中总持回向佛果。佛受住者由因成果。如佛所得佛于中住也。由本垂迹故居庵园。用迹显本住庵罗园。说不思议总持之园苑也。难分别者如来住园表居中道。三十七品虽非有无而似有无。如来住此难分别理成于道品佛菩提果。如此妙果所依之土七种方便之所莫测。表难分别之树也。三约观心者三观观心心性不动。而修道品因起悲誓。善根牢固成诸总持。即住园也。故华严说菩萨有十种园即是道品园也。若约观心解难分别者。如大经明具有四句。若修三观观不思议难分别理。亦有四种一自有观心都无所以威仪粗穬。如庵罗果内外俱生。二自有威仪齐整似如柔和。内观之心不证定慧。如庵罗果外熟内生。三自有威仪不足可观而观行淳熟入诸法门。如庵罗果外生内熟。四自有修一心三观调熟身口。柔和似得道相。三观开发入诸法门。或成观行或成相似。如庵罗果内外俱熟。是故行人难可分别如庵罗果也。问那得处处对法门以约观心。佛意岂然。答佛心如海众流皆入。如如意珠随念雨宝。亦如净镜随对像生。亦如大地随种生长。大经摸象各不能知。执见之徒自谓己解诤论是非。宁会佛旨。若言经中无对法门者。如普现色身问净名言。父母妻子亲戚眷属悉为是谁。大士答言智度菩萨母方便以为父等。净名既是在家菩萨何容无有父母家属。而不依事答悉约法门。当知不起道法现凡夫事。虽现凡夫事皆内表道法。亦如佛涅槃处在枯荣间。岂可直作树木之解。且佛诚说皆表半满。今欲说不思议解脱法门不舍道法。现迹同凡住于毗耶。岂不表于极地所住法门。华严明十城十园岂止直是世间城园。此经下文菩萨行品云。诸佛威仪有所进止无非佛事。何得但作事解而已不思诸圣善权秘密表发之事。又法华云欲说是经应入如来室著如来衣坐如来座。然后于四众中以无所畏心说。若彼经不对法门者。欲讲说时将不入佛殿升佛座披佛衣处众说法得佛意耶。问法华中佛自解说其义可然。今此城园佛不解释何得师心对法门耶。答若佛不释不得厝意者。一切经文何曾并是佛自解释。若各师心岂皆有失。问华严顿教可得约行明诸法门。此方等经及小乘教何得亦约观行明义。答此经既云诸佛解脱当于众生心行中求。若不约观行岂称斯文。若不以毗耶庵园对诸法门则不得约观心解释。何得于众生心行中求诸佛解脱。若不于心求解脱者云何得住不思议解脱。若不住不思议解脱云何于一毛吼见诸佛土变现自在。广如不思议品。又岂得如华严无量诸世界悉从心缘起。无量诸佛土皆于毛吼现。若言小乘不得约观心解者。何故声闻经中佛为牧牛人说十一法。一一内合比丘观心。如是等例岂非方等及三藏经对诸法门观心义也。问三观四教悬释此经。观前教后入文何得教前观后。答论其玄旨教从观出。如破微尘出大千经卷。入文帖释从事入理。故先须四教消释经文。寻文入理必须观行。故次点出三观章门。一品一偈一句无不皆入不二法门住不思议解脱也。

　　维摩经略疏卷第三

　　与大比丘众八千人俱此下第六辨同闻众。此证阿难与诸声闻菩萨天龙八部四众共闻岂谬传也。就此为三。一声闻众。二菩萨众。三杂众。问从小为初应先天龙。从大为初应先菩萨。答小乘出家得道荷佛恩深故常在佛侧给侍陪奉。戒行自守物所归信证经义亲。故须先辨。菩萨化他不恒佛侧。和光利物难可测量。世人但睹其迹莫知其本。证信义疏故次辨也。天龙四众结惑未尽犹居凡地。内无得道之功外阙化他之利。证经为劣故后辨也。复次此有所表。二乘滞空凡夫滞有。菩萨不滞常行不二故处其间。故大经云凡夫者有二乘者空菩萨之人不空不有。问何以不叹声闻德耶。答诸师解言既被弹呵无德可叹。今谓不尔。菩萨亦弹何故即叹。又金刚般若亦不叹德非为被呵。今恐是出经存略。又云大之一字即略叹德。心大论云。若说小乘但明比丘众。说摩诃衍非但比丘必须菩萨。如金刚般若但辨比丘不列菩萨。岂可金刚是小乘经。但是出经者略。此经不叹意亦可知。一明声闻众者初明比丘。即是通语人类多种。如胡越不同。佛法出家皆名比丘。释此为五。一与．二大．三比丘．四众．五数。一释与者此经云与。大品云共。与即是共。大论辨七一明共。所谓一处一时一戒一心一见一道一解脱。若释法华须约本迹。今经既未发迹。但因缘事解观行而已。一处者同在庵园。一时者一会之时。一戒者同得无作。一心者俱得九定。一见者俱见四谛。一道者悉得无学。一解脱者俱证有余。二释大者。若依梵本应云摩诃。大论云摩诃或云大或云胜或云多。大王所敬故名为大。胜九十六种故名为胜。数至八千故名为多。今明外道有三种。一一切智二神通三韦陀。具此三种名大外道。佛对破此故于三藏说三念处。谓性共缘。能修此三非但止破三种外道。得入性地证果之时成三解脱。谓慧得好解脱心得好解脱及得无碍解脱。名大比丘名大罗汉。若别对者得慧名大得心名胜得无碍名多。三种具足名波罗蜜。声闻成就一切罗汉功德故名为大。问得慧解脱即名大者。何须具三。答如三德具故名大涅槃。而摩诃般若亦受大名。三藏通教各有四门合有八种。皆名波罗蜜声闻。故名为大。若约观心即就折体从假入空而明观也。此八种比丘毗昙成论各有一种大比丘义。余六不明。三释比丘者或言有翻或言无翻。言有翻者翻云除馑。众生薄福在因无法自资得报多所馑乏。出家戒行是良福田。能生物善除因果之馑乏也。言无翻者名含三义。智论云一破恶二怖魔三乞士。一破恶者如初得戒即言比丘。以三羯磨发善律仪破恶律仪故言破恶。若通就行解修戒定慧。戒防形非定除心乱慧悟想虚。能破见思之恶故言破恶。二怖魔者既能破恶。魔罗念言此人非但出我界域。或有传灯化我眷属空我宫殿。故生惊怖。通而言之三魔亦怖。三明乞士者。乞是求之名士是清雅之称。出家之人内修清雅之德必须远离四种邪。净命自居福利众生。破憍慢心谦下。自卑乞求资身以成清雅之德故名乞士。又解。破恶是正义。下两助成。何者受戒破身口恶业。怖魔即破爱恶。乞士破慢恶。约观行者次第从于阴界入求法喜禅悦。资无漏慧命成尽无生智断之德。故名乞士。下文呵身子云。佛说八解脱仁者受行岂离欲食而闻法乎。此具三义一杀贼从破恶得名。二不生从怖魔以受称。三应供因乞士以成德。直言比丘则大小未定。或在外凡性地学人之位。今言大者即大罗汉。当知大之一字无所不含。即略叹德也。四释众者。梵言僧伽此翻为众。直一比丘不名为众。众多共集名为众也。律明四人已上皆名为众。如众树共聚乃名为林。智论云僧有四种。一愚痴僧谓破戒放逸僧也。二哑羊僧虽持禁戒不能分别三学开遮通塞之相。有疑请决默然无对犹如哑羊。三有羞僧者。若出家人修戒定慧。亦能分别为人开决。但未发真居内外凡。自愧未能成就圣法谬堕僧数。四事敬侍常愧自责。亦名事和僧。四真实僧者。从苦忍去四果圣人皆名真实理和僧也。前之二种虽有僧名既非事和不堪僧事。后之二种堪行僧事。五明数者数有八千事义可知。对行明数意则难见。菩萨者此下第二辨菩萨众证成同闻。何但声闻。亦有大菩萨及三万二千。亲承演说非谬传也。文为五。一明类．二辨数．三叹德．四累名．五总结。初明人类者夫大乘行人通名菩萨。是大乘行人之气类也。具存西音应云菩提萨埵。什师恐繁略提埵字但云菩萨。翻译不同。阿毗昙云。自觉觉他名为菩萨有云菩提云无上道萨埵名大心。谓无上道大心此人发大心为众生求无上道故名菩萨。安师云开士始士。又翻云大道心众生。古本翻为高士。既异翻不定。须留梵音。今依大论释菩提名佛道萨埵名成众生。用诸佛道成就众生故名菩提萨埵。又菩提是自行萨埵是化他。自修佛道又用化他故名菩萨。若不如是己所修持为无慧利。但三乘同名菩提二乘不名萨埵者。无悲利物故不受斯称。是则虽略二字异乎二乘。其义宛然。藏通见真通名为道不名萨埵。别圆见真如磁石吸铁。非但止名菩提亦即得名萨埵。故大经云一实谛者即是大乘。若非大乘非一实谛。问前两菩萨不名萨埵何异二乘。答少有慈悲愿行异二乘也。四教菩萨具如玄义。此经多由衍三教意释叹德也。不用三藏者非衍正意。有时引出正为比决大小不同。观心明菩萨者约三观分别。折体入空起大悲心亦名菩萨。修后两观任运即是菩萨义也。
　　三万二千二辨数者依事可知。表法难见未可定对。
　　众所知识下三叹德为三。一总二别三结。初总叹者即是初标叹德章门。若无自行化他之德岂为众所知识。此诸大士随缘利物荷泽无边。十方众生莫不知识。闻名钦德为知。睹形敬奉为识。但众生有四根性菩萨即以四种化之。即有四种知识。三藏三祇行满百劫种相。大人相现物所归崇名众所知识。通教八地。道观双流神通利物名众所知识。别教登地圆教初住得如来一身无量身现十界像。随缘利物名众所知识。未横遍十方竖高三土。为一切有缘之所知识。今诸菩萨皆是补处。横遍竖高一切有缘之所知识。故云众所知识。若约观心三观心明即德高名称。是则闻名钦德睹形敬奉亦为众所知识也。
　　大智本行下二别叹德为三。一略叹自他德。二广叹自他德。三邻果叹德。一叹德为二。一略叹自行二略叹化他。自行又二。一正叹二释叹。初二句言正叹者即是大智本行。解此或约一法或约二法。约一法者大智即是本行也。依本起智智即是行。故言大智本行。故法华云诸法从本来常自寂灭相。佛子行道已来世得作佛。此经云从无住本立一切法。若南土旧解多从八地约位帖释。北方诸师从初地约位帖释。什师从下至上渐胜称叹。解既不同未敢偏用。何者南方引威神建立文证。故知初叹八地。北方引七波罗蜜证叹初地乃至七地。一往引证经文各便。若欲和通则硕乖违。但经文对地处处有之。未足定执谓为得称集经者意。今谓一往多是叹上地之德。若叹上地自摄于下。何者通论诸位行类是同。但上得胜品下得劣品。今以胜摄劣不可以上下各叹。如叹大智本行皆悉成就。金刚智满始名成就。岂可叹下。如叹能师子吼乃如雷震。下地亦能有此演说何独叹上。故知分别互有所失。问近无等等岂非叹上。答今明诸德皆叹上地须约邻果。故下结云如是一切功德皆悉具足。若通下地无等之言约相待说互有远近。如法华明行处近处。下地亦名近也。华严明十地智慧如爪上土。诸佛智慧犹如大地。此则悬殊。今三教菩萨行类是同。而教有所主各有浅深。通八地去但约二谛而品有优劣。若约补处自摄下位。别登地去即是三谛入佛智地。行类是同。但约品浅深分地优劣。若叹补处即摄下地。圆教初住三谛圆显具于一切诸佛功德。但品位不同不无优劣。若叹等觉即下位皆摄。但诸菩萨外随所感见闻不同。内则本迹高下难测。岂可定执非但约教分别菩萨功德法门。或时内合观心欲令行者知胜妙功德皆从心出。是则诸佛解脱皆于众生心行中求。若约二法叹者。大智叹解本行叹行。若解行互阙如目足互失皆无所到。若解行具者如有目足即能到池。故须双叹所以叹解。云大智者只是观解。若入空出假。二智方便不名为大。中道观解一切种智名为大智。故大论云我今知力欲演说大智彼岸实相义。当知大智即是观诸法实相之观也。言本行者即是叹行。从大智本一心具足诸波罗蜜。故大品云诸法虽空而能一心具足万行。金光明云一切种智而为根本。无量功德之所庄严。当知自行虽有多门。但略叹解行横竖诸德磬无不取。问菩萨未证极果。何得言皆悉成就。答果行未满因行已圆。故云成就。但约教成就其义不同。三藏初缘生灭四谛发誓名大智。行六度行名为本行。种相业成名悉成就。通教初缘无生起誓名为大智。檀三事空乃至般若名为本行。十地如佛名悉成就。别教初缘无量生解名为大智。行无量波罗蜜名本行。十地等觉名悉成就。圆教初缘无作发心名为大智。一心万行名为本行。十地等觉边际智满众事究竟名悉成就。权实可知。若观心解约三观明。初观观生灭四谛。大悲弘誓名大智。用观行六度即是本行。此三藏教折假入空观。体假通教入假别教一心圆教。寻之可知。
　　诸佛威神二句二释叹也。亦傍得成化他。此正明佛加。金刚论云。于菩萨身佛与功德智慧之力。故名加也。今明解行因圆正由诸佛威神建立。智慧加解大智得成。功德加行本行得成。内因虽是菩萨自修外缘必假诸佛冥护。譬如种子。内虽自有虽生之因外无地土日光风雨等缘岂得成实。菩萨亦尔。虽有慈悲智慧精进禅定自行化他之因。若不假诸佛慈悲地智慧光神通风说法雨。自行化他之因岂得圆也。如大鹏影覆子得生长。故华严云。八地欲沈空佛加奖观方得发起。若约观心修三观时必须忏悔请十方佛。若心志者佛即加护自然行成。世有邪见学禅之人但信有心佛不信诸佛威神所加。此正释前傍成后化他者。若加化他如华严明。法慧菩萨说十住。诸佛放光加方乃得说。乃至金刚藏说十地亦如是。此即成后为护法城。若约观心三观既成。若欲利物必须忏悔请十方佛威神建立。有感蒙加随所利生如风靡草为护法城下二略叹化他德为三。一叹化他心二叹功成三释叹。初二句叹化他心者。佛法如城能为行人防非拟敌故名为城。若护佛法即是护城。又解阴入界法。此法即空。即空之理名涅槃城。众生是王而种性具足恒沙佛法。如城中人物。故文云一切众生即大涅槃即菩提相。但此妙理外为天魔外道之所破坏内为通别见思所侵。菩萨为护众生本有涅槃之城不令妄起诸爱见也。受持正法者即是四教之正法也。菩萨从十方佛闻此教法得陀罗尼。总持无忘名为受持。将用此法降魔制外。及破众生内外爱见诸烦恼贼护涅槃城。令诸众生法王种性皆得安稳。恒沙佛法不致散失。名护法城受持正法。约观心者假空空假护小涅槃。假中中假护大涅槃。
　　能师子吼二句二正叹化他功成。大经云佛性者名师子吼三昧。菩萨住此三昧能师子吼。师子吼者名无畏说(云云)。若约观心三观若成所行如所说。说于四教心无怯弱。如师子子若满三年即能吼也。名闻十方者此亦化他功成。化功既著十方蒙益咸共传扬。声闻驰远如大将破敌功名盖世。
　　众人不请下三释叹化他。众人不请初二句此释化他之心为护法城也。菩萨悲誓岂待祈请。如寇贼围逼连官大将救其危急。何待城内来祈请也。问若菩萨是不请之友者。佛何故待梵王天帝请转法轮。答菩萨尚不须请岂况于佛。但是说法之仪生物殷重故须待请。问菩萨不待请者凡是有心必应救不。答有缘即赴非请有无支而安之。此释受持正法。世人以同志为友。菩萨善巧同物根缘。共修四种四谛各得无漏道果。故法华云我等二人亦共汝作。若开权显实则同乘佛乘直至道场。此即法亲之友也。而安之者未安道谛令其得安。如是四种众生令安四种道谛。若开权显实皆令安住无上涅槃。故言友而安之。若约观心折体入空假名中道。此四种心不请三观。三观自观即不请友义。观折成心令此四心住四道谛。即是友而安之也。
　　绍隆三宝二句此正释。化他功成能师子吼名闻十方。菩萨用无畏心说于四教即是绍隆四种三宝。若顿赴圆机即入佛慧。初心成就一体三宝增进不断。乃至妙觉湛然安住。此即大乘一体三宝常住不断故言使不断绝。若渐教赴机次第明不断者。初三藏乃至圆教一体三宝不断绝展转兴谢教权实。故菩萨用此四教三宝引接众生使佛种不断。皆令安住大般涅槃常住三宝皆是菩萨说法之功即是能师子吼。化功归己即名闻十方故言绍隆不断也。若约观心绍隆不绝者若佛在世绍隆三宝事如前说。佛去世后佛法付属二众弟子。所以优田造像阇王结集育王度人。若此相从三宝不绝。则弥勒出世真正三宝绍隆不绝。若弥勒灭后亦复如是。若行人能于今末世造立尊容书写大乘度人出家。即是相从三宝绍隆不绝。若住三观之心观此相从三宝不滞空有人。第一义一体三宝绍隆不绝故经云敬像如真佛得福亦复然。故文云无离文字说解脱相。文字性离即是解脱。解脱者即诸法也。贤愚经云未来多有破戒比丘。犹应供养恭敬如舍利弗目犍连。所得功德亦复无量。绍隆三宝功德最大。譬如大臣治正国家功勋重大。菩萨绍三宝种使不断绝。功德无量十方诸佛说不能尽。
　　降伏魔怨二句此即传释绍隆不断。只由众生内有爱结外有鬼神六天魔王。内有诸见外有十八六师及九十六种外道。能坏法城使三宝断绝今明菩萨化物内修禅定伏爱外用神力降伏魔怨。内以智慧断结外则说法制诸外道。内外魔怨既伏内外外道咸归则涅槃城存。三宝不绝故得绍隆也。若约四教界内爱见用生无生道谛禅定伏爱。智慧制见界外爱见则用无量无作道谛定庄严伏爱。慧庄严制见。故文云众魔者乐生死。外道者乐诸见。菩萨于中不舍不动故云众魔外道皆吾侍也。若降界内爱见魔外即护化城涅槃。藏通三宝使不断绝。若降界外爱见魔外即护大涅槃城使。别圆三宝不断绝也。故知并是释前化他。问界内可有魔外界外何得有耶。答大经说八魔四内四外也。华严十魔通界内外。分别可知。涅槃迦叶自叹云。自此之前皆名邪见。则藏通三乘圣人皆名界外魔外。故呵善吉云入于邪见不到彼岸。汝与魔外一手作之。岂非界外有魔外耶。问声闻可尔菩萨云何。答华严明菩提心魔三昧魔善知识魔。皆菩萨魔也。鸯掘魔罗诃文殊云。外道亦修空。尼干但默然即是界外外道。若不尔者何故八千被呵不能加报。若约观心者假空空假观成降伏界内魔外。假中中假观成降伏界外魔外。
　　悉已清净下二广叹自他为二。一从此下讫不起法忍是广叹自行。二从已能随顺讫及心所行是广叹化他。叹自行为二。一断德二智德。一叹断德为三。一总二别三释。一总叹者明此菩萨结惑生死皆断。故言悉已清净。结惑生死有二种。一界内二界外。若三藏补处止伏见思未断结惑。通教补处虽除习气界外见思未断。别教补处虽断十一品无明余三十一品在。此三并非悉已清净。圆教补处四十一品并尽。虽余一品有若微烟乃可得名悉已清净。如地持明。第九清净净禅至离一切见清净净禅二障斯断。菩萨依此禅故得大菩提果。故约圆教补处说悉已清净。若约观心。假空空假假中中假二处观成界内惑尽。非悉已清净界外烦恼障尽名悉已清净。
　　永离盖缠二别叹断德。盖谓五盖缠即十缠。有言盖缠所障既近岂足以叹大菩萨德。今谓不尔。只约此五盖十缠开出一切界内外惑。离此更无别能生惑。界内为枝界外为本。若离界内五盖具出八万四千。何者贪欲嗔恚睡疑属痴。掉散是戒取即是等分。此四各出二万一千合八万四千界。外根本类作宛然。问界外何得有五盖亦对八万四千。答既有三毒何得无五盖耶。取涅槃即贪舍生死是嗔迷实谛是痴。既有根本三毒则有根本五盖。得具八万四千。今约教明离盖不同。数人明盖障于初禅上界无盖若成论明贪嗔二盖并通上界二论俱是三藏尚明盖不同。若三藏菩萨离盖发禅与凡夫同。未足以叹补处之德。若通别圆离盖类悉已清净。可知十缠开五百缠。分别永离类盖可知。若约观心假空空假假中中假。一处观成离二盖缠准上可知心常安住无碍解脱三释叹断德。无碍解脱即不思议解脱之异名也。故大论云于诸解脱中无碍解脱最大。藏通皆云无碍断解脱证。有师言。无碍伏解脱断此但界内思议无碍解脱。别教十地亦言无碍道断解脱道证。虽离界外见思犹约定断。非不思议无碍解脱。圆教明义解惑相。即智不断惑而究竟永离二种盖缠。故名无碍解脱。故文云不断痴爱起于明脱。心常安住者。若思议照寂非究竟安住。若不思议寂照不二。住大涅槃名究竟心常安住也。无碍解脱即大般涅槃之异名耳。次约观心。若别相三观非究竟安住。一心三观即是心常安住无碍解脱也。

　　维摩经略疏卷第四

　　念定总持辨才不断下二叹智德为三。一总二别三释成。一总叹者即是念定总持。若类余经悉叹三昧陀罗尼德。今叹念定总持即是叹三昧陀罗尼也。以此双标叹章者。念即念佛三昧等诸三昧。菩萨得此三昧十方诸佛常现在前。若得一心即名王三昧。何者若根本观练薰修并俗谛三昧。观谛缘三空是真谛三昧。自性等力及般舟一行首楞严等百八三昧。皆中道一心三昧。名王三昧。故知叹念定是叹三昧德也。约教者若折俗体俗入真。但约二谛名王三昧。若从根本俗谛及真谛。次第入中。即别教三谛名王三昧。若一心圆入三谛即圆教三谛。三昧名王三昧。大论出异家解三昧王三昧不同。意在此也。若约观心即三观观三谛成王三昧。任运可知。总持者即叹陀罗尼德。此言能持能遮。持善不失遮恶不起故名遮持。亦名总持。持诸善法不漏失也。法华明三陀罗尼。一旋陀罗尼。二百千万亿旋陀罗尼。三法音方便陀罗尼。旋者旋转也。转假入空得入真谛。但破界内即属通教。一心圆破即属圆教。百千万亿者即是从空入假。旋转分别破尘沙惑显出恒沙佛法。若别破界外无知则是别教。一心圆破即圆教也。法音方便者即是二观为方便。得入中道。次第断入中是别教意。不断无明一心圆入中道即圆教也。又法音方便者得此陀罗尼即解一切言音。亦能一音说法随类得解。得此三陀罗尼即入无碍陀罗尼。具足一切陀罗尼也。问此经叹补处。何得约初心而释。答发心毕竟二不别。故但后心入三谛无碍。横广细极竖深穷源。即是补处无碍陀罗尼也。问三藏菩萨有陀罗尼不。答如尸毗王。得归命救护陀罗尼。当知亦有诸小陀罗尼也。轮王尚得况于菩萨。问声闻得不。答其既入灭故不须也。约观心陀罗尼三观类作易见。辨才者即四辨也。大品七辨大集二十四辨华严四十辨。约教明四辨者。初约三藏。生灭四谛名字之法无滞。即法无碍辨。于四谛义无有滞碍即义无碍辨。达六道言辞亦同其语。说生灭四谛言辞无滞即辞无碍辨。若称根缘于生生不可说四悉赴机。说无穷尽即乐说无碍辨也。辨是辨了才即才能。以蜜助药服之者易才助。又言。化道无壅。通约无生。别约无量。圆约无作。类解可知。言不断者不尽也。法义缘苦集知病无尽。又法义缘道灭识药无尽。辞及乐说即授药无尽。复次从生灭辨起无生辨乃至无作。无作四辨如风于空中。说法无障碍。故言不断。约观心修四辨义类解可知。
　　布施至具足二别叹智德。还从定慧开出七度。从定开四慧开方便故言别也。若作十度对十地者。开禅出力愿开般若出方便及智。若约教者德约四四谛。修布施等即四教明七度也。言无不具足者皆波罗蜜。波罗蜜者翻事究竟亦云到彼岸。布施乃至方便皆事理究竟。见檀等法界即究竟彼岸。故云无不具足。观心七度者一心三观不见悭施。乃至不见巧拙。而能善巧分别悭施。乃至巧拙冷然自晓。即无不具足也。
　　逮无所得二句三叹位释成。逮之言及不起者。不起内外烦恼生死无境可观。故名不起法忍。即是大无生忍。亦名寂灭忍。无所得者。大品云无所得以为得即是得无所得。仁王五忍璎珞四忍。两经虽殊俱明寂灭忍。寂灭忍有上下。若金刚心名下忍佛地名上忍。若开十地别出等觉亦得作三品谓下中上。今叹邻果复言逮者。当逮下忍也。约教各明四忍者。三藏无文义作亦有四忍。初只为伏二三祇为顺。百劫为无生三十四心名为寂灭。通教干慧名伏性地名顺。从须陀洹乃至九地名为无生。十地如佛名为寂灭。别教铁轮名伏三十心名顺。初地至九地名无生。十地金刚心名寂灭。圆教五品名伏铁轮名顺。初住乃至九地名无生。十地金刚心名寂灭。通论圆教初心已上并具四名。故仁王云。从初发心至金刚顶皆名伏忍。普贤贤首意在此也。问下文叹净名但言无生。当知不起法忍只是无生。何以用寂灭释不起法忍耶。答在因让果说名无生。若通论无生只是寂灭之异名也。故大经云。涅言不生槃言不灭。不生不灭名大涅槃。故文云法本不生今则无灭。是寂灭义。若然者寂灭即是无生何所疑也。约观心者一心三观三谛。惑不起者即是修不起法忍。故法华云著如来衣。如来衣者柔和忍辱心是。
　　已能下二广叹化他为二。一内具化他之法二正明化他。初为三。一明内具。二明外具。三总释内外。如大论云。内具智慧名为力外用无怯名无畏。若内智不明外仪不具。处众有畏何能伏物。若内外备足所化皆从。初明内具化他法者。即是已能随顺。随顺有三。一顺佛。二顺理。三顺根缘。佛为众生转四法轮。菩萨随转即顺佛也。因缘生灭即空假中。顺理而解。顺解而说名顺理。根性虽多不出四种。赴机无谬名顺根缘。复次顺解而说是顺实智。顺众生说是顺权智。顺佛方便是顺权实二智也。今言随顺具此三义也。转不退法轮者。四种四谛是轮体。用四悉檀为转也。有四种不退。一事不退法轮转生灭四谛。二位不退转无生。三行不退转无量。四念不退转无作。若三藏但事者。以三藏教明不退位不取断结。但言不生四恶道。不受女人身。不生边地。诸根具足。得宿命智。具此五事名为跋致。通教初果已去齐罗汉位不退。七地行不退八地念不退别教以住行向对三不退。地证念不退向但修耳。圆教者一心具三不退。初住法身不堕前位名位不退。具一切行名行不退。念念流入即念不退。约别相三观者以空假中对三不退。约三别判此义犹疏。今约一心正观中道名位不退。双照二谛名行不退。自然流入名念不退。善解法相知众生根者。善解法相是如法相解。知众生根性名识病。善解四种四谛之药善知四种众生之病。以此化他无差机之失。十力中有是处非处力。即是如法相解。有知根力。即是知众生根。皆是内力具足也。
　　盖诸大众二句二明外具化他法。以无缘慈覆十法界故言盖诸大众。又盖之言过深达四种四谛。出过不达之上故也。得无所畏者。慈悲福慧能盖一切故无所畏。即是释外用无怯无畏法也。
　　功德智慧下三总释内外化他法为三。一释内心无畏二释外用无畏三结成无畏。初二句释内心者。具二庄严能师子吼释成内心无畏也。心即是自性清净心亦名法身。福慧能显出自性清净心。故言以修其心。还用庄严自性清净心。即具二严庄严法身。四教福慧三权一实。总此权实以修其心。故心无所畏也。
　　相好至饰好二释外用无畏法者。种性色身物所尊重。如迦旃延子所明种三十二相业。小福所致。何足为奇。故非第一。通教约真修相。谛理未极相非第一。别教以缘修。缘修是智障故相亦非第一。圆教相好者。法身若显相好具足。故法华云。深达罪福相遍照于十方。微妙净法身具相三十二。法身具此妙相众生无由能识。为显此相故于应身示白毫相。表中道理。示绀眼相表无缘悲。余各有表。故知此相即是法身三十二相。色像第一者法性色也。大经云妙色湛然常安住。不为生老病死迁。此之妙色于诸色中最为第一。现十界像如如意珠。应色表真真色第一。应佛身色于所化身色亦第一也。舍诸世间二句传释前真相好也。非舍世间严饰之具。若舍此者外道亦能。何足可叹。今言舍者三藏菩萨舍人天饰好。百劫种相为菩提器。通菩萨舍有所得心世间严饰。故大论破百劫相。金刚般若云。若以色见我是人行邪道。别教菩萨舍界内空心饰好。用界外缘修修相好也。圆教菩萨界内外修皆世饰好悉皆并舍。法身若显即是真相。故云相好严身色像第一。岂同虚妄修因世间饰好。
　　名称高远逾于须弥三结成为二。一结外二结内。初二句结外无畏者。菩萨外化遍十方十界名为高远。又解。通别教佛如须弥山。今圆教金刚心高两教佛。故言逾于须弥。又须弥盘固高远如法性不动理高。无上智有显理之功。故言逾于须弥也。
　　深信坚固二句二结内无畏法也。信有二种。一闻二证。四教分别各有依次。今但约圆。若五品弟子一向闻信。信不思议三德之理。六根清净亦闻亦得似证。初住已上亦闻分证。佛地但证。今诸菩萨既居高位二信圆深。故云深信。言坚固者二信不为内外之所坏也。犹若金刚譬显深信。金刚二义。一利彻本际。内合二信定慧利用穷实际也。二体坚万物所不能坏。譬二信烦恼生死所不能损。
　　法宝普照下二正明化他为三。一放光说法明化他二正说法明化他。三明进修化他门。初为二。一正明放光说法二明释成。初又为三。一放光。二说法。三释叹。一放光者明菩萨悲智缘三谛理。生善法宝用化一切有缘。言普照者入放光三昧普光三昧故能普照。若诸凡夫应以世善光照。若出世善及出世上上善而得度者。菩萨随其所应用何三昧放善法光各令得度。故华严思益大品悉云。佛有光明名无悭。若放此光照悭众生即能行施等。如是种种利益令其得道。若一光除悭一光除嗔是别教意。不名普照。若放二谛光亦不名普。今诸菩萨只放一光具一切光照一切处。十界众生各得利益。随机入道故名普照。问光照云何能破恶生善。答譬如薰药烟触病苦即除身得安乐。光触亦尔。以此光从诸善法而出随触苦除。故文云有以光明而作佛事。
　　而雨甘露二明说法。甘露是诸天妙药服之不死。中论云实相名天甘露。能令三乘同得圣道。实相甘露即有二种。一真二中。众生应以何实得度雨何甘露各令得益。此诸菩萨但说中道实相甘露。随其偏圆所得不同。故法华云佛平等说如一味雨。随众生性所受不同。
　　于众言音微妙第一三明释叹。雨甘露雨何故能说甘露法雨。以有微妙之言音也。如法华欲以一妙音遍满三千界。随意即能至。铁轮尚尔何况补处。而不能以一音遍满随类各解普获其利。降佛已还莫能过者故言微妙第一。又解。法性言音故微妙第一。
　　深入缘起下二明释成放光说法为二。一明入缘起叹智慧以释成。二断诸邪见下叹断德以释成。初文者所以放光说法利益深普。良由智能深入缘起。缘起有二。一生死。即是无明十二因缘一切生死。二解脱缘起。是观因缘智起一切佛法。今明深入者。深入生死缘起即成佛法缘起。故大经云十二因缘有四种观。若深入者得上上智了了见性。何者若观因缘生灭即三藏意。即空通教意。入假破界内外尘沙进入中道。破十一品无明是别教意。并非深入。圆教菩萨一心圆观。从初住至补处破四十一品。乃名深入。是诸菩萨并入十二因缘正报缘起。亦入依报成坏缘起。以深入故。是以能说因缘实相。甘露深信之义意亦显也断诸至余习二叹断德。释成放光说法者。只以自无惑闇能普放光照众生闇。只以自无系缚能雨甘露解众生缚。令断有无二边邪见。邪见有二。界内界外。界内六十二等皆属有无。界外种种诸见亦属有无。今总界内属有边界外属无边。故大经云凡夫者有二乘者无。菩萨之人不有不无。正见中道则破二边一切邪见。故言断诸邪见等。又解。正观中道破真俗二边。至金刚顶边际智满。中道体显三惑方尽。无复余习者。圆教始从初住终至法云。圆断诸见犹有习在。等觉入重玄门千万亿劫重修凡事。见理分明习气微薄。事等微烟故名无复余习。如以少盐投于大河无复醎味。故大论云。有无二见灭无余。诸法实相佛所说。常从但云断界内二见。用地论别义。登地离凡夫我相障断有无二见。岂得消此经文。问此有何过。答藏通见道即断诸见。别教登地断界外见。并不可叹补处之德。优婆塞经云九地断见习十地断爱习。地持云离一切见清净净禅。此据等觉。故今约之以消此文。一家圆断义转分明。
　　演法至过量二正明说法叹化他。初双举两譬叹化他成就。后一总叹化他功德。初譬云师子吼者名决定说。说诸众生皆有佛性。演法无畏者。演之言广心无怯弱故名无畏。能于四不可说以四悉赴缘广起四教。犹师子吼譬演实相甘露法门得无所畏也。如师子吼时非但不畏禽兽。亦能令香象失粪飞者堕落。此诸菩萨演甘露法非但于诸魔外及诸众生心无怯弱。亦能令魔外失爱见粪高心堕落。亦令一切爱见皆灭。
　　其所讲说乃如雷震。次譬雨甘露法雨能令生善。大论具出四种法师。雷喻多闻雨喻美行具在论文。今明雷以惊蛰雨以润生。说甘露法雨震八音雷。用惊二边邪见之蛰。使一切善根萌芽开发。谓三草二木一地所生。使一切行人宿善开发故也。
　　无有量已过量二句次总叹化他功德。无有量者。此诸菩萨神通智慧放光说法十方所化无有限量。七种方便所不能量。已过量者过圆十地所化之量也。
　　集众法宝下三进修化他法。明诸菩萨化功虽大。未证极果。犹须进修化他之法。即是等觉。千万亿劫入重玄门修化他行。重玄门者地持云。入住起力禅舍复入力禅。入者从凡心入一切法门乃至上地。起力者从等觉地起入一切法门。住者随住一法门即住一切法门。舍复入力者百千万亿劫重修也。故法华弥勒叹下方菩萨云。善入出住无量百千三昧等。如海导师者。将导众人入海采宝众人得宝。亦已自获。菩萨入生死海非但能令众生得佛法宝。化功归己入重玄门法利亦多。故此经云不入大海不得无价宝珠。菩萨不入烦恼巨海则不能得一切智宝。了达诸法者。入重玄门内慧增进了达。是智之异名。诸法即十界之法也。深妙之义者十法界法二谛三谛之理甚深。故名为深。见三德不纵不横故名妙也。善知至所行二句正明菩萨住重玄门。增进外见所化众生根缘。此诸菩萨得真天眼常在三昧。不以二相见诸众生。死此生彼名往。死彼生此名来。言所趣者知善恶业缘之因趣受报好丑之果。及心所行者用种智之力知其宿世习因所行。三草二木一地所生根性不同。三草二木即七方便。一地所生即圆根缘。前明用药今明知病。既识药知病即能随病授药。故知住重玄门化他之德转深大也。
　　近无等等下三约邻果叹德为三。一叹自行。二叹化他。三总释成。自行为二。一叹智德二叹断德。初为二。一总二别。一总叹自行智德者。即近无等等佛自在慧。言无等等者十方诸佛无与等者。今等诸佛故言无等等也。约理者实相之理无能与等。
　　佛种智圆极能等实相。故言无等等。又若圆教初住虽发真见理得无等法。犹有四十一品无明去妙宝尚远。不名邻果。约佛约理犹非近无等。岂得与无等等。金刚心菩萨约佛约理皆近故言近无等。见理已圆故云无等等也。若约教传作可知。
　　十力无畏十八不共别叹自行智德。如大论解。此有二。一云菩萨自有无畏不共。二云菩萨分得佛力无畏不共。补处如十四日月。佛如十五日月。相邻近也。若约教者如三藏。明十力无畏名同大乘。毗昙释不共法别立名教。故大论弹云。力无畏名既同大乘。不共何得别立。今但约断伏分别同异。名义非妨。通教约照二谛。八地分得十力无畏等。故云近无等。十地如佛故云无等等。别教初地分得十力等法名近无等。十地所得十力等法名无等等。圆教初住已上分得力无畏不共等法名近无等。华严明初住。云得如来是处非处等十力智也。今取至等觉位乃至近无等。近佛十力无畏等法也。因用已圆即无等等也。前教并非云。佛自在慧者佛慧中无无明。故究竟自在。菩萨虽有无明犹如微烟。将得佛慧故以此为叹也。
　　关闭一切诸恶趣门此叹自行断德。恶趣门者恶趣虽多不出二种缘集。藏通见空关闭有为恶趣之门。别圆见不空关闭无为恶趣之门。此诸菩萨见中道之源能闭有无一切诸恶趣门。或属叹化他关闭众生诸恶趣门也。
　　而生至服行二叹化他。若开修罗即是六道。若三藏带结愿生。或用神通示五道身。于染净土教化众生。通教七地界内结尽。愿扶余习五道示身。亦神通生也。别地已上圆住已上得一身无量身。清净妙法身湛然应一切。即是二十五三昧力薰生二十五有也。今是补处慈善冥薰随机应现五道利生。义论亦现界外诸土之身。化彼众生。为大医王善疗众病者。既生五道意在利物治众生病。对小明大。三教菩萨及圆下地皆是小。医今诸菩萨力用邻佛名大医王。治界内外不善业病。应病与乐者用四悉檀说四法药。令得服行者众生闻法断界内外结。得大小乘圣道解脱。
　　无量功德至不唐捐三总释成邻果叹得。无量功德皆成就者释自行满。无量佛土皆严净释化他满。其见闻者无不蒙益者。法身非色非声随感见闻。必获其益。令得世间出世间乐。诸有所依亦不唐捐者。唐虚捐弃亦失也。释自行者随心所行任运契理必成胜因。感果不失故不虚弃也。释化他者众生虽不入第一义不失三悉檀。归向生善破恶获利。及化功归己并不虚弃。
　　如是一切功德皆悉具足三结成叹德。如上所叹皆悉成就。若依南北摘句配地岂得一切皆悉具足。一家解释理自冥会。又解菩萨功德无量无边。如上所叹数十句耳。岂可具述。
　　其名曰下说法王子四累名证成同闻。虽叹胜德不的显名莫知其人。故略出五十二人以证同闻也。若约四教事转繁多。今略就三观释名足知大况。等者以二观入中。即是平等故云等观。不等者但照二谛无量殊别不等观。等不等者正观中道双照二谛。入中名等照二不等。体用合论名等不等。须用六即则不混滥。一切众生即是实相名理等观。闻实相名深知其理是名字等观。若观中道通达无碍即观行等观。发相似解。即相似等观。若发真明名分证等观穷实相源名究竟等观。今此乃是分证位邻究竟故名等观也。不得闻观心即是。而便混滥生增上慢作菩萨旃陀罗。若不受此语即是不信诸大乘经了义之说。下去一一名下皆先加一心三观。然后依文。如言一心三观即能观心性等。定自在王者能观心性名为上定。得此上定于一切法即得自在。如世国王。法自在者正观三谛心无滞碍。于十法界法而得自在。法相者观十法界三谛法相。光明者此之慧光能显实相故也。光严者心智光明庄严法身也。大严者观于心性。其性广博犹如虚空。境大智大以严法身。宝积者。观心虽空而具足万行。万行众宝积之于理。故名宝积。辨积者与法性相应即具四辨蕴积也。宝手者观心成就即具权实二智之宝手也。宝印手者观实相印印观智手也。常举手者正观心手上求佛果。常下手者观智之手即无缘大慈下化众生也。常惨者住正观心悲愍众生。喜根者得如来藏大喜遍心。喜王者得中法喜所愿自在如世王也。辨音者分别十界殊方异音通达无碍。虚空藏者观于心性。犹如虚空无所积聚乃名为藏。执宝炬者观道品宝炬照显心源也。宝勇者见诸法宝能于生死意而有勇。宝见者观实相宝了了见性。帝网者譬如帝释网目无量。正观三谛具足无量诸法之网。网诸烦恼及诸众生。明网者正观心性。智网光明网诸烦恼及诸众生。无缘观者观于心性。真修体显无缘无念寂而常观。慧积者观于实相。具智慧聚。宝胜者正观之宝。胜方便之宝。天王者得第一义天自在如王。坏魔者观于心性能坏二边八魔。电德者见中道迅速即成三德。如夜见电光即得见道。自在王者得真我性。于一切法自在如王。功德相严者正观心性具一切法庄严法身。师子吼者得见佛性成师子吼三昧也。雷音者正观心性中道。多闻美行如雷震吼。惊一切二边冰蛰也。山相击音者如二山相击音遍四方。境智相应出四辨之音也。香象者无烦恼毒臭。能以慈力荷负一切。白香象者法性之本本无黑恶。理净智净五分身香起诸慈悲荷负一切。如白香象。常精进者见法性常住成无作正勤。不休息者观空不空不住偏空化城而休息也。妙生者观于心性不生。则一切法不生而般若妙生。华严者福慧因华庄严法身。观世音者如请观音云。观于心脉使想一处即见观世音也。得大势者正观心性降制界内外魔怨外道。梵网者正观清净法网。网诸烦恼及一切众生。宝杖者具福慧二种为宝杖。策发进趣菩提果所。又云众生凭杖求入中道也。无胜者得实相法世出世智莫之能胜。严土者心净则佛土净也。金髻者实相慧明如金。髻者即权智也。以严心首故云金髻。珠髻者即实相智慧。如法华王。解髻中明珠与之与之者权智也。弥勒者得无缘慈慈摄一切也。文殊师利者若见佛性即具三德。不纵不横故云妙德。如是等菩萨随观标名引物归心。一人各具一切观门。名字互通。即字等语等身等法等。如是解者于心观中见诸佛菩萨。故法华云。若人有能信汝所说则为见我。亦见于汝及比丘僧并诸菩萨。华严云十方诸如来同共一法身一见一智慧。力无畏亦然。故诸佛菩萨皆约观心明也。问凡夫观心何得用释佛菩萨义。答此经云。诸佛解脱当于众生心行中求。若执文字离心而求佛菩萨解脱者。可谓抱石投渊夜游去烛。
　　如是等三万二千人第五大段结众数。问此诸菩萨定皆是十地等觉位不。答北方诸师从初地至十地。南土诸师云是八地九地十地也。复有师例如大品云。皆补处也。今谓不尔。前明本迹高下莫测何须定判。

　　维摩经略疏卷第一



　　维摩经略疏卷第二

　　　　天台沙门湛然略

　　佛国品之二

　　复有万梵下三辨杂众证成不谬。此中具有大小凡圣故名为杂。此有权实。实随业生。若法身住二十五三昧。应迹受生此谓权也。故上叹菩萨云。而生五道以现其身。又下文云众生病则菩萨病。此诸天等预座闻经者今傍大经开为四句。彼云于戒缓者不名为缓。于乘缓者乃名为缓。解此多途。今取义便用通经文。但作四句。一戒乘俱急．二戒缓乘急．三戒急乘缓．四乘戒俱缓。若通论戒乘一切善法一切观行皆通乘戒。今别判者三归五戒十善八斋出家律仪。乃至定共能防身口遮恶道果得人天报名之为戒。若闻经生解。若观智推寻四谛十二缘生无生理。智能破惑运出三界。名之为乘。故大品云。有相之善不动不出。无相之善能动能出。但戒有粗细乘有大小。今为二别。一玄释二帖文。玄释为七。一值佛不同．二信法根性．三大小根性．四顿渐根性．五应迹同凡．六观心．七化他。一戒乘缓急值佛不同者。正释前四句。一戒乘俱急。戒急受人天报乘急见佛得道。即此经天人来会是也。二戒缓乘急。戒缓生三恶趣乘急值佛得道。今龙神等皆来听法者是也。乃至说方等陀罗尼时。婆薮从地狱出将诸罪人共来听法。又诸饿鬼亦来听法。说大经时诸鬼神等悉皆来集。又说大品时佛放光照地狱。舍报生六欲天来下听法。皆是往昔戒缓乘急。问三恶道处云何得道。答少谓不得非都不得。大论云如身有黑黡虽非黑人非不有黑。三戒急乘缓。戒急得人天身乘缓不得值佛。设得值佛亦不闻经入道。如舍卫国三亿不见佛三亿见而不闻。又上界诸天著乐不来听法皆是其事。周时佛兴星陨如雨。而此土不见不闻亦其义也。四戒乘俱缓。戒缓堕三途乘缓不见佛。流转生死未有边际。二两行不同者即信法也。一信行者闻慧薰习所成。悉是过去多闻受持读诵听法之人。二法行者修慧薰习所成。即是过去禅观之人。二行各具戒乘四句类前思之。但此中二行利钝有别。利者少闻便能观达。二种行人必请善之。三大小不同者还约信法各有大小。初信行大乘者昔闻大乘戒乘俱急。戒急生人天乘急还闻于大。余三句类前。次小乘信行者。昔闻小乘戒乘俱急。戒急生人天乘急还闻于小。三句可知。二法行大小戒乘四句准前可知。但利钝为异。四顿渐根性有二。一顿大二渐大。顿大有二。一信二法。初大乘信行顿根性者。久远闻大受持读诵解说书写。若乘戒俱急即生人天。以释梵身值舍那七处九会。譬如日出先照高山。若戒缓乘急堕三恶道。以龙鬼修罗风雨等神见于舍那闻法入道。若戒急乘缓虽在善道不闻顿说。若乘戒俱缓堕三恶道不见不闻。次明大乘法行顿根性人。过去学大乘修一心三观。戒乘缓急四句类信行可知。但利钝少异。二明渐大信法根性人。一信行渐根性者。既无顿机不预华严处会之说。犹有渐机得闻藏等四味。戒乘四句类前可知。此如大经闻毒鼓声近远皆死。近者如闻华严即便信受入如来慧。远者即如渐悟根缘。初作二乘远离佛道次闻方等般若。至法华涅槃皆以如来灭度而灭度之。五味相生即其意也。今此法座而有八部为同闻者。即是戒乘俱急戒缓乘急。信法大小渐顿根缘。问戒急乘缓戒乘俱缓何当得道。答值佛为作俱急因缘。若不值佛者正像法中作俱急缘。故如来遗嘱令依木叉念处修道。又付嘱流通皆作信行乘戒俱急因缘。问若但作俱急因缘何得复有戒缓乘急根缘。答诸佛如来用安稳道为作因缘。但众生罪垢深重而修禅观行。不能净持禁戒。致成戒缓乘急之缘。虽复戒缓堕三恶道若值弥勒千佛得闻渐顿便得入道。大经云于戒缓者不名为缓。于乘缓者乃名为缓。乘缓戒急虽生人天不值佛闻法。果报若尽流转生死。故云宁为调达死入地狱。不作蓝弗生天受乐。调达本得暖法。恶业因缘退堕地狱。出得人成辟支佛。聪明利智过舍利弗。郁头蓝弗虽得生天。天福报尽即堕三途。生死流转未有边际。五菩萨应迹者。为接有缘见佛闻法住二十五三昧。应二十五有受四恶趣身。是无垢．不退．心乐．欢喜。四种三昧慈善根力。为引戒缓乘急信法大小顿渐根性来。听顿渐之教令得入道。若俱缓者作俱急缘。次住如幻等二十五三昧。慈善根力受人天身。为引俱急信法大小渐顿众生。听渐顿之教令得入道。亦为戒急乘缓作俱急缘。今此法座八部四众。有法身菩萨现受其身即此义也。六约观心。若观行人大小两乘。乘戒四句受何等身。得见弥勒闻何等法。若不见不闻不得入道。得失可知。若无禅观读诵说法即成信行。戒急乘缓得失可知。七化他者。若观行讲说当自省心行。用此四意分别得失。即见所化之者行业不同。未来升沉宛然可识。当以此意而化导之。二释经文。就杂众为四。一梵天众．二释天众．三八部众．四四部众。初万梵天王者。梵是西音此云离。或云净行。梵王是娑婆主住初禅中间。毗昙云。二禅已上无言语法故不立王法。璎珞禅禅皆有梵王。今谓但加修无量心报胜为王无统御也。初禅有觉观言语则有主领。故作世主。此由往昔戒乘俱急领初禅众来听法也。若应迹者住白色三昧种种三昧。力薰故生初禅。引实梵众来听法也。尸弃者此云火。或云火首。又言蠡髻。肉髻似蠡故也。望法华序恐是二禅王也。所言等者等三四禅也。实行可知。若应迹者是住双雷音霔雨三种三昧。引诸梵众来也。问何故从余四天下来。答上界处空来处难知。以下拟上故言从余四天下来也。
　　复有至会座次明释天众。地居天主释提桓因翻为能作。若此间帝释是昔迦叶佛灭后有一女人发心修塔。复有三十二人发心助修。修塔功德为忉利天主。其助修者而作辅臣。君臣合之名三十三天。以乘急故同来听法。若作应迹君臣皆是难伏三昧之力薰生彼天。为引诸著乐者共来听法。言从余者一四天下但一天帝。既有万二千故云从余四天下来也。问胜天甚多何故别出梵王帝释。答梵王是世界主天。帝是地居天主。皆是请佛转法轮主。又并是佛檀越故先别列证经亲故。
　　并余至会座三列八部众。八部义多有所关。今略案文释也。大威力者通贯八部。上文但出梵释今更总举欲界五天及四禅中五那含天。各有王及眷属俱来听法。实行可知。若是权迹生此等天者。住不动三昧。生四天王天。悦意生炎魔．青色生兜率．黄色生化乐．赤色生他化．照镜生那含。皆为引诸天来听法也。问无想无色何故不来。答无想是外道天。菩萨住如空三昧亦生于彼。从多为论。戒急乘缓多不来也。四无色天菩萨住无碍三昧生空处。常生识处．乐生不用处．我生非有想非无想处。但彼天无色不来听法。设来不见不可为证。此等未辨故重云诸天。龙者是畜生道正报似蛇。依报七宝宫殿与天相似。亦能变形为端正人。戒缓乘急故也。亦如僧护比丘为四龙说法闻即得悟。神夜叉者皆是鬼道。夜叉此云轻疾有三种。一在地．二在空．三为诸天给使。毁戒故堕鬼神。以恶毒故受夜叉身。往修乘故见佛闻法。少行布施微有果报。车马施故故能飞空。乾闼婆此云香阴。此亦凌空之神。不啖酒肉唯香资阴。又云是天主幢倒乐神居十宝山。身黑相现即上天奏乐。往世好观听妓乐。戒缓故堕神行施。故果报似天。阿修罗旧云无酒。或云身大。采四天下华于海酿酒不成。故言无酒。又云非天。此神果报最胜邻次诸天。而非天也。又云不端正。唯生女舍脂端正绝伦。眷属皆丑故云不端正也。又云男丑女端正。往昔嫉妒恼他故恒多怖畏。迦楼罗此云金翅鸟。畜生道摄多慢故堕。以行施故颈有如意珠。以龙为食。权者华严云。法身金翅鸟四如意为足慈悲明净眼住一切智树。菩萨金翅王生死大海中搏撮天人龙安置涅槃岸。此是住不退三昧金翅法门。当知法身住诸三昧。龙神修罗等皆有法门。类金翅可知。紧那罗此云疑神。头上有角是诸天糸竹之神。果报少劣乾闼婆也。好乐音乐生鬼神道还作乐神。少修功德微有果报。菩萨住心乐三昧力能摧生也。摩睺罗伽此是蟒神。亦云地龙。无足腹行神。即世间庙神受人酒肉悉入蟒腹。毁戒邪谄多嗔。少施贪嗜酒肉戒缓堕鬼神。多嗔虫入其身而唼食之。昔少施谦敬得人供养乘急值佛闻法。上来皆乘戒俱急。戒缓乘急。故来听法。所以经初皆有八部。八部一一皆约信法大小顿渐根缘。类前可知。
　　诸比丘至会坐四列四众。比丘名含三义如前释。尼者女也。古经云除馑男除馑女。优婆塞优婆夷此云清信士清信女。亦云善宿男善宿女。虽在居家持五戒。男女不同宿故云善宿。此解未可定用。此皆戒乘俱急。戒急生人道乘急值佛闻法为弟子。问四众既皆有戒乘俱急。何以有在家出家。答乐厌不同。虽俱好佛法有乐披剪入道。有乐素服形不厌离故不等也。菩萨住日光月光如幻热炎四种三昧。生四天下为四众弟子。引诸凡夫听法入道。
　　彼时佛与下讫七言偈是别序。所以现瑞叙述皆表欲说此经。故现相不同余经。此为二。一从彼时佛与至长行尽名发起序。二从长者子说偈竟名叙述序。一发起者即是现相别表欲说此经。但相以表发为义。故现三瑞表于欲说三德法身三种净土。一现巍巍尊特之身表欲说真性解脱法身之体。亦表欲说性净真境常寂光国。二长者子献五百盖。佛之威神合为一盖。表欲说众因圆聚合成一实慧解脱圆报法身。亦表欲说圆净实报之国。三现三千国土诸佛说法悉现盖中。此是无方大用。表欲说方便解脱应身。亦表欲说方便应土。问何以得知。现尊特身表欲说不思议真性解脱法身耶。答大品明尊特之身以须弥映海为喻。众山无能及者。此经亦尔。复次法华明长者所止一城威德特尊穷子惊避。此是如来示尊特身。说华严教小机不堪。是故远避即脱璎珞著弊垢衣。此是作老比丘身拟说三藏教。过是已后心相体信入出无难。出现弊衣入现威德。即是现尊特身说方等教。长者宅内现威德身命于穷子领知家业。是现尊特身命善吉等为诸菩萨转教说般若也。又在宅内集国王大臣定父子天性。汝实我子我实汝父。即是法华现尊特身为诸声闻授记时也。初见远避次入出无难。次则领知众物后则定父子天性。凡四度现尊贵长者璎珞严身。皆譬释迦胜应尊特之身光明色像无量无边。悉表欲说实相法身。此方等教入出无难。虽复出处草庵见弊衣。长者入宅犹见现璎珞身。璎珞长者即是。今佛。与无量大众恭敬围绕现尊特身。问那知现尊特身表说法身。答法华云我以相严身光明照世间。无量众所尊。为说实相印。大品云诸法实相即是佛。问何得复表寂光净土。答此经既以佛国为宗。岂不即表净境之国。法身即土离身无土。土即法身离土无身。但真如实相非智非境。说智说境非身非土说身说土。既表于身即是表土。故金刚论云智习唯识通。如是取净土非形第一体。非庄严庄严。此经言随其心净则佛土净。表说实相真心岂非表说常寂光土。但表身义通通前普集表土义别。别表佛国。问合盖现土何得知表报应身土。答五百小盖合成其一。岂非表众因合成一果。一果者即是圆报法身。身即有土。故文中菩萨修檀等行成佛之时。如是众生来生其国。问此明应身成道岂得证于报土。答由报身成则有应身应土成也。就发起序为二。一如来现身．二长者献盖。初为三。一佛说法．二譬显．三合譬初明。
　　彼时佛与无量大众者。众有四种。一发起众。如宝积文殊弥勒等更相发起者是也。二影响众。此土他方法身菩萨迹为八部四众等是也。三当机。众闻说得益如五百八部四众等。是皆戒乘俱急戒缓乘急也。四结缘众。为作未来解悟由渐。即是戒急乘缓戒乘俱缓八部四众者是也。此四通摄一切众也。恭敬者明内善机发。围绕者如城四门通入见主。表四门机动随佛教转得见真性解脱法身。而为说法者昔尚统师问长耳三藏云。佛时与无量大众说何等法。答说普集经即方等教摄。所以得为今经作序者。彼说正报因果今说依报因果。由正有依故得为序。例如先说无量义次说法华。
　　譬如至大海二譬显。须弥山者此云安明亦云妙高。何但妙高亦是妙大。譬佛实报尊特之身穷实相顶。故言妙高。功德智慧遍满法界故言妙大。显于大海者即显此座有缘四众四门善根。亦显一切众生生死海也。如山盘峙沧溟而秀出海外。佛不住生死。不舍生死。不住如山高出不舍如影现大海。如海水非其四色而因山现故有四种色。此明众生心非四门佛以悉檀方便而说四门。令失恶心。本相同四门之解。更无异解。
　　安处至大众三合譬。宝是法性万善之理。无畏之座是诸法空。是为万善无畏空座。身相巍巍与座相称。譬实慧微妙与万善无畏空理相应。此合须弥山譬。蔽大众者明说大教蔽众妄解。同其真解弊诸邪小四门同成大乘四门之解。此合显大海譬。
　　尔时下二明长者子献盖为三。一先明表发之由二如来合盖现瑞三大众睹瑞欢喜。献五百盖合为一者。表因中慈回向佛果成于无缘。即表圆报法身。亦表依报净国。正表此经以佛国因果为宗。而于盖中现一切土即表果地净土现一切应土。即表此经力用也。又现十方诸佛说法者。表于应土必有应佛为化主也。大众欢喜者即闻不思议解脱。佛国机发必沾大利预生喜也。故知现相密表发起此经。由籍故为别序。一长者子为表发之由故献盖者。为三。一与同类俱往。二虔敬。三奉盖。初文者毗耶离具如前释。城表涅槃。故华严云白净法为城观慧为墙壁。无上智楼阁惭愧为深堑。三空解脱门正念为防守。四道为正路游之出三界。建无上法幢摧灭一切魔。今明性净涅槃如城。非长者亦非如来而共住此城。因故称子果故称佛。性非因果而因果依性义同城也。释宝积如前与五百长者子事义可知。若表法门或表五种种性善根。一种性有百。即是五百善根悉皆是因故称为子。七宝盖者表七觉调停生实相真解名为七宝。历法起慈名之为盖。盖以盖覆为义。慈心覆阴一切众生。来诣佛所者因修历别法缘之慈。今发无缘因慈回向无缘之果圆覆一切也。二虔敬者头面礼足是申其敬仪。表于因智之上接果智之下。三奉盖者因有资果之义故言供养。
　　佛之威神下二明如来合盖现瑞此为二。一明合盖二正明现相。初文者五百各献表各修因。合为一者表一圆果。既有正因能感正果。则成依因感得依果。言遍覆三千者表一果体无缘大慈普覆法界。若论正报普集已说。今所现相正表依报普覆一切。
　　而此世界下二正现相又为二。一现国土。二现佛说法。国土有四。一现国土广长之相．二现十山．三现大海江河．四现日月天宫。初文者正表依报世间。横极百亿称广竖至有顶名长。又解横极十方称广竖际四土名长。
　　又此三千至铁围山二现十山。恐表众生世间。大海至泉源三现大海江河。恐表五阴世间。及日月至宝盖中四现日月天宫。或表器世间也。此四世间现盖中者依报世间众生五阴之所依也。
　　问现无情相何得表情。答夫说大乘现相皆尔。
　　又十方至宝盖中二明现诸佛说法。若说依报必有能依。既有可化众生必有应佛化导。故盖中现佛及佛说法。以有四佛住于四土皆名佛国。
　　尔时一切下三大众睹瑞欢喜文为三。一叹未曾有是口业供养。自昔已来未曾现合盖之瑞。表当说佛国故也。二合掌礼佛是身业供养。三瞻仰尊颜是意业供养。以现瑞故必闻不思议佛国。当得三业清净三轮不思议化。当得是益故喜心预发。所以皆申三业供养。但现瑞表发正为发起物情。物情敬仰既发大圣即须赴缘说法。喜敬为序义转亲也。

　　维摩经略疏卷第六

　　长者子宝积下二叙述序者。大圣现相难测。自非宝积神智高明孰知所表。为欲起发时众令知现瑞表说佛国信解分明。故说偈以叹述也。就三十六行偈为二。初十七行述叹表发之由。次十九行正述叹现相表发。发由为二。初九行述叹胜应法身以为近由。后八行述叹劣应以为远由。言胜应者若为菩萨说大所现相好威德殊胜。寻此胜应即得法身。言劣应者若为声闻说小身相则劣。寻此劣应不见法身。故法华云。即脱璎珞著弊垢衣尘土坌身状有所畏。问何故胜应为近由劣应为远由。答胜应是即座说普集经。由此现瑞故是近由。劣应是昔说小教之身远为由籍故是远也。问三藏劣应自是昔事。何得为此作远由也。答法华云于二十年中常令除粪。过是已后心相体信入出无难。是故今时共诸声闻说大乘经现胜应身。合盖现瑞表说佛国。当知由昔劣应显今胜应故为远由。就近为二。初两行略叹形声两益。次七行广叹形声两益此之略广皆是叹。前说普集经正报因果。何以得知。下叹说法不有亦不无以因缘故诸法生。就前两行为二。初一行叹形益。次一行叹声益。初又二。初上句叹色功德。次下句叹心功德。大经云。佛性者亦色非色。云何名色金刚身故。云何非色十力无畏非色法故。今初叹色。约眼叹者即金刚身三十二相之一也。但身分虽多所尊者首。首分又多其要者目。叹胜摄劣故也。力无畏等智慧虽多叹心皆摄。是故举要以叹色心。目者眼之异名。眼主肝肝悲则眼泪。叹眼即是叹大悲也。大论云。般若是佛母大悲是般若。母故约此相叹色功德。问法身亦有相耶。答此是胜应表于法身。寻此眼相得法身佛眼。故叹应身即是叹法身佛眼。余相类此。故法华云微妙净法身具相三十二。但眼是总名。从用分别则有五种。一肉眼见粗事色。二天眼见因果细色。三慧眼见粗细色心偏真之理。四法眼见色粗心细因缘假名俗谛诸法。五佛眼见中道圆真佛性之理。又能双照粗细因缘事理。约教则有四佛五眼不同。金刚般若佛问善吉。如来有肉眼乃至有佛眼不。善吉言如来有肉眼至乃有佛眼。今宝积叹者五眼皆离垢障故言目净。修广者修之言长。广之言阔。五眼见境竖深穷源故名修。横遍法界故言广。如青莲者西土青莲华叶形相修。广相似佛眼故用譬也。又复非但形似佛眼。处在淤泥不为所染。五眼亦尔。非但照境竖深横广。虽照世境不为所染。故叹目净如青莲也。今略以五眼帖释。肉眼者功德果薰无恶业障故名目净。竖从地狱上至有顶诸色悉见故名修。横遍百亿无色不见故言广。虽见诸色不染不著如青莲也。天眼者因禅离盖发净眼根。以眼根净故名目净。竖见界外名修。横见十界名广。虽见不染如青莲也。慧眼者无界内外见思名目净。竖照内外真理究竟名修。横见内外真理名广。见真不染如青莲也。法眼者无尘沙惑名目净。竖见界内外四种四谛之法名修。横见十方十界四种四谛之法名广。不著诸法如青莲也。佛眼者无法界无明名目净。竖见界内外中道法界穷源尽性名修。横见十界中道一时圆照名广。不为法界无明生死所染如青莲也。此但略出别圆五眼。藏通皆约界内二谛以明五眼。但约随情色心分别即三藏五眼。约幻化色心分别即通教五眼。问今长者子定叹何眼。答经属方等具说四教随四根缘。何所闻知叹无乖隔。下云一音演说随类各解。若观心者一心三观照心因缘粗细及即空假中。对修五眼可以意知。
　　心净已度诸禅定。次句叹心。言心净者佛智穷源无法界惑故言心净。已度诸禅定者通论禅定俱通因果。故大经云大般涅槃名深禅定窟。岂得叹言心净已度大涅槃也。今约别义禅定据因佛心据果。果出因外故言已度。问何以得知禅是因名。答大论云禅此言思惟修。佛心智鉴圆明岂发思惟。究竟无学岂得言修。又翻弃恶。如来纯净之智何恶可弃。故大经云有所断者名有上士。无所断者名无上士。故思惟等义皆是因也。约教者三藏佛心无习故故名心净。四禅四空观练薰修永离法爱故名已度。但力无畏不能等照。通教佛心照极真谛之源。界内习尽于诸禅定无碍自在。十力无畏一时照境故名已度。别教缘修智显自性清净之心。十二品无明究竟永灭。地持明九种大禅。菩萨依第九清净禅得大菩提果。出过清净故言已度。此约地前修自性禅。登地得一切禅。乃至等觉住清净禅。断十一品无明入重玄门名清净禅。佛果出过故言已度。圆教六根清净即自性禅。初发心住即一切禅。已究竟离虚妄显自性清净之心。如是乃至清净禅破四十一品无明住无垢地。如来心净度此禅定登妙觉果故言已度。故金光明云。是时如来游于无量甚深法性。过诸菩萨所行清净。璎珞明昔在华严明集八禅众。即前八禅为说华严。得入清净禅住无垢地。常徒旧解但取四禅四空。说华严时声闻尚如聋哑。八禅外道何足可集。若约观心一心三观。一一众生心即如来心。本性清净故言心净。能度事禅故言已度。
</div>
    <div class="pagination">
<span class="current-page">1</span><a href="维摩经略疏_page2.html">2</a><a href="维摩经略疏_page3.html">3</a><a href="维摩经略疏_page4.html">4</a><a href="维摩经略疏_page5.html">5</a><a href="维摩经略疏_page6.html">6</a><span>...</span><a href="维摩经略疏_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
