<!DOCTYPE html>
<html>
 <head>
  <meta charset="utf-8"/>
  <title>
   妙法莲华经玄赞 - 第 10 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   妙法莲华经玄赞 - 第 10 页/共 40 页
  </h1>
  <div class="content">
   经。诸佛两足尊(至)导师方便说。
　　赞曰。明悟三性诸法归趣。所以初权后说一乘。真如妙理体性常住。佛能证知。遍计所执生法二我体性是无。佛证无我理故亦知此无是凡虚妄执。佛种从缘起者。无漏依他报佛种子因缘所生从缘所起因修作故。由证真理断能执心染分依他。知所执无。从于净分依他因缘修佛种者为一乘故。何者一乘重显常法即圆成实。法住法位者真如住在诸法之中体性常有名为法住。法有染净离染得净分位显之故名法位。相者体性世间本体。即是常住真如实性。一乘体也。于金刚座道场之中知此诸法本体性已。于无名相法中导师方便以名相说。一切法中略有二种。一空二有。空无差别总立一性名遍计所执。有法有差别分之为二。一者常二者无常。常者名圆成实性。无常者为依他起性。依他起性复分为二。一有漏二无漏。有漏为依他起性。无漏为圆成实性。今依前门无常为依他。依他有漏皆悉除断。就中但取无漏无常净分依他。究竟满位成菩提故。故言佛种从缘起也。意显能证常住法性真如无我理故。乃能了知二我为无。依于善友修习智慧。从缘起法菩提觉满。为证一乘真如妙理。妙理即是法住法位世间常住相。大般涅槃于道场中既证知已。今为众生方便说之令欣趣证。今此依他即菩提。圆成即涅槃合成一乘。圆成胜故独名一乘。由断有漏依他起性遣遍计所执。证此二果。由了依他．所执性故初说阿含次说般若。纯有．空教名为方便。今三俱说故名真实。三性之义如别章说。
　　经。天人所供养(至)亦说如是法。
　　赞曰。下有四颂半颂现在。有三。初一颂半标。一颂开权显实。二颂显意。此初也。
　　经。知第一寂灭(至)其实为一乘。
　　赞曰。此初开权。后还显实。
　　经。知众生诸行(至)随应方便说。
　　赞曰。此显初权后实之意。众生诸行者总句。心行相也。下是别句。或胜解也。心所念者遍趣行也。业力者自业也。欲力谓胜解也。性力谓种种界也。精进力者谓处非处等。或精进等体。即性力。以种性体即五根故。下一力字贯通上也。根利钝者根胜劣力也。佛有此智力能知之故。所以初权后还真实。前未来佛由悟三性。此现在佛由知众生互相影显。故初方便后说真实。
　　经。今我亦如是(至)皆令得欢喜。
　　赞曰。下三十颂半颂我亦如是释迦同。中分二。初二颂标。后二十八颂半广释。此初也。初颂今实。后颂昔权。皆令欢喜渐入道故。
　　经。舍利弗当知(至)贫穷无福慧。
　　赞曰。下广释。分二。初二十一颂半颂初以三乘方便诱引。即长行云。知诸众生有种种欲深心所著。随其本性以种种因缘譬喻言辞方便力而为说法。后有七颂颂今说真实。即长行云。如此皆为得一佛乘一切种智故。即颂初权后实之义。就初文分四。初三颂半见生处危难。次三颂思救不可得。次十一颂半请念设权方。后三颂半正说三乘化。初中有二。一颂无善。二颂半有恶。此初也。般若经说佛有五眼。一肉眼非修定生。四大所造。或长养或异熟。净色为性。二天眼断于定障修习所起。唯是长养。四大所造净色为性。三法眼观事有慧四慧眼观空理慧五佛眼因积而果圆。揽前四为体龙树解云。如四大河流至天池通名大海。如是四眼流至佛果通为佛眼。初二体色。次二体智。后一通二。又言人等有肉眼。天等有天眼。二乘有慧眼。菩萨有法眼。佛有佛眼。由此说五。瑜伽十四说有三眼。一肉眼能照显露无障碍色。二天眼能照隐显有无障色。三慧眼能照一切种若色非色。法眼体慧合慧为一。不同色眼境有隐显。故略不论。佛眼即前四眼。或谈因非果。故亦不说。华严经说十眼。一肉眼见一切色。二天眼见死此生彼。三慧眼见诸众生诸根差别。四法眼见一切法第一义。五佛眼见佛十力。六智眼分别了知一切种法。七光明眼见一切佛光明。八出生死眼见涅槃法。九无碍眼见一切法无有障碍。十普眼谓见法界平等法门。十中第一是五中第一见诸色故。此中第二是前第二。此中第三第五第六第七第九五眼是前法眼。此第四第八是前慧眼见真谛故。或第四第八第九三眼是前慧眼俱见理故。第十普眼是前佛眼普见法界平等性故。以佛眼观者以五眼中佛眼观也。十中佛眼不见众生见十力故。六道众生无始不修福智二因。未获七种圣财及人天七法财。谓施戒忍勤定慧方便故无福及慧。
　　经。入生死险道(至)盲瞑无所见。
　　赞曰。下二颂半有恶。为二。初一颂半现苦沉溺烦恼增多。后一颂设求出要而行邪行。此初也。世间牦牛由自爱尾藏身护尾。人贪其尾遂杀其身。众生亦尔。贪著五欲以自藏身。遂以贪爱而自弊败。反自弊困坠堕恶道。有本云自蔽。蔽掩障也。如牦牛爱尾以弊其心遂致丧命。众生亦尔。贪爱蔽心。牦牛说文西南夷长髭牛也。有作猫字。人间捕鼠者。非此中义。有作猫牦不知所从。
　　经。不求大势佛(至)以苦欲舍苦。
　　赞曰。设求出要而行邪行。佛有神通威势及以智慧断苦之法而不求趣。翻堕外道邪见网中。行诸身苦行以舍生死苦。此为未可。所以六年麻麦尚不证于菩提。坐卧荆棘何容得于道果。如狗逐块块打转多。岂同师子逐人非块。
　　经。为是众生故而起大悲心。
　　赞曰。下三颂思救不可得。为三。初半颂思起因行。一颂得果已思。一颂半思救不可得。此初也见诸众生有此二缘遂起悲心。发心修行思惟将救。
　　经。我始坐道场(至)思惟如是事。
　　赞曰。得果已思。佛成道已树下经行。观树喜自道圆。经行思惟利物。又观树心凝妙理。经行想化群生。又观树想荫四生。经行思施福慧。诸经说佛成道已后说法时节各各不同。此云三七日。弥沙塞律三昧七日。与十地经同。七日不说法显示自受法乐故。为令众生增爱敬故。律及萨婆多传过六七四十二日方说法。梵天来请。憍陈如等根方熟故。又有说云夏安居后方度五人。十二由经成道后二年方度五人。智度论说五十个七日不说法。此皆诸部宜见不同。未可和会。然今解者。大乘以法华为正。此说通行四谛法轮故三七日。若唯说大乘法轮十地为正。第二七日说十地故。
　　经。我所得智慧(至)云何而可度。
　　赞曰。思救不可得。有四因故。一法深难解。二根钝难救。三著乐难舍。四痴盲难悟云何可度。
　　经。尔时诸梵王(至)请我转法轮。
　　赞曰。下十一颂半请念设权方。中分四。初二颂诸天请说。次三颂示相思惟。次四颂半化遇良缘。后二颂念随权诱。此初也。大自在天色界天也。今对三乘法尔说法皆待请故。智度论云净居天劝出家。四天王献钵。帝释献宝座。梵王请转法轮。佛初不许。梵王说有三根重请殷勤。佛方许之初说三乘。胜天王般若云。四天王等献钵。天帝释献座。佛为受之。各见独为受之皆发胜心。然下大通智胜唯梵王请。此说通诸天者。彼举胜类。非无余天请彼佛也。
　　经。我即自思惟(至)疾入于涅槃。
　　赞曰。下三颂示相思惟。有二。初二颂即说大乘。众生有损。后一颂且说三乘众生有益。此初也。以诸众生处俗现在苦中。出家妄行苦行。无暇顿能信大乘法。若为说者返生诽谤疑惑破坏。脱生不信却堕恶道。又在俗者没苦故不信外道出家者破法故不信。既有此损宁不说法疾入涅槃。何得翻损诸众生也。即同智论初不许也。
　　经。寻念过去佛(至)亦应说三乘。
　　赞曰。且说三乘众生有益同诸佛故。此同智论重请方许。
　　经。作是思惟时(至)而用方便力。
　　赞曰。下有四颂半。化遇良缘。有三。初一颂半佛现赞扬。次半颂劝同诸佛。后二颂半引己为证。后实初权。此初二也。十方佛现叹佛称善。赞第一师得无上法。劝随诸佛后实初权。释迦能姓。牟尼寂号。今略言文如音训说。法尔随喜皆云善哉。
　　经。我等亦皆得(至)分别说三乘。
　　赞曰。下二颂半引己为证。后实初权。中有三初一颂引己为证。次一颂释此所由。后半颂结归真实。此初也。引已初时说三乘也。
　　经。少智乐小法(至)但为教菩萨。
　　赞曰。此释所由。及结归真实。以不定人创在凡夫小智乐小无欣大意。不信自作佛故。初说三乘。虽复初权后必真实。但化菩萨。
　　经。舍利弗当知(至)喜称南无佛。
　　赞曰。下二颂念随权诱。分二。初颂闻之敬赞。后颂思顺彼行。此初也。有本云称南无诸佛。应从喜称为正正言纳慕亦言纳莫。此云敬礼。若言伴谈或言伴题。此云礼拜。旧云和南讹略也。
　　经。复作如是念(至)我亦随顺行。
　　赞曰。思顺彼行也。既遇良缘劝我权化。思生浊劫应顺彼行。
　　经。思惟是事已(至)为五比丘说。
　　赞曰。下三颂半正说三乘。化分三。初一颂半正起权化。次一颂三宝遂兴。后一颂会成今古。此初也。梵云婆罗痆斯云波罗奈讹也。中印度境。往昔此地有两群鹿各五百余。佛为一群鹿王。提婆达多复为一王。时此国王畋游原泽。菩萨鹿王前请王曰。大王狡猎中原纵獠飞矢。凡我徒属命尽斯晨。即日腐臭无所充膳。愿欲次差日输一鹿。王有割鲜之膳我延旦夕之命。王善其言回驾而返。两群之鹿更次输命。提婆群中有怀孕鹿。次当就死。白其王曰。身虽应死子未次也。愿暂差替诞讫当往。鹿王怒曰谁不宝命。雌鹿叹曰吾王不仁死无日矣。乃急告菩萨菩萨鹿王曰悲哉慈母之心恩及未形。吾今代汝。遂至王门。道路之人传声唱曰。彼大鹿王今来入邑。都人士庶莫不驰观。王之闻也以为不诚。门者白王王乃信然。王曰鹿王何遽来耶。鹿王曰有雌鹿当死。胎子未产心不能忍。敢以身代。王闻叹曰。我人身鹿也无慈育之心。尔鹿身人也有代命之德。于是悉放诸鹿不复输命。即以其林为诸鹿薮。因而谓之施鹿林焉。鹿野之号自此而兴。初萨缚喝剌他悉陀(唐言一切义成古曰悉达多讹略也)太子逾城之后栖山隐谷亡身殉法。净饭王乃命家族三人舅氏二人曰。我子一切义成舍家修学。孤游山泽独处林薮。故命尔曹随知所止。内则叔父伯舅外则君而且臣。凡厥动静宜知进止。五人衔命相望营卫。因即勤求欲期出离。每相谓曰。夫修道者苦证耶乐证耶。二人曰安乐为道。三人曰勤苦为道。二三交诤未有以明。于是太子思惟至理为伏苦行外道即麻麦以支身。彼二人者见而言曰。太子所行非真实法夫道也者乐以证之。今乃勤苦非吾徒也。舍而远遁思惟果证。太子六年苦行未证菩提。欲验苦行非真受乳糜而证果。斯三人者闻而叹曰功垂成焉今其退矣。六年苦行一旦捐功亦舍而去。于是相从求访二人。既相见已匡坐高论更相议曰。昔见太子一切义成。出王宫就荒谷。去珍服被鹿皮。精勤励志贞节苦心。求深妙法期无上果。今乃受牧牛女乳糜。败道亏志吾知之矣。无能为也。彼二人曰君何见之晚欤。此猖蹶人耳。夫处乎深宫安乎尊胜。不能静志遁迹山林。弃转轮王位为鄙贱人行何可念哉。言增碜切。菩萨浴尼连河坐菩提树。成等正觉号天人师。寂默宴然惟察应度。思曰彼郁头蓝子者证非想定堪受我法。空中诸天寻声报曰。郁头蓝子命终已来经今七日。如来叹惜斯何不遇。垂闻妙法遽从变化。重更观察有阿蓝迦蓝。得无所有处定可授至理。诸天又曰。命终已经五日。如来再叹愍其薄祐。又更谛观谁应受教。唯施鹿林有五人者可先诱导。如来尔时起菩提树趣鹿野园。威仪寂静神光晃曜。豪含玉彩身莹金色。安详前进导彼五人斯之五人遥见如来。互相谓曰。一切义成彼来是岁月遽淹。圣果不证心期已返。故寻吾徒宜各默然勿起迎礼。如来渐近威神动物。五人忘制拜迎问讯。侍从如仪。如来渐诱示之妙理。相传解云。言五人者。一陈如。二十力迦叶。三頞鞞．有云即马胜比丘。四跋提。五摩诃男拘利。应勘婆沙。何故唯五人。有云迦叶佛时同学九人。四人利根已前得道。五人钝根故今始悟。愿逢释迦佛出成道故。又经云释迦过去作大鱼身。愿先食我者先度。五人先食故先度之。又经云六人曾供养佛五人取稻华供养。一人待熟。五人初悟一人在后。即须跋陀罗。又即五夜叉食慈力王肉也。五人中陈如得初果。四人在四善根至夏初方得道。西域记云夏安居毕方得道迹。法寂灭相即是真如。不可言宣性离言故。无名相法以名相说名方便力。趣波罗捺为五人说。
　　经。是名转法轮(至)法僧差别名。
　　赞曰。三宝遂兴也。此法轮义略以五门分别。一出体。二释名。三转相。四差别。五三乘。
　　出体者。俱舍论第二十四说。所说沙门性亦名婆罗门。亦名为梵轮。真梵所转故。于中唯见道说名为法轮。由速等似轮或具辐等故。即于此中依见道。世尊有处说名法轮。如世间轮有速等相。见道似彼故名法轮。谓见谛道速疾行故。有取舍故降未伏故。镇已伏故。上下转故。具此五相似世间轮。故显宗云。如圣王轮取前舍后。见道亦尔舍苦等境取集等故。此意显示。见四谛理必不俱时。如圣王轮降未伏故。尊者妙音作如是说。如世间轮有辐等故。八圣道支似彼名轮。谓正见．正思惟．正勤．正念似世轮辐正语．正业．正命似毂。正定似辋。故名法轮。宁知法轮唯是见道。憍陈那等见道生时说名已转正法轮故。天亲论主依经部宗破萨婆多言。三转行相非唯见道。如何可说唯于见道立法轮名。是故唯应即此三转十二行相。所有法门名为法轮可应正理。云何名转。由此法门往他相续令解义故。或诸圣道皆名法轮。于所化生身中转故。于他相续见道生时。已至转初故名已转。此有释言。初说见道名为法轮。非萨婆多正义。杂心亦叙不正义云。牟尼说见道速疾名法轮。俱舍复言或诸圣道皆是法轮等。此是萨婆多师本意。故显宗云毗婆沙师本意。总说一切圣道皆名法轮。以说三转三道摄故。于他相续见道生时。已至转初故名已转。非唯见道以八圣道支独名法轮妙音所说非正义故。成实论说。初转生闻慧第二转生思慧。第三转生修慧亦无十二行相。唯作一空行今者大乘总贯诸文法轮有五。一轮自性。谓择法觉支．正见．正智等。瑜伽九十五云。正见等法所成性故说名法轮。自他三转通见及修无学道故。诸圣慧眼能摧烦恼说名轮故。俱舍亦言一切圣道名法轮故。或体唯取八圣道支。具毂．辋．辐圆满义故。正见．正思惟．说名为毂。是根本故。正语．业．命说名为辐。因毂有故。正念．勤．定说名为辋。摄录余故。不同小乘。此八圣道别修行相虽在修道。体实通余见无学道。世尊应无八圣道故。二法轮因。谓能生后圣道诸教。闻．思．修等。无量义经十七名中亦名法轮故。诸经论中说佛教法名法轮故。俱舍亦言。此即三转十二行相所有法门名法轮故。瑜伽亦说三周十二行相。名得所得之方便故。前为后因。合为果因故名为方便。又云三周正转见．修．无学随其次第。智．见现观名为方便。三轮眷属。谓诸圣道助伴五蕴。瑜伽等说圣所爱戒．及信等法助观增明。助道除惑非正断故。四法轮境。谓四圣谛十二因缘三性等法。瑜伽又说为得所得。所缘境者谓四圣谛。此经亦说大通智胜转十二因缘。解深密经说依显了相。说三无性皆依遍计所执已名法轮故。五法轮果。瑜伽又说为得所得者。谓大菩提。后文又说四沙门果所摄受。声闻．菩提．独觉菩提。若诸如来无上菩提是法论果。瑜伽又说三周十二行相名得所得之方便。又云三周正转见．修．无学随其次第。智．见现观名得方便。故菩提涅槃名所得果。然此五体不过四种。一教二理三行四果。
　　释名者一名梵轮。如来应供是梵增语。彼所转故亦名梵轮。二名法轮。法者可轨持义。正见等法所成性故说名法轮。轮有四义。一圆满义。具毂．辋．辐。或择法觉等体用周备名之为轮。二摧坏义。此四种法若伏若断若助．若正未断烦恼皆能摧故。三镇遏义。已伏烦恼令势远故。四不定义。从自见至自修从自修至自无学。从自无学智发言教。他从言教解于谛理。他从谛理起于正行。他从正行起于果智。如是展转复为他说。如转轮王所有轮宝。能降未伏诸烦恼故。能镇已伏诸烦恼故。往复往故。瑜伽论说当知世尊转所解法置于阿若憍陈如身中。此复随转置余身中。彼复随转置余身中。以是展转随转义故说名为轮。法即是轮持业释也。转者动也显也。运也起也。动宣言教显扬妙理。运圣道于声前。起真智于言后。圆摧障恼名转法轮。所转即法轮。法轮之转。二释皆得。
　　转相者。九十五说由五种相转法轮者。当知名为善转法轮。一者世尊为菩萨时。为得所得所缘境界。二者为得所得方便。三者证得自所应得。四者得已树他相续令于自证深生信解。五者令于他所证深生信解。此意总说化身化相自证果时。令声闻等亦有所证。不依菩萨报身成义。或亦依实菩萨转义。总依始终究竟作论。不依一会得成三转。所缘境者谓四圣谛。依安立谛非安立谛依于三性。皆此摄故。得方便者。谓即于此四圣谛中。三周正转十二相智。此自三周转法轮相。为得无上菩提因故。最初转者谓昔菩萨入现观时。如实了知。是苦圣谛。广说乃至。是道圣谛。于中所有现量圣智能断见道所断烦恼尔时说名真圣慧眼。即此由依去来今世有差别故。如其次第名智明觉。此说一智总名法眼。有三行相名智明觉。非于一谛别起四智。由真见道唯一刹那。不同小乘上下别观。依诠证灭说通三世。非是灭谛通三世有。第二转者。谓是有学以其妙慧如实通达。我当于后犹有所作。应当遍知未知苦谛。应当永断未断集谛。应当作证未证灭谛。应当修习未修道谛。如是亦有四种行相。如前应知。第三转者谓是无学已得尽智无生智故。言所应作我皆已作。谓我已遍知未知苦谛。乃至广说。我已修习未修道谛。亦有四行类前应知。
　　此差别者。谓前二转四种行相是其有学真圣慧眼。最后一种是其无学真圣慧眼。观此文意初转之时见道以前加行智位。虽知四谛但是转因犹非正转。未摧坏故。由此但名损力益能转位所摄。入见道中真无间道正名为转。正断惑故。其解脱道及相见道亦名初转。虽不断惑断粗重故。镇已伏故。亦非别知四谛相故。此后修道未断惑前。所起行相应遍知等。是正转相。正起真智乃至金刚心。断诸烦恼亦此转摄。起别行相但拟趣圣断惑道故折伏正断俱名转故。至其无学解脱道后起我已作所应作智。后更不断。但镇已伏无降未伏。然见道前虽有伏道不与转名。非无漏故。前无无漏故不同修。如是菩萨自为三转。初转在见道名印相转。次转在修道名应修转。后转在无学道名已作转。一一转时于一一谛生四行相。三转竖论成十二相。如是四谛合四十八。不过十二以数等故。总名三转十二行相。俱舍亦说眼．智．明．觉别观谛故。彼以法忍．法智．类忍．类智如次为四。若作此释所作八谛观于一一谛便无四行相。或忍．智一一皆具四行相。照境分明者名眼。对治无知名智。对治无明名明。对治邪觉名觉。不同于此证得自所应得者。谓得无上正等菩提。谓即双取菩提．涅槃。前为后因。前无间道为解脱道因。此说菩萨自三周转法轮之果。或说法身涅槃真理名无上菩提。起无学位菩提报身已作之智证法身故。俱舍论等无佛自转树他相续令于自证生信解者。谓如长老阿若憍陈如。从世尊所闻正法已。最初悟解四圣谛法。又答问言我已解法。从此已后如前所说究竟行相。五皆证得阿罗汉果生解脱处。此说世尊自得道故。复为于他三转法轮。同俱舍说三周循历四圣谛故。谓此是苦。乃至此是道。是名初转。谓此应遍知。乃至此应修习。是第二转。此已遍知乃至此已修习。是第三转。如次显示见道．修道．无学道三。此是佛为他三转者。初名示相示四谛相故。次名劝修劝修谛行故。后名作证为作证明知彼满故。由彼憍陈最初悟解入见道已。佛问彼言。汝已解耶。彼答已解故得解名。第二第三转已遂得阿罗汉。生解脱智处证得无为果。是名转在他身于佛所证深生信解。最后令他于他所证生信解者。谓如长老阿若憍陈那。起世间心我已解法。如来知已起世间心。阿若憍陈已证我法。地神知已举声传告。经于刹那瞬息须臾其声展转乃至梵世。世间心者缘事之心。非要散心此前第四树圣道于他五人身中。令于佛自所证深生信解。第五令他地神等知阿若憍陈所证深生信解。差别者。虽转四谛法相不殊。三乘之人各各证果。声闻姓人已于三生或六十劫。先修习已。闻佛所说。依蕴．处．界证四谛理。名声闻法轮。独觉姓人已于四生或于百劫。先修习已闻佛所说。依十二缘起修证四谛名独觉法轮。菩萨姓人已于一大阿僧祇劫。先修习已闻佛所说。依三性等证四谛理名菩萨法轮。不尔三乘俱观四谛。俱时证圣。有何差别。大般若云世尊初于波罗奈国转四谛法轮时。无量众生发声闻心证声闻果。无量众生发独觉心。无量众生发起无上正等觉心。证于初地二地三地。乃至一生当得菩提。故知鹿野创转三乘通行法轮。若不尔者第二七日已说十地。何故不名转法轮也。彼非三乘同所修故。不与初转法轮之名。然实他身三时智起。亦有经生而证圣果名三转者。其解憍陈等。佛于鹿苑一时之间令其次第得此三果。名为三转无垢称经云。三转法轮于大千。其轮能寂．本性寂。希有法智天人证。三宝于是现世间。即此经言便有涅槃言音出现．及阿罗汉法之与僧三宝现也。佛为佛宝。涅槃．及言．果法教法名为法宝。阿若多等名之为僧。阿罗汉者即是陈如。复言僧者余之四人住有学故。能证智．所证谛即行．理法宝。四法已周。并佛．及僧能化．所化既有体出。合名三宝出现世间。
　　三乘者。佛．及菩萨．并以声闻。说法令他得智断惑。可名转法轮。独觉不尔。涅槃经言缘觉说法不能令人得燸等法。由声闻等不识药．病不与声闻转法轮名。理亦何爽。
　　经。从久远劫来(至)或常如是说。
　　赞曰。结会今古。非但今日方赞涅槃永尽众苦。久来常说。故古同今。
　　经。舍利弗当知(至)方便所说法。
　　赞曰。下有七颂。今说真实。颂如是皆为得一切种智。中分四。初二颂根熟来逢。一颂念之应度。三颂正说真实。一颂结成法仪。此初也。我见先以权教度者。曾于佛所已闻权教。善根熟故。今来逢我。故上文云是会众生曾见诸佛。亦曾见释迦。今总言诸佛。
　　经。我即作是念(至)今正是其时。
　　赞曰。念之应度。为说佛慧令生修学。今根已熟何得不教。
　　经。舍利弗当知(至)不能信是法。
　　赞曰。下三颂正说真实。分二。初一颂明钝不堪授。后二颂明利则堪授。此初也有五过失不堪受大。一钝根闻法不解。或阿颠底迦。二小智虽复聪明情见不广。或趣寂者。三者著相谓起计执空．有二相错学乱行。或不定种姓。执有非空根未熟故。四憍者恃己盛事。诸富贵者醉逸纵任。或根未熟有性凡夫禀性醉逸。五慢者恃己陵他。五千之辈。或复具起七种慢等诸烦恼者。不能信大。不应授与。
　　经。今我喜无畏(至)悉亦当作佛。
　　赞曰。此明堪授。初颂明舍权就实后颂除疑。记得喜者喜无量。不嫉众生成佛事。无畏者决定义。作师子吼理决定故。于菩萨中者对胜人前故。二乘发心皆菩萨故。依真实理说一乘道名为正直。不随机权说有三故名舍方便。但说无上一乘之道。即显今直唯说一道非于余故。地前顿悟菩萨疑自独得菩提声闻无分。不定种姓菩萨疑于佛果自亦无分。欲退向小故。今闻法此疑皆除。现前名高千二百声闻。疑不得作佛。今正为说悉当作佛。涅槃由此说须陀洹八万劫乃至辟支十千劫到。到于十信初发心也。此等修行极为迟钝。不如初修始业菩萨。此据不定。非诸二乘皆定作佛。故涅槃第三十四云。我于一时说一乘一道一行一缘能为众生作大寂静。永断一切结缚愁苦苦及苦因。令一切众生到于一有。我诸弟子不解我意。于大众中唱如是言。如来说须陀洹乃至阿罗汉皆得佛道等故。
　　经。如三世诸佛(至)说无分别法。
　　赞曰。结成法仪也。大乘妙理体无分别。三乘不异悉皆作佛。故说之也。
　　经。诸佛兴出世(至)斯人亦复难。
　　赞曰。下第六段有七颂。颂前第一未闻令闻。分四。二颂法说四希。二颂半喻显二希。一颂半劝信。一颂叹结。此初也。一佛出希。二说法希。三难闻希。四能听希。佛出希者如贤劫千佛。今第九住劫已四佛出。后第十劫弥勒佛出。至第十五劫有九百九十四佛出。此劫坏已鹘卢支佛独王一劫。经十二劫后始有星宿劫。千佛中初净光称王佛出。后更三百劫空过无有佛。故佛希也。如迦叶佛住寿七日不说此法。及今释迦成佛四十年。方说此经故是说希。常处八难。叵与佛相逢。故难闻希。虽逢出日更闻小乘不希大法。故能听希。
　　经。譬如优昙华(至)过于优昙华。
　　赞曰。喻显二希也。一颂颂法出希。一颂半颂闻赞希。闻法及赞叹过优昙华故。行真法行。则为供养三世佛故。自听闻教他闻合名闻法。庆慰闻此云欢喜。赞叹闻此云赞。行此四种皆真行故。
　　经。汝等勿有疑(至)无声闻弟子。
　　赞曰。劝信勿疑。
　　经。汝等舍利弗(至)诸佛之秘要。
　　赞曰。叹结深妙。此为诸佛秘藏胜道。
　　经。以五浊恶世(至)终不求佛道。
　　赞曰。下第二大段有三颂。颂破四疑分三。初一颂佛何时出化以三乘。出五浊世。次一颂云何知增上慢。若我弟子自谓阿罗汉不信此法无有是处。一颂云何堪说。除佛灭后现前无佛。此初也。
　　经。当来世恶人(至)破法堕恶道。
　　赞曰。颂释。云何知增上慢当来恶人不信此法者多是增上慢。不但增上慢所余恶人亦不能信。佛在慢者上已说相。灭后难知故此独举。
　　经。有惭愧清净(至)广赞一乘道。
　　赞曰。颂释云何堪说。有具四德。一惭崇重贤善复顾自身羞耻过罪。二愧轻拒暴恶。复顾世间羞耻过罪。三清净内外无瑕。弃世名利。四志求佛道不顾二乘。能信此经不愚法类乃可为说。设愚法者。若遇余佛便得决了一乘道也。
　　经。舍利弗当知(至)自知当作佛。
　　赞曰。此中三颂颂品第四大段。劝发喜心令欣作佛。初一颂半明佛法皆同不学。不了后一颂半劝知生喜欣求作佛。如文可解。

　　法华经玄赞卷第四(末)

　　大治五年庚戌十月二十六日乙未申时药师寺善明房得业奉读受已了觉印之。
　　同年十月三十日以兴福寺圆如房之本移点已了觉印本者皆点本也以此可悉之也。
　　保安三年五月三日书毕法隆寺僧觉印之。


　　妙法莲华经玄赞卷第五(本)

　　　　大慈恩寺沙门基撰

　　譬喻品第三

　　三门分别。一叙来意。二解品名。三释妨难。
　　来意有二。一鹙子上根闻法说而已悟。四人中性必假况而方知。上已化于上根。下将晓于中性故此品来。二论云自此已下为七种具足烦恼性众生。说七譬喻。对治七种增上慢。及为三种染慢无烦恼人三昧解脱见等染慢。即为治此说三平等。又云余残修多罗明十无上义。此意总显下有二十六品明此三义。七譬喻在七品。一火宅喻此譬喻品。二穷子喻信解品。三云雨喻药草品。四化城喻化城品。五系宝珠喻五百弟子授记品。六解髻中明珠喻安乐行品。七医师喻寿量品。随其次第各在一品。三平等有九品。一譬喻．二授记．三五百弟子授记．四授学无学人记．五法师品．六持品．七提婆达多品．八常不轻．九见宝塔。初之八品皆有授记说初乘平等。后见宝塔中合说生死涅槃法及身二种平等。其十无上有二十一品。初九无上有七品。一药草喻．二化城此有第二第三两无上．三五百弟子授记．四见宝塔．五安乐行．六涌出．七寿量。此有第八第九两无上。上七品中除第二第七自余五品各一无上。余残修多罗是第十无上。谓余十四品并是第十无上。于中有二力。一法力二修行。力法力有三品。一分别功德．二随喜功德．三法师功德。修行力中复有七力合十一品。一持力有三品一法师．二安乐行．三劝持。二说力有一品谓神力。三行苦行力亦一品谓药王品。四教化众生行苦行力亦一品谓妙音。五护众生诸难力有二品。一观音普门二陀罗尼。六功德胜力有一品谓妙庄严王本事。七护法力有二品一普贤二嘱累。后十无上是初七喻。三平等残名为上残。故本论中解七喻三平等已云。余残修多罗明无上义。第十无上是前九种无上之残名为下残。故本论中解第十无上云。十者胜妙力无上余残修多罗说。
　　残有二义。一者文残曾未说故。二者义残前虽已说义犹未尽。所望别故今复说之名为义残。恐文繁长故略不说。至下品中一一疏释。其药草．化城．五百弟子．宝塔．持品．安乐行．寿量七品。或文或义重说之故。其七喻者谓凡夫有学名有烦恼。有七种增上染慢。为对治此说七譬喻。如执化城以为真城。即是所求世间三摩跋提将为真灭。执无学满故更无所求。二乘无学名无烦恼人。有三种法执染慢。彼三昧解脱见等法执望二乘虽不名染。此回心已即名菩萨。法执染此菩萨名染无烦恼慢。论翻颠倒义意如此。无上义者于大乘中可说有之。余乘即无。由此三乘说有差别。教．理．行．果等有异故。论引佛言不离我身是无上义。故二乘中不说此义不能解故。由此无上即是一乘教．理．行．果。随其所应配诸品取。七种具足烦恼众生者。第一求势力人起第一颠倒求功德增上慢。以世间诸烦恼炽然而求天人妙境果报。为此说火宅喻。富贵自在名为势力。谓诸凡夫求此天人妙境．外果并内果报。不知烦恼炽然烧煮。为此说火宅喻。天人势力烦恼烧煮如火宅故。世尊今者说有二车。即是世间善根三昧菩提假解令其出宅。后令渐入佛大涅槃。故论云第一人者以世间种种善根三昧功德。方便令戏。后令入涅槃故。此中不说解脱道中正证生空择灭真智名为世间三昧假解此是羊鹿非是车体。从彼观后入世间定观前所证以心粗故不见正智及生空如。乃见惑业后苦不生心便变作涅槃想解。正智所证根本观中所得择灭。下名化城。不说假观所变为城。不息苦故。今说后时后得智位能变想解。名为世间善根三昧。轻安喜乐种种功德假名羊鹿假名种智。与之游戏后化一乘方令入于佛大涅槃。至佛位中能入牛车即是二智即是菩提。所入涅槃即是宝所。后化城喻二乘执彼惑苦不生故为涅槃。理实涅槃解脱道中是正智证。故说入化城众商皆倦息。前后诸智皆悉不能了一切法故。实非种智。说羊鹿车有名不见登。说此世间三昧善根。与令游戏故。二乘执此以为二车。实非车体。如二乘者所起四颠倒。正观不然。后方想解缘此起执。化城亦尔。今为对治求势力人颠倒求功德增上慢。说此车喻。故此品来。此余诸义各至品释。
　　解品名者。譬者况也类也。玉篇云。比类以相晓。喻者开也晓也。玉篇云晓也谏也。今举世间之近迹况类出世之深致。以开未语用晓前迷。晓喻之譬名譬喻品。或譬即喻名譬喻品。
　　释妨者。一问。此以喻晓理名譬喻品。前直以法彰应名法品。答前后相例理实应然。立者不同何详所以。但以方便者法中之别义。譬喻者况中之通名。通别既殊得名遂别。未可相例。二问。何故七喻唯此独名。余兼别称。答喻虽有七此最初故。虽标总称即自别名。余品不单名譬喻故。三问中根领。记别标信解。上根领记理应别开。何故此品之初寄明鹙子领记等事。答中根领记文广义长。所以别开。鹙子不然故寄此说。又因鹙子领记启请方陈喻况。故在此初寄明领记。
　　经。尔时舍利弗(至)得未曾有。
　　赞曰。就此品中大文分二。初鹙子闻法领喜述成得记。后佛广以譬喻化彼中根。初文属前第一周法说一乘。初周有四上法说讫。自下第二鹙子闻法领解。自责而生喜于中有二。初长行后偈颂。长行有二。初标闻法以喜生。后释欢喜之所以。此初也。依俗间释。踊跷也。跃跳也。跷足跳者喜之极也。闻真道以起权故踊跃。称悦所希之意故欢喜。表发大心故即起。心契所说故合掌一心请益。瞻仰尊颜启本所怀故言白佛。法音者大乘言教也。曾所未闻得未曾有。又由三义所以欢喜。一闻佛说法心安如海。知佛非魔所以欢喜。二闻今一实解昔三权。三为一因所以欢喜。三闻佛说千二百罗汉悉亦当作佛。所以欢喜。
　　经。所以者何(至)无量知见。
　　赞曰。下释欢喜之所以。有四。一失大法以兴嗟。二处小阶而起欢。三喜今闻而恼尽。四知佛子而道成。此初也。豫者入也关也。玉篇预先办也备预也早也。切韵若逸作豫正应为预。尔雅为预。逮及与也。古文为与。左传云公必与焉。感者激也。伤者叹也。昔闻菩萨如是受记之事我等不入。昔闻授记之流不及授记之事。所以感激恨切伤叹失于如来五种知见。或失如来智性智相之知见也。
　　经。世尊我常独处(至)而见济度。
　　赞曰。下处小阶而起叹。有二。初叹住小。后自责躬。此初也。常恒也。每者数也。屡也。非一定辞。入者证也。法性者谓人无我真如。彼同证故。我与菩萨俱能证入无我真如。云何如来独以小乘而见度脱。或性谓体。同入佛法体类之中。有本作尝谓曾经也。
  </div>
  <div class="pagination">
   <a href="妙法莲华经玄赞_page9.html">
    上一页
   </a>
   <span>
    ...
   </span>
   <a href="妙法莲华经玄赞_page5.html">
    5
   </a>
   <a href="妙法莲华经玄赞_page6.html">
    6
   </a>
   <a href="妙法莲华经玄赞_page7.html">
    7
   </a>
   <a href="妙法莲华经玄赞_page8.html">
    8
   </a>
   <a href="妙法莲华经玄赞_page9.html">
    9
   </a>
   <span class="current-page">
    10
   </span>
   <a href="妙法莲华经玄赞_page11.html">
    11
   </a>
   <a href="妙法莲华经玄赞_page12.html">
    12
   </a>
   <a href="妙法莲华经玄赞_page13.html">
    13
   </a>
   <a href="妙法莲华经玄赞_page14.html">
    14
   </a>
   <a href="妙法莲华经玄赞_page15.html">
    15
   </a>
   <span>
    ...
   </span>
   <a href="妙法莲华经玄赞_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
