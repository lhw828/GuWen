<!DOCTYPE html>
<html>
<head>
    <meta charset="UTF-8">
    <title>大方广佛华严经随疏演义钞 - 第 49 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经随疏演义钞 - 第 49 页/共 54 页</h1>
    <div class="content">　　疏。彼无垢识而得说耶下。第三遮救。二句疏文遮其两救。上句恐彼救云。净相难说故不言之。故今遮云。彼庄严经何得说有无漏识耶。岂非是净。下句恐彼救云。经言叵得意在于染。故亦遮云。经何不言染不可得。
　　疏。若依后义下。明法性宗妨。于中二。先夺后纵。前中亦二。先明违义。以空碍有故云损减。二亦不能通下明其违文。文中既言智无量故知如来心。不言知如来智。明知假智知心心则有矣。何得言无。
　　疏。又心既是无下。第二纵破。纵汝心无智有亦有二过。一违义。心王最胜尚说为无。智无所依岂当独立。如无君主何有臣下。二非唯下明其违文。言上二论者。即唯识摄论言涅槃灭无常则通五蕴。故经云。憍陈如因灭无常色而获常色。受想行识亦复如是。既有常识则有心矣。
　　疏。若二义双取下第二合破二宗。成四谤故。此亦遮救。谓有救云。上之二宗偏取不可。合岂过耶。故云。合则相违。以其定谓有无非即有之无即无之有故。若尔互泯双非可乎。故答云宁逃戏论以无诠当故。
　　疏。若尔何以指南下。第二会成正义。于中有四。一征前起后。二今释此义下双标二章。三今初若后宗言下别解二门。四然佛尚不说下谦退总结。初二可知。三中分二。先别会二宗后通会二宗。前中即分为二。先会法性宗。意云。心即是如智即如智。离心无如则知有如已有心矣。况即体之用故称如智。即用之体即是真如。如一明珠。珠体即如。明即如智。岂得存如亡于心矣。
　　疏。前宗以纯如下会法相宗。意云。即如之有。有岂乖如。如境即虚则有心无失。
　　疏。是知即真之有下第二通会二宗。即真之有是法相宗。即有之真是法性宗。两不相离方成无碍真佛心矣。
　　疏。后消经意下第二释经文。于中有三。初略明即双标遮表二故。晋经下引证双证遮表。既言知心无量则有心矣。言无最失。疏云何深玄下。第三广释。即双释遮表。即分为二。第一释寄遮显深。第二释寄表显深。前中四。初明偏语不能尽理。二结性相二门难思。三明总具性相不可别彰。四明不即不离故难显说。今初。略有四对。一有无者即别对二宗。二染净即法相宗。三一异者通对二宗。四情非情亦对二宗。初对义者事即理故非有。理不失事故非无二。染净对。净约绝相染约契性。言不断性恶者。恶同以心性为性。若断性恶则断心性。性不可断。亦犹阐提不断性善。三一异对。通对二宗。即体之相能包。即相之体一味。四情非情对。亦对二宗。即用之体同色。即体之用彻幽。言无殊色性者。即起信论云。以知色性即智性故。说名智身。以知智性即色相故。说名法身遍一切处。又梵行品云。知一切法即心自性故。情非情性曾何异体。
　　疏。口欲辩下二结性相难思。
　　疏。是知佛心下。三总具性相不可别彰。皆双融前二宗之法。
　　疏。心中非有意下。四明不即不离故难显说。于中三。初约八识心王辩。二王所对辩。三一一结例。言非有者是不即义。二相别故。亦非不有。是不离义。无二体故。又非有者。以无二体互摄尽故。亦非不有者。二俱不坏力用交彻故。
　　疏。言寄表下。第二释寄表显深可知。
　　疏。然佛尚不说下。第四谦退结成。佛尚不说者。即此经云心意识皆不可得。是不说也。释迦掩室于摩竭。净名杜口于毗耶。皆佛不说也。果海离言唯证相应。皆不可说。有因缘故者。即四悉檀。因缘则得无说之说耳。
　　疏。合中谓诸乘下。疏文有三。初正释文。二岂不依心及依理者设难也。依心约法相宗。依理约法性宗。三岂不向言王所无二下释通。此释依心。后良以佛智下释依理义。于中四。初正释。二引例。三引证。四举况。今初。即回向经云。无有智外如为智所入。亦无如外智能证于如。今但通上岂不依理难。故但引前句。谓彼难云。上言唯如如及如如智独存。则智依如矣。何言无依。故今释云。智外无如。故无所依。然彼回向经文。自有三意。一约如体性空故。智外无如。智体性空故。如外无智。二如智一味同一真体。安得智外更有如耶。三约事事无碍举一全收。今但用初二意以酬难竟。后意即在第四举况之中。
　　疏。亦犹净名法随于如无所随故者。二引例也。即目连章。彼约性相相对。此约如智相对。义非全同义势相似。故云引例。言法随于如者。法即一切。一切法即如。故云随如。言无所随故者。经自释随如之义。由法即如。法外无如。故云无所随。故若有所随能所未泯。岂得随如。又法外有如。法非如矣。故无所随方曰随如。此中亦尔。若有所依智外有法。能所未忘不名如智。如外有智智亦不如。故得引例。
　　疏。文殊般若云。若无境界则无所依者。三引证也。文义全同。故得引证。即大般若曼殊室利分光明觉品已引。今当更引。经云。若知我性即知无法。若知无法即无境界。若无境界即无所依。若无所依即无所住。释曰。今但要无依之言故但引一对。
　　疏。况佛智外无法可得下。第四举况。谓上引二经。但明契理无依心境双寂。即事理无碍之义。已通前难。况今约事事无碍举一全收。即回向中第三意也。佛智称真收法界尽。差别之事皆随于理在佛智中。况所证如宁在智外。此约相入门。下句云以一切法即佛智故者。释上无法可得。约相即门。佛智即一切一切即佛智也。
　　疏。即转释前依者。谓疏意明初喻为总含下九喻。故下喻中节节指初。今以第一喻云虚空为一切法所依。喻佛智为一切世出世智所依。故今释之。云得为依依彼出故。
　　疏。虽出诸智佛智不减菩萨成佛佛智不增者。如山出云山亦不减。如谷纳云谷亦不增。海中板喻即十行品。
　　疏。列名中衍英诸公等者。疏文有三。初叙昔。次此释亦无大过下会释。上句总明。果地具此三道下。为其通释。恐有难云。助等是因何将释果。故为此通。三今更一下申今正解。于中二。先总明。后一大圆镜下别辩。然取唯识论以为疏文。心无染著巧方便智宝为大圆镜智。论云。一大圆镜智相应心品。谓此心品离诸分别。所缘行相微细难知。不忘不愚一切境相。性相清净离诸杂染。纯净圆德现种依持。能现能生身土智影。无间无断穷未来际。如大圆镜现众色像。释曰。观上论文自分主客。但云不忘者常现前故。不愚者不迷暗故。余义可知。论云。二平等性智相应心品。观一切法自他有情。皆悉平等大慈悲等恒共相应。随诸有情所乐。示现受用身土影像差别。妙观察智不共所依无住涅槃之所建立。一味相续穷未来际。释曰。由昔因中执有我故。自他不等。今由我无故皆平等。言一味者一无漏味。余义可知。由涅槃故。此识恒共悲智俱行。论云。三妙观察智相应心品。谓此心品观察诸法自相共相无碍而转。摄观无量总持定门。及所发生功德珍宝。于大众会能现无边作用差别。皆得自在雨大法雨断一切疑。令诸有情皆获利乐。释曰。摄谓摄藏观谓观察。功德珍宝即六度道品等。论云。四成所作智相应心品。谓此心品为欲利乐诸有情故。普于十方示现种种变化三业。成本愿力所应作事。释曰。四智广义初会已明。今以疏有故复重引。令知主客。
　　疏。同法华髻中明珠下。七喻之中此当第六。如安乐行品明。一乘圆智居佛心顶。以权覆实如在髻中。开权为解。前亦已引。
　　疏。然约下智不及下释上密义。故法华云。我以无数方便种种因缘譬喻言词演说诸法。是法非思量分别之所能解。唯有诸佛乃能知之。所以者何。诸佛世尊。唯以一大事因缘故出现于世。释曰。种种说法皆为一乘。众生不知故云秘密。故涅槃下引证。亦如前引。
　　疏。体胜用深下疏文有二。先释经。后解妨。今初。言纯净圆德现种依持者。纯即无杂净即离染。圆者满义。现行功德之依。种子功德之持。自性明善名为清净。有漏永亡云离诸杂染。余如前释。
　　疏。今以四智圆融下二解妨。妨云。何以将法相宗释法性义。故为此通。谓彼四智超然不同。今一具四。岂得同耶。先将四宝以况四智。此即别义。于一宝上复具四德。即圆融义。况四圆融十中之一。岂得言同。欲显包融故用释之。
　　疏。第五珠消海水喻蹑前以释。疏文分二。先明智断不同。后又前下横竖分别。一佛果中具有四智名横。菩萨历位具有四智名竖。言皆是释上为依之义者。即虚空无依为依。喻中之一义也。
　　疏。起世婆沙等说者。起世即经。婆沙即论。皆同俱舍。俱舍云。此下过二万无间深广同上七捺落迦。八增皆十六等是也。
　　疏。俗典云。沃燋石者。山海经说尾卢壑。又云注下亦如彼说。庄子秋水篇亦明。已见回向品。
　　疏。别显用相下疏文分三。初叙昔。二辩顺违。三申正义。今初。即灵辩法师。此三昧名。即唯识第九。论云。一大乘光明定。谓此能发照了大乘理教行果智光明故。二集福德王定。谓此自在集无边福如王势力无等双故。三贤守定。谓此能守世出世间贤善法故。四健行(平呼)定。谓佛菩萨大健有情之所行故。摄论第八意亦同此。首楞严者。是梁论名。即健行义。然是梵言。此云一切事毕竟。又英法师云。初定空智除不善障。二除著禅障。三除烦恼障。四除所知障。贤首云。初能除流散杂染业。二能除味定著静障。三能除根本无明障。四能除尽成果智障。与前大同。
　　疏。此释配定可尔下。第二辩顺违可知。
　　疏。今更一解下。三申今正义。于中有二。先总后别。今初所成即是四定者。如唯识论。定为能发智为所发。四智即是所成。今明佛具四智。令诸菩萨能具四定故。智为能成定为所成。竖配之相下别当具。疏谓一佛以即事而真智下。第二别释。一一智中文皆有三。初举能成智。二治于下治所破病。三令得下显所成德。文并可知。
　　疏。肇公亦云下。即涅槃无名论。第七妙存中文。然则玄道存乎妙悟。妙悟在于即真。即真则有无齐观。有无齐观则彼已莫二。所以天地与我同根。万物与我一体。同我则非复有无。异我则乖于会通。所以不出不在而道存乎其间矣。何则涅槃夫至人虚心冥照理无不统。怀六合于胸中而灵鉴有余。镜万有于方寸而其神常虚等。今但引两对足显经意。
　　疏。四戒定息热者。此唯定下合别显用相。中有净戒头陀。疏文多影略者。为分能所成故。能成者即如来悲等。所成即菩萨悲等。如在佛为方便在菩萨为深心。在佛禅定为叶。在菩萨净戒头陀为叶。在佛即是菩提为果。在菩萨即无生忍等。
　　疏。是知现恶明无则无恶必有者。即生公意。生公忍死待得大经。以证大义。如何至今犹不信耶。广如玄中。今当重释。言现恶明无者。正作阐提拨无因果故无。无恶必有者。由拨因果之恶故无。今无此恶是则有矣。故应问言。颇有新作一阐提不。复有阐提后生信不。若有新作未作之时有佛性不。若未作时有作时无者。佛性可断。若先无者则不由于阐提无也。本自无故。后生信心亦复如是。若有佛性佛性是可生之法。前则本有今无。此则本无今有。若发信心亦无性者。此亦不干阐提故无。故知但是约于长时未成果善。抑言无耳。谓抑令恐怖使发大心。未作阐提令其莫作。故皆诱物何定言无。疏故涅槃下引证。此引二经。先引涅槃。自有二文。唯证阐提有性。成上不舍邪见水轮。初意即第九经玄中已引。今复略明。经云。彼一阐提虽有佛性而为无量罪垢所缠。不能得见。如蚕处茧则有而非无。三十五经云。断善根人以现在世烦恼因缘能断善根。未来佛性力因缘故还生善根。亦有文也。复云。若能发心非阐提者。即二十六经高贵德王菩萨品。经云。善男子。一阐提辈若遇善友诸佛菩萨闻说深法。及以不遇俱不得离一阐提心。何以故。断善根故。一阐提辈亦得阿耨多罗三藐三菩提。所以者何。若能发于菩提之心则不名为一阐提也。即其文矣。
　　疏。法华云下。二引法华。亦有二文。以证定性二乘皆成佛义。一即法师品。药王汝当知。如是诸人等。不闻法华经。去佛智甚远。若闻是深经。决了声闻法。是诸经之王。闻已谛思惟。当知此人等。近于佛智慧。释曰。既言决了声闻法。明昔净名等经声闻如根败之士。其于五欲不复能利。及如燋谷芽。佛名经说。如燋谷芽虽逢春阳无希秋实。及深密等说于定性不得成佛。三乘圣人心皆犹预。今皆作佛。故云决了。第一经云。菩萨闻是法疑网皆以除。千二百罗汉悉亦当作佛。故云决了。复恐人云。千二百外定性声闻即不作佛也。故引次文。即五百弟子授记品初。千二百悉皆求记。如来先授陈如作佛。次授五百。末后偈云。其五百比丘。次第当作佛。同号曰普明。转次而授记。我灭度之后。某甲当作佛。其所化世间。亦如我今日。国土之严净及诸神通力。菩萨声闻众。正法及像法。寿命劫多少。皆如上所说。迦叶汝已知。五百自在者。余诸声闻众。亦当复如是。其不在此会。汝当为宣说。释曰。据此非唯列千二百。则灵山之会万二千人。五千拂席增上慢者。应是声闻不厕灵山法华胜会者。令此会中声闻菩萨转为授记。余如玄中。
　　疏。有引向来所拣下即举邪显正。谓法相师以水轮中证有无性。地狱深坑证有定性趣寂二乘不观已下破其妄引。疏有三节。初指经中却收之义。二引第十等有喻意。三减损佛性下以理结劝。谓唐三藏创自西回。荐福寺有一人大德。不肯修敬。后因见日照三藏远涉流沙广取经论。诚曰劬劳。然减损佛性增足烦恼。未知与圣意相应。不言减损佛性者。以五性之中唯一性半有佛性耳。谓菩萨性及不定性之半。以不定性容有无故。余三性半一向言无。谓一无种性人。二定性声闻。三定性缘觉。言一半者。即不定性中或无是也。言恐谤一乘者。以罪怖之。然法华经特称妙者。以佛昔说三乘五性。今法华云一乘一性。谓一切众生有如来知见。更无余性故。惟一乘涅槃云佛性者。名为一乘。以凡是有心定当作佛。故唯一乘。法华又云。唯此一事实。余二则非真。终不以小乘济度于众生。又第四云平等大慧。又彼疏自立一乘为宗。及其立义定有五性。却以一乘而为方便。此岂不是谤一乘耶。谤一乘罪。法华具明。事不可轻。如增上慢不信不轻。皆作佛言即为谤耳。
　　疏。广明留惑润生具如前章者。即义理分齐别有一门。第十喻法说中三。初略消经文。二以上言潜流下对前辩异。三此有三意下。别解文旨。文三。初顺释。二释疑。三及以理成。初中亦三。一明生等有因。二明因有果智。三自他交彻。今初。先正立。后则知无性下反成上义。即涅槃经云。除墙壁瓦石皆有佛性故。无佛性则非众生。凡是有心定当作佛。则无一不有。以一切人皆有心故。故知作佛言无佛性则无心也。无心宁异瓦砾。此是涅槃一性之宗。故云已过五性。
　　疏。二者众生在缠之因等者。二明因有果智。拣胜初义。但有佛性。于中三。初正立。二正拣。三结劝。今初。谓远公等释涅槃经。言因性本有果性当成。今因有佛智佛智非因。故超前也。所以有者。因果二性无二体故。若因无果性果是新生。便有始故。新生有始佛性非常住故。
　　疏。非但有性后方当成者。第二正拣前义。于中二。一拣因果不同。谓前义意如木有火性钻方生火。乳有酪性缘具成酪。今此中意果尚本有。况于因性。况当有耶。
　　疏。亦非理先智后者。二拣理智两别。若唯理性为先有者。则第一义空不名智慧。理智异故。无漏智性本自有之。不应理故。大智光明非本有故。智后生者果无常故。能证所证成二体故。
　　疏。是知涅槃下第三结会劝信。谓涅槃终极之说。会昔有余四十九年多说三乘五性之教。机习已久。难可顿移。且说有心皆有佛性。一经前后纵夺合离。而其明言凡是有心定当作佛。
　　疏。后学尚谓谈有藏无者。即大乘法师法华疏意。彼意涅槃经言一切众生皆有佛性。总谈皆有欲奖众生。实而明之亦有无者。藏在一切总有之中。言通别类异者。通相皆有别拣有无。有无不同不应一类。
　　疏。况闻等有果智谁当信者。即举今宗结成难信劝令信耳。
　　疏。三彼因中之果智下。第三自他交彻。谓诸凡夫因中果智。即他诸佛已成果智自身佛性。一身竖论。他佛智在凡自他横辩。故更玄也。
　　疏。不尔此说众生下以理成立自他平等。谓此章中举其十喻以辩佛智。忽引众生有佛智者。何名为说诸佛心耶。明知是说众生心为佛矣。斯则玄下结叹归宗。
　　疏。如壮士迷于额珠。岂谓肤中无宝者。即涅槃第八如来性品。北经第七。佛告迦叶。善男子。譬如王家有大力士。其人眉间有金刚珠。与余力士捔力相扑。而彼力士以头抵触。其额上珠寻没肤中。都不觉知是珠所在。其处有疮。即命良医欲自疗治。时有明医善知方药。即知是疮因珠入体。是珠入皮即便停住。是时良医寻问力士。汝额上珠为何所在。力士惊答大师医王。我额上珠乃无去耶。是珠今者为何所在。将非幻化忧愁啼哭。是时良医慰喻力士。汝今不应生大愁恼。汝因斗时宝珠入体。今在皮里影现于外。汝当斗时嗔恚毒盛。珠陷入体故不自知。是时力士不信医言。若在皮里脓血不净何缘不出。若在筋里不应可见。汝今云何欺诳于我。时医执镜以照其面。珠在镜中明了显现。力士见已。心怀惊怪生奇特想。上具引经文下合文。广以意引之。谓以良医喻之善友。烦恼为皮肤。佛性为宝珠。不知为失。惑尽乃得证知了了。如彼力士于明镜中见其宝珠。荐福解云。贫女金藏通喻凡夫不知佛性。此喻菩萨二乘观心之首隐其佛性。已发三乘心名为王家。以未入佛家故有观心力名为力士。中道佛性之珠在其心间。与倒竞力观于俗境名为相竞。观心取境名头抵触。取相隐理名寻没肤中。以相求理不能得见。名不知所在。取相见空名之为疮。访友为命医。佛为良医。知佛性珠取其空相。名知是疮因珠入体。定得之性在上相内。名珠入皮即便停住。是时良医下问性所在。相覆真性故。力士不知所在。先因发心。将非虚说。名将非幻化。恐无性流转名忧愁啼哭。次佛慰云。言性不失汝之妄竞性隐无我。名珠入体在于皮里。因本有理有理性相。名影现于外。汝观空等时其心猛利。如嗔恚盛。因斯陷入故不自知。此上有性不见喻二乘。是时力士下拒教不信喻。若在皮里脓血等者。谓在凡夫苦等相中。有漏不净性净应出。何缘不见。若筋等者。若是真理真理。无相不应可见。汝今云何下正明不信经。是时良医下依教见性喻。珠在镜中明了显现者。定得之性惟大涅槃理教能显。如镜照面了了分明。力士见已者。众生则闻见。十住则目见。余可知。
　　疏。如贫得珠非今授与者。即法华第四五百弟子授记品。说系珠喻领解得记。经云。譬如有人。至亲友家醉酒而卧。是时亲友官事当行。以无价宝珠系其衣里与之而去。其人醉卧都不觉知。起已游行到于他国。为衣食故勤力求索。甚大艰难。若少有所得便以为足。于后亲友会遇见之而作是言。咄哉丈夫。何为衣食乃至如是。我昔欲令汝得安乐五欲自恣。于某年月日以无价宝珠系汝衣里。今故现在。而汝不知。勤苦忧恼以求自活。甚为痴也。汝今可以此宝贸易所须。常可如意无所乏短。不合可知。然系有二。一约结缘则圆解为珠。为说为系。烦恼昏醉少有微解。故曰系珠。五道求乐为勤力艰难。证小涅槃不求大果。云得少为足。后闻法华为会遇亲友。示以知见如得衣珠。以因易果无乐不得。昔已系之。故云非今授与。二约无性然其昔系亦非新与。未知令知故云系耳。则不全同喻。今疏取无性系珠以成本有。故云非今授与。
　　疏。是以涅槃恐不修行下。以涅槃经结成上义。执著过轻乍可言有。妄语过重不可言无。况无著而知。决须有矣。

　　大方广佛华严经随疏演义钞卷第七十九



　　大方广佛华严经随疏演义钞卷第八十

　　　　唐清凉山大华严寺沙门澄观述
　　疏。始本无二绝二碍者。此有二意。一则众生本有佛智。是则本觉不碍始觉。如是而证名无碍智。二者断障显了则无烦恼所知二碍。
　　疏。合出经益物等者。疏文有二。先正释文。后然如来藏经等下引例释者。言九喻者。如来藏经具有九喻。一二不同余经。或有一二三四。多少不定故致等言。言如来藏经者。即如来在王舍城耆阇崛山。成佛十年后方说之与大比丘百千人菩萨六十恒河沙云云。尔时世尊于栴檀重阁正坐三昧而现神变。有千叶莲华。大如车轮其数无量。色香具足而未开敷。一切华内皆有化佛。上升虚空弥覆世界。犹如宝帐。一一莲华放无量光。一切莲华同时舒荣。佛神力故。须臾之间皆悉萎变。其诸华内一切化佛结跏趺坐。各放无数百千光明。于时此刹庄严殊特一切大众欢喜踊跃(云云)金刚慧菩萨问佛下。为答云。我以佛眼观一切众生贪欲恚痴诸烦恼中有如来智如来眼如来身。结跏趺坐俨然不动。善男子。一切众生虽在诸趣烦恼身中有如来藏。常无染污德相备足如我无异。又善男子。一譬如天眼之人观未敷华。见诸华内有如来身结跏趺坐。除其萎华便得显现。如是善男子。佛见众生如来藏已。欲令开敷为说经法。灭除烦恼显现佛性。善男子。诸佛法尔。若佛出世若不出世。一切众生如来之藏常住不变。但彼众生烦恼覆故。如来出世广为说法。除灭尘劳成一切智(云云)每喻之后皆有偈文。二复次善男子。譬如淳蜜在岩树中。无数群蜂围绕守护。时有一人巧智方便先除彼蜂。乃取其蜜随意食用。惠及近远。下取意合。蜜喻如来藏。蜂喻烦恼。人喻如来。除蜂喻说法除烦恼。三复次善男子。譬如粳粮。未离皮糩贫愚轻贱谓为可弃除荡既精当为御用。合云。糠喻烦恼。米喻如来知见说法除烦恼净一切智。于诸世间为最正觉。四复次善男子。譬如真金。堕不净处隐没不现。经历年载真金不坏。而莫能知。有天眼者语众人言此不净中有真金宝。汝可出之随意受用。法合例知。五复次善男子。譬如贫家有珍宝藏。珍宝藏不能言我在于此。既不自知。又无语者。不能开发此珍宝藏。一切众生亦复如是。如来知见力无所畏。大法宝藏在其身内。不闻不知耽惑五欲。流转生死受苦无量。是故诸佛出兴于世。为开身内如来法藏。无碍辩才为大施主。六复次善男子。譬如庵罗果内实不坏种之于地成大树王。善男子。我以佛眼观诸众生。如来宝藏在无明[穀-禾+卵]内。犹如果种在于核内。善男子。彼如来藏清净无极。大智慧聚妙寂泥洹。名为如来应正等觉。七复次善男子。譬如有人。持真金像行诣他国。经游险路惧遭劫夺。裹以弊物令无识者。此人于道忽便命终。于是金像弃捐旷野。行人蹑迹咸谓不净。得天眼者见弊物中有真金像。即为出之一切礼敬。合有如来微妙宝藏。八复次善男子。譬如女人贫贱丑陋。众人所恶而怀贵子。当为圣王王四天下。此人不知经历时节。常作下劣生贱子想。合有如来宝藏。九复次善男子。譬如铸师铸真金像。既铸成已倒置于地。外现燋黑内像不变。开模出像金色晃曜。合云有如来身众相具足。下校量功德。受持此经供养过去恒河沙现在诸佛。造恒河沙七宝台高十由旬。日日如是。乃至五十恒河沙七宝台供养恒河沙如来。不如有人喜乐菩提受持此经。乃至算数譬喻所不能及。上之九喻。初莲华有佛喻与青莲在泥喻。大同小异。其金堕不净处与摩尼堕深厕中大同。彼阙此如金在于矿。如蜜在山中。余多大同。而不次第者。此取圆意略举十耳。山中有蜜。又与尘中佛性小异。故略无之。又此引为顺圆融。自凡至圣具含诸义。故乱引之。若依佛性论具释九喻。虽不引如来藏经。而与此经喻次全同。各别有意。广如佛性论。别钞中已引。言余经或有一二三等者。涅槃胜鬘等经皆说。不能具引。金矿之喻涅槃第十有文云。复次善男子。譬如金矿淘炼滓秽。然后销镕成金之后。价直无量。善男子。声闻缘觉菩萨亦尔。皆得成就同一佛性。何以故。除烦恼故如彼金矿除诸滓秽。以是义故。一切众生同一佛性无有差别。以其先闻如来蜜藏。后成佛时自然得知。如彼长者知乳一相。何以故。以断无量烦恼故。释曰。以是长者多牛[(殼-一)/牛]乳一色喻。复转以显故。第五经中有雪山甘药喻。全同淳蜜在岩喻。余有多喻不能具引。大价摩尼垢衣所缠者。即楞伽第二。疏当第五。经云尔时大慧菩萨摩诃萨白佛言。世尊。世尊修多罗说。如来藏自性清净。转三十二相。入于一切众生身中。如大价宝垢衣所缠。如来之藏常住不变亦复如是。而阴界入垢衣所缠。贪欲恚痴不实妄想尘劳所污。一切诸佛演说。释曰。此中大慧引昔之说下。难同外道说我。佛下答不同外道故但是虚妄无有真实。如来说如来藏有时说空无相无愿如实际法性法身涅槃自性不生不灭本来寂静自性涅槃。如是等句说如来藏等。余经所有可略言也。
　　疏。总结上来十喻等者。疏文有二。先结上十门以成未尽。
　　疏。故应更以下正释经文。由经云以如是等无量相知。如是指前等即等后。更明别义。此结有四。一无量。二无碍。三不可思。四广大。并遍上十及所不说。第五出现境界。
　　疏。正显分齐下疏文有三。初出体。二依初义下对前二义以辩来意。三由所缘下融上二义。疏后正显所缘下分二。先随文释。后若约二谛下义门料拣。第六出现之行前明分齐下文有二。先彰来意。后虽智海下通妨。谓有问言。行在因中今果满何有。释云。行虽无量总不出二。谓智与悲。智行已圆自利满故。而运即智之悲利他不息。若尔何以下文说真如行。答此即果之行。将说悲智无碍之行。故说真如行之本耳。
　　疏。真如之名言含法喻者。经云如真如前际不生等。即以真如喻佛行也。若佛行契如行即是如故即是法。
　　疏。过未非缘者。过去缘已谢未来缘未会。故曰非缘。由非缘故过去无可生。未来无可动。现在虽在缘中不与缘合。故云离缘。故回向中明。遍在三世不同三世。遍在一切而非一切。故缘虽起而湛然无起。
　　疏。若谓无量即是量故者。离量有无量故。故楞伽云。无心量之心量。我说为心量。谓以无心量而为是者。而还是心量耳。故心弥虚下上句明无量不碍量。终曰行句明量即无量。但涅槃云下引证。即第十一经。远公有二释。一云辩行所依谓如来先成之德。修习趣入亦可五行。是其教行显性成行。是如来。行显如来性以成行故。意云此一即是证行证性而成行故。第七出现菩提。
　　疏。圆行之果下明来意有二。上约真菩提辩来意。对缘造修下约应菩提以辩来意。
　　疏。二明体等者此引二论。二互相成。摄论第九智论第三。二智即根本后得。二断即断烦恼所知。此经圆宗故。通一切下。云得一切法量等三轮自他平等因果交彻。如是等义故通一切。
　　疏。三辩种类中二。先正辩后料拣。今初者。言夫如者。不二不异者。即弥勒章。下当辩意。涅槃云下智观等。六地已引。
　　疏。或分为五如大品等者。智论五十八云。一发心菩提。无量生死中发阿耨多罗三藐三菩提心故名菩提。因中说果。二伏心菩提。断诸烦恼降伏其心行诸波罗蜜。三明心菩提。观三世诸佛法本末总别相。分别得诸法实相。谓般若波罗蜜。四出到菩提。于涅槃中得方便力故不著。若灭一切烦恼见一切佛得无生法忍。出三界到萨婆若。五无上菩提坐道场断习气。得阿耨多罗三藐三菩提。
　　疏。或具十如离世间品者。即五十九经十种成如来力为十菩提。经云。佛子菩萨摩诃萨有十种成如来力。何等为十。所谓一超过一切众魔烦恼业。故成如来力。二具足一切菩萨行。游戏一切菩萨三昧门故成如来力。三具足一切菩萨广大禅定故。四圆满一切白净助道法故。五得一切法智慧光明善思惟分别故。六其身周遍一切世界故。七所出言音悉与一切众生心等故。八能以神力加持一切故。九与三世诸佛身语意业等无有异。于一念中了三世法故。十得善觉智三昧。具如来十力。所谓是处非处智力。乃至漏尽智力故。成如来力是为十。若诸菩萨具此十力。则名如来应正等觉。句句皆有成如来力言。此十菩提多同今经。
　　疏。唯十为圆下第二料拣先示别教。后三除前二下约同教门拣而收之。
　　疏。四明业用等者。以下科经有其十门。兼体相用。今唯辩用有其十耳。不出下文。
　　疏。离诸缘者。有观则有缘无缘则绝观。如海下释文以成上义。非无所了下成上观极于无观义。谓观智之极谓之无观。无彼分别取相之观。非无甚深无分别观。故引晋经解一切义合明二经。应云解一切义无所观察。若改为解义则圆足。译经之人见下文有知众生心故。此但明无观之义。
　　疏。既观念斯寂下。上明成智即无分别智。今明断障即断烦恼。
　　疏。无观是体下结成具三。无观是体者无念体也。照智是上无分别智。断即是向无惑习种。合为相者。谓寂照无二为菩提相。犹如明镜无心为体鉴照为用合为其相。亦即禅宗即体之用。自知即用之体恒寂。知寂不二为心之相也。
　　疏。二等同万法者。释经于法平等无有疑惑。即是下文三轮平等。
　　疏。上二已摄。摄论体者。初是实智。断烦恼障。二是权智。断所知障。故二句中已具二智二断体也。
　　疏。三一成一切成者。释经无二即是下文因果交彻。于中有二。一明生佛不二。即一成一切成故。下释云。如来成正觉时。于其身中普见一切众生成正觉等。暗引净名一切众生即菩提相。即菩提相于何不成。二明能所不二。即下释中皆同一性。又引净名不二是菩提离意法故。法即是所意即是能。良以心境同一性故。生佛亦然。此引净名。皆弥勒章。
　　疏。四总指前三体相寂灭者。释经无相。即是下文。体离亏盈下释云。成与不成常无增减。菩提非相非非相故。由寂灭故无有亏盈寂灭即是无相义也。故引净名。云灭诸相故释于寂灭。
　　疏。五即心行处灭者。释经无行。即是下文相无增减。故云湛然不迁耳。释云若无有相则无增减。
　　疏。六虽觉而常定者。释经无止。以不住定故。即是下文用该动寂。下释云。住善觉智三昧而现多身。由不住止故能动用。
　　疏。七有二义等者。释经无量。即是下文周于法界。此中有二下释亦二。一明一毛含于多佛周遍法界。即是此中初义。二云如来成正觉身究竟无生灭故。即第二义。
　　疏。八亦二义等者。释经无际。即是下文普遍诸心。下释亦二。一云菩萨应知自心念念常有佛成正觉。即此竖无际畔。二下释云。何以故。诸佛如来不离此心成正觉故。即第二意念念应即是化身。一得永常即是报身。心无初相下契同法界身。然此一句即起信论。论云。菩萨地尽觉心初起。心无初相。以其远离微细念故得见心性。心即常住名究竟觉。下云不离此心即冥符理义。然觉心初起心无初相。自有二意。一者觉是能觉心是所觉。心是初相即业相是微细念。最初迷真不觉心动。今无此相故。二者觉心合明。谓正觉心起无能起相。故与理冥。若有起相不合理故。正此取意。故云心无初相冥符于理。义兼于前。以无细念故。无觉相由依法相。化身有始有终。报身有始无终。法身无始无终。今符于理报亦无始。故云始觉同本觉。无复始本之异。名究竟觉。故云无前际故则无始也。无终同于上句无后际耳。法报既融即体之应念念无断。三身融矣。
　　疏。九离边契中下释经远离二边住于中道。即是下文普遍诸心。下释云。广大周遍无处不有。不离不断无有休息。入不思议方便法门。疏文有二。先释离边。后释住中。今初。经云离边。未知何是。故举晋经。及取下释略举四种。以等一切染净约惑缚脱通惑业。有无通事理。一异约心境。何以有此。谓成菩提既离细念。妄惑尽矣。显现法身智慧纯净。若为此见未免是边。故上经云。若有见正觉解脱离诸漏不著一切世。彼非证道眼。今了于惑体性本空后无所净故离二边。又染净交彻故无住著。是曰离边。缚脱者谓昔常被惑业系缚流转无穷。今得菩提释然解脱。若为此见即是住边。菩提智了本自无缚。于何有解。无缚无解则无乐厌。故得离耳。有无上言通事理者。若昔谓惑有今了惑空。昔谓心空今知妙有。又真乐本有失而不知。妄苦本空得而不觉。今日始知。空者妄苦。有者涅槃。若如是知并未离边。又烦恼业苦本有今无。菩提佛身本无今有等。皆三世有法。菩提之性不属三世故。三世有无皆是边摄。真智契理绝于三世故。离有无之二边等。一异有二。一者心境不了则二。契合则一。亦成于边。二者生佛有异今了一性亦名为边。今正觉了此中无有二无二。亦复无大智善见者如理巧安住故。离此边而言等者。谓断常来去生灭依正。离是二法皆称为边。又二与不二亦名为边。今一契菩提一切都寂。故云远离。
　　疏。不偏住著等下释住于中道。然通妨难生下契中。谓有难言。若离于边未免于边。有取舍故。故释云。不偏住著名曰离边。非见有边而可离也。谓不偏住染染性空故。性即净故。不偏住净。若无染则无净故。净相离故。同染性故。染净交彻安可住耶。智契此理故曰离边。故言非见有边。边即中故。复有难云。有边即有中边。既即中则无边矣。既无有边对何说中。故次答云无边无中方住中道。此有二意。一顺上答。谓诚如所言。无边无中故曰中道。若有中边非真中也。二者反上答。谓中道有二。一者相待则离边住中。二者绝相即边而中。相待而空则有边中。无边无中为真中矣。故相待绝待尚是相待。得意亡言言不尽矣。历上染净等一一皆然。
　　疏。十总显离言。释经出过一切文字言说。即是下文体相甚深。斯则上九寄言显深。今菩提离言显深。
　　疏。无所现有三义者。一无心现约止。二所现空约观。三无别体约止观契合。又一约心。二约境。三心境两冥。又一约智。二约理。三理智冥契。就第三义中。疏先正释。后自体显现故名为觉者通妨。谓有难言。若无别体何能普现众生心行。故答云。自体显现如珠有光自照珠体。珠体喻心光喻于智。心之体性即诸法性。照诸法时是自照耳。故引起信文甚分明。然论问曰。虚空无边故世界无边。世界无边故众生无边。众生无边故心行差别亦复无边。如是境界不可分家。难知难解。若无明断无有心想。云何能了名一切种智。答曰。一切境界本来一心离于想念。以诸众生妄见境界故。心有分齐。以妄起想念不称法性故不能决了。诸佛如来离于见想无所不遍。心真实故即是诸法之性自体显照一切妄法。有大智用无量方便。随诸众生所应得解。皆能开示种种法义。是故得名一切种智。释曰。
　　疏。但引中间以证自体显照。前后可知。故不广引。
　　疏。意轮等故何所疑哉。缘上标章云于法平等无有疑惑故。
　　疏。今初。有十三身下疏文有三。初略释文。二皆言量下别释量字。三是以圣人下结成玄旨。即肇公涅槃无名论通古中文。出前穷源中云非众生无以御三乘。非三乘无以成涅槃。然必先有众生后有涅槃。是则涅槃有始。有始必有终。而经云涅槃无始无终湛若虚空。则涅槃先有非复学而后成者也。释曰。此文以修得。难今涅槃有始终义。以涅槃无始终难其修得故通古。答云。无行名涅槃。至人空洞无像而物无非我。造会万物以成己者。其唯圣人乎。何则非理不圣非圣不理。理而为圣者圣不异理也。故天帝曰。般若当于何求。善吉曰。般若不可于色中求。亦不可离色中求。又曰。见缘起为见法。见法为见佛。斯则物我不异之效也。所以至人戢玄机于未兆。藏冥运于即化。总六合以镜心。一去来以成体。古今通始终。同穷本极末。莫之与二。浩然太均。乃曰涅槃。释曰。彼虽明涅槃。亦以能证所证契合故物我一体。今虽约菩提亦取能所一体。故得用其文耳。
　　疏。今初八相之中下。疏文有四。初略消经文。二会净名。三对前拣异。四广征释。疏此文正同下第二会净名。于中三。初正显同。二出彼经意。三正会释。今初。即菩萨品。弥勒为兜率天子说不退转地之行。净名难云。为从如生得授记耶。为从如灭得授记耶。若以如生得授记者。如无有生。若以如灭得授记者。如无有灭。一切众生皆如也。一切法亦如也。众圣贤亦如也。至于弥勒亦如也。若弥勒得授记者。一切众生亦应授记。所以者何。夫如者不二不异。若弥勒得阿耨多罗三藐三菩提者。一切众生皆亦应得。所以者何。一切众生即菩提相。若弥勒得灭度者。一切众生亦当灭度。所以者何。诸佛知一切众生毕竟寂灭即涅槃相。不复更灭。释曰。今正释成正觉义。故但引菩提。若据经文云乃至入涅槃。则亦有亦当灭度之义故。今具引耳。
　　疏。弥勒示迷此旨下。第二出彼经意。既为补处何理不穷。寄于受屈以悟时听耳。言但谓理诘之言者。即是迷相。然迷有二意。一约弥勒受难。云一切同如而我独得授记。诚乖理也。故云理诘之言。二者弥勒不受难云。理虽一如行满得记。何得以理而难事耶。故云理诘。
　　疏。不知真得菩提实如所诘者。三正会释净名。非曰妄诘。真实菩提诚乃一得一切得耳。则受难不受难俱迷此理。若显不迷应对净名。实如所言。我已见生得记作佛入涅槃竟。
　　疏。又前章下三对前拣异。则前是普遍。此是广容。言一性平等反覆相成者。前章明平等此章明一性。故下释中皆同一性。由平等故唯是一性。由一性故何不等耶。故云相成疏。此中之成下。第四广征释。先征。后此是华严大节下释。于中二。先标示。后然诸众生下别释。即五教意兼人天为六。初人天乘。二小乘下二乘。三大乘下始教。四或说唯如来藏下终教。五更有下顿教。六若依此宗下圆教。于中四。一正释。二解妨。三结例四重释。
　　疏。若尔下二解妨。于中五。一申难。二若就众生下解释。此中意云。以理融通不可作理事别解。三若尔下以能难所。佛既了达何用化耶。四不如是知下释化之由。五如是化下结成真化。言无不化时即常化也。故引相续正成常恒。
　　疏。随门不同种种有异下第三结例。即类结余门。门虽有多且略分四。一约性。即一真法界。二约相。即无尽事法。三约性相交彻。显此二门不即不离。四以性融相德用重重。初约性门者。问体是佛不。答是若无碍应成四句。一是佛法性身无所不至故。经云。性空即是佛故。二非佛绝能所觉。为其性平等一真法界。非佛非众生故。三亦佛亦非佛。以法性身无自性故。四双非。性与无性双泯绝故。经云。无中无有二。无二亦复无。三世一切空。是则诸佛见。二就相门乃有二义。一情。二非情。真心随缘变能所故。然此二门各分染净。谓无明熏真如成染缘起。真如熏无明成净缘起。染成万类净至成佛。以修净缘断彼染缘。方得成佛。依此二义则生佛不同。于净缘中复有因果。因有纯杂果有依正。若约纯门随一菩萨尽未来际唯修一行。一一皆然。若约杂门。万行齐修尽未来际。若约因门尽未来际常是菩萨。若约果门尽未来际常是如来。经云。为众生故念念新新成等正觉。若双辩二门。尽未来际修因得果。若约双非。尽未来际非因非果。便同真性。前之二门双具悲智双融心境。第三性相交彻门中。曲有四门。一以性随相同第二门。二会相归性同第一门。三双存无碍具上二门。依此则悲智双运性相齐驱。寂照双流成大自在。四互夺双亡则性相俱绝。没同果海无成不成。第四以性融相门。相虽万差无不即性。性德包含全在相中。以性融相相如于性。令上诸门皆无障碍。因果交彻纯杂相融。事事相参重重无尽。今就性门四句之内。是即佛门不取余三。就相门中约有情门。是净非染是果非因。是一分义。非此所用。就交彻门。佛则性相双融。生则会相归性。今经正约第四以性融相。一成一切皆成。谓以佛之净性融生之染。以佛一性融生之多。令多染生随一真性。皆如于佛已成佛竟。非唯有情。会万类相融为佛体。无不皆成。故肇公云。会万物而成己者。其唯圣人乎。又云。故至人空洞无像物无非我。以佛之性融于物性。同佛皆成。以物之性融佛之相。故令三业等于万类。即今经意而非余门。故云随门不同。今是成佛门也。顿教多同约性四门。终教即同性相交彻。始教有二。一者幻有即空同会相归性。但唯心现多同第二。小乘人天皆同相门。由此有云无情成佛。是约性相相融。以情之性融无情相。以无情相随性融同有情之性。故说无情有成佛义。若以无情不成佛义融情之相。亦得说言诸众生不成佛也。以成与不成情与无情无二性故。法界无限故。佛体普周故。色空无二故。法无定性故。十身圆融故。缘起相由故。生界无尽故。因果周遍故。远离断常故。万法虚融故。故说一成一切成也。非谓无情亦有觉性同情成佛。若许成佛此成则能修因。无情变情情变无情。便同邪见。余义具如前后广说。
　　疏。又此众生乃是像上之模者。四重释此是一义。前同佛心尘中经卷。下同第十普遍诸心。以见自成即见他成。同下自心念念常有佛成正觉。
　　疏。二释中先总释等者。此有三意。一云同一无性故得现成者。谓既无二性佛证一性得成佛故。生随一性皆成佛矣。二云妄性本虚生元是佛者。生自有妄见生非佛。佛了妄虚生何非佛。三真性叵得非今始成者。若有可得今得成佛。证性叵得佛非始成。佛非始成佛本是佛。佛之本佛何异生佛。是故一成一切皆成。亦可说言若一不成一切不成。同一性故。今是成佛门故。故一切皆成佛也。
　　疏。后释所无有十二句下。疏文有二。先消文后成对。前中言非独妄空真有等者。拣宗显别。妄空真有法相宗说。遍计是空圆成是有故。涅槃经说。生死是空涅槃不空。三论中云。妄说为有真谛空故。今十二句生即是妄。佛即是真。真妄俱非不应偏说。
　　疏。以性融相法界圆现者。示其正理生佛真妄皆是相异。融同真界故。说一成一切皆成。是以结云由此无性说成正觉。若有取成非真觉故。是故文云亦复无有成正觉性。
　　疏。又摄十二下二成对也。一能相所相对者。相为所相尽即能相。所相法体即。是有为不出染净。言相待有故者。释成无义。染待净有故无染相。净待染有故无净相。是故经云无相性也。言无尽性者。尽即能相。生灭染净全是有为。然生灭四相略有二种。一刹那尽云念念灭。以缘灭故显无灭性。二一期灭如烦恼性尽。以性空门显无灭义。二生灭对。凡则缘生故本不生。性净涅槃本来寂灭故不更灭。此对皆净名意。前约灭惑此约灭苦。由灭惑苦则菩提生。故今遣之。言约佛菩提非始生者。性净菩提非始修得。何有灭耶。三我非我对。以缘破我以我遣非我。言我尚不可得则非我。何可得。即不二法门。诸法实相中下以实相门双遣。上二即中论文。前已频引。四缘非缘对。众生是缘揽缘无性故无众生。非众生为非缘。缘尚不可得。非缘何可得。即相待破。五能证所证对。并因缘门双破能所。故上经云。知菩提性从缘起。入深法界无违逆。六合非合对。虚空无体不与物合。亦以因缘显无虚空。成正觉者能所契合。亦因缘门释无正觉。故一合相非一合相。疏物物无性下疏有二意。一由证无性故得成佛无性。即是大悲之体故得起悲二又只由下。由生不知佛证无性故化令知。
　　疏。是谓高而无上广不可极者。显高广义。此及下大包天地等。皆是肇公涅槃无名论位体中文。彼云。经言。菩提之道不可图度。高而无上广不可极。渊而无下深不可测。大包天地细入无间。
</div>
    <div class="pagination">
<a href="大方广佛华严经随疏演义钞_page48.html">上一页</a><span>...</span><a href="大方广佛华严经随疏演义钞_page44.html">44</a><a href="大方广佛华严经随疏演义钞_page45.html">45</a><a href="大方广佛华严经随疏演义钞_page46.html">46</a><a href="大方广佛华严经随疏演义钞_page47.html">47</a><a href="大方广佛华严经随疏演义钞_page48.html">48</a><span class="current-page">49</span><a href="大方广佛华严经随疏演义钞_page50.html">50</a><a href="大方广佛华严经随疏演义钞_page51.html">51</a><a href="大方广佛华严经随疏演义钞_page52.html">52</a><a href="大方广佛华严经随疏演义钞_page53.html">53</a><a href="大方广佛华严经随疏演义钞_page54.html">54</a><a href="大方广佛华严经随疏演义钞_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
