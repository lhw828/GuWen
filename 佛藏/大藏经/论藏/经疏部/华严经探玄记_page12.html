<!DOCTYPE html>
<html>
<head>
    <meta charset="UTF-8">
    <title>华严经探玄记 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经探玄记 - 第 12 页/共 18 页</h1>
    <div class="content">　　第五如是等心下明自在力胜。于中三。初总。次别。后结。总中如是等心者得般若也。转胜增长者行力胜也。随顺菩提者能深入也。胜力有九。就总开别。一下伏力。二上解力。三舍小力。四信深力。五摧魔力。六治惑力。七遍治力。八巧化力。九治障力。并如论辨。三是菩萨下结可知。
　　第二菩萨住现前下明位果。于中三果同前。就调柔中三。初调柔行内听受正法。如说行者论经得三昧慧光。释以得义持能如说行。因彼事者因彼义持事。是故说此。依胜三昧得奢摩他。是前如实三昧也。毗婆舍那是前智慧光明胜也。行行已忆持者能持彼行故。所炼净中言是人乃至明净者。解脱彼障释所炼净也。证彼义故释知佛法藏。释喻中。出世间智增上者显证智体净也。光明转胜者示现用胜以显体也。以教智光胜显证智亦增上也。乃至以方便智等者释合喻文也。无碍般若是佛智光明也。方便是前不住道智也。二释教智净中。前地取月轮喻故小。此地取月光喻宽大故胜前也。随顺四流是魔所行故云魔道。此名恶魔。是彼魔道。三是名下结说相。摄报愿智并准前可知。第三大段重颂分中三十九颂分五。初三颂前十平等法胜慢对治。二有二十颂不住道行胜。于中初一颂前初住地心。总观缘起。二有五颂初因缘分次第观。三有二颂一心所摄观。四有二颂自助成。五有一颂不相舍离。六有一颂三道不断。七一颂三际差别。八一颂三苦差别。九一颂超颂第九生缚观。十有一颂却颂第八缘起观。十一有一颂半颂第十随顺有尽观。十二有二颂半颂结十门名。三菩萨如是下六颂半颂彼果胜。于中初三颂对治胜。次一颂半颂修行胜。次半颂三昧胜。次半颂不坏心胜。次一颂自在力胜。四供养下八颂半位果。于中初四半颂调柔果。次四颂摄报果。略不颂愿智果。五末后一颂叹深结说。释第六地竟。
　　第七远行地者。释有三。一约功用后边。摄大乘云至功用行最后边故。世亲释云。谓此地中于功用行得至究竟。虽一切相不能动摇。而于无相犹名有行。二约二义。解深密云。能远证入无缺。无间无相作意与清净地共相邻接故名远行。解云无缺无间远于前六邻接净地近后第八。三约三义。成唯识论至无相住功用后边出过世间二乘道故。故名远行地。此同十地论。金光明云。无流无间无相思惟解脱三昧远修行故。是地清净无障无碍名远行地。庄严论云。菩萨于七地中近一乘道名为远行。问谁是远去。答功用方便究竟此远能去。由此远去故名远行地。十住论云。去三界远。近法王位故名身远地。仁王经名远达地。
　　二来意者亦有三义。一前寄二乘合显菩萨次第转胜。是故须来。二于无相观前地未纯。今此进入纯无相。是故须来。三前功用未满。此地中满。是故来也。
　　三所离障者依地论离细相习障。解云以第六地有相观少名为细相碍。于第七纯无相观故以为障。唯识论云。细相现行障谓所知障中俱生一分执有生灭细相现行。彼障七地妙无相道。入七地时便能永断。由斯七地说断二愚及彼粗重。一细相现行愚。则是此中执有生者犹取流转细生相故。二纯作意求无相愚则是此中执有灭者尚取还灭。细灭相故。纯于无相。作意勤求。未能空中起有胜行。解云以所知障执于缘起流转之生还尽之灭。细于前地所离四谛染净粗相故以为名。问此后一愚正迷还灭细相。何以不名还灭愚。答此愚有二用。一执还灭相。二纯作意求无相。且依后义立名。又释相有二种。一有二无。取无之相名为细相。若依此释。求无相则是愚。梁论名一向无相思惟方便无明。金光明云。一味执思惟欲断未得方便无明。诸余圣教可准通释。
　　四所证者。依摄论证得种种法无差别法界。世亲释云。谓于此中契经等法虽有种种差别安立而无有异。无性释云。如契经等种种法别。此不如是。唯识云。法无差别真如谓此真如虽多教法种种安立而无异故。解云谓此真如虽教法中名为法界及实际等安立多名。体无别异。故立斯名。又释以本从末真如流出种种教法。以末从本种种教法皆归真如。此与三地各证一义。又释教法随机种种安立不失平等一味之法。是此所证中边论云。第七地中所证法界名种种法无差别义。由通达此知法无相不行契经等种种法相中。诸本摄论同。
　　五所成行亦三种。谓一十度中当方便善巧行。二当地成就双行无相行。谓则空方便智发起有中殊胜行。三学无功用行如此下文说。及庄严论第七住虽行功用。而上参一道多住无相故。
　　六地别果。梁论通达种种法无别法界得一切法无相果。金光明七地发心得如意三昧。当地行果位果如文。
　　第七释文者亦三分同前。初赞请分中有十四颂分五。初三天众供赞。二有一颂天王供养。三有一颂半余天王等叹法作乐。四有七颂半天女赞得。于中初二颂半叹佛身业利益。次一叹佛语业利益。次三叹佛意业利益。次一叹已默住悕闻后地。下一众首请说第二正显地体中。论分为五。初一趣地方便是加行道。次一初住地是无间道。次一正住地是解脱道。次一义该始终说在正地。后一地满是胜进道。初言乐无作行对治者。前六地中受著三空名乐无作。此地随有不著于空故名对治。此是地地皆舍修法也。二彼障对治者。前加行虽治前地乐空之心。以其有量有功用故则后是障。是故初住地中修无量无功用行。以为对治故以为名。三双行胜者。垢障既除。止观俱运。四前上地胜者。此地功用过前六地胜后三地故立斯名。五地满足故名双行果。下广释中。
　　就初分内有三。初结前举后劝修趣入二正显行相。三结行功能。初中论云彼菩萨乃至非起增上行者总举前地乐无作障。下明能治。谓方便者不舍众生。法无我智对治摄取增上行此治于无作行中生乐心也。起十妙行者发起殊胜行。此殊胜行于出世间及世间增上行更无胜。即初二三地是世间。四五六地名出世间。彼行劣此。故云胜。胜犹妙也。下别释十行。一一皆有即空方便慧发起有中胜妙行。此中十行论摄为四。初三各为一。后七为一故为四也。此中初句同论经第二句。谓即三空而起四等故也。论言护恶行因事者举方便智。谓慈不恼生名为护恶方便。与此为因故名也。言如是下明发起妙行。以即空起悲故名不妄行等。二随诸佛下明财及身胜。因事者举方便智。谓菩萨无尽财果无碍身报。由不滞寂福行所成故。说方便为彼胜因。随所须者是财也。随意取者是身也。谓随意受生故财身重牒因集功德故也。三常乐思惟下明护善因事者。以方便智摄护善根。令得生长故以为因。下明发起胜行。言得彼胜因增上者牒前起后。言功德增上等者正现胜相故云广集等也。论主判意前以三句属自利行。后七合为利他行。同名摄众生因事。俱以方便智为摄生因。七中初一随物受生。次二化令离障。下四摄令住善。初中愿力受生作彼上首。何故唯作上首以得众生随逐受化。故云远离三界等。二毕竟下令离烦恼障说对治故者。虽照性灭而不碍说治。能灭大小二惑故名烦恼随烦恼等。常自灭者明不碍性灭也。三随顺诸法下令离智障故云为灭四障。如五地中随世智处说书论等四障应知。四一切佛国下明为物严土集起法会。余经云虽知诸佛国及与众生空而常修净土教化诸群生。此之谓也。五知一切佛法身下明为物现于正报三业。先辨身业。既法身离相。何故现色。为与众生作五缘生福。一见。二闻。三亲近。四供养。五受法修行故也。六知诸佛音声下明语业。为生转法轮故。七知诸佛下明意业穷照为诸众生随问能释故也。三是名下总结胜能。上来释妙。下释方便智。论云此十发起胜行共对者。明共方便智对。谓于空不著名方便智则空之有名胜妙行。今明释方便智也。摄取对治者明不碍空而起有行。故此有行方能对治乐空之心。还为方便智所摄。故云摄取也。下略举初二句经。对以显之。余类可知。
　　第二是菩萨住七地下明彼障对治有二种相。一修行无量者。前乐对治。有量为障故。修无量以为对治。二修无功用行者。前乐对治作意修习功用为障故。修无功用而以为治。先明修无量中二十句。摄为十对一一对中皆先明境界无量。后明佛德业无量。或要摄为五。初一众生界无量。二世界无量。三有两对明法界无量。四有三对明调伏界无量。五后三对明调伏方便界无量。亦同上文五海可知。论判此十。总为摄生故云随所作利益。以调伏界中分二问故。摄十为六门也。初二可知。三以何慧者。以法界中二句难可别问故。就能知智问之。四以何心者问调伏界欲乐心也。五以何行者问调伏中所起志行。六置何乘者问调伏方便无量。以此差别下总释。是中下别释。于无量众生释初句。无量化业释后句。以入所化无量故修于能化无量化业。以能化中佛化最极故偏举之。菩萨修入佛广化业名修无量行。二乘生住何处者。于无量世界中令依清净国土故云入无量世界等。又以诸世界中佛土最净。菩萨修入。令物依之故名修无量行。下并准此。三以何等智中二句。一知善恶三性等法。谓无量种种法界释差别法也。智慧觉释佛智得道。二知三世差别之法。谓无量劫数释上句。通达三世释下句。亦入智觉会同前句合为一门。四以何心有三种事。一知欲。二知根。三知起行心。若约能化如次现身口意。初云有众生信种种天者释众生欲乐差别。言身心随同行者释入佛色身。若正应言身随彼心同彼行。说法令其信入佛法故云入无量众生欲乐等。二知过去心习软中利根者释上句。谓根器宿成名过去习。三品不同名耎中利。如应说法者释下句佛音声等。故云入无量诸佛知众生等。三以何行者此一文亦是入六中第五。亦是第四中后一摄。以此同是化众生事故二处辨也。言随众生心者释上句也。说对治者释下句。谓佛智为能治故也。故云入无量众生心心等。六置何乘者。于三乘中如次三句各显示一。皆上句所化。下句能化。并可知。二菩萨作是念下明修行无功用行。于中二。先明观解方便。二如是智慧下正显修行。前中亦二。先举修行无量中。诸佛如来无量境。二如是势力下起趣求意。言不以分别者。论经自然不以分别等。论释自然者自性胜无分别故。谓八地已上无功用心名自然等。以纯熟任性能起善行故名自性。依彼能起佛境势力。是故修习也。以分别心不能亡缘等照法界。所以不成。要以无分别不取相故。成无分别。即是无功用也。正修行中修大方便慧者。是前十种方便智也。何故前以为障。今复为治。释泛论障治有二。一是染障翻离名治。二是生障修熟名治。今约后说。但前者始修力励而起功用故障。今此数修纯熟故治。若尔与八地何别。释此中修学无功用不同八地也。安住等者明因修行立。以不动故者释成。以行坚不退故名不动。非是八地不为功用动耳。
　　第三常起种种下明双行分。于中有四。一二行双无间者。内证行熟止观俱现名二行双。外修常续名为无间。上是自分。下三是胜进。二始起信心。于上决定名信胜。三依信起行。行有义利。义胜名大。起修称作故名能作大义。四行熟成德名菩提分。就初门内三。先常起乃至无碍者。总明二行双现无碍故。论云一念中奢磨他毗婆舍那二行现前故。言行住等者正显二行无间常起。论云一切行中。彼修行时无间不断不息行故。不断者非令停绝。不息者非暂休废。故云无间也。三离诸阴等者结离恶住善也。二常不远离下明信胜。彼无量智中殊异义。庄严相现前。专念故。谓于佛境依正专念信向故云常不远离等也。三是菩萨下明能作大义。于中二。先总标。二何以下别释。别释中先释能具之智。后释所具十度。前中二。先征责云十度行广何故念念能得具足。释以大悲者广心也。修习等大心也。以广大心念念现前是故能具。二十波罗蜜者下别释所具十行。谓一念之中舍己善根与诸众生名为檀度。即此念中能息烦恼。名之为戒。慈悲相应不损名忍。进求无厌心无异念忍法。无生巧起此行。大愿转增。异论不坏。妙达所宜。是故一念起一施时即具此十。余念念中相续不绝。虽前诸地皆欲修此。到七地中方得成就。论释后四。释方便中。起无量智事者释方便体相。以是下释方便功能。谓以方便能起施等无量行时。能以愿力具足摄故。二起上上智者释愿体相。以是下释愿功能。谓以愿功能起上上智。以此智能起彼施等令上上行生。皆摄取殊胜故也。三魔等不坏显力体相。以是能离施等障者是力功能也。四如实知法者显智体相。以是下明智功能。谓由智力显施等差别。以化众生故也。四如是念念下明菩提分差别有四种。一依大乘行者谓十度自利故也。二依化众生者谓四摄摄生故。上二摄善行。下二离过行。三依烦恼障增上净故家。菩提分解脱门者。何处住者对家问也。以何等门问解脱门。何等修行得净问菩提分也。经中略无四家句。一般若能照二谛是所照。三惑灭。四苦尽四一切助下依智障净。以离无明。令觉分圆满。
　　第四解脱月下明前上地胜差别。于中有二初明胜前六地。后明胜后三地。就前中二。先问后答。答中先总后别。总中先标。次何以故下释。谓既诸地齐具。何故第七独名为胜。下释中以此地中功用行满故云功行具足也。能入第八无功用道也。通谓五通。明后地业用。智是八地证智。如前修无功用行处说。道是彼因即此地也。下别释胜相中。论主先总问起。云何此地中方便行满足者。方便行是功用行。彼余下总举以释。谓世出世举前六地。更起殊胜行。举此第七。是故下结胜过劣。初地愿力缘遍满真如名为大法。二地戒除心恶。三地求于佛慧。以益众生名转增长得。四地智光名得法明。四地入出世道。五地还能随世。六地入深缘起。上六各是一行中具一切。今此地中一切中具一切。故过前也。论中下地增上等是结前也。云何下生后也。修行下略显也。智方便是前方便慧。菩提分是前所起菩提分行。于此地功用行满总结满也。二何以故下正显胜后地。于中二。先明此胜过。二解脱月下因辨诸地染净之义。前中先责。意既云此地菩提分胜故得名胜。此胜于后有何业用。下释中先法次喻后合。初中慧所行道是双行之道。以是力下正显胜相。谓以此势力令八地上任运之行自然成就更无加行。二世界者无功用位如净世界。有功用位如染世界。隔位难超故以为喻。又释前六地喻之以染。后之三地喻之以净。唯第七地名染净位。以能越染到此净处。既染由此越。净由此到。是故此地极为要胜。合中言行杂道者是染净道也。论经名染净世界据此义也。二解脱月下因辨诸地染净之相。于中先问后答。答中二。先通明诸地染净之相。后佛子下别约七地以明染净。前中有法喻合。法中先总标。次征责云前言是染。今复云净。此有何义。下释以回向菩提名离罪染。论经中有二句释。一向菩提是大心故名离染业。二随道行如是深心故名离烦恼。喻中二。先举轮王喻。前七地未名纯净。后举梵王喻。后三地乃名为净。合轮王中五句。一菩萨如是以合轮王。二从初地来乘等合乘宝象。三知心烦恼合知贫苦。四不为所污合王虽无苦。五不名为过合未离人。合梵王喻准释可知。二诸佛子下别明此地染净相。中亦二。初明此地离障胜前故云过贪欲等。二明此地形前望后得名不定。以不能常在纯无流观。是故将出观求佛。以为烦恼也。第五从菩萨住七地下明双果分。理实此果通前诸分。以彼双行是正地相故名彼果。论分为四一业清净者是前彼障对治家果。二得胜三昧者是双行家果。三过地者是前上地胜果。四得胜行者是前乐无作行对治果。以彼方便及起胜行满足在此故也。就初业清净中有四。一戒净有二。一就具明戒故云成深净身等。二约行明戒。谓断恶修善故云所有不善等。二又世间下明世间智清净胜。三于三千下明得自身胜心行。二平等无与等者谓深心及妙行为二也。四是菩萨所有下明得胜力。言禅等现前胜者略释。谓等取神通等也。禅是四禅。定是灭定故。云寂灭乐行故灭定。三摩拔提此云等引。谓平等引生诸功德故。余文可知。二能入下明三昧胜有二。初别列十门。二总结多类。前中初五起解分别。后五成行分别。前中一依未观之义。伏心令观。二依已观之义。重更审思。上二知理法。三由义持力。依一句。解无量义进益心慧。四由文持力。依一义。说无量名故能分别义也。上二知教法。五依通一切五明处智。此知事法故云如实分别。后五中初一烦恼障净显其行深。后四智障净显其行广。初中以真如观坚固不坏故治惑障。后四治智障中一胜功德障者。谓不能发起智通胜德故以为障。对治可知。二不能具起无碍法界自在业行故以为障。依定起此故以为治。三于深上佛法怯弱障者。谓如来所说深玄之法。情碍不入故以为障。对治可知。四不住行障者。不能寂用无碍俱行故以为障。经对治中。背二种生死向无住涅槃故名也。三是菩萨下明过地。于中有三。初行修善巧过。二作业广大过。三行修胜入过。就初中四句。一巧智。二深悲。三过声闻等。对下彰出。四趣佛智地对上彰入。谓此能入八地已上法流水中。止观俱现。任运流注入佛果海故名也。二是菩萨住是下明作业广大过。于中二。先正现过相。二彰其分齐。前中亦二。先对下彰出。过二乘故。论云无量三业。无相行者入定远离相无量。声闻缘觉亦有净业远离。相非无量。不能利益一切众生故。此释过二乘。复次此无量胜余下地者。此显过前六地等也。二是菩萨清净行下对上明入。谓得八地无生忍光相故能照明也。二彰过分齐中。先问后答。解脱月执前同后难。刚藏简后异前答。答中法喻合。法中缘大法者观察攀缘佛果大法也。以四五六地寄二乘位。此地出彼故说为过。理实已前非不过也。论云方便行尽念观住故者。方便慧及殊胜行满足名尽。于上境界念观相应故名为住。三佛子下明行修胜入过。于中甚深者。远入故者。能上入也。远离者。彼障灭者。离前障也。释无行可知。言身口等者。论云声闻辟支佛虽离彼相业不如是。得少为足不求上行故。谓二乘虽亦离相业用不如菩萨。以少为足不上求故。余文可知。四解脱月下明得胜行。于中二。先明三摩拔提胜行。谓在空不住故。二发起胜行。谓起殊胜行故。前中先问后答。答中从六地等明得法分齐。今此地等辨胜过劣。于中有法喻合。法中先总明得而不证。后是菩萨成就下别显。以不舍众生即寂起用故云成就不思身等。喻合可知。二菩萨如是以大愿力下明发起胜行。经中十句。论摄为八。以后三句合为一故有八种行。共对治摄者。谓此八行皆共所治俱而不污。又障共能治治行常立。如是深乐涅槃现身生死。以能所治俱名共对治。二门互收故复云摄也。初中愿力智力是能发起。从禅等明所起行缘。虽深爱等正明所发行相。一起功德行随顺世间门。谓现世间增修德行。二既现世间以何等身。谓上首之身方能摄故。三既在世间岂不被染。以愿力取有故无所染。四既在世不染。为不同世行故不被染耶。释云不尔。示有妻子。名家不断。在此炽然而不为烧。五非直如上同凡摄化。亦乃能转二乘上入佛智故名入行也。六示资生行。谓饮食资身。睡能资神。皆顺生死。是魔境界。七示有衰退老病死。三是魔所行。上二转魔行。八转行者转诸凡夫烦恼之行。所转烦恼不出三种。谓见爱无明故有三句。初化转诸见。谓外道著见名为见贪。化离名转。二化转无明。谓智不能达世及出世。名为障碍。化离名转。三化转贪结。菩萨现受胜妙乐具。过天龙等处而不著。令彼见已生尊心。各令舍已所贪五欲故名摄取转彼贪心。又释此三亦是菩萨自行常正。谓明菩萨处邪恒正。居碍。不碍。在贪不贪。俱皆名转。下明位果中三果科释皆同前说。能练行中言护持佛法者。论云于三千界得为大师故能护法。次二句释师义。方便行满者功用行。修自行胜故。守护上首利他行胜故堪为师。所练净中言愍众生故法忍转净者。利益众生法忍转显。此地释名应知者。谓利生是有中殊胜行。法忍是空中方便智。此二双行名善修无相行也。言善根转胜者。修行功用尽至故名远行。言尽至者是功用究竟义也。喻中众宝严金者。示现一切菩提分法方便行功用满足故也。释教智净中日光如前地说者。前地取月光胜月轮。今取日光。不取轮义同前地月故指彼也。此地胜者日胜月故。余文准释可知。
　　第三重颂中四十四颂分七。初九颂前十妙行乐无作行对治分。二有三颂彼障对治分中无量行。略不颂无功用行。三有六颂双行无间分。四有十一颂前上地胜分。五有八颂双行果分。六有四颂位中三果。七末后一颂叹胜结说。

　　华严经探玄记卷第十三



　　华严经探玄记卷第十四(尽第十地)

　　　　魏国西寺沙门法藏述
　　第八地七门同前。
　　初释名者。不动名亦有三义。一约一义。摄论云。由一切相有功用行不能动故名不动地。无性世亲并同此释。无性释意。第七地中行动相不动。此中行相俱不动。二约二义。金光明云。无相正思惟修得自在。诸烦恼行不能令动故名不动。三约三义。成唯识云。无分别智任运相续。相用烦恼不能动故。梁论三义亦同此说。解深密经由于无相得无功用。于诸行中不为现前烦恼所动故名不动。十住论云。若天魔梵沙门婆罗门无能动其愿故名不动地。仁王经名等观地。
　　二来意者亦有三义。一前之三地寄同世间。后之四地寄三乘法。第八以去寄显一乘。庄严论释第七地云近一乘故。梁论亦说八地以上以为一乘。解云从前三乘差别之位进入一乘。是故来也。二前位虽得纯无相观。要待加行作意方证。今此纯熟不待加行。任运现前故次明也。三前通分段。此唯变易。是故来也。
　　三所离障者依地论离无相有行障。唯识云无相中作加行障。谓所知障中俱生一分令无相观不任运起。前之五地有相观多。无相观少。于第六地有相观少。无相观多。第七地中纯无相观虽恒相续而有加行。由无相中有加行故未能任运现相及土。如是加行障八地中无功用道故。若得入第八地时便能永断。彼永断故得二自在。由斯八地说断二愚及彼粗重。一于无相作功用愚。二于相自在愚。今于相中不自在故。此亦摄土相一分故。八地以上纯无漏道任运起故。三界烦恼永不现前行第七识中细所知障犹可现起。生空智果不违彼故。解云依护法宗于无相中有加行智。体非是障。以善性故。由所断障令作加行故说名加行障。由此第七有加行故。虽现金等诸相及土。非任运现故以为障。生空智果者。谓生空智所引后得智及灭定。金光明云。一无相法多有功力无明。二执相自在难可得度无明。解云此所迷现相亦摄于土以宽收狭故。梁论等并可准知。
　　四所证法界者谓证法界不增减义。世亲释云。谓于此中杂染减时而无有减。清净增时而无有增。无性释云。法外无用。所以不增。诸法不坏。所以不减。无性后释同世亲。中边云由通达此圆满证得无生法忍。于诸清净杂染法中不见一法有增有减。解云此同地论。唯识云谓此真如离增减执。不随染净有增减故。即此亦名相土自在所依真如。谓若证得此真如已。现相现土俱得自在。世亲释云。于诸相中而得自在名相自在。随所欲相即现前故。于所现土而得自在名土自在。如欲令土成金等宝随意成故。解云相约现身等相。土唯器世界等。此地下文具三世间十自在等。
　　五所成行者亦三种。十中大愿行。当地成就无生法忍行。相土自在行。庄严论第八住虽净佛土而无起作。无功用故。寻下文。
　　六所得果者。梁论通达无增减法界定自在等得法身果。金光明八地发心得现证三昧。当地行果位果可知。
　　第七释文中亦三。初赞请分中十五颂分三。初二颂天王大众庆法兴供。二有十二颂天女歌乐赞德供养。于中初三作乐总叹佛德。次三别叹三种世间自在之德。次三别叹三轮摄化。次二叹佛神力摄持。后一叹已结默。三末后一颂上首请说。
　　第二正说分中论分为七。初二是趣地方便。一总明方便作集地分者是远方便。总前七地作起此地集成方便。二得净忍分者是近方便。谓前地所得无生忍光。至此修熟令深清净。三得胜行分者是初住地行。谓依前净忍发起胜修。四净佛国土分者是正住之始。依前胜行更起净修佛土之行。五得自在分者正住地满。由净土行成德无碍。六大胜分者是地满行。此地望前通皆是胜。今复地满是胜中之胜故云大胜。七释名分者不动之名辨德彰号。此通始终释在地满。
　　就初分中总摄前七以为二相。诸地通行名为同相。诸地异修名为别相。同中三句。妙行慧者是其证道。谓二无我上上证故。从初地来证二无我。转胜至此故云上上也。二方便道净者不住道清净。谓悲智俱游无偏住著。三善集助道法者彼方便智行所摄。满足助菩提分法。谓行是前证方便。智是前不住。彼二所摄助道之法。下明别相有七。一初地十大愿能令心住。二地中行十善等行。是佛为护也。三地中厌得不退。禅定等者等取神通无量等。名自善根力也。得通达故名得力也。四地中所说十种法智教化众生。者前论中名智障净胜也。念通达佛法者释此同彼。谓彼十法智此名佛法。五地中十种深净心平等名直深心。六地中前大悲为首。及大悲增上也。观因缘集者是大悲满足。亦是举成观法。成就福智释此同彼。七地中二句。初是前空中方便智。有中殊胜行。言不舍众生者释彼同此。谓大悲等也。二以无量众生界故入无量智道。是前十种无量也。何故前六各唯一句。此第七地有二句耶。释以是近方便故。又问何故于此第八地初总集前地。答诸圣教中此例有四。一十住之初总集十信。如本业经说。此约退与不退以分其际故作是结会。二初地加行总摄地前。如回向品说。此约比证分际。三第八地初总集前七。如此文说。此就功用无功用分际故也。四第十地初总集前九。如下文说。此约因位成满总摄前因。又释此四处初约十千劫满。二约初僧祇满。三约二僧祇满。四约三僧祇满故作是说。
　　第二净忍分中文有三。初十句正明无生忍。次四句明无生忍净。后一句结忍入位。论中但释前二。摄为四种。一破相二。破性。三因泯。四果离。又前二破相入如。后二证实舍相。又约寄位。初一在加行。次一在正体。后一在后得。其数差别一种通始终。依佛性论。三性品云。如经说。若人已得无生法忍即不退堕。此云何成立。由三性故即得成立。如来为约分别性故说本来无生忍。约依他性故说自性无生忍。约真实性故说垢苦本性无生忍。就初事无生中论摄为七。初四明不增。后三明不减。即是无增减法界。论中先立七实对治此实以显无生。一净分法中本有实者。计自性住性为事物有为对治此。故云入诸法本来无生。二新新生实者。计习所成性为实。对治此故无起。三相实者。计前二性所生行相。对治此故无相。四后际实者。计于佛果后际出缠。对治此故无成。又此四中初一自性住佛性。次二引出佛性。后一至得果佛性。又初一道前凡位。次一在三贤之位。次一在地上。后一在道后。通即可知。又此四展转释疑可知。五先际实者对佛果后际说。凡染为先。对治此故云无坏。明烦恼即空无可坏也。良以众生心中有其二分。一如来藏名为净分。故如前说净分无生。二烦恼藏名为染分。如此所说染分无生。六杂染实净分中者。谓修行位中背染向净来。对治此故无来。七尽实诸众生者众生向涅槃去对治此故云无去。论经名无尽。第二自性无生。此经略无。论云自性无生者是法无我。彼法无我自体无性故。如经非有有性故。彼观事故等者明理不无。谓彼前诸地所观事故。亦是此地所忍法故不得言无。下明理不二。谓理非事外故名不二。同于上文有不二不尽也。三无初无中下明数差别无生者。于三时中染净法不增减故。谓先际为染。后际为净。中际染净三际无生故无增减。四入如来下明作业无生者。于真如中净无分别佛智故。如是下释已总结也。次示现下释无生忍净。言一切心意识等者一切有二。初一离报心忆想分别故云行远离等。二离方便心忆想分别故云摄受分别性想故也。想者远离障法想。非无治法想者简言滥也。彼治想于下地中有三种胜事。一无功用自然行故云无所贪著。谓于上佛果不待起贪求任运起行。二遍一切法相者现能治广。故云一切法如空。三入真如不动自然行故者显治深也。如空之言通二句用可知。
　　第三入不动下明得胜行分。于中有二。初明深行胜。谓对前彰出。二发起胜对后显入。前中二。先总明深行。谓入此位行玄奥故。下别有七。相从为三。初三一分明此地中境分殊绝。次二一分明此地中正行广大。后二一分明此地中离障寂灭。喻中有三。从后向前喻。此三分七中。一难入深。故名深行菩萨。二同行深。诸净地菩萨同故。谓纯无漏位名为净地。与此位人同故云世不能测。不能测者如麦在麦聚不测其差别故。论经名无能分别。三境界深。能取所取不现前故云离一切相等。言护一切障想者谓防护一切障法之想。为简治法想故名离贪著。四修行深。自利利他行广大故。此经略无。五不退深。谓彼二乘不能形夺坏其胜故云一切声闻等。六离障深。谓离功用障故云深大远离。七对治现前深。谓能治之行常现在故云而现前。论经名为寂静现前。即真如寂静非事静也。下释三喻喻前所说。灭尽喻者示彼行寂灭故者释现喻意。释喻中言无彼依止故者。明灭尽定中心王不行想等心数无所依故亦不行也。以得无功用自然行者释勤方便。三业行息灭也。论经报行成有二释。一约教道故云得彼相违法。二约证道故云善住阿梨耶识真如法中者。但本识有二分。凡时唯住妄染分今此住真净分。若至佛地单住真如不云梨耶真如。今此为有变易报苦。是故双举也言住大远离者。是论中住报行成也。释第二梦寤喻中。示此行中护彼过想有正智想者。如从梦寤虽无梦想而有寤想。所况如是。虽舍前地妄修过想非无此地正智之想。言此行寂灭者显此正智即用常寂故不同前显此深行故也。是中下重分别。依清净。世间涅槃二心不行者此释经中不行二心。谓梦中渡河。此岸喻世间。彼岸喻涅槃。既觉寤已此彼俱亡名依清净。故云不行二心也。言依境界受用念想不行者释诸所忆想不复现前。谓于梦中受用船筏等境想不复现也。释第三生梵天喻中。如生色界下结不行。此地如是下地心一向不行。望下彰出。得报地者对此彰得。此说离胜结明喻意。下重分中顺行是世间心。不顺行是出世间心。故名二分也。心等者举心等取意之与识及忆想等。即是顺行也。佛等者举佛等取菩提涅槃等。即是不顺行也。下就不顺行分中更开三门。经中但就大乘。论主对辨大小。一言差别者非是大小不同名为差别。但是大小乘中生法两异名差别。二言大小乘中众生法差别者非生法异名为差别。明此大小乘中生生自异法法自别。三言无学学差别者就小乘中辨人差别。非是学与无学不同名为差别。但明学学不同无学亦尔。上开门竟。佛等涅槃差别。说者举经对显。谓佛是第一句佛心等取中间二句。涅槃是第四句应知也。何故世间行中而不开异。出世行中开此差别。以出世是大人所求恐有染取故。委释令离。下释显中先释顺行可知。后释不顺行中。言大小差别是总举。下别中大乘内佛菩萨是人。涅槃是法。小乘中涅槃是法。罗汉等是人。二释人法各差别。论释可知。小乘罗汉差别者。如毗昙中六种不同。谓退思护住胜进不动。成实有九。并广如彼说。余文可知。二佛子下明发起胜行。于中二。初明本愿力住诸佛劝发。二若不与下明劝利益。前中亦二。初本愿住。二又诸佛下明劝发。前中随顺是地者是论经中住义。以本愿者释住所由。谓从前地来同求此地无生忍门。名为本愿。得已以息故名为住。然住义释有二门。一显义。二说意。初中明诸菩萨住与不住。泛释有四。一观入分别。谓始时不住。终即乐住。从前地来求趣无生。以未得故。是以不住。今此得之乐寂故住。二起行分别。始时乐住。终即不住。今此地中始得无生乐寂故住。后以佛劝发起胜行所以不住。三就寂分别。始终常住。谓佛菩萨随所证入无暂时舍。四起用分别。诸佛菩萨一切不住。常随世间利益众生。今此文中约前二说。二明说住意亦有四义。一为渐悟菩萨有乐寂习故云本愿力住。二为引定性二乘。明菩萨此地大寂灭处犹有动起。况彼所得岂为究竟。三为显此地甚深玄奥难舍故住。四但有此深奥法流之处。必有诸佛作七劝桥。是故无有一人坠堕。下明劝发中三。先总劝。二诸佛下别劝。三是菩萨下结劝。初中流水者。在无生忍。不起功用。任运起行。趣于佛果。如大河水不待人力流赴大海。何不前地与智。以得法未深故。何不后地与。以依此劝发修不住故。何故与智。理实通余行。以智是行主故。何故在此位与。以此忍门摄德本故。下文云亦莫舍此忍门。依此力能成大行故。何故与如来智。以约果说故。作因缘者。论云此与如来智慧力转彼深行乐足心故。下别劝中。先叹其所得。第一是上法也。后我有下彰其未得。劝云修习。于中七劝摄以为二。前六举多未作转其住心。后一明其少作能成增其去心。凡劝法如是。前六中摄为三对。自利利他初对中。一明自德未成。后一所化未出。第二对中。一化愿未满。后一自德未胜。第三对中。一明化业未广。后一明自得法未穷。初中句别有三。初举力等彰其未得。二为得下正劝修习。论云不得修教授故。解云不得释上句。修教释此句。三亦莫舍等明起行所依。论云若不舍此等明反释可知。依彼有力能作者顺释。第二劝中。汝虽得此等明自所得。一切凡夫下明他未出。于中亦三。初就凡夫总劝。名依彼众生无利益事。二显其过失。现起烦恼者不善也。使者释离寂灭。在家烦恼。出家觉观。三汝当下劝其愍念可知。第三劝中。汝应念本愿者总劝。忆念本所弘愿下别二句。一欲利益众生者是广心愿下化众生。二欲得不思智者是大心愿上求佛智。论中依愿化众生释上句。智行广释后句。能转者。依前二义劝转名依名转故。第四劝中三句。初一切法性等举所得。法性自尔不令生著。二一切如来下明上未同佛。谓佛具大用非但一寂。三声闻等明下齐二乘。谓定性二乘亦住寂舍化。此是抑挫之辞。论中不共义者释第二句。功行疲倦者释第三句。有此二过名为彼垢。依此劝转名依名转。第五劝中二。初汝观我等者举佛六种化业。二汝今下结劝起修。论中先释化业。言无量身等者牒举经文。彼佛法成就有力者。彼身等佛法修成之时明此有能化众生力。言示现依利益众生者。辨定其行。谓此六皆依利他而说。次此利益众生事下广释。六种皆为化众生。于中摄伏者。善者以光摄之。恶者以轮伏之。谓三轮也。二如来作无量下释结劝起修之文。第六劝中亦二。初汝今适得等明所得未广。二我等下举所未得劝之令起。论中一入是所入法门。二作是法门业用。三转是业用不断。余文可见。第七劝中明少作在增其去心。于中先举三种无量。汝应下劝尽通达。论中少作者望佛果不遥故云少在。随所见等释三无量也。少观即成释如实通达。以此增其去心故云转也。二是菩萨下结劝可知。第二诸佛子下明因劝成益。于中二。先对上本愿住彰不劝之损。论释即入涅槃者与智慧示现者此释经意。谓举此灭为显佛与智故。二以诸佛下对上佛劝彰劝之益。于中有法喻合。法中亦三。初明佛与智门者。论释彼行中摄功德因胜者。明与智所依。谓彼发起行之中。无生法忍摄功德因最为殊胜故。佛与智也。同作教授说者正解与智。诸佛共劝名同教授。二于一念下明由劝故起行速疾。论释可知。三所以者何下问答辨释。谓向前二大僧祇所修。比此一念所起之行不及者何。下释中先以一身等明前不及今。此无量辨此过前。问前初地百身。二地千等。何故言一。答实报唯一变化百等。故非异也。于中有十一句。初无量身者。论释一切菩萨身信解如自身故者。胜解力故以自身令同一切菩萨身故。是故一切所修是自修也。此是同体智力故也。此非文意。又释以胜解力令自身无量。如一切菩萨数量齐等。此岂非是变化身耶。释以此菩萨既不出观。即称法界而起身云实德非化。此是文意。音声起等类身应知。言此十句。一依教化众生者。是十句中初六利他。二依助道者。其次二句自利行。三依障净者明后二句德用净也。应知。十句有此三义。下别显之。随身任者是无量身。谓随所住法当现彼身。如观音住大悲身等。二随说者是无量声。谓随所说法音声亦无量。三随依智者无量智也。随所知故。四随所取生者。无量生处形类不同。即种类俱生。无行作意生身也。五随何国土者无量净国。六得教化众生者无量化众生。次释二句自行中。一供佛集德。二顺佛集智。下二句明德用净。一神通障净。二无量大会明正觉障净。以于大会知根说法等故言此一切处随顺无量身口意业等。此释结文。无间不断释不动义。二释喻中船喻行疾应知。因胜者显行疾所因。以无生忍是行胜因令行疾。三善集下释合文。善集等是前七地中所修诸行。助发于此故曰资粮。余文可知。
　　第四净佛国土分中有三自在。一器世间自在行。二众生世间自在行。三智正觉世间自在行。初是化处。次是所化。后是能化。具后二净方名净土。于此三法起化无碍故名自在。
　　就初器世间自在行中二。初总以标举。谓先牒前。后思惟佛智力者正辨其相。谓能了知诸世界相故名智力。下别显之。文别有五。一随心所欲者。于此世界随于已心欲知即知。又亦随他众生之心欲知即知。此是智自在。彼能现不现者是通自在。能现是成。不现是坏。又释能现成坏。不现反之。二知以何业下明随何欲彼能现。谓随何业成。何业坏。欲知即知。能现同前。业集故。成业尽故。坏智能知彼故云业集尽智。三随几时欲者略无此句。四是菩萨知地下随广狭欲。彼能现者于中二。先明四大差别。非定地等者明欲界所知。狭故名小。二定地等上界所知广故名大。三佛知无限故云无量。上三俱约所知分齐同名境界。知此之智故名境智。次显相智。四大体伏名为自相。于上有空无我等。名为同相。此二不同名为差别。下知微尘粗细等。准前可知。二于一世界下明知微尘聚散多少。于中初总知。二此一世界下别。别中四句。一知外四大尘多少。二知众生身尘多少。三知前世界物尘多少。四知前众生三界六道差别身尘多少。此中大身小身者。论经名粗身细身。此是三界差别。论云身粗细者色粗。无色细。色中欲界粗。色界细。故云如是次第。以此当知。大乘宗无色界中亦有微尘。即定自在所生色。次知六道身微尘成者。以觉慧分析。显此微尘非实有性。五是菩萨入如是下明随几许欲。于中三。初知三界成坏。二知大小等相。三知众生随之现化。论释后二。论云欲界等境界智相智者亦开二门。举欲等取色无色界。于此三界知事分齐。名境界智知法分齐。名为相智。下广释境智。欲界中人小。天大。色界中有觉观。是初禅无觉。是二禅已上无色界中。为简却彼外道妄取以为涅槃故说佛法。凡夫菩萨声闻是圣智。此上各为所知广狭以分大小。上来但释大小未释无量相。今此同释一切三界。如来所知皆宽广无边故云无量相也。三是名菩萨下明知众生随之现化。于中三。初知众生。二随知现化。三起化自在。论云初中先牒文。善知身不同总释所知众生。方便等者释现化巧同彼生也。异生同生差别应知者。是所现同类身也。诸佛国下彼处处去身体示现者释起化自在。身遍三千界等也。法喻合可知。二随众生身下明众生世间自在行。于中三。先总明自在。二若于沙门下别显自在。三不可说下总结自在。论释中彼调伏众生自在是总释其相。以此菩萨调伏众生中得自在故。能种种现。言彼行化众生者。此释经中随众生信于大会现。皆往示现名行化生。言身心自同事者释别显文内化同物身。谓菩萨自身随众生心。以自己身同形事故言身心自同事也。言身心等分示者此释中化应物心。菩萨自身随众生必量宜而现。名等分示。谓应以声闻身等。余文可知。三而实远离下明智正觉世间自在行。于中有二谛智。先明第一义智。以是本故。言远离身相差别者谓释离一切身相分别也。言常住平等者自身他身不分别。谓己身为自十身为他。同一理性故不分别。何故说此。谓欲显诸身相作所由故也。二是菩萨下明世谛智。中有三。初列所知十身。二明诸身相作。三释十身义。初中十身内。初三是染分。次六是净分。后一是不二分。各言分者。此是同一大缘起法义分出故。如摄论中于依他起上离染分名遍计。清净分名圆成。不二分为依他。是故若见一分余分性不异。皆融通全摄此中。不二分约相尽为言故以虚空身表也。论中重分别。内众生世间器世间举初二身。彼二生因业烦恼者。是第三业报身明前二种生起之时。因烦恼业故名为报。言是染分者结上三也。次明净分。言三乘净者声闻辟支菩萨如来四身是也。此三乘随何智者举智身。随何法者举法身。是彼能知及所知法。彼净显示者结上六种是净分也。虚空非是前二相知名不二分。二是菩萨下明诸身相作中。通自身有十。一身亦十。一度相作成一百一十身。皆无碍自在显现。文中且辨三重。一以众生身为首作己身等十。二以国土身为首作。三如是乃至第十以己身为首作彼十身应知。释何诸身得如是相作。释有多因。略论三种。一约法性融通门。是故此文先说自他身平等不分别等。二约缘起相由门。如下颂说。菩萨于因缘和合中自在。乃至能随意示现于佛身故也。三约菩萨自在智力。以此位中远前二门无碍道理。是故能作。论释以众生身作自身者。彼自在中所作摄取行。种种示现者。谓智正觉自在中作摄他行。诸身相作名种种示现。皆随物心所现也。三是菩萨下广显十身。初释众生身中五句一业。二生是报。三烦恼妄想染差别。四色。五无色界差别。后二就报开也。二释国土身有十相。论中千等者释初三相。谓一千小。二千中。三千无量。举千等取后二也。故云应知。净不净差别者释垢相净相也。广等释余相指同初地。次四身假名差别者。论释自相同相差别假名分别无我人故。谓诸身各异名为自相。假名义齐称曰同相。若就人说假佛身之处何不说耶。以佛胜德超余人故。七释如来身中自有十身。一菩提身者示成正觉故。二愿身者愿生兜率故。三化身者所有佛应化故。四住持身者自身舍利住持故。五相好严身者所有实报身故。以福业所生。六势力身者所有光明摄伏众生故。七如意身者所有同不同世间出世间心得自在解脱故者。随意现生示同世间名同。实即出世故名不同。下释所以。以于出世间自在解脱故能现同。以于世间自在解脱能示不同。八福德身者所有不共能作广大利益因故。明福超凡小名为不共因。此大福广现无量身财等相。广摄众生。九智身者所有无障碍智故。是故此智能作一切事。彼事差别皆悉能知。谓能作一切。释无障碍义。彼事下结能知。十法身者所有如来无流界故。谓诸佛断德名无流界。即十佛中名涅槃佛。又是如来内证法身名无流界。八释知智身者。论经中有八释。初二句三慧分别。一思量者闻思慧。二善如实观相者是修慧。三果行所摄者。因果分别所得名果。彼因名行。四世出世者就位分别。道前名世。见道已去名为出世。五三乘者大小分别。六共不共者粗细分别。粗即同修。细唯在大。七乘不乘者种姓分别。已习三乘种姓名乘。未习非乘。八学无学者修成分别。习求名学。果极无学。第九释法身者论经五句。一平等相者无量法门明等一法身故。谓佛无量法明同一法身故云平等。此是理法。二不坏相者如闻取故。此是教法中实教。称理而说故云如闻也。三转时假名差别者。随所化众生根性相应时说差别故。谓随所化根性熟时称根差别说。是权教法。四众生非众生者众生有六根等依报。非情名曰非根。此是染法。五知三宝者知第一相。谓三宝殊胜故也。第十释虚空身中六句。一无量者广穷无尽。二周遍者一切色象。三无形者不可见故。四不异者无障碍相不同色法限碍故也。五无边者无为相以无始起终尽之边故。六显色身别异者能通容受色相。因色彼分别皆悉能知色。因解别异也。
　　第五是菩萨善知起如是下明自在分。此十自在略作四门。一辨相。二治障。三出因。四得位。初辨相如论经具显。二治障对治十障。如地论具显。论既与此共故不待录。三出因者。依摄论第十殊胜中以六度为因。初三施为因。以一切时施得命自在。一切处施得心自在。一切物施得财自在。次二以戒为因。由戒调身语以成胜业。复由戒净随欲受生。忍为信解自在因。以修忍时随众生意故得一切皆随心转。谓变地为金等皆随胜解而转也。精进为愿因。以策勤所作无懈废故。令随所愿如意成就。禅为如意因。彼名神力自在。以依定发通如意成故。般若为后二因。谓内照所知名智自在。应根宣说名法自在。四明得位者。摄论约果明佛地所得。谓彼法身五相中白法所成内摄。今此就因。八地所得此约始终教说。下离世间品十自在约普贤位贯通诸位。又上贤首品云十地十种自在力等约别教一乘说。
　　第六是菩萨得十自在下大胜分有三。初智大。二业大。三彼二所住功德大。就初智大中。不思智者不住世间涅槃。明寂用难测。此是总句。下别显三种。一无量智者修行尽至证理深也。二广智者所知不思。照境广也。三不坏智者除障不思。破相极也。二菩萨随如是下明业大之中。初牒前。论云如是至已如前说者指前所说得自在已也。如是智成亦如前说者指前所说不思智也。二毕竟下十二句正显业大。于中初三句明三业净。是业大体。下九句约修辨业摄为四。一起能起起同时。谓前三业是起智慧。起彼是名能起。彼业起竟共慧相随名曰同时。故名身业随智行等。二智摄不染作利众生行等者。明智悲一对故云般若增上大悲首等。三因摄自行他行因等者。此能感所感为一对。谓自起大愿名为自行。此之自行与他佛行能加为因故名他行因等。故云善起愿善为佛护。四作业所持者。谓三业行成不坏名持。于中三句。初二利他成就。一说法益生故云常不舍利益生。二净土神通化故云悉知无边等。下一自行。谓成就一切佛法故云举要言等。三是菩萨住此地下明彼二住功德大。于中初十句正释。后三句结成。前中论摄为七。初四为一。是住德体故名善住道功德。后六各一是约修辨德。前中四句。初二自行。一净心离障。二深心摄善不离道故名对治坚。后二利他悲慈不舍救也。下约修辨德。二不忘德是意业总持德。三成就口业辨说德。四定心自在是身业德。依定发通故。五依愿力起行。六修行成就者明行力集法。七与智者行成。证入佛境界名佛与智也。三是菩萨如是下结。智力者牒前智大。得无憎爱不分别众生有恼无恼也。示一切所作者牒前作业大。谓平等作业故无过咎者。是彼二住功德大以得前七种功德故。诸行事中无过失故。
　　第七诸佛子菩萨此地下明释名分有二。初地释名者约法显位。二智者释名约人辨德。前中十句论摄为六。谓第三第八各为一。自余八句两为一故有六也。初二染对治。一治下地功用行小乘愿诸魔业故名不动。二治烦恼习行故名不转。以智能治也。二能得难得甚深无生故名一切世不测等。三次二句名发行净。一发净。谓发修之时离功用过。如王子不忧居家农务之过。菩萨亦尔。生在此家无功用之失故云无家过。此中如童子无欲。譬纯无流无惑染之过。二行净。谓正行之时离不成过住生地。所欲事自在成就故名自在地。四次二句为一。世间出世间有作净胜。谓教道修起名有作。有作名成。福德名世。慧名出世。出世之慧决定知故名究竟。五无作净胜。谓证道真理非修所作。梵语涅槃与变化相近。故致二译不同。由愿起用不带寂故名变化也。六次二句名菩萨地胜。谓位分过前也。一住持者论名加地。即加持也。此胜六地者发起殊胜行。谓显此过前也。他事念动彰前劣。此即六地观空以有为他动其空观。今则不尔故胜也。二先修善名无功用地者明胜七地。有功用明前劣此。此地善起等彰此胜彼。余文可见。二菩萨得如是下明智者释名。谓以何义故。为得不动菩萨有二义。一一向不动谓行修上顺故。二一体不动。谓与诸菩萨行同体故。前中先四句明一向义。初言入佛境者论经名入佛性。谓入佛果法身理性。亦是佛智所证之境故云果满足胜。谓释性也。满胜释佛。以是果圆故。随顺因者标后三句。随顺佛因也。二名佛德照明者是摄功德。善清净义故。明观解摄德。三随佛威仪者名为正行故。依解起修。四趣向佛法者论经名佛境现前者近佛境界故。依行近果也。次十句释不动。初一是总。常为佛力护者。上果下加故。余九是别论摄为五。谓前四各一后五为一。初中常为四天王等者是供养功德。明感天供养。二密迹等者护功德。已前密护今此已去现形守护。三善能等者依止功德。以依定成德。四能作无量身者国土清净功德。谓前净土分中现身差别也。次五为一化众生功德。一于诸身等者愿取诸有生明身业化益。二得大果等者根心使智力明意业化也。能知众生根欲性等。三于无边三昧等者无量法力转法轮故明语业化。依定证法名法力。以此法力能转法轮名为语业。四堪受多佛记。五示现成佛说法度人。二是菩萨入如是智等下明一体不动。言入如是智者。论经名入大乘众数。谓同此位诸无功用菩萨大智故名不坏。此是总句。余九为别。一善通达法者。是智不坏。以内证法实故。二常放等者。说不坏。以依证起说故。三度无碍等者。解脱不坏。以无碍法界业用自在。四善知世界等者。佛国土清净不坏。以于诸佛土自在无碍故云善知也。五能示一切等者。入大乘不坏。意业入法能示现也。六随意自在者。神通不坏。是身业也。七善解先后等者。能解释义不坏。是语业也。八能入转魔道智者。坐道场不坏。谓降魔怨也。九入如来等者。正觉不坏。以能现佛说法也。下能于无边等总结。以行无障不断绝故。名为得不动地菩萨。佛子下明地果中。三果同前。调柔法说中。从佛受世界差别等者。等取众生世间智正觉也。以依此三能起无量净土作用名为法明故。说所受为彼因相。喻中依人显胜。谓得清净地。身心胜故即纯净无流也。善根光明更明净示现者。释教智净。余文可知。
　　第三重颂中四十四分九。初三颂前方便作集地分。二有三颂净忍分。三有十五颂胜行分。于中初五颂胜行。后十颂发起。即七劝等。四有十二颂净佛国土分。于中初四颂器世间。次五众生世间。后三智正觉世间。五有一颂自在分。六有二颂大胜分。七有二颂释名分。八有五颂地果分。九末后一结说分齐。不动地竟。
　　第九善慧地七门同前。
　　初释名者。摄大乘云。由得最胜无碍智故。世亲释云。由无碍解智说名为慧。此慧妙善故名善慧。无性释云。谓得最胜四无碍解。无碍解智于诸智中最为殊胜。智即是慧故名善慧。四无碍者法义词辩。由法无碍自在了知一切名句。由义无碍自在通达一切义理。由词无碍自在分别一切言词。由辩无碍遍于十方随其所宜自在辩说。于此地中最初证得先未曾得无碍解智故名善慧。庄严论云。于九地中四无碍慧最为殊胜。于一刹那三千世界所有人天异类异音异义问此。菩萨能以一音普答众问遍断众疑。由此说言名为善慧。金光明云。说法自在无患累故。增长智慧自在无碍。解深密经于一切种说法自在。获得无罪广大智慧故名善慧。瑜伽住品云。由此地中一切有情利益安乐意乐清净逮得菩萨无碍解慧。由此善能宣说正法。是故此地名善慧地。十住论云。其慧转明调柔增上名善慧地。成唯识论成就微妙四无碍解。能遍十方善说法故。仁王经中名为慧光地。智度论中名善相地。
　　二来意者亦三义。一前地虽得于无相中无功用行。而未能以无碍解随机说法。今此进修令证彼法。是故来。余二门可知。
　　三所离障者。依地论离不能善利益众生障。唯识云利他中不欲行障。谓所知障中俱生一分。令于利乐有情事中不欲勤行乐修已利。彼障九地四无碍解。入九地时便能永断。由斯九地说断二愚及彼粗重。一于无量所说法无量名句字。后后慧辩。陀罗尼自在愚。于无量所说法陀罗尼自在者。谓义无碍解。即于所诠总持自在。于一义中现一切义故。于无量名句字陀罗尼自在者。谓法无碍解。即于能诠总持自在。于一名句字中现一切名句字故。于后后慧辩陀罗尼自在者。谓词无碍解于言音展转训释总持自在。于一音声中现一切音声故。二辩才自在愚。辩才自在者谓辩无碍解。善达机宜。巧为说故。愚能障此四种自在。皆是此中第九障摄。解云此用能障四无碍解所知障种以为体性。以八地上六识中所知障无现行故。金光明云。一说法无量。名味句无量。智慧分别无量。不能持无明。二四无碍辩未得自在无明。梁摄论云一无量正说法。无量名句味。难答巧言自在。陀罗尼无明。二于四无碍解决疑生解无明。解云后中言四无碍者即第四同深密等。余并可知。
　　四所证者此地中证得智自在依止法界。唯识释云。谓若证得此真如已。于无碍解得自在故。无性释云。谓此地中得无碍辩所依止故。分证得智波罗蜜多。于一切法不随其言。善能了知诸意趣义。如实成就一切有情受胜法乐。解云无碍辩等释依止义。分证等释智义。不随言等释自在义。中边论云有四自在。一无分别自在即相自在也。二净土自在。三智自在。四业自在。法界为此四种所依。名四自在依止义。第八地唯能通达初二自在所依止义。后二如次在后二地。
　　五所行者亦三。一于十度中当力度行。二善达法器自在说法行。庄严论云。四辩自在成就众生。三无边总持广受法行。并如下文应知。
　　六所得果者。依梁论通达智自在。依止法界得应身果。金光明九地发心得智藏三昧。当地位果如下应知。
　　第七释文者三分同前。初赞请分中有十九颂分四。初二说前地益。二有二颂明菩萨天王所设供养。三有十四颂天女赞请。于中初一颂半出音叹佛。次三颂半叹菩萨行供。次八颂半叹佛菩萨三轮摄化。初一身业德。次五语业德。谓无声现声说三乘一乘差别之法。良以此地是法师位说法相增故。次二意业德。对幻现可知。下一天女结默。四末后一上首请说。
　　第二正说分中有四分。一法师方便成就者。此地能起辩才说法名法师地。趣地行立名方便成。二智成就者知法智成故。三入行成就者知所化器故。四说成就者称根正说故。第八净土。第九辩才。分其行别。成就一切相等。显胜过劣。谓具前四分名一切相。
　　就初法师方便中。初牒前起后。谓无量智是前八地深广之智也。欲求下正显方便。依他利自利。一一五三句示现者。初一句利他。次一句自利故云一一也。次五句亦利他。后三句亦自利故云五三句示也。初言求转胜寂灭解脱者。依无色得解脱相。可化众生以作利益谓化彼令得真涅槃故。二欲转等者依未得究竟佛智自利益故。下五句亦明利他。三欲入等者。化根熟菩萨。令入深密。四欲观等者。化邪念修行可化众生。令得正念之行。五欲观诸陀罗尼等者。化未知法众生。转法轮令得知。谓总持定智皆是说法之所依故。六欲令等者。以大神通化邪归依众生令入正法。七欲分别等者。以通达世界差别行故示清净国土。转信生天众生令入佛法故。下三句明自利行。八欲修等者。欲得佛内证正觉大智等也。九欲顺等者。欲得佛外化摄生法轮大智。十欲不舍等者。欲得佛无住涅槃不舍悲愿。下结可知。
　　第二菩萨住此地下明智成就。初总知三性净染不二。后就善别开以作三重。一就善中开流无流。谓见道前善名有流。见道已去善名无流。即就无流复开世出世间。谓缘修阿含名为世间。正证真行名出世间。二复就彼善开思不思。谓地前可思。地上不思。即就可思开定不定。谓声闻忍位已去。缘觉世第一法已去。菩萨十回向已去。俱名定。已下名不定。此约初教。若约终教。入十住已去名定。十信如轻毛故云不定。三彼复就善开出三乘。即就三乘开有为无为。谓能证修起名有为。所证真理名无为。以三乘皆依理成名依顺行。经云一切贤圣皆以无为法得名。是此义也。
　　第三随顺如是下明入行成就。于中有三。初略标十一章门。二次第广释。三总结安住。初中论经但云心。此中菩提心者。此约出离法器为言。释此标章。论中有三。初略释。一依共者。是心难以是善恶染净所依故名为共。烦恼业是次二也。生是第九以相生义亲故同处辨。复言共者是根欲性直心。此四相似俱是法器故名为共也。染者是使心也。烦恼染净等者是习行。以习无别体。依染净残气故举彼也。依定不定等举三聚难。二别释相似义。言根等次第者。明依根起信等故云次第也。何故依起。以相似故。云何相似。谓宿习为根依根起欲欲必似根。论经名信。谓深忍乐欲意与此同。习欲成性。性亦似欲。依性起现行直心。心又似性。但依前后定不定时。故有如此次第差别。三结释名义。众多释林。难知释稠。此二俱句故云难也。行者不正信义。远师释云。于理证信。能灭心想。心想灭故一切不行。由无证信心等集起故名为行。
　　第二知众生诸心下别释十一门即为十一段。初心难中三。先一句总。次九句别。论摄为八。谓前七各一。后二为一。远云八中初四妄心。后四真心。妄中一约事二相三体四用。初言庄饰世心者。心以八识心能庄世也。论名心意识六种差别者。心谓赖耶。意是末那。识即六识。以心意各一。识中具六故。云六种八识不同故名差别。差别同处亦名杂相。二速转等者是心上行相。即四相迁流。谓速转是住异。以不停故。坏不坏是生灭。三无形者是心体性。谓观彼心心相泯故名为离心。下释以心身不可得故名离也。问第一义既非是心。何故此说。答以真性随缘起此心故。如云自性清净心不染而染成就染心等。四无边等者自相顺行无量境界取故。谓攀缘之用是心自相。随境非一故云无边。下明真心。五清净者自性不染故。此本性清净也。六垢无垢者。同烦恼不同烦恼。明在缠不染。七缚解者同使缘缚。性离名解。下二名因相者。谓愿力业力引受报心。八以诸菩萨愿力受生。幻起不实似同谄曲。然实成益故云质直。九余众生等随业受生故云随道也。论重分别中。言以自性清净心故第六第七等者。释六七二句染净所由。谓若无第五性净之心。即六七二句唯垢唯缚。无不垢不缚。又由此二句中染缚烦恼故。示后句中随道受生。第二是菩萨知烦恼下明烦恼行稠林。于中先别显。后总结。别中十句。论摄为三。谓初二各一。后八为一故也。初深相者远入乃至有顶故。若小乘中非想非非想为顶。若大乘中至金刚定。二浅相者论经名行无边相。谓无量善根修集之时。烦恼随行难可知故。三染中有八句为三。初三明烦恼染。次二约生显烦恼。后三约业明烦恼。初中言心伴相不相离相者是随所缚即缘缚之义。迭共同事者释共生义。心伴是也。谓心王与惑互相扶起也。迭共相依者释不相离义。谓起已互依不相离也。共生不离者举经双结。二言使缠差别者是。以何缚者谓使也。以有使故。不得解脱故。说使为能缚之体。谓十使十缠故云差别。言烦恼使一义者举经会释。谓此辨烦恼。何故说使。以是一义故。若是一义。何故下文别明使行。但此十使有系缚义。属此门收。有随逐义属后门摄。此经本中分出使缠。俱是能缚。三言是心相应等者是所缚事。谓心者出所缚体。心相应等举经对显。重释不相应。示可得解脱者。以在缠心性恒本净故。今此缚可有解脱。次随道生等二句。约生明烦恼。论言身事生道界因者。明此烦恼与六道三界生身之事为所因故。生烦恼染示者结。此就生明烦恼故。后爱痴下三句。约染业明烦恼。三分中业因障解脱者。爱痴及见是为三分。爱是欲求。痴是有求。见是有邪。梵行求俱障解脱。释为大过。言随顺世间身口意业不断起因者。以憍慢愚痴造重罪业。明烦恼是三业罪因。以不断故。乃至下总结。八万四千者。准贤劫经说佛一代有三百五十度功德法门。谓始从光曜无极度终至分布舍利度。一一各以六度为因。便有二千一百。以此对治四大六衰十种恼患。即成二万一千。四大是内报身也。六衰是外六尘衰耗善法故名也。以此二万一千各化四种众生。一多贪。二多嗔。三多痴。四等分。即成八万四千诸度法门。能障之结即是八万四千烦恼。业等亦尔。下并准之。
　　第三是菩萨知业下明业行稠林中。亦先别后结。别中十句。初善等者明业能为六道因故。谓善中上者天因。中者人因。下是修罗。恶中三品三恶道因。无记非因。相对故说。又亦得有名言业义。二分别等者自性差别。思为自性。然有三种故名差别。谓审虑思决定思。此二在意地。未至身语名筹量时。未作故不可分别。发动思正在身语名作业时。善恶业成名可分别。三心伴等者方便差别。谓此业思共意识生各为心伴。随其善恶生已。即薰本识成种。种似能薰故云不别生果。此释不离也。四自然等者尽集果差别。谓无始时业自然念念灭坏。然集果不失故。言有为作业者释自然灭。以是有为必无常故。因尽集者显功能不亡。释集果次第。此念念灭全能引果。行道灭亦分引果。如转重为轻等。如此非一故云种种相次第也。五有报等者已受果未受果差别。谓过去生报业。现在已受名为有报。过去后报业。现在未受名为无报。非谓全无。六黑黑等者对差别。谓四业相对显其差别。谓初二句善恶相对。后二句流无流相对。故俱舍第十七云。诸不善业一向名黑。染污性故。异熟亦黑。不可意故。色界善一向名白。不杂恶故以无色界不具中有生有二报。亦无身等三业故不说也。欲界善业名黑白。恶所杂故。异熟亦黑白。非爱黑杂故。诸无流业名非黑白。广如彼说。言能尽业相者是无流业。业起者起赖缘故。受业法者能纳果故。论经名为正受也。七无量等者是因缘差别。谓随多因缘皆能起业。八世间等者未集已集差别。谓出世未集。世业已集。九现报等者明三时定不定故。现作现受名为现报。次来生受名为生报。于第二生已后受者名为后报。于此三中有定不定也。十随诸乘等。三种乘中有定不定。谓退不退也。非乘世间中。易度难度为定不定故。论经于乘非乘各有定不定业可知。下结八万等可知。
　　第四是菩萨知诸根下明根行稠林别中。一软中上者是说器故。谓是说法所授之器。亦名钝根中根利根。谓速受名利。迟受是钝。中容是中。又受深名利。受浅名钝。中容可知。又广受少受中受亦尔。各通教理。准之可见。二先后际等者根转差别。前后根者解先后际根也。前根下增平故者解别异不别异。谓前是能生后是所生。所生若增前根即下。所生若下前根即增。相似则平。三上中下者三性差别。谓三乘性别。上者大乘。中是中乘。下是小乘。四烦恼伴者烦恼染差别。谓喜乐等五受根。随烦恼习使染故云烦恼伴不相离也。俱舍第三云。于杂染中。乐等五受有增上用所以者。何由契经说于乐受贪随增。于苦受嗔随增。于不苦不乐受无明随增故。解云增上用是根义。五随诸乘等者定不定差别。于三乘中。于世间中者此解乘非乘也。定不定熟不熟者总释。谓大乘中熟者定。不熟不定。小乘中熟者不定。转向大故。于三乘中各定者各于自乘中解脱故云一一乘等也。报定者舍者于世间中。定不可化令入道故暂舍也。此约初教大乘。许五性别故作是说。六随根转等者。顺行差别有三种顺行。一依身顺行者。根法依于六入之身迭共相转。六入展转故此释随根转也。二生灭顺行轻坏故。此释易坏也。三观行取相者释深取相。七增上等者声闻净差别。行增上障灭能成义故。望凡为行增。此释初句。次断障行成。释不可坏。八转不转者菩萨净差别。地前名转。地上不转。又前七地名转。八地已上名为不转。九三世等者示一切根摄差别。初行名始。正修方便。终成名熟。约此三时辨根差别。谓根与行俱名为共生。以行有始终根亦随尔。下结可知。第五欲六性七直心。各软中上。论云如是性入者。释不广说所由。以根等四法性相顺入故不广释也。第八知诸使下明使行稠林。使者随逐缚义。从喻名使。如公使逐贼得便系缚。烦恼亦尔。随逐众生得便系缚。十句中初四句明何处随逐。后六句以何随逐。前中四处随逐。一句约心明处。谓共非报心生不共报心生。二约界明处。欲界下色中无色上。当界起心名心相应异界相望即不相应。使即不尔。一切相应故云不离相也。论经有远入故者约位明处。乃至有顶经欠此门也。三约时明处。言无始来恼众生者。无边世界唯智怖畏如怨贼。以未曾有闻思修智。是故不灭。恒恼众生。四约行明处。禅等相违者世间禅等不能灭心随顺行。若无使随此禅等诸德即成出世。与彼出世正修相违不令得出。下明以何随逐。有六种随逐。一有不断是标也。以有不断等释也。谓以有使故。能令三有相似相续故云三界系也。此约前处以明随逐。二远时随逐由无始来使随逐故。令无量善心不得现前故云无量心等也。三一身生随逐。是标也。谓就今一身明现种随逐。下释眼等入门者是六根也。六种生集识者是依根所生六识也。同生随逐者明使于根识俱生随逐。此是现行及阿梨耶薰者。此薰本识。明种子随逐种现相资令烦恼滋茂故云开烦恼门也。论经开诸入门者。约六入等起惑处也。四不实随逐者。不得实对治故云不知对治。五微细随逐下释微细相。谓于三界九地中六入处烦恼身随逐故。以使微细不可见故名无所有。如麻中油不可现见。论经随顺者明是有也。不随顺者明其是细同此无所有也。六离苦随逐出世间行。余行不能离故云无圣道等。第九是菩萨下知生行稠林。于中八句。一身种种。明形类不同故云生差别。二由业异生。别经无此句。三住处种种。明六道不同故云地狱等也。四色相上下种种。明三界不同故云色无色界等。问既是无色。何故言色上下。答依大乘无色界中有微细色。是色中上也。想中上下亦尔。外道为无想实有细想。五同外色因种种。明类同草木依地等生故云业是由等。六自相种种。谓名色共本识生。是报自体故云名色共等。七本顺生因种种。若正应言顺本生因。从痴爱生。还顺彼故云痴爱等。八集苦谛种种差别者。现生能集未来之苦。三求众生集苦不同名种种别。言欲生者。复有乐有众生爱自身他身。心著相。往来上下界取著故。解云此是有求众生爱自界是自身。爱他界是他身。由著相故。于上下界往来故也。欲作欲受者。论经名欲受者。乐贪共取处处求故。此是欲求众生以贪及取处处追求故也。不乐等者是邪梵行求众生。小大无量释三界。无想是别举无想天。以外道取彼为涅槃故。轮转释相续。理实轮转妄为出想故也。第十是菩萨下知习气行稠林中有十。初一是因习气。谓过去所作善恶等业。彼习气与今现果。或同现起。或不同起故。云有起不起。二是果习气。道谓六道。薰是彼习。如从天来今犹鲜净等。广说道习。如大威灯光仙人所问经内应知。故云随所生等。三是缘习气。亲近众生薰。如近善人即便善等。故云随众生等。四是起作习。随所起烦恼。如数起贪等即成串习。随所作业亦有习气。如陶师之子堪修数息等故云随业烦恼。五是业习气。谓所作善等有串习故云善不善等。六厌离欲等便有串习。后易断除故云离欲等也。七中阴望现以说习气。如人现在乐修梵行至中阴中亦无欲染故云随后身等。谓在后中阴身处有前本有习也。八与果次第薰。谓随一串习于诸趣中次第受身。皆有彼习故云次第等。九世间禅因薰下释成。由彼禅中不断烦恼。烦恼牵故生于上界。犹有彼习故云久远等也。此经欠后二句。一邪正相对。谓同法是二乘解脱。以诸外道不同佛法故名为异。彼取无想以为解脱。于此邪正各有习气故名为薰。故云有实不实。实是小乘。不实是外。二大小乘相对。谓于三乘人法。随有见闻亲近。皆有习气故云也。第十一是菩萨下知三聚行稠林。论中为五。初一约种姓以分三聚。谓无涅槃法者是邪定。有涅槃法者是正定。正定中三乘各别。一向自定离此二。是不定种姓。论略不释此。论就初教释应知。二约解惑以分三聚。谓正见是善行因。三善根中正见一种。定起善业名为正定。无贪无嗔不定起善。名为不定。邪见是恶行因。诸烦恼中。邪见一种定起恶业名为邪定。余名不定。三约行业以分三聚。谓五逆中一一逆罪。定招恶道名为邪定。信等五根定招善道名为正定。不同此二名为不定。四约邪正位以分三聚。谓翻彼八正名八邪。因此以立外道邪位。名为邪定。正性离生名为正位。因此以立声闻正位。名为正定。五直约大乘菩萨得失以分三聚。言深入邪聚难转者。论经名妒吝恶行不转邪定相。谓忌他胜己。不以法施舍可化机故名为妒。悭财不施故名吝过。能生他苦名恶行不转者。谓杀盗等也。波罗蜜相违者。此中六蔽障六度行故名相违。谓妒障后三慧定进也。吝障施行。恶行障于戒忍二行。由此障故。令诸菩萨正行不成就为邪定。正定不定准释可知。佛子下通结于前三种成就可知。
　　第四菩萨住是地下明说成就。于中先总后别。总中知众生诸行者。牒入行知法器也。随其解脱等者。正明称根说法令得解脱。是菩萨化下别明说成。文有四段。义有三重。一尽此初段是智成就。二为大法师下一段亦智成亦口业成。三用无量慧下唯口业成。四得陀罗尼下是法师成就。初段中二。先明随所知者是所说法。二随所依者是所逗器。前中化众生法者说解脱器得熟故。谓说化法令诸众生解脱器熟也。度众生法者解脱体正度故。谓正令其得解脱果。然此所得解脱差别即不出三乘故云如实知而为说等。二如实随众生下明随所依中。先总明随器说法。二随心下别辨也。说法对器解随心。言随应度者授对治法。解论经随使谓随使对治故。上二句是化法器也。言所说法器成者明度法器。解随根等。以器成说法故。言随行处者随心所行境界之处。即以彼喻令其生解。名为彼器。言随智慧处者。依前生解为令起种种异行。名为彼器。言知一切行等二句者。乃至得成就器。明依行成德之器。言随趣等者随辞辩器。谓生业烦恼久习难除。胜辩教化方令舍离故。名生等为辞辩之器也。薰解习气。同行解转。此中略无定等三聚。言随乘等者。论经信是三乘因。能乘出器故也。第二是菩萨住此地下明亦智成就亦口业成。是故论中先征问口业。结云智成。从前为智。知说仪故。从后口业。具二十种法师德故。论中说者是其口业明入深义也。持者是智成显守护法也。其二十种法师事如论具说应知。第三用无量下正明口业成就。于中二。先略明四无碍智能起口言。后广以十门次第分别。前中用智方便者牒前起后也名前所说为智方便。用彼起此无碍智也。下明依四无碍智起言辞说法所得无碍无暂间动故云不坏。四无碍义广如别章。但无碍解体是后得智。就所缘境分为四种。一法体者明法自体。二法境界体者于法体上有差别义。三正得与众生者。依自所得说与众生。四正求与无量门者。随诸众生正求差别与无量门。下重释中。初释法无碍中远离二边。生法所摄者遮余法故名离二边。表自体故名生法摄。如色碍相。举例显示。等余一切。二释义无碍中。彼远离等牒举前法。如实智下就法辨境。菩萨住彼约人辨境。如色下亦举类显虚妄分别。正显差别之义。若小乘说色有苦无常等义。今约大乘说此色法但是妄情理实本无是色之义。三释辞中。随他所喜言说正知者。谓解知于他所乐之言。释正知也。随他等释与也。四释乐说中。先牒举前词。无量下约辩乐说。无量种种义语是词中差别。释无量门也。随知下释与也。新名辩无碍解。谓明辩巧说令他生乐。亦名乐说。自下广释中。理实此四于一切法随说皆具。今依圆数且列十门。于中初五泛知理教。后五知三乘净德。前中初四正就所知明无碍。后一约能知智。前中初三知义。后一知教。前中一约知事法。事法缘别各住不杂名为自相。二知理法。理法遍通名为同相。此二当相明法。三约时辨法。谓三世迁流故名行相。四对机宣教名为说相。五约能知智分四无碍。非是知于智故名为智相。后五中。初一总知三乘离相净证名无我慢。后四别中。一通知小大。余三别知大乘菩萨地。初一知因。后二知果。一体二用可知。下次第释中。释此十章即为十段。就初自相中法义是总别一对。于缘生法。总知自相。别知差别。词及乐说广略一对。少名显法名之为词。众多异名为坚彼义。令他爱乐名为乐说。言想坚者。想是起言所依。是故余论中或云想。或云声。或云名。或云字。或云施设。皆是名之异号。以言名显义令义坚固故名想坚。想坚多种名想差别。重释中不坏牒辞。随所觉明自解也。随彼彼等显应机说也。次第不断名不息者是常说也。无量众多等于一一法。能以无量异名广说也。为坚彼义者。谓以异名多说意成本义故令坚固也。第二复次下明同相。于中法义约二谛分。后二亦约广略分。初一切法同一无性。二有为法同无常相。三假名同者。法同无名但假以说。四假名假名同者。复以假名更重显之。下重分别。无常入无我者释义顺法。谓观无常即解无我。是故第二门入初门智境也。次牒词文。于前假名法上。复以余假名随应根说。次不坏无边者牒乐说文。不坏前假名而能以余异假名说。谓异名虽说不违前词故云不坏也。第三复次下明行相。于中了知一念缘生现法名法无碍。已未曾当名差别义。于此二法假设名字名词无碍。即以此名为诸众生。宣说彼事名为乐说。下重释中。一一世现在故者。通论过未各有现在故云彼彼世间摄。是则一一世中各有多门异说。言见过未知现在者释义顺法。如是菩萨下结后成前。谓以后义成前法无碍智境也。下释乐说言事行相。不出三世者释前所说事。经中一一世皆不出三世。言无边法明者异法明。异法明即是闻思慧照法故也。第四复次下明说相中。就教本释以分法义。约所随心言分词乐说。谓随物音说故云随顺说。谓随心异说意义不殊故云相似说相。余文可知。第五复次下明智相。于中法义约现比分。词及乐说约浅深分。初中以法无碍智知法智所知境。非是法智即法无碍。如以苦智知欲界苦名为法智。知上界苦名为比智。今此亦尔。以义无碍知比智境。新论名法智类智。然此二智毗昙宗约时通处别。二智并皆通知三世。别知欲界。名为法智。别知上界。名为比智。若成实宗处通时别。二智俱知三界。知现名法。知过未名比。若大乘宗时处俱别。知现在欲界名为法智。知上界及过未俱是比智。词中言欲得方便者。词说世谛。与得第一义作方便也。乐说中言得智者。说第一义。令正证得故。下重释中释初法智内。知谛差别是二谛不同。不异方便是释不坏方便。谓见不异法名为不坏。法智等举经对显释比智中。如此如实等释显比义。以现所知类余知法。释乐说中。非颠倒异说者称理说故。第六复次下明无我慢相。于中真俗二观以分法义。谓观真一相无我不坏。观俗蕴等差别无我说中妙胜分词乐说。谓惬情称美。顺理名妙摄令归趣也。言理殊胜。成益转多名无上也。下重分别释初无碍中。先顺释。谓无我不坏故下反释。谓取己能解名为我知。取己能得名为我证。如是等坏即明不取名为不坏也。阴等方便下释义顺法。谓观阴等以为方便。得入真谛无我法故。是故下结后成前。故是菩萨智境成也。一聚积下释显无我。谓迷阴故计聚积我。以迷界故计异因我。以迷入故计欲著我以迷四谛十二缘故计作著我。说此阴等对治四我。以显无我。杂集论第一中广显蕴等所治之我(云云)。第七复次下明大小乘相。于中约权实以分法义。谓以约实同观唯是一乘。约权异性说有三乘。词及乐说约总别分。总说三乘令得解脱名词无碍。随物心念于一一乘无量种说名为乐说。下重分别。文显可知。第八复次下明菩萨地相。于中法义约地体相分。词与乐说同体义分。谓说地名词。词中差别名为乐说。智相是地体。说相是地相。谓随相说十故。巧授十地名与方便。随物心乐于一一地以无量门令入故也。下重分别释菩萨行中。法行智行示者以此二行合为菩萨行。谓证法成行名为法行。即智成行名为智行。以此智行能入地故名随智行。言观智说故者释所由。谓何故智行是菩萨行。答以说观智为菩萨行故。次释义无碍中十地差别。谓心者出地体。谓地别由心说为口言。下释词无碍中。不颠倒解不坏说。教授解随顺地道也。第九复次下明如来地相。于中法义约佛体用分。词乐约广略分。初一念证得名法身相。二时处应现名色身相。三谓前二身中智德差别名正觉相。四随物心乐广显佛德。无量差别名为说相。下重分别释义内。随何等劫成何等佛者示化时也。如释迦佛成在贤劫。释事中言随以何国是成道处也。随何等佛是现佛身。释相中言随名所记可得见闻者谓如名所记。身土声色可见闻故。释词无碍中。随正觉等者。以十佛中最初名为正觉佛故云依说。第十复次下明作住持相。于中法义约知佛说。总别分异。说前法义名词。词中差别名为乐说。初觉相者是佛起说住持德也。二差别相者是佛随机现差别德。三说相者依前差别为众生说。四彼无量相者随物心乐异异说也。下重分别中。佛语者能说故。力是神力破憍慢众生故。无畏降邪。不共异小。悲能常说。智为说依。转法则是随顺正说。此上皆是一切智摄。释义无碍中。随心性者是种性差别根欲可知。言诸佛智行等者。释乐说中智行名法身。此行利生不坏名圆满也。随彼信等释随信说故也。
　　第四大段菩萨摩诃萨下明法师成就。于中有四。一持成就。蕴法在心。二说成就。依持起说。三问答成就。他惑疑问菩萨善答。四受持成就。能更受胜法为他宣说。就初中先牒前起后。二得众义等。正显十时。并约所起业用分异。谓初三起意业。一能知义。二能知教。三智起通化。次三起身。四身放光明。善耎众生慈光摄取。五刚强众生威力伏取。示违伏物是善巧之慧。六上供诸佛下摄贫穷故云众财。下四起口业。七于大乘中狭劣众生示教利益者。示大乘中名闻威德。令其舍劣趣入不难故也。八不断者常说也。九无尽者深说也。十种种者广说也。下结可知。自下经文论主不释。第二是菩萨于一佛下明说成就。于中三。初明能受多法。二是菩萨得如是下能广说法。三是菩萨处法座或以一音下。能起说自在。第三是菩萨三千界所有众生下明问答成就。于中二。初一世界中答难。二明一切世界。第四承佛神力下明受持成就。于中二。先于一尘处。后类一切尘。忆念等可知。下明地果。三果同前。文处可见。
　　第三大段重颂中有四十二颂半分六。初四颂法师方便。二有四颂智成就。三有十二颂入行成就。四有十四颂半说成就。于中初一颂半智成就。次三颂半口业成就。次九颂半法师成就。于中初．二持成。次二说成。次半问答。次五受持成。五有七颂地果三果可知。六末后一颂叹深结说。善慧地竟。
　　第十法云地亦七门同前。
　　初释名者释有三义。摄大乘云。大法智云含众德水。譬如大云。无性释云。由得总缘一切法智。总缘一切契经法等。不离真如。此一切共相境智。譬如大云。陀罗尼门三摩地门譬如清水。智能藏彼如云含水。有能生彼胜功能故。二蔽如空。粗重犹如大云。无性释云。又如大云覆隐虚空。如是总缘一切法智覆隐如空广大无边惑智二障。言覆隐者隔义断义。三充满法身犹如大云。无性释云。又如大云注清冷水充满虚空。如是总缘一切法。智出生无量殊胜功德充满所证所依法身。唯识论云。大法智云含众德水蔽如空。粗重充满法身故名法云。此中三义同于摄论。金光明云。法身如虚空。智慧如大云遍覆一切故名法云。真谛释云。如虚空者譬三如如也。虚空有三义。一容受义。譬自性法身不碍生死。二无边义。譬显了法身。虽得显了犹未究竟。如空有清净无有尘雾处。如道内法身通惑解中道也。三清净无尘雾譬圣果法身。智慧如云者譬如如智有三。一道前性得。二道内修得。三道后至得。文言遍者性得如如智遍如如理。满者修得如如智满如如理。覆者至得如如智覆如如理。境智相称。云即是雨。雨有三义。一能阴尘。道前自性智清净无染义。二能洗垢。道内灭惑除恶业。三能生萌芽。道后能生如萌芽。又空如法身云如应身。庄严论云。于第十地中由三昧门及陀罗尼门。摄一切闻薰习因。遍满阿黎耶识中。譬如浮云遍满虚空。能以此闻薰智云。于一一刹那于一一相于一一好于毛孔。雨无量无边法雨。充足一切所化众生。由能如云雨法雨故故名法云。仁王经名为灌顶。十住论无佛世界能雨法雨名法云地。解深密云。粗重之身广如虚空。法身圆满譬如大云。皆能遍覆故名法云。解云谓我法执所薰种子无堪任故名为粗重。遍障二空无我理故。是故经云广如虚空。其第十地十种法界法身圆满。喻如大云。证法界时由圆满法身及修生法身。覆隐如空广大粗重故名法云。余义如下释名分中说。
　　二来意者亦有三义。一前虽得彼辩才说法未能圆满法身现前故。今进令彼修证圆满是故来也。余二门可知。又地论云。于九地中已作净佛国土及化众生。第十地中修行令智觉满足。此是胜故。
　　三所离障者。依地论离于诸法中不得自在障。唯识论云。于诸法中未得自在障。谓所知障中俱生一分令于诸法不得自在。彼障十地大法智云及所含藏所起事业。入十地时便能永断。由斯十地说断二愚及彼粗重。一大神通愚。即是此中障所起事业。二悟入微细秘密愚即此中障大法智云及所含藏者。解云以能障通等所知障一分为体。金光明云。最大神通未得如意无明。微妙秘密藏修行未足无明。梁论大同。又此地终心亦离二障。便至佛果。成唯识论云。此地于法虽得自在。而有余障未名最极。谓有俱生微所知障。及有任运烦恼障种。金刚喻定现在前时。彼皆顿断入如来地。由斯佛地说断二愚及彼粗重。一于一切所知境。极微细著愚。即是此中微所知障。二极微细碍愚。即是此中一切任运烦恼障种。故集论说。得菩提时顿断烦恼及所知障成阿罗汉。及成如来证大涅槃大菩提。故解云此二微细过前障外故名余障。金光明云一切境界微细智碍无明。二未来是碍不更生未得不更生智无明。梁论名微细碍微细著。同此可见。
　　四所证者证得业自在等所依止法界。世亲释云。谓此法界是身等业自在所依。及陀罗尼门三摩地门自在。无性释云。业自在等依止义者。谓随所欲门身语意业用自在依五神通。随自作业皆得成辨。得文义持诸陀罗尼自在力故。能持一切佛所宣说文义无忘。得三摩地自在力故。于诸等至等持能断。随其所欲虚空藏等诸三摩地三摩钵底而能现前。中边论云。随欲作种种利乐有情事故此但总说不别开也。唯识释云谓若证得此真如已普于一切神通作业总持定门皆自在故。解云准上诸论。于此地中得四种自在。一五通。二三业。三总持。四诸定。寻此地下文。大尽分等更当会释。唯识云。虽真如性实无差别。而就胜德假立十种。虽初地中已达一切。而能证行犹未圆满。为令圆满。后后建立。
　　五所成行者亦有三种。一成就受位等行。二当智波罗蜜行。三依庄严论。第十住三昧门陀罗尼门极清净故。
　　六所得果者。依梁论通达业自在依止法界得化身果。金光明第三卷云。十地发心得首楞严三昧。当地行果。位果又梁论十果并当所成佛地大果。余悉现得。又金光明说修行十地得大总持果。如彼经说。
　　第七释文中。初赞请内二十五颂分五。初二颂明首陀会天设妙供。二有一颂明菩萨烧香供。三有二颂明天王眷属宝衣供。四有十八颂明天女乐赞供。于中初二总明作乐。次二叹佛体相普遍德。次三叹佛业用成益德。次四叹佛八相应机德。次二约幻喻叹佛广大德。次三叹佛法身平等德次二结劝修学。下一天女结默。五末后二颂众首正请可知。
　　第二正说分中有八分。一方便作满足地分者。摄前九地所修诸行。总为方便满此地也。二得三昧分者。初住地行行德无量。以此地受职必依三昧故偏举之。三得受位分者。正住地行。谓依胜定能摄佛智故名也。四入大尽分者。是地满行。此为望前已是穷尽。尽中之极故云大尽。五释名分者此地学穷辨德显称。六神通力无上有上分者。地满足已妙用自在。故曰神通。通用过前名为无上。仰劣如来名为有上。已下二分通于十地。但以前摄后。于此地收。七影像者以喻显法。如因像知质。八地利益者彰说胜益劝信趣入。就方便满足地分中。先总标举。谓无量是广智。善修是深智。前诸地中具起此二通名善择。谓妙智决择故也。宝性论中地上菩萨起二修行。一约根本智名如实修行。当此善修也。二约后得智者遍修行。当此无量智也。下别辨中九句。论摄为七。初三为一。名善修行者。谓于诸地皆同善修证。助不住。似前八地中同相故也。谓白法是证。助道可知。大功德等是不住。不住无故不舍功德。护是不舍也。不住有故不舍智慧也。此三句次第相释。谓何因得证。由起助故。何因成助。由不住故。下六句别显中。初一句摄前七地二利行相。第八地初以辨七地差别。故此总摄一句显之。言广行大悲者。普遍释意。七顺自利释行也。随顺利他释大悲也。二言深知分别等者别举第八地令佛土净行。下四句别举第九地中行。于中初句是九地中自分之行。教化众生故云深入。即是入行稠林等也。下三句明胜进行。于中初解次行后证。言入诸等者解佛所行真如境法。言趣向等者求于佛果无厌足行。言得至等者地尽至入。谓十地位穷名为地尽。依行得证名为至入。以此地中受佛智职故云一切智位。
　　第二菩萨摩诃萨行如是下明三昧分。于中初牒前起后。则得下正显所得。于中四。先别显十门。二通结百万。三是菩萨下明能入能知。四显最后名。就初内论中举初等后。故云离垢等。举后百万故云眷属。离烦恼垢释显其相。以此位中是障尽处故。不加功者成就相应故。余九是别。以六七二定共离一垢故离八种垢。一入法界差别者是入密无垢。谓法界深奥名为密处。二行近佛果名庄严道场。三身光业用。四口辩总持。五意业现通。六广。七深俱显净土。无量释广。正观释观。上来自德。八随一切等者化众生无垢。利他德。上二利自分行。九如实知等者是胜进。上觉名正觉无垢。谓将成正觉。诸佛迭共现前证知。此如下文受职处说。言一切智智无分别释一切智也。一切智智平等受位牒智释受位也。满足三昧事释悉入。其体知其业用可知。
　　第三是三昧现在前下明受位分。于中有六。一随何等座者。如世王子受职之时在阎浮金白象宝座。菩萨亦尔。受佛职时在于大宝莲华王座。二随何等身者。如轮王子玉女宝生具足王相为得位身。菩萨亦尔。殊妙之形为受职身。三随何等眷属者。如轮王子受位之时文武百贵共相辅弼。菩萨如是。受佛职时诸大菩萨共相围绕。四随何等相者。如世王子受位之时扫治衙巷悬缯幡盖钟鼓振响。菩萨如是。受佛职时。振动大地。恶道休息。放光普照世界严净。以此为相。五随何等出处者。如世王子受职之时。口出赦书恩及天下。狱囚得脱库出赐臣。菩萨如是。十处放光。令恶道出离菩萨增行。六随所得位者。如世王子受位之时。父王手执金钟盛四海水灌太子顶即名灌顶轮王。菩萨如是。十方诸佛白毫所放一切智光入菩萨顶名受佛位。此六段经。前三段文。论家一处释。次二亦一处释。后一别释。就初座中有十相。一华王是主相以自在故。二周圆等是量相以广大故。三众宝等是胜相以具德故。四过于等是地相以是生处故。五出世等是因相以从彼生故。六知一切等是成相以空慧所成故。如世莲华种植所成。七光明等是第一义相。如世莲华令心取著。菩萨华座善照法界。论约照理。经约照事。可知。八功德相经无此句。以与地相相似故不辨也。又此明所生果相与前异也。九琉璃等是体相。以茎等是体状故。十无量光等是庄严相以德用备故。二尔时下明随何等身。身体姝妙广称华座。三即时下明随何眷属。谓处座得定心敬目瞻。四是菩萨升下明随何等相有五相。一动地。二息苦。三光照四严界。五见佛等。五何以故下明随何出处。言何以故者征前起后。论言以出光明故总释出处也。文中有三。初十处放光。二尔时下由光普照诸佛菩萨咸皆觉知。三即时下由觉知故下位菩萨俱来供养。就初中此十光明论摄为三。前之九种是利益业。谓初五益凡夫。次二益一乘。后二益菩萨。又八九十此三名为发觉业。谓第八发觉从初发心乃至九地业。第九发觉十地菩萨。第十发觉一切诸佛。又八九二光名摄伏业。谓第八能摄。能令九地已还菩萨咸来供养。第九能伏能使魔宫隐蔽。就第十顶光中有四。初照十方。二成光台。三设供养。四入足下。初二可知。就供养中有三。先显供胜。二正供佛。三明供益言必定无上道者论有二释。言于地中决定义故此约地上证决定也。言复有异义等约下位令入正定益。谓定不放逸者离恶定也。所作之事决定心者集善定也。言入佛足下者。远公三释。一就教相顶光入足显深敬故。二约相显实。菩萨智光证入佛境。从下趣入名入足下。故论名为平等智摄。三约实以论。菩萨自已因行趣成果时。从下证入名入佛足。第二尔时下由光普照令一切诸佛菩萨咸知。第三即时下明由觉知故令有所作。于中二。先下地菩萨来此兴供。谓先供养后得益。二同位菩萨德光相助亦先光入后明益。良以菩萨内有万德故。于胸前有万字相现。论释可知。第六尔时诸佛下明随所得位。于中有四。谓法喻合结。就初法说中亦四。一放光。二入顶。三得益。四结位。初中光有十业。一名益智是利益业。二因业。三照示佛力。令他恭敬名敬业。四劝进等名劝进业。五十方等名振动业。六灭除等名止业。七降伏业。八示现业。九卷舒业。十示神通等是变化业。二入顶者。事光入顶。即是法光入心增位故也。论名如来光明。彼菩萨迭互智平等摄受者。谓菩萨顶光入佛足。是上进故也。佛光入菩萨顶下摄故也。因果迭合故云平等。身光即智故云智也。三得益可知。四结位中。入佛境所证同。具十力行德同堕佛数。成人同以成佛德堕在佛数。如始出家虽未受戒即堕僧数。喻合结位并可知。第四住法云地如实知下明大尽分。于中有五。一智大。依正觉实智义故。二解脱大。依心自在义故。三三昧大。依发心即成就一切事义故。四陀罗尼大。依一切世间随利益众生义故。五神通大。依堪能度众生义故。前二自利。一内智。二外用。后三利他。一意业起用。二依发语业。三身业变化。就初智大中有七种大。一集智大者。知法缘集智力断疑。二应化智大者。谓化智业用依身而起。三加持智大者。谓化业住持化用非一。重言如是。常化不绝名转行力。四入微细智者。此是微细相容安立门。常于示成佛。八相之中一现一切故称微细。依彼应化等牒前三智。名为不二。依显微细。一化二加三集。合此三智。依此成佛故名为作。正是微细。五密处智者。此是秘密隐显俱成门。谓将护初心根未熟者。现粗隐细。令彼不怖。依彼说没此微细智也。六入劫智者。善解诸劫互相涉入。名入劫智。时劫相续说以为命。迁流名行。一摄一切名曰加持。一入一切名之为舍。以废已随他名为舍故。劫随心转名自在意。七入道智者知诸世法堪为出世对治之用故名入道。初集智大者诸释云因缘集智应知。彼复随所有分染或净或灭者此是总释。于中有六重。一或唯染。谓初五句及邪见烦恼集。二或唯净。谓涅槃集及声闻等集。三或唯灭。谓虚空集。四染净合。谓识及有为世间成坏。五净灭合。谓无为及涅槃。六通于染净及灭。谓法性集。论经名法界。即不善法界名染。善法界名净。无为法界名灭。论别释中。言随所有三界处者释初三句可知。随所有众生者释次二句可知。随所有染净等心者释识集可知。随所有有为无为法无知知故者释有为无为集。即有为有心故名为知。无为无心名曰无知。随所有处虚空等者释虚空集。以是世界等所依处故。随所说正不正法者释法界集。即净法名正。染名不正。等取灭也。随所证不证谓于涅槃者释涅槃集。以圣人所证故。下明不证即释邪见等。谓何因不证。以邪见故。是谁邪见。谓余外道等。彼不能证故。随所有器世间成坏释可知。随所有三乘彼集差别者释声闻等应知。结文可见。第二是菩萨以如是下释应化智。于中先别显后总结。别中十句。初四明众生世间自在化。谓化现众生及所作业。化现贫等及示邪见。是故论云应化示烦恼染见作故。次一句是器世间自在化。下五句是智正觉世间自在化。言法界者所说法行故。化现三乘法。皆有觉义。结中化作有心名为分别。化现非情名无分别。又释作意现化名为分别。任运现化名无分别。此文就初义说。以是法云无功用位也。第三是菩萨下明加持智。于中十。一初佛法僧是境界持。谓常化不绝名佛力持。法僧亦尔。经中欠僧持。余八句是行持。初二是逆行持。如下方便命婆罗门。以五热刀山任持万行。是业持也。如留烦恼资成正行名烦恼持。次五句是顺行持。谓多时积行名曰时持。由愿起行名为愿持。由宿善根令行得起名先世持。依行起行名为行持。行经三祇名为劫持。由依报命而能起行名寿持。下一句果持。论云是中智持者一切智智故。此智能作一切事故。上句释智。下句释持可知。第四是菩萨住是下明入微细智。谓知佛化用微细自在。于中行者是下。中兜率天。上所行事业。经中欠奋迅。余文准释可知。第五又诸佛下明密处智。谓知佛所现秘密义等。于中初三业可知。次筹量众生应受化时及非时也。次或有久已成佛示与受记。或见白鸽记当得佛。如是等类名受记密。如爱语罗睺诃骂调达。是摄伏众生密理实一乘权说三五。名诸乘差别密。下就所知。谓知根生熟。知业前后。知逆顺之行。同得菩提。第六是菩萨下明入劫智论云是中入者。平等解脱一切劫迭相入故。谓不思议解脱之法平等齐均遍诸劫海故。令诸劫迭互相入。余文同上发心品等说。第七是菩萨下明入道智于中经内欠初入凡夫道智。论云依凡夫地者释此句也。依我慢行者释微尘智。谓以微尘分别色故。令离我慢。言依信生天者释国土智。谓智现净土过彼所信言依觉观者释众生身心等智。谓烦恼乱心通名觉观。下有六句。化之合离。谓知所化至处行佛道。示逆顺行难思。具三乘并可知。结文可见。第二是菩萨摩诃萨下明解脱大。于中先别辨。后总结。别中有十。初不思解脱者依神通境界。谓转变自在难测量故。二无碍者能至无量世界。以愿智无碍故。此是速疾自在也。三净行者论经名净智。所知净行略有三门。一知世出世约位分别。二知学无学约因果分别。三知声闻等随人分别。此是所知自在。前二是通。此一是智。四普门明者随意转事。谓随众生意普于一切色像门中示现自身。如观音等。名普门自在者也。五如来藏者法陀罗尼。谓所知真如蕴积恒沙如来功德。名如来藏总持法也。六随无碍轮者能破他意而不退故。七入三世者三世劫随意住持。是入劫智也。八法性藏者一切法一切种因缘集智。此同上集智。九明解脱者。光不离身而能普照。十胜进者依一时知无量世界诸众生心。总结可知。次三昧大。次陀罗尼大。后神通大。并可知。大尽分竟。第五大段是菩萨成就下明释名分。于中有三。一能受诸佛云雨说法名法云地。二自从愿力下能注法雨灭诸众生烦恼尘炎名法云地。三复次佛子下明能注法雨生物善根名法云地。初中若从所受应名法雨地。若从能受应名法海地。但今就彼受法之处名法云地。是故论释一云法相似。以遍覆故。此地中闻法相似者。此所闻法宽广遍覆。是故名云。与法相似也。言如虚空身遍覆故者明能闻法身。谓受云之所其唯虚空故。说能受法身如空。若随所对。佛身如云。说法如雨。即所受若雨。能受如海。若对所说之法如云遍覆。即所受若云。能受如空。二灭尘。三度生。论显可知。就初中先总明成就念力者。近说受持义故。谓近佛听说受持义。二能于一念下别明受法。于中三。初于一佛所听受多法。二如大海下于多佛所听受正法。三问答明前二种分齐。就前中有法喻合。论释中先总释说众多故。释法中无量法明也。二入如来微密处释合中微密法雨。三速疾释一念顷能受。以此地中闻胜故。能受多法。所受虽多。若粗浅易解之法受亦非奇故。复云密法。虽多密。若积时方受事亦不难。今明一念速疾能持故是胜也。论云是中无量下别释前三。初二是所闻之法。后一能闻之德。先解所闻法。谓性故作故开为二相。谓三慧所知名法自性。说授众生故名为作。别释性中。大法明是闻思智摄受故。大法照是修慧智所摄受故。经欠此句也。云何作大法雨。如大云与他法雨故。下释能闻。谓起信名受。领教名堪。是文持也。取义名思。是义持也。不失名持。通前二位。经中略无堪思二句。第二释多佛所受法中。大海亦有四义。相显可知。第三问答辨分齐中。先问后答。答中亦二。先校量显示所闻广多显前初段二如一佛所下类显多佛显前第二段也。前中言三世法藏者。论释于法界中三种事藏。谓明照雨为三种。蕴在法界名为藏也。第二释名中。初寄云雷等以显菩萨能化之德。二一念等明化时促。于上等明化处广。余是化益胜。又风云雨等如论应知。第三释名中。八相现成渐长物善。文处可见。第六是菩萨住此地下明神通力无上有上分。论开六种。一依内者通依内德。此有四种。是前大尽分中五种大。以智大与陀罗尼大合说故为四。以彼并是此地德用故此同说。二依外者神通业用依外境起。三自相者转变作用是神通相。此上二门。经文是一。义开释故为二门也。四作住持者常用不绝。五令喜者断众疑恼。六大胜者超过前地。就第二依外者外事地等。是所动世界依报故也。复有外事自他身等。是后现身等即正报也。何故身等说为外邪。释以对前解脱大等是内德故。说此身等以为外事。三自相亦二种。一转外事等。土及他身俱名外等。二应化自身等。此二亦摄此一段文也。初转外事有三。一是同类略广转。二垢净异事转。三尘容世界等是自在转。二从于一尘中示一切佛是应化自身等所作自在也。四或于一念下明作住持。于中有十。一身口供赞。二八相应机。三身现三世。四身内容刹。下文金刚藏依此门用断众疑。五毛孔出风。六海华示佛。七身光遍照。八口嘘动地。九广示三灾。十身国相作。佛子下结可知。第五尔时下明令喜。令喜者断疑故。此有二种。一示现自神通力以断众疑。二顺如来身口意。下明说一切法故。以断众疑。前中亦二。初一问答。显神力无上令众欢喜。后一问答。明神力有上令众欢喜。前中亦二。先问后答。前中亦二。先大众生疑。谓举佛疑菩萨。非是疑佛也。后解脱月领疑为请。刚藏答中四。一入定断疑。二显定名字。三业用分齐。四类显广多。就初中亦四。一法主入定。二众见入身。三身内见佛。四摄用还本二显名中。先问后答。前入定时已显其名。何故更问。释当时法主默然入定。后结集家取以安之。既当时不显故此问也。答中言佛国土体性者。入此三昧能现佛国故。名此定为彼体性。三问言下明业用分齐。于中二。先问后答。答中非但如前现一佛刹。其力乃能现过尘等。四菩萨在法云下明类广多。于中三。初所得广多。谓此地所得非唯一二故云得如是无量等。二是故下明业用难测。于中初三业难测。神力是前神通大。次观三世是三达智。次三昧是前三昧大。次智力是前智大。次游解脱是解脱大。变化等是转变外事等可知。三佛子下总结广多可知。第二解脱月言下明此对佛显其有上。于中先问后答。问中举菩萨疑佛不胜。问辞同上。疑意有异。准答应知。下正答中三。初总诃所问。如一四天下望十方界已为少竟。于四天下中复取豆土。即是少中之少此四天下望豆许土已为多竟。彼十方界望四天下复更为多。即是多中之多。但以少疑多已为不可。况以少中之少欲类多中之多极不可也。故云汝所问者我谓如是也。如来无量等结诃反征。二佛子下约事显之。谓十地德中。前所说者如豆许土。所未说者如四天下土。如来功德喻十方界土。所说地德尚不得比于所未说者。焉得比于佛果功德。三我今当说下引佛证成地德无量。地德无量。然不及佛。义在难信故引佛证也。如十方下正显菩萨德劣于佛可知。第二佛子是菩萨随如是智慧顺如来下。正是调柔摄报愿智等果。就调柔果中四。一明调柔行。二菩萨住是地下明教智净。三十方佛说三世下明得法自在。四是名下结其地相。于此四中前之二段论中名为说法令喜。余及后二果俱名大胜分。前中初调柔行内有法喻合三可知。二教智净中亦法喻合可知。第六大胜中。初三世等名神通胜。二摄报中得十不可说百千世界尘数三昧等名算数胜。此二种事胜一切前地故名大胜。前中初五句别显。后一总结五。论中摄为三。初二各一。后三为一。故为三也。一三世智是断疑行。以通三世为出世道故名。道义应知。二法界智是速疾神通行。闻说如来秘密法故。三下三句名等作助行。谓于众生平等化益也。一切世界智者。作净佛国土平等为化众生故。二普照等者作法明平等。是教智化也。三大慈等者作正觉平等。证智化也。举要下总结。余文可知。第七大段是菩萨十地次第下明地影像分。于中有四。谓池山海珠。喻四功德。前三是阿含德。后一是证德。前中池喻修行功德。即诸地中起修之行。二山喻上胜功德。即依修成德。德位高出。三海喻难度能度大果功德。即修所成德。能至大果度犹到也。四珠喻转尽坚固功德。谓从初地进至法云故名为转。位极障尽名为转尽。证理终极名为坚固。就初修行功德中有法喻合。法说中始从欢喜终至法云名次第行。因成大果名趣一切智。喻中阿耨达此名无热恼池。以此龙王无热沙等三种苦故。出四河者。胜鬘经出八河。阿含经出二十河。皆有所以。出四河者据根本说。谓此池在香山顶。东面有金象口。出恒伽河。南面银牛口出辛头河。西面琉璃马口出悉陀河。北面颇梨师子口出博叉河。此四河各出池。四十里外各分为四河。绕池一匝。各于本方流入大海。是故并根本四即为二十河。毗婆沙中具列名字。如来出世在彼山东。是故东面五河人皆具见。总取为喻。余三本河有大声名。人虽不见莫不同闻。亦取为喻。通前为八。余河名小人或不闻故不论耳。满四天下者。非是四河各流一天下。此乃总是一阎浮提。何故乃名为四天下。释此是言总意别。以此阎浮提是四天中一洲摄故。是故总言四天意在阎浮。如上诸会结通处言如此四天下十方亦尔等。皆是此类。合中四摄利他。合四河满足。无有穷尽至一切智。增成自利得大菩提。合入大海也。论中依本愿力修行者。释菩提心流出善根大愿之水。此中但言菩萨必具菩提心。不待说故。以四摄作利益他行者。释彼四摄满众生。自善等释自利可知。第二山喻上胜功德中有四。一总举法。二列山名。三现山中物四以法合。初中言十地因佛智有差别者。谓以佛智为所依因。而起十地差别之相。如因大地增上依持有十山王故。论云依一切智增上行十地故。列名中。诃梨罗山者。于此山出佉陀罗木故以为名。佉陀罗此云苦鞭木也。由乾陀此名持双山尼民陀罗此名持边山斫迦罗此云轮围山余名可知。三如雪山下显山中物以喻十地。于中一喻初地圣智妙药。二喻二地戒香。三喻三地禅定妙宝。四地出世似于仙人。五以夜叉喻五地善巧自在。六以果喻六地因缘集观。说声闻果不尽者。以六地超出声闻境说彼无穷尽也。七龙喻七地。亦以超出辟支能说彼道。八心自在者。是诸密迹神名自在众。喻八地中十自在等。九修罗喻九地善巧摄生大力之相。十诸天喻十地满足。又论中释。是中纯净诸宝山喻八种地厌地。善清净故者。谓十山中除初雪山香山。以是土石山故。余八皆是金宝之山故云纯净宝。喻后八地厌地者。是第三地。彼以净禅厌离烦恼。如宝纯净也。善清净者。是四地已上。以彼无流断诸烦恼。如宝纯净也。言复次诸山下释诸山中所有诸物。谓神仙等是众生数。药宝等是非众生数。于中一药等能资内报名受用事。谓药能除病。名增损对治。香果资身名长养事。二宝不资身。但可贮积以除贫乏故名守护等。言依雪山等者指定其处。谓初三及第六。此四是非众生数所依。下释众生数中。治六种难。一五通福田供。以生富故治贫难。二夜叉威制眷属。不令害人故治死难。三龙降时雨。以治险难。四金刚力士摧伏恶人。治不调难。五修罗说咒力调其眷属。不行杀害。名治恶业。六须弥顶上天帝释等名为自在。须弥腹上所有四王名四天王。彼能对治修罗怨敌。下释集中不穷尽义。谓如上所说事。能生一切物故言集在其中也。顺行不断不休息者解不穷尽义。谓次第相续名为顺行。不永断故名不断。非暂无故名不息。下释山因海名。谓山因海故得高胜。海因山故得深广。前说依地。今说依海者。由彼十山依斯二处故互举也。下释法同喻。谓佛智如海依起十地高深相显故云因果相显也。是即一一山下皆有大海。一一地内皆有佛地。此是圆教中义。若余教中要十地后方到佛地。可思准之。第三大海十相明难度能度大果功德。于中先喻后合。各有总别。总中言不坏者。谓此十相同一大海不可易夺故云不坏。地法亦尔。同一佛智义分十地。不易夺故也。论云因果相顺故。十地如大海。难度能度得大菩提果故。下释别中。摄十为八。以六七为一。九十亦尔故为八也。初三可知。四护功德者。护名为舍。舍余一切差别相故。又释护同一味恒不失故。言不竭者。以六深七广水无竭故。言护世间功德者。潮不过限不枉害物。此喻九地应机说法。受水无厌能容纳百川。不令余水损坏世间。余法云地受佛法雨利益世间。余法合等如文可知。第四宝珠十事喻转尽坚固功德。于中亦先喻后合。各有总别。论中先释总中过十宝可知。以出故取者此是经中初句。谓以出海故。取以为用。放光是第九。示现是第十。超中举后故云乃至也。摄十为八者。以合六七八故。此八中初后二句约喻显法。余但释喻。初出海益物故称功德。以善观者显法也。谓初地圣智出烦恼海善观察也。二体色分明。三团圆可喜。四垢秽斯尽。五光色鲜泽。六异相庄严名为起行。三句合释可知。七放光名神力。八随王雨宝故无护惜。下显法以已善根与一切众生。同一善藏合与众生宝物也。过十圣等文并可知。影像分竟。第八佛子是菩萨下明地利益分。于中有三。初显法利益。二结通十方。三他方来证。若依论经。更有第四如来随喜。第五佛在下结说究竟。今依此经。就初中有二。一生信功德。二雨华等是供养功德。前中二。先闻益后动地。前中亦二。初总举难闻。二问答显益。答中亦二。先正显。谓举佛类法。举法难闻。二何以故下释成。以发菩提心行菩萨道者。是此法器故方说闻。是故此闻必同彼法。成益广大故也。动地是生信功德。为缘生义。释十八相等及为四种众生等。并如前初会所说。余结通证成等。皆同前诸会可知。
　　第三大段重颂中二。先观察等明说偈意。十种所为释同前会可知。正颂中九十颂分为九。初二十九偈颂方便作满足地分。于中初七偈地总颂前九种地中善择智。次二别颂初。次二颂二地。次二颂三地。次二颂四地。次二颂五地。次二颂六地。次二颂七地。次三颂八地。次五颂九地。二欲得下二颂三昧分。三若能下十颂受位分。四住于是地下七颂大尽分。五此地下六颂释名分。六大士下七颂神通力无上有上分。七菩萨住此下八颂调柔等地果。八为得下十九颂影像分。于中初十一颂山喻。次四颂海喻。次四颂珠喻池喻及九地利益等并略不颂。九末后二颂结说无尽。十地品竟。

　　华严经探玄记卷第十四



　　华严经探玄记卷第十五(此尽相海品)

　　　　魏国西寺沙门法藏述

　　十明品第二十三

　　初释名者。谓妙用自在。委照称明。明用无限寄圆辨十。即带数释也。
　　二来意者。一通论以下五品来意。谓前显证位成满。自下明其胜进行用。又前是位体。此辨行用。又前位内行。此位后行。又前本智证满。今辨后智大用。由斯四义是故来也。古人亦有配等觉妙觉。依此经中不辨斯义。况前法云地终心已显等觉之义。二别明此品。谓答前十自在问也。以别译菩萨本业经彼经问中名为十明故。
　　三宗趣者。即此十明是理量二智明用自在无碍为宗。十明义略作三门。一显名者。一他心。二天眼。三宿命。四未来际。五天耳。六无畏神力。七音声。八色身。九真实。十灭定。于中灭定相应受称天眼天耳。从趣及根为名。余从境为目。此十皆是智之业用故。同名智用也。二体性同以大智为性。然通普贤性起之智。若随相分之。前八是量智。后二是理智。据实唯一无碍智。以后二明亦不碍起用故。前八亦不废即寂故。三诸门分别中有十。一下与离世间品十明相摄者。彼文约所知明了非约业用自在。唯彼第四出生不可思议净妙音声。无量世界无不普闻。方便智明。此一约用同此。余并别事。二约与十通相摄者。此中他心天眼宿命天耳如名摄彼十中四通。此中无畏神力摄第五出生不可思议自在神力示现众生智通及第七于一念中往诣不可说不可说世界智通。此中色身庄严摄彼第六一身示现不可思议世界智通及第九出生不可说不可说示现众生智通。彼中第八出生不可思议庄严具庄严一切世界智通亦入此收。彼约严依报。此约严正报。此中未来际智明亦摄彼天眼。以彼所见故。此中音声明亦摄天耳。此中末后二明摄第十不可说世界成阿耨菩提不可思议示现众生智通。余准可知。三与智论中三明相摄者有二义。一非三所摄。以彼亦为二乘所得此不尔故。二纵佛菩萨所得三明。于此十中但三摄五。亦非尽故。谓天眼摄二。谓天眼及未来际明。宿命唯一也。漏尽摄二。谓末后二也。依涅槃经亦有三明。一诸佛明谓一切智。二菩萨明谓般若波罗蜜。三无明明谓毕竟空。与此不同也。四约六通相摄者亦二义。一非六所摄。以彼亦为二乘得故。二若佛所得摄非不尽。谓于六中天眼天耳神足漏尽。此四各分二故为十也。即天眼约见现未分二。以未来生死智明亦是天眼所见故。天耳约听闻圣教及分别音声故分为二。神足约业用及色身为二。漏尽约定慧为二。第九是慧也。余二不分故。六摄十也。五通明差别者。智论第三问曰神通明有何等异。答曰直知过去宿命事是名通。知过去因缘行业是名明。复次直知死此生彼是名通。知行业因缘际会不失是名明。复次直知尽结使不知更生不生。是名漏尽通。若知漏尽更不复生是名明。六约教显异者。若小乘三乘并三明六通但分齐差别。若一乘十明十通。与前亦宽狭为异。七约所知分齐者。智论第三云。此三明二乘亦得。但有不满。谓于过去或知一世。极至八万。后不能知。未来亦尔。又不能一念顿知四谛十五心结使生住灭等相。故不同佛也。以佛知三世众生漏尽故。解云小乘但知三明知不能遍。三乘三明互遍满知。一乘十明重重遍知。因陀罗网。谓一念摄九世等。一尘内十刹。余念余尘皆亦如是。于中所有皆如实知。八约三业。分别者。十中天耳及音声境是语业净。神力及色身是身业净。余六属意业净。若据自体但是意业。以悉是智明故。九约见等分别者。十中二是见。谓天眼及未来。二是闻。谓天耳及音声。余并是智。十约建立者。三乘等中但约所知三世以立三明。今此一乘理实明用限量无尽。依则表圆。寄十以显故。唯说十不增不减。
　　四释文中有二。初正说十明。后安住下结叹显胜。前中初举数。二辨释。三结数。释中十明即为十段。一一各二。先释后结。
　　初善知他心明。释中二。先知此一大千界众生心。二如是等百世界下知十方无边世界众生心。前中先总。二所谓下别。三如是下结。别中知三十种心有二。初约行明心。二声闻下约报明心。前中初三性心总举也。二广狭者于善心中分差别。三恶胜者顺上不善名为恶心。反此为胜。无记顺流反此为背。二约报中。菩萨是广胜心。二乘是狭心。三乘俱背。八部顺流。三涂为恶。余皆可见。
　　第二天眼明。释中三。先总举。二善恶下出所见境。于中善恶等是通。天龙等是别。三菩萨下显天眼能见中。无碍明净天眼者。以所知障尽是报得自在明也。下见用并见现在众生生死等也。智论六度品云。菩萨天眼有二。修得报得。以得天眼故见十方佛。得念佛三昧。是报得五通行菩萨道。问若天眼根见。根是障碍。应见障内色不得见障外色。答修得天眼。根名天眼通。通以慧为体故见障外色。若见障外色。何故声闻缘觉菩萨见有远近不同。答通慧有增微故。见有远近如磁石。不吸一切不至之处。于中如所回转者。谓是不定业有回改易等。余并可见。
　　第三宿命明中二。先忆知自他本事。二又忆下忆过去诸佛因果等事。以是为众生出世之佛故。多约八相辨也。以此菩萨得九世眼见过去现在法故。是故所知无限量也。若不尔者。彼过去法若不落谢。非过去故。若已谢灭。则无法故。无法而见非真实故。若言但曾所经事心中有种影现前故说忆知者。此则但见己之心影不见彼法。又此曾不经事应不忆知。又亦但见现在。非是过去。何名宿住智。余文可见。
　　第四未来际智明中亦二。先知未来众生业报之相。二知未来下知未来佛因果之相。前中先总知。二知众生业下别知。略举十对。一业报一对。二知所作善不善。三就善中。知解脱分善名出世。知非解脱分善名不出世。四就解脱分中。得位定者名定。未得者名不定。五就前不出世善中。有种姓者名正定。无种姓者名邪定。六就有漏善名有使。无漏名无使。七就无漏中。果位善报名为具足。因位不具。上七约位。知众生下三约行。八初起名摄取善恶。九造修名积。十中不积集恶未必修善。二知未来佛因果中。初唯知果用。后悉知下兼知因行。问大乘宗未来世法体用俱无。今云何知耶。答若依方便教释。此但见彼现在因种。知彼当来果相差别。非谓见彼未来法体。若一乘宗于九世中未来现在体用俱有故。今称彼如实而知。问未来未有。何名现在。答非是现在现在故。现在中无也。但是未来之现在故。未来中有也。问此有为是缘有。为是性有。若是缘有。缘今未会。若是性有。则同小乘。答若今时看缘性俱无。以是现在之未来必定不有故。若遂未来时处看。是未来之现在还如今现在。决定是缘有。是故得见也。余文可知。
　　第五天耳明中有四。初举能闻之德。二菩萨成就下总辨所闻自在。三于东方下别显一方所闻。四如东方下类显十方所闻。初中无碍是总。谓无有碍其闻无闻碍其虑。下别显十德。一清净者离习曀故。二广大者德遍故。三具足者德满故。四不可称量者德多故。五修习者多劫修成故。六得证者证理成就故。七明净者所知障尽故。八离障者烦恼障尽故。九了达者所知明了故。十决定者所知称实故。二总辨所闻自在。于十方中有远声。欲闻无有碍令不闻。于近声欲不闻。亦无碍逼令闻。欲近不欲远。及远中欲不欲。近中亦尔。并皆自在随意故也。三别显东方。初举佛。二显法。三能闻持。就显法中有十句。初所说者总举教相。二所发者发起隐义。三所开者开显深理。四所示者示其宗本。上四是理教。五所制者制其学处。六所调者违者折伏。上二是制教。七所教化者化令起行。此一是化教。八所念者六念等法。九所分别者解释等法。十所教深妙者大乘至理法。善解等总结多门所闻法也。三如是一切下辨能闻持。于中亦十句。一总善解文义。谓味是文也。二随何大众所说之法。三随何别人而所说法。四随以何类音声说法。五随彼智力所解说法。六随何识心所变之法。七随彼所化得功德法。八随何所缘境界而所说法。九随何所依根器说法。十随于何乘而出离法。悉能下结天耳闻持。四如东下类显十方亦尔。是即天耳闻持无尽无尽也。
　　第六神力智明有四。初标名。二显体。三若闻下明业用。四是名下结。就显体中有十二种神力。一无功用。二同理性。三能普遍。四量难知。五不待依。六应念至。七不起此。八不废用。九无穷竭。十非余坏。十一增善根。十二顺彼行。三显业用中五。初明所往处佛。二闻已下显能往彼。设敬知法是前广大等神力业用。三示现下明其自在。谓现十方不离一处。是前不转神力等业用也。四悉自下请法。了知是前长养神力等业用。五无损神力下明遍至成行。是前念至及顺行等神力业用。结名可知。
　　第七分别言音智明中。初总知。所谓下别。于中三。先知报类言音。二善分别下知语法施设。谓饭吃等。三摩诃萨随其下明得知所由。先法说。由此菩萨遍入世界识知彼中众生性类。是故解其言音施设喻合可知。
　　第八色身庄严智明中有三。初知无色法界。二而菩萨下巧现多色。三佛子下明无色现色之意。又初明色相无色。次无色即色。三双显其意。初中五句。一总知色性。二不生是称真性。三无种种是离异相。四离妄执。五离形显。二现多色中总别合有一百一十种色。此等并是称法界之实色。不同余教或十一色或二十五色等。三明现色意三。初总举应机。二所谓下别显益用有十种。并是前法色之胜用。益生成化。三悉能下结业用。结名可知。
　　第九真实智明中二。初本智证理明。二不舍下后智摄化明。亦是初自内证。后外利他。亦是初证法体。后说法用。亦初即事常理。后理恒事故。不碍业用也。前中二。先正证法。略辨五十门。明远离二边不著中道相性俱泯有无双遣。依三性三无性准释可知。二菩萨知如是下结证成智离著之益。二后智业用中有十。初明照实不舍权。谓前虽照实约非安立。不著二谛。然为不舍本愿。还约安立。见于二谛。决定知法。是知世谛也。二兴云雨法。三度入善巧。谓创起名入。终极为度。四巧说深广。谓不违真法者度顺深也。五以大慈为因。巧说无尽。六于无名在名而不坏名性。性是文字则解脱相也。七观察下巧观离染。八解了下善言摄生不舍自证。九于不二下明于理事无二之法。不退事而没理。不退理而没事。亦是寂用双运故也。十具足下明无碍具德自在之相也。
　　第十灭定智明中有六。初明所得灭定。言不退转者正明常定。未曾退失。二亦不舍下显寂而恒用。谓身在灭定不舍菩萨十种业用。一总明菩萨作事。下九皆是菩萨事故。二别显慈悲三十度行智。四大愿救生。五转正法轮。六方便调生。七敬养诸佛。八入法自在。九常见佛。十恒闻法。三悉能出生下明灭定业用。谓此灭定非直与前十种行用而不相违。亦乃由此定力出生十种殊胜行用。一总明出生。谓即定起用名能出生。定用无隔名无碍法。此悉能出生贯下诸句。二知法平等。三具足下成果法愿。四深入下智容土海。五究竟下究尽因际。六于一切下遍学所学。七一切下深悟法相。八善知下妙达缘起。九了一切下明解教义。十于一切下明权实智具。四菩萨摩诃萨下明住定劫数。五颜容下明住定威仪。六悉能成下不废行用。问此住灭定身仪不动。云何得有所作事耶。答若小乘灭定总无业用。若依初教正在灭定。虽诸转识总不现行。由前加行悲愿力故。击发第八阿赖耶识。令具威仪作诸所作。是故亦云不起灭定现诸威仪。若依终教观事则理故。在灭定而不碍事用。现诸威仪。亦名双行自在。此上二门皆心中止定而身仪作用。以此但得理事无碍故。顿教中不可说用不用。若圆教中由得二事无碍故。是故灭定跏坐则是往来说法。亦不分身而动静成就。如佛升天不起觉树等同此。准之。余义如灭定章说。下结可知。别释讫。
　　第二菩萨摩诃萨下结叹显胜。于中三。初叹胜。一过人天。二越世间。三超二乘。四逾下地。此四形劣辨胜。五总三业。六别举定。七显智用。此三当相辨胜。八唯佛方穷。二佛子下结。三此菩萨下显业用。谓得三世佛智明。非谓是三明也。十明品竟。

　　十忍品第二十四

　　初释名中。十者圆数无尽。忍者智照观达。亦带数释。
</div>
    <div class="pagination">
<a href="华严经探玄记_page11.html">上一页</a><span>...</span><a href="华严经探玄记_page7.html">7</a><a href="华严经探玄记_page8.html">8</a><a href="华严经探玄记_page9.html">9</a><a href="华严经探玄记_page10.html">10</a><a href="华严经探玄记_page11.html">11</a><span class="current-page">12</span><a href="华严经探玄记_page13.html">13</a><a href="华严经探玄记_page14.html">14</a><a href="华严经探玄记_page15.html">15</a><a href="华严经探玄记_page16.html">16</a><a href="华严经探玄记_page17.html">17</a><span>...</span><a href="华严经探玄记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
