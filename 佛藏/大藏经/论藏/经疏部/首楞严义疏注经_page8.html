<!DOCTYPE html>
<html>
<head>
    <meta charset="UTF-8">
    <title>首楞严义疏注经 - 第 8 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>首楞严义疏注经 - 第 8 页/共 21 页</h1>
    <div class="content">　　色犹可析。空云何合　重责合空义失也。析色明空教观俱有。合空成色内外无凭。前文云。犹如虚空不知诸色。若言和合相成相续。皆为虚妄　三会通实理。
　　汝元不知。如来藏中性色真空性空真色。清净本然周遍法界。随众生心应所知量循业发现　此明真色。初一句指本迷。如来下三句显法体。如来藏即一法界心中道第一义谛也。性色真空即俗之真。性空真色即真之俗。皆言性者。显即中之真俗也。斯则举一即具三。言三体即一。非纵横并别名秘密藏。此真地大也。清净下二句叙德量。无妄相应具无漏法故名清净。非是有为故云本然。无所不在故云周遍。此则种性体德体量悉具足耳。若识此法。成三妙观。方知一尘具一切佛法一切心法一切众生法。靡不皆在一微尘中即见卢舍那。即见自己。即见一切法。如一微尘。一切法亦尔。下皆准此。随众生下显随缘也。众生十界漏无漏异。业亦不同。所感色法净秽殊等也　四结责迷情。
　　世间无知。惑为因缘及自然性。皆是识心分别计度。但有言说。都无实义　凡外小乘禀权教者。皆名无知。不了实义故名为感。执成名相故称曰为。皆是下总斥虚妄。识心虚妄。颠倒从生。因迷积迷。何实之有　二火性四。一总标无性。
　　阿难。火性无我。寄于诸缘　缘生之火本无主宰。无主即无性也。因缘和合虚妄有耳　二举事广破二。一举事标征。
　　汝观城中未食之家欲炊爨时。手执阳燧。日前求火　举事也。阳燧出火镜也。
　　阿难。名和合者。如我与汝一千二百五十比丘今为一众。众虽为一。诘其根本各各有身。皆有所生民族名字。如舍利弗婆罗门种。优卢频螺迦叶波种。乃至阿难瞿昙种姓　引例也。举众以明和合也。因别成总。总必有别。故引三人。显其异也。瞿昙此云地最胜。亦云日种。优楼频螺此云木菰林。
　　阿难。若此火性因和合有。彼手执镜于日求火。此火为从镜中而出。为从艾出。为于日来　牒征可知　二依理推破。
　　阿难。若日来者。自能烧汝手中之艾。来处林木皆应受焚　破日生也。从日至手。四万由旬。凡所照处何不遭热。而独烧汝手中艾耶。
　　若镜中出。自能于镜出然于艾。镜何不镕。纡汝手执。尚无热相。云何融泮　破镜生也。前四句正破。后三句纵破。火能克金。遇必融泮。外能烧艾。内合镕镜。今汝不然。应非镜出。
　　若生于艾。何藉日镜光明相接然后火生　破艾生也。艾若出火。日镜不合何无火出。若必待合然后火生。显非艾出。
　　汝又谛观。镜因手执。日从天来。艾本地生。火从何方游历于此　总结无从也。三处不出。火从何生。应知必无。
　　日镜相远。非和非合。不应火光无从自有　破和合无因也。日镜非近。无和合义。缘中既无。非缘有火必无此理　三会通实理。
　　汝犹不知。如来藏中性火真空性空真火。清净本然周遍法界　明真火也。初句指本迷。如来下三句显法体。清净下二句明德量。并如前解。
　　随众生心应所知量。阿难当知。世人一处执镜。一处火生。遍法界执。满世间起。起遍世间。宁有方所。循业发现　显随缘亦如前解　四结责迷情。
　　世间无知。惑为因缘及自然性。皆是识心分别计度。但有言说。都无实义　如文可知　三水性四。一总标无性。
　　阿难。水性不定。流息无恒　缘水无常故云不定。随物流止即不定相　二举事广破二。一举事标征。
　　如室罗城迦毗罗仙斫迦罗仙及钵头摩诃萨多等诸大幻师。求太阴精。用和幻药。是诸师等。于白月昼。手执方诸。承月中水。此水为复从珠中出。空中自有。为从月来　迦毗罗云黄赤色。斫迦罗云轮。钵头摩云赤莲华。诃萨多未详。此皆外道也。太阴精月也。方诸出水珠也。太阴当中。以珠向之而求水也。月珠虚空三处。征讫二依理推破。
　　阿难。若从月来。尚能远方令珠出水。所经林木皆应吐流。流则何待方诸所出。不流明水非从月降　破月生也。前五句正牒破。月去人间如日之量。故云远方。月光照处皆合成流。何独珠出。流则下四句双结非也。照处皆流。何用珠出。设无流者。显此水性不从月来。
　　若从珠出。则此珠中常应流水。何待中宵承白月昼　破珠生也。珠若生水。合常有流。不待照月何无水生。
　　若从空生。空性无边。水当无际。从人洎天皆同滔溺。云何复有水陆空行　破空生也。空若生水。有空皆水。谁不受溺。以空遍故水亦周遍。人天水陆应不各存。滔水没也。
　　汝更谛观。月从天陟。珠因手持。承珠水盘本人敷设。水从何方流注于此　总结无从也。月从天升。珠持手内。盘由人置。水自何来。
　　月珠相远。非和非合。不应月精无从自有　破和合无因也。言水精者。是太阴精之所流故。缘中尚无。非缘岂有　三会通实理。
　　汝尚不知如来藏中性水真空性空真水。清净本然周遍法界。随众生心应所知量。一处执珠一处水出。遍法界执满法界生。生满世间宁有方所。循业发现　节释如前　四结责迷情。
　　世间无知。惑为因缘及自然性。皆是识心分别计度。但有言说。都无实义　四风性四。一总标无生。
　　阿难。风性无体。动静不常　风性无状。动静以表　二举事广破二。一举事标征。
　　汝常整衣。入于大众。僧伽梨角动及傍人。则有微风拂彼人面。此风为复出袈裟角。发于虚空。生彼人面　僧伽梨大衣也。袈裟云坏色。衣动于此。风拂于彼。二处及空三皆不生。应知虚妄　二依理推破。
　　阿难。此风若复出袈裟角。汝乃披风。其衣飞摇应离汝体。我今说法会中垂衣。汝看我衣。风何所在。不应衣中有藏风地　破衣生也。前五句披衣离体破。风性不静。若生衣中应见飞动。今何不然。我今下六句举例无风破。佛今垂衣不见飞摇。独汝袈裟云何风出。衣中未必有潜风处令衣不动。
　　若生虚空。汝衣不动。何因无拂　此下破空生也。此正牒破。空若生风。何须假汝动衣方有。
　　空性常住风应常生　此下展转难也。今二句随空常在难。空性无灭。风合常有。不动衣时何无风出。
　　若无风时。虚空当灭　无风空灭难也。若空生风。风不起时应是无空。
　　灭风可见。灭空何状　灭空无办难。物不动时应知风灭。空若灭时以何表办。
　　若有生灭。不名虚空　生灭非空难。虚空无为。为无生灭。今有生灭。不名无为。
　　名为虚空。云何风出　反结空不生风也。风性摇动。虚空寂然。岂有寂然而生摇动。
　　若风自生被拂之面。从彼面生当应拂汝自汝。整衣。云何倒拂　破面生也。初二句牒。从彼下四句破。被拂之人面若生风。应合顺吹汝当受拂。汝自整衣。不干风出。云何其风反吹彼面。
　　汝审谛观。整衣在汝。面属彼人。虚空寂然不参流动。风自谁方鼓动来此　重审也。衣面空异。动寂体殊。风从何来吹拂其面。
　　风空性隔。非和非合。不应风心无从自有　破和合无因也。动寂不同故云性隔。心即是性。文变故尔　三会通实理。
　　汝宛不知。如来藏中性风真空性空真风。清净本然周遍法界。随众生心应所知量。阿难如汝一人微动服衣。有微风出。遍法界拂。满国土生。周遍世间。宁有方所。循业发现　四结责迷情。
　　世间无知。惑为因缘及自然性。皆是识心分别计度。但有言说。都无实义　五空性四。一总标无性。
　　阿难。空性无形。因色显发　空无有质。离色之处即显是空。以对待故。故无性也　二举事广破二。一举事标征。
　　如室罗城去河遥处。诸刹利种及婆罗门毗舍首陀兼颇罗堕旋陀罗等。新立安居。凿井求水　举事也。刹帝利云田王。婆罗门云净志。毗舍云坐估。首陀云农者。颇罗堕云利根。亦捷疾。旃陀罗云杀者。
　　出土一尺。于中则有一尺虚空。如是乃至出土一丈。中间还得一丈虚空。虚空浅深随出多少。此空为当因土所出。因凿所有。无因自生　标征也。随出土之多少。则见空之浅深也。虚空与色二俱是假。互相因有。体不离色。今此推征令知虚妄　二依理推破。
　　阿难。若复此空无因自生。未凿土前何不无碍。唯见大地。迥无通达　破无因生也。空若无因。凿前何无。凿后何有。无因不成。
　　若因土出。则土出时应见空入。若土先出无空入者。云何虚空因土而出　破土生。此正破也。前三句牒破。土若生空。土出井时。应见虚空出土入井。若土下四句结非。若见土出不见空入。云何言空从土而有。
　　若无出入。则应空土元无异因。无异则同。则土出时空何不出　此转破也。若不见空出土入井。则土因空果二无有异。土即是空。空即是土。土出井时。何不见空从井而出。
　　若因凿出。则凿出空应非出土。不因凿出。凿自出土云何见空　破凿生也。前三句正破凿出。若凿出空。凿自出空。云何见土从井而出。不因下三句反破不因。土因凿出。空因何有。
　　汝更审谛谛审谛观。凿从人手。随方运转。土因地移。如是虚空因何所出　再审二处也。土从地中运凿移出。故云地移。
　　凿空虚实不相为用。非和非合。不应虚空无从自出　此破和合。重结无因也。凿空二体也。虚实二义也。岂相符顺而称和合。余文可知　三会通实义三。一类通前义。
　　若此虚空性圆周遍本不动摇。当知现前地水火风。均名五大。性真圆融。皆如来藏本无生灭　前三句。显虚空之大义也。虚空若从因缘所生。体非周遍。复是动摇。岂名为大。夫言大者常遍为义。常故无生灭动摇。遍故时处悉有。若因缘生。此有彼无。现有未无。缘会则生。缘离则灭。今此不尔。本如来藏。本自周遍。本不动摇。故名为大。当知下六句。类前四性同受大名。咸称大者。皆周遍故。无动摇故。是藏性中真功德故。无方大用遍一切处作利益故。岂同方便有名无实而称大耶　二斥劝研详。
　　阿难。汝心昏迷。不悟四大元如来藏。当观虚生为出为入为非出入　无圆实智故名昏。不了常遍故称迷。若虚空性有出入等。则体非常。亦无遍义。岂名为大。故劝详审也　三正会今理。
　　汝全不知。如来藏中性觉真空性空真觉。清净本然周遍法界。随众生心应所知量。阿难。如一井空。空生一井。十方虚空亦复如是。圆满十方。宁有方所。循业发现　例前可解　四结责迷情。
　　世间无知。惑为因缘及自然性。皆是识心分别计度。但有言说。都无实义　六根性。然小乘多出四大。大教始有空名。根之与识同名大者未见经出。诸圆实教。圆观诸法根境识三周遍不动。虽有其义。不立大名。今此特出。真为最后究竟垂范也。文四。一总标无性。
　　阿难。见觉无知。因色空有　二举事广破二。一举事标征。
　　如汝今者在祇陀林。朝明夕昏。设居中宵。白月则光黑月便暗。则明暗等因见分析。此见为复与明暗相并太虚空。为同一体。为非一体。或同非同。或异非异　此约四句以征。谓一也。异也。亦一亦异也。非一非异也　二依理推破。
　　阿难。此见若复与明与暗及与虚空元一体者。则明与暗二体相亡。暗时无明。明时无暗。若与暗一。明则见亡。必一于明。暗时当灭。灭则云何见明见暗。若明暗殊。见无生灭。一云何成　此破一也。前四句牒计。则明下四句立理。若与下六句推破。见与境一。境灭见亡。如何分办明之与暗。若明下三句结非。明暗自殊。见不随灭。应知此见不与境一。
　　若此见精与暗与明非一体者。汝离明暗及与虚空。分析见元。作何形相。离明离暗及离虚空。是见元同龟毛兔角。明暗虚空三事俱异。从何立见　破异也。初三句牒计。汝离下四句正难离境何相。离明下四句结成毕竟无体。上皆正破。明暗下三句结破。并可知。
　　明暗相背。云何或同。离三元无。云何或异　破两亦也。同即一也。明暗互灭故云相背。若与一同见即随灭。如前所破。明暗虚空离此无见。亦异不可。
　　分空分见本无边畔。云何非同。见暗见明性非迁改。云何非异　破双非也。空见无辨。故非不一。明暗自迁见无生灭。故非不异。
　　汝更细审微细审详审谛审观。明从太阳。暗随黑月。通属虚空。壅归大地。如是见精因何所出　重审也。劝细审详。四境之中从何有见。
　　见觉空顽。非和非合。不应见精无从自出　破和合无因也　三会通实义三。一类通前义。
　　若见闻知性圆周遍本不动摇。当知无边不动虚空并其动摇地水火风。均名六大。性真圆融。皆如来藏本无生灭　见闻觉知同名大者。盖常遍故。如前文释　二斥劝研详。
　　阿难。汝性沉沦。不悟汝之见闻觉知本如来藏。汝当观此见闻觉知。为生为灭。为同为异。为非生灭。为非同异　生灭同也。非生灭异也。为同为异两亦也。见闻既真。四句叵得。不动周遍。其大者欤　三正会今理。
　　汝曾不知。如来藏中性见觉明觉精明见。清净本然周遍法界。随众生心应所知量。如一见根见周法界。听嗅尝触见触觉知。妙德莹然。遍周法界。圆满十虚。宁有方所。循业发现　曾则也。听嗅尝触者。鼻舌二根境合始觉。故名尝触。觉触身也。觉知意也　四结责迷情。
　　世间无知。惑为因缘及自然性。皆是识心分别计度。但有言说。都无实义　七识性四。一总标无性。
　　阿难。识性无源。因于六种根尘妄出　二举事广破二。一举事标征。
　　汝今遍观此会圣众。用目循历。其目周视。但如镜中无别分析。汝识于中。次第标指。此是文殊。此富楼那。此目犍连。此须菩提。此舍利弗。此识了知。为生于见。为生于相。为生虚空。为无所因突然而出　根能照境如镜照物。识能了境分别自他。此识分别为从何生　二依理推破。
　　阿难。若汝识性生于见中。如无明暗及与色空。四种必无。元无汝见。见性尚无。从何发识　破根生也。有相有见。相无见无。根尚无形。识从何发。
　　若汝识性生于相中不从见生。既不见明。亦不见暗。明暗不瞩即无色空。彼相尚无。识从何发　破境界也。相见相待。无见无相。相犹不立。从何有识。
　　若生于空。非相非见。非见无辨。自不能知明暗色空。非相灭缘。见闻觉知无处安立　此下破空生。初二句审定不由根境也。非见下正破。前三句非见不辨四境破。非相下三句。非相不立五根破。相即是缘。四境既无即所缘境灭。所缘既无五根何有。上皆牒破不假根境也。
　　处此二非。空则同无。有非同物。纵发汝识。欲何分别　正破识从空生也。非相非见。故云二非。即正指空也。同无者如龟毛兔角毕竟无故。若言其空是有体者。岂同物像可形可状。又此虚空昏纯无辨。无辨之空若有所生亦应无辨。故云欲何分别。
　　若无所因突然而出。何不日中别识明月　破无因也。日中无月。既无见月之识。应知非是无因而有。
　　汝更细详微细详审。见托汝睛。相推前境。可状成有。不相成无。如是识缘因何所出。识动见澄。非和非合　重审生处也。晴即浮尘。境即明暗。成有成无即虚空也。识动下二句结非和合。动谓能了别也。澄谓但照境也。
　　闻听觉知亦复如是。不应识缘无从自出　前二句例破余识。闻听即耳鼻。觉知即舌身意识。不应下二句结无生处。识起缘由。故云识缘　三会通实义三。一类通前义。
　　若此识心本无所从。当知了别见闻觉知圆满湛然性非从所。兼彼虚空地水火风。均名七大。性真圆融。皆如来藏本无生灭　初二句能类。当知下所类。了别谓识。见闻谓根也。是生识之根。故云了别见闻等　二斥劝研详。
　　阿难。汝心粗浮。不悟见闻发明了知本如来藏。汝应观此六处识心。为同为异。为空为有。为非同异。为非空有　同异如根中破。空谓空生。有谓根境。非空有谓无因也　三正会今理。
　　汝元不知如来藏中性识明知觉明真识妙觉湛然遍周法界含吐十虚。宁有方所。循业发现　四结责迷情。
　　世间无知。惑为因缘及自然性。皆是识心分别计度。但有言说。都无实义　三承前开示获悟二。一具叙大众领悟二。一略叙除疑。
　　尔时阿难及诸大众。蒙佛如来微妙开示。身心荡然得无挂碍　三科七大即相即性。本自不生。今则无灭。生灭去来皆如来藏圆遍不动清净本然。此是如来宣胜义中真胜义性。故云微妙开示。身心圆明。故云荡然。更无诸法可为所疑。故无挂碍　二广述得益四。一悟心广大益。
　　是诸大众。各各自知心遍十方。见十方空。如观手中所持叶物　向执心在身中。谓言是我真性。今知空在心内。如片物持于掌间。下文亦云。空生大觉中。如海一沤发　二了物咸真益。
　　一切世间诸所有物。皆即菩提妙明元心。心精遍圆。含裹十方　向执心外有法。今悟法法唯心。离实相外无法可得。故世间物皆菩提也。菩提云觉。觉即是佛。若执无情无佛性者。请看此文。纵信无情有性。仍说不具诸法。遂令佛性派成其二。一具法佛性。谓有情性。二不具法佛性。谓无情性。若此派分。何异他说无情草木无佛性耶。今立量示云。一切草木是有法。定具诸法故为宗。因云有佛性故。同喻如有情。正教量云。地水火风均名七大性真圆融皆如来藏。妙觉湛然周遍法界含吐十方宁有方所。禀彼说者。宜悉详之　三反顾遗身益。
　　反观父母所生之身。犹彼十方虚空之中吹一微尘。若存若亡。如湛巨海流一浮沤。起灭无从　太虚处我心中。尚如片物在掌。更观所生微质。于心大小若何。故举空中一尘。存亡岂辨。喻至小也。如湛下再举沤喻了身无生也。前喻犹存小相。今喻相本无生。故此二喻各显一意　四妙获元心益。
　　了然自知。获妙本心常住不灭　了谓显了。犹分明也。然语辞也。明解在心故云自知。获得也。迷妄名失。了悟名得。既言常住不灭。故非新得。但显现耳　二阿难说偈赞述二。一标举。
　　礼佛合掌。得未曾有。于如来前说偈赞佛　得益在怀。盖承开示。故展礼伸赞述益发心也　二正说四。一叹佛法希有二。一正叹　妙湛总持不动尊。首楞严王世希有　初句赞佛。佛有三身。谓法报应。今皆具叹。妙湛法身也。法身无相湛然常寂。无作无为遍一切处不生灭故。总持报身也。谓无量劫修行诸度之所显发。总摄一切无漏功德。尽未来际任持不失。无有坏灭。酬彼因故。不动尊者应身也。谓随机感厌求胜劣。众生心中之所显现真如用相。名之为应。佛体不动。无有作意。如月不降百水不升。慈善根力法尔如此。亦如镜像随形所现镜且不动。故以不动为应身也。又妙及尊字通上通下。谓三身一体不三而三。体相用法具一切义。故名为妙。是最究竟。极证所显。故名为尊。下句叹法。即行法也。一经所显。唯此三昧。最尊最胜于法自在。故称为王。上句理果。下句是行。理果行三是所诠义。必因能诠所诠方显。是故四法皆具叹也　二述益。
　　销我亿劫颠倒想。不历僧祇获法身　初句断障。即前身心荡然得无挂碍也。下经云。从无始来颠倒沦替。今言亿者。举大数耳。妄认四大六尘缘影为身心相。迷己为物。观大观小。皆为颠倒虚妄乱想。今闻开示。不执不认故名为销。下句悟道。即获妙本心常住不灭也。阿僧祇云无数。劫波云时分。方便教说一切诸佛皆于无数劫中修波罗蜜然后成佛。今于此会言下顿悟。获妙本心常住不灭。何历僧祇之有乎。故下文云。歇即菩提。不从人得。何藉劬劳肯綮修证。又云。弹指超无学。又圆觉云。知幻即离不作方便。离幻即觉亦无渐次。皆此义也。然据今文。且叙解悟。如文云各各自知心遍十方。知即解也。叙虽论解。不无证悟。以随人入位浅深不同。且如两教二乘禀权菩萨圆教根性未发信者悟此境界。即是解悟。若曾已入信解行位闻法开悟。即是证悟。更有已入地住。即增道损生。乃至妙觉。破惑证理。发真妙用。皆随位浅深而论广狭。此则一会之众皆得妙益耳　二愿得果度生二。一正陈所愿二。一陈愿。
　　愿今得果成宝王。还度如是恒沙众　初句叙智。即佛道无上誓愿成也。即于此身期获证故。故云愿今。次句叙悲。即众生无边誓愿度也。下云除惑。即烦恼无尽誓愿断。悲智二法即菩提心。正是道体。复以要誓总而持之。即三法周备四愿具足。发菩提心毕于此矣。依圆觉疏。顿教因地总有三重。初了悟觉性。即前获妙本心得法身也。二发菩提心。即今悲智二愿也。后修菩萨行。即向下问修行方便也。谓若不了自心。云何知正道。故多劫修行非真菩萨。次不发大心无由起行。故善财先陈已发方问修行。圆顿修证莫过此矣　二述意。
　　将此深心奉尘刹。是则名为报佛恩　上句同佛化。上求下化悲智二心。一一先悟妙觉明性。从深理生。故名深心。以此二心。承顺尘刹诸佛化行。无二无别。故名为奉。下句结报恩。大论云。假使顶戴经尘劫。身为床座遍三千。若不传法度众生。毕竟无能报恩者　二重请证明。
　　伏请世尊为证明。五浊恶世誓先入。如一众生未成佛。终不于此取泥洹　我愿成道本为度生。度生之心非暂时尔。尽未来际众生界尽我方入灭。斯愿至重。故请证明　二乞除惑速成。
　　大雄大力大慈悲。希更审除微细惑。令我早登无上觉。于十方界坐道场　初句叹德。威德猛盛如狮子王。故名雄。十义具足不可屈伏。故云力。慈悲谓拔苦与乐。无缘普救。皆言大者。显无上也。次句乞除惑。自乘修惑大乘所知。俱名微细。下二句乞速成。前文已愿得果。今再言者。以度生心切愿早得也。上句真身。下句垂应。登成也。道场现八相也。前云未成不灭。约时竖论。今云于十方界。约处横说。即释成上求下化也　四喻道心无动。
　　舜若多性可销亡。烁迦罗心无动转　舜若多云空也。虚空之性不可销灭。今尚可灭。上求下化菩提之心终无移动。故不动转。烁迦罗云竖固不坏也。又翻为轮。轮有摧碾。谓悲智之心自利利他。皆能摧碾惑业苦故。

　　首楞严义疏注经卷第三(之二)



　　首楞严义疏注经卷第四(之一)

　　　　长水沙门子璇集
　　二破满慈执相难性显如来藏四。一致请三。一总述未了三。一展敬伸叹。
　　尔时。富楼那弥多罗尼子。在大众中。即从座起。偏袒右肩。右膝著地。合掌恭敬。而白佛言。大威德世尊。善为众生。敷演如来第一义谛　如来说法。大众咸坐。欲有所问先起展敬。展敬之仪不离三业。胡跪合掌身也。恭敬意也。白言下口也。如来藏心不空不有即性即相。名第一义。是佛所证决定无妄审实名谛　二引喻述迷。
　　世尊常推说法人中。我为第一。今闻如来微妙法音。犹如聋人逾百步外聆于蚊蚋。本所不见。何况得闻。佛虽宣明令我除惑。今犹未详斯义究竟无疑惑地　满慈子善说法要。众推无上。今闻佛说。未尽领解。犹坏耳者对微细声远逾百步。讵能明辩。第一义谛微妙寂灭。微细声也。闻而不解与不闻等。犹聋人也。言语道断心行处灭。逾百步也。说斯等法令我除惑。犹拘疑网未尽悔结。故引比也　二比论得失。
　　世尊。如阿难辈。虽则开悟。习漏未除。我等会中登无漏者。虽尽诸漏。今闻如来所说法音。尚纡疑悔　开悟者。如前获妙本心常住不灭也。小乘有学方断分别俱生全在。名习漏未除。满慈无学断尽俱生。此约小乘烦恼障说。问何故无学尚纡疑悔。初果之辈解悟不疑耶。答烦恼所知二障差别。人执法执轻重不同。故正理论云。或有于境智不及愚。所谓凡夫善通三藏。罗汉不识赤盐。以所知障障法界理。罗汉虽得无漏烦恼轻故。尚纡疑悔所知重故。阿难虽得开悟所知轻也。习漏未除烦恼重也　二别叙所疑二。一藏性生相疑。
</div>
    <div class="pagination">
<a href="首楞严义疏注经_page7.html">上一页</a><span>...</span><a href="首楞严义疏注经_page3.html">3</a><a href="首楞严义疏注经_page4.html">4</a><a href="首楞严义疏注经_page5.html">5</a><a href="首楞严义疏注经_page6.html">6</a><a href="首楞严义疏注经_page7.html">7</a><span class="current-page">8</span><a href="首楞严义疏注经_page9.html">9</a><a href="首楞严义疏注经_page10.html">10</a><a href="首楞严义疏注经_page11.html">11</a><a href="首楞严义疏注经_page12.html">12</a><a href="首楞严义疏注经_page13.html">13</a><span>...</span><a href="首楞严义疏注经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
