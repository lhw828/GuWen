<!DOCTYPE html>
<html>
 <head>
  <meta charset="utf-8"/>
  <title>
   金光明最胜王经疏 - 第 29 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   金光明最胜王经疏 - 第 29 页/共 31 页
  </h1>
  <div class="content">
   经。善女天。时长者子于池四边周旋而视。时彼众鱼亦复随逐循岸而行。时长者子复作是念。众鱼何故随我而行。必为饥火之所恼逼。复欲从我求索于食。我今当与。尔时长者子流水告其子言。汝取一象最大力者速至家中启父长者家中所有可食之物。乃至父母食啖之分及以妻子奴婢之分。悉皆收取即可持来。尔时二子受父教已。乘最大象速往家中至祖父所。说如上事收取家中可食之物置于象上疾还父所至彼池边。是时流水见其子来身心喜跃。遂取饭食遍散池中。鱼得食已悉皆饱足。
　　下悲心救苦中第二施食有十二。初长者巡瞻。二时彼众鱼下鱼亦随视。三时长者子下长者观念。四必为饥火下知鱼所恼。五我今当与者慈心念与。六尔时长者子下令子取食。七尔时二子下子诣祖陈。八收取家中下得食而返。九是时流水下长者心欢。十遂取饼食下即遍施鱼。十一鱼得食已下鱼因饱足。
　　经。便作是念我今施食令鱼得命愿于来世当施法食充济无边。
　　下第十二长者发愿。
　　经。复更思惟我先曾于空闲林处见一苾刍读大乘经说十二缘生甚深法要又经中说若有众生临命终时得闻宝髻如来名者即生天上我今当为是十千鱼演说甚深十二缘起亦当称说宝髻佛名然赡部洲有二种人一者深信大乘二者不信毁訾亦当为彼增长信心。
　　下慈悲正救中第二慈心与乐有二。初内自思惟。后时长者子下外行利乐。初中复三。初念昔所闻。次我今下思为鱼说。后然赡部下兼亦利人。即下文中由鱼得益报长者恩。王臣等闻因发深信故也。三文如次。
　　经。时长者子作如是念我入池中可为众鱼说深妙法作是念已即便入水唱言南谟过去宝髻如来应正遍知明行足善逝世间解无上士调御丈夫天人师佛世尊此佛往昔修菩萨行时作是誓愿于十方界所有众生临命终时闻我名者命终之后得生三十三天。
　　下外行利乐有二。初思欲入池作是念下正为饶益中复有二。初为称佛名。尔时流水下为说深法。亦即未信令信。已信令解。初中初称佛名。此佛往昔下释为称此佛之所以。
　　经。尔时流水复为池鱼演说如是甚深妙法。
　　下为说法有二。初显说后密说。或初说法令解。后说咒为护。初中复二。初总标次别释。此标也。
　　经。此有故彼有此生故彼生。
　　下有二释。初明杂染缘起。即是依流转生死次第。后此灭故彼灭下明清净缘起。即是依还灭断除次第。然二类缘起各有顺逆二种观行。此各依顺说影彰二逆观。初中复二。初别标。所谓下别释。此初也。准杂集论第四说有三缘生。一无作缘生。二无常缘生。三势用缘生。初二缘生通一切有为。第三缘生约有情法。然诸处文多约十二缘起支辨。是根本故。言此有故彼有等者。如次初二。对法云此有故彼有者。明无作缘生义。唯由有缘故果法得有。非缘有实作用能生果法。此为破诸外道横执大梵神我有实作用能为物因故。云非缘有实作用能生果法。亦破外道无因妄计故云此有故彼有。此生故彼生者。明无常缘生义。非无生法为因故少所生法而得成立。此破外道常法为因能生诸法。亦遮未来。化地部等执有十二缘起支无为。能令缘起生无杂乱故。云亦非无生法为因故少所生法而得成立。言甚深者有五种。云因甚深故。相甚深故。生甚深故。住甚深故。转甚深故。是甚深义。广如彼释。
　　经。所谓无明缘行．行缘识．识缘名色．名色缘六处．六处缘触．触缘受．受缘爱．爱缘取．取缘有．有缘生．生缘老死忧悲苦恼。此灭故彼灭。所谓无明灭则行灭．行灭则识灭．识灭则名色灭．名色灭则六处灭．六处灭则触灭．触灭则受灭．受灭则爱灭．爱灭则取灭．取灭则有灭．有灭则生灭．生灭则老死灭．老死灭则忧悲苦恼灭。如是纯极苦蕴悉皆除灭。
　　下别释缘起。此即第三势用缘生也。诸有为法因缘别故各有势用。故对法云。虽复诸法无作无常。然不随一法为缘故一切果生。诸法功能各差别故。十地经云。死别离时意根相对名忧。五根相对为苦。出声啼哭名悲。愚人心热名恼。此依杂染生起次第。言此灭故彼灭下明清净顺观除灭次第。文有三。初标。次释。后如是纯极下别结也。此缘起义略以四门分别。一出体。二释名。三观行。四问答。初无明支体。烦恼障中正支取分别中能发感总别报。或唯感总报者。为无明支体。兼支即通俱生分别。无明为体故。成唯识第八云。此中无明唯取能发正感后世善恶业者。又云。正发业者唯见所断。助者不定。此通相应不共缠及随眠。行支体者。通善不善身语意业。唯感总报及通感总别二业为性。唯感别报即非行支。故唯识云。即彼所发乃名为行。由此一切顺现受业别助当业皆非行支。亦通现种。假通身语二业表色。实唯是思。识支体者。唯取第八异熟识种。故唯识论云。此中识种谓本识因唯取行支所感异熟第八识种。初结生故。总报主故。不通现行及余转识。有处说通现行及六识者。泛明识支。非正出体。及依当来现起分位说通现行故。唯识论云。因时定无现行义故。乃至受支亦复如是。名色支体。唯识论云。除后三因余因皆是名色种摄。后之三因如名次第即后三种。此说五支不相杂乱。于一刹那为行所集实缘起说。据实。因中识等五支亦无次第。唯识论云。依当现行次第而说。若据现行不唯业感非实支体。约分位说。异熟六根种名六处支。异熟触受种为触受支。除此四外诸异熟法皆名色支。然契经言名谓非色四蕴色谓羯剌蓝等者。亦依当现及泛名色。非正名色支。如说识与名色更互为依犹如束芦。亦依当现及泛名色。说名中通说第七为名。不尔束芦喻不成故。又复据实。名色支体名但二蕴。受为受支。识为意处。论说名色六处非假非杂故。又云除后三因故。若尔如何云名谓非色四蕴。此亦不违。前已会讫。论又释云。或名色种总摄五因。于中随胜立余四种。六处与识总别亦然。故经中云名谓四。即约总名。若分五支即据别说。爱支正体亦唯俱生。助润不定。故唯识云。正润生者唯修所断。又瑜伽云全界烦恼皆能润生。即通助说。又取迷事。虽通缘内外法。然论多说缘外境生名为爱支。取支正体通用一切俱生烦恼。助通分别。有处唯说爱增名取者。唯识论云。虽取支中摄余烦恼。而爱润胜说是爱增。且依初后分爱取二。实摄余惑。爱取二支俱通种现。有支即前行及识等五果种为爱取润转名为有。有处唯说业名有支者。唯识会云。此能正感异熟果故。有处唯说识等五名有支者。唯识论云。亲生当来生老死位识等五故。此唯种子不通现行。生支体者。成唯识云。始从中有至本有中未衰变来皆生支摄。老死支体。唯识论云。诸衰变位总名为老。身坏命终乃名为死。此二支体皆通五蕴。唯是现行。异熟果摄。十地论云。十二有支皆有子时果时。即俱通种现。等者。缘起经解云。能所引生一时而有。次第宣说。义类无别。唯识论亦云。依已润位引生同时。润未润时必不俱故。此约相从。非实克体。皆通种现。忧悲苦恼因老死起。非是支摄。二释名者。但释总名不解别名。如缘起经及对法论各有多释。今依瑜伽略为四释。一云。由烦恼系缚往诸趣中数数生起故名缘起。此依缘字起字而释。二云。依诧众缘速谢灭已续和合生故名缘起。此依刹那生灭义释。简大众部等是无为法。亦简正量部一期四相。三云。众缘过去而不舍离依自相续而得生起故名缘起。如说此有故彼有此生故彼生。余义如前解。四云。于过去世觉缘性已等相续起故名缘起。如世尊说。我已觉悟等起宣说。即由此名展转传说。故名缘起。三观行者有二观别。一依观杂染。二依观清净。二观各有顺逆两类。故对法第四云。杂染顺逆故清净顺逆故。杂染顺者依流转次第说。谓无明缘行乃至生缘老死。此即生死次第相生。杂染逆者依安立谛说。有二不同。一见道前远方便观作七十七智。二近方便观即作四十四智。或资粮加行二道别故。或俱加行但前后别。且七十七智观者。谓缘现老死由谁而有。谓由现生而有老死。又观非不由现生而有老死。现在自身自己作故便成二智。缘过未世老死亦尔。各二成六观。无始来一切老死皆缘于生。未来虽未起容有杂染还灭义。故今观杂染。亦成二智。三际之中初由生支而有老死。观果有因。推因之智。第二又观非不由生而有老死。审因之智。初破无因生。后破自然等生。离诸外道妄计度故。第七又观支所不摄诸有漏智。遍知义故即名法住智。遍知三世缘起教法名支不摄。前六缘理如实而知。是思修慧名真实智。第七缘教。是闻慧故名法住智亦名假智。合成七智。如观老死有其七智。乃至行支亦有七智。唯除无明。无明无因智。因阙故成七十七。异生圣者亦同共有。四十四智者。谓观老死即苦谛。观老死集老死灭老死趣灭行。乃至观行支苦行集行灭行趣灭行。十一各四成四十四。无明无因故非四十八。此有漏观故名杂染。或观体有漏。或观有漏法。即通圣智。经文有顺而无逆。观清净顺者。谓无明灭故行灭。乃至生灭故老死灭。顺次第观。此依断位次第而说。逆观者。谓由谁无故老死无。由谁灭故老死灭。乃至由谁无故行无。由谁灭故行灭。此依得果究竟位观逆次第说令成熟故。四问答分别者。问何故诸处说缘起支或现或种或总或别有多差别。答所有差别多如成唯识论第八会讫。今此出体据实大乘正缘起说。余说不同。或就当来现起分位假实合说。非现起位次第皆是业所感故。或有就三乘通说。如俱有根名色无间灭意名名等。问观次之中如有处言。观缘起支齐识退还者何。答依染逆中初修习位作安立谛近方便观作如是说。何者。如观老死苦老死集老死灭老死趣灭行。乃至随应历观诸谛。由老死支苦谛所摄。于缘起中先逆观察。以三种相观老死支。一细因缘。二粗因缘。三非不定感生因缘。细谓爱取有。粗谓生支体。由此二生而有老死。此中意约二世合观杂缘起说。观当老死。细生为因即爱取有。现法老死粗生为因。即生支是。除此二生余定无能与老死果名非不定。此亦审因名非不定。准知二生为老死因即推因也。此观老死集。虽观老死集谛至爱。于后际苦并彼集谛未为喜足。遂复观察后集因缘现在众苦。谓遍逆观受触六处名色与识观未来苦。是当苦谛观。彼集因是当集谛观。未来苦之集谛由谁而有。知由从前集所生起识为边际。现法苦有既知从先集所生起。不应复观此云何有。又识名色譬如束芦展转相缘无作者等。是故观察齐识退还。故不至于行无明支。如是观察苦集十支。次观灭谛。始从老死乃至无明云何当灭。由不造彼无明为缘新行支故彼苦方灭。次第寻求证此灭道。忆昔师友授缘起法。世间正见令得现起。如是数观令见增长。是染逆观。此观老死灭及趣灭行即至无明。此中且约现未二老死支及因略不言过去老死及因。又复已灭不求断彼。由作四谛故合观察。若作七十七智即三世别。又解。或缘现老死观近远因。因皆过去。即至爱支。若观未来老死。从有至爱。若爱已前是未来苦。约当起次第。不尔种子非展转缘。若依前解现未老死即合观。因即别观。此解因合观老死别观。非但老死支逆观。观未来集苦亦是逆观。问或有处说。从观无明至生即止者何。答约机欲性寻因果说。老死无果。但至生支。问或有逆观至名色支者何。答据业种为识支说。以识摄在名色中故。
　　经。说是法已复为说十二缘起相应陀罗尼曰。
　　怛侄他　毗折你毗折你　毗折你　僧塞枳你　僧塞枳你　僧塞枳你　毗尔你　毗尔你毗尔你　莎诃　怛侄他　那弭你那弭你　那弭你　杀雉你　杀雉你　杀雉你飒钵哩设你　飒钵哩设你　飒钵哩设你莎诃　怛侄他　薜达你薜达你　薜达你窒里瑟你你　窒里瑟你你　窒里瑟你你邬波地你　邬波地你　邬波地你　莎诃怛侄他　婆毗你婆毗你　婆毗你　阇底(丁里切下同)　你　阇底　你　阇底你　阇摩你你阇摩你你　阇摩你你莎诃
　　下第二密说缘起。初结前标举。次正说咒。
　　经。尔时世尊为诸大众说长者子昔缘之时诸人天众叹未曾有时四大天王各于其处异口同音作如是说善哉释迦尊说妙法明咒生福除众恶十二支相应我等亦说咒拥护如是法若有生违逆不善随顺者头破作七分犹如兰香梢我等于佛前共说其咒曰。
　　怛侄他　呬哩谜　揭睇健陀哩　旃荼里地囇　骚代囇　石呬伐囇　补啰布囇短末底　崎啰末底达地目契　寠噜婆母噜婆　具荼母噜健提　杜噜杜噜毗囇　翳泥悉　泥沓(徒洽切下同)媲　达沓媲邬悉怛哩　乌率吒啰伐底　頞剌娑伐底　钵杜摩伐底　俱苏摩伐底　莎诃
　　下救鱼行中第三诸天闻赞有三。初标。次时诸大众下大众同欢。后时四天王下别赞有二。初赞佛说。后说咒愿护。初赞佛说复二。初标次赞。后我等亦说咒下是第二愿拥护有三。初二句标。次四句诫劝。后我等于佛前下说咒。
　　经。佛告善女天。尔时长者子流水及其二子为彼池鱼施水施食并说法已俱共还家。是长者子流水复于后时因有聚会设众妓乐醉酒而卧。时十千鱼同时命过生三十三天。起如是念。我等以何善业因缘生此天中。便相谓曰。我等先于赡部洲内堕傍生中共受鱼身。长者子流水施我等水及以饭食。复为我等说甚深法十二缘起及陀罗尼。复称宝髻如来名号。以是因缘能令我等得生此天。是故我今咸应诣彼长者子所报恩供养。尔时十千天子即于天没至赡部洲大医王所。时长者子在高楼上安隐而睡。时十千天子共以十千真珠璎珞置其头边。复以十千置其足处。复以十千置于右胁。复以十千置左胁边。雨曼陀罗华摩诃曼陀罗华积至于膝光明普照种种天乐出妙音声。令赡部洲有睡眠者皆悉觉寤。长者子流水亦从睡寤。是时十千天子为供养已。即于空中飞腾而去。于天自在光王国内处处皆雨天妙莲华。是诸天子复至本处空泽池中雨众天华。便于此没还天宫殿随意自在受五欲乐天自在光王。至天晓已问诸大臣。昨夜何缘忽现如是希有瑞相。放大光明。大臣答言。大王当知。有诸天众于长者子流水家中雨四十千真珠璎珞及天曼陀罗华积至于膝。王告臣曰。诣长者家唤取其子。大臣受敕。即至其家。奉宣王命。唤长者子。时长者子即至王所。王曰何缘昨夜示现如是希有瑞相。长者子言。如我思忖定应是彼池内众鱼。如经所说命终之后得生三十三天。彼来报恩故。现如是希奇之相。王曰何以得知。流水答曰。王可遣使并我二子往彼池所验其虚实。彼十千鱼为死为活。王闻是语。即便遣使及子向彼池边见其池中多有曼陀罗华积成大聚。诸鱼并死。见已驰还。为王广说。王闻是己。心生欢喜。叹未曾有。
　　下救鱼中第四明鱼报恩文有十四。一三士还家。二是长者子下长者子醉卧。三时十千鱼下鱼逝生天。四起如是念下念知宿业。五是故我今下议恩应报。六尔时十千下报恩。于中复三。初下天。次时长者子下报德。后便于此没下事讫还天。报德中有三。初报长者恩。次于天自在光王下报国王恩。以王借象复护佛法令我得闻。后是诸天子下报生处恩。七天自在光王下王问瑞应。八大臣答言下诸臣具答。九王告臣曰下王令使唤。十时长者子下长者赴命。十一王曰下王亲自问。十二长者子言下长者具对。十三王曰何以下捡验虚实。十四王闻是以下生信喜欢。
　　经。尔时佛告菩提树神。善女天。汝今当知昔时长者子流水者即我身是。持水长者即妙幢是。彼之二子。长子水满即银幢是。次子水藏即银光是。彼天自在光王者即汝菩提树神是。十千鱼者即十千天子是。因我往昔以水济鱼与食令饱为说甚深十二缘起并此相应陀罗尼咒。又为称彼宝髻佛名。因此善根得生天上。今来我所欢喜听法。我皆当为授于阿耨多罗三藐三菩提记。说其名号。善女天。如我往昔于生死中轮回诸有。广为利益令无量众生。悉令次第成无上觉。与其授记。汝等皆应勤求出离。勿为放逸。
　　下品第三段结会今古有四。一结会菩萨父子。二彼天自在下结会树神。三十千鱼下结会天子。于中复三。初结会人。次因我下结会法。后因此善根下结成善因得记所以。四善女天下劝信令修。
　　经。尔时大众闻说是已悉皆悟解由大慈悲救护一切勤修苦行方能证获无上菩提咸发深心信受欢喜。
　　下第四领悟依学。问此品既云为除大众疑诸天子得记所因。如何领云大众悟解由大慈悲行诸苦行方得菩提。答准结会中但结天子。明知但为除大众疑天子得记所以。云解由行大慈悲等得菩提者。是傍义故。又知十千亦行苦行等后方得菩提。故皆行学。

　　舍身品第二十六

　　舍身品三门分别。言来意者。就学行流通中有五。第五成前诸品令学行意有三。此即第三更重劝勉说此舍身。何以故。恐诸闻说行自利行当得成佛。犹不能习。故举萨埵为利于他当舍身命。何不为自修行此经。故说舍身。故下经云。我为汝等说往昔利他缘。如是菩萨行成佛因当学等。又恐闻说少行成佛情生轻慢。故举舍身劝众依学。故下经云。菩萨胜德相应慧勇猛精勤六度圆。常修不息为菩提。入舍坚固心无倦。前是正意。此是兼明俱来意也。释名者。为求大觉悲智常修。遇苦良田誓捐身命不保尊位。俯救倒悬难施能行。标为品号云舍身品。释妨难者。问此之舍身于三祇内何劫舍耶。答未见正文。传云。于第三僧祇中舍。以初劫中行犹劣故。不能行此舍身命故。准此应可通后二僧祇。问准瑜伽论等。第三僧祇定受变易。云何得有舍身余骸。答是化身也。问若尔何不化作余肉以施饿虎。化舍身耶。答化自身施益物多故。问若尔何故旧金光明云舍身饲虎超十一劫。答亦是化也。问若尔云何佛藏经等云。弥勒佛在释迦前四十劫发菩提心。贤劫经等云。释迦由精进故超过弥勒四十劫在前成佛。答为所化生根熟前后故。二菩萨说有超劫。不尔云何言八地去刹那刹那位增进耶。俱倍增进。何得有超。又释。倍增进者。望于以前及自利行。于他利行未必倍增。故说利他不欲行障入九地断。又解。合前二义故得说超。问利他障断在第九地。云何释迦三祇修满于百劫内逢弗沙佛翘足赞叹超于九劫。答为生所宜。故无有过。问何故舍身非成如来寿量之果。云举苦行劝勉持经修自利耶。答准前妙幢菩萨但疑寿命。不称长寿之因。不疑寿长修何行得。故不须成。
　　经。尔时世尊已为大众说此十千天子往昔因缘。
　　赞曰。就此品文大分为四。一述昔舍身。二复告阿难陀下会于今古。三我为汝等说下劝励修学。四尔时世尊下众闻得益。初中分三。初结前引后为起说之端。次尔时世尊下次为现制底作陈舍身之序。后复告阿难陀下谈昔舍身正利时会。此初复三。此初经家结前。
　　经。复告菩提树神及诸大众我于过去行菩萨道非但施水及食济彼鱼命乃至亦舍所爱之身如是因缘可共观察。
　　下次世尊引后有四。初标告时机。二非但下指前说略。三乃至下更广胜因。四如是下诫劝时众。
　　经。尔时如来应正等觉天上天下最胜最尊百千光明照十方界具一切智功德圆满将诸苾刍及于大众至般遮罗聚落诣一林中其地平正无诸荆棘名华软草遍布其处佛告具寿阿难陀汝可于此树下为我敷座时阿难陀受教敷已白言世尊其座敷讫唯圣知时。
　　下后为起说之端有二。一赞佛德尊现光集众。二将诸苾刍下将导时会诣于道场。言般遮罗者此云总集。亦谓以笼笼师子等名般遮罗。即此处人捕师子等以笼。笼故因立此名。人所聚居名为聚落。落亦庭院。准西域传。在呾叉始罗国。是北印度境。当迦隰弥罗国西北。此舍身处在始罗国北界。渡信度河东南行二百里度大石门。萨埵王子于此舍身饲饿虎乌徒。其中土地洎诸草木微带绛色。犹血染也。人履其地若负芒刺。无云疑信。莫不悲怆。三佛告具寿下佛敕阿难令严法座。初佛敕次奉旨后启请。
　　经。尔时世尊即于座上跏趺而坐。端身正念。告诸苾刍。汝等乐欲见彼往昔苦行菩萨本舍利不。诸苾刍言我等乐见。世尊即以百福庄严相好之手而按其地。于时大地六种震动。即便开裂。七宝制底忽然涌出。众宝罗网庄严其上。大众见已生希有心。尔时世尊即从座起。作礼右绕还就本座。告阿难陀。汝可开此制底之户。时阿难陀即开其户。见七宝函奇珍间饰。白言世尊。有七宝函众宝庄校。佛言。汝可开函。时阿难陀奉教开已。见有舍利白如珂雪拘物头华。即白佛言。函有舍利色妙异常。佛言。阿难陀。汝可持此大士骨来。时阿难陀即取其骨奉授世尊。世尊受已告诸苾刍。汝等应观苦行菩萨遗身舍利。而说颂曰。菩萨胜德相应慧。勇猛精勤六度圆。常修不息为菩提。大舍坚固心无倦。汝等苾刍咸应礼敬菩萨本身。此之舍利乃是无量戒定慧香之所熏馥。最上福田极难逢遇。时诸苾刍及诸大众咸皆至心合掌恭敬顶礼舍利叹未曾有。时阿难陀前礼佛足白言。世尊。如来大师出过一切为诸有情之所恭敬。何因缘故礼此身骨。佛告阿难陀。我因此骨速得无上正等菩提。为报往恩我今致礼。
　　下为现制底作陈舍身之序。于中复分为十八段。初问众情欲。二诸苾刍言下众答乐观。三世尊即以下佛现神通。问何不直尔令塔涌现手按方升。答若不手按直令塔现。大众不知佛之神力。有三。初手按地。二地动。三地开。四七宝制底下宝塔涌现。言制底者梵语。通目佛之堂塔。若别目者。佛堂云制多。此云灵厝。旧云支提者讹。塔云窣堵波。此云高显。旧云佛塔塔婆轮婆等并讹。此中有三。初制底涌出。二众杂庄严。三大众睹见。问舍身之塔何不隐空而没于地。答欲显因中法身舍利由障所覆不得显现。由佛方便方能得显。故隐在地按地方升。五尔时世尊下报恩敬礼。其由饿鬼鞭死尸诸天礼枯骨。此意令众修因故报昔恩。六告阿难陀下敕令开塔。七时阿难陀下受命奉开。此中有二。初开塔次睹函。八白言世尊下依见启白。显如来藏具性功德故严宝函。九佛言下更敕开函。十时阿难下庆喜依教有二。初开函。后所睹表理性净非物所染如白莲华。十一即白下阿难重曰。十二佛言下佛命持来。十三时阿难下庆喜奉献。十四世尊受已下佛受说缘有三。一佛受二劝观三颂赞。十五汝等下世尊教礼。于中有二。初令礼后释所以。五分法香举三例二。戒即别脱。定道无表定。慧如名。解脱即胜解数。解脱智见即缘无为慧。广如杂集大庄严等辨。十六时诸下依教礼赞。十七时阿难下问佛礼由。十八佛告下答敬所以。
　　经。复告阿难陀。吾今为汝及诸大众断除疑惑。说是舍利往昔因缘。汝等善思当一心听。阿难陀曰我等乐闻。愿为开阐。阿难陀。过去世时有一国王名曰大车。巨富多财库藏盈满。军兵武勇众所钦伏。常以正法施化黔黎。人民炽盛无有怨敌。国太夫人诞生三子。颜容端正人所乐观。太子名曰摩诃波罗。次子名曰摩诃提婆。幼子名曰摩诃萨埵。
　　下谈昔舍身正利时会。文分为三。初敕听许说。二众乐欲闻。三正为开演。于中复二。初长行后重颂。长行有十。一陈往眷属。二是时大王下述昔欢游。三第一王子下遇苦悲生。四尔时萨埵下思应舍命。五尔时王子下捐身救济。六是时大地下瑞感人天。七是时饿虎下虎遂能食。八尔时大王下眷属号恋。九尔时大王下为立制底。十阿难下结示利生。陈往眷属有三。一明时节。二述父母。三说兄弟。文段可知。云摩诃波罗者。此云大渠。摩诃提婆者。此云大天。摩诃萨埵者。此云大勇猛。求大菩提发大勇猛。不惮处时捐身舍命求法益物常无吝退。故云大勇猛。故下颂云。王子名勇猛。常施心无吝。
　　经。是时大王为欲游观纵赏山林其三王子亦皆随从为求华果舍父周旋至大竹林于中憩息。
　　下述昔欢游文中有三。初王出游观。次臣佐皆随。后子别追赏。问既言王出游观王子随从。何故闻子舍身云在宫内。答准旧所译。但王子出。略不论父。此舍周旋。略无还驾。据实子随从。王在前还。故闻舍身在宫无爽。
　　经。第一王子作如是言我于今日心甚惊惶于此林中将无猛兽损害于我第二王子复作是言我于己身初无吝惜恐于所爱有别离苦第三王子白二兄曰此是神仙所居处我无恐怖别离忧身心充遍生欢喜当获殊胜诸功德时诸王子各说本心所念之事。
　　下第三遇苦悲生。于中有三。初述先想念。此中复二。初三子各陈。后时诸王子下经家总结。
　　经。次复前行见有一虎产生七子才经七日诸子围绕饥渴所逼身形羸瘦将死不久。
　　下次见虎饥羸。问见虎生子。宁知七日。答真谛三藏二解。一云。段食所资唯至七日。过此便死。虎饥如是故知七日。一云。于时应有鬼神道之。但经家不出。亦如舍身发愿。无人闻知。后天神报。如树神道池中鱼数。
　　经。第一王子作如是言。哀哉此虎产来七日。七子围绕无暇求食。饥渴所逼必还啖子。萨埵王子问言。此虎每常所食何物。第一王子答曰。虎豹豺师子唯啖热血肉。更无余饮食可济此虎羸。第二王子闻此语已作如是言。此虎羸瘦饥渴所逼余命无几我等何能为求如是难得饮食。谁复为斯自舍身命济其饥苦。第一王子言。一切难舍无过己身。萨埵王子言。我等今者于自己身各生爱恋。复无智慧不能于他而兴利益。
　　下后悲伤共议。此中有七。初太子见苦哀怜。二萨埵王子下萨埵问其所食。三第一王子下太子答食肉血。四第二王子下大天闻生吝怖。五第一王子下太子述舍身难。六萨埵王子下萨埵进退商议。于中有三。初责自无能。次推他有力。后心念省察。初责自无能有三因故。一有贪著。二复无智慧下无大智故。三不能于下无大悲。有贪著故不能生厌离有为心。无大智故不能生求菩提心。无大悲故不能生饶益有情心。由此不能舍身益物。
　　经。然有上士怀大悲心常为利他忘身济物。
　　下推他有力。此亦有三。一有大智即有上士是。二有大悲怀大悲心等是。三忘身济物即无贪能厌离有为。
　　经。复作是念我今此身于百千生虚弃烂坏日无所益云何今日而不能舍以济饥苦如捐洟唾。
　　下心念省察。于中有三。初念昔虚弃身命无穷。次云何今日下忖今何不能舍益物。后如捐洟唾下应生厌离犹如洟唾。舍无常色获得常色等故。
　　经。时诸王子作是议已各起慈心凄伤愍念共观羸虎目不暂移徘徊久之俱舍而去。
　　下七诸子悲伤俯仰而去。
　　经。尔时萨埵王子便作是念。我舍身命今正是时。何以故。我从久来持此身臭秽脓流不可爱。供给敷具并衣食象马车乘及珍财变坏之法体无常恒求难满难保守虽常供养怀怨害终归弃我不知恩。复次此身不坚。于我无益。可畏如贼。不净如粪。我于今日当使此身修广大业。于生死海作大舟航。弃舍轮回令得出离。
　　下第四思应舍命有六。一废命念起。二何以故下策以作意。即入善法欲为根本作意所生故。即如理作意思四念住。初二句思不净。次三句思无常。次二句思有苦。恒求难满。求不得苦。难保守者。爱别离苦。怀怨害者。老病死苦。次一句思无我。心虽希乐不由于我。终归弃我五趣轮回弃不知恩。故无我也。三复次下厌舍忻求有二。初因后果。因中有三。初厌离有为即观四念住。此身不坚无常也。于我无益无我也。可畏如贼无乐也。不净如粪不净也。次我于今日下求菩提。后于生死海下饶益有情。即以此身作业利生故名在因修。若后生已去且名为果。
　　经。复作是念。若舍此身则舍无量痈疽恶疾百千怖畏。是身唯有大小便利。不坚如泡诸虫所集。血脉筋骨共相连持。甚可厌患。是故我今应当弃舍。以求无上究竟涅槃。永离忧患无常苦恼生死休息断诸尘累。以定慧力圆满熏修百福庄严成一切智。诸佛所赞微妙法身。既证得已施诸众生无量法乐。是时王子兴大勇猛。发弘誓愿。以大悲念增益其心。
　　下明忻果亦三。初厌离有为。准解脱道论有十不净想。一膀胀。二青瘀。三烂。四弃掷。五鸟兽食啖。六身肉分张。七斩斫离散。八赤血涂染。九虫臭。十骨想。此十唯不净。今此文中通说四念。痈疽等无乐也。唯有大小便利等不净也。不坚如泡无常也。诸虫所集等无我也。然彼论说。身自性六十间有八万虫。故云诸虫所集。次是故我今下求菩提。菩提菩提断俱名为菩提。摩诃般若解脱法身俱大涅槃。俱通智理故。此中初明涅槃。以定慧力下明菩提。后既证得已下明饶益有情。断智恩德因果二文各如次配。菩提修求不过此故四是时王下悲愿逾切。
　　经。虑彼二兄情怀怖惧共为留难不果所祈。
　　下五恐有难生。
　　经。即便白言二兄前去我且于后。
　　下六善修方便。
　　经。尔时王子摩诃萨埵还入林中。至其虎所。脱去衣服置于竹上。作是誓言。我为法界诸众生。志求无上菩提处。起大悲心不倾动。当舍凡夫所爱身。菩提无患无热恼。诸有智者之所乐。三界苦海诸众生。我今拔济令安乐。是王子作是言已。于饿虎前委身而卧。由此菩萨慈悲威势。虎无能为。菩萨见已即上高山投身于地。复作是念。虎今羸瘠不能食我。即起求刀竟不能得。即以干竹刺颈出血。渐近虎边。
　　下第五大段捐身救济。文中有四。一修途诣虎。二脱去衣服下起前方便。三作是誓下发菩提心。初二句总后六句别。别中初二句厌离有为心。次二句求菩提心。后二句饶益有情心。四是时王子下正舍身命。于中复六。一委身饲虎。此由菩萨下二虎不能食。三菩萨见已下为坠高山。四复作是念下更思虎劣。五即起求刀下复起方便。六渐近虎边下流血使食。
　　经。是时大地六种震动。如风激水涌没不安。日无精明如罗睺障。诸方暗蔽无复光晖。天雨名华及妙香末缤纷乱坠遍满林中。尔时虚空有诸天众见是事已。生随喜心叹未曾有。咸共赞言。善哉大士。即说颂曰。大士救护运悲心。等视众生如一子。勇猛欢喜情无吝。舍身济苦福难思。定至真常胜妙处。永离生死诸缠缚。不久当获菩提果。寂静安乐证无生。
　　下第六瑞感人天。于中有二。初现瑞有三。一地振六动。二日月无光。三天雨香华遍林供养。尔时虚空下众睹亦三。初睹见二随喜三赞叹。赞叹有三。初二句赞悲平等。次二句赞其布施。后四句赞当得果。得果中初两句双赞菩提涅槃。依三种常俱得名常。后两句别赞菩提涅槃。寂静即涅槃。或能所寂俱名寂静。无生者涅槃也。
　　经。是时饿虎既见菩萨颈下血流即便舐血啖肉皆尽唯留余骨。
　　下第七虎遂能食。
　　经。尔时第一王子见地动已。告其弟曰。大地山河皆震动。诸方暗蔽日无光。天华乱坠遍空中。定是我弟舍身相。第二王子闻兄语已。说伽陀曰。我闻萨埵慈悲语。见彼饿虎身羸瘦。饥苦所缠恐食子。我今疑弟舍其身。时二王子生大愁苦。啼泣悲叹即共相随还至虎所。见弟衣服在竹枝上。骸骨及发在处纵横流血成泥沾污其地。见已闷绝不能自持。投身骨上久乃得苏。即起举手哀号大哭。俱时叹曰。我弟貌端严。父母偏爱念。云何俱共出。舍身而不归。父母若问时。我等如何答。宁可同指命。岂得自存身。时二王子悲泣懊恼。渐舍而去。
　　下第八眷属号恋有三。一兄弟悲啼。二时小王子所将下侍卫追见。三尔时国大夫人下父母哀叹。初中有六。初睹瑞共商。二时二王子下悲叹寻觅。三见弟衣服下见尸狼藉。四见已闷绝下闷绝悲号。五即起举手下兄弟嗟伤。六时二王子下哀泣而去。
　　经。时小王子所将侍从互相谓曰王子何在宜共推求。
　　下侍卫追觅。
　　经。尔时国大夫人寝高楼上。便于梦中见不祥相。被割两乳芽齿堕落。得三鸽鶵。一为鹰夺二被惊怖。地动之时夫人遂觉。心大愁恼。作如是言。何故今时大地动。江河林树皆摇震。日无精光如覆蔽。目瞤乳动异常时。如箭射心忧苦逼。遍身战掉不安隐。我之所梦不祥征。必有非常灾变事。夫人两乳忽然流出。念此必有变怪之事。时有侍女闻外人言求觅王子今犹未得。心大惊怖即入宫中白夫人曰。大家知不。外闻诸人散觅王子遍求不得。时彼夫人闻是说已生大忧恼。悲泪盈目至大王所。白言大王。我闻外人作如是语。失我最小所爱之子。王闻语已惊惶失所。悲哽而言。苦哉今日失我爱子。即便抆泪慰喻夫人告言。贤首。汝勿忧戚。吾今共出求觅爱子。王与大臣及诸人众即共出城各各分散随处求觅。未久之顷。有一大臣前白王曰。闻王子在愿勿忧愁。其最小者今犹未见。王闻是语悲叹而言。苦哉苦哉失我爱子。初有子时欢喜少。后失子时忧苦多。若使我儿重寿命。纵我身亡不为苦。夫人闻已忧恼缠怀如被箭中而嗟叹曰。我之三子并侍从俱往林中共游赏。最小爱子独不还。定有乖离灾厄事。次第二臣来至王所。王问臣曰爱子何在。第二大臣懊恼啼泣喉舌干燥口不能言。竟无所答。夫人问曰。速报小子今何在。我身热恼遍烧然。闷乱荒迷失本心。勿使我胸今破裂。时第二臣即以王子舍身之事具白王知。王及夫人闻其事已。不胜悲噎。望舍身处骤驾前行。诣竹林所至彼菩萨舍身之地。见其骸骨随处交横。俱时投地闷绝将死。犹如猛风吹倒大树。心迷失绪都无所知。时大臣等以水遍洒王及夫人。良久乃苏。举手而哭咨嗟叹曰。祸哉爱子端严相。因何死苦先来逼。若我得在汝前亡。岂见如斯大苦事。尔时夫人迷闷稍止。头发蓬乱。两手捶胸宛转于地。如鱼处陆。若生失子悲泣而言。我子谁屠割。余骨散于地。失我所爱子。忧悲不自胜。苦哉谁杀子。致斯忧恼事。我心非金刚。云何而不破。我梦中所见。两乳皆被割。牙齿悉堕落。今遭大苦痛。又梦三鸽鶵。一被鹰擒去。今失所爱子。恶相表非虚。
　　下眷属号恋中第三父母哀叹。于中有十一。初夫人惊异有八。初寝梦不祥。二地动之时下地动惊觉。三作如是言下说其恶相。四夫人两乳下感激乳流。五时有侍女下侍女闻言。六心大惊怖下走入驰告。七时彼夫人下母闻愁恼。八至大王所下悲泪向王。准颂具说前征。此中文略。第二王闻语已下父遂悲惶。第三即便扪泪下王慰夫人。西国恒法相见称赞呼为贤首。第四王与大臣下王臣出觅。准下颂中应先是臣觅次后王共妃出。今文总略但云出觅。于中复七。一四散推求。二未久之顷下大臣来白。三王闻是语下父闻悲叹。四夫人闻已下母重嗟伤。五次第二臣下臣至王问存亡。六第二大臣下大臣呜咽不答。七夫人问曰下夫人荒迷催报。第五时第二臣下得子委由。准颂应有二臣各报。此长行中略一臣也。第六王及夫人下知已悲噎。第七望舍身处下诣舍身所。第八见其骸骨下睹见崩摧。第九时大臣等下臣从水洒。第十王及夫人下苏已嗟叹。十一尔时夫人下母泣陈悲。初经家叙。次母悲陈。于中二颂述悲伤。二颂叙恶相。
　　经。尔时大王及于夫人并二王子尽哀号哭璎珞不御与诸人众共收菩萨遗身舍利为于供养置窣堵波中。
　　下第九大段为立制底。
　　经。阿难陀汝等应知此即是彼菩萨舍利复告阿难陀我于昔时虽具烦恼贪嗔痴等能于地狱饿鬼旁生五趣之中随缘救济令得出离何况今时烦恼都尽无复余习号天人师具一切智而不能为一一众生经于多劫在地狱中及于余处代受众苦令出生死烦恼轮回。
　　下第十大段结示利生有三。初结归舍利。次复告阿难陀下略示往因。虽言兼于得失具烦恼等为失。然能修行为得。此意励劝具烦恼者令其修行。即初练磨。亦劝圣者。我昔处凡尚为益物。汝等证圣。何不精勤。后何况今时下述今能利。即随感应形皆为益物。此意尚能代生受苦令其出离。故今所说定为利乐方便之因。汝等应当流通修学。
　　经。尔时世尊欲重宣此义而说颂言。我念过去世。无量无数劫。或时作国王。或复为王子。常行于大施。及舍所爱身。愿出离生死。至妙菩提处。昔时有大国。国主名大车。王子名勇猛。常施心无吝。王子有二兄。号大渠大天。三人同出游。渐至出林所。见虎饥所逼。便生如是心。此虎饥火烧。更无余可食。大士睹如斯。恐其将食子。舍身无所顾。救子不令伤。大地及诸山。一时皆震动。江海皆腾跃。惊波水逆流。天地失光明。昏冥无所见。林野诸禽兽。飞奔丧所依。二兄怪不还。忧戚生悲苦。即与诸侍从。林薮遍寻求。兄弟共筹议。复往深山处。四顾无所有。见虎处空林。其母并七子。口皆有血污。残骨并余发。纵横在地中。复见有流血。散在竹林所。二兄既见已。心生大恐怖。闷绝俱躄地。荒迷不觉知。尘土坌其身。六情皆失念。王子诸侍从。啼泣心忧恼。以水洒令苏。举手号啕哭。菩萨舍身时。慈母在宫内。五百诸婇女。共受于妙乐。夫人之两乳。忽然自流出。遍体如针刺。苦痛不能安。欻生失子想。忧箭苦伤心。即白大王知。陈斯苦恼事。悲泣不堪忍。哀声向王说。大王今当知。我生大苦恼。两乳忽流出。禁止不应心。如针遍刺身。烦惋胸欲破。我先梦恶征。必当失爱子。愿王济我命。知儿存与亡。梦见三鸽鶵。小者是爱子。忽被鹰夺去。悲愁难具陈。我今没忧海。趣死将不久。恐子命不全。愿为速求觅。又闻外人语。小子求不得。我今意不安。愿王哀愍我。夫人白王已。举身而躄地。悲痛心闷绝。荒迷不觉知。婇女见夫人。闷绝在于地。举声皆大哭。忧惶失所依。王闻如是语。怀忧不自胜。因命诸群臣。寻求所爱子。皆共出城外。随处而追觅。涕泣问诸人。王子今何在。今者为存亡。谁知所去处。云何令得见。解我忧恼心。诸人悉共传。咸言王子死。闻者皆伤悼。悲叹苦难裁。尔时大车王。悲号从座起。即就夫人处。以水洒其身。夫人蒙水洒。久乃得醒悟。悲啼以问王。我儿今在不。王告夫人曰。我已使诸人。四向求王子。尚未有消息。王又告夫人。汝莫生烦恼。且当自安慰。可共出追寻。王即与夫人。严驾而前进。号恸声凄感。忧心若火然。士庶百千万。亦随王出城。各欲求王子。悲号声不绝。王求爱子故。目视于四方。见有一人来。被发身涂血。遍体蒙尘土。悲哭逆前来。王见是恶相。倍复生忧恼。王便举两手。哀号不自裁。初有一大臣。匆忙至王所。进白大王曰。幸愿忽悲哀。王之所爱子。今虽求未获。不久当来至。以释大王忧。王复更前行。见次大臣至。其臣诣王所。流泪白王言。二子今现存。被忧火所逼。其第三王子。已被无常吞。见饿虎初生。将欲食其子。彼萨埵王子。见此起悲心。愿求无上道。当度一切众。系想妙菩提。广大深如海。即上高山顶。投身饿虎前。虎羸不能食。以竹自伤颈。遂啖王子身。唯有余骸骨。时王及夫人。闻已俱闷绝。心没于忧海。烦恼火烧然。臣以栴檀水。洒王及夫人。俱起大悲号。举手捶胸臆。第三大臣来。白王如是语。我见二王子。闷绝在林中。臣以冷水洒。尔乃暂苏息。顾视于四方。如猛火周遍。暂起而还伏。悲号不自胜。举手以哀言。称叹弟希有。王闻如是说。倍增忧火煎。夫人大号啕。高声作是语。我之小子遍钟爱。已为无常罗刹吞。余有二子今现存。复被忧火所烧逼。我今速可至山下。安慰令其保余命。即便驰驾望前路。一心诣彼舍身崖。路逢二子行啼泣。捶胸懊恼失容仪。父母见已抱忧悲。俱往山林舍身处。既至菩萨舍身地。共聚悲号生大苦。脱去璎珞尽哀心。收取菩萨身余骨。与诸人众同供养。共造七宝窣堵波。以彼舍利置函中。整驾怀忧趣城邑。
　　下说颂有五十六颂分二。初二颂总标修行。后五十四颂别颂舍身。前长行有十段。今颂大段略不颂第四思应舍命第七虎遂能食第十结示利生。即分为七。初一颂半颂第一陈往眷属。次半颂颂第二述昔欢游。次一颂颂第三遇苦悲生。次一颂颂第五捐身救济。次二颂颂第六瑞感人天。次四十六颂半颂第八眷属号恋。次一颂半颂第九为立制底。初五段准文可知。颂眷属号恋中长行有三。初二兄怪不还下六颂颂兄弟悲啼。细分可知。略不颂侍卫追觅。菩萨舍身时下四十颂半颂父母哀叹。前长行有十一。无先遣臣出。今颂中有。然无第十。第十一母泣陈悲。第三王慰夫人在第四王臣出觅中。故但分十。初十一颂颂夫人惊异。次半颂颂第二王遂悲惶。次因命诸群臣下十四颂颂第四王臣出觅。次王复更前行下五颂半颂第五得子委由。次时王及夫人下七颂颂第六知已悲噎。次我今速可之山下下二颂颂第七诣舍身所。次半颂颂第八睹见崩摧。就夫人惊异中分五。初一颂宫内欢乐。次一颂半感激乳流。次六颂半颂悲泪白王。前长行中寝梦不祥．侍女闻言．走入驰告．母闻愁恼．总在此白王中更不别颂。以文影略离烦重故。次一颂白已闷绝。次一颂婇女忧惶王闻如是语下颂第二王遂悲伤。因命诸群臣下十四颂王臣出觅。前长行有七。今颂分三。初半颂命臣追觅。长行中无。次九颂颂初四散推求。于中初三颂臣佐寻求。次尔时大车下四颂颂前第三王慰夫人。以文便故。又长行中悲泪白王不言闷绝以水洒苏。今颂中有文影略故。后王即与夫人下二颂颂王出推求。初一颂王。次一颂臣。王求爱子故下四颂半颂王臣出觅中第二大臣来白。于中分三。初一颂半颂王见使来。次一颂举手招问。后二颂大臣进白。王复更前行下五颂半颂前第五得子委由。于中分四。初半颂王见臣来。次一颂白二子存。次半颂报萨埵亡。次三颂半述其死由。时王及夫人下颂第六知已悲噎。于中分四。初一颂父母闷绝。次一颂臣佐水洒。次三颂又臣重报。次二颂父母号叹。次二颂第七诣舍身所。次半颂第八睹见崩摧。次一颂半大段第九为立制底。
　　经。复告阿难陀往时萨埵者即我牟尼是勿生于异念王是父净饭后是母摩耶太子谓慈氏次曼殊室利虎是大世主五儿五苾刍一是大目连一是舍利子。
　　下品中第二大段会于今古。
　　经。我为汝等说往昔利他缘如是菩萨行成佛因当学菩萨舍身时发如是弘誓愿我身余骨来世益众生此是舍身处七宝窣堵波以经无量时遂沈于厚地由昔本愿力随缘兴济度为利于人天从地而涌出。
　　下品中第三大段劝励修学。于中初一颂指昔劝修。后三颂结示制底意。
　　经。尔时世尊说是往昔因缘之时无量阿僧企耶人天大众皆大悲喜叹未曾有悉发阿耨多罗三藐三菩提心复告树神我为报恩故致礼敬佛摄神力其窣堵波还没于地。
　　下品第四大段众闻得益文分为三。初牒前所说。次无量阿僧祇耶下明得益多少。次复告树神下答问总结。准前长行。但阿难问佛礼塔由。此中即答树神所问。故前问中应有树神同问礼由。但略不说。后佛摄神力下明塔归故。以事讫故。

　　十方菩萨赞叹品第二十七

　　十方菩萨赞叹品三门分别。言来意者。流通有三。谓学行赞重付属三别。令其后代依法修行。获益既多。故申庆赞。故前品后有此品生。释名者。赞者称也。叹者吟也。即称扬吟咏。应言触事美德云赞理谕扬为叹。初人后法。或通人法俱称赞叹菩萨能赞之人。十方说其来域。欲令有情殷重。故举十方远来。胜人尚自谕扬。劣者何不歌咏。又彰胜者能故非下劣者。欲令慕胜增进修故。故下品云。令未知者随顺修学。释难者。问何故旧经总为一品。今者新翻别为四品。答准梵本经。每一品头书一菩萨。或复点记。今依梵本四人赞叹各别书记。故今分四。旧人以见同是赞佛故合为品。又解。旧文脱无其记。且如赞叹。新经四人。旧经即无大辨才赞。故开合异。问准旧本经。无量菩萨从此世界至金宝盖山如来国土礼赞彼佛。新经即云。各从本土诣鹫峰山。礼世尊已同音而赞。如何乖反。答旧错今是。何者。是处闻经合赞此佛。又准上来即有十方菩萨。何故俱往金宝山国赞彼佛耶。若云说经由其信相。信相后时当得成佛名金宝山。故往赞彼者。此亦不尔。何者。现宝山佛非信相身。彼佛又非说授之主。又后不言此诸菩萨从彼土来。如何得言承彼佛力。故请虽由妙幢能说即释迦佛。闻法来此亦俱释迦力。彼妙幢师故赞释迦。新文为正。文段分三。初菩萨云集。次正申礼赞。后如来叹印。
　　经。尔时释迦牟尼如来说是经时于十方世界有无量百千万亿诸菩萨众各从本土诣鹫峰山。
　　下此即初段。初经家序。二于十方世界下菩萨云集。
　　经。至世尊所五轮著地礼世尊已。
　　下申礼赞。初身礼后语赞。此初也。能发身语即是意业。三业礼赞表敬深也。
　　经。一心合掌异口同音而赞叹曰。
　　下申赞。初标次赞。此初也。于境专念云一心。尊重情深故合掌身殊故异口齐赞故同音。
　　经。佛身微妙真金色其光普照等金山清净柔软若莲华无量妙彩而严饰三十二相遍庄严八十种好皆圆备光明炳著无与等离垢犹如净满月。
　　下赞有十一颂分二。初十颂赞三身。后一颂结略发愿。赞三身中初八颂赞化身恩德。次一颂赞报身智德。后一颂赞法身断德。赞恩德中初二颂赞现身。次一颂赞说法。次一颂赞福智。次四颂赞利生。赞现身中初一颂所依总身。次一颂相及随好具如前辨。
　　经。其声清彻甚微妙如师子吼震雷音八种微妙应群机超胜迦陵频伽等。
　　下赞说法。八种微妙声者三经不同。依梵摩喻经云。一最妙声。二易了。三深远。四濡软。五不妄。六不误。七尊慧。八调和。二中阴经云。一非男。二非女。三非长。四非短。五非贵。六非贱。七非苦。八非乐。三依十住断结经云。一不男。二不女。三不强。四不软。五不清。六不浊。七不雄。八不雌。初二经小乘。十住断结大乘。见闻异故。迦陵频迦等者妙音鸟也。
  </div>
  <div class="pagination">
   <a href="金光明最胜王经疏_page28.html">
    上一页
   </a>
   <span>
    ...
   </span>
   <a href="金光明最胜王经疏_page24.html">
    24
   </a>
   <a href="金光明最胜王经疏_page25.html">
    25
   </a>
   <a href="金光明最胜王经疏_page26.html">
    26
   </a>
   <a href="金光明最胜王经疏_page27.html">
    27
   </a>
   <a href="金光明最胜王经疏_page28.html">
    28
   </a>
   <span class="current-page">
    29
   </span>
   <a href="金光明最胜王经疏_page30.html">
    30
   </a>
   <a href="金光明最胜王经疏_page31.html">
    31
   </a>
   <a href="金光明最胜王经疏_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
