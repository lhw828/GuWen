<!DOCTYPE html>
<html>
<head>
    <meta charset="UTF-8">
    <title>法华经义记 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法华经义记 - 第 4 页/共 7 页</h1>
    <div class="content">　　是时穷子闻父此言即大欢喜此下是第九子欢喜。即领上火宅第九是时诸子各乘大车得未曾有明得车欢喜。亦远领方便品中第九菩萨闻是法疑网皆已除千二百罗汉悉亦当作佛。明三乘人闻说法华得受记作佛故欢喜。我本无心者此四大声闻自道。昔日大品座席时见大因大果。于时都无悕求之心。此举昔不求形释今日自得也。
　　世尊大富长者即是如来我等皆似佛子。自此下是第二合譬。上有九譬今亦具合九譬。但阙略耳。今言大富长者即是如来我等皆似佛子此二句合第一父子相失譬。上譬中本有四段。一者子离父而去。二者父觅子不得。三者子还近父。四者父既失子忧念转深。又此四段中各有两阶。今此两句都得合尽。今言大富长者即是如来。此上句即得合第二第四段也。我等皆似佛子此下句合第一第三段也。上句合两段者上第二父觅子不得中两阶。一者正明觅子不得。二者言不以失一子小事废于家业大功。第四父忧念转深中两阶。一者言失子之苦。二者言设念得子之乐也。我等皆似佛子此下句合第一段第三段者。第一段子离父中两阶。一者背父而去。二者向国而还。第三子近父中两阶。一者近父缘由。二者正明近父也。如来常说我等为子一句即合上第二父子相见譬。上譬中自有二。一者言子见父。二者父见子。子见父中有四阶。今尽不合。一者见父缘由。二者见父处。三者言遥见其父踞师子床正明见父。四者生畏避之心。此四阶尽不合也。唯合第二父见子。但上见子中亦有四阶。今者不合第一第三两阶。总合第二第四两阶。第二言见子便识正见子之义。又合第四阶言我常思念此子无由见之而忽自来甚适我愿。明长者既见子生开畅之念。今者总合两阶故言如来常说我等为子。略不合第一言时富长者于师子座明见子之处。又不合第三言心大欢喜也。
　　世尊我等以三苦故于生死中受诸热恼迷惑无知乐著小法。此三句合上第三唤子不得譬。上譬中本有三。第一领劝拟宜与无机。第二领诫拟宜与无机。第三并领诫劝两家息化。今者唯合前两段不合第三领息化。但上领劝诫拟宜与无机中各有二也。领劝中有二者一领劝教拟宜。其中有二合。皆不合也。二明无机其中亦有二。今者合之。领诫中有二。一者领诫拟宜。其中有二阶。今不合也。二者领诫无机。其中有二。今亦合之。是故今者不合两家拟宜。唯合两家无机。领劝无机中有二者。一明有小。二明无大。领诫无机中有二者。一明无大。二明有小。今者并合两家无大机。亦并合两家有小机。而此合中有所长则为两种。今言我等以三苦故于生死中受诸热恼此是第一。先释所以无大之意。正由五浊障故无大机。三苦者是三界中苦。不道苦苦坏苦行苦也。第二正合迷惑无知此则合领诫劝两家无大。上领劝无大机言称怨大唤我不相犯何为见捉。领诫无大机言于时穷子自念无罪而被囚执此必定死。今言迷惑无知只是无大乘机也。乐著小法此一句合两家有小机。劝中有小言穷子惊愕。诫中小言转更惶怖闷绝躄地。此皆明有小机。今言乐著小法只是有小机故乐著小法也。
　　今日世尊令我等思惟触除诸法戏论之粪下讫勤精进故所得弘多合第四唤子得譬上唤子得譬中有二。一者长者遣人唤子。二者从既已得之以下明见子受唤。今合此两阶。上长者唤子中本有四阶。今唯合第四阶。上第一者言长者将欲诱引其子而设方便先觅可使之人明如来觅方便教。今者不合。二者言密遣二人形色憔悴无威德者得可使之人即是明得方便教。今者亦不合。三者言汝可诣彼以下与使人之语明佛作方便教方法。今者亦不被合。四者言时二使人即求穷子一句正明使人奉命唤子。内合正明如来用三乘教拟宜众生。唯合此第四阶。今日世尊令我等思惟触除诸法戏论之粪此正合时二使人即求穷子也。见子受唤中亦有四阶。今唯合第三阶。一者言既以得之有外凡夫堪闻之机。今者不合。具陈上事。有内外凡夫堪受之机。今者亦不合。第四阶言其父见子愍而怪之。长者见子唯有乐小之志得无学果之机。故起愍伤之心。今者亦不合。唯合第三阶言尔时穷子先取其价寻与除粪有见谛思惟堪行之机。今言我等于中勤加精进得至涅槃一日之价乃至言勤精进故所得弘多正合上第三阶堪行之机也。
　　然世尊先知我等心著弊欲此下讫于此大乘无有志求以来作三句。合上第五教作人譬。上譬中本有三阶。第一教作缘由。第二正教作。第三明作人就作称可长者意。今者合此三段皆尽但阙略而已。先合第一教作缘由本有三段。第一先明长者见子。第二言舍贵人服饰。第三言受贱人服饰即是舍法身受应身。今者唯合第一阶不合后二阶也。但第一阶长者见子中本有三。一言又以他日明见子之时今不合。第二言于窗牖中明见子之处今者亦不合。唯合第三正见子上明见子言遥见子身羸瘦憔悴污秽不净。于时唯有小机不堪为说大故言先知我等深著蔽欲下讫不为分别宝藏之分也。
　　世尊以方便力说如来智慧此则是合上第二正教作。但上教作有四段即领上譬中为说三车四阶。今者不合第一第四唯合第二第三也。上第一言语诸作人汝等勤作勿得懈息即是领火宅中劝取三车今不合也。第二言后复告言咄男子汝常此作勿复余去当加汝价此即是领上示三车处。今者合此第二又得合第三言诸有所须瓮器米面盐酢之属。明长者叹作具领上叹三车也。上第四言好自安意我如汝父勿复忧虑即领上保与不虚今不合也。是故言正教作中有四不合第一与第四。唯合第二与第三。所以言世尊以方便力说如来智慧者。只世尊以方便力说如来智慧家之因持作我等三乘人异果也。我等从佛涅槃一日之价以为大得于此大乘无有志求。即是合教作人譬中第三段作人就作称可长者意。上称可中本有四阶。即是领上诸子受行中四阶。今唯合第四阶。一者言汝常作时下即领心各勇锐义今者不合。第二言自今以后如所生子下领上内凡夫中修行互相推排今者亦不合。第三尔时穷子虽欣此遇下领上竞共驰走见谛思惟治道修行今者亦不合。第四言过是以后心相体信出入无难即领上诤出火宅得罗汉果。今者唯合此第四阶。从佛得涅槃只是昔日罗汉果一日之价以为大得。故如荒年赁作百日只得一千。今日一日作得一千。是为今日歒。昔日百日作得千止与今一日作相歒。当于昔日以自言大有所得。无异昔日得罗汉果有诸功德智慧。由自不敌今日佛果一切功德智慧。故言一日之价也。
　　我等又因如来智慧此下三句合第六付财物譬。上譬中本有二。一者父付二者子受。父付中有三阶今者不合也。子受中又有三阶今具足合之。今言我等又因如来智慧此即合上第一尔时穷子即受教敕也。为诸菩萨开示显说此下即合上第二阶领知众物及诸库藏也。而自于此无有志愿下讫随我等说即合上第三阶而无悕取一餐之意也。而我等不知真是佛子此一句即合上第七见子志大譬。上言复经少时父知子心渐已通泰成就大志自鄙先心有三。今唯合第二。所以言我等不知真是佛子者我等于时有大乘机发。唯如来知。然我等迳竟自不知。举我不知形出如来知。故言不知真是佛子也。
　　今我等方知世尊于佛智慧无所吝惜此下二句合上第八付家业譬。上譬中本有四段。第一付家业时今者不合。第二集证明之众今者亦不合。第三明会父子天性今亦不合。唯合第四正付家业。上正付言今吾所有一切财物皆是子有。但此中有正合有释合也。
　　是故我等说本无心有所悕求今法王大宝自然而至竟长行合上第九诸子得家业故欢喜。上言是时穷子闻父此言即大欢喜等也。
　　重宣其意而说偈言第二正领解之辞中本有二段。第一从而白佛言下讫七十三行半偈。是正领解开三显一同归之义。此解不空来来必有所由。是故第二从世尊大恩以下十三行偈叹佛恩深难报。以结领解行。前又解言。两段之中各开为二。正领中有二者。第一是长行自此下有七十三行半偈。是第二偈颂。但长行正领解中本有三。一者略领解。第二将欲广领解先咨审如来。第三正广领。今者唯颂第一略领解。复颂第三广领解不颂第二咨审如来。今就此七十三行半偈自分为二。初有两行偈颂上第一略领解。第二余有七十一行半偈颂上第三广领解也。又上略领解中本有二。一者法说二者譬说。今两行亦分为二。初一行半颂法说余半行颂譬说。但上法说中本有二段。一者明昔日不求二者明今日自得。此一行半偈不颂不求唯颂自得。上自得言闻未曾有法深自庆幸获大善利也。无量珍宝不求自得此半偈颂上第二譬说。颂上譬说中本有二段。一者言无上宝聚不求为昔日不求作譬。二者言自得为今日自得作譬。今此半行具颂此两阶。初言无量珍宝不求此颂上不求譬。自得两字即颂上今日自得作譬。但言语还与上相似故知颂也。
　　譬如童子此下有七十一行半是第二颂上第三广领解。但上广领解中本有二段。第一开譬第二合譬。今者七十一行半偈亦分为二。初有四十一行偈颂开譬。第二佛亦如是下有三十行半偈颂合譬也。上开譬中本有九譬。今就四十一行偈亦分为九段。初有十三行偈颂第一父子相失譬。第二佣赁展转下有七行半偈颂第二父子相见譬。第三即敕使者下有三行偈颂第三唤子不得譬。第四即以方便下有三行偈颂第四唤子得譬。第五长者于牖下五行半偈颂第五教作儿譬。第六示其金银下有两行偈即颂第六付财物譬。第七父知子心渐已广大下半行偈颂第七见子志大譬。第八欲与财物下有四行半偈颂第八付家业譬。第九子念昔贫志意下劣两行偈颂第九子欢喜也。今更道十三行颂第一。七行半颂第二。三行颂第三。复有三行颂第四。五行偈半颂第五。两行颂第六。半行颂第七。四行半颂第八。两行颂第九也。上第一父子相失譬中本有四。一者子离父二者父觅子三者子还近父四者父忧念转深。今者十三行亦具足颂此四段但不次第复有阙略。今者一行半颂第一。次有六行半颂第二。次有两行半超颂第四。次有两行半追颂第三也。譬如童子幼稚无识一行半先颂第一子离父。但上子离父中本有二段。一者言背父而去。二者言向国而归。今此一行半唯颂背父而去不颂向国而归也。其父忧念此下六行半颂上第二父觅子。上父觅子中本有二阶。一者觅子不得。二者言不以失一子之苦废于家业大事。今者具足颂。言其父忧念四方推求此半行颂觅子不得。上言其父先来求之不得也。求之既疲以下有六行正颂上第二段不失家业大事也。豪贵如是有大力势此下有两行半偈。超颂第四父忧念转深。上本有二阶。一者失子之苦。二者假使作念得子之乐。今不颂假使作念得子之乐。唯颂念失子之苦。上言父每念子与子离别五十余年也。尔时穷子求索衣食此下两行半偈追颂上第三子近父。上子近父亦有二段。一者近父之缘由。二者正明近父。今者亦具足颂初两行颂近父之由。次半行颂正明近父也。上近父缘由言时贫穷子游诸聚落迳历国邑等。从五戒至五戒故言从邑至邑。从十善至十善故言从国至国也。或有所得或无所得者今身修五戒十善迁此身得报名有所得。感生后报者名无所得也。又一解云。成就业感一期名有所得。不成就者感于寄受名无所得也。善法资身恒不足故言羸瘦。非唯无善法亦备有九十八使。故言体生疮癣也。渐次经历到父住城。此半行颂上正明近父。上言遇到其父所止之城也。佣赁展转遂至父舍此下七行半偈颂第二父子相见譬。上譬中本有二段。第一明子见父第二明父见子。今初有六行半颂第一子见父。长者是时下一行颂父见子也。上子见父中本有四阶。一者见父缘由。二者见父处。三者正明见父。四者生畏避之心。今者亦具足颂。初一句颂第一。次一句颂第二。次两行半颂第三。次三行半颂第四也。佣赁展转此一句颂第一见父之缘由也。遂至父舍此一句颂第二见父之处。上言遂至父舍住立门侧。今者唯道父舍不道门侧义自显也。尔时长者于其门内此下两行半颂第三正见父。上言遥见其父踞师子床等。或有计算金银宝物者有广说有略说故言计算。说与前人故言出化功归已故言内。注记券疏者明因辨果。受记之事故故言注记券疏也。穷子见父豪贵尊严以下三行半颂上第四阶生畏避之心。上言穷子见父有大力势即怀恐怖悔来至此也。长者是时此一偈颂上父见子中有四段。今唯颂第一第二。上半行颂第一阶见子处。上言时富长者于师子座也。遥见其子默而识之此半行颂第二正明见子。上言见子便识。略不颂第三心大欢喜。亦略不颂第四开畅之念也。
　　即敕使者此下三行偈颂第三唤子不得譬。上譬中本有三段。第一领劝拟宜与无机。第二领诫拟宜与无机。第三两息化。今此三行亦颂三段。初三句颂第一。次一行一句颂第二。次一行颂第三也。今三句颂第一劝拟宜无机者半行颂劝拟宜。次一句领无机。上拟宜中有二段。一者领作劝教。二者正领拟宜。今此半行唯颂领作劝教。上言即遣傍人急追将还也。不颂正领拟宜上言尔时使者疾走往捉。穷子惊唤此一句颂第二领劝无机。上无机中有二者。一有小二无大。今言穷子惊三字此即颂上有小机。上言穷子惊愕也。唤此一字颂无大机。上言称怨大唤我不相犯何为见捉明无大机也。迷闷躄地此下一行一句颂上第二领诫拟宜与无机。上诫拟宜与无机中有二。一者正明拟宜。二者无机。今不颂领拟宜。唯颂领诫之无机。上无机中有二段。一者无大二者有小。今者先颂有小后颂无大。迷闷躄地此一句颂有小机。上言转更惶怖闷绝躄地也。是人执我必当见杀此一行正颂上无大机。上言于时穷子自念无罪而被囚执此必定死。长者知子愚痴狭劣此一行颂第三并领息化。上息化中本有二。一者欲息化。二者正息化。今不颂第二正息化唯颂第一欲息化。上欲息化中亦有二阶。一者明欲息化。二者释欲息化。上言父遥见之而语使言不须此人勿强将来。以下思惟欲息化。今不颂也。唯颂第二释欲息化之意。上言所以者何父知子志意下劣自知豪贵为子所难也。
　　即以方便此下三行偈颂第四唤子得譬。上譬中有二。第一父唤子第二子受唤。初两行颂第一父唤子。后一行颂子受唤。但上父唤中本有四段。今者尽颂一句颂第一。三句颂第二。次三句颂第三。次一句颂第四也。即以方便此一句颂觅可使之人。即是觅方便教。上言尔时长者将欲诱引其子而设方便也。更遣余人此下三句颂第二得可使之人。即是得方便教。上言密遣二人也。眇目者不正之相。欲明二乘教非是真正之教故名眇目。二乘教不备说威德相好故言无威德也。汝可语之此下三句即颂第三与使人之语即是作方便教方法。上言汝可诣彼徐语穷子此有作处也。倍与汝价此一句即颂第四使人正奉命唤子。正明如来用方便拟宜众生。上言时二使人即求穷子也。穷子闻之此一行颂第二子受唤。上受唤中亦有四阶。今不颂三阶唯颂第三阶。上第一既已得之有堪闻之机。第二具陈上事能受之机。第四其父见子愍而怪之不颂也。上第三阶言尔时穷子先取其价寻与除粪净诸房舍。今唯颂此。言净诸房舍者六尘如房。于此六尘中无染故云净诸房舍也。
　　长者于牖此下有五行半偈颂上第五教作人譬。上譬中本有三段。第一教作缘由。第二正教作。第三作人。就作称可长者之意。初两行颂教作缘由。次两行半颂正教作。后余一行颂作人称可长者意也。上教作缘由中本有三段。一者明长者见子。二者舍贵人服饰。三者著贱人衣服。今此两行只颂第一第三不颂第二舍贵人服饰舍法身之义。初偈颂第一见子后偈颂第三著贱人衣服。但上父见子中本复有三段。今者不颂第一唯颂二阶。上第一句又以他日明见子之时今不颂也。二者言于窗牖中明见子之处。今者初句正颂此第二阶。下有三句颂第三阶正见子也。于是长者著弊垢衣此一偈颂上第三受贱人之服。上受贱人服中自有三阶。今不颂第二。唯颂两阶。上半偈颂上第一明无有相好。下半行颂上第三无智也。方便附近以下有两行半颂上第二正教作。上正教作中本有四段。今具足颂。半行颂第一。一句颂第二。一行一句颂第三。半行颂第四。方便附近语令勤作今此初半行即颂第一阶领第三劝取三车。则是劝精进也。上言语诸作人汝等勤作也。既益汝价此一句即是颂第二领第二示三车处。上言后复告言咄男子汝常此作勿复余去也。并涂足油此一行一句颂上第三叹作具领第一赞叹三车。上言汝等所须瓮器米面今以涂足油以代上老弊使人。老弊使人者只是神通。今涂足油代者外国用涂足油能履水如地饮以代上面食以代上米。是故论文言揣食有二者。一粗二细。饭等名粗饮等名细。荐席以代上瓮器盛物明或如荐席。又以软语若如我子此半行颂上第四领上第四必与不虚。上言好自安意我如汝父即是保与不虚之义。长者有智渐令入出此一行是第三即是颂上第三作人称可长者之意。上称可中本有四段。即领上三乘受行中四段。今唯颂第三段。余者皆不颂也。一者汝常作时无有五种之恶即譬领心各勇锐义。今者不颂也。二者自今已后如所生子领内凡相似圣人。今者亦不颂。唯颂第三尔时穷子虽欣此遇犹故自谓客作贱人由是之故于二十年中常令除粪。见谛思惟治道修行故言二十年。不颂第四过是已后心相体信得阿罗汉果也。
　　示其金银此下两行颂上第六付财物譬。上譬中有二。一者父付二者子受。就父付中有三阶。今者悉不颂也。唯颂子受。子受中又有三。唯颂第二第三不颂第一一往奉命也。示其金银此一行即颂第二正受。上言领知众物也。犹处门外一行即颂第三而无悕取一餐之意下劣之心亦未能舍也。
　　父知子心渐已广大此半行是第七即颂上第七见子志大譬也。
　　欲与财物此下四行半偈是第八即颂第八付家业譬。上譬中本有四段。唯不颂第一临欲终时付家业之时。自余三段皆颂。欲与财物一行颂第二集证明之众。于此大众说是我子此两行半颂第三会父子天性。二十年者人天受道器也。凡我所有一行颂上第四正付家业也。
　　子念昔贫志意下劣此下两行颂上第九诸子欢喜譬也。
　　佛亦如是自此下有三十行半偈是第二。颂上合九譬而成八段。佛亦如是一句颂合第一父子相失譬。次知我乐小法有一句颂合第二父子相见譬。次未曾说言汝等作佛下半行颂合第三呼子不得譬。次而说我等得诸无漏下半行颂合第四唤子得譬。次成就小乘声闻弟子下半行颂合第五教作人譬。次佛敕我等下有十八行半颂合第六付财物譬。次如富长者下有三行并颂合第七第八两譬。次我等今日得未曾有下有七行颂合第九子欢喜譬也。更道八阶。一句颂第一。一句颂第二。半行颂第三。半行颂第四。半行颂第五。十八行半颂第六。三行并颂第七第八。次七行颂第九子欢喜譬也。今言佛亦如是此一句颂合第一父子相失譬。就中本有二句。今只得颂大富长者即是如来。略不颂我等皆似佛子也。知我乐小此一句颂合第二父子相见。上合譬言如来常说我等为子是始终为语。今言知我乐小者当照机时为论也。未曾说言汝等作佛此半行即颂合第三呼子不得譬。上合譬中本有二。无有大机有小机今者唯颂无大机也。上言我等以三苦故于生死中受诸热恼迷惑无知。既无大机故言未曾说言汝等作佛。略不颂乐于小法小机之义也。而说我等得诸无漏此半行即是颂合第四唤子得譬。上得譬中本有二段。一者父唤二者子受唤。就父唤子中自有四段。上合譬中唯合第四阶时二使人即求穷子句。上合譬言世尊令我等思惟蠲除诸法戏论之粪。今者不颂也。子受唤中本有四段唯合第三段尔时穷子先取其价寻与除粪。上合譬文言我等于中勤加精进得至涅槃一日之价。今者只颂此句故言而说我等得诸无漏也。成就小乘声闻弟子半行即是颂合第五教作人譬。前开譬中本有三。第一教作缘由。第二正教作。第三明作人称可长者意。三段上合譬中皆合阙略而已。今者唯颂第三段中第四阶余者不颂。何者上教作缘由中有三。上合譬唯合第三不合余二。上合第三阶言先知我等深著蔽欲下讫不为分别宝藏之分。今者都不颂也。第二正教作譬中有四段。合中唯合第二第三阶。上合文言世尊以方便力说如来智慧。即是合当加汝价亦得合诸有所须。今者亦都不颂也。第三作人称可长者之意中有四段。上唯合第四阶言过是已后心相体信出入无难罗汉果。上合譬文言我等从佛得涅槃一日之价以为大得。今言成就小乘声闻弟子正颂合此也。佛敕我等自此下十八行半颂合第六付财物譬。上开譬中有二。一者父付二者子受。就父付中有三段。上不合今亦不颂。合子受中亦有三段上备合三段。故今此颂合中亦备颂合子受三段。今十八行半偈中一行颂合第一。次五行颂合第二。次十二行半颂合。第三也。初一行言佛敕我等此颂子受。开譬中第一言尔时穷子即受教敕合譬言我等又因如来智慧也。我承佛教为大菩萨下五行颂合第二正转教领知众物金银珍宝也。即是上合譬中言为大菩萨开示宣说也。从如彼穷子下有十二行半偈颂合第三而自于此无有志愿明不求之义。但上有正合有释合。今此十二行半分为二。初十一行半颂正合不求。二言导师见舍一偈颂上释句。就十一行半偈中自有三段。第一言如彼穷子一偈先牒不求外譬。第二言我等虽说佛法宝藏一偈内合不求之义。第三从我等内灭下有九行半偈正颂不求。即广上品初三不求即自成三段。初我等内灭有四行广上第一居僧之首故不求。第二我等长夜有四行偈广上第二自谓已得涅槃故不求。第三言我等虽为诸佛子等一偈半广上第三年朽迈故不求。导师见舍此一行是第二颂上释不求之句。言所以者何佛知我等心乐小法下是也。如富长者此下三行是第七并颂合第七见子志大譬。亦并颂合第八付家业譬。就中自分为二。第一一行半牒四种外譬。第二一行半帖合譬也。如富长者知子志劣此牒第四唤子得譬。以方便力此牒第五教作人譬。柔伏其心此牒第七志大譬。然后乃付一切财宝此牒第八付家业譬。来佛亦如是此一行半是第二帖合四种外譬。初二句帖合第四。知乐小者下二句帖合第五。调伏其心即帖合第七。乃教大智即帖合第八也。我等今日得未曾有此下七行偈是第八颂合第九子欢喜。就中有三。第一一得正明欢喜。第二半行举外譬帖合。第三五行半广明欢喜相也。
　　世尊大恩此下十三行偈是正领解中第二解。从佛来故叹佛恩深难报以结领解前。正领解中有三。即是长行与偈为二。今此中有二者。第一有六行半偈正叹佛恩深难报。第二诸佛希有有六行半叙出佛恩之相。又就此两段之中各有二。初段中二者。初有一行先明佛恩即是开三显一也。从无量亿劫下五行半明无能报者。就此第二自有三。初半行总明无能报者。第二手足供给下四行别明世间供养无能报。第三如斯等事下一行总结无能报也。诸佛希有此下有六行半明叙佛恩之相。亦有二者。第一有两行明身业利益。第二有四行半明口业利益即是权实二智开三显一义也。

　　药草喻品第五

　　此品中借三草两木为喻。但从多受名故言药草喻品。第二譬说开三显一化中根人中本有四段。第一譬喻一品正譬说开三显一化中根人。第二信解品是中根人领解。今此药草喻品是第三明如来述成中根人得解之义。第四授记也。但四段之中例开为二正譬说中有二者。第一是舍利弗请。第二如来答。领解有二者。第一经家叙四大声闻得解之相。第二正是四大声闻领解之辞。今此品述成中根人得领解之义中有二者。第一是长行第二是偈颂也。但上四大声闻正领解之辞中本有三段。一者略领解二者将欲广领解先咨审如来。三者广领解。今如来唯述成广领解略不述前二段也。然第三广领解中本有二。第一从譬若有人下入偈尽七十三行半偈作九譬。领如来明开三显一同归之义。第二从世尊大恩以下有十三行偈叹佛恩深难报以结领解。今就此长行亦分为两段即述成向者两段。第一从品初讫若有所说皆不虚也以来。先超述成第二佛恩深难报。第二从于一切法以智方便竟长行。追述成第一正作九譬领如来七意开三显一之义。又就此两段之中各有三段。述成叹佛恩深难报中有三者。第一正述成。第二明说所未尽。第三举法王明如来所言不虚也。何者从品初讫诚如所言此是第一正述成已上叹佛恩深难报。汝上言手足供给头顶礼敬于恒沙劫犹自难报此实自如汝所叹也。但物情起疑见如来述成四大声闻叹佛恩深难报。谓言如来德行深恩体尽如四大声闻浅智所叹。是故第二从如来复有无量无边阿僧祇功德下讫说不能尽詺为出说所未尽。但汝上十三行偈叹佛恩深难报。正叹小分一方所说直言如来有权实之智益物之恩。自汝所不叹者复有无量无边不可说不可数深恩重德无方益物。此即释疑情也。但物情于此第二重中仍复起疑。疑言如来体尽只自有权智无方益物。实智说理度人。佛虽备有众德若以权实往收则不出此两途。云何复言更有无量阿僧祇功德。此则前后自相鉾鍎难可取信。既有此疑是故第三从迦叶当知如来是诸法之王下竟皆不虚也举法王明如来所言不虚。不自在人有所畏惧吐言陈教率多不实。王之为体居宗体极住自在之地。何容有虚唱之敕。欲明如来是法中之王吐言陈教无有虚唱之说。
　　是故有此第三段。但第一正是述成已叹佛恩深难报。后两段释疑也。就此三段之中各有二阶。第一正述叹佛恩深难报有二者。第一从尔时世尊告摩诃迦叶以下竟真实功德此述赞四大声闻。理上之言巧善哉之言甚善甚善。及诸大弟子者即是须菩提大目犍连迦栴延等。第二诚如所言。此则述已言下之理实。前明理上之言巧。后明言下理实。此一双合是第一正述四大声闻以十三行偈叹佛恩深难报也。第二明说所未尽中有二者。第一言如来复有无量无边阿僧祇功德。此正出说所未尽之法。只言自汝十三行偈叹佛恩深难报之外更有无量功德不可说不可数。第二言汝等若于无量亿劫说不能尽此明说不尽。此一双合是第二明已说所未尽。亦是释物疑情。疑如前释也。第三明不虚中有二者。第一从迦叶当知如来是诸法王。此先举法王以为不虚之端。第二言若有所说皆不虚也。此正明不虚此一双合。是第三明不虚亦释疑情疑如前述。
　　从于一切法以智方便以下是第二追述成第一正领解如来开三显一之义。就此第二段中有三者。第一从一切法以智方便竟示诸众生一切智慧将欲述成。先出已上所领之法即是权实二智开三显一之义也。第二从譬如三千大千世界以下讫是故不即为说一切智慧以来将明今日得解。先道四大声闻昔日不解三一之义。执三乘定别迷同归之理。如草木禀乎天泽增长。各不自知得润增长差别之相。此即明昔日不解成今日得解之相。第三从汝等迦叶甚为希有下竟长行。正述成已今日得解开三显一义也。就此三段之中各有二。第一出所领之法中有二者。第一双开两章门。第二双广两章门。两章门者于一切法以智方便而演说之此是权智章门。其所说法皆悉到于一切智地此是实智章门也。今释权智章门义。于一切法者是佛果佛智知一切法即是一切种智万善是一切智家因以智方便而演说之者。此明如来于一切智家因法上以善巧智持作三乘之法。故言以智方便而演说之也。其所说法皆悉到于一切智地者。此是释实智章门。其所说者其权智昔所说万善之法也。此万善理中能感得一切智故言皆悉到于一切智地也。
　　如来观知此下是第二广上两章门。先广权智章门自有二。一者识药。二者知病。今言如来观知一切诸法之所归趣。此是第一明如来识法药之义。即是权智所照之境。亦知一切众生深心所行通达无碍是知病之义。知一切众生深心所行者明如来知三乘人根性所宜。故如声闻根性宜行四谛。缘觉根性宜行十二因缘。菩萨根性宜行六度也。通达者通是无壅义。达是到义。明三乘人根性所宜行必断烦恼无壅。是通义也。明三乘人根性所宜行必到三界外尽无生智。是达义也。无碍者明如来知三乘人根性尽。是无碍也。今者举所宜行通达表明如来知三乘根性尽。故云知一切众生深心所行通达无碍也。
　　又于诸法究尽明了下是第二广上实智章门。就中亦有二。一者识药。二者知病。今言又于诸法诸法究尽明了此是第一识法药之义。此明识实智所照之境。如来实智于一因一果中悉知故言究尽明了也。示诸众生一切智慧此是第二知病。知病之义只知众生有大乘机。即为受记未来皆得佛故言示诸众生一切智慧也。是则识药如前。知病如后。应病与药令得服行。
　　迦叶譬如三千大千世界此下讫是故不即为说一切种智。是第二将欲述已今日得解。先道已昔日不解三一之义。如草木无情禀天泽。增长而不自知增长差别。此中亦有两段者。第一是开譬。第二是合譬。此两段各有二。开譬中有二者。第一譬如三千大千世界以下讫华果敷实以来。詺为禀泽增长譬。第二从虽一地众生下讫各有差别。詺为不自知譬。明三草两木终日禀乎天泽。增长各不自知增长差别之相。内合明四大声闻昔日亲禀受三乘之教。修行而不自知所行只是一乘始终同归得一佛果。又就第一禀泽增长譬中自开为三譬。第一从譬如三千大千以下讫名色各异以来先出能禀。能禀即是草木。第二从密云弥布以下讫其泽普洽以来又出所禀。所禀者是密云。第三卉木丛林及诸药草以下讫华果数实正明禀泽增长也。前明能禀是草木。次明所禀是云雨。后正明禀泽增长也。内合能禀受教者是四大声闻。所禀之者是如来形声利益也。正明禀泽增长者正明四大声闻禀教修行也。就此三譬之中各有二阶。能禀譬中有二者。即是有本有末。但正明草木是其末。此草木应有本。本是土地也。从譬如三千讫山川溪谷土地以来此五种是第一能禀家之本也。第二从所生卉木丛林讫名色各异正出能禀。即是三草二木也。内合为论。能禀家本即是众生过去习因善根。能禀之草木即是今日善习果所成众生。今者欲取草木不取其本。是故下合譬中唯合草木不合其本也。问者言众生有多种自有恶习因所成众生。自有恶报因所成众生。自有善习因所成众生。自有善报因所成众生。今者为取何因所成众生。解释者言。不取两恶因所成众生以为能禀。但两种善因所成众生中唯善习因所成众生为能禀。不取善报因所成众生为能禀也。何以故尔。善报因无有增长之义故不取也。善习因所成众生有增长义是故取为能禀也。问者又言。今取善习因所成众生以为能禀。为当止取善习因有增长义耶。所成众生亦有增长义。解释又言。众生是假名假名无别体以法为体。今习因善是实法。此法成众生。但习因善有增长。众生是假名不当增长。不增长但有名用而已也。问者又言。众生无别体只用习因善为体。习因既增长众生那得不增长。若言众生不增长则不应言以习因为体。解释又言言。我本言假名法无体以习因善为体。若责今众生别增长者便应假名法别有体。云何言以他为体。此中大意片对四大声闻。今涅槃及五乘故借三草二木以譬能禀。草有三种上中下也。木有二种有大木有小木。下经又言大树小树。但草木自有众多今唯取堪为药者。内合众生虽复凡圣众多。止取五乘之人堪修行者为药之用。人乘天乘此二人以譬小药草。声闻缘觉此二人以譬中药草。三乘中菩萨以譬上药草。今大乘中明内凡夫菩萨以譬小树。初地以上菩萨以譬大树。所以人天二乘合譬小草声闻缘觉复合譬中草者。今欲偏片对此人。道其昔日虽禀如来经教不知权实之用同归之理。是故合人天二乘取譬小草如胜鬘所明名为无闻非法众生。此则鄙其昔日不知之义也。复合声闻缘觉者义亦如是也。问者言菩萨等自知如来权实之教同归之义。何故言鄙之。释者言。已如前释但止片对四大声闻缘觉等涅槃及菩萨。若同取闻佛说法增长善根之义。大乘人与小乘人皆有增长。取喻三草二木皆禀天泽增长。若取知与不知之义大意止片四大声闻故涅槃及余人也。问者又言。汝若使菩萨有增长之义以譬二木者。我声闻亦有增长之义以譬药草不言不知之义以譬药草也。解者复言。此品本为述成四大声闻今日得解先道其昔日不解。故以草为譬。道其禀泽不知故。声闻等存不知之边。菩萨存增长之边。第二所禀譬之中有二。一者是所禀家之本。二者正出所禀也。
　　密云弥布遍覆三千大千世界此是第一所禀家之本。本是云也。内合用如来身形及声教譬云。一时等澍其泽普洽此是第二正出所禀。所禀者是雨以譬如来声教所宣之法。即是雨等被众生如天等雨草木。但明此草木同禀天雨生长有升降。如众生同听佛说法增长善根有升降之殊也。
　　卉木丛林此下是第三正明禀泽增长譬亦有二者。第一从卉木丛林下讫各有所受以来名为受润譬。第二从一云所雨下讫华果敷实名为增长譬。前明受润后明增长。内合明众生初始闻佛说法皆欢喜领受。如草木禀天雨一往受润。后明增长者。明众生昔日闻佛说法后相与增长善根。下合譬虽道后生善处以道受乐。此明报因得报果。非不有报因。但今日辨增长之义止取习因习果。明其增长之义。此两譬中各有二阶。受润譬中有二者。第一从卉木丛林及诸药草下讫随上中下以下此牒受润之法。即是三草二木根茎枝叶者喻前所述五种人信戒定慧也。第二言各有所受此一句正明受润之义。内合明众生昔日闻佛说教各各受持。故言各有所受也。第二增长譬中有二阶者。第一言一云所雨先牒增长所由。所由者是云雨。内合众生所以得习善增长者由有如来形声。第二言称其种姓下三句正明增长。此三句亦次第相生。初言称其种性此先举增长之类。喻五乘人根性各有种类而得生长。此正明增长。华果敷实此释成增长之相。若不增长云何言有华果之实也。
　　虽一地所生此下是第二明不自知譬。三草二木终日禀乎天泽不知增长差别之相。明四大声闻昔日亲自禀受如来三乘教执三乘定别。迷同归之理而不自知三乘所行始终只是一乘同趣一果。又就不自知譬中亦有二阶者。第一虽一地所生一雨所润者。先举不自知所由。第二言而诸草木各有差别此正明不自知。虽复有差别之相而不自知。所以有此差别内合四大声闻昔日禀如来三乘别教各得别果。于时三乘自言彼此各异而自不知始终同归俱至极果也。
　　迦叶当知如来亦复如是自此下是第二合譬。但上开譬中本有二。一者是禀泽增长譬。二者不自知譬。今此合譬中亦有二段者。第一从如来亦复如是下竟具足蒙润各得生长合禀泽增长譬。第二从如来说法一相一味以下合不自知譬也。就第一段中有二。第一历别正合。第二举外譬帖合也。历别合者但上禀泽譬本有三。三中各有二。今者合之为体。宜开为五。所以不六者上开能禀譬中有二。一者本二者末。今但合末不合其本。所以成五段。又不次第。今先合云。二合草木。三合雨。四合受润。五合增长。但上草木本是第一。今者在第二。上作次第者先有草木然后兴云注雨则受润增长。今此中则先兴云荫草木然后注雨令草木受润增长也。就合云譬中有二重。一者举佛形合云。二者举如来声教合云。佛形声普周皆譬于云。但第一举如来形合云中自有二阶。第一正举如来形合。第二言如大云起举外譬帖合也。以大音声此下是第二举如来声教合云亦有二重。第一举总合云。第二举别合云。此两段各有二。举总合云二者。第一言以大音声普遍天人阿修罗此正举总声教合云。第二言如彼大云下竟大千国土此举外譬帖合。从于大众中而唱是言以下第二举别声教合云。就此第二亦有二亦有二者。第一正举别声教合。第二奖劝时众来听法也。就第一举别声教合中自有六种别声教。第一从于大众中而唱是言以下先明如来有十号之德。第二从未度者令度下明四弘誓之德。第三从今世后世如实知之此明三达之德。今世即是现在世后世即是过去世。亦是未来世。若据现在追望过去此即后世。若背未来向过去此未来即是后世之义也。第四言我是一切知者此明种智。知一切法故言一切智。此即举境目智也。第五言一切见者此则明五眼之德也。第六言知道者下明有导师之德。开导者开三乘是方便说三乘法只是一乘法故言有导师德也。汝等天人阿修罗此下是第二奖劝来听法也。尔时无数千万亿种下竟来听法此是第二合上草木。上言所生卉木。来至佛所而听法上开譬所无。今日义出也。如来于时观是众生此下是第三合上雨。上言一时等注也。种种无量此下是第四合上受润。此合中自有二。即合上二。上言随上中下。今言种种无量。正合随上中下也。皆令欢喜快得善利即合上各有所受也。是诸众生闻是法已此下是第五即合上增长。上言一云所雨称其种性。今就此合譬中自有二。一者明报果即是是诸众生闻是法已现世安稳后生善处也。亦得闻法此下是第二明得习果也。
　　如彼大云以下是举外譬帖合。但合禀泽譬有二。一者历别正合。此下是第二举五种外譬。帖合如彼大云即帖第一合云譬也。雨于一切此即帖合上雨譬也。卉木丛林即帖合上第二合草木也。如其种性具足蒙润帖合受润也。各得生长此即帖合第五增长譬也。
　　如来说法一相一味此下是第二合不自知譬。就此合中自有五重。一者先出所不知法。二者正合不知。三者形释不知举如来知诸法形释二乘不知。四者举不知外譬帖合。五者还用如来知结合也。今言如来说法一相一味下先出所不知之法自有二。此句作两章门。一相者无为果章门。一味者有为章门。明如来昔日所说三乘之法始终同得一无为一有为之果。故言一相一味也。第二释先释无为章门有三句。所谓解脱相此句正明因果尽处两种无为。下二句别明。离相明因尽灭相明果亡也。究竟至于一切种智者释有为果章门也。其有众生闻如来法此下是第二正合二乘人不自知也。所以者何唯有如来知此众生此下是第三举如来知。形释二乘不知作三阶。第一唯有如来知此众生下正明如来知众生根性。即是知病义。第二念何事下明如来知应根性所须之法。即是识药。何者故如四谛十二因缘等乃至待处待伴种种入道不同也。第三众生住于种种之地下还举众生根性不同。总结如来知病识药也。今者第一知众生种相体性者明如来知三乘种别不同。表相亦异利钝体殊习性非一也。第二明知众生根性所须法者。大论众生心用不出三慧。故举三慧以明所须之法不同。就中自有四阶。初念何事思何事修何事此三句。正明所须境界不同入道各异也。第二云何念云何思云何修此三句。由众生现在修行方法不同也。第三以何法念以何法思以何法修此三句。明现在行家过去因不同也。第四以何法得何法此二句。明现在行家未来果亦不定。若好作文时以何法念得何法。以何法思得何法。以何法修得何法。但文句虽略以义可推也。众生住于种种之地下是第三总结如来知病识药明了无碍也。如彼卉木丛林以下合不自知譬中第四举不知外譬帖合也。如来知是一相此下第五举如来知结合也。
　　汝等迦叶甚为希有此下是第三正述成已今日得解已具足解开三显一。但此文略只道解开权。就此第三段中亦有二者。第一正述其解权第二从所以者何下释也。
　　而说偈言此品有两段即长行与偈为二。自此下有五十四行半偈是第二重颂。但上长行中本有二。一者从品初讫若有所说皆不虚也。先明述成四大声闻叹佛恩深难报今者不颂。所以不颂者。述叹佛恩深难报。此意大悲是正述领解傍及此义。是故略不颂也。唯颂上第二述成正领解而已。但上第二正述成领解之中本有三段。第一从于一切法以智方便竟示诸众生一切智慧将欲述成领解。先出其所领之法。第二从譬如三千大千以下竟是故不即为说以来。名为明昔日不解形今日得解。第三汝等迦叶甚为希有以下正是述成今日领解。就此五十四行半亦为三段。初有四行偈颂上第一出所领之法。第二从迦叶当知譬如大云以下有四十七行偈颂上第二昔不解。第三迦叶当知以诸因缘以下有三行半颂第三正述成领解也。上第一出所领之法本有二。第一有两句开两章门。第二解释章门。今此四行偈亦为二。初两行颂开章门。第二有两行颂第二释章门。就前两偈中初偈颂权智章门。后偈颂实智章门也。今言颇有法王此一偈颂上于一切法以智方便而演说之。即是开方便门。今言破有法王者破二十五有之法王。随众生欲者随三乘根性之欲也。如来尊重此一偈颂上实智章门。上言其所说法皆悉到于一切智地。今言如来尊重智慧深远久默同归之要不务速说也。有智若闻此下两偈颂上第二释两章门。初偈颂释权智后偈颂释实智章门。上释权智中本有两句。初言如来观智一切诸法之所归趣。此是识法知三乘诸法归趣一乘。今者不颂。又言亦知一切众生深心所行通达无碍。此是妙识三乘人根性。今者一行唯颂此也。是故迦叶随力为说此偈颂上释实智。上释实智中本有两句。初又于诸法究尽明了此是识法药义。今者不颂。后言示诸众生一切智慧今者一偈唯颂此句也。
　　迦叶当知此下有四十七行是第二即颂上第二昔日不解。上长行中本有二。一者开譬二者合譬。今就此四十七行中亦分为二。初有十行半颂开譬。第二佛亦如是有三十六行半颂合譬。上开譬本有二。第一禀泽增长譬。第二明不自知譬。今就十行半亦分为二。前有九行半颂禀泽增长。后有一行颂不自知。但上禀泽增长譬中本有三。一者能禀二者所禀三者正明禀泽增长。今就九行半亦分为三。但不次第耳。第一先有四行超颂第二所禀也。第三有两行半还来颂上第一能禀也。第三有三行颂上第三正明禀泽增长也。但上所禀譬中本有云雨为本末。今先有三行颂云也。次其雨普等有一行颂雨也。上雨云譬譬于形声两事。今三行亦分为二。初一行颂颂形云譬。慧云含润下两行颂声云譬。就两行中初行正颂云譬。日光掩蔽此一行是第二义。明含雨云之相自有三意。初言日光掩蔽此一句欲明如来未出之时外道有邪教化人如旱天日光也。今明密云一出日光即隐内合明如来出世之时虽复未说言教。然外道邪教于兹殄灭也。次言地上清凉此是第二意。密云既普上地清凉此明众生睹如来莫不欢喜也。叆叇垂布下两句是第三意。一睹此云似山似石然终不可以手取揽。内合明如来此形有同凡夫之体以智谛求佛身者即法身也。形即不形声即不声也。其雨普等此一行颂雨上言一时等澍其泽普洽也。山川险谷此下有两行半还颂上第一能禀。上能禀中本有二。一者能禀之本即是土地。今先有半行颂之也。二者正出能禀即是三草二木。今所余两行通颂之也。其云所出此下有三行即颂上正禀泽增长。上正禀泽中本有二。一者受润二者增长。今此三行初一行颂受润后两行颂增长也。上受润中本有二。一者受润所由二者正明受润义。今一行中其云所出半行先颂受润所由也。次有半行正颂上受润也。上增长中本有二。一者正明增长。二者明增长相。今者两行中初一切诸树上中下等有一行正颂上增长也。根茎枝叶一行即颂上增长之相也。如其体相此下有一行第二颂上不自知譬。上譬中本有二。一者不自知所由。二者正明不自知。今此一行通颂之也。
　　佛亦如是此下有三十六行半颂上合譬。今就此三十六行半中亦为两段。初有三十五行颂合禀泽增长譬。一行半颂合不自知譬也。上合譬中分为两段。第一历别合。第二举外譬帖合。今不颂帖合唯颂上历别合。上历别合中仍开为五。先合云次合草木次合雨次合受润次合增长也。今者还依开譬中作三段。复依合譬作次第。今就三十五行初有十三行半颂合所禀。第二有两行颂合能禀。第三有十九行半颂合正禀泽增长。今就十三行半自分为二。第一七行半颂合云譬。第二有六行颂合雨譬。今先颂合云譬。上合中本有二。一者举形合云。二者举声合云也。今七行半中初一行颂举形合。次六行半颂举声合也。上举形合中有二。初正举形合次举外譬帖合也。今佛亦如是下半行颂正合。次半行颂举外譬帖合也。既出于世此下有六行半颂举声合云。上举声合中有二。第一举总声教合。第二举别声教合也。今六行半初一行颂合第一。五行半颂合第二也。上举总声教合中有二。初正举总声合。第二举外譬帖合。今既出于世此一行唯颂正合略不颂帖合也。上举别声教合中有二。初正举别声合。第二劝时众来听。今此五行半中亦有二。初有三行半正颂举别声合。次有两行颂合劝听也。但举别声中佛本有六种德合声。今此三行半中初大圣世尊下有两行颂合十号之德也。次充润一切下有一行半颂合四弘誓之德也。略不颂所余四德也。诸天人众此下两行颂合别声中第二劝来听法也。为大众说此下六行颂合上雨譬。分为四段。初两行正颂合雨譬。
　　我观一切下二行半明心平等。常演说法下一行明无疲厌。充足世间下下半行举外譬帖也。从贵贱上下两行是第二颂合能禀譬也。一切众生闻我法者下十九行半是第三颂合上受润增长。就十九行半中分为二。初十一行颂合受润。后八行半颂合增长。就十一行中自开为五段。初一切众生下半行颂合种种无量句。即是颂合受润众生也。次随力所堪下半行正颂合受润也。次或处人天下七行广举三草二木明受润不同众生。次佛平等说法下一行半明佛心平等而众生受润自异也。次佛以此喻下一行半明是少分喻也。今还就七行广举三草二木。中前四行明三草后三行明二木也。四行明三草者或处人天转轮圣王下一行明人天二乘为小草。知无漏法下两行明声闻缘觉二乘为中草。求世尊处下一行明外凡夫偏行六度菩萨为上草也。三行明二木者有诸佛子下一行半明内凡菩萨为小树。安住神通下一行半明常住以上圣位菩萨为大树也。我雨法雨此下八行半颂合增长分为四段。初一行略颂合第二有一行举外譬帖合也第三有一行半广颂合譬也。第四有五行据五品人颂合也。初一行中自有二。初我雨法雨下三句颂合增长所由。次一句正颂增长也。如彼藂林此下一行是第二举外譬帖合。亦有二。初如彼藂林下三句举增长法体即是称其种姓句也。次一句亦颂增长也。诸佛之法此下有一行半是第三广颂合。初三句正颂合一相一味句。次一句颂合快得善利句。次有二句颂合后生善处句也。声闻缘觉此下有五行广举五品人明增长。但不具足。初声闻缘觉下一行半先出二乘人即中药草也。次若诸菩萨有一行半出小树。即是信首以上菩萨也。次复有住禅得神通下有两行出大树。即是初地以上菩萨也。如是迦叶此下一行半是第二颂合不自知譬也。
　　迦叶当知此下三行半颂长行末第三述成今日之解。上述已解开权略不述解显一。既述开权显实自彰也。今此偈长出显实之义。初有两行半正颂上述开权。次一行长出显实也。但上述开权中本有二。初正述解开权二释。今此两行半唯颂正述句。不颂释句也。

　　法华义记卷第六



　　法华义疏卷第七

　　　　光宅寺沙门法云撰

　　授记品第六

　　此品中为四人授当果之记仍为品目也。若谈受记则义在菩萨。若语授记则义关如来。是则受是取义授是与义也。但记有二种一者能记二者所记。能记即是如来言教正是记体。所记即是菩萨未来佛果及国土名号亦名为记。此是从他得名也。但譬说开三显一化中根人中本有四品即为四段。今此下一品是第四段为中根人授记。前又解言四段中例开为两。今就此授记中有二者。第一正为此四大弟子授记。第二品末一偈即复许为下根之徒说同归之义也。
　　正授记中自有三段。第一先的为大迦叶授记。第二即更为三声闻授记。第三通为五百弟子授记也。
　　尔时大目健连此下第二更为三声闻授记正由已请。是故别为一段。就中自二第一目连等三声闻请记。第二如来为三人各授记即作三阶也。
　　我诸弟子威德具足此下有一行半第三通为五百弟子授记。
　　我及汝等此一行是品中第二段即许为下根人说也。

　　化城喻品第七

　　明因中第三广说开三显一中自有三段。即化三根人为三段。自此下竟学无学人记品有三品经。是第三明宿世因缘说开三显一之理化下根人。但上根人中根人中各自有四段。今此化下根人。若准上例应有四段。以义相从只有三义。正有宿世因缘说有授记有领解无有述成。虽有三义只有二段。何以知之。领解入授记中文句既浑直分为二段。第一此化城品正明宿世因缘说化下根人。第二余二品为下根人授记。大意正言。我昔日已曾于大通智胜佛所于时在十六王子数已为汝覆讲说法华今者复为汝说云何三闻不解。是故下经文言我在十六数曾亦为汝说以是本因缘今说法华经。但下根执之徒闻此往因缘相与解悟。就此品中大判为两段。第一从长行初尽偈先明佛智能见往古久远之事。第二从佛告诸比丘下长行初尽偈正明宿世因缘说也。又就此两段之中各有二重。皆有长行与偈为二重。今就前长行明佛智能见古往久远之事中自有三阶。第一先叙出往之事。即是大通智胜佛。第二从诸比丘彼佛灭度以来以下用三千大千世界作墨为往古久远作譬也。第三言我以如来知见力故观彼久远犹若今日正明如来能见久远之事也。
　　而说偈言此下是第二偈颂。上长行中有三。今此七行偈亦分为三。初一偈颂第一也。第二如人以力磨三千大千土以下有四行颂上第二久远之譬也。第三如来无碍智知彼佛灭度以下有两行偈。颂上第三正明如来智能见往事。
　　佛告诸比丘自此下讫品是第二正明宿世因缘说亦有两重者。即是长行与偈为二。就长行之中自有二阶。第一从此下竟住于禅定八万四千劫先明昔日结缘之因由也。第二从是时十六菩萨沙弥知佛入室寂然禅定以下竟长行正明结缘。又就此两阶之中各自有二。结缘之因由中有二者。第一从此以下竟十方诸梵请转法轮以来先明昔日结缘之远由。第二从大通佛受诸梵王请竟入禅定以来明昔日结缘之近由。又就结缘之因由两阶之中各有四阶。今就第一结缘远由有四阶者。第一先明大通智胜佛行道得佛。第二明十六王子请转法轮。第三明大通智胜佛得佛之后神通感动之相。第四明十方诸梵请转法轮。又就此四别之中各自有三异。第一明大通智胜佛行道得佛中有三异者。第一先明大通智胜佛行道佛道难得之相。第二从尔时忉利诸天以下此明大通智胜佛未得佛中间诸天常设供养。第三从诸比丘大通智胜佛过十小劫以下此正明大通智胜佛得佛道。此三异合是远缘。四阶之中第一明大通智胜佛行道得佛也。
　　其佛未出家时此下是第二十六王子请转法轮。就中亦有三重者。第一先明王子为请故来至佛所。第二到已头面礼足以下明既至佛所设三业供养。第三尔时十六王子偈赞佛已劝请世尊转于法轮以下正明王子请佛说法。此三重合是远因由中第二阶明王子请佛说法也。
　　佛告诸比丘此下是第三明大通智胜佛得佛之后神通感动之相。就中亦有三重。第一明佛神通动地。第二从其国中间幽冥之处下明光明普照之相。第三又其国界下明佛光动二相至处远至天宫也。
　　尔时东方此下是第四明十方诸梵请佛转法轮。就中亦有三者。第一先明东方东南方二方诸梵请转小乘法轮。第二从南方乃至下方有七方诸梵请佛转大乘法轮。第三明上方一方诸梵并请转大小二乘法轮。就第一明东方东南方诸梵请中有二。第一先明东方诸梵请。第二东南方诸梵请也。但就一方诸梵中凡有七义。第一先明彼佛光明照相与惊怪。第二明共议此光明所以。第三明诸梵众中有聪明者仍大判光明之意。第四明诸梵等寻光至佛所。第五明诸梵既至佛所故三业致敬。第六正明请佛转法轮。第七明大通智胜佛默然为许之。东南方诸梵七义亦尔。又诸比丘南方此下是第二明七方诸梵请转大乘法轮。亦有二。第一先具明南方诸梵七义。第二西南方以下总据六方帖同南方也。尔时上方此下是第三明上方诸梵并请转大小二乘法轮。唯有六义阙无第七如来默然许之。何以故。尔时已亦请竟佛仍受请说法是故无有默然许之。但第六请说法中两偈前偈请小乘。后偈请大乘法轮也。此四阶之中各有三重合是结缘之远由也。
　　尔时大通智胜如来受十方诸梵天王此下是第二明昔日结缘之近由。就中亦有四阶。第一先明大通智胜佛受诸梵请二乘转法轮。第二明十六王子。于时请佛说法华。第三明大通智胜佛受王子请说法华。第四明大通智胜佛说法华之后仍入禅定避坐作覆讲之由。若不入禅定那得覆讲。又就此四阶之中各有三重。第一受十方诸梵请说二乘法轮中有三重者。第一一往受请。第二即时三转下列出二乘法轮之相。第三从佛于天人大众之中说是法时此下时众有感悟之相也。就第二列出二乘法轮中初出四谛后出十二因缘。此二法轮各有二列四谛。二者初总明三转十二行所谓示劝证也。第二所谓是苦以下别出四谛也。第二列十二因缘二者。初及广说十二因缘下明顺说。第二无明灭故下明逆说也。
　　尔时十六王子皆以童子出家此下是第二明王子于时请佛说法华。就中亦有三重者。第一先明十六王子为请故出家。第二从俱白佛言下正请佛说法华。第三言尔时转轮圣王下明王眷属亦出家也。
　　尔时彼佛受沙弥请此下是第三明大通智胜佛受王子请说法华。亦有三重者。第一正明大通智胜佛受王子请说法华。第二从说此经已下明时众有感悟不同。第三重言佛说是经于八千劫未曾休废明于时说法说法经劫数也。
　　说此经已此下是近因由中第四阶。明如来于时既说法华竟仍入定。只缘佛入定王子覆讲亦有三重者。第一言说此经已即入静室此先明入定之相。第二言住于禅定此正明在定。第三言八万四千劫此明佛在定时经劫数。从品初来至此是长行中第一先明昔日结缘之因由竟。
　　是时十六菩萨知佛入室自此下竟长行是第二正明结缘。就此中自有二者。第一是法说第二是譬说。就第一法说中自有三阶。第一正明昔日结缘。仍道第三今日相值说法华。第二明结缘之后今日相值之前。结括释迦如来始终教化大意。又就此三阶之中各自有四重。第一正明昔日结缘中有四者。第一是时十六菩萨沙弥知佛入室寂然禅定。先明王子得覆讲之意。只由大通智胜佛入室经八万四千劫。于时法座不可令空故。故第二从各升法座以下正明覆讲。第三一一皆度以下明昔日覆讲时听众受悟多少。第四明大通智胜佛过八万四千劫从禅定出赞叹王子也。
　　佛告诸比丘下第二结括始终教化大意。亦有四者。第一从佛告诸比丘是十六菩萨常乐说是妙法华经以下正明昔日结缘之后今日相值前中间常相值遇。第二诸比丘我今语汝以下明昔日覆讲十六王子已现成种觉。第三从尔时所化下会通古今。第四从我灭度后以下此明今日相值而不解者未来世中会得相值。此则明一日结缘历劫不朽之义。
　　诸比丘若如来自知涅槃时到此下是第三阶明今日相值。就此中亦应有四重。文只有三略无第三重。亦可是传者误虽无今日义出。何以知之。下譬中有故在今。玄出四重者。第一从诸比丘竟深入禅定先明众生大乘机发。第二为说法华。第三明以大乘拟宜不得此即是今义出者。第四为说小乘。今先明大乘机发言诸比丘若如来自知涅槃时到者如来说法华时去涅槃经教不赊。大乘机发仍说法华故言涅槃时到。又解言正大乘机发时如来三乘化功将断故言涅槃时到。众又清净者正明大乘机发。若使昔日五浊障大乘机者则不清净。大乘机发五浊不复为障是名清净。信解坚固者昔亦有信不成。使今日大乘机发有大乘之信。今日大乘机发则有大乘之解。解则慧有信有慧有定相资之力。是故大乘机发。了达空法者明昔日无相之法故言了达空法也。便集诸菩萨此下是第二正说大乘。即是说法华。便集诸菩萨者即是。尔时世尊四众团绕之义世间无有二乘而得灭度者即是开方便门。唯一佛乘得灭者即是示真实相也。此下应有第三用大乘拟宜化众生不得。今者玄出应下譬有。下即作懈退譬作本也。比丘当知如来方便之力此下是第四明如来用三乘化得众生。就此第四用小乘化得众生中自有四文。第一言如来方便之力深入众生之性先明三乘拟宜。第二言知其志乐小法深著五欲此明如来见小乘机。为是等故说于涅槃此是第三正为众生说三乘教。第四言是人若闻则便信受此明三乘人受行。问者言。火宅中明大乘化不得然后三乘化得。尔后大乘机发。机发之时为说大乘。今者何故无大乘机为说大经。然后大乘化不得小乘化得耶。解释者言。此意为古今因缘相对。故尔我昔日是十六王子时已知汝有大乘机。即为覆讲说大乘。汝于时已得大乘解为因缘今日大乘机发。时我即为说大乘经汝不可不信也。火宅中作次第者如来出世之始本欲为说大乘经。但于时无有大乘机。我用大乘拟宜化既不得。不可令此众生永沦长苦。是故如来用三乘教化取众生。后大乘机发时方说大乘经也。
　　下譬说中还依本次第。大乘化不得三乘化得。然后大乘机发为说大乘。今者就上法说三段各有四阶。若取若舍若合若离。持作五种法说。上则拟穷子火宅方便品。下则为五种譬作本。五种譬者。一将导譬二懈退譬三设化城譬四知止息譬五将至宝所譬也。法说三段中第二结括释迦如来始终教化大意有四阶。今皆舍而不取。第三今日相值中有四阶。今者皆取。第一正明昔日结因缘中有四阶。有取有舍。不取第一阶明得覆讲之意。亦不取第四阶大通智胜佛从禅定起赞叹王子也。唯取第二言各升法座正覆讲。又取第三阶言一一皆度。于时听覆讲得利益深广者。何以知然。覆讲之主即是道师义。于时得利益。深广即是所将人众义故合此二阶以为一段。上即拟穷子领解中第一父子相失段。远拟火宅中第一宅主总譬。亦远拟方便品中今我亦如是明释迦帖同诸佛作化主同化五浊众生。下为第一将导譬作本也。第三明今日相值中有四阶皆取者。第一言如来自知涅槃时到众又清净下明大乘机。上则拟穷子领解九譬中第七父见子志大譬。亦远拟火宅中第五长者见子免难譬。亦远拟方便品中第五舍利弗当知我见佛子等志求佛道者无量千万亿明时众大乘机发。下则为第四知止息譬作本。第二便集诸菩萨为说。是经上则拟穷子领解中第八付家业譬。亦远拟火宅中第八长者赐大车譬。亦远拟方便品中第八言于诸菩萨中正直舍方便但说无上道即是说法华。下则第五为灭化城将至宝所譬作本。第三言用大乘化不得互出者。上则拟穷子领解中第三唤子不得譬。亦远拟火宅中第三长者救子不得譬。亦远拟方便品中第三我始坐道场佛用大乘化众生不得之义。下则为第三懈退譬作本。第四言如来方便深入众生之性明以三乘化得众生。上则拟穷子领解中第四唤子得譬及第五教作人譬。亦远拟火宅中第四长者用三车救子得义。亦远拟方便品中第四寻念过去佛所行方便力佛用三乘化众生之义。下则为第三设化城譬作本也。是则拟上法说与譬说十段中唯拟第一第三第四及第五第八五段义。不拟余五段义也。
　　譬如五百由旬自此下是第二譬说。此譬说中亦有三段。第一开譬。第二合譬。第三举外譬帖结也。就开譬中自有五譬即譬上五种法说本。第一明将导譬。第二懈退譬。第三设化城譬。第四知止息譬。第五将至宝所譬也。
　　第一将导譬者此为上正明昔日结缘中两阶作譬。与火宅第一宅主总譬相应。上火宅中本有六义。今此譬中以义相从可有四义。略无一门及五百人也。譬如五百由旬者是则依俙似火宅义。欲界如一百色界如二百无色界如三百。七地所断三界余习如四百。八地以上至金刚心所断无明住地烦恼如五百也。险难恶道旷绝无人怖畏之处是则宅中有火义。是皆生死之地故言险难恶道。现见生死之中众生余蕴不可秖无。今何故言无人。解释者言。所以言无人者但生死之中逆流去者盖不足言。非不有一两人能逆流者。此不可言以字詺故言无人也。若有多众以下此即是三十子义。即譬上第三阶。言一一皆度下明听众得利益者。有一导师此是长者义。即譬上第二覆讲之主。知众生闻法得解折伏烦恼即是知通义。既失正解更起烦恼即是塞义。于时令众勿没生死远求佛果。即是将导众人欲过此难也。
　　所将人众此下是第二懈退譬。即譬上今日相值中第三互出者大乘拟宜无大乘机。若言中路者五百之中正应断非想一半烦恼。然理实无此。夫论退有两种。一者已涉半路方复退还。二者结契已定方生悔心。今者据后谈义正明于时时众发意欲超越五百由旬。渡两种生死之意。仍失正解无求佛之心。即是退义也。此下皆是理中作语也。就中有二。初一句正明退。第二而白导师言以下释三种因缘故退。一疲极二怖畏三路远。导师多诸方便此下是第三设化城譬。即譬上比丘当知如来方便深入众生之性因三乘化得众生。上譬本中有四今亦譬上四也。第一先明导师用化城拟宜。第二明导师见时人有乐化城之志。第三为设化城。第四明疲极之众即入化城也。今言导师多诸方便此即是上第一用三乘拟宜之义也。而作是念此等可愍下是第二见有乐化城之意。则是上见小乘机之义也。云何舍大珍宝此是无大机而欲退。即是有小乘机之意也。
　　作是念已此下是第三正为设化城。此中自有两段。第一先思惟作化城此是譬本所无说。尽智无生智此二智本出三界外。即是过三百由旬之义也。告众人言此下是第二正为设化城。此中有四句。出上譬本。是广则与火宅中相类也。初言汝等勿怖随汝所欲皆当与汝。此即是保与不虚。下合譬言我今为汝保任此事终不虚句也。莫得退还此是第二。即是勤精进句言汝等于此火宅宜速出来也。今此大城此下是第三。即是示三乘处上言如此羊鹿牛车今在门外可以游戏句也。若人是城中此下是第四即是上赞叹三乘。上言汝等所可玩好希有难得汝若不取后必忧悔也。合譬言汝等当知此三乘法皆是圣所称叹句也。是时疲极之众此下是第四疲极之众入化城即是上诸人受行。此中自有四义。于上譬本则广只与穷子及火宅中相应。初则是外凡夫修行。即是心各勇锐义。是时疲极之众心大欢喜是也。次则明内凡夫修行即是互相推排句。从我等今者下是也。次则明入见谛思惟治道即是竞共驰走义。从于是众人前此五字是也。次明得无学果即是诤出之义。从入化城下是也。自然因尽即是生已度想也。自然果亡即是生安稳想也。
　　尔时导师知此人众此下是第四知止息譬譬上大乘机发。言诸比丘如来自知涅槃时到下是亦远是方便品中我见佛子等。大乘机发之义也。
　　即灭化城此下是第五明将至宝所譬。上便集诸菩萨为说大乘法华。此中言宝处在近即是显实之义。即是上唯一佛乘得灭度耳。亦远是方便品中但说无上道义也。向者大城我所化作者即是上法说中世间无有二乘句明开权之义。亦远是方便品中正直舍方便句也。
　　诸比丘如来亦复如是此下是第二合譬段。此中亦具合上五譬但隐没兼复阙略也。上第一譬中有四义。今此中正合导师一义。复得兼合三义。导师者即是合上导师也。生死烦恼即合上怖畏之处也。险难长远即合上五百由旬火宅也。又言应去应度即是合上若有多众三十子义也。
　　若众生但闻一佛乘者此下合上第二懈退譬也。
　　佛知是心怯弱下劣此下合第三设化城譬。先合第二无大有小。次合第一拟宜次合第三设化城。此中唯合若入是城句也。若众生住于二地。此一句上则合第四受行中生已渡想等二句为二地。下则合第四知止息譬。正由得尽无生二智故则大乘机发也。如来尔时此下即合上第五灭化城将至宝所譬。具合开权显实句先合显实。但是如来方便下合开权也。
　　如彼导师此下是大段第三举外譬帖合。唯帖四譬略不帖第二。今言如彼导师即帖合第一。为止息故下即帖合第三也。既知止息已此即帖合第四也。而告之言此下即帖合第五也。
　　而说偈言此有四十九行半偈。是第二重颂也。上长行本有二。一者结缘之因由。二者正结缘也。今四十九行半亦分为二。初有二十二行半颂上因也。第二是诸沙弥等知佛禅未出下有二十七行颂上正结缘也。
　　但上结缘之因由中本有近远两由。今二十二行半亦分为二种。十二行颂远由。第二无量慧世尊以下有十行半颂近由也。前远由中本有四段。第一明行道得佛。第二明王子请说法。第三明得佛后感动之相。第四明诸梵请说法。今十二行亦颂此。四行颂第一。次第有彼佛十六王子有两行半颂第二。次为觉悟群生有半行颂第三。次有东方诸世界有五行颂第四也。但上第一中本有三。今四行中初一行即颂第一佛道难得也。次诸天神龙王下两行即颂第二诸天供养也。次过十小劫已下一行颂第三正得佛道也。彼佛十六子此下有两行半颂第二王子请说法。上本有三。初有一行颂上第一为请故来至佛所也。次头面礼佛足一句颂上第二致敬也。次而请转法轮下有一行一句即颂上第三正请也。为觉悟群生此下半行颂上第三明感动之相。上本有三。今此半行唯颂第一地动。不颂第二放光及第三二相至处也。东方诸世界此下五行颂上第四十方诸梵请转法轮。上本有三段。第一东方东南方二诸梵请转小乘法轮。第二南方乃至下方七方诸梵请转大乘法轮。第三上方一方诸梵请转大小二乘法轮。今此五行通颂上三段。文句浑杂不可分也。
　　无量慧世尊此下十行半颂上第二近因由。上亦有四段。第一受请说二乘法。第二王子请说大乘法。第三为说法华。第四入定。今此十六行半中初五行颂第一。次有两行颂第二。次有两行半颂第三。次有一行颂第四。但上四段各有三。今五行颂第一。上第一中有三段。今初半行颂第一受请也。为宣种种法下一行半颂第二转法轮之相也。次宣畅是法时下三行颂第三感悟也。时十六王子此下两行颂第二王子请。上有三。今初半行颂第一为请故出家也。后一行半颂第二正请略不颂第三眷属出家也。佛知童子心此下两行半颂第三受请说法华。上有三段今唯颂第一。而有两行半者。先有四行明如来先说三乘法。上言大通智胜受请之后过二万乃说法华。是则未说法华之前应先说三乘次说是法华经如恒河沙偈此半行正颂上第一受请说法华也。彼佛说经已此下一行颂第四入定本有三。今彼佛说经已静室此七字颂第一。入禅定一心一处坐此七字颂第二。八万四千劫五字颂第三也。
　　是诸沙弥等此下有二十七行颂上第二正结缘。上长行中本有二。一者法说二者譬说。今二十七行中初有八行颂第一法说。次譬如险恶道下有十九行颂第二譬说也。上法说中本有三。第一明昔日结缘第二明结括释迦始终教化大意。第三明今日相值。今八行中初三行颂第一昔日结缘。次有四行颂第二结括大意。次一行颂第三今日相值也。但上第一昔日结缘中本有四。今前三行之中初半行颂第一阶得覆述之意。次为无量亿众下一行半颂第二正结缘。次一一沙弥等下有一行颂第三感悟不同。不颂第四大通智胜佛叹王子所说也。彼佛灭度后此下四行颂第二结括大意。上有四段。初一行颂第一常相值也。次是十六沙弥一行颂第二十六王子已成佛也。次尔时闻法者一行超颂第四未来复得相值也。次我在十六数下一行追颂第三会通古今也。次以是本因缘此一行颂第三今日相值。上本有四段。第一明大乘机发。第二明说法华。第三义出以大乘拟宜不得。第四明以小乘化得也。今唯颂第二便集诸菩萨明说法华也。
　　譬如险恶道此下十九行颂譬说也。上本有三段。今此亦有三。初有十一行半颂开譬。次我亦复如是下有六行半颂合譬。次诸佛之导师下一行颂外譬帖合结也。上开譬中有五。今十一行半亦分为五。第一三行颂第一。众人皆疲倦一行颂第二。次导师作是念下五行颂第三。次导师知息已一句颂第四。次集众而告言下两行一句颂第五。第一譬有四义。今虽具足颂四义不次第。第一行颂第二怖畏处。次半颂第三若有多众也。次半行追颂第一五百由旬也。次一行即颂第四导师也。众人皆疲倦此一行颂懈退譬也。本有二。初正明退第二释退意。今者亦有二。初一句颂第一。次三句颂第二也。导师作是念此下五行颂设化城譬。上有四。今不颂第一也。初一行仍颂第二也。次三行颂第三也。次一行颂第四也。上第三段中本有二。第一思惟作化城。第二正设化城。今三行中两行颂第一。次一行颂第二也。导师知息已此一句颂第四譬。集众而告言此下两行一句颂第五譬也。我亦复如是此下六行半颂合譬。初半行颂合第一也。次一行颂合第二也。次一行颂合第三也。次半行颂合第四也。次三行半颂合第五譬也。诸佛之导师此下一行是第三颂帖合结。此中举内合帖结。初一句即帖合第一导师。次一句即帖合化城。次一句即帖合止息也。次一句即帖合至宝所也。唯不合懈退也。

　　五百弟子授记品第八

　　宿世因缘说开三显一化下根人有三品经。即分为两段。第一上段化城一品正明宿世因缘化下根人。自此下有两品。是第二为下根人授记。此下根人所以不先领解者解在人后不敢自定。是故如来知其得解仍为授记。但自授记中自含有领解之义。此品亦有富楼那授记。有千二百人授记。亦有五百人授记。亦有总为诸声闻授记。何故记上题五百弟子。解释者言。五百人得授记名号眷属多少悉皆是同复能领解。余者不尔。是故言五百弟子授记品也。此下两品即为二段。前品明无学人授记。第二品明学无学人授记。
　　就此品中自有二。第一先明富楼那蒙授记之事。第二明诸声闻人蒙授记之事。就富楼那事中自有二。第一先明经家叙富楼那得解之相。第二从佛告诸比丘以下正明如来述记富楼那。又就经家叙富楼那得解中有二。第一叙其得解所由。第二正叙其得解之相。
　　第一经家叙富楼那得解所由中有四阶。一者叙解上法说开三显一。第二言又闻授诸大弟子记此明解上譬说开三显一化中根人。第三言复闻宿世因缘之事亲自解上化城中宿世因缘之说。第四言复闻诸佛有大自在神通之力。此叙其闻上化城品初明如来有神通道眼能见久远之事也。
　　得未曾有此下是第二正叙其得解之相亦有四阶。第一先叙得解故内心欢喜。第二从即从座起以下经家叙得解故外形恭敬。第三从而作是念以下经家叙富楼那得解故念佛功德。第四言唯佛世尊能知我等深心本愿。此明经家叙富楼那得解故默感如来。深心本愿者是十六王子时一切智愿也。
　　尔时佛告诸比丘此下是第二正明如来述记富楼那自有二段。即是长行与偈为二也。就长行中自有二。第一记富楼那行因之相。第二过无量阿僧祇劫下记其得果也。第一记其行因相者明富楼那于五佛所护持法藏即成五段。一者先明于释迦所护持法藏。富楼那于时现在众中何故言汝见不。佛意只言汝等但见其形不见其行。故言见不也。第二言汝等勿谓以下明富楼那于过去九十亿佛所能护持法藏。此中意皆发迹也。第三言于诸七佛所护持法藏。第四言于贤劫中诸佛所护持法藏。第五言于未来无量诸佛所护持法藏如此流例皆是行因之义也。
　　过无量阿僧祇劫此下是第二记其得果也。
　　而说偈言下第二正明佛记富楼那中自有二。长行与偈。今是第二偈颂凡有二十一行半偈。解有二种。一解云分为二。初有十四行颂第一记其行因。后有七行半颂第二记得果也。复有一解分为三段。第一先有七行偈不颂上长行。义出泛明诸菩萨示现作声闻影响如来。第二有七行颂上长行中第一行因。第三有七行半颂长行中第二记其得果。
　　今此富楼那此下有七行是第二颂上第一述其行因。但上因之中本有于五佛所护持法藏。今此七行唯得颂二佛所护持法藏。初有五行颂上第二于过去九十亿佛所护持法藏。未来亦供养此下两行颂上第五未来诸佛所护持法藏也。
</div>
    <div class="pagination">
<a href="法华经义记_page3.html">上一页</a><a href="法华经义记.html">1</a><a href="法华经义记_page2.html">2</a><a href="法华经义记_page3.html">3</a><span class="current-page">4</span><a href="法华经义记_page5.html">5</a><a href="法华经义记_page6.html">6</a><a href="法华经义记_page7.html">7</a><a href="法华经义记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
