<!DOCTYPE html>
<html>
<head>
    <meta charset="UTF-8">
    <title>大方广佛华严经随疏演义钞 - 第 41 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经随疏演义钞 - 第 41 页/共 54 页</h1>
    <div class="content">　　疏。六中初二下第二料拣摄六为四。初二染相者。一即能依所依。二即自因他因皆迷染相。下三可知。
　　疏。今此半门下。第三别释中二。初出论意。后科文。今初观因缘有分为染者。此论自释何者是染分。分即支义。从而此染下释染依止。此即论主生起之文。而论但云因缘有分依止一心。疏开释之。次论云。此是二谛差别者。是论解经。具云此是二谛差别。一心杂染和合因缘集观。疏文略耳。从以纯真不生下。疏释。疏后释中论无别释下。疏文分三。初略弹古释二。今谓说主下标示正义。三是以此门下总显包含。于中三。初约体摄二。二约义摄五。三约时摄六。今初一自性缘起者。即二取习气。二爱非爱缘起。即诸业习气。全同唯识由诸业习气二取习气俱前异熟既尽复生余异熟也。
　　疏。二含俱舍下。即第二约义摄五。于中有三。初标列标列唯四。何言摄五。下有例释同时同体义故。二后三下指三在后三。此中正当第一下。别释刹那即消经文。于中有三。初别释。二总结。三例释同体。今初疏故今不必依次者。初即识支。二是行支。三方无明故不依次。而俱舍具有十二。下云。痴是无明思即是行。犹依次第况不依次。非一刹那。
　　疏。谓行此贪事必依心起下。识支然有二义。一依心起是大乘义。即八识心。复了别下即俱舍意。于诸境界了别名识。
　　疏。不生五识唯名十界等者。十界即五根五境。以十八界根识别故。若明十二处摄识在根。故云五识依生乃名十处五根加意故云六处。大乘意根异识支故。俱舍小乘即第六识。是识支体故。云住名色根说为六处。彼疏释云。眼等五识住名色根故。说五根以名六处。虽即胜是五六处摄故。
　　疏。贪必对境者。释触也。论云。六处对余和合是触。释云。余谓识境。释取顺经云是欲取。若俱舍云。与此相应诸缠名取。彼疏释云。即无惭无愧惛沉掉举等。与贪相应也。释有顺经云诸支生。若俱舍云所起身语二业名有。老坏为死全同论文。刹那灭故是彼疏释。
　　疏。此若不断则名连缚下。第二略释余三缘起。论云连缚者。如品类足论。谓遍有为十二支位。所有五蕴皆分位摄。即此悬远相续无始说为远续。上皆论文。释曰。连缚要因果无间相连起也。若情非情皆有生灭。念念相续故。刹那连缚遍一切有为。云谓遍有为分位。缘起要约顺生受业及不定业。三世十二支五蕴分位。若远续者。即前分位远相续耳。故论云。即此相续顺正理论云。远续缘起。谓前后际有顺后受业及不定业。无始流转。如说无明有爱本际不可知等。连缚缘起。取相邻接相系不断。彼疏云。远续唯隔越。连缚唯无间。远续唯异熟因。若兼无情亦同类因。连缚定非异熟。异熟因非连缚。故通同类遍行能作。除相应俱有此二。非前后故。
　　疏。大小理通者。第二总结亦是释妨难。谓有问言。今释一乘唯一心法。何以引俱舍为证。故为此答。一心之义小乘立六大有八等。则有不同。若一刹那具十二支。则大小皆具。疏非圣教量等者。结示令信也。自古不为此释。今总约一念具十二。故以圣教量证非臆说矣。言论主不释殆似疏遗者。论主造俱舍论。非是不知。将为易解故不解释。由论不释令后误解。即似疏遗。殆者近也。近似之言显非失矣。
　　疏。此文正辨下。第三例释。同时同体可知。
　　疏。以此十二有支下。第三约时摄六。于中有二。先广释五世。后二依三世下略例余五。前中先正明。后通妨。今初即涅槃三十七意。南经三十四迦叶问观业苦。如来释之。经云。智者复观烦恼因缘。生于烦恼业因缘故。亦生烦恼。烦恼因缘复生于业。业因缘故生苦。苦因缘故生于烦恼。烦恼因缘故生有支。有因缘生苦。有因缘生有。有因缘生业。业因缘生烦恼。烦恼因缘生苦。苦因缘生苦。善男子智者若能作如是观。当知是人能观业苦。远公释云。此就五世以明因缘。谓过去过去有其二支。烦恼因缘生烦恼者。从彼过去过去烦恼。生于过去无明也。业因缘故亦生烦恼者。从彼过去过去业行。生于次过去无明。其次过去亦立二支。烦恼因缘复生于业者。过去无明生于行支。业生苦者。谓从前行生现识支。现在世中立其四支。言苦因缘生烦恼者。谓于现在五果起于爱取。烦恼因缘生于有者。从现爱取起现有支。有因缘生苦者。从现有支生未来生老死支。有因缘生有者。从现有支生未来有。现在世中善恶二业为同类因。生未来善恶业故。其次未来出于三支。有因缘生业者。未来业行前后相生。言业因缘生烦恼者。从未来世所造业。起未来世润生烦恼。烦恼因缘生苦者。从未来世润生烦恼。生于未来。未来生支未来。未来唯立一支。苦因缘生苦者。从彼未来未来生支。生彼世老死支也。释曰。上以疏文对此经。释于义可了。但疏文稍略耳。疏此依三世下。第二释妨。谓有问言。若过去无明更依过去。则前无始未来老死。更生未来老死之果。则未来无穷则无明非无因。老死非无果。有无穷过故。今答云。今依推过去无明。非自然生。复因宿习未来不得对治。则苦果无穷。因果相关故有五世。五世之外更不关涉。故非无穷。若约三世轮环无无穷过。
　　疏。二约大悲随顺下。此文有六。一标观名故。论征云。云何余处求解脱耶。二谓凡夫愚痴下引论释相。三经明唯是下。以论意引经。而为对治我我等中求为非。于心等求为是。四亦同净名下引例为释。即问疾品因问空室之由。寻末归本有三重问答。一问空当于何求。答曰。当于六十二见中求。又问六十二见当于何求。答曰。当于诸佛解脱中求。又问诸佛解脱当于何求。答曰。当于一切众生心行中求。然寻古释略有三意。第一意云。执见乖空则显空非是。见佛解脱中无见。则知见非解脱。众生心中无佛解脱。当知诸佛解脱中。则非众生亲契空矣。即生公意。二云。空智因于见生。则空智无性无性故智空。诸佛解脱而非有邪因。正生邪亦空矣。诸佛解脱因悟众生心行。则解脱空矣。三者约其空体无二。所以互求理无不遍。此意近于今经。今经正明于真妄心求。见妄性空悟本真体。如下当释。疏言阿赖耶识此云藏释者。此下第五会释论文。然唯识第三明第八识总有七名。故彼论云。然第八识虽诸有情皆悉成就。而随义别立种种名。谓或名心。由种种法熏习种子所积集故。或名阿陀那。执持种子及诸色根令不坏故。或名所知依能与染净所知诸法为依止故。或名种子识。能遍任持世出世间二诸种子故。此等诸名通一切位。释曰。前名心者。望种积集。此种子识唯望能生故不立也。次论云。或名阿赖耶。摄藏一切杂染品法令不失故。我见爱等执藏以为自内我故。此名唯在异生有学。非无学位。不退菩萨有杂染法执藏义。故释曰。然准赖耶有三藏义故。上论云。此识具有能藏所藏执藏义故。谓与杂染互为缘故。有情执为自内我故。释曰。言互为缘即具能所二藏。一能持染种种名所藏。识是能藏。谓现行异熟能持种子。二是杂染法所熏所依。则染法名能藏。此识为所藏。起信疏云。又藏自体于诸法中。大乘法师云。谓由七转识熏成种子。识体与种子无异性故。亦随所藏种子不离转识。藏在转识中。三又为第七之所执藏。今但出二义。阙所藏者约通无漏不说所藏。次论云。或名异熟识。能引生死善不善业异熟果故。此名唯在异生。二乘诸菩萨位。非如来地。犹有异熟无记法故。释曰。此通二乘无学十地菩萨。以如来唯善无无记故。次论云。或名无垢识。最极清净诸无漏法所依止故。此名唯在如来地。有菩萨二乘及异生位。持有漏种可受熏习。未得善净第八识故。释曰。非烦恼依故名无垢。今论唯举二名者。赖耶意在通染。阿陀那意在通净。略举一对。通为所求之处其理已同。故疏云论主意明心含染净。
　　疏。求义云何下。第六别释求相。即示二无我观。于中先举迷。后若我执亡下明悟。即舍赖耶名者。唯识云阿罗汉位舍。以三藏中无我爱执藏故。罗汉位舍。若约菩萨。义当八地已出三界。言妄心斯灭真心显现。即起信意前疏已引。从故下偈云引证。先引当经。具云了达三界依心有。十二因缘亦复然。生死皆由心所作。心若灭者生死尽。次云即妄灭也。非心体灭者。即暗引起信成经灭义。故彼文云。但心相灭非心体灭。楞伽亦云。若阿赖耶灭。不异外道断见戏论。亦前疏已用。疏即当第二依止观者。疏有二解。前解但唯依第一义。故唯约净。此明有支依持。故通染净。第二解中依真起妄者。不了第一义谛。名无明等故。显妄依真者。十二因缘皆依一心如是而立故。
　　疏。第三自业助成者。然杂集论名建立支业。各具二业故。全同今经。依本论初观中二。先总解二因。后别解此段。前中一总标。二远公下叙昔。三他因小通下辨违。以知无明异行故。许其通。而又不知无明望行。具自他义但为他因故。故小通耳。言自因有妨者。以违论故。论主既引无明因缘生行。证离前支则无后支。明以无明为前行为后矣。况自因缘内。无有无明生无明支。四今谓下申今正义。于中二。先别明。后总结。前中二因皆先正明。后故大悲下。引二观为证。大悲观中冥性。即外道之自生与自性义同故。以他因破其自生。自生即外道从他生义故。以自因破其他生。一切相智中。他因乃前为后之方便。自因即为因缘之相。此义极显。故举酪喻正喻自因。亦喻他因酪不从自生。必假乳为因故。此则乳为酪家他因。以乳非酪故。要从乳生。不从蒲石等生故。乳为酪家自因。以若不要从乳生者。因同非因故。若无他义。乳即是酪俱失因果。
　　疏。三观取意下。第二总结由大同故。得引为证。诸德下结弹。然自因他因即俱舍等。此有彼有此生彼生。俱舍第九云。何故世尊说前二句(此问也)论答云。谓依此有彼有此生彼生。于缘起决定故。如余处说。依无明有诸行得有。非离无明可有诸行。又为显示诸支转生。谓依此支有彼支得有。由彼支生故余支得生。又为显示三际转生。谓前际有中际得有。由中际生后际得生。又为显示亲转二缘。谓有无明无间生行。或展转力诸行方生。有余师说。如是二句为破无因常因二论。谓非无因诸行可有。亦非由常自性我等无生因故。诸行得生。若尔便成前句无用。但由后句此生彼生。能具破前无因常因等故轨范师释此二句。为显因果因果不断。及生者为有释。为显因果住生(云云)。释曰。上皆论文今当会释。此即杂集等。及上经中是事有。故是事有。是事起故是事起起即生义已如前释。今且会二因。前支有故后支得有。即自因义以要不离前方有后。故此生彼生即他因义。此支生时彼支别故。故前第四释此有彼有为亲因。此生彼生为展转因。展转者即是他义。要从前支即是自义。若望大悲随顺观。则前第五为破二因。义甚相顺。以自因破无因。酪要因乳故。以他因破常因。必假他因非自性等。故是则先破二因。未为失意。既今经意顺上论意。自他昭然。则诸古德非独阙。寻本论亦不见于他。论之意旨疏。今此一门下。第二别释此段。于中二。先以二业释他因义。后别释文。今初二释。前合释。以自业之他助成后支之因。二别配二字可知。
　　疏。然生起之因下。二别释经文。先释助成。后释自业。前中二。先总释经文。后广显差别。今初经中助成唯增上缘。而云作生起因者。从通相说。别则因亲缘疏通则因即是缘故。俱舍中四缘摄于六因。论云。说有四种缘。因缘五因性。等无间非后心心所以生。所缘一切法。增上即能作。若唯识论亦摄十因以为四缘。六因十因前疏已说。今意但显通耳。
　　疏。于四缘中下。第二广显差别。即唯识缘生中诸门分别。内四缘分别门。
　　疏。多依彼就文有四。一总显具阙。二别释有无。三结例无方。四会通经意。今初彼论具云。诸支相望增上定有。余之三缘有无不定。契经依定唯说有一。释曰。对疏可知。然增上体宽故皆定有。余三缘局故有无不定。
　　疏。谓爱望于取下。第二别释有无于中有二。先明因缘。后辨余二。前中有二。先正明后料拣。前中有四。一依实有。二依不定。三结例。四会通他论。今初爱是取家因缘者。夫言因缘要辨体亲生既爱增为取则爱是取种。能生现取故为因缘。识增为有者。有无别体。由爱取润五种成有。有即识种生支即识现行。识种有生现故。故有得是生家因缘。
　　疏。若说识支是业种下。二依不定。此是唯识会对法意。若以识种为识支。行非识亲因。今以业种为识支。故行得为识之因缘。此则现行为种因缘。识是业种如初章辨。
　　疏。余支下结例。疏而集论下。第四会通他论。先会集论后会瑜伽。今初即第四。于中先标彼有。后依无明时下。显其有义。明是假说谓依无明俱时之思业之习气。与无明俱假说业种。以为无明。实是行种生行现行耳。然集论中名建立支缘。论云。建立支缘者。谓习气故。引发故。思惟故。俱有故。建立支缘随其所应。依四缘相建立支缘。且如无明望行。前生习气故得为缘由彼熏习相续所生诸业。能造后有故。一当于尔时现行无明能引发故。为等无间缘。二由彼引发差别诸行流转相续生故。思惟彼故为所缘缘。三以计最胜等不如理思惟缘愚痴位为境界故。彼俱有故为增上缘。由彼增上缘力。令相应思颠倒缘境而造作故。四如是一切随其所应令尽。当知。释曰。上于无明望行具作四缘。既例一切令尽。当知则十二支皆具四缘。大乘法师释曰。此唯识论依于别体。故互有无。彼依分位故得皆具。彼以无明为法之式。例于余支。今唯识论且偏会之。释曰。此大乘法师意。似明唯识不晓彼意。不合唯会无明与行故。下疏云。既约因言已含余三则皆具四。
　　疏。瑜伽论说诸支相望无因缘者下二会大论。第十说有三缘。无有因缘。上牒大论。从依现爱取唯业有说会上有义。大论言无上具说有。上有四位不定假说。此不须会。但会二位实有因缘也。依现爱取者。会前爱望于取。有因缘义。彼以爱增为取。种生现故得为因缘。今以现行之爱。望现行取。非从自种安得因缘。言唯业有说者。会前有望于生得为因缘。前以识种起生现行。得为因缘。今以业种为有而起于生。业非识体但为增上安为因缘。故瑜伽云。何故相望皆无因缘。答因缘者。自体种子因所显故。今现行爱取非是种子。以业望生非自体故。大乘法师云。若无此论难解瑜伽。
　　疏。上四位相望下。第二料拣非唯识论。是疏意耳。寻上可知。
　　疏。无明望行至有余二缘者。第二辨余二缘。自有三义。初三位具二。次二位具一。后结余皆无。今初先举论文。从并以下。疏释并以现行相望。总出有二缘所以。言无间引生者。明有等无间缘。谓等无间缘。要是现行心心所法。前念谢灭引生后念故。无明心心所灭。引行思心。爱心所灭引起取心。此中爱支亦约现行生及老死。但是识与名色增长衰变。增长心灭引生衰变。故此三位有等无间。言行等思心可反缘故者。明有所缘缘等者。等于取及老死。谓行之思心。可得反缘前无明支。故无明支即是行家所缘缘也。二取亦心所故得缘爱。爱是取家所缘缘也。老死心所可缘于生。生即老死所缘缘也。皆言反缘者。后支缘前故。
　　疏。有望于生受望于爱无等无间有所缘缘者。此即第二二位相望。但具一缘。此上论文。从以种望现故下。释上无等无间义。以等无间要是现行心心所法相引生故。今有是种子生是现行。安得有之受亦种子。爱是现行故非无间。从所生现行却缘种故者。释有所缘缘义。生是现行能缘有种。爱是现行能缘受种。故有及受为所缘缘。
　　疏。余支相望二俱非有者。三明全无二也。余支者。即更有六位相望。总无二缘。谓行望识识望名色。名色望六入。六入望触触望受支。取望有支。所以无等无间者。其果皆非现行心心所相引生故。谓识等至受皆是种子。有亦种子行为识因。取为有因。虽是现行。所生识有即是种故。非等无间。所以非所缘缘者。既非现行心心所法。何有缘虑。
　　疏。此中且依邻近下。第三结例无方。亦唯识论意于中二。先举论文。后以其逆顺下。即疏释成。然其论中乃有四重。一依邻近则异隔越。或唯越一越二越多。二依顺次则异逆次。唯将无明作行之缘。不以行为无明缘等。三依不相杂乱异于杂乱。若集论说。以无明望行乃取无明。其中行种而为无明。故是杂乱。四依实缘起说者。异于假说。如向无明俱时业之习气。实是行种假说无明。后之二义大同小异。从异此相望为缘不定者。即异上四义。是向钞中所异是也。既异隔越等故。疏云以其逆顺各有次第及超间故。且约第一隔越者。如无明与识等五及有。但一增上唯能生起彼种子故。无明与爱取老死为二缘。谓所缘缘增上缘。余一切缘准此可知。二约逆次者。亦有邻次隔越。今合说之。老死与生爱取行无明为二缘。谓所缘增上缘。余但增上。三若相杂乱有二。一顺二逆。顺中有邻次隔越。邻次如对法。前无明望行是也。隔越与前实缘不殊。亦约识等五种而说。若约当生随其所应。逆次之中有邻有间。此应思准。上约实缘起说。此约增上说。然有远近乃至诸支一一应作。然此中识等五。依当起位。诸支隔越逆次超间相杂为缘。一一思准可解。不繁广说。
　　疏。为缘既多义不同下。第四会通经意。于中有二。先明经中但有增上。总言为生起因故。若杂集六因即能作因。名成起相。非谓邻近缘。如无明望行由此无间生当有故。二又约因言已含余三者。即总明具四。如杂集说兼约位故。但言生起因不定增上故。若瑜伽意。生起即是增上缘耳。故论问云。若诸支相望无因缘者。何故说言依因果体性建立缘起耶。答依增上缘所摄。引发因牵引因生起因。故说名为因。故大乘法师释云。即以此文证生起因。唯说增上缘。然生起因若别说者。即十因之一。言十因者。瑜伽三十八菩提分品云。一随说因。二观待因。三牵引因。四摄受因。五生起因。六引发因。七定别因。八同事因。九相违因。十不相违因。谓一切法名为先故想。想为先故说。是名彼诸法随说因。观待此故此为因故。于彼彼事若求若取。此名彼观待因。如观待手故。手为因故。有执持业观待足故。足为因故。有往来业。观待节故节为因。有屈申业。观待饥渴故。饥渴为因故。于诸饮食若求若取。随如是等无量道理应当了知观待因相。一切种子望后自果。名牵引因。余种子外所余诸缘。名摄受因。即诸种子望初自果。名生起因。即初种子所生起果。望后种子所牵引果名引发因。种种异类各别因缘。名定别因。若观待因若牵引因。若摄受因若生起因。若引发因若定别因。如是诸因总摄为一名同事因。于所生法能障碍因。名相违因。此障碍因若阙若离。名不相违因。余如彼释。下复次云。此一切因二因所摄。一能生因。二方便因。当知此中牵引种子生起种子。名能生因。所余诸因名方便因。释曰。意明三五是能生因。次即云因复有四。一因缘。二等无间缘。三所缘缘。四增上缘。当知此中若能生因名为因缘。若方便因是增上缘等无间缘及所缘缘。唯望一切心心所法。前生开导所摄受故。所缘境界所摄受故。方生方转。是故当知。等无间缘及所缘缘。摄受因摄。余如彼论广明。释曰。彼论中十因别义。今云为生起因。即十因中第五因也。即增上缘。今疏依通更以别理。前能生后或亲因生。或是增上或等无间。或为所缘通云生起。如分位缘生位位五蕴故。容具四缘。如上集论说耳。十因之义唯识广明四缘之义。广如二论。今但略知名目大意以消经耳。
　　疏。其十二支各初自业不异前门下。第二释自业。于中先指前。不欲繁词故。后论主下举论解释。于中有五。一标示难故。二然无明下释难所以。三是以十二下。结成迷悟之依。四论主。总以下。出论释意。先举论。后意明下疏释。五不见下结弹古释。远公云。不知。虽是无明。死支为主。摄属死支。如似生时亦有结业。名为生支。即是云云。不身论意。若以一支兼余支者。则须无明遍于十二。何独死中偏说无明。今明老死能生无明。故为此释。诸德既昧故曰云云。
　　疏。二约大悲下文中有三。初总标都门。二论云下总释四门。三别释当门。二中有三。初举论。二此有四下释论。三众生于上邪因下结示经意。二中先总后别。今初为拣滥故。昔人见论云颠倒因有三种。后列乃四。或欲合前二以应前三。不知上三是邪因故。并云颠倒。后一自是无因邪因。无因合成四过耳。
　　疏。一性即冥性下。二别释四因。初性因中先正释。后前云下。对一心门拣滥。所以拣者。由此冥性是其外理。今云行非者。取其能知得解脱故名为行耳。僧伽之计广如玄中。
　　疏。二即迦罗鸠驮等者。此即名也。姓迦旃延。言计自在天者。涅槃十七中。吉德大臣之所师事。谓阇王言。如王所言世无良医治恶业者。今有大师名迦罗鸠驮迦旃延一切知见。乃至云。为诸弟子说如是法。若人杀害一切众生。心无惭愧终不堕恶。犹如虚空不受尘水。有惭愧者即入地狱。犹如大水润湿于地。一切众生悉是自在天之所作。自在天喜众生安乐。自在天嗔众生苦恼。一切众生若罪若福。乃是自在之所为作。云何当言人有罪福。譬如工匠作机关木人。行住坐卧唯不能言。众生亦尔。自在天者。譬如工匠。木人者。譬众生身。如是造作谁当有罪。如是大师今者近在王舍城住。唯速往诣。若得见者众罪消灭。王即答言。审有是人能灭我罪。我当归依。
　　疏。三删阇夜者即名也。是毗罗胝之子。涅槃中实德大臣为阇王说。云删阇夜为诸弟子说如是法。一切众中若为王者。自在随意造作善恶。悉无有罪。如火烧物无净不净。下取意引。如地普载如水俱洗。如风能吹。乃至云如秋杌树春则还生。虽复杌斫实无有罪。一切众生亦复如是。此间命终还生此间。以还生故当有何罪。一切众生苦乐果报。悉皆不由现在业果因。在过去现在受果。现在无因未来无果。以现果故。众生持戒勤修精进遮现果恶。以持戒故则得无漏尽有漏业以尽业故。众苦得尽。众苦尽故便得解脱。唯愿大王速往其所。
　　疏。四无因即阿耆多等者。阿耆多此名也。翅舍钦婆罗弊衣也。亦有云。计阿耆多翅舍皆名也。即悉知义大臣所师。经云阿耆多一切知见(云云)告诸弟子作如是言。若自作若教他作。若自斫若教他斫。若自炙若教他炙。若自害若教他害。若自偷若教他偷。若自淫若教他淫若自妄语若教他妄语。若自饮酒若教他饮酒。若杀一村一城一国。若以刀轮杀一切众生。若恒河已南布施众生。恒河已北杀害众生。悉无罪福。无戒施定等上已释竟。
　　疏。因此便引涅槃余之三师第四无所畏大臣师尼健陀若提子告诸弟子言。无善无施无父无母。无今世后世。无阿罗汉无修无道。一切众生经八万劫。于生死轮自然解脱。有罪无罪悉亦如是。如四大河。所谓辛头河恒河博叉私陀。悉入大海。无有差别。一切众生亦复如是。得解脱时悉无差别。五藏德大臣所宗。即末伽梨俱赊离子。为诸弟子说如是法。一切众生身有七分。何等为七。地水火风苦乐寿命。如是七法非化非作。不可毁害如伊师迦草。安住不动如须弥山。不舍不作犹如乳酪。各不诤讼。若苦若乐若善若不善。投之利刀无所伤害。何以故。七分空中无妨碍故。命亦无害。何以故。无有害者及死者。故无作无受无说无听。无有念者及以教者常说是法。六即日月称大臣所宗。富兰那说如是法。无有黑业无黑业报。无有白业无白业报。无黑白业无黑白业报。无有上业及以下业。彼当第一。末伽梨第二。删阇夜第三。阿耆多第四。迦罗鸠驮第五。若提子第六。已上略明六师之计广如诸论。
　　疏。三约一切相智观。然论但云因缘有支二种业。能起因缘事故。今疏乃义加解脱方便。又二业中。经文后一为起后因。疏意云。若无自业何能起后。故云二业为起后方便。第四不相舍离中。疏初相谛下有二。先释自因。后释经文。前中二。先指前章。疏云唯从无明生行等名自因是也。后又论云自因观下。二引论广释。于中亦二。先标。后谓离前支下释。今初即论主生起之文。引论不尽。此下更云何者。是无明等因缘行不断助成故。释曰。此是论家先举下。经释成自因。以易故不引。又与下广释。义同故略不引。然无明等自生因。观是自义。缘事二字是其因义。
　　疏。谓离前支下。第二广释。即下释经论文。释自因义。然具足论云。自因观者。不相舍离观故。离前支无后支观故。不离无明则成行观。若不离无明有行者。不应言无明缘行。若离无明有行成者。异则不成。是故偈言众因缘生法。是则不即因。亦复不异因。不断亦不常。释曰。今疏以言间论释之。对文可见。今更委释。此中疏取论意。但以不即不离成自因义。不即故因义成。不离故自义成。于中疏文有其三段。一顺释。三反释。三结成正义。今初明要具不即离义自因方成。然文但有不离之言。意则已有不即之义。于中离前支无后支者。以义标次。如不离无明有行等。则指经释成。并同论文。但初阙不相舍离之言。中间加一如字。即出彼论。从则无明唯是行自因。是疏释论意。成其自义。从以是自故下结成二义。谓自及因义。即是论经。然今经文一时并举不断助成。若论经文亦各别历十二因缘。云是中无明缘行者。无明因缘令行不断助成故。行缘识者行因缘故。令识不断助成故等。今初论意云。以无明令行不断为自义。助成是因义。助成是不即。令不断是不离故。上标云自生因观是自义。缘事是因也。自生因观即令行不断。缘事即是助成。
　　疏。若唯不离下。第二反释。太即则无明即行。不得言无明与行为缘。太离则无明不干于行。何殊色于行耶。
　　疏。不即不离则名自因下。第三结示正义。于中先标言亦二义成矣者。即不断助成之二义。后故论主下。二引证。于中先举论偈文。后初句泛举下。疏释论偈。谓初句泛举一切因缘生法。非局此十二因缘。二三两句明不即离。第四一句结归中道。从非断亦非常下。疏中有五重中道不断常义。初一是总。正是因灭不常。果续不断之义。故云不即故不常。即乃因至于果便堕于常。言不异故不断者。从因生果。是果续义故。是不断异则果不续因。便堕于断。次三义于此开出而取意别。第二意于不即不离二义之上。各成不断不常。初言不即因故果不断因不常者。不即则有果故果不断因。不与果俱故因不常。次云不异因故果不常因不断者。果从因生故。果非常不异则因能生果。故因不断。此上因果交络明不断常。第三又以不即故因果俱不断等者。当一句上。即具不断不常不即则有因有果故。俱不断不异故。因果俱不常者。此义难见故。释云。非无因常。不异则果从因生故。非无因常。不即则因由果显。亦非无因常。然无因常。乃有二义。一如涅槃云。是诸外道无有一法不从缘生。是故无常。如来佛性虚空不从缘生。是故为常。则是真常。非此所明。二者外道所计微尘世性。前无有因故说为常。此是邪常。是今所拣。第四又亦反此者。应云不即故因果俱不常。不异故因果俱不断。不断义易故更不释。谓不异则从因有果。俱不断灭不常难见故。今释云非相续常者。若即因者。因则至果如泥至瓶。此因则常果。即是因果亦相续常也。此常则是邪见。故今拣之。前不断相续则是正义。以果续不断故。第五云。又以不离是不即下。合不即离及不断不常以为一致。上五释中。初一望次三。即从总开别。此一望前四。即合于前开故令思之。以成深观。疏文中顺下。第二释经。然论释经。先正释文。后释自因。自因之义前以广引。今但释论子果之言。疏中二。释前一更是上古所释。亦可下是第二释正顺论意。亦顺涅槃二十九师子吼问。阴无系者云何系缚。佛答。以烦恼锁系缚五阴。因此便说名色系缚众生众生系缚名色等师子吼。难云。若有名色是系缚者。谓阿罗汉未离名色。亦应系缚。佛答云。善男子。解脱有二种。一者子断。二者果断。言子断者。名烦恼断。未断果故名果系缚。又引油灯以喻烦恼众生。释曰。此明为因义边名子。罗汉断烦恼因未脱果缚。故似后义。以论言无明有二。是则为因之时。即是前支能起于后。若前支至后但有种子。非是正发后支之因故取子时。子即因耳。故论云。是中子时者。令行不断有二义故。以自体助成二义。皆属前支故。而詺因为子者。如谷子生芽故。果即是行。行时有行俱无明。非发业者故不取之。余支例然。皆以前支为后支缘。令后不断助成后支故。
　　疏。正意在其后解。疏后逆观。论云下文二。先引论。后十二因缘下解释。今初。然经中亦历十二。云无明灭故则行灭。无明因缘无行灭不助成故。行灭故则识灭。行因缘无识灭不助成故等。而论云。先际后际灭中际亦无者。意云。若前际无明行无。中际五果则无。后际爱取有无。中际苦果后更不生。总显无因则无果义。而谓爱取有为后际者。即次第六段三际轮回门中。将爱取有以因从果。名后际故。
　　疏。是故不说有不断助成义等。此释上论。是故不说之言而有二释。前约经明故云不断助成。后约论意云不说之果。
　　疏。三一切相智观中言即以无作为缘之相者。三种缘生中无作缘生也。三种缘生者。如十藏中。谓是事有故是事有。是无作缘生是事起故是事起。是无常缘生无明缘行。是势用缘生。今前二观是无常义。今是无作又无常义。初门已明。势用一门遍于前后。亦广在初门。

　　大方广佛华严经随疏演义钞卷第六十六



　　大方广佛华严经随疏演义钞卷第六十七

　　　　唐清凉山大华严寺沙门澄观述
　　第五三道不断。疏。摄过观等者。即唯识论惑苦相摄门。
　　疏。过去迷于本际下。约强弱分别。过迷本际建立生死。力强。爱取引果强。二从其本末下。是本末分别。无明是本过去说之。爱取是末现在说之。前则约用此则约体。此亦俱舍以略摄广中云。三烦恼二业。七事亦名苦。略果及略因。由中可比二。释曰。上二句正以惑业苦摄十二。下二句解妨。谓有问云。一种是惑。何以前际唯一无明。中际分成爱取。一种是苦。何以后际唯二。中具五耶。故为此通。后际二是略果。前际一是略因。由中之五比知后二。由中之二比前之一。若更广说便为无用。但出略广不出略之所以唯识则有。
　　疏。若约二世下。是唯识论即释能生。后问答分别故。彼论中前有问言。何缘发业总立无明。润业位中别立爱取。答曰。虽诸烦恼皆能发润。而发业位无明力增。以具十一殊胜事故。谓所缘等广如经说。于润业位爱取偏增。说爱如水能沃润故。要数溉灌方生有芽。且依初后分二。爱取无熏发义。立一无明。释曰。上皆论文以论对疏。广略可知。然彼论问乃有二意。一问立名不同。一种是惑前立无明。后立爱取等。二问广略有异故。问云总立无明别立爱取故。下答中具有二门。先答立名不同。约胜劣门。后要数溉灌下。答第二问发业润业熏不熏。故斯则出于广略所以。言十一殊胜事者。缘起经说。一所缘殊胜。遍缘染净故。二行相殊胜。隐真显妄故。三因缘殊胜。惑业生本故。四等起殊胜。等能发起能引所引能生所生缘起法故。五转异殊胜。随眠缠缚相应不共四转异故。六邪行殊胜。依谛起增益损减行故。七相状殊胜。微细自相遍爱非爱共相转故。八作业殊胜。作流转所依事。作寂止能障事故。九障碍殊胜。障碍殊胜法故。十随转殊胜。乃至有顶犹有转故。十一对治殊胜。二种妙智所对治故。故不说余。亦名发业支。言且依初后者。谓爱初取后分爱取二以爱为初取为后故。其实有多现行润也。
　　疏。业亦有二。已润未润等者。亦唯识论如初章说。
　　疏。三道皆言不断下。亦是释于始终之难。显无始终。先正释后引证。前中从三烦恼生于二业者。从一无明生一行业。从爱取二生一有业。二业生七苦者。从一行业生识等五。从一有业生生老死故。七复生三者。识等五苦生爱取二。生死二苦生无明故。上云不了知故生死流转。如净意菩萨者。彼论与此相应。偈云烦恼初八九。业二及与十。余七说为苦。三摄十二法。从三故生二。从二故生七。从七复生三。是故如轮转。一切世间法唯因果无人。但从诸法空还生于空法。若准俱舍亦为通难故。论问云。若缘起支唯十二者不说老死果。生死应有终。不说无明因生死应有始。或应更立余缘起支。余复有余成无穷失。答云不应更立。然无前过。此中世尊由义已显。云何已显。颂曰。从惑生惑业。从业生于事。从事事惑生。有支理唯此。释曰。初句有二。一从惑生惑。谓从爱生取。二从惑生业者。谓取生有无明生行。次句有一义。谓从行生识及从有生生。皆从业生事。第三句有二义。一从事生事。谓识生名色。乃至触生受及生生老死。二从事生惑。谓受生爱。义亦应有老死生无明。上一事字即是能生。下事惑字即二所生。从生二字两遍用之。第四句结释酬难。谓诸有支唯此十二道理足矣。上所引论文。则小异义意大同。
　　疏。如二束芦者。谓因果互依初门已有。但约识与名色互依。今通十二因缘。然要云束芦者又取中空十二因缘。相有名生虚无名灭。生灭假集亦如束。芦。
　　疏。计苦行心即是烦恼者。正是邪见亦见戒取。亦是愚痴上业。此惑皆集谛故。故是苦因非解脱因。此亦即是宿作因。外道并如前说。
　　疏。三一切相智观中。即第五入谛观者。故疏有二释。前正论意。二又体三道下。即天台意。下都结中。当更分别。第六三际轮回门。初约相谛观中分三。初总标观名。二释三际。三释经文。
　　疏。三际不同下。二释三际。然唯识分四。一叙意合能所引者。初二能引。次五所引。要一世故十因下正立直至及离断常。皆是论文。其生报定同后报。便异是义释耳。三此则但以下结成论意。故彼论次云。施设两重实为无用。或应过此便致无穷。释曰。言无穷者。若愚前际说过二因。更有愚于前前际者。二因犹少应更说多。若谓愚于后际说二果者。亦有愚于后后际者。二果犹少应更说多。四若尔下会通彼论成三际义。
　　疏。二依智论下。即第二释。言生引俱开者。然俱舍中不说生引。今约大乘又对唯识。合能所引故云俱开。是故结云三道抗行。谓无明行即是能生。非要爱等润竟方能。
　　疏。三依此经等者。此第三释即是大乘有三世义。唯识判三为小乘者。特违至教。言为遮前七定同世者。即上唯识言为遮爱等但是润故者。所遮亦是唯识论意。今明爱等同无明行具发润等。
　　疏。示因招果令生厌者。正说以因从果所以。云果过患由爱等因。应厌因故。亦通妨难。谓有问言。前之二世当世以明。何得未来以因从果。答意可知。
　　疏。则能所引生下。结示本义。谓能引之二许有能生。能生爱等中。必有能引所引之五。通其所生。而言容有者。以大乘中虽说三世。而于五果通种及现。约为种边但为所引。约现行边即是所生。未润之二但名能引。已润之二即名能生。发业爱等但名能引。已润爱等即名能生故。皆容互有。
　　疏。明文昭然者。结弹唯识非不许其立二世义。取二非三故为非耳。
　　疏。已知下三释经文。
　　疏。如是方名见过去因能防三过者。亦是遮难。恐有难言。经但说二在于过去。论主何为反覆相属。故今答云。要知过去因能招现果。现果必从过去二因生。方能护于先业等过。如下当释。
　　疏。现在目睹故分两向明其二义者。此亦通难。谓有问言前说无明行之二因。唯对现在反覆相成。今明现在五法亦应反覆。何因两向。故今答云。前来二因因谢过去。故须对现。以说彼因现果已成。方知彼因招果不失。今之现在非独酬于过去之因。复能依现在招未来果故。两向明之。若更相成不异前二。复应难言。前说无明。已说现果酬于过去之因。今何重说是过去果。此应答云。前酬过去为成过去。今说过招为成现在。故非重也。所以二法两向明之。
　　疏。此未来因决得来果一往定故者。上句释成亦是通难。谓有难言。现在爱等从果名未。过去无明等何不从果而名现耶。故今答云。来果未至从果名未。知其决得令其生厌。过因已谢何得名现。复应问言。现在爱等从果名未。现在识等应从因名过。亦如向答。未因决得故从果名未。现在已得何要名过。复应问言。释前过现反覆两向。今辨未来何以但将因对果耶。答前二经文直说过现。不说相成故论相成。今此经文经自将现对于未来。故论不释。言一往定者。结成上义。谓说一分三世名为一往。理数如是。称之为定。对下展转故云一往。是一向理故。
　　疏。已知三际下。第二护过于中二。先过后护。前中一一过内文皆有三。初标名二征释。三辨所从。所从是疏标释论。皆前之二过以前望后。后之一过以后望前。由无明行在报前故。一未受果报业已谢失。果在于后望前之业以成过故。
　　疏。此上辨过下。第二明护于中有四。一结前征后。二若见下总标护义。三然过去业下出过所以。四举经正护。三中二。先泛明不受报业。后今无明下。举今经文明受报业。今初言一未作者。此言难解。谓若未作则未名业故。今依瑜伽其未作业名为不作。论第九云。不作业者。谓若不思业若不思已不起身业语业。释曰。据此不作即任运所起非故。意思设尔有思。又思已不起身口故。不受报故。九地释表无表业云。作无作作即身口。无作即意。如杀盗等。心虽欲作不形身口。故不受报。若全不作名不受报。何要待言。又何得。论云。业有三种不受报耶。不作即无业故。二未润可知。而论但云作已未得报。其未润言是疏义。加三得对治者。即瑜伽中名不增长业。不增长业总有十种。一梦所作业。二无知所作业。三无故思所作业。四不利不数所作业。五狂乱所作业。六失念所作业。七非乐欲所作业。八自性无记业。九悔所损业。十对治所损业。此十名不增长业。除此十种所余诸业名为增长。
　　疏。今无明缘行下。二举今经明得报义。于中二。先正明。后结酬外难。今初对前三不得报。今无明缘行则显已作者。此拣第一未作业也。既为无明所发之行。此行要是能感当报故。非向来不思之业。
　　疏。现识等五则显已润已受者。则前无明行等已得润竟故。今受果。此则过去二因已含发润。
　　疏。爱取有三则知未得对治者。谓若得对治不应依现更起爱等。此后更有论反释云。若断爱取虽有作业。则无明行不能生有。释曰。则显现在亦有无明与行。是所润等观此论意。则过去二因具于发润但举发业之名。现在爱等亦有发润。但显润名故上疏云皆容互有思之。亦可。现在爱取不润过去。后报之业故不能生有。
　　疏。于已作业既有润未润殊斯为异因者。下第二结酬外难。上立三过。语虽影略总相皆由无异因故。异因即我。今明不要我为异因。即已造已润不得对治。而为异因。此语是前说过。后论论出三过竟云此三种过。以见过去世等异因故。受生报等差别故。释曰。上论总出其过总明答之。今出过所以竟方用结酬。
　　疏。已润则受生报下。第四正明护过。三过即为三别。今初虽一身中具六道业润者。先受那得一时。此即已润为异因。二既自造异因下护第二过。二报即是生报后报。此即已造为异因。三若已作业不得对治下护第三过。即不得对治为异因。言势力续故者。小乘则是后后连持。大乘则是已熏成种。后能得果故云势力。三过度矣者结也。
　　疏。后无明灭下逆观中二。先释文。后然十二缘三世并备下第二结示。谓过去二因即含有爱等。能润业等必依过去识等上起。始生终死等过。具十二矣。现七果上起发润等。现亦具矣。然七事中。五即生死而总别分故说具七。当虽说二同现亦具二。必有五及起因故。是以上言皆容互有。并如前说。言但随化迹隐显分三。令知过因下。出隐显意。义如前说。则愚痴绝命下。是逆观意。以智慧剑破发业惑。以智慧火干于现在润业爱取。则七苦不生。能所引生即四面网。此即史记书言。汤出遇畋捕者。祝云。自天而下从地而出。四方来者皆入吾网中。汤见之歇三面网。祝云。可上者上。可下者下。可东者东。可西者西。可南者南。可北者北。负吾命者入吾网中。显法令宽也。今亦不留一面故曰四开。皆出证无生。若鸟出网以适八方。
　　疏。二约大悲等者。文中三。初顺显有因。次若无下反质明有后。斯因下结尔。
　　疏。当力无力下。文中三。初标牒。二谓此三下。疏释论。三如是穷究下结观。二中三。一释力无力。二以斯三际下释信入依义。三化中下释化胜。言笼取三际方显化胜。亦是瑜伽缘起差别故。瑜伽云。缘起差别云何。谓于前际无知等。如经广说。于前际无知云何。谓于过去诸行等起不如理分别。谓我于过去为曾有耶。为曾无耶。曾何体性曾何种类。所有无知等。亦即俱舍云。说前后中际为遣他愚惑故。彼论云。契经何故唯说有情故有。上偈释云。世尊为遣三际愚惑故说缘起。唯约有情。问如何有情前际愚惑。谓于前际生如是疑。我于过去世为曾有非有。何等我曾有。云何我曾有。释曰。此有三疑。初疑我有无。二疑我体性。为即蕴我离蕴我耶。三疑我差别。为当常我无常我耶。问如何有情后际愚惑。答谓于后际生如是疑。我于未来世。为当有非有。何等我当有。云何我当有。释曰。三疑如前。但曾当有异耳。问如何有情中际愚惑。答谓于中际生如是疑。何等是我此我云何。我谁所有我当有谁。释曰。此有四疑何等是我者。疑我自性也。此我云何者。疑我差别也。我谁所有者。疑我因也。谓此现在我。过去谁因所有也。我当有谁疑我果也。谓我当有谁果也。为除如是三际愚惑故。经唯说有情缘起。以契经说。苾刍谛听。若有苾刍于诸缘起已生诸法。能以如实正慧观见。彼必不于三际愚惑。谓我过去为曾有非有等。释曰。大小论殊其旨皆一。今三际无我斯惑自亡。故以三际化彼凡夫。除其我愚信入无我。修无我行为化之胜。第七三苦聚集门。
　　疏。第五不厌厌观等者。先释观。后文中下释经。前中先正释。后二乘虽知下通妨。恐有问言。四禅已上皆唯行苦。三乘已超何言不厌。故有此通。此有二意。一约界内无。即涅槃十二云。苦有无量相。非诸声闻缘觉所知。二及变易苦。谓为出三界究竟无余故疏。顺中自有三门。一随相增减门。二实理遍通门。三三受分别门。上二即唯识三苦分别门。第三即三受分别门。引论广释。今初即随相增减门。言触对生苦者。因于苦缘生于苦心。故云苦苦。然其触受既通三受偏言苦苦者。就增说故。亦诃责故。言老死坏生者。此遮外难。恐有难言。老死无乐何名坏苦。故为此释。则坏苦有二。一者坏乐。二是坏业。正能坏生即是坏业。得名坏苦。
　　疏。若准瑜伽唯识下。第二引论广释。于中二。先正举论。即约实理遍通门。正唯识文瑜伽同此。
　　疏。若约坏生下。第二以疏会释。于中四。一会坏苦可知。二若依舍受下释上坏苦。十一之言除老死故。三以此三苦从三受生下。释成老死。无舍受言即三受分别门也。四二苦皆言少分下。释少分全分。若是二苦必是行苦者。诸有漏法刹那性故。有是已下释二少分而有二义。一二苦不遍舍受。故名少分。二又是二苦下。坏及苦苦各不相摄。兼无舍受故各不摄二以坏苦中无有苦受。苦苦之中无乐受故。
　　疏。二约大悲下疏文有四。一总释观名。二真解脱者下。举正折邪于中二。先举论文。后此四即涅槃下疏释上论。如次配其乐常德等。故涅槃云下。唯证第四我相隐故。三故下四段下。显妄举正。四今此明其下别释此门。三一切相观。
　　疏。不如实知微苦我慢者。此即论文。从此即增上慢下。疏释上论。然论标名有增上慢释中即无故。
　　疏。指论我慢即增上慢。从本说故。从若知下释非增上慢。言又不如实知者。涅槃云。声闻有苦有谛。而无真实故。第八因缘生灭门。
　　疏。初观文前有三。一释观名。二义名深。一无生故。二生与无生无障碍。二此门下第二指经。三释此四句下。广辨义相。于中三。初双标二章。二理外妄计下。总释二章。言是计是依者。计是破邪之所。依是显理之所。是药者是破邪之能。是理者是显理之能。若望显理理为所显。今用不为理。令于自等而见于理。见理因不故以不为能显。后穷生下彰破显之功。三然其所计下别释二章。先破邪中有二。先计后破。计有三类凡小如前夜摩偈说。二小乘言同类因者。因果相似。如善五蕴与善五蕴展转相望。为同类因。言异熟因者。唯诸不善及有漏善相望故也。言俱有因。如四大种更互相望。为俱有因。三约大乘自有三义。前二通法相无相宗。后一是法性宗。皆执法成病故。俱为所破。至显理中当知其相。
　　疏。所计虽众下第二明破。但指显理而为能破。同一不故。
　　疏。显理复二下。第二显理先标后释。
　　疏。法从缘生故不自生者。即对前果法为自。众缘为他义。说通于二论。一通中论。青目释不自生云。万物无有从自体生。必待众因缘。复次若从自体生。则一法有二体。一谓生。二谓生者。若离余因从自体生者。则无因无缘。又生更有生生则无穷。释曰。据此即以果体为自也。二通对法。先明三句无生。后辨不碍三作初云不从自生者。谓一切法非自所作。彼未生时无自性故。释曰。此释同青目意。论云不他生者。谓彼诸缘非作者故。不共生者。即由于二种因故。释曰。二种因者。即指上二句。自他二句各既不生合亦不生。后辨三作。云然非不自作他作因生故甚深。此意以三作释不无因故。云缘望于果。有功能故。因望于果亦然。合上为三作故。既从三作故非无因。然观三作则自亦是因。今疏中释不自他等。即中论偈意。偈释自生。即是下文因缘形夺中用故。云如诸法自性不在于缘中。此即以他破自。次云以无自性故。他性亦复无。此即以自破他。凭公云。以自破他凡有三种。一总二即三相待。今疏即全有此三。初云既无有自对谁为他。即第三相待破无自可待对故。如无长故无短。次云又一切法总为自故。即第一总义万法皆自。如百人一处皆用。己为自则他亦是自。今破一自则他亦破矣。次云又他望于他亦是自故者。即第二即义。谓如两人二互相望。此言是自指彼为他。他亦自言我即是自。指此为他故。其两人皆有于自。破此人自他人之自亦已亡故。从自他不立下。即双用自他破共生义。如二盲人离不见色合岂见耶。从有因尚不生者。即以三作破无因耳。此中非谓非是无因而立有因。举况以释因缘和合。合是生义。尚不得生。岂用无因而立生义。故四句求生。生不可得。无生之理显然可睹。正理既显计何由生。
　　疏。二约因缘形夺者。即就前计。以因为自以缘为他。而显理也。然对法初散释。亦以破自为先。故云又有差别。谓待众缘故非自作。虽有众缘无种子。不生故非他作。彼俱无作用故非共作。种子及众缘皆有功能。故非无因生。是故如是说自种有故不从他等。一如今疏释曰。初句以自破他。如于外法。以谷子为自水等为他。内法识种为自业种。增上缘为他。若无种子决不生果。故不他生。次句以他破自。故云待众缘故非自作。次无作用故不共生。即以和合无性破共。次有功能故非无因者。以共破无因。言论解同此者。今取论解同对法也。如下释文中辨。彼论结云。若缘起理非自非他遣双句者。犹为甚深。况总亡四句。是故缘起最极甚深。
　　疏。若尔下释妨拣滥。古人多以非无因是从因生故。为此问答。引中论证。唯证假他破自。以自破他等已如前说。故此论难见。意云。汝立自性而能生者。不合更假其余因缘。若有自性而复假缘。则此自性应在缘中。今水土缘中无谷自性。明不自生。疏下二句例然者。即以无作用破共非立无作用生。以共破无因非立共也。此别显无生义故。令审详使物莫滥。若显甚深次下当说。
　　疏。二约无碍下。此门更分为二。先明事理无碍。无力故无生。有力故不碍生。则生不碍无生。无生不碍生。亦取前对法偈明之。而用意有别。亦同初门不自生非不自作等。则上三句显不生。第四句不碍三作。
　　疏。此复二义下。依此力无力。成于事事无碍法门。谓成相入及相即义。如前玄中。
　　疏。文中亦有下。第二释文。此以不他生下。是疏释论。论言有分者。分即支也。从二者非自作缘生故者。亦是论文。余皆疏释。言非谓四缘之因缘也者。此句拣滥。以古德释云无。明望行无因缘义。而言因缘者有二义。一自种为因无明为缘。此二合说故云因缘。然隐此亲种显彼胜缘。故云无明因缘也。二但彼增上缘望自增上果。还是亲因故。说无明为行因缘。此解失意故今拣之。若取有力增上。拣无力增上为亲因者。于理则可然。亦非因缘故为失意也。疏后例余者。谓其余支及与逆观。谓顺观尚即自他不生。逆观岂有自他可灭。
　　疏。二约大悲下。言又计妙行者。以六行伏惑为解脱者。解脱因故。既有欣厌心亦生灭耳。
　　疏。第三一切相智观等。言此有二意者。约俗是贤首意。约真是远公意。前中言生死无际者。即中论本际品云。大圣之所说本际不可得。生死无有始亦复无有终。若无有始终中当云何有。是故于此中先后共亦无。释曰。据此则上二偈。前是俗谛无始。后偈便入真谛。而俗谛无终者。约多人说故。今直就事明。但有无始。后意若约真谛俱无始终。何以但言无始。今谓无明从空而起。故但云无始。下引净名双证二义。无住之本即是真谛。立一切法即是俗谛。俗依真立。真既无始俗亦无始。而论但名为无始。致令二德各见不同。今疏以理而通二德并皆全取。
　　疏。故染净真性皆无始终者。结示通妨。染之与净即上俗谛。皆依无住故无始终。言依无住者。非依无住展转生来。既无住即是实相异名。故无一法不同实相真性。即上约真谛说理无始终。显染可除下通妨。妨云。何以但言无始。故为此通。
　　疏。余如别说者。然初地中已略显示。今更略明。谓或说真性无始无终。性无生灭故。恒沙性德依体说相。亦无始终。证净菩提有始无终。创修成故说之有始。冥同真性故无有终。生死妄法无始有终。未曾离念故无有始。妄可断故本有今无。故说有终。若约以因招果说者。无明为始老死为终。有始有终约智符理。理无始终智亦无始。不尔真智不同真故。妄法有二。亦无始终。一则从缘举体空故。无可始终。二即妄同真故无始终。如波即湿即性无终。随顺观俗即真谛故。若有始终不即真故。故疏结云则染净真理皆无始终。
　　疏。论云下引论牒释。即合即门为一无始故双牒释。
　　疏。不言初际生下。通上中际因缘生言意显无初故者。约俗谛门无明无始故。从今不起妄下。反释论意。故云不生。今即中际不起爱取。何有后际生老死耶。第九生灭系缚门。
　　疏。亦名似有若无者。生灭系缚但顺经文。似有若无即是经意。故论云不共生也。文中顺观之内有三。初牒经文。征起共义。二论云下举论解释。非二作是标。但随顺下。论有三释明不共义。三意谓下疏释论文。即就论三义展转相承。疏有二节。先合释前二。后别释第三。今初但行顺无明不得不生。是第一意既言随顺故。明缘会不得不生。即无生矣。二云何以随顺即得无生。行与无明二互相依无知者。故由上二义故非自作。第二若尔下。别释第三义。以不住释上无知。如河中水。湍流奔逝故无相知。从此同对法下。以论证成对法。即如前文。又中论云。即是过意。据文即因果品云。若因众因缘而有和合法。和合自不生云何能生果。如来品云。阴合为如来。则无有自性等。皆其义也。
　　疏。无明灭下逆观下释逆观。但释不共灭义。生灭之相类前可知。第十无所有尽门。
</div>
    <div class="pagination">
<a href="大方广佛华严经随疏演义钞_page40.html">上一页</a><span>...</span><a href="大方广佛华严经随疏演义钞_page36.html">36</a><a href="大方广佛华严经随疏演义钞_page37.html">37</a><a href="大方广佛华严经随疏演义钞_page38.html">38</a><a href="大方广佛华严经随疏演义钞_page39.html">39</a><a href="大方广佛华严经随疏演义钞_page40.html">40</a><span class="current-page">41</span><a href="大方广佛华严经随疏演义钞_page42.html">42</a><a href="大方广佛华严经随疏演义钞_page43.html">43</a><a href="大方广佛华严经随疏演义钞_page44.html">44</a><a href="大方广佛华严经随疏演义钞_page45.html">45</a><a href="大方广佛华严经随疏演义钞_page46.html">46</a><span>...</span><a href="大方广佛华严经随疏演义钞_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
