<!DOCTYPE html>
<html>
<head>
    <meta charset="UTF-8">
    <title>大方广佛华严经随疏演义钞 - 第 9 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经随疏演义钞 - 第 9 页/共 54 页</h1>
    <div class="content">　　疏。乍复乍单者。复中略有四义。一法喻双题。如妙法莲华经等。二人法双举。如胜天王般若经等。三体用双明。如十住断结经等。四因果双举。如渐备一切智德经等。言或乍单者。通上诸义。谓法单喻单体单用单因单果单。言其类繁广者。即上所明已是繁广。更有从所说时为名。如时非时等经。或从所说处为名。如密严经等。上收余义。故云其类繁广。并非正要故疏略言。
　　疏。今经受称下。第二别明今经得名。于中复二。先举异名。后彰今称前中四义。一数二喻三法四义。用并可知。言梁摄论十胜相者。论曰。谓依大乘诸佛世尊有十相殊胜殊胜语。一者所知依殊胜殊胜语。二者所知相殊胜殊胜语。三者入所知相殊胜殊胜语。四者彼人因果殊胜殊胜语。五者彼因果修差别殊胜殊胜语。六者即于如来修差别中增上戒殊胜殊胜语。七者即于此中增上心殊胜殊胜语。八者即于此中增上慧殊胜殊胜语。九者彼果断殊胜殊胜语。十者彼果智殊胜殊胜语。由此所说诸佛契经诸句。显于大乘真是佛语。今当第十相中。
　　疏。如下离世间及出现品。各有十名者。离世间品十名。经云。佛子此名一切菩萨功德行处(一)决定义华(二)普入一切法(三)普生一切智(四)超诸世间(五)离二乘道(六)不与一切诸众生共(七)悉能照了一切法门(八)增长众生出世善根(九)离世间法门品(十)应尊重听受。应诵持。应思惟。应愿乐。应修行。若能如是。当知是人疾得阿耨多罗三藐三菩提。言出现品十名者。经云。佛子。此法门名为如来秘密之处。名一切世间所不能知。名入如来。印名开大智门。名示现如来种性。名成就一切菩萨。名一切世间所不能坏。名一向随顺如来境界。名能净一切诸众生界。名演说如来根本实性不思议究竟法。即十名也。
　　疏。依今梵本下。第二章。今目也。于中三。初正释今名。二拣前说。三结成今义。疏中一时并举梵言。一时译就此语。若别对者。摩诃言大。毗佛略云方广。勃陀云觉者。即是佛字。佛字略存梵音故。健拏云杂华。骠诃云严饰。修多罗云经。
　　疏。前三异名下。二拣前说。言二品十目多从别义者。不得总该。不可具举故。又局当品者出现十名局于出现。离世间十名局离世间。岂得通为一部总称。
　　疏。故今译者下。结成今义。明其具足。前通辩类中即是复义。而具前四对之复。故理尽义圆也。
　　疏。大方是体。大方无隅故者。大方广三字。总有三义。一三字别释配体相用。如下广说。二方广两字属之为用。对上大字为体。三者大方为体。方字属大。便成无方。言大方无隅者。语出老子德经云。上德若谷。大白若辱。广德若不足。建德若偷。质真若渝。大方无隅。大器晚成。大音希声。大象无形。道隐无名。夫唯道善贷且成。意云。小则有其圭角。大即绝其方隅。隅即角也。借其言用。今大方即法界。等于虚空。何有隅角。
　　疏。若合以华严。则亦喻上之四字者。即是上文二就义中。法喻一对。以严通能所。华为能严。大方广即所严。佛是严成之果。又以因望果。佛亦所严。故华严两字。通喻大方广佛之四字也。言至下当明者。即释严中疏。一体大下别释十大。初体大中二。先总后别。以二义释大而。云即是大字者。古人亦各十义释其七字。不知以七字更互相释。今明大义。则七字皆大。方则七字皆方。广则七字皆广。佛则七字皆佛等。故以体大配于大字。若总举七字。大者体也。方者相也。广者用也。佛者果也。华者因也。严者智也。经者教也。
　　疏。涅槃云所言大者。下证上二义。先证常义。即涅槃第三。名字功德品云。佛告迦叶。是经名为大般涅槃。初语亦善中语亦善下语亦善。义味深远其文亦善。纯备具足清净梵行。金刚宝藏满足无缺。汝今善听。我今当说。善男子。所言大者。名之为常。如八大河悉归大海。此经如是降伏一切诸结烦恼及诸魔性。然后要于大般涅槃放舍身命。是故名曰大般涅槃。释曰。彼经具释大般涅槃。今但取其大字。约体不变故名为常。以性出自古非造成故。故生公序云。夫真理自然。悟亦冥符。真则无差。悟岂容易。不易之体湛然常照。但从迷乖之事未在我。苟能涉求。便返迷归极。归极得本而似始起始。则必终。常以之昧。若寻其趣乃是我始。会之非照今有。照不在今。即是莫先为大。既云大矣。所以称常。常必灭累。复曰般泥洹也。正顺今意。涅槃第二十五。亦云所言。大者。大名不可思议。以体绝常境故。言如人最长者谓无一法先法界故。故老子云。有物混成先天地生。寂兮寥兮独立而不改。可以为天下母。吾不知其名。字之曰道。强为之名曰大。释曰。彼以虚无为道。理异释门。言可证此。疏又云大者。其性广博下。二证上遍义。即涅槃第五。如来性品。南经四相品文云。佛告迦叶。所言大者。其性广博。犹如有人寿命无量名大丈夫。是人若能安住正法。名人中胜故。远公分此一文成二种大。一广故名大。二胜故名大。今但取广遍之义。义便引来彼更有多故名大。如藏多珍宝。复有高故名大。如大高山难至其顶。复有深故名大。犹如大海。即上不思议义。今以多即约用。高即约果。故但用常遍二义。于常义中已含深胜。如人最长即是胜故。又言犹如虚空。复是别文二十三云。又无不遍者。譬如虚空。解脱亦尔。彼虚空者。喻真解脱。真解脱者。即是涅槃。
　　疏。二相大等者。有二意。恒沙性德与起信同。互相即入下。即显圆教事事无碍亦性具矣。然远公释涅槃。亦明体相用。体约性净涅槃。相约方便净涅槃。用约应化涅槃。此通因果。今明所证法中有三。故不同彼。
　　疏。三用大等者。文中三。初正释用大。二涅槃又云下。引证。亦是第五经。南经四相品。以迦叶复问。如佛言曰。我已久度烦恼大海。若佛已度烦恼海者。何缘复纳。耶输陀罗。生罗睺罗。以是因缘当知。如来未度烦恼诸结大海。唯愿如来说其因缘。佛告迦叶。汝不应言如来久度烦恼大海。何缘复纳耶输陀罗。生罗睺罗。以是因缘。如来未度烦恼大海善男子。是大涅槃能建大义。汝等今当至心谛听。广为人说莫生惊疑。若有菩萨摩诃萨住大涅槃。须弥山王如是高广。悉能取令入于芥子。其诸众生依须弥住者。亦不迫迮无往来相如本无异。唯应度者见是菩萨。以须弥山内芥子中。复还安置本所住处下广说作用竟。结云善男子。是菩萨摩诃萨住大涅槃。即能示现种种无量神通变化。是故名曰大般涅槃。是菩萨摩诃萨所可示现。如是无量神通变化。一切众生无能测量。汝今云何能知如来。习近爱欲生罗睺罗。善男子。我已久住是大涅槃。种种示现神通变化。彼经即约果用。今意。明是即体之用。本有之用下佛果有相用者。皆由本自有故。
　　疏。良以涅槃无广。广与大同。下释妨谓有问言。涅槃此义本释大字。何得以广配之。故今通云。涅槃但言大般涅槃。无有广字。以大字含广故。以能建大义。即广家之义。以释大字。今经大字对体。广字对用。故字别释因便。便通方广之经。谓十二分教中有方广经无有大字。而用大字释方广言。即如下合释方广云。宣说广大甚深法故。能生无量广大果故。皆以大释广也。
　　疏。五因大等者。谓发菩提心即十信发心。起解即十住。行即十行。愿即十向。证即十地。精勤匪懈通策于前。以成诸位。所以广说因中差别者。欲收摄论七大性故。次文当知。
　　疏。如摄大乘等。七种大性不离于此者。结会他文。而言等者。等取杂集瑜伽般若。大同小异。摄大乘第一。释大乘云。若广释者。七种大性共相应故。不广说之。瑜伽四十六云。一法大性。二发心大性。三胜解大性。四增上意乐大性五资粮大性。六时大性。七圆证大性杂集十一。说七大性者。一者境大性。二者行大性。三智。四精进。五方便善巧。六证得。七业。彼论云。何等名为七种大性。一者境大性。以菩萨道缘百千等无量诸经广大教法。为境界故。二行大性。正行一切自利利他广大行故。三智大性。了知广大补特伽罗法无我故。四精进大性。于三大阿僧企耶劫。方便勤修无量百千难行行故。五方便善巧大性。不住生死及涅槃故。六证得大性。证得如来十力无畏不共佛法等。无量无数大功德故。七业大性。穷生死际示现一切成菩提等。建立广大诸佛事故。若般若无著论七大性者。一法二心三信解四净心五资粮六时七果。此与瑜伽大同。若与对法会者。一法。即杂集境大性。缘大教法而为境故。二心。即是行大性。即由净心行二利行故。三信解。即智大性。信解与智。于境印持。于境决断。大意同故。四净心。即精进。由精进练磨令心净故。五资粮。即是方便善巧。由大悲般若而为方便。与无住涅槃为资粮故。六时。即杂集第七业大性。穷生死际尽未来时。建立佛事而为业用故。七果。即杂集第六证得大性。谓证佛功德而为果故。杂集据依体起用得果。不舍行因证居其先般若论中约时通因果。故果居时后。余之次第。二论意同。谓依教起行达甚深理。精进长时不滞二边证大胜果。穷生死际建立佛事。故名为大杂集。即是对法瑜伽大同般若。今疏总会上十大义。为七种大性摄。一体大。即第三智。大之中所知无我之理。二相大。亦所知摄。亦法大性即境摄故。三用大。即方便大。而是即体之用。亦境摄故。四果大。全同五因大。摄其五大性。一发菩提心。即是心大。二起解者。摄胜解大。三行愿证。并是行大。是十地因证非果证故。四精勤匪懈。即净心精进大。五成就诸位。即摄资粮大。六智大。全同而义小异。通了性相因果等故。七教大。即是境法大性。八义通前六。但除教故。九名同杂集初一。而义同时大及与方便善巧。十同第六。而具含二论时业二名。为对题中七字摄十故有开合。及次第不同。而义无违。故云七种大性不离于此。或相大一种二论略无理。亦无失。又通约十大。教旨小殊。不妨有异。
　　疏。谓体法相等者。等取下八谓用法果法因法智法教法义法境法业法等。法是轨。持能持自性。故十皆法。
　　疏。三广十义等者。疏文有二。先离释广字。后合释。顺诸经论。释方广经。于中二。先正释十义。后此之十义下结示本源。言前四即杂集第十一中四义。者。彼论云方广者。谓菩萨藏相应言说。如名方广亦名广破亦名无比。为何义故名为方广。一切有情利益安乐所依处故。宣说广大甚深法故。为何义故名为广破。以能广破一切障故。为何义故名为无比。无有诸法能比类故。此方广等。皆是大乘义差别名。释曰。此论标以三名。释成四义。以方广中有二义故。对疏前四次第无差。疏后六即入大乘论。第一中六义者。彼论云。毗佛略者。是摩诃衍。何以故。名毗佛略经。为诸众生说对治法。名毗佛略。亦有众多乘故。名毗佛略。亦以多庄严具故。名毗佛略。亦能出生无量大果报故。名毗佛略。非是称量所能知故。名毗佛略。断除一切诸邪见故。名毗佛略。释曰。次第与疏全同。但以毗佛略隔之。以成六义。然其第一说对治法。似杂集。第三广破。杂集约所破。此约能破。故亦不同。五非是称量。似于集论第四无比。集论约法不可比类。此约心不能知。故并不同。而刊定记云。集以对治。与入破障是同。乃除入论第一加集论菩萨藏相应言说为五者。殊失论意。以菩萨藏相应言说。是总拣小故。总拣已竟。方标三名。释成四义耳。若欲以集论之四。摄入论之六者。一即第二广说义。二即三四广德广生。皆深法故。三即一六对治破见。皆破义故。四即第五广超广绝。大意同故。今取小异。并开为十。则二论不同。谓集论一约言教。入论二约所摄。集论二约通辩甚深。入论别开三约二严通因。四约能生唯果。集论三约合明对治。入论别分一。治烦恼。六破智障。杂集第四似入论第五。已如前会故成十义。然为顺二论之次。故不依题之次。若欲配者。一广绝是大。体绝众相不思议故。二广超是方。妙法无类故。三广摄是广。摄无边故。四广知是佛。具种智故。五广破。六广治。七广生。三皆华字。并是因故。八广德是严。具二严故。九广依是经。依言教故。十广说是义。甚深法是所说故。即总上六字亦可通七。
　　疏。四解佛十义等者。文有三解。初依本经。言如八地及离世间品辩者。上教缘中已广其义。今更略明八地。明十身即离世间品十佛。八地云。知如来身有菩提身。愿身。化身。力持身相好庄严身。威势身。意生身。福德身。法身。智身。离世间品五十三中说十种佛。所谓成正觉佛。愿佛。业报佛。住持佛。涅槃佛。法界佛。心佛。三昧佛。本性佛。随乐佛。十佛即是十身。若欲会者。正觉佛。是菩提身。愿佛即愿身。业报佛即相好庄严身。住持佛即力持身。涅槃佛即化身。法界佛即法身。心佛即威势身。三昧佛即福德身。本性佛即智身。随乐佛即意生身。今疏为顺经题故。不依彼二经之次。言大即法界佛者。大即法界体故。方即是本性佛者。即是本有智性故。广即涅槃佛者。化周遍故。亦随乐佛者。随自他意无不生故。佛即成正觉。佛者佛是梵音。此云觉者故。自觉觉他觉行圆满故。华即愿佛。及三昧佛者。并是因故。严即业报佛者。谓万行之因严成相好庄严身故。经即住持佛者。教法住持法不坠故。总不离心。七字皆是心佛者。是威势身心伏胜故。
　　疏。又佛地论第一下。第二引佛地论者。论无别释。今当略辩。摄此十句。以为五对。一能证智。二所断障。三所证理。四所成益。五显觉相。前四法说。后一喻明。然此五对一一相属。一能证智者。即具一切智是根本智。一切种智是后得智。二所断障中。以一切智断烦恼障。一切种智断所知障。种类而知故。三所证理中一切法者。即真谛法也。一切种相者。俗谛法也。以一切智总相。观法之性。以一切种智别相观法之相。由证法性除烦恼障。由达法相断所知障。四所成益者。一则自利。二者利他。上之三对。俱通二利。若取别义。以一切智自证法性。便是自觉。以一切种智觉法之相。故能觉他。五显觉相者。如睡梦觉者。以一切智觉诸法之性。顿破无明烦恼睡眠故。如莲华开者。以于种智觉法之相。开悟法门。如于华开得见莲故。前即觉察。后即觉悟。此五无缺方称觉满。名曰妙觉。离觉所觉而尽觉故。上之解释未见经论。理必应然。
　　疏。又真谛引真实论。亦有十义恐繁不引者。即真谛三藏七事记中引言十义者。谓觉胜天鼓(一)不由他悟(二)离二无知(三)已过眠梦(四)譬如莲华(五)性净无染(六)具足三义(七)具足三德(八)具三宝性(九)自知令他知(十)初言觉胜天鼓者。天鼓有四德。今并过之。一能觉悟诸天。贼来云来。贼去云去。佛即不尔。能令众生觉三烦恼。若生知生。若灭知灭。二天鼓能护天众。能破修罗。佛即不尔。能救三苦。能破四魔。三天鼓能令诸天受五欲乐。佛即不尔。能令众生受出世乐。四天鼓能令诸天生贪著心。佛即不尔。能令众生生出世心。具此四过。故云觉胜天鼓。二不由他悟者。无师自然智故。三离二无知者。即是烦恼无知。所知无知。四已过眠梦者。凡夫眠而不梦。唯烦恼故。二乘亦眠亦梦。以有无明及妄解故。佛不眠不梦。无有无明舍妄解故。五犹如莲华者。日光照触莲华即开。十地行成佛智自发。六性净无染者。因时虽有烦恼。五义不染。一佛无相故。譬如烟雾不能染空。二是对治故。譬如镕铁不停蚊蚋。三非处所故。譬如大石不能住空。四无转异者。譬如白玉涅而不缁。五妄不染真。譬如幻刀不能斫石。因时有惑尚不能染。果时惑尽岂当有染。七具足三义者。即是三佛。一假名佛。谓六神通。二寂静佛。谓惑不生。三真实佛。谓即真如。八具足三德者。谓摩诃般若解脱法身。九具三宝性者。谓同体三宝。十自知令他知者。即是二利。谓佛智慧力照真如境。名曰自知。复以慈悲力。说十二部经。令他知也。释曰。以此十义有同佛地故恐繁文。
　　疏。五释华十义下。疏文有二。第一别释十华。第二总相料拣。前中即如次配于十佛。如一含十义。表法界佛。含性德故。为对十佛故。为此次亦可配于十度之因。而不依次为顺题故。一即般若。二即智度。三即方便。四即尸罗。五即忍辱。六即是愿。七即禅定。八即是檀。九即是力。十即精进。此意如下普眼长者。以十度因成十身果。故彼经云。为欲令其具佛相好。称扬赞叹檀波罗蜜故。即成相好庄严身。二云。为欲令其得佛净身。悉能遍至一切处故。称扬赞叹尸波罗蜜。即意生身。三为欲令其得佛清净不思议身。称扬赞叹忍波罗蜜。即菩提身。四为欲令其获于如来无能胜身。称扬赞叹精进波罗蜜。即威势身。五为欲令其得于清净无与等身。称扬赞叹禅波罗蜜。即福德身。六为欲令其现于如来清净法身。称扬赞叹般若波罗蜜。即是法身。七为欲令其现佛世尊清净色身。称扬赞叹方便波罗蜜。即是化身。八为欲令其为诸众生住一切劫。称扬赞叹愿波罗蜜。即愿身。九为欲令其现清净身。悉过一切诸佛刹土。称扬赞叹力波罗蜜。即力时身。十为欲令其现清净身。随众生心悉使欢喜。称扬赞叹智波罗蜜。即是智身。末云。为欲令其获于究竟净妙之身。称扬赞叹永离一切诸不善法。即圆净十度八万四千波罗蜜门。万行顿具该上十华。是故梵本名为杂华。上约相显。别配十度。若约圆融。一一行门皆具十义。可以意得。
　　疏。然华有二种下。第二总相料拣。其引果华。亦喻生因。其严身华。亦喻了因。此二无碍。言或与果俱者。如莲华等。因该果海。果彻因源。圆融行故。或不与俱者。杏柰等华。因果区分行布行位不相杂故。此二无碍。是此中华。
　　疏。神通众相等者。净行品云。若见华开。当愿众生。神通等法。如华开敷。若见树华。当愿众生。众相如华具三十二。神通等相。果上用故云与果俱。然神通虽乃通因。且就金玉之华与身俱说。
　　疏。六释严者下。疏文。有三十八义。且为三节。初十总释。次十别释。后十八句互严。今初言为严不同者。如以十宝严一金佛。一真珠严二珊瑚。严等一佛十严。历于十佛。便成百严。约圆融修故。
　　疏。又上十华如次严于十佛者。第二别释义。同一度成一佛。故总别无碍者。总融上二。行布圆融二无碍故。疏更有十义下。第三约互严说。于中有二。一别约十义五对。以互相严。二收成四句。以显互严。今初十义。在文可知。然亦是于别释得名。又释名中。释名之义。若约圆融。皆持业释。若约当相。皆依主释也。如第一用因严果。是华严之佛故。二即佛之华严故。三即佛华严之大方广。四即大方广之佛华严。五即大之方广。六即方广之大。七即大之方。八即方之大。九即大方广佛华严之经。十即诸因互严乃含多义。谓。施之戒戒之施。定之慧。慧之定等。前四成对。后一非对。但可以大等严经。不可以经严大等。故不成对。又为欲显诸因互严故。
　　疏。禅非智无以穷其寂等者。举一为式。余可类取。谓禅无智。但是事定。若得智慧观于心性。为上定故。智不得禅乃为散善。分别慧故。慧若有定。如密室灯寂而能照。离动分别成实慧故。所言等者。等余万行。如施不得戒。非是真施。破戒行檀。非真福故。戒不得施。亦非真戒。悭贪不息。非真戒故。不舍财法。正犯戒故。余并可知。
　　疏。又上来互严下。第二收成四句。于中二。先总标。后初相资四句下。别释。
　　疏。无不从此法界流者。即从本起末证行从理发。无不还证此法身者。摄末归本证理由修显。
　　疏。三理行俱融不二而二下。此句有三节。一此上正释以互融故不二。不坏两相故而二。
　　疏。非真流之行下。第二反成上义。上句反上成行融理。次非起行之真。不从行显者。反上成理融行。
　　疏。良以体融行下。三正成前义。言体融行而因圆者。行即是因。以体融行故因行圆满。行该真而果满者。正成上行融理也。行不该真。何由行得果耶。
　　疏。四理行俱泯。此句易了。然上互融。行融理而行在。理融行而理存。故不二而二。今理行相夺。故云二而不二疏。相即四句下。但例前释。若力用交彻。即说相资。有体无体。即言相即。若具作者。一者唯理。无不真故。二者唯行。理废己故。三者俱融。即行即理。为一味故。四者俱泯。理即行故非理。行即理故非行。故双绝也。言法喻交映者。如人以华严像为喻。喻以因行严佛故。
　　疏。七释经十义。言杂心五义。已见上文者。即藏摄中。谓一出生。二显示。三涌泉。四绳墨。五结鬘。余可知。
　　疏。第四别释得名等者。此中得名。各取前七字别义例。皆二义释之。类前可知。此中释名。即前对辩开合中。五对之中。但除法喻一对。用余四对。以法喻一对华之一字已属因门。故略无之。四对之中望前有二异。一前则从宽至狭故。先明教义。今从狭至宽故。先明体用。又前从下释上故。先明教义。今从上释下故。后明教义。而前五对中。后明人中因果者。以因是华字。借喻中华故在后明。前从宽至狭义已尽故。
　　疏。四教义相对亦通二释者。以易知故不出。若具释者。应云大方广佛华严之经。拣非涅槃等经。故经之大方广佛华严。拣非论中之所明故。而四对皆具二释者。约行布则依主。约圆融则持业。
　　疏。教望于义下。谓四对之中。后二对中通于三释。谓经中有大方广佛华严故。如对法藏论。全取他名以目经故。佛华严有大方广故。故云可思。
　　疏。第五展演无穷等者。然此下四门。皆关中意。然此门中彼有二义。一展一为多。二类结成本。类结成本。不异前第七部类品会中本部故。故此不明。又此展中并皆略示。而有十重。一展法界为理智二门。理即大方广。是所证法界为涅槃。智即佛华严为能证即菩提。虽有六字但是二法。二又展理智为题目。即大是体性包含。方广是业用周遍。故云理开体用。佛即是果。华严是因。故云智开因果。三又展此目为初会。于中自有二重。一但世界成就品。初牒问许说中。已具题目。二通就一会以示品目。
　　疏。十海之中含于体用者。即初会也。十海者。一一切世界海。二一切众生海。三一切诸佛海。四一切法界海。五一切众生业海。六一切众生根海。七一切诸佛法轮海。八一切三世海。九一切如来愿力海。十一切如来神变海。七九与十。此三是用。余皆是体。此十本具皆是所证。故名为理。十之相差是事法界。十之真性是理法界。理事相融。并为所证之理。故云十海是理。
　　疏。智分因果者。上言十智者。知上十海即是十智。而名小开合。经云。佛子。诸佛世尊知一切世界海成坏。清净智不可思议(一)。知一切众生业海智不可思议(二)。知一切法界安立海智(三)。说一切无边佛海智(四)。入一切欲解根海智(五)。一念普知三世海智(六)。显示一切如来无量愿海智(七)。示现一切佛神变海智(八)。转法轮海智(九)。建立演说海智(十)。此上皆有不可思议之言。唯愿海是因。余皆是果。若约所知。一三四八九十皆果。余三为因。三世通因果。
　　疏。又华藏世界下。二通就一会。以示品目。则题目该于一会。言遮那遍中者。非唯遍于华藏。亦遍法界。以世界成就品。亦说毗卢遍严净故。彼偈云。所说无边众刹海。毗卢遮那悉严净。世尊境界不思议。智慧神通亦如是。况第六经云。毗卢遮那佛愿力。周法界一切国土中。恒转无上轮。第五经云。佛所庄严广大刹。等于一切微尘数。清净佛子悉满中。雨不思议最妙法。又华藏品云。华藏世界海。法界无差别。又云。一一尘中见法界皆普遍义。故遮那遍中之言。亦已摄于世界成就品矣。
　　疏。彼二所证所观。即大方广者。果证法界大方广。因观法界大方广。
　　疏。又展此会以成后八者。即第四节。展成一部。
　　疏。又展九会周遍十方者。即第五节。言如第二会光明觉品者。举一会文以为体式。谓光明觉品。总有二十六箭放光。最后遍周法界虚空界。皆云彼一一世界。皆有百亿阎浮提。乃至百亿色究竟天。其中所有悉皆明现彼一一阎浮提中。悉见如来坐莲华藏师子之座。十佛刹微尘数菩萨所共围绕。悉以佛神力故。十方各有一大菩萨。一一各与十佛刹微尘数诸菩萨。俱来诣佛所等。释曰。此即遍十方文。既周百亿阎浮等。故是一类世界。言余会亦尔者。下之七会及第一会。皆遍十方。如第二会。故诸会末多结周遍。
　　疏。又展此诸会各有主伴者。即第六节也。上来但明主经之遍。今辩伴经之遍。而引第三会文。则前遍法界之会。各有重重主伴者。此言例上遍法界之九会也。
　　疏。乃至遍于尘刹者。即第七节也。上但遍国。今则遍尘。
　　疏。异类界等者。即第八第九节也。上来七节。但遍同类。八遍异类树形刹等。而疏言等者。等取第九节异类刹尘。谓异类之刹亦以尘成尘。亦有刹。于中说经尤更多矣。
　　疏。无尽时会者。即第十节。谓上同类异类若刹若尘。皆悉重重犹如帝网。时会与法。皆无尽也。
　　疏。皆不出大方广佛华严。举题总收也清净法界。举本总收也。明从一法界无名无相中。展成无尽。
　　疏。第六卷摄相尽者。相字去声呼。乃至无字法界之相亦不存故。然但解上展。则解此卷。故云从后渐卷。言乃至不出九会者。乃至二字略后五重。不出九会。是第四节耳。若具应云。一卷无尽时处。归异类界尘。二卷异类界尘。归异类界。三卷异类界。不出同类界尘。四卷同类界尘。不出同类刹主伴经。五卷主伴不出主经。结遍十方。六卷遍十方不出九会。七归初会。八归总题。九归理智。十归清净法界。
　　疏。非理不智下。是第十节。卷理智归法界。而有二意。一者理智之中随举其一。即摄于二。但成一味。二者以智为用。以理为体。但摄智归理。不摄理归智。初摄二为一。唯一理字。理体性离。一亦不存。故云无字。又准前展。亦合云总题。不出体用因果。因果虽殊。不出一智。体用虽异。不出一理。然后方融理智。但不异前故略示耳。若从七字倒收者。摄教从义。但有大方广佛华严。摄人从法。但有大方广。摄用归体。不离于大。古人云。一言无不略尽。殊说更无异盈又大体性离言。言思斯绝。唯证相应耳。
　　疏。第七展卷无碍者。谓说有前后实在一时。随门不同。故有三门耳。
　　疏。无量无边法门海。即展时也。一言演说尽无余。即卷时也。如来于一语言中。即卷时也。演说无边契经海。即展时也。
　　疏。第八以义圆收者。疏文有二。先以法摄后以人摄前。中又二。先指前不出总题。后或以教义下。重释摄义。疏文略举。若具说者。应增数明。谓或于无字中一字摄尽。谓或教或义。或性或心。或二字摄尽。疏有三节。亦更应言。或法界字摄尽。或三字摄尽。疏又有一义。顺于后段表三圣。故亦应云入法界摄尽理行果摄尽。从所诠故。或四字摄尽。谓教理行果。教即经字。理即大方广。行即华严。果即佛也。或教义成处摄尽。谓文虽浩瀚。唯一教字。即题中经字。观虽无量。但一缘起。义摄题中大方广三字。成谓行解因果德相用等。虽各缘起不同。据其成立。唯一成字摄尽。即题中佛华严也。处谓一切重重无尽同类异类。重重尘刹唯一处字故总卷之。义唯一性。教唯一文。成唯一念。处唯一尘。此一即是一切之一故。或信解行证摄尽。经有四分。初会是信。次六明解。八约成行。九唯证故。如下当知。或五字摄尽。谓加理字。成信解行证。理是所信所解所行所证故。或六字摄尽。即题中除经上之六字。是所诠故。或理信解行愿证。理即所信等。解行愿三即是三贤。证通地上及极果故。或七字摄尽。即全取一题。一题通目无尽法故。或八字摄尽。即法界缘起理实因果故。或九字摄尽。谓无障碍法界缘起因果故。或十字摄尽。谓体相智用因果教义及境业故。
　　疏。或唯普贤文殊下。第二以人摄也。然有二重。前约人法对辩二圣。后于人法中。各有二圣。佛字当中。两重总收可思。第九摄归一心者。于中二。先指前总明。谓上八门已是一心上说。故云上来诸门不离一心。而诸禅流皆欲弃文而修观行。故复接之以辩此门。
　　疏。心体即大下。后正约观心以释。谓心体离念。离念相者。等虚空界。岂非大耶。心之本智。即方广者。上大是即智之寂。方广乃即寂之智。故云寂照。运无涯之照即心。体相用三。融为所观也。观心起行即华严者。观体照而即寂。止也。观用寂而常照。观也。一心六度万行。皆起觉心性相。即是佛者。一念相应觉也。故经云。佛心岂有他正觉。觉世间。觉性无觉。即根本智。觉相历然。即后得智。此二不二。是无障碍智。
　　疏。觉非外来全同所觉下。上明安立六字。今明卷摄相空。此上融成一味。此下互夺双亡。则一不为一。如斯观行未曾一念不契华严。
　　疏。第十泯同平等者。此门总融前九。八是法师所知。九即禅师所尚。故今会之。于中三。初法说。二余曾莹两面镜下喻明。即借帝网之喻。以喻心境。三见夫心境互照下。合喻。意唯一而文有四节。初取两镜及灯合之。一镜喻境一镜喻心。灯喻本智。但取明了之义。言本智双入者。智性色性本无二故。智知一切法。即心自性故。故此智性入心入境。言心境重重者。合两面镜互照。智照斯在。即合一灯双入。是则以本智为能照。心境二法皆为所照。由斯本智令心境互融。
　　疏。又即心了境界之佛下。第二取两镜及一尊容。以合尊容喻真佛。故今学人。只解即心即佛是心作佛。不知即境即佛是境作佛。今明以如为佛。心境皆如。心如即佛。境如焉非。又心有心性。心能作佛。境有心性。安不作佛。以心收境。则心中见佛是境界之佛。以境收心。则境中见佛是唯心如来。心佛重重者。即两镜之重重。而本觉性一者。即尊容之双入。疏皆取之不可得下。第三双融前二。以成止观心境。两亡即止。理智交彻即观。
　　疏。心境既尔下。第四结例一切。境有多境心有多心。各自相对一一互相融也。万化皆然即总结例。唯证相应。则泯同果海也。
　　疏。第二释品名。疏文有四。一会梵音。二释义理。三立名所以。四会释晋经。今初。疏中一时总对。若别对者。萨婆一切也。噜鸡世间也。印拏俫主也。骠诃庄严也。柰耶法门也。钵攞叵婆威德也。[言*那]忙名也。钵里勿多品也。
　　疏。世者时也下。第二释义理也。于中二。先释世主。后妙谓下。释妙严于中三。初正明三世间严。次众生不严下。出立严所以。后复由佛严下。明二严相成。
　　疏。诸经无此下。第三显立名所以。彰异余宗不名序品。
　　疏。旧云世间净眼品下。第四会释晋经。所得法眼。即今法门威德也。自下第十。别解文义。中二。先释经序。后释经文。今初序之题目。备如音义。直解序文。然此一序。大分为六。一明佛日未兴群生沉溺。二明如来出世德用难思。三自庆逢遇。得闻声教。四别彰此典旨趣玄微。五传译古今。感庆逢遇。六总彰序意。赞理自谦。初中三。一明化法域中。二能化浅近。三所化迷沦。今初有二对。前对明混元之初。后对明三才已著。今初。即盖闻造化权舆之首。天道未分是也。盖闻者。发语之端也。造化者。造作变化。易系辞云。刚柔相推而生变化。又云变化者。进退之象也。权舆者。尔雅云。初哉首基肇祖元胎俶落权舆始也。二皆是始言天道未分者。谓元气混沌未分天地。下云人文始著。即有三才。始分天道。今云未分。即五运之时也。故易钩命决云。天地未分之前。谓之一气。于中则有太易太初太始太素太极。为五运也。运即运数。谓时改易。取易义也。元气未分谓之太易。元气始散谓之太初。气形之端谓之太始。形变有质谓之太素。质形已具谓之太极。转变五气故称五运。皆是天道未分也。
　　疏。宗趣中已明言天道者。易系辞云。易之为书也。广大悉备。有天道焉。有人道焉。有地道焉。说卦云。昔者圣人之作易也。将以顺性命之理。是以立天之道曰阴与阳。立地之道曰柔与刚。立人之道曰仁与义。兼三才而两之。故易六画而成卦。又云。在天成象。在地成形。变化见矣。注曰。象况日月星辰。形况山川草木。又易云。易与天地准故。能弥纶天地之道。仰以观于天文。俯以察于地理。是故知幽明之故。原始反终。故知死生之说。注云。幽明者。有形无形之象。死生者。始终之数也。疏云。天有悬象。而成天文也。地有山川原隰各有条理。故云地理。此上皆是已分之相。因释天道故便举之。此对正在未分之前耳。序曰。龟龙系象之初。人文始著者。第二对明三才已著之相。略如向说。易系辞云。是故天生神物。圣人则之。天地变化。圣人效之。天垂象见吉凶。圣人象之。河出图洛出书。圣人则之。孔疏云。如郑康成之义。则依春秋纬云。河以通干出天苞。洛以流坤吐地符。河龙图发。洛龟书感。河图有九篇也。洛书有六篇也。孔安国云。以为河图则八卦是也。洛书则九畴是也。音义云。尧有神龟负图而出舜感黄龙负图而现。言人文始著者。系辞云。古者庖牺氏之王天下也。仰则观象于天。俯则观法于地。观鸟兽之文与地之宜。孔疏云。此下明圣人法自然之理而作易象。次易又云。近取诸身。远取诸物。于是始作八卦以通神明之德。以类万物之情。释曰。上云图出八卦。今云观乎天地者。或见龟复象天地等。于理无违。音义云。观乎天文以察时变观乎人文以化成天下。此非正意。后人用之耳。君臣父子尊卑上下。谓之人文。龟龙举三皇之时。斯为上古。系象举于夫子。即为下古。然其文王为中古。既有卦爻之辞。已有象矣。则总该三古。又上。云天道即言未分。今云人文则言始著。则二言影略。则初分之时亦皆未著。直至系象已具。方曰著明。故先有者即易。有太极是生两仪。两仪生四象。四象生八卦。八卦定吉凶。吉凶生大业。即三才具矣。上明法化竟。序曰。虽万八千岁。至无边之义。第二明能化浅近也。按帝王甲子记云。天皇氏治万八千年。地皇氏治九千年。人皇氏治四千五百年。有本云。三皇皆治一万八千年。故云万八千岁也。言同临有截之区者。毛诗注云。有截者。齐整也。区者域也。谓四海域内率服齐整。言七十二君。讵识无边之义者。司马相如封禅书云。继昭穆受谥号。略可道者。七十有二君。故管子云。昔者封太山。禅梁父者。有七十二家。梁父即太山下。小山名也。讵者何也。明上七十二家。贤明之君。何能识于称性玄理无边之义。序曰。由是人迷四忍至三途之下。第三明所化迷沦也。言由是者。上明化主及法二皆浅近。盖是域中一身之化。不能令所化免沈苦海。于中上对迷理轮回六趣。下对缠妄没溺三途。言四忍者。即思益经第一四法品中。佛言梵天。菩萨有四法。善出毁禁之罪。何等为四。一者得无生法忍。以诸法无来故。二者得无灭忍。以诸法无去故。三者得因缘忍。知诸法因缘生故。四者得无住忍。无异心相续故。是为四忍。言人迷者。人人皆迷故。但迷四忍容漂人天。故云轮回于六趣之中。家缠五盖。则溺三途矣。五盖者。一贪欲二嗔恚。三惛沈。四掉举。五疑也。言家缠者。家家缠也。上三皆明佛未兴世。群生沉溺竟。序曰。及夫鹫岩下。第二明如来出世德用难思。于中四。一总叹化主高深。二明能化时处长广。三别叹如来胜德。四结德归于如来。初中四句分二。前二句总序佛教兴流后二句寄对显胜。今初。上句明主出西天。故云鹫岩西峙。峙者立也。此约处叹人。后句即化法东被也。故云象驾东驱。言象驾者。略有二义。一一千年后像法之时。佛教方被故。二者象驮经故。初虽白马来仪。本用象故。为对鹫岩故用象驾。宋公题安国寺诗云。为龙太子去。驾象法王归。序曰。慧日法王下。第二寄对显胜。初句出域。后句超因。今初。慧日法王超四大而高视者。出域中也。则异前化在域中。慧日者。以佛为日。略有四义。一破闇如慧。二照现如智。三轮净如解脱。四上三不相离。如同法界。于法自在故称法王言超四大而高视者。即老子道经云。道大天大地大王亦大。域中有四大。而王居其一焉。人法地地法天。天法道。道法自然。释曰。然其说道。乃是清净虚通。故云道法自然。自然者。不知其所以然而然故。即世界始成。域中近事不达业因。故曰自然。今佛出现。善证真常妙穷二谛。天地造化。乃俗谛业因。域中之事耳。后句超因。言中天调御。越十地以居尊者。十地菩萨时经三祇。已断十障已证十如。成十胜行化周十方。今比世尊。犹一块土以方大地。况于四大何足越哉。序曰。包括铁围延促沙劫者。第二明时处长广。初句约处。略举三千大铁围内以为化境。岂同上说有截之区。后句约时。多劫促为一念。一念延为多劫。岂同上说万八千岁。序曰。其为体也则不生不灭下。第三别叹如来胜德中。即双明化主化法。略就三大叹之。上二句明体大也。经云。佛身无生超戏论。非是蕴聚差别法。又云。佛以法为身。清净如虚空。故又云。一切法无生。一切法无灭。若能如是解。斯人见如来。序曰。其为相也无去无来者。第二叹相大也。经云。如来。非以相为体。但是无相寂灭法。身相威仪悉具足。世间随乐皆得见。既无相为相故湛无去来。又德周法界。亦无来去。序曰。念处至多绪。即第三叹用大也。于中二。一约化法为用。二约化体明用。今初。化法玄妙。异前化法域中。即行唯造品。心唯四等。方便多门圆应难测。并如经说。言圆对者。身则圆回普应。若月落百川。音则称物普闻。若风吹万籁。意则刹那顿觉。若海印炳然。故云多绪。序曰。混大空而为量下。二约化体明用。谓大之则无外。细之则无内。经云。譬如虚空。遍至一切色非色处。亦如虚空具含众象。刹尘为量不可数知。故云岂算数之能穷。后句入纤芥之微区。匪名言之可述者。经云。如于此会见佛坐。一切尘中亦如是。尘中有刹。刹复有尘。尘复有刹。重重无尘。非是心识思量之境。故绝名言之表。表义名言难述。即言语道断显境名言不知。即心行处灭。亦是前句明化处普周法界。后句细无不入。经云。一一毛端。悉能容受无边世界而无障碍。示现调伏无量众生。序曰。无德而称者。其唯大觉欤。即第四结德归于如来也。谓上之三段皆属如来。则叹不可尽。论语云。泰伯其可谓至德矣。三以天下让。民无德而称焉。故经云。刹尘心念可数知。大海中水可饮尽。虚空可量风可系。无能尽说佛功德。即其事也。序曰。朕曩劫植因叨承佛记下。第三自庆逢时得闻声教。于中三。一蒙佛记。二荷太平。三万国朝宗重译来贡。今初。久远种因。故得大觉亲记。叨者忝也。从金山下别明记相。初明大云经或有疑伪。后玉扆下明宝雨经。郑氏注周礼云。扆屏风也。天子屏风以玉为饰。宝雨经有十卷。入开元正录。第一卷中云。尔时东方有一天子。名日月净光。乘五色云来诣佛所。右绕三匝顶礼佛足。退坐一面。佛告天子曰。汝之光明甚为希有。天子。汝于过去无量佛所。曾以种种香华珍宝。严身之物。衣服卧具。饮食汤药。恭敬供养种诸善根。天子。由汝夙种无量善根因缘。今得如是光明显曜。天子。以是因缘故。我涅槃后第□五百年法欲灭时。汝于此赡部洲东北方。摩诃支那国。位居阿鞞跋致。实是菩萨。故现女身为自在主。经于多岁正法治化。养育众生犹如赤子令修十善。能于我法广大住持建立塔寺。又以衣服饮食卧具汤药供养沙门。于一切持常修梵行。又一切女人犹有五障。此天子不为二障所障。一者轮王。二者不退菩萨。余如彼经。释曰。此时更无女主弘建若是。斯言不虚。序曰。加以积善余庆下。二荷太平也。易云。积善之家必有余庆。积不善之家必有余殃。今由积善故。得地平天成河清海晏。晏犹安也。序曰。殊祯绝瑞下。第三万国朝宗重译来贡也。于中二。初两对标。后两对释。前中谓万。方仰德殊异祯祥。奇绝瑞应日日而至。月月而书。书史册也。贝牒灵文亦时臻而岁洽。岁岁沾洽。二逾海下。两对释成。初成上祯祥而至。后架险下。成上贝牒臻洽。逾海航深。皆水行也。越漠架险。皆陆路也。

　　大方广佛华严经随疏演义钞卷第十六



　　大方广佛华严经随疏演义钞卷第十七

　　　　唐清凉山大华严寺沙门澄观述
　　序曰。大方广下。第四别叹此典旨趣玄微。于中二。先总叹。后别叹。今初。先二句标其深广。后视之者下。成上二句。既为秘藏故视之不见。称为性海。安测边涯。挹者。珠丛云。以器斟酌于水也。故文选头陀寺碑云。盖闻挹朝夕之池者。无以测其浅深。仰苍苍之色者。难以知其远近。故今测量者。以管窥天用蠡酌海也。序曰。有学无学志绝窥觎下。第二别叹。于中三。初约人叹。二约法叹。三约处叹。初中二。先对劣显胜。后当体显胜。前中初句通三乘。后句别说。然二乘在座如聋如盲。三乘菩萨积行多劫。不能测故。窥者。左传云。谓举足而视觎者。珠丛云。谓有所冀望。后最胜种智下。当体显胜。上句约果满。以满二严成种智也。下句云普贤文殊等者。纳因圆。普贤之行文殊之愿。二皆圆也。亦得行愿通上二圣。序曰。一句之内下。第二约法叹。于中上句约能诠深广故。一句之义竭海墨而不尽。后一豪之中下约所诠。事事无碍故。一豪之中置刹土而非隘。序曰。摩竭提国下。三约处叹。举摩竭者。九会本故。不起觉场而周遍故。举普光者。近菩提场。又说信门该于果海。故云爰敷寂灭之理。序曰。缅惟奥义下。第五传译古今感庆逢遇。于中二。先明前译多阙。后明今译多具。今初。缅者远也。惟者思也。六代。即晋宋齐梁陈隋也。言惟启半珠未窥全宝者。即涅槃圣行品。雪山童子闻化罗刹。云诸行无常是生灭法。惊而愿视。唯见罗刹。问罗刹云。大士。汝于何处得是过去离怖畏者。所说半偈。大士。汝于何处而得如是半如意珠。释曰。欠下半偈义未全故。若得闻下生灭灭已寂灭为乐。即全宝也。今明先译既多阙略。为半宝也。序曰。朕闻其梵本下。第二明今译多具。即全宝也。文中有六。一邀迎。二正译。三感征。四事毕。五赞益。六庆遇。今初。事如玄谈。序曰。粤以证圣元年下。第二证译也。月旅姑洗者。正当三月。言亲受笔削者。则天躬自刊削。言笔削者。汉书卫青传云。削则削。笔则笔。削谓删去。笔谓增益。有云理书勘受削而注之。良以古人书竹木简。以刀削故序曰。遂得甘露流津下。三感征也。十四日是辛酉。庚申即十三日。壬戍即十五日。前后一日各有感征。谓则天于十三日夜梦。见遍天之内皆降甘露。十四日覃开译经。十五日天降甘雨。覃者。尔雅云。及延也。郭璞注云。谓蔓延相被及也。式开下成上征祥。此二句亦可通上二瑞。皆一味之泽。亦可式开实相成上甘露。不死之药况实相之常住故。一味之泽成上膏雨。一云一雨无异味故。式者用也。序曰。以圣历二年下。第四事毕己亥取于乙未丙申丁酉戊戌己亥首。涉五年缮写方毕。缮者。说文云补也。珠丛云。治故造新。皆谓之缮。序曰。添性海之波澜下。第五赞益。于中二。先明益教理。大波曰澜。玄言曰。廓者张小使大。郑玄注。礼云。疆者界也。说文云。域者封也。谓玄言既加。添足性海。开廓法界矣。后大乘顿教下。二辩益物机。序曰。岂谓后五百岁下。第六庆遇也。于中先庆遇。后发愿。今初。前句约恶时得闻。是一幸也。后一句约恶处得闻。此二幸也。初言后五百者。如来灭后有五五百年。第一五百年解脱坚固等。今当第四五百年。故云后也。在三五之后故。故金刚经中。于后五百岁信受者难得。言俄启珠函之秘者。即智论第六十四云。般若是如意珠。舍利如函箧。舍利之中虽无般若。而为般若所熏故。得一兴供养千反生天。今用此事。则如来如函。华严经是如意珠也。序曰。所冀阐扬沙界下。二发愿。于中二。先雨句横遍沙界。粗相遍也。尘区者。明微细遍。遍微尘中之区域故。后并两曜而长悬下。二句明竖穷长悬永布故。两曜即日月。喻如来根本后得智也。序曰。一窥宝偈下。第六总彰序意。赞理自谦。于中三。先两句正制序由。以披寻玩味庆喜深故。毛诗注云。复谓反复。珠丛云。复谓重审察。即是南容三复白圭。疏中已引二虽则无说无示下。赞理离言要假言显。无说无示。则净名目连章之文。不二之门。即净名不二法门品。亦如疏说。因言而显言者。若无文殊赞默之言。安知无言之为妙。故寂灭之相假以言诠。言大千之义者。即出现品。尘含经卷喻。疏中已引。故大千经卷潜尘无益。聪慧者开便能益物。今假言显义。当开尘示于经卷有成益也。三辄申下。谦己结成。上己略释序竟。其中有与理相应者。随时取舍耳。
　　疏。第十别释文义者。疏文分二。先总科。后释经。前中三。谓标彰。列名。解释。
　　疏。初本部三分者下。解释十重三。初分中分二。先明序正。后流通。有无下。别释流通。于中三。一序昔说。二序昔义。三申今解。
　　疏。此上七解下。二会昔义也。复会前七师融成四句。一即第七师。三即前六师。二四义加。二唯正宗者。意取悟入显理。为正宗故。故河西道郎云。若因初分以得悟。则初分为正。若因后分以得悟。则后分非傍即斯义也。
　　疏。今依具三下。第三申今正解。谓上显义理包含。纵成四句。依文释义三分可依。若无流通。序正安立。若唯有正起尽不明。若约无言如何解释。就疏文四。一立取源由。二所以三者下。辩三之相。三非唯一部下。例成前义。谓会品之文尚须三分。何况一部不立三耶。四虽六解皆通下。辩定流通。于中三。先取正义。次辩前顺违。后结正释。
　　疏。初之一解下。二辩前顺违。出前不取五释所以。
　　疏。令正宗中阙证入者。此即光统以法界品为流通。法界是证入因果众海大问。新众远集。佛自入定。众海顿证。判为流通。已抑经文。况正宗中但有信解行三而无证入。
　　疏。第三但属善财一相者。此即裕公以法界后偈为流通。但是善财五相之中。显因广大相之一半。故非一部流通。
　　疏。后二偈下。但言有云。即刊定记主意用此义。言但结偈中佛德者。以普贤向赞如来。言不能尽。故总结云。刹尘心念可数知。大海中水可饮尽。虚空可量风可系。无能尽说佛功德。若将此结叹佛德。判为流通。则一部之中无菩萨德。
　　疏。十行等末类有此偈者。上以义破。此以文破。彼非经终而有此偈。故今此偈。非是一部用为流通。但当会当品流通意耳。言十行末偈者。偈云。菩萨功德无有边。一切修行皆具足。假使无量无边佛。于无量劫说不尽。何况世间天及人。一切声闻及缘觉。能于无量无边劫。赞叹称扬得究竟。释曰。法界偈末。结佛德无尽。此结十行菩萨之德不可尽耳。而言十行等者。等取十向十地。十向末云。一切众生由可数。三世心量亦可知。如是普贤诸佛子。功德边际无能测。一毛度空可得边。众刹为尘可知数。如是大仙诸佛子。所住行愿无能量。此结回向行愿无尽。十地末云。十方国土碎为尘。可于一念知其数。豪末度空可知量。亿劫说此不可尽。而言此者。明此上十地德无尽耳。是知位位品品德德之末。皆结无尽。故非一部之流通也。
　　疏。经来未尽未必在后者。破第五师言未必者。容许后有但不必定耳。如毗卢遮那品末。或随好品末等。既不必有。故难取定。
　　疏。眷属流通但约义故者。即第六师以约义理。于一佛乘分别说三。根本法轮摄彼眷属故云摄群经为眷属。何必将彼为此流通。此中有序不用彼序。何独用彼为此流通。
　　疏。故依远公。三结归正义。
　　疏。古云此九会中大位问答总有五番者。疏意存四故举古释。以第五无大位问答故。于中二。先叙昔。后古德以善财下。密示今意。意有其二。故但为四。一五无大位问故。二第五属流通故。故云今既判入流通。则前唯四。第四应名依人证入成德分。
　　疏。兼取流通以为五分者。顺于古义。第一分中既摄一部序分。不于正宗之内分为五分。故取流通为第五分。理亦无违。但无大位之问。故疏合为四耳。
　　疏。三以文从义科谓据现文但有其四。四位大问故。就第二分中。有差别平等二义。故分为五周因果。
　　疏。初五位明因。后八相明果者。且依一相。以八相是应现故。故属果摄。若克实而言。成如来力下四门。方是其果。前一百九十六门。皆属因摄。若以八相为果。果有一十九门。余皆属因。言名出世因果者。品名离世间故。言亦名成行因果者。废于位名意在行故。
　　疏。四前后褶叠科者。虽有十重总为二分。从后倒褶节节。除后就前分二故。
　　疏。初位前十信行者。以四十二位明义。十信未成位。但为住因。故仁王詺十住为十信。故取能成信詺所成住故。
　　疏。五前后钩锁科者。即是新意。文中二。初总标。二正释。
　　疏。一第一会为依报因果下。第二正释也。然文有十节。谓一经初五品。二毗卢遮那品。三名号下三品。四问明至住处。有二十三品为一节。五不思议至随好三品为一节。六普贤行品为一节。七如来出现品为一节。八离世间品为一节。九入法界品为一节。初后不重用。但合有八重因果。以第九离世间及第十法界。各自为一重因果。故得为十。
　　疏。五取不思议品下。此一因果。疏文有四。初正明。二解妨。三引证。四结成。初文可知。
　　疏。以不思议等与前为果下。二解妨。谓有问言。差别圆融二义非一。如何前差别果。得为圆融果耶。故通意云。虽不思议等经文是一。所望异故。果别于因。成差别因果。果自圆融。得成圆融之果。言圆融者。以一一德周法界故。三十六门。门门之中。含十句故。所说之相难测量故。品名标为不思议故。
　　疏。然有六义下。三引证。证成不思议等三品。为普贤行之果。普贤行品。是不思议等因。
　　疏。一因果相属科中多先果后因者。五周因果。所信证入二果居先。差别因前。亦先有果。故云多先果也。今亦先果后因。为例同也。而言因果相属科者。即前第三以文从义科也。谓从因果相属之义。科成五故。
　　疏。二四十八后未有证成等者。若不思议至随好。唯属差别果。因果既终。合有现瑞证成。今却无证。普贤行品既唯属出现之因。既未说果。何得有证。明知普贤行竟有证结属前来不思议等故。
　　疏。三普贤品初无别发起者。若不属前此品之初。应合别有发起。既无发起明是属前。
　　疏。四以义等者。果德难思。不可但为差别果故。
　　疏。五前虽有问等者。即第二会初之问。而复问者。欲显不思议下难思。是圆融因果之初故。
</div>
    <div class="pagination">
<a href="大方广佛华严经随疏演义钞_page8.html">上一页</a><span>...</span><a href="大方广佛华严经随疏演义钞_page4.html">4</a><a href="大方广佛华严经随疏演义钞_page5.html">5</a><a href="大方广佛华严经随疏演义钞_page6.html">6</a><a href="大方广佛华严经随疏演义钞_page7.html">7</a><a href="大方广佛华严经随疏演义钞_page8.html">8</a><span class="current-page">9</span><a href="大方广佛华严经随疏演义钞_page10.html">10</a><a href="大方广佛华严经随疏演义钞_page11.html">11</a><a href="大方广佛华严经随疏演义钞_page12.html">12</a><a href="大方广佛华严经随疏演义钞_page13.html">13</a><a href="大方广佛华严经随疏演义钞_page14.html">14</a><span>...</span><a href="大方广佛华严经随疏演义钞_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
