<!DOCTYPE html>
<html>
<head>
    <meta charset="UTF-8">
    <title>说无垢称经疏 - 第 23 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说无垢称经疏 - 第 23 页/共 30 页</h1>
    <div class="content">　　经。遣化菩萨(至)善根增进。
　　赞曰。此陈遣信。所以称扬我及此土。令彼菩萨善根增故。即前所说当欣大慧。此答前问从何处来。
　　经。彼菩萨众(至)无畏若斯。
　　赞曰。重请所由也。其无垢称。道德何如。神通无畏如此可爱。若如也。斯此也。
　　经。彼佛告言(至)无量有情。
　　赞曰。此广谈德也。初地菩萨。为百百亿国。二地。千百亿。乃至十地。遍于十方一切佛国。顿令化往施作佛事。利乐有情。彼无垢称。位德既高。故能若此。
　　经。于是最上(至)化菩萨手。
　　赞曰。下第二段得食而返。有七。一香台与食。二菩萨请来。三彼佛许敕。四彼众至此。五化座待之。六食香普薰。七众闻惊悦。此初也。有一香器。能生众香。盛满香食。授化菩萨。佛力所加。盛食授与。显佛慈悲欲为利益。自盛付之。或显由佛。力。未必自盛。
　　经。时彼佛土(至)听闻正法。
　　赞曰。二菩萨请来。请来至此。礼敬三宝。此请礼敬佛。及闻正法。旧文无法。
　　经。并欲瞻仰礼敬(至)加护听许。
　　赞曰。此敬礼僧。陈请来意。愿加听许。
　　经。彼佛告曰(至)今正是时。
　　赞曰。三彼佛许敕。有二。初许。后敕。此许也。
　　经。汝等皆应(至)醉闷放逸。
　　赞曰。下敕有三。初敕摄香。次敕隐色。后敕于世界勿生劣想。或初为人。后为世界。故有敕之。初有二敕。此初文也。堪忍恶界。气恶无香。乍闻香极。恐生醉闷。耽染爱著。既醉闷已。无所觉知。乃为放逸。不自策励。
　　经。汝等皆应(至)心生愧耻。
　　赞曰。此敕隐色。彼大菩萨。相好严身色相第一。此小菩萨。随劣恶生。外非胜相。顾己观他。心生愧耻。故应隐色勿遣生惭。
　　经。汝等于彼(至)而作障碍。
　　赞曰。下敕于界勿生劣想。初标。后释。此初也。妙香世界。珍宝香成。此土秽处。实为下劣。障碍有二。一于世界生下劣想。心生卑贱。不敬彼佛。不度彼生。自为障碍。二于世界生下劣想。心生卑劣。不为化度。与此众生而作障碍。
　　经。所以者何(至)无有差别。
　　赞曰。此释敕意。一切国土。无有实体。犹若虚空。或法性土。无相如空。何善何恶。佛为化生。随乐示现。染净无定。然佛所感报土。清净无别。故知释迦土秽。随乐现之。本土清净。与我无异。故于彼土勿生下劣。
　　经。时化菩萨(至)欻然而现。
　　赞曰。四彼众至此。彼佛许来以赴净名之意。无垢心念以利所宜之生。故双承威神。欻然至此。
　　经。时无垢称(至)皆坐其上。
　　赞曰。五化座待之。命进设座。待宾当机。故化为之。以安上客。
　　经。时化菩萨(至)香气芬馥。
　　赞曰。六食香普薰。有三。初以食器授。二普薰世界。三由薰气馥。如文可知。
　　经。广严大城(至)身心踊悦。
　　赞曰。七众闻惊悦也。
　　经。时化城中(至)无垢称室。
　　赞曰。下第三段众闻皆集。有二。初人王入室。后天神来仪。欲显可尊。幽显咸萃。人王有三。一入。二叹。三礼。此入也。人闻香气。近众皆来。
　　经。见此室中(至)叹未曾有。
　　赞曰。二叹也。睹众甚多。见座高广。故生欢喜。叹未曾有。
　　经。礼诸菩萨(至)却住一面。
　　赞曰。三礼也。菩萨声闻。变身称座。彼来既睹。故为敬礼。
　　经。时诸地神(至)无垢称室。
　　赞曰。此天神来仪。有灵闻香。理应寻至。况诸威德闻已不来。色界诸天。虽无鼻识。圣根互用。闻香亦来。应依定闻。故皆来至。
　　经。时无垢称(至)甘露味食。
　　赞曰。下第四段劝众食之。有六。初劝皆食。二有念食少。三化者结之。四食已有余。五食已安乐。六身出诸香。初文有二。初劝。后诫。此劝也。此食乃是香台如来所施甘露。能消一切烦恼毒害。上妙味食。
　　经。如是食者(至)定不能消。
　　赞曰。此诫也。佛行大悲。薰击身心。变起此食。本欲利乐诸有情故。勿以生死自利少分下劣之心而食此食。无大悲意。定不能消。诫生大意。
　　经。时众会中(至)如是大众。
　　赞曰。二者念食少也。
　　经。时化菩萨(至)无量福慧。
　　赞曰。三化者诰之。有二。初略诰。后广显。略诰有二。初标。后释。此标也。此食乃是如来所设。勿以小福轻量不足。
　　经。所以者何(至)终无有尽。
　　赞曰。此释也。海水有穷。食终无尽。佛力能置。故使然也。
　　经。假使无量(至)犹不能尽。
　　赞曰。下广显前义。有二。初标。后释。此标也。设使大千一切有情。一一以手。握抟此食。量等妙高。经劫抟握。而欲食之。犹不能尽。
　　经。所以者何(至)终不能尽。
　　赞曰。下释所由。戒定等五。如前已释。食从此等无边因生。果亦无量。佛食之余。故诸有情经百千劫。食终不尽。
　　经。于是大众(至)而尚有余。
　　赞曰。食已有余。乍观食器。一力所。圣德所加众食不尽。
　　经。时诸声闻(至)之所住持。
　　赞曰。五食已安乐。初法。后喻。妙食所持。圣威所引。本为济物。故身安乐。举喻成言。此食者。譬如一切十方报土。安乐庄严世界菩萨安定之身。胎悦无恼。与彼同故。不但西方极乐世界。十方一切安乐世界。皆以为喻。
　　经。身诸毛孔(至)种种妙香。
　　赞曰。六身出诸香。食此食者。亦如十方妙香世界。众妙香树。常出妙香。昼夜无尽。不但上方妙香世界香树为喻。十方一切妙香世界。皆所喻之。义无异故。
　　经。时无垢称(至)云何说法。
　　赞曰。下第五段此问彼佛。有二。初问。后答。此问也。即阶小位。亦有不知。故试问言汝等知不。
　　经。彼诸菩萨(至)皆悉调伏。
　　赞曰。下答有二。初答不同。后释利相。此初文也。不同此土依音声起文词说法。但以妙香。令其息恶。故云调伏。
　　经。彼诸菩萨(至)菩萨功德。
　　赞曰。此释利相。菩萨座树。香气皆流。彼闻妙香。即得胜定。定为根本。使能发慧。菩萨功德。因此而生。定能发生一切功德。故名一切德庄严定。
　　经。时彼上方(至)云何说法。
　　赞曰。下第六段彼问此法。大文有六。一问化宜。二答化法。三彼赞叹。四述成。五问生净土之因。六答得净土之业。此问化宜也。
　　经。无垢称言(至)而调化之。
　　赞曰。下答化法有三。初标答以言。次别显言相。后释言所由。此初也。夫行化者。皆为应宜。宜既难调。化须刚强。以言导利。初物可从。香味引之。彼使乖角。故以刚强之语。化彼难调之众。
　　经。云何名为(至)刚强语言。
　　赞曰。下别显言相。有三。初问。次答。后结显成。此问也。
　　经。谓为宣说(至)是诸根缺。
　　赞曰。下答有二。初四段。唯示恶因果令生厌断。后有廿对。通示善恶令生欣厌。此初段有五句示恶果。无暇生者。八无暇处生也。无暇之义。如前已说。三恶趣中。应说处所形量若相命限。如余处辨。恐繁不述。
　　经。此是身恶行(至)是意恶行果。
　　赞曰。此第二段有三句。示三业中恶因果也。三业体性。有表无表。诸支多少。界地宽狭。皆如别章。然通加行根本后起三种。轻重之业。皆此所摄。故恶十业道外别明三业。业道唯重。唯根本故。
　　经。此是断生命(至)是欲邪行果。
　　赞曰。下第三段有十句。示十业道恶因果也。此身三恶。不与取者。旧云偷盗。不但劫窃盗方名此罪。今显一切地物他心不与而强取之。皆此罪故。名不与取。欲邪行者。欲谓贪欲。显究竟时皆贪欲故。要非自物。设是自物。非时非处非量非度。亦成业道。异此自物。便非业道。故名邪行。
　　经。此是虚诳语(至)是杂秽语果。
　　赞曰。此语四恶。心境相乖名虚。以令他解名诳。若言妄语生死实语。亦名妄语。体虚妄故。离间语者。旧名两舌两头舌。可名两舌。五头首舌。并名五舌。由此但应言离间语。出言离间他亲好故。粗恶语者。旧云恶口。此非口恶。是语恶故。发世猥言。粗鄙可恶。名粗恶语。杂秽语者。旧云绮语。杂饰名绮。诸赞叹词。皆应绮语。今名杂秽。文词绮杂。鄙猥名秽。诸赞叹词。便无此过。
　　经。此是贪欲(至)是邪见果。
　　赞曰。意三恶也。此恶业果名有四。一异熟果。为造下品十恶业道生饿鬼。中品生畜生。上品生那落迦。人天之果。并善业招。设有别报不善业果。不名异熟。由此但说三恶趣有。二等流果。谓从恶趣没后生人中。由杀生故。短寿多病。不与取故。乏少财物。欲邪行故。妻不贞良。虚诳语故。多被诽谤。离间语故。亲友乖离。粗恶语故。恒闻不如意声。杂秽语故。言不威肃。由贪欲故。贪转猛威。由嗔恚故。嗔转猛盛。由邪见故。痴转猛盛。诸邪见者痴增上故。三增上果。由杀生故。一切外事乏少光泽。不与取故。多遭霜雹。欲邪行故。多诸尘坌。虚诳语故。多诸臭秽。离间语故。高下险阻。粗恶语故。其地碱卤硗确秽恶。杂秽语故。时候乖变。贪欲故。果实鲜少。嗔恚故。果味辛苦。邪见故。果味辛苦或全无果。四士用果者。令相应俱有二法增长。或更无别体。即此三果五蕴假者之所感得。无多别相。所以不说。此等一一。皆如瑜伽第五十九六十。对法第七。及如经说。
　　经。此是悭吝(至)是愚痴果。
　　赞曰。下第四段有六句。示六蔽恶因果。亦有三果。准前应知。随义别配。
　　经。此受所学(至)此非应作。
　　赞曰。下廿对。旧有九对。通诸善恶。令生欣厌。此有三对。受所学者。初所受戒。持别解脱者。受持戒。或初遮戒。后是性戒。或后是初时。初舍恶故。初是后时。领所受故。翻上二可知。此应作者。作持之戒。非应作者。止持之戒。或作犯之戒。
　　经。此是瑜伽(至)此非障碍。
　　赞曰。此有三对。瑜伽者。相应观行义。永断者。圣道弃之。障碍者。障圣道法。
　　经。此是犯罪(至)此是邪道。
　　赞曰。此有三对。出罪者。忏悔法。杂染者。染谓烦恼等。与染杂者诸有漏也。
　　经。此是善(至)此是过失。
　　赞曰。此有六对。顺理益物名善。可毁可坏名世间。可厌可怖名罪。漏者烦恼。犹如漏舍。甚可厌恶。有此烦恼。故名有漏。为之言作。有所为作名为有为。加功而得此德。名为功德。翻上可知。
　　经。此是有苦(至)此是涅槃。
　　赞曰。此有五对。逼迫名苦。适悦名乐。恶法可厌。劣法可舍。嚣繁名生死。翻上可知。
　　经。如是等法有无量门。
　　赞曰。此结类成。上来诸门。名无量义。恐繁不述。应如理思。余土众生。根利易化。见光明等。便能入道。此土不然。故须丁宁一一教示。
　　经。此土有情(至)令其调伏。
　　赞曰。下释语言所以。有三。一法。二喻。三合。此法说也。
　　经。譬世如象马(至)然后调伏。
　　赞曰。此喻说也。旧文两喻。加楚毒者苦鞭捶等。
　　经。如是此土(至)趣入正法。
　　赞曰。此合说也。诲者示也。喻者晓也。苦切晓示。令其调伏趣入正位。
</div>
    <div class="pagination">
<a href="说无垢称经疏_page22.html">上一页</a><span>...</span><a href="说无垢称经疏_page18.html">18</a><a href="说无垢称经疏_page19.html">19</a><a href="说无垢称经疏_page20.html">20</a><a href="说无垢称经疏_page21.html">21</a><a href="说无垢称经疏_page22.html">22</a><span class="current-page">23</span><a href="说无垢称经疏_page24.html">24</a><a href="说无垢称经疏_page25.html">25</a><a href="说无垢称经疏_page26.html">26</a><a href="说无垢称经疏_page27.html">27</a><a href="说无垢称经疏_page28.html">28</a><span>...</span><a href="说无垢称经疏_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
