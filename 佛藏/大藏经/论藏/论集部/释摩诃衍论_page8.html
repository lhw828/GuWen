<!DOCTYPE html>
<html>
 <head>
  <meta charset="utf-8"/>
  <title>
   释摩诃衍论 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释摩诃衍论 - 第 8 页/共 10 页
  </h1>
  <div class="content">
   此文为明何义。谓欲显示精进修行之义故。云何显示。谓有众生作如是念。若无明体唯是一种。遍于一切诸众生者。无明唯一众生众多。易可断除。何须敢劳可修行也。如见世间相。多人作一事。为难之不足不勤修行。为欲对治如是懈怠痴众生故。如来说言有无量无边无明能覆佛性。以此义故一无明义而得成立。若尔一众生烦恼尽时中。余一切众生皆悉亦可尽。所以者何。唯一无明故。若一人断时余人不能断者。不可得言同一无明。复次有众生界断绝过失故。此事不尔。无明虽一相续别故。其相云何。颂曰。
　　譬如夜闇一　　遍到十室中
　　灭一室闇时　　余灭不可言

　　论曰。夜闇虽一。而能遍到十室之中。闇一室一亦不可言。室十闇十亦不可说。于一室中人以明灯照室之中。闇尽灭无余。明圆显遍照一室中。闇尽灭无余。九室中闇尽灭无余亦不可言。余九室闇具有不灭。灯照一室闇不灭者亦不可说。无明烦恼亦复如是。言夜闇者喻于无明。言十室者喻众生身。言明灯者喻于智慧。是故当知。无明虽一相续别故。断及不断各各不同。若一众生烦恼尽时。余诸众生不能断者。烦恼未尽众生身中本觉佛性。为无明覆。烦恼已尽众生身中本觉佛性。无明所覆已尽出离。离障佛性为障佛性。天殊地别。何故今言同一佛性。不分其体遍诸众生。本觉佛性等虚空界。无所不遍无所不至。无所不通无所不当。平等平等一味一相无有差别。而无明藏中本觉佛性为染覆障。法界之外本觉佛性离染覆者。此俱攀缘虑知之心现量境界。非是自性中实理心。是故当知佛性之理。唯是一种等无差别。是故马鸣尊者大宗地玄文本论中作如是说。
　　月轮现千器　　若有浊水器
　　现而非分明　　若有清水器
　　圆现而明了　　晦明虽不同
　　唯一满月轮　　本觉亦如是

　　一切众生从无始来。皆有本觉无舍离时。何故众生先有成佛。后有成佛。今有成佛。亦有勤行。亦有不行。亦有聪明。亦有闇钝。无量差别。同有一觉皆悉一时发心修行到无上道。本觉佛性强劣别故。如是差别。无明烦恼厚薄别故。如是差别。若言如初者。此事则不尔。所以者何。本觉佛性圆过恒沙之诸功德无增减故。若言如后者。此事亦不尔。所以者何。一地断义不成立故。如是种种无量差别。皆依无明而得住持。于至理中无关而已。若如是者一切行者。断一切恶修一切善。超于十地到无上地。圆满三身具足四德。如是行者为明无明。如是行者无明分位非明分位。若尔清净本觉从无始来。不观修行非得他力。性德圆满本智具足。亦出四句亦离五边。自然之言不能自然。清净之心不能清净。绝绝离离。如是本处为明无明。如是本处无明边域非明分位。若尔一法界心。非百非背千是。非中非中背天。非天演水之谈足断而已止。审虑之量手亡而已住。如是一心为明无明。如是一心无明边域非明分位。三自一心。摩诃衍法一不能一假能入一心。不能心假能入心。实非我名而目于我。亦非自唱而契于自。如我立名而非实我。如自得唱而非实自。玄玄又玄。远远又远。如是胜处为明无明。如是胜处无明边域非明分位。不二摩诃衍法。唯是不二摩诃衍法。如是不二摩诃衍法为明无明。
　　已说有觉门。次说无觉门。何故一切众生无有本觉耶。无本觉故。何故无本觉耶。无众生故。何故无众生耶。无所依本觉故。率此二门应广通达。如本问曰若如是义者一切众生悉有真如等皆熏习。云何有信无信。无量前后差别。皆应一时自知有真如法。勤修方便等入涅盘。答曰真如本一而有无量无边无明。从本已来自性差别厚薄不同故。过恒河沙等上烦恼依无明起差别。我见爱染烦恼依无明起差别如是。一切烦恼。依于无明所起前后无量差别。唯如来能知故故。
　　已说发起问答决疑门。次说举缘广说开通门。就此门中即有二门。云何为二。一者总标轨则决定门。二者缘相散示生解门。于第一门即有三种。云何为三。一者法体说。二者譬喻说。三者契合说。又诸佛法有因有缘因缘具足乃得成办者。即是法说。谓诸佛法当待因缘无自立法。所以者何。以法尔故。所言因者。本觉性种所言缘者。权实别用。以此二事故诸法得成立。应审观察。已说法说。次说喻说。如木中火性是火正因。若人无知不假方便能自烧木无有是处者。即是喻说。此中譬喻即有四种。云何为四。一者木喻。二者火喻。三者人喻。四者烧喻。所言木者。喻于染法。所言火者。喻于智慧。所言人者。喻于众生。所言烧者。喻于对治。第一譬喻其意云何。所谓阿梨罗多掩尸。木即具五事。云何为五。一者根源深固无能超过。二者干枝花叶。乃至果实生利铦刺。三者香气极秽。四者毒虫乐著。五者眷属无尽。是名为五。无明染法亦复如是。根本无明甚深广大无能过故。一切种种枝末不觉迷惑过失无有量故。第二譬喻其意云何。所谓伏火即有七事。云何为七。一者干亡义。能令枯木乃至死故。二者生长义。能碍寒气令得生故。三者莫测义。不知所故。四者隐藏义。不能见故。五者出现义。出火炎故。六者随有义。随木有故。七者随无义。随木无故。是名为七。本觉般若亦复如是。熏习染法至尽灭故。受熏流转故。所住之处不思议故。无明藏中密隐没故。具足出现无所余故。随染有无本觉有无故。第三譬喻其意云何。谓假人者有二种故。云何为二。一者婆罗利多提假人。二者那尸阿多罗假人。彼第一人即知五事。云何为五。一者知出火木。二者知钻转木。三者知渐顿时。四者知止住所。五者知成就次。是名为五。若第二人不知此事终不得火。修行诸人亦复如是。亦有方便无方便故。第四譬喻其意云何。谓火烧木即有三事。云何为三。一者舍利作钝事。谓火烧即诸刺木等不能害故。二者舍异作同事。谓作钝即都合灰故。三者背末还本事。谓同相即与地等故。是名为三。治道次第亦复如是。谓断障故。证得理故。归一心故。已说喻说。次说合说。此合说中即有二门。云何为二。一者总说。二者别说。言总说者。总所为故。如本众生亦尔故。言别说者。别所为故。此别说中即有三门。云何为三。一者缘阙单因无力门。二者因阙单缘无力门。三者因缘具足圆成门。缘阙单因无力门者。譬如虽木中火性从本已来有伏藏火。而不假方便无以得火。如是虽无明藏中如来之性。从本已来有自性清净心。而不待修行之功无以得佛故。如本虽有正因熏习之力。若不遇诸佛菩萨善知识等。以之为缘能自断烦恼入涅槃者。则无是处故。因阙单缘无力门者。譬如有人虽具足方便。而彼木中若无火性终不得火。如是一切行者。虽具修行无量方便。而众生心中若无本觉佛性。终不得佛故。如本若虽有外缘之力而内净法。未有熏习力者。亦不能究竟厌生死苦乐求涅盘故。因缘具足圆成门者。譬如木中有火性亦具方便。火炎出现烧木无余。因缘具足者亦复如是。内中有本觉之佛性。外中具修行之功能。圆百行之因。满万德之果。三智俱行四德双开。如本若因缘具足者。所谓自有熏习之力。又为诸佛菩萨等慈悲愿护故。能起厌苦之心。信有涅盘修习善根。以修善根成就则值诸佛菩萨示教利喜。乃能进趣向涅盘道故。
　　已说总标轨则决定门。次说缘相散示生解门。就此门中即有二说。云何为二。一者总说。二者别说。就总说中即有二意。云何为二。一者能缘。二者所缘。言能缘者。即应化身。能为众生造作成本觉之境界故。如本用熏习者故。言所缘者。即众生界。一切诸佛所化徒故。如本即是众生外缘之力故。就别说中即有二门。云何为二。一者有简择缘。二者无简择缘。如本如是外缘有无量义。略说二种。云何为二。一者差别缘。二者平等缘故。所言有简择缘者。即有二意。云何为二。一者能缘之人。二者所缘之境。能缘人者其分齐云何。所谓发心以为其初。如来之地以为其后。能作此缘。所缘境者其分齐云何。所谓通于邪定不定二种众生故。复次通于正定聚故。如本差别缘者此人依于诸佛菩萨等。从初发意始求道时乃至得佛于中。若见若念。或为眷属父母诸亲。或为给使。或为知友。或为怨家。或起四摄。乃至一切所作无量行缘。以起大悲熏习之力。能令众生增长善根。若见若闻得利益故故。自此已下明善根已成熟未成熟之差别。谓有众生善根已熟。应化之身即便应时速令得度。亦有众生善根未熟。应化之身时节久远令使得度。如本此缘有二种。云何为二。一者近缘速得度故。二者远缘久远得度故故。自此已下于近远缘各开二缘。显示因果之差别相。云何为二。一者增因缘。二者增果缘。增因缘者。彼二种缘各各增长十地万行故。增果缘者。彼二种缘各各增长如来之地圆满果故。如本是近远二缘分别。复有二种。云何为二。一者增长行缘二者受道缘故。
　　已说有简择缘。次说无简择缘。就此文中即有二门。云何为二。一者是总。二者是别。总说中言平等缘者。一切诸佛菩萨。皆愿度脱一切众生。自然熏习恒常不舍者。即是慈悲愿力缘焉。所谓一切诸佛菩萨。于一切时于一切处。常恒熏习一切无量诸众生中。而能作境。发起伏藏善根之气常不舍故。以同体智力故。随应见闻而现作业者。即是实行。所谓应化上佛。以随转自在无碍之力故。随时随处随宜随事随乐。顺顺如如显示八种利益之业。教化众生无有余故。所谓众生依于三昧乃得平等见诸佛故者。即是显示观佛正法。谓一切诸佛出现众生界中。譬如角中毛。重重无数不可说劫。如是虽有无量无边。而若不修奢摩他者终不见佛。是故发心已去一切诸菩萨等。以三昧力观见诸佛法性之身。平等平等无有差别。同一真如同一法身。异唯见自。我自无别。是故说言平等见佛。
　　已说总说门。次说别说门。就此门中即有二门。云何为二。一者未入正位。二者已入正位。云何名为未入正位。谓十信凡夫一切二乘三贤菩萨等。未得正体智。未证后得知。未证如理故。如本此体用熏习分别。复有二种。云何为二。一者未相应。谓凡夫二乘初发意菩萨等。以意意识熏习依信力故。而修行未得无分别心与体相应故。未得自在业修行与用相应故。云何名为已入正位。谓十地菩萨内得正智外得后智。一分智用与如来等。唯本熏力自然修行。增长真如能灭无明故。如本二者已相应。谓法身菩萨得无分别心。与诸佛自体相应故。得自在业修行与智用相应。唯依法力自然修行熏习真如灭无明故。
　　已说分剖散说门。次说尽不尽别门。此门为明何义。为欲显示一切妄法非道理故无始有终。一切净法契道理故有始无终故。复次为欲显示真妄二法。极相违故不俱行故。复次为欲显示真妄二法无有胜劣。其体相等无有广狭其作业同故。如本复次染法从无始已来熏习不断。乃至得佛后即有断净法。熏习则无有断。尽于未来。此义云何。以真如法常熏习故。妄心则灭。法身显现起用熏习故无有断故。

　　释摩诃衍论卷第五



　　释摩诃衍论卷第六

　　　　龙树菩萨造
　　　　姚秦三藏筏提摩多奉　诏译
　　从上已来。染净诸法相熏相生不断绝义决择分已焉。自此已下分明显示生灭门中三种大义。
　　本曰。复次真如自体相者。一切凡夫声闻缘觉菩萨诸佛无有增减。非前际生。非后际灭。毕竟常恒。从本已来唯性自满足一切功德。所谓自体有大智慧光明义故。遍照法界义故。真实识知义故。自性清净心义故。常乐我净义故。清凉不变自在义故。具足如是过于恒沙不离不断不异不思议佛法。乃至满足无有所少义故。名为如来藏。亦名如来法身。问曰。上说真如。其体平等离一切相。云何复说体有如是种种功德。答曰。虽实有此诸功德义。而无差别之相。等同一味唯一真如。此义云何。以无分别离分别相。是故无二。复以何义得说差别。以依业识生灭相示。此云何示。以一切法本来唯心实无于念。而有妄心不觉起念见诸境界。故说无明。心性不起。即是大智慧光明义故。若心起见即有不见之相。心性离见即是遍照法界义故。若心有动非真识知。无有自性。非常非乐非我非净。热恼衰变则不自在。乃至具有过恒沙等妄染之义。对此义故心性无动。则有过恒沙等诸净功德相义示现。若心有起更见前法可念者。则有所少。如是净法无量功德。即是一心更无所念。是故满足名为法身如来之藏。复次真如用者。所谓诸佛如来本在因地。发大慈悲修诸波罗蜜。摄化众生立大誓愿。尽欲度脱等众生界。亦不限劫数尽于未来。以取一切众生如己身故。而亦不取众生相。此以何义。谓如实知一切众生及与己身真如平等。无别异故以有如是大方便智。除灭无明见本法身。自然而有不思议业种种之用。即与真如等遍一切处。又亦无有用相可得。何以故。谓诸佛如来唯是法身。智相之身。第一义谛。无有世谛境界离于施作。但随众生见闻得益故说为用。此用复有二种。云何为二。一者依分别事识。凡夫二乘心所见者名为应身。以不知转识现故。见从外来。取色分齐不能尽知故。二者依于业识。谓诸菩萨从初发意。乃至菩萨究竟地。心所见者名为报身。身有无量色。色有无量相。相有无量好。所住依果亦有无量种种庄严。随所示现。即无有边不可穷尽。离分齐相随其所应。常能住持不毁不失。如是功德皆因诸波罗蜜等无漏行熏。及不思议熏之所成就。具足无量乐相故说为报。又凡夫所见者是其粗色。随于六道各见不同。种种异类非受乐相故说为应。复次初发意菩萨所见者。以深信真如法故。少分而见。知彼色相庄严等事。无去无来离于分齐。唯依心现不离真如。然此菩萨犹自分别。以未入法身位故。若得净心所见微妙其用转胜。乃至菩萨地尽见之究竟。若离业识则无见相。以诸佛法身无有彼此色相迭相见故。问曰。若诸佛法身离于色相者。云何能现色相。答曰。即此法身是色体故能现于色。所谓从本已来色心不二。以色性即智故。色体无形说名智身。以智性即色故说名法身。遍一切处所现之色无有分齐。随心能示十方世界。无量菩萨无量报身无量庄严各各差别。皆无分齐而不相妨。此非心识分别能知。以真如自在用义故。
　　论曰。即此文中自在三门。云何为三。一者显示自体大义门。二者显示自相大义门。三者显示自用大义门。初大义中即有二门。云何为二。一者五人平等门。二者时不转门。是名为二。中大义中即有三门。云何为三。一者圆满功德门。二者问答决疑门。三者别释广说门。是名为三。后大义中自有六门。云何为六。一者本愿无尽门。二者离相不著门。三者能所平等门。四者无相现应门。五者随见粗细门。六者问答决疑门。是名为六。今当作释如其次第分明散说。大聪明者应审思择。复次真如自体相者者。即是总标体相二义。自此已下别释散说。初说体大。云何名为五人平等门。谓真如自体通于五人。平等平等无差别故。云何名为五种假人。一者凡夫。二者声闻。三者缘觉。四者菩萨。五者如来。是名为五。如是五名。人自是五真自唯一。所以者何。真如自体无有增减。亦无大小亦无有无。亦无中边亦无去来。从本已来一自成一。同自作同。厌异舍别唯一真故。是故诸法真如一相三昧契经中作如是说。譬如金刚作五趣像。五人平等亦复如是。于诸人中无有增减故。如本一切凡夫声闻缘觉菩萨诸佛无有增减故。云何名为时不转门。谓真如自体。自然常住决定不变。三际不动四相不迁。寂灭又寂灭。真实又真实故。如本非前际生非后际灭毕竟常恒故。
　　已说显示自体大义门。次说显示自相大义门。圆满功德门者其相云何。谓真体中圆满一切功德无所少故。何等功德。所谓六种性义功德。云何为六。一者大智慧光明义。本觉般若能除无明之闇夜故。于契经中名广大圆满殊胜般若实智光明性义。二者遍照法界义。本觉般若照达一法界之源故。于契经中名周遍通达一法界藏自然性义。三者真实识知义。本觉般若远离虚假之解量故。于契经中名离妄想解决定了知实际实性性义。四者自性清净心义。本觉般若无量性功德自然本有非得他力。远离尘累契中实故。于契经中名本有明白离边中中性义。五者常乐我净义。本始二觉从无始来远离四障。圆满四种自然德故。于契经中名如来正觉自然性德远离炎幻不修行性义。六者清凉不变自在义。二种本觉譬如明镜之南北相具随违故。于契经中名具足随顺逆违无碍陀罗尼全遍性义。是名为六。如本从本已来唯性自满足一切功德。所谓自体有大智慧光明义故。遍照法界义故。真实识知义故。自性清净心义故。常乐我净义故。清凉不变自在义故。广大圆满自性本德契经中作如是说。自性功德本数之名有十七者。于初二中各开二种。于次二中各开三种。于后二中如其次第开四三故。复次清净心地无垢陀罗尼契经中作如是说。自性功德本数之名有二十五者。最后一中开十一故。如是三数别相云何。马鸣菩萨摩诃衍论本数名字。为欲显示名略义广总持相故。是故摄散总立为六。复次所依别本总持说故。复次名字数多迷真实故。以此义故总立为六。言十七者名字云何。一者大智慧义。二者大光明义。三者遍一法界义。四者照一法界义。五者真实义。六者识义。七者知义。八者自性义。九者清净义。十者心义。十一者常义。十二者乐义。十三者我义。十四者净义。十五者不义。十六者变义。十七者自在义。是名十七。言二十五者名字云何。所谓前数不功德中开八种故。变功德中开二种故。言二变者。一者上流转变。二者下流转变。言八不者。中观论中如分明说。
　　已说有名数量功德分。次说无名过量功德分。本觉体中自性功德无量无边。离于言量过于心行。以何义故。止于数量作如是部。本有功德虽无有量不出三数。故举本耳。如本具足如是过于恒沙故。如是无量无边功德各各别别有体相耶。唯一心量无别法体。唯一心量终不离心。所以者何。心法虽一而有二种陀罗尼自在用故。云何为二。一者自不离彼陀罗尼自在。二者彼不离自陀罗尼自在。是名为二。如本不离故。如是性德从无始来。一向妙有非遣除法。所以者何。自性自性非他俱故。如本不断故。如是一切功德唯一自作一。终异自不能作一。所以者何。一法界故。如本不异故。如是深理一切菩萨一切二乘一切凡夫。心不思惟。言不论量。绝之又绝。远之又远。如本不思议故。三人非境当何人之言思境界。唯大觉者乃自轨则。如本佛法故。如是无量性之功德。从具缚地乃至无上大觉智地。具足圆满无所少阙。所以者何。如是诸德从无始来自然本有。非假缘力而建立故。如本乃至满足无有所少义故。名为如来藏亦名如来法身故。
　　已说圆满功德门。次说问答决疑门。就此门中即有二门。云何为二。一者发起略问难违门。二者发起广答解释门。问者难意其相云何。谓举说文相违前后杂乱审其理故。前后之文云何相违。所谓真如决择分中作如是说。心真如者。即是一法界大总相法门体。所谓心性不生不灭。一切诸法唯依妄念而有差别。若离心念则无一切境界之相。是故一切法从本已来离言说相。离名字相。离心缘相。毕竟平等无有变异不可破坏。唯是一心故名真如。自相大义决择分中作如是说。从本已来性自满足一切功德。所谓自体有大智慧光明义故。遍照法界义故。真实识知义故。自性清净心义故。常乐我净义故。清凉不变自在义故。具足如是过于恒沙不离不断不异不思议佛法。乃至满足无有所少义故。名为如来藏。亦名如来法身。如是相违故以为难。如本问曰上说真如其体平等离一切相云何复说体有如是种种功德故。
　　已说发起略问难违门。次说发起广答解释门。就此门中即有二门。云何为二。一者是总。二者是别。于总门中即有二种。云何为二。一者真如总。二者生灭总。如其次第说相可见。答曰。虽实有此诸功德义而无差别之相等同一味唯一真如者。即是真如总。谓虽自相大义门中作如是说。具种种德过于恒沙。而是生灭门之界量。非真如门。真如门中无差别相。平等平等一相一味。独存真如净法界故。以此义故无相违过。自此已下作其缘由决断疑惑。以无分别离分别相是故无二者。真如门中唯有同同无异异故。自此已下释生灭总。于此文中即有二种。云何为二。一者是问。二者是答。有广略故。二重问答不同应知。初重问答其相云何。复以何义得说差别者。即是开问。谓若诸法从本已来。平等平等一味一相独存真理无二体者。复有何法而非平等。以之为依建立差别。即是举异门以疑异门焉。自此已下发起答说决断此疑。文相可见。以依业识生灭相示者。即是总答。谓真如门中无过恒沙一切染法以为所治。无能治之过于恒沙一切净法以为对量。是故真如门中作如是说。一切诸法平等平等。一味一相无有二体等焉。而此生灭门中所治染法无量无边。能治之净法亦无量无边。是故生灭门中作如是说。本觉体中具种种德。无量无边过恒沙等焉。即是大意。次当作释别别散说。所言依者。即是根本无明住地。一切染法之所依故。所言业者。即是业相。所言识者。转等诸识。生灭相者。门之总称。所言示者。相反显示。此中以字远流应至于三字。如是三法功德之起当缘由故。已说略说分。次说广说分。就此分中即有二种。云何为二。一者是问。二者是答。此中问略答广应知。此云何示者。即是诘问。所谓诘问其所由故。自此已下直答此问。此答释中即有三种。云何为三。一者自宗正理。二者非道邪行。三者具举对量。是名为三。如其次第。说相应观。以一切法本来唯心实无于念者。即是第一自宗正理。所谓法性从无始来唯是一心。无一一法而非心故。而有妄心不觉起念见诸境界故说无明者。即是第二非道邪行。所谓总举本上之诸无明住地故。自此已下直显具举对量差别。如上所说本觉体中六相功德。各各待观何等过患。以之为对建立显示。所谓根本无明熏习一心之海。发起业等种种诸识。隐覆般若实智之明。增长愚痴迷乱之闇。即是不觉无明之界量明以之为对。一心之性寂灭无起。即是本觉惠明之安立德故。建立显示。如本心性无起即是大智慧光明义故故。自此已下显第二德。文相可见。如是妄心起见达境。一向唯转虚妄境中。不能通达真实境界。所以者何。真伪相违不契当故。如本若心起见则有不见之相故。自此已下明遍观义。而真实心离转见故。通达诸法无所不至。无所不当无所不尽。所以者何。真实智见离能见所见之边见故。如本心性离见即是遍照法界义故故。自此已下明第三德。所谓若心有动转相。即是无明熏习气故。虚妄转明以之为对。心性寂静无有喧动。正直无有颠倒之解。即是实智之照。随顺道理无倒建立显示。如本若心有动非真识智故。自此已下显第四德。所谓妄法从无始来。无自体明以之为对。自性清净本有功德建立显示。如本无有自性故。自此已下显第五德。所谓妄法四相之所迁故非常。三种苦俱转故非乐。二种自在无故非我。一道清净无故非净。此四种过以为对量。本觉体中四种功德建立显示。如本非常非乐非我非净故。自此已下显第六德。所谓妄法烧真心故。是故名热。又是恼乱诸众生故。是故名恼。破灭变德令不作故。是故衰变。由此事故一切众生不得自在。是故亦名为不自在。待观此事以为对故。清凉不变自在之德建立显示。如本热恼衰变则不自在故。自此已下显示无边功德相义。所谓若所对治染法无量无数。以能治之净法亦无量无边故。如本乃至具有过恒沙等妄染之义对此义故心性无动则有过恒沙等诸净功德相义示现故。自此已下结圆满德。所谓若一心法有动转相。更前见境有可缘者。能见之心所见之境二差别故。本觉功德则不圆满。而本性德虽过恒沙。唯一心量终无二体。所以者何。如是诸德悉皆各各不分其体。于一法界其量等故。是故圆满自性功德。结缚解脱之二位中。常恒具足名为法身。名如来藏。如本若心有起更见前法可念者则有所少如是净法无量功德即是一心更无所念是故满足名为法身如来之藏故。染净数量平等决择依何契经所解释耶。所谓文殊师利善巧方便相似譬喻大陀罗尼经。彼契经中如何说耶。谓彼经中作如是说。尔时文殊师利承佛神力。即说嗢拖南颂曰。
　　譬如阿只多　　遮那尸帝树
　　其果多无数　　表实有十等
　　染净数量等　　亦应如是知
　　行者依此喻　　可了真妄理

　　今此经文为明何义。为欲显示假当待实真定赖妄。无有独孤自立法故。所言表者喻于何法。谓喻妄法。妄假无实如果外故。所言实者喻于何法。谓喻真法。真实无假如果中故。云何名为十种等耶。一者数等表实。契当其数等故。二者尘等表实。细末配其数量等无差别故。三者量等表实。称量终无差别轻重等故。四者色等表实。挍量同白色故。五者香等表实。熏习其香等故。六者味等表实。啖食无差别故。七者触等表实。触身等无差别故。八者本等表实。同依树木出故。九者俱等表实。一时无前后故。十者同等。终一味故。是名十等。举喻合法说相明故不须重释。复次若钝根者不达此事。依功德黑暗之譬喻应知等意。
　　已说显示自相大义门。次说显示自用大义门。此中六门。如其次第应审观察。言本愿无尽门者。清净僧那阿世耶。广大圆满无边际故。谓诸如来无量无边不可思议不可称量微尘数劫中。兴十方世界之微尘数量大慈悲心海。修十方世界之微尘数量大圆满因海。摄十方世界之微尘数量一切众生海。立十方世界之微尘数量广大誓愿海。成十方世界之微尘数量大自在果海故。所以者何。以如实知同一无异相续义故。如本复次真如用者所谓诸佛如来本在因地发大慈悲修诸波罗蜜。摄化众生立大誓愿。尽欲度脱等众生界。亦不限劫数尽于未来。以取一切众生如己身故故。
　　已说本愿无尽门。次说离相不著门。言离相不著门者。于所作中远离所作不生著故。谓诸如来虽发无量无边大悲摄化一切恒沙众生。而诸如来无一一佛而摄生故。所以者何。如实了知一切众生及与自身。唯一真如唯一法身。无有增减无差别故。如本而亦不取众生相。此以何义。谓如实知一切众生及与己身真如平等故。
　　已说离相不著门。次说能所平等门。言能所平等门者。人法体用理智平等无差别故。谓法身应化之三身。及实实假假之二理。平等一体无差别故。自性本身及枝末身。一等一体无差别故。能证正智所证如理。平等一体无差别故。以一体故无有二体。无二体故亦无一体。无二无一亦无无耳。以此义故自然本性。具足功德不假他力。甚深极妙契经中作如是说。尔时文殊师利即白佛言。云何名为异异异相。云何名为同同同相。佛言所言异异异相者。即是无明。所言同同同相者。即是明法。如是二法如牛两角。对治之相非消融体如两空绝。是故此二法名曰为非观伪法。于此文殊师利即承佛神力。即从坐起白佛言。世尊云何名为非观伪法。其相可说耶不可说耶。以何为门应觉知耶。尔时世尊即告文殊师利言。我诸一切契经海中作如是说。异者无明同者明者。为欲度脱愚痴凡夫权作此说。而今日为汝真实言说。文殊师利。所言非观伪法者。同异归同。同同归空。空空归绝。乃至广说故。如本以有如是大方便智除灭无明见本法身自然而有不思议业种种之用即与真如等遍一切处故。
　　已说能所平等门。次说无相现应门。言无相现应门者。自性身体空寂无像。能现诸像。譬如兔角自体空无。善能出生一切角故。谓法身佛唯是一一。唯是寂寂。亦非一一。亦非寂寂心行处灭。言语道断。灭灭断断唯阿作阿故。所以者何。诸佛如来唯自自身无他身故。而诸众生见闻得益。自心量中获得利益。法身体中无有关故。如本又亦无有用相可得。何以故。谓诸佛如来唯是法身智相之身。第一义谛无有世谛境界离于施作。但随众生见闻得益故说为用故。
　　已说无相现应门。次说随见粗细门。就此门中即有二门。云何为二。一者应身用相差别门。二者报身用相差别门。初门云何。所谓一切凡夫二乘。不能了达一切诸法唯一心之量甚深宗故。依遍分别妄想事识。见应化身作外量解。不能通达无有分界。分分转故。如本此用有二种。云何为二。一者依分别事识凡夫二乘心所见者名为应身。以不知转识现故见从外来取色分齐不能尽知故故。次门云何。所谓从初信解乃至金刚一切菩萨。明了通达一切诸法唯一心量甚深宗故。依彼业识见报身佛。作唯识解。通达依正无分齐故。如本二者依于业识。谓诸菩萨从初发意。乃至菩萨究竟地心所见者名为报身。身有无量色。色有无量相。相有无量好。所住依果亦有无量种种庄严。随所示现。即无有边不可穷尽离分齐相。随其所应常能住持不毁不失故。自此已下显示报应之差别相。所言报者。具胜妙因受极乐果。自然自在决定安乐。远离苦相故名为报。如本如是功德。皆因诸波罗蜜等。无漏行熏及不思议熏之所成就。具足无量乐相故说为报故。所言应者。随顺机根而不相违。随时随处随趣出现。非安乐相故名为应。如本又凡夫所见者是其粗色。随于六道。各见不同种种异类非受乐相故说为应故。自此已下更作重释明前所说。所谓位位各各见佛增减别故。此义云何。若三贤位诸菩萨者。信真如故。分见报身。观知色相无分际量。而此菩萨不能离脱分别之心。所以者何。以未得入真如位故。如本复次初发意菩萨所见者。以深乐信真如法故。少分而见知彼色相庄严等事。无来无去。离于分齐唯依心现不离真如。然此菩萨犹自分别以未入法身位故故。若得十地诸菩萨者。如其次第转胜究竟。如本若得净心所见微妙其用转胜乃至菩萨地尽见之究竟故。若佛果中业识本种无所有故。能见所见亦复空无。所以者何。一切诸佛真如真如平等平等。法身法身平等平等。无此无彼无我无他。无大无小无高无下。无无无有戏论都尽虑知亦空。唯一大空真如本智。服遮伽利娑那提衣。于键尸多陀摩宫。自性身坐独存无二故。如本若离业识则无见相以诸佛法身无有彼此色相迭相见故。何故应身章中作如是说。依分别事识而见彼佛。报身章中作如是说。依于业识而见彼佛为欲显示随识粗细所见佛身随粗细故。
　　已说随见粗细门。次说问答决疑门。于此有二。云何为二。一者是问。二者是答。答说分中即有五门。云何为五。一者法身出现色相门。二者显示智身形相门。三者显示法身形相门。四者广大圆满无际门。五者不可思议殊胜门。是名为五。如其次第说相可观。问者意乐其相云何。所谓问者作如是疑。克其法身真实自体。湛湛虑绝寂寂名断。色相作业由谁而有。无相现应决择分中作如是说。法身无相能现色相。若能出现种种色相。不可言说法身空寂离色像域。如是疑故发起此问。如本问曰若诸佛法身离于色相者云何能现色相故。自此已下即决此疑。言法身出现色相门者。自性法身能为色相作所依止。善出色相无障碍故。所以者何。能依色法所依心法。从无始来平等平等无有二体。唯一心量故。如本答曰即此法身是色体故能现于色所谓从本已来色心不二故。言显示智身形相门者。以智摄色。无一一色而非智故。说名智身。如本以色性即智故色体无形说名智身故。言显示法身形相门者。以色摄智。无一一智而非色故说名法身。如本以智性即色故说名法身故。言广大圆满无际门者。如是二身所现色相。等遍一切众生界一切非情界一切虚空界一切涅盘界一切如来界中。无所不通。无所不至。无所不当。无所不会。无所不作。亦无分际。亦无障碍。纯纯一一无相乱故。如本遍一切处所现之色无有分际随心能示十方世界无量菩萨无量报身无量庄严各各差别皆无分际而不相妨故。言不可思议殊胜门者。如是业用甚深极妙独尊殊胜。非凡夫二乘之所能知故。如本此非心识分别能知以真如自在用义故故。如是三种甚深大义。二种门中云何安立。谓真如门中三种大义者。唯各立一。无双立故。若生灭门中三种大义者。三种大义具足双立。无前后故。以之为别。是故大印陀罗网譬喻契经中作如是说。有体大义无相及用。有相大义无体及用。有用大义无体及相。如是三大有第一一无第二一。复次有体大义当有相用有相大义当有体用有用大义当有体相。如是三大随有第一一有第二一。不相舍离故。余种种相结总持决择分中自当理明。
　　已说显示三种大义门。次说门自入门破异门。
　　本曰。复次显示从生灭门即入真如门。所谓推求五阴色之与心六尘境界。毕竟无念。以心无形相。十方求之终不可得。如人迷故谓东为西方实不转。众生亦尔。无明迷故谓心为念心实不动。若能观察知心无起。即得随顺入真如门故。
　　论曰。今此论文为明何义。为欲对治广狭大小诸异执故。云何异执。谓有众生作如是执。一法界心是其本法。亦广亦大。真妄二门是其末法。亦狭亦小。为欲对治此执著故作如是说。门亦所入。与本量等。复次为欲显示真如门中。无有为法差别相故。复次为欲显示空五阴智。如所空阴自体空无。以此能空所空皆空。为入真如平等门故。复次为欲显示生灭门假真如门实故。如本复次显示从生灭门即入真如门所谓推求五阴色之与心六尘境界毕竟无念以心无形相十方求之终不可得故。以何义故。譬喻门中东方喻觉。西方喻念。为欲显示本觉般若。出现清净智慧光明。照耀幽冥生死暗夜。譬如日轮出现已讫。发净光明破世间闇。无明住地出生种种染法眷属。隐覆无量无漏之性清净慧明。譬如日轮隐没已讫。发大暗夜障覆分别了知清净明故。如本如人迷故谓东为西方实不转众生亦尔。无明迷故谓心为念心实不动故。自此已下明得益相。谓有众生了知心法无有能起所起别相即得成就真如随顺。即得成就真如得入。无有随顺无得入故。如本若能观察知心无起即得随顺入真如门故故。
　　已说门自入门破异门。次说对治邪执正解门。
　　本曰。对治邪执者。一切邪执皆依我见。若离于我则无邪执。是我见有二种。云何为二。一者人我见。二者法我见。人我见者。依诸凡夫。说有五种。云何为五。一者闻修多罗说如来法身毕竟寂寞犹如虚空。以其不知为破著故。即谓虚空是如来性。云何对治。明虚空相是其妄法。体无不实。以对色故有是可见相令心生灭。以一切色法本来是心实无外色。若无色者则无虚空之相。所谓一切境界唯心。妄起故有。若心离于妄动。则一切境界灭。唯一真心无所不遍。此谓如来广大性智究竟之义。非如虚空相故。二者闻修多罗说世间诸法毕竟体空。乃至涅盘真如之法亦毕竟空。从本已来自空离一切相。以不知为破著故。即谓真如涅盘之性唯是其空。云何对治。明真如法身自体不空。具足无量性功德故。三者闻修多罗说如来之藏无有增减。体备一切功德之法。以不解故。即谓如来之藏有色心法自相差别。云何对治。以唯依真如义说故因生灭染义示现说差别故。四者闻修多罗说一切世间生死染法。皆依如来藏而有。一切诸法不离真如以不解故。谓如来藏自体。具有一切世间生死等法。云何对治。以如来藏从本已来。唯有过恒沙等诸净功德不离不断不异真如义故。以过恒沙等烦恼染法。唯是妄有性自本无。从无始世来。未曾与如来藏相应故。若如来藏体有妄法。而使证会永息妄者。则无是处故。五者闻修多罗说依如来藏故有生死。依如来藏故得涅盘。以不解故。谓众生有始。以见始故。复谓如来所得涅盘有其终尽还作众生。云何对治。以如来藏无前际故。无明之相亦无有始。若说三界外更有众生始起者。即是外道经说。又如来藏无有后际。诸佛所得涅盘与之相应。则无后际故。法我见者。依二乘钝根故。如来但为说人无我。以说不究竟。见有五阴生灭之法。怖畏生死妄取涅盘。云何对治。以五阴法自性不生。则无有灭本来涅盘故。复次究竟离妄执者。当知染法净法皆悉相待。无有自相可说。是故一切法。从本已来非色非心。非智非识非有非无。毕竟不可说相。而有言说者。当知如来善巧方便。假以言说引导众生。其旨趣者皆为离念归于真如。以念一切法令心生灭不入实智故。
　　论曰。即此文中自有四门。云何为四。一者显示根本总相门。二者显示人见对治门。三者显示法见对治门。四者显示俱非绝离门。是名为四。言显示根本总相门者。无量无边过恒沙数一切邪道。无量无边过恒沙数一切定执。皆以我见为自所依。出生增长更无有余。为此邪执作根本故。是故无明住地无边际契经中作如是说。一切无量种种虚妄邪论之海。以我见岳为依而转。譬如一切无量无边。种种林树种种草木。皆悉以山为依而转故。如本对治邪执者一切邪执皆依我见。若离于我则无邪执。是我见有二种。云何为二。一者人我见。二者法我见故。
　　已说显示根本总相门。次说显示人见对治门。言显示人见对治门者。直为对治邪定聚及不定聚一切凡夫谬执过失生胜妙解故。五种人见治障别相。文相明故不须重释。复次无大要故。如本人我见者。依诸凡夫说有五种乃至广说。又如来藏无有后际。诸佛所得涅盘与之相应则无后际故故。
　　已说显示人见对治门。次说显示法见对治门。言显示法见对治门者。直为对治二乘众生实有过失。令得成就法空大理故。二种法见治障别相。文相明故不须重释。如本法我见者依二乘钝根故。如来但为说人无我。乃至广说则无有灭本来涅盘故故。
　　已说显示法见对治门。次说显示俱非绝离门。言显示俱非绝离门者。若有众生除遣二执证得二空。通达诸法言语道断心行处灭。断断照寂灭灭虑止无所达故。如本复次究竟离妄执者。当知染法净法皆悉相待无有自相可说。是故一切法从本已来。非色非心非智非识非有非无毕竟不可说相。乃至广说令心生灭不入实智故故。

　　释摩诃衍论卷第六



　　释摩诃衍论卷第七

　　　　龙树菩萨造
　　　　姚秦三藏筏提摩多奉　诏译
　　已说对治邪执正解门。次说分别发趣道相门。
　　本曰。分别发趣道相者。谓一切诸佛所证之道。一切菩萨发心修行趣向义故。略说发心有三种。云何为三。一者信成就发心。二者解行发心。三者证发心。信成就发心者。依何等人修何等行。得信成就堪能发心。所谓依不定聚众生。有熏习善根力故。信业果报能起十善。厌生死苦欲求无上菩提。得值诸佛亲承供养修行信心。经一万劫信心成就故。诸佛菩萨教令发心。或以大悲故能自发心。或因正法欲灭。以护法因缘故能自发心。如是信心成就得发心者。入正定聚毕竟不退。名住如来种中正因相应。若有众生善根微少。久远已来烦恼深厚。虽值于佛亦得供养。然起人天种子。或起二乘种子。设有求大乘者。根则不定。若进若退。或有供养诸佛。未经一万劫。于中遇缘亦有发心。所谓见佛色相而发其心。或因供养众僧而发其心。或因二乘之人教令发心。或学他发心。如是等发心悉皆不定。遇恶因缘或便退失堕二乘地。复次信成就发心者。发何等心。略说有三种。云何为三。一者直心。正念真如法故。二者深心。乐集一切诸善行故。三者大悲心。欲拔一切众生苦故。问曰。上说法界一相佛体无二。何故不唯念真如。复假求学诸善之行。答曰。譬如大摩尼宝体性明净而有矿秽之垢。若人虽念宝性。不以方便种种磨炼终无得净。如是众生真如之法体性空净。而有无量烦恼垢染。若人虽念真如。不以方便种种修习亦无得净。以垢无量遍一切法。故修一切善行以为对治。若人修行一切善法。自然归顺真如法故。略说方便有四种。云何为四。一者行根本方便。谓观一切法自性无生离于妄见。不住生死。观一切法因缘和合业果不失。起于大悲修诸福德。摄化众生不住涅盘。以随顺法性无住故。二者能止方便。谓惭愧悔过。能止一切恶法不令增长。以随顺法性离诸过故。三者发起善根增长方便。谓勤供养礼拜三宝。赞叹随喜劝请诸佛。以爱敬三宝淳厚心故。信得增长。乃能志求无上之道。又因佛法僧力所护故。能消业障善根不退。以随顺法性离痴障故。四者大愿平等方便。所谓发愿尽于未来。化度一切众生使无有余。皆令究竟无余涅盘。以随顺法性无断绝故。法性广大遍一切众生平等无二。不念彼此究竟寂灭故。菩萨发是心故。则得少分见于法身以见法身故。随其愿力能现八种利益众生。所谓从兜率天退。入胎住胎出胎出家成道。转法轮入于涅槃。然是菩萨未名法身。以其过去无量世来。有漏之业未能决断。随其所生与微苦相应。亦非业系。以有大顺自在力故。如修多罗中或说有退堕恶趣者。非其实退。但为初学菩萨未入正位。而懈怠者恐怖令使勇猛故。又是菩萨一发心后远离怯弱。毕竟不畏堕二乘地。若闻无量无边阿僧祇劫。勤苦难行乃得涅槃。亦不怯弱。以信知一切法从本已来自涅槃故。解行发心者。当知转胜。以是菩萨从初正信已来。于第一阿僧祇劫将欲满故。于真如法中深解现前所修离相。以知法性体无悭贪故。随顺修行檀波罗蜜。以知法性无染离五欲过故。随愿修行尸波罗蜜。以知法性无苦离嗔恼故。随顺修行羼提波罗蜜。以知法性无身心相离慢怠故。随顺修行毗梨耶波罗蜜。以知法性常定体无乱故。随顺修行禅波罗蜜。以知法性体明离无明故。随顺修行般若波罗蜜。证发心者。从净心地乃至菩萨究竟地证何境界。所谓真如。以依转识说为境界。而此证者无有境界。唯真如智名为法身。是菩萨于一念顷。能至十方无余世界。供养诸佛请转法轮。唯为开导利益众生不依文字。或示超地速成正觉。以为怯弱众生故。或说我于无量阿僧祇劫当成佛道。以为懈慢众生故。能示如是无数方便不可思议。而实菩萨种性根等。发心则等所证亦等。无有超过之法。以一切菩萨皆经三阿僧祇劫故。但随众生世界不同。所见所闻。根欲性异。故示所行亦有差别。又是菩萨发心相者。有三种心微细之相。云何为三。一者真心。无分别故。二者方便心。自然遍行利益众生故。三者业识心。微细起灭故。又是菩萨功德成满。于色究竟处。示一切世间最高大身。谓以一念相应慧无明顿尽。名一切种智。自然而有不思议业。能现十方利益众生。问曰。虚空无边故世界无边。世界无边故众生无边。众生无边故心行差别亦复无边。如是境界不可分齐。难知难解。若无明断无有心想。云何能了名一切种智。答曰一切境界本来一心离于想念。以众生妄见境界故。心有分齐。以妄起想念不称法性故。不能了知。诸佛如来离于见想无所不遍。心真实故。即是诸法之性。自体显照一切妄法。有大智用无量方便。随诸众生所应得解。皆能开示种种法义。是故得名一切种智。问曰。若诸佛有自然业。能现一切处利益众生者。一切众生若见其身若睹神变。若闻其说无不得利。云何世间多不能见。答曰诸佛如来法身。平等遍一切处无有作意。故说自然。但依众生心现。众生心者犹如于镜。镜若有垢色像不现。如是众生心若有垢。法身不现故。
　　论曰。即此文中自有二门。云何为二。一者总标总说门。二者别释散说门。是名为二。第二门中自有三门。云何为三。一者三种发心分剖门。二者发起问答决疑门。三者因论生论问答门。是名为三。说相可观。言总标总说门者。为欲显示即此分别发趣道相门中。无量无边三世诸佛。所誓愿海所行因海。所证果海所化徒海。无量无边三世一切诸菩萨众。如是如是如如随践顺行应转。如其次第不超数量不过位地趣入义故。复次为欲显示如一切诸佛无趣向则。一切菩萨于彼无有趣向则中如如行故。如本分别发趣道相者谓一切诸佛所证之道。一切菩萨发心修行趣向义故故。已说总标总说门。次说别释散说门。此中三门。如其次第应审思择。就第一三种发心分剖门中即有三种故。自有三种门。云何为三。一者信成就发心门。二者解行发心门。三者证得发心门。是名为三。如本略说发心有三种。云何为三。一者信成就发心。二者解行发心。三者证发心故。就初门中即有三门。云何为三。一者发起开问总标门。二者显示答释广说门。三者发起问答决疑门。是名为三。第一二门有二种重。应审观察。就第一发起开问总标门中即有四意。云何为四。一者假者意。问能修人故。二者行相意。问所修行故。三者自分意。问得成就故。四者向上意。问胜进相故。是名为四。如本信成就发心者。依何等人。修何等行。得信成就堪能发心故。
　　已说发起开问总标门。次说显示答释广说门。就此门中即有二门。云何为二。一者随问次第答释门。二者举劣显胜生解门。是名为二。就随问次第答释门中即有六门。云何为六。一者显示修行假者门。二者自然本有熏习门。三者显示修行功能门。四者信心成就时量门。五者显示发心因缘门。六者显示得益位胜门。是名为六。言显示修行假者门者。谓虽所化众生无量无边。而今此处中且取不定聚摄十信众生故。所以者何。为欲令使化不定聚三品众生。十种信心具足成就。决定安立十住菩萨初发心住。金刚不变之位中故。如本所谓依不定聚众生故。言自然本有熏习门者。谓如是众生相续中。从无始世来。常有本觉藏佛。众生善根常恒熏习令增长故。如本有熏习善根力故。言显示修行功能门者。谓不定聚种种众生。信因业果报似有不空因缘和合之道理故。知十恶过失。起不应作意。观十善功德。起当应作意。厌系缚地求解脱城。渐渐出离向菩提故。如本信业果报能起十善厌生死苦欲求无上菩提得值诸佛亲承供养修行信心故。言信心成就时量门者。谓显示其信心成就。时节远近差别相故。即此门中十五契经各各异说。云何名为十五异说。一者一切诸法因缘无主契经中作如是说。尔时文殊师利即白佛言。尊者从具缚地入不定聚。一切行者经几时节。十种信心具足成就。渐渐转胜定不退位。于是尊者告文殊师利言。善男子谛听谛听善思念之。我当为汝解说信成就时节分际。善男子一切行者从具缚地入不定聚经一万三千劫已讫。即便成就十种信心。决定菩萨初发心住。二者摄无量大乘契经中作如是说。复次佛子信地假名菩萨。六万四千劫量已满。即便成就十爱乐心定金刚地。三者慧明陀罗尼契经中作。如是说。不定聚众生多经八万一千五十劫已讫。信心成就决定不退。四者法门名字契经中作如是说。复次信乐地位毛头凡夫。经二万六千劫已讫。便信成就无所阙失。五者清净三昧契经中作如是说。若有众生入难角地修行信心。当九万劫满足已讫信品成就。六者金刚陀罗尼契经中作如是说。信成就量四万八千六十劫量。七者大智慧光明契经中作如是说。复次善男子。若有众生为欲成就功德善根父母天地。当经十刹那量已讫。即便信地平坦无草。八者实相本际决定不动契经中作如是说。信位成就。信心发起初刹那中。十种信心具足圆满。九者文殊师利圆满因海大总持契经中作如是说。三阿僧祇大无量劫经过已讫。即便信位具足成立。十者甚深菩提因缘契经中作如是说。建立信地唯三万劫。十一者大方便智善巧契经中作如是说。信行菩萨九千劫量。决定成就清净信心其思极乐。十二者菩萨光明遍照契经中作如是说。尔时金刚慧菩萨摩诃萨即白佛言。世尊无上菩提初种子地。经几时节决定淳熟。菩提之芽出生增长。佛言若为成就初种子地。当经七万五千六十劫。初种子地具足建立。十三者授记平等契经中作如是说。信心成就非远非近非无非有。非高非下非本非末。非去非来非大非小。非三世非非三世非位非地。非善非恶非非非是。言语道断心行处灭。是故名为真实信心。十四者如来藏本识契经中作如是说。尔时地藏菩萨摩诃萨即白佛言。世尊云何名为广大圆满功德父母信地品耶。佛言。十信十信十解十信。十行十信十向十信。十地十信佛地十信。乃至具缚恶种子地。及一切二乘皆悉十信。无量无边一切诸法。无一一法而非十信。以此义故名为广大圆满信地。十五者菩萨缨络大本业契经中作如是说。信想菩萨于十千劫行十善法。决定安立信成就处。是名十五异说契经。如是诸经以何义故如是差别。谓众生心无量无边各差别故。随其心品说信行相如是不同。应审思择。今此文中且依本业解释而已。如本经一万劫信心成就故故。言显示发心因缘门者。谓已信心成就行者。为欲发起第一住心。当待缘力而发起故。于此文中自有三种。云何为三。一者劝请因缘。二者救度因缘。三者护法因缘。是名为三。言劝请因缘者。所谓无量无边一切诸佛及大菩萨众。出现种种胜妙教法契经之海。信位行者劝请教化。超不定地。决定安立不动域故。如本诸佛菩萨教令发心故言救度因缘者。所谓缘无量无边种种众生之一切苦海。以之为因发起金刚不退广大清净大慈悲心故。如本或以大悲故能自发心故。言护法因缘者。所谓诸佛教法欲破灭时。以种种方便随宜随应随当。随时随处不惜身命。救护佛法大因缘之力故。自能发起金刚不退广大清净大久住心故。如本或因正法欲灭以护法因缘故能自发心故。言显示得益位胜门者。所谓信成就得解行者。具足十名无退失故。云何为十。一者名为无忧恼人。远离退还堕于凡夫具缚烦恼地怖畏心故。二者名为大富贵人。蠲除烦恼之荒。收藏涅盘之果故。三者名为种性高胜人。远离凡夫之下劣种。已入如来尊高种性中故。四者名为手足具备人。执般若炬游行法界广大庭故。五者名为作大江水人。无碍直流入萨婆若之大海中故。六者名为宫殿建立人。已超不定地决定安住如来家中故。七者名为真实佛子人。远离凡胎已入圣胎故。八者名为大福田人。出离烦恼独清净故。九者名为徒众无量人。法界众生皆悉以为自眷属故。十者名为无障碍人。随心转故。是名为十。如本如是信心成就得发心者入正定聚毕竟不退名住如来种中正因相应故。
　　已说随问次第答释门。次说举劣显胜生解门。就此门中即有二门。云何为二。一者举劣显劣形相门。二者举胜显胜形相门。是名为二。言举劣显劣形相门者。所谓善根微薄烦恼深厚凡夫众生。虽值摩诃衍之因缘。而起小善根种子故。如本若有众生善根微少久远已来烦恼深厚虽值于佛亦得供养然起人天种子或起二乘种子故。言举胜显胜形相门者。所谓若有众生求摩诃衍之甚深微妙法门。其心即便不能决定。值顺因缘恍惚若进。遇逆因缘自然若退。无定心故。如本设有求大乘者根则不定若进若退故。若不能定。云何名为胜高人耶。虽不能定。而所望法极最高故复次望起天人二乘之种子故。自此已下显示信心成就无定时。解释十四经之大意焉。所谓若有众生供养诸佛。信心成就其时不定。或极极远。或极极近。或中间故。所以者何。随缘有无信熟生故。如本或有供养诸佛未经一万劫于中遇缘亦有发心故。自此已下造作别释。显示发心因缘之相。于此文中即有四种发心因缘。云何为四。一者见佛因缘。因见如来妙色之身。而能发起广大心故。如本所谓见佛色相而发其心故。二者供僧因缘。以种种具供养众僧。因此因缘而能发起广大心故。如本或因供养众僧而发其心故。三者惭愧因缘。见闻二乘之人教法惭愧其劣。因此因缘而能发起广大心故。如本或因二乘之人教令发心故。四者随兼因缘。随他兼心。因此因缘。而能发起广大心故。如本或学他发心故。是名为四。自此已下作其因缘。显示十种信心不定聚形相。及总结前所说之十信决释分焉。以何义故十种信品立不定称。所谓若值顺当因缘随向善趣。若遇逆违因缘应趣恶道。譬如经毛随风所吹东西转故。如本如是等发心悉皆不定遇恶因缘或便退失堕二乘地故。
　　已说第一重二种门。次说第二重二种门。言复次信成就发心者发何等心者。即是发起开问总标门。谓发开问总问所为故。略说有三种者。即是总标总答焉欤。云何为三者。即是总举总问焉欤。自此已下直明显示答释广说门。就此门中即有三种。云何为三。一者正智方便门。二者福德具足门。三者安乐成就门。是名为三。于此三中初通二利。中唯自利。后唯利他。复次初二唯自利分。后一利他。复次三种皆通二故。皆悉各各具足标释。应审思择。言正智方便门者直心。为正体智有作方便故。如本一者直心正念真如法故故。言福德具足门者深心。为一切功德有作方便故。如本二者深心乐集一切诸善行故故。言安乐成就门者悲心。能善救度一切众生无量苦恼。令得安稳广大乐故。如本三者大悲心欲拔一切众生苦故故。
　　已说第二重二种门。次说发起问答决疑门。就此门中即有二门。云何为二。一者前后相违难问门。二者开通会释消难门。是名为二。言前后相违难问门者。谓举上下之二文相违。难其差别相故。云何相违。谓上文中作如是说。所言觉义者谓心体离念相离念相者等虚空界无所不遍法界一相即是如来平等法身依此法身说名本觉。于下文中作如是说。二者深心乐集一切诸善行故。上下二文如是相违。是故发问难其异相。应审思择如本问曰上说法界一相佛体无二何故不唯念真如复假求学诸善行故。
　　已说前后相违难问门。次说开通会释消难门。就此门中即有七门。云何为七。一者正答决断彼难门。二者修善行者得益门。三者修行善巧方便门。四者显示发心功德门。五者拣择上下显异门。六者通契经文决疑门。七者赞叹发心功德门。是名为七。就初门中即有三门。云何为三。一者开示譬喻善巧门。二者合说契当安立门。三者显示法说生解门。是名为三。就譬喻门中即有四种。云何为四。一者宝喻。二者性净喻。三者垢染喻。四者人众喻。是名为四。言宝喻者。谓即大摩尼珠之宝。如是珠宝当有何处。如是珠宝当有黄石。如是珠宝其色如何。谓深黄色。其身形相当如何耶。谓如方座。无长短。故大小之相其量云何。谓一丈故。如是珠宝诸黄石中皆悉具足无有黄石而无摩尼。其止住相次第如何。谓第一珠。第二黄金。第三石体。此摩尼珠一丈量者。彼诸黄石或有极小或有极大。各各差别。岂可得言皆遍一切。此摩尼珠有殊胜力虽一丈量。遍于大中小中无余无所障碍。亦可得说遍一切处。于彼石中有此宝故。其石色黄应审观察。是名宝喻。如本答曰譬如大摩尼宝故。言性净喻者。如是珠宝其体性甚极明白。远离尘累故。是名为性净喻。如本体性明净故。言垢染喻者。如是珠宝能为金石等之所障。不能出现明白相故。是名为垢染喻。如本而有矿秽之垢故。言人众喻者。谓极穷贫极懈怠故。不求宝人。并及精进乐求宝人故。是名为人众喻。如本若人虽念宝性不以方便种种磨炼终无得净故。
　　已说开示譬喻善巧门。次说合说契当安立门。宝喻中言大摩尼珠者。当喻何法。喻本觉佛性故。所以者何。本觉佛性隐藏众生相续身中。似彼珠故。言黄石者当喻何法。喻一切众生相续故。所以者何诸众生身藏裹佛性似彼石故。言色黄者当喻何法。喻彼佛性不变义故。所以者何真如佛性坚固不改似彼金故。言如方座无长短者。当喻何法。喻真如法平等无增减故。所以者何。此真如法一味平等。无有差别似彼座故。言一丈者当喻何法。喻真如法具足圆满无阙失故。所以者何。真如法身具足万德无所阙失。似彼丈故。言如是珠宝得黄石中皆悉具足。无有黄石而无摩尼者当喻何法。喻真如性遍诸众生种种身中。无有众生而无真如本觉性故。所以者何。此真如性离不遍过似彼珠故。言第一珠第二黄金第三石体者。当喻何法。喻俱有次第法渐渐粗现故。所以者何。从本觉智流转。建立四相海时。如其次第渐渐粗现似彼三故。言此摩尼珠有殊胜力虽一丈量。遍于大中小中无余者。当喻何法。喻真如本觉有不思议业。遍蚊龙等小大身中无妨难故。所以者何。此真如法其性平等。遍凡圣中似彼珠故。言于彼石中有此宝故其石色黄者。当喻何法。喻诸众生悉有本觉有心相故。所以者何。一切众生有觉心故有了别识似彼石故。
　　已说宝喻合说契当门。次说净喻合说契当门。言如是珠宝其体性甚极明白远离尘累者。当喻何法。喻性净本觉清净明白离垢故。
　　已说净喻合说契当门。次说染喻合说契当门。言如是珠宝能为金石等之所障不能出现明白相者。当喻何法。喻自性清净心。为无明之沂隐覆。不能出现无漏性德故。
　　已说染喻合说契当门。次说人喻合说契当门。言二种人者当喻何法。喻求佛法宝极精进人极懈怠人故。如本如是众生故。
　　已说合说契当安立门。次说显示法说生解门。于此门中如其次第。法说合喻生行者解应审思释。文相明故不须别释。如本真如之法体性空净而有无量烦恼染垢。若人虽念真如不以方便种种修习亦无得净以垢无量无边遍一切法故修一切善行以为对治故。
　　已说正答决断彼难门。次说修善行者得益门。谓若有众生断一切恶修一切善。自然自在得真如三昧照达无明之闇夜。无所疑畏故。如本若人修行一切善法自然归顺真如法故故。
　　已说修善行者得益门。次说修行善巧方便门。就此门中故有四门。云何为四。一者一切修行根本门。二者制伏恶业不生门。三者出生善根增长门。四者誓愿无边平等门。是名为四。如本略说方便有四种故。就第一门中即有二门。云何为二。一者般若成就无住门。二者大悲成就无住门。是名为二。言般若成就无住门者。所谓观察一切诸法。从本已来不生不灭。毕竟寂灭皆无所有。不住生死故。如本云何为四一者行根本方便谓观一切法自性无生离于妄见不住生死故。言大悲成就无住门者。所谓观察一切诸法因缘和合故。因果不空业报亦有。缘无量无边众生界之海。为究竟取摄不住涅盘故。如本观一切法因缘和合业果不失起于大悲修诸福德摄化众生不住涅盘故以随顺法性无住故者。即是示缘及结两种不住道行。修行法门虽无有量。而不住道其最根本。是故说言行根本方便焉。
　　已说一切修行根本门。次说制伏恶业不生门。此门为明何义。为欲显示行者当发起惭愧等清净心品。防止一切无量恶作。渐渐损灭不令增长故。如本二者能止方便谓惭愧悔过能止一切恶法不令增长故以随顺法性离诸过故者。总结其缘。
　　已说制伏恶业不生门。次说出生善根增长门。此门为明何义。为欲显示行者当一切三宝恭敬供养。礼拜赞叹随喜劝请。增长信心消除业障。志求无上大菩提故。如本三者发起善根增长方便谓勤供养礼拜三宝赞叹随喜劝请诸佛以爱敬三宝淳厚心故信得增长乃能志求无上之道又因佛法僧力所护故能消业障善根不退故。以随顺法性离痴障故者。总结其缘。
　　已说出生善根增长门。次说誓愿无边平等门。此门为明何义。为欲显示行者当发起十方世界之尘数广大誓愿海。修习十方世界之尘数行因海。摄取十方世界之尘数众生海。成就十方世界之尘数果满海。一切皆悉无有余故。如本四者大愿平等方便所谓发愿尽于未来化度一切众生使无有余皆令究竟无余涅盘故。以随顺法性无断绝故者。总结其缘。自此已下显示随顺殊胜之相。以何义故。四门结中皆悉通名随顺法性。为欲显示法性虚空。其体性广大圆满无有边际。其相用无碍自在无有始终。修彼四门一切行者。亦复如是顺顺如如。其阿世耶广大圆满无分际故。如本法性广大遍一切众生平等无二不念彼此究竟寂灭故故。
　　已说修行善巧方便门。次说显示发心功德门。此文为明何义。为欲显示初发心住菩萨。起随顺法界性中广大圆满心故。相似观智见法性身。见法身故愿力自在。由愿力故缘无量无边法界之众生而起大悲心。由大悲心极甚深故。出现八种安乐化相。随时随处随宜随应。顺顺如如利益安乐故。如本菩萨发是心故则得少分见于法身以见法身故随其愿力能现八种利益众生所谓从兜率天退入胎住胎出胎出家成道转法轮入于涅盘故。
　　已说显示发心功德门。次说拣择上下显异门。就此门中即有二门。云何为二。一者拣异地上门。二者拣异具缚门。是名为二。言拣异地上门者。谓发心住菩萨。唯名幻化影相身。不得名真如法身菩萨故。所以者何。此菩萨无始余业犹未出离。随受生处与微细苦相应不离。地上菩萨此相违。故如本然是菩萨未名法身以其过去无量世来有漏之业未能决断随其所生与微苦相应故故。言拣异具缚门者。所谓初发心住菩萨。无系缚俱转业因相。无系缚受生果报故。所以者何。大愿方便具足转故。如本亦非业系以有大愿自在力故故。
　　已说拣择上下显异门。次说通契经文决疑门。就此门中自有五种各说契经。云何为五。一者文殊师利欢喜陀罗尼契经中作如是说。尔时文殊师利即白佛言。世尊常大众中唱如是言。五十子心庄严果海行因之本。一切行者当经此道成等正觉。如是五十子心中。几是退分几是定分。唯愿世尊为我解说。于是世尊即告文殊师利菩萨言。谛听谛听善思念之。我今为汝分别解说。善男子十种真地名为金刚般若住地。前四十心名为颇梨珠随转回向地。汝当应如是知应如是观。今此经文为明何义。为欲显示大士十地。已得真证域名不退分。自此已前四十种心。未得证智名为退分故。二者本觉大悲自然熏习契经中作如是说。复次佛子。汝前所问云何名为节退相者。此事殊胜不思议中不思议故。愚痴凡夫初发意菩萨等之所不能知尔时大明菩萨至心劝请。佛即告大明言。善男子言节退相者。谓信心。发心住。净心地。金刚心之此四处皆名为退分。各彼中间皆名为不退分。是故说言节退相焉。今此经文为明何义。为欲显示佛法大海。广大圆满无边际故。三者大证得陀罗尼契经中作如是说。十种安心决定不退无退失理。今此经文为明何义。为欲显示十住菩萨。发起随顺法界性中广大善根故。决定安住金刚位故。四者五明契经中作如是说。十种定心非退非进。非来非去非出非入。圆满万德无所阙失。是故说言自然住心。今此经文为明何义。为欲显示十住位中果德已满。更无所进复无所退。自然常住无阙事故。五者菩萨缨络大本业契经中作如是说。诸善男子。若一劫二劫乃至十劫。修行十信得入十住。是人尔时从初一住乃至第六住中。若修第六般若波罗蜜。正观现在前。复值诸佛菩萨善知识所护。出到第七住常住不退。自此七住已前名为退分。今此经文为明何义。为欲显示劝策下劣懈怠众生。为令增长勇猛心故。今此论中且据本业而作会通。应审观察。如本如修多罗中或说有退堕恶趣者非其实退。但为初学菩萨未入正位而懈怠者恐怖令使勇猛故故。
　　已说通契经文决疑门。次说赞叹发心功德门。此门为明何义。为欲显示发心菩萨远离二怖畏。其心决定不动故。云何名为二种怖畏。一者下生怖畏。生下劣道极怖畏故。二者上生怖畏。闻殊胜境其心怯弱极怖畏故。离此二怖。是故名为发心功德。如本又是菩萨一发心后远离怯弱。毕竟不畏堕二乘地若闻无量无边阿僧祇劫勤苦难行乃得涅盘亦不怯弱故。以信知一切法从本已来自涅盘故者。即是总结二种功德之因缘焉。从上已来信成就发心决择分已焉。自此已下种种诸门。文相明故不须重释。

　　释摩诃衍论卷第七



　　释摩诃衍论卷第八

　　　　龙树菩萨造
　　　　姚秦三藏筏提摩多奉　诏译
　　已说解释分。次说修行信心分。
　　就此分中则有七门。云何为七。一者能治所治契当门。二者信心品类分剖门。三者修行方便善巧门。四者广释魔事对治门。五者赞叹三昧功德门。六者两轮具阙益损门。七者劝劣向胜不退门。是名为七。能治所治契当门者。其相云何。
　　本曰。是中依未入正定聚众生故。说修行信心分。
　　论曰。言是中依未入正定聚众生者。即是所治。所谓所化之境界故。故说修行信心分者。即是能治。所谓能化之教法故。所化境界其量云何。谓摄二聚之众生故。云何为二。一者邪定聚。二者不定聚。是名为一。所以者何。此二众生皆悉未入正定聚故。言契当者其相云何。谓二众生中各契教说故。契相云何。谓欲邪定聚众生故说信心门。欲彼不定聚众生故说修行门。所以者何。进入次第其法尔故。谓未信人先起信故。其已信人直修行故。复次通利益故。
　　已说能治所治契当门。次说信心品类分剖门。
  </div>
  <div class="pagination">
   <a href="释摩诃衍论_page7.html">
    上一页
   </a>
   <a href="释摩诃衍论.html">
    1
   </a>
   <a href="释摩诃衍论_page2.html">
    2
   </a>
   <a href="释摩诃衍论_page3.html">
    3
   </a>
   <a href="释摩诃衍论_page4.html">
    4
   </a>
   <a href="释摩诃衍论_page5.html">
    5
   </a>
   <a href="释摩诃衍论_page6.html">
    6
   </a>
   <a href="释摩诃衍论_page7.html">
    7
   </a>
   <span class="current-page">
    8
   </span>
   <a href="释摩诃衍论_page9.html">
    9
   </a>
   <a href="释摩诃衍论_page10.html">
    10
   </a>
   <a href="释摩诃衍论_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
