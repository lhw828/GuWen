<!DOCTYPE html>
<html>
<head>
    <meta charset="UTF-8">
    <title>释摩诃衍论 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释摩诃衍论 - 第 4 页/共 10 页</h1>
    <div class="content">　　背本下下转　　名为下转门
　　诸净法有力　　诸染法无力
　　向原上上转　　名为上转门

　　论曰。由染净诸法互有胜劣故。二种转门得成而已。今当先说初下转门根本无明以何等法而为所熏于何时中而作熏事。颂曰。
　　所熏有五种　　谓一法界心
　　及四种无为　　非初非中后
　　取初中后故　　如契经明说

　　论曰。根本无明以五种法而为所熏。谓一法界及四无为。熏一法界其相云何。颂曰。
　　一种法界心　　有二种自在
　　谓有为无为　　是根本无明
　　依于初自在　　而能作熏事

　　论曰。一法界心有二种自在。云何为二。一者有为自在。能为有为法而作依止故。二者无为自在。能为无为法而作依止故。根本无明依初自在能作熏事。非后自在。中实契经中作如是说。根本无明熏自所依分际之量。非他所依故熏真如法其相云何。颂曰。
　　真如无为法　　有二种作用
　　所谓通及别　　如前决择说
　　是根本无明　　依于初作用
　　而能作熏事　　余无为亦尔

　　论曰。真如无为有二种用。谓通及别。如前所说。根本无明依初作用能作熏事。非后作用。如说真如余三无为亦复如是。皆依初用非后用故。作熏事时量。非初亦非中后。取初中后故。本智契经中作如是说。大力无明作熏事时。初及中后一时具取。而非别取故。此中所说能熏所熏以何义故名言为熏。谓能引彼法。而合自体不相舍离。俱行俱转故名能熏。又能彼法不作障碍。若随若顺不逆违故。名为所熏。谓五有为法。能熏四种无为法及一法界心。所熏五法随来。而与五能熏共会和合同事俱转。是故说言不生不灭与生灭和合。如大无明一心本法为通依故。依初自在作熏习事。四相有为应如是知。如大无明依四无为通达作用能作熏事。四相有为应如是知。如是等义至自决择其理分明。非一非异者。即是开示有为无为同异差别故。云何开示。所谓显示一法界心无为自在。四种无为别事作用。与一法界心有为自在。四种无为通达作用不同理故。名为非一。为欲显示受能熏染法一法界心有为自在四种无为通达作用。与能作熏事五种有为不异理故。名为非异。复次所熏净法与能熏染法。各差别故名为非一。能熏所熏俱一心作。无有他故名为非异。名为阿梨耶识者。总结圆满字。
　　已说下转门。次说上转门。若欲成立此上转门。更应安置经本之辞。所谓楞伽王契经中作如是说。尔时世尊告大众言。诸佛子我念往昔。于出时中我来依他。于入时中他来依我故。此经文明何义。谓显示二转故。云何显示。谓于出时中我来依他者。即是下转。于入时中他来依我者。即是上转。此义云何。我谓则是真如本觉如来藏佛故。来谓受熏之义故。依他者背自本觉依无明他故。依此经文作解释故。是故说言不生不灭与生灭和合。则是下转门。若欲成立上转门者。可言生灭与不生不灭和合。以此义故玄理论中则存斯词。马鸣菩萨本阿世耶。比来次第分明显了。举一兼一影示而已。是故无有阙失过咎。上转门义于对治分其理自明。已说上转门。次说该摄安立门。诸识差别其数几有。何等契经中各说几种识。颂曰。
　　牟尼大觉尊　　一代圣说中
　　总集有十种　　各异说契经
　　谓一种为始　　十种而为终
　　归本等契经　　分明显说故

　　论曰。凡集一代诸圣说中异说契经。总有十种。谓从一种识乃至十种识。云何为十种差别经。一者立一种识总摄诸识。此中有四。云何为四。一者立一切一心识总摄诸识。所谓以一心识遍于二种自在无所不安立故。一心法契经中作如是说。尔时文殊师利承佛威神之力。即白佛言。世尊说几种识。体相如何。当愿为我分别开示。尔时世尊告文殊言。善哉善哉文殊师利。为诸大众当问此事。谛听谛听善思念之。我当为汝分别解说。于是文殊白佛言。善哉世尊愿欲乐闻。佛告文殊言。我唯建立一种识。所余之识非建立焉。所以者何。一种识者多一一识。此识有种种力。能作一切种种名字。而唯一识终无余法。是故我说建立一种识。所余之识非建立焉故。二者立阿梨耶识总摄诸识。所谓以阿梨耶识。具足障碍义无障碍义无所不摄故。阿梨耶识契经中作如是说。尔时观自在菩萨即白佛言。世尊云何名为通达总相识。以何义故名为总相。佛告观自在菩萨言。所言通达总相识者。即是阿梨耶识。此识有碍事及非碍事。具一切法备一切法。譬如大海为水波等作总相名。以此义故名为总相故。三者立末那识总摄诸识。所谓以末那识具足十一种义无所不摄故。显了契经中作如是说。种种心识虽有无量。唯末那转无有余法。所以者何。是末那识具足十一义。无所不作故。四者立一意识总摄诸识。所谓以意识有七种转变自在。随能作其事故。七化契经中作如是说。譬如幻师唯是一人。以幻术力变化七人。愚人见之谓有七人。而智者见唯有一人无余七人。意识幻师亦复如是。唯是一识能作七事。凡夫见之谓有七事。而觉者见唯有意识无余七事故。是名建立同一种识四种契经。二者立二种识总摄诸识。云何为二。一者阿梨耶识。二者意识。阿梨耶识者。总举业转现三识故。意识者。总举七种转识故。楞伽契经中作如是说。大慧广说有八种识。略说有二种。何等为二。一者了别识。二者分别事识。乃至广说故。三者立三种识总摄诸识。云何为三。一者阿梨耶识。二者末那识。三者意识。阿梨耶识者。总举三相识故。末那识者。直意根故。意识者。总举六种转识故。慈云契经中作如是说。复次敬首广说有十种识。总说有三种识。何者为三。一者细相性识。二者根相性识。三者分离相性识。乃至广说故。四者立四种识总摄诸识。云何为四。谓前三中加一心识故。无相契经中作如是说。识法虽无量不出四种识。云何为四。一者所依本一识。二者能依持藏识。三者意持识。四者遍分别识。乃至广说故。五者立五种识总摄诸识。云何为五。谓前四中加随顺遍转识故。大无量契经中作如是说。复次有识。非彼彼识摄。遍于彼彼识。所谓随顺遍转识故。六者立六种识总摄诸识。云何为六。所谓眼等五种别识。及第六意识故。四圣谛契经中作如是说。佛告树王。我为小根诸众生故。以密意趣作如是唱。但有六识无有余识。而实本意。为欲令知六种识中具一切识。于大众中作如是唱故。七者立七种识总摄诸识。云何为七。谓前六中加末那识故。法门契经中作如是说。复次文殊师利识法有七种。云何为七。所谓六识身及末那识。如是七识或一时转或前后转。复次第七识有殊胜力故。或时造作持藏之用。或时造作分别之依故。八者立八种识总摄诸识。云何为八。谓前七中加阿梨耶识故。道智契经中作如是说。心王有八。云何为八。一者眼识心王。乃至八者异熟报识心王。种种识法不出此数故。九者立九种识总摄诸识。云何为九。谓前八中加唵摩罗识故。金刚三昧契经中作如是说。尔时无住菩萨而白佛言。尊者以何利转。而转众生一切情识入唵摩罗。佛言诸佛如来常以一觉。而转诸识入唵摩罗故。十者立十种识总摄诸识。云何为十。谓前九中加一切一心识故。法门契经中作如是说。心量虽无量而不出十识。乃至广说故。是名十种异说契经。如是十种于宝册中云何该摄。云何安立。颂曰。
　　于本论虽明　　今更作重释
　　将契经散文　　属斯论总言

　　论曰。于本论中。虽分明说。而今为钝更作重释。将契经文属当论言。所谓一心法契经中。总所建立一切一心识。摩诃衍论一法界摄。义如前说。阿梨耶识契经中。总所建立阿梨耶识。摩诃衍论总阿梨耶摄。所以者何。于本论中作如是说。所谓不生不灭与生灭和合。非一非异名为阿梨耶识。此识有二种义。能摄一切法生一切法。云何为二。一者觉义。二者不觉义故。显了契经中。总所建立大末那识。摩诃衍论总末那摄。所以者何。于本论中作如是说。复次生灭因缘者。所谓众生依心意意识转故。此义云何。以依阿梨耶识。说有无明不觉而起。能见能现能取境界。起念相续故说为意。此意复有五种名。云何为五。一者名为业识。谓无明力不觉心动故。二者名为转识。依于动心能见相故。三者名为现识。所谓能现一切境界。犹如明镜现于色像。现识亦尔。随其五尘对至。即现无有前后。以一切时任运而起常在前故。四者名为智识。谓分别染净法故。五者名为相续识。以念相应不断故。乃至广说故。七化契经中总所建立同一意识。摩诃衍论一分意识摄。说相虽阙具密意故。于本论中作如是说。复次言意识者。即此相续识。依诸凡夫取著转深。计我我所种种妄执。随事攀缘分别六尘。名为意识。乃至广说故。如是如是彼彼诸经。随应当处应如如配。已说该摄安立门。次说藏识剖字门。阿梨耶识名字差别其数几有。契经异说其相云何。何等字义属何等处。颂曰。
　　有十阿梨耶　　契经异说故
　　摩诃键怛摽　　键阿尸伽罗
　　白白唵摩罗　　黑白唵摩罗
　　羯罗罗键摩　　缚多提键摩
　　奢呵那键摩　　婆阿叉尼罗
　　白白迦萨罗　　黑白迦萨罗
　　如是十种识　　摩诃衍论中
　　分明显说故　　随应各配属

　　论曰。阿梨耶识总有十种。所以者何。于契经中别别说故。云何为十。一者名为大摄主阿梨耶识。所谓即是总相大识。义如前说。二者名为根本无明阿梨耶识。所谓根本无明别立。以为阿梨耶故。十种妄想契经中作如是说。刹奢只多提王识。直是妄法。不能了达一法界体。一切染法阿梨耶识以为根本。出生增长无断绝时。若无提王识。黑品眷属永无所依不能生长故。此阿梨耶识当何决择摄。于本论中作如是说。所言不觉义者。谓不如实知真如法一故。不觉心起而有其念。乃至广说故。三者名为清净本觉阿梨耶识。所谓自然本智别立。以为阿梨耶故。本觉契经中作如是说。自体净佛阿梨耶识。具足无漏圆满功德。常恒清净常恒决定。无受熏相无变异相。智体不动具足白品。是故名为独一净识故。此阿梨耶识当何决择摄。于本论中作如是说。复次觉体相者有四种大义。与虚空等犹如净镜。乃至广说故。四者名为染净本觉阿梨耶识。所谓不守自性陀罗尼智。别立以为阿梨耶故。本因缘起契经中作如是说。尔时光严童子即白佛言。尊者以何因缘故。难入未曾有会中作如是说。随他缘起陀罗尼智名。为楞伽王识。云何名为楞伽王。以之为喻示彼缘起陀罗尼智。于是尊者告光严童子言。此楞伽王常在大海摩罗山中。率十万六千鬼神之众以为眷属。如是诸眷属皆乘化宫殿游于诸刹。皆悉承赖彼楞伽王。方得游行。所谓诸鬼神众作如是言。我等神众无有威德无有气力。于诸所作无有其能。如宜大王。我等众中与堪能力。彼楞伽王即随其时与殊胜力。不相舍离而共转故。谓楞伽王虽非分身。而能遍满诸神众中。各各令得全身之量。于一切时于一切处共转不离。不守自性智亦复如是。能受一切无量无边烦恼染法鬼神众熏。不相舍离而俱转故。以此因缘故。我难入会中作如是说。随转觉智名为楞伽王识故。此阿梨耶识当何决择摄。于本论中作如是说。自性清净心。因无明风动。心与无明。俱无形相不相舍离。乃至广说故。五者名为业相业识阿梨耶识。所谓根本业相及与业识。别立以为阿梨耶故。本性智契经中作如是说。阿梨耶识无能了作无所了作。不可分析不可隔别。唯由精动隐流义故。名为键摩故。此阿梨耶识当何决择摄。于本论中作如是说。复次依不觉故生三种相。与彼不觉相应不离。云何为三。一者无明业相。以依不觉故。心动说名为业。觉则不动。动则有苦。果不离因故。六者名为转相转识阿梨耶识。所谓能见境界之相及与转识。别立以为阿梨耶故。大无量契经中作如是说。阿梨耶识有见见转无见见起故。此阿梨耶识当何决择摄。于本论中作如是说。二者能见相。以依动故能见。不动则无见故。七者名为现相现识阿梨耶识。所谓境界之相及与现识。别立以为阿梨耶故。实际契经中作如是说。别异别异现前地转。相异相异具足行转。是故名为阿梨耶识。复次此阿梨耶识。真是异熟无记之法。净白相故或名成就故。此阿梨耶识当何决择摄。于本论中作如是说。三者境界相。以依能见故。境界妄现。离见则无境界故。八者名为性真如理阿梨耶识。所谓正智所证清净真如。别立以为阿梨耶故。诸法同体契经中作如是说。有识是识非识识摄。所谓如如阿梨耶识故。此阿梨耶识当何决择摄。所谓清净般若质境真如摄故。九者名为清净始觉阿梨耶识。所谓本有清白始觉般若。别立以为阿梨耶故。果圆满契经中作如是说。佛告菩提树王言。自然始觉阿梨耶识。当常不离清净本觉。清净本觉当常不离始觉净识。随是彼有。随彼是有。或非同种或非异种故。此阿梨耶识当何决择摄。于本论中作如是说。本觉义者对始觉说。以始觉者即同本觉故。十者名为染净始觉阿梨耶识。所谓随缘始觉般若。别立以为阿梨耶故。果圆满契经中作如是说。复次树王。如始觉净识及白净本觉。说染净始觉阿梨耶识。不守自性缘起本觉。亦复如是故。此阿梨耶识当何决择摄。于本论中作如是说。始觉义者。依本觉故而有不觉。依不觉故说有始觉。又以觉心原故名究竟觉。不觉心原故非究竟觉。乃至广说故。如是等义至自决择自当备演。十种末那六种意识。于后文中随次释故。今略而已。已说藏识剖字门。分相门。次说总识摄生圆满门。此识有二种义。能摄一切法能生一切法。云何为二。一者觉义。二者不觉义者。而总显示本识殊胜圆满相故。此义云何。所谓具足二种圆满故。云何为二。一者功德圆满。二者过患圆满。功德圆满者。觉义字句。能摄一切无量无边过于恒沙不离不断诸功德故。能生一切无量无边过于恒沙不离不断。诸功德故。过患圆满者。不觉义字句。能摄一切无量无边过于恒沙若离若脱诸过患故。能生一切无量无边过于恒沙若离若脱诸过患故。如是种种摄生熏习差别之相。至彼别相决择分中。分明显示。

　　释摩诃衍论卷第二



　　释摩诃衍论卷第三

　　　　龙树菩萨造
　　　　姚秦三藏筏提摩多奉　诏译
　　已说总识摄生圆满门。次说总相剖分散说门。
　　本曰。所言觉义者。谓心体离念相。离念相者等虚空界。无所不遍法界一相。即是如来平等法身。依此法身说名本觉。何以故本觉义者对始觉说。以始觉者即同本觉。始觉义者。依本觉故而有不觉。依不觉故说有始觉。又以觉心原故名究竟觉。不觉心原故非究竟觉。
　　论曰。于此文中即有二门。云何为二。一者略说本觉安立门。二者略说始觉安立门。本觉门中即有二门。云何为二。一者清净本觉门。二者染净本觉门。始觉门中又有二门。云何为二。一者清净始觉门。二者染净始觉门。云何名为清净本觉。本有法身从无始来。具足圆满过恒沙德常明净故。云何名为染净本觉。自性净心受无明熏。流转生死无断绝故。云何名为清净始觉。无漏性智出离一切无量无明。不受一切无明熏故。云何名为染净始觉。始觉般若受无明熏不能离故。如是诸觉皆智眷属。当证何理以为体分。谓性真如及虚空理。如是二理各有几种。各有二故。云何名为二种真如。一者清净真如。二者染净真如。虚空之理亦复如是。云何名为清净真如。二种净觉所证真如。离熏习故。云何名为染净真如。二种染净觉所证真如。不离熏故。虚空之理亦复如是。以何义故强名本觉。字事差别其相云何。颂曰。
　　本觉各有十　　体虽同字事
　　各各差别故　　谓根镜等义

　　论曰。本觉各十。云何十本。一者根字事本。本有法身能善住持一切功德。譬如树根能善住持一切枝叶及花果等不坏失故。二者本字事本。本有法身从无始来。自然性有不始起故。三者远字事本。本有法身其有德时。重重久远无分界故。四者自字事本。本有法身我自成我。非他成我故。五者体字事本。本有法身为诸枝德作依止故。六者性字事本。本有法身不转之义。常建立故。七者住字事本。本有法身住于无住无去来故。八者常字事本。本有法身决定实际无流转故。九者坚字事本。本有法身远离风相。坚固不动若金刚故。十者总字事本。本有法身广大圆满。无所不遍为通体故。是名为十。云何十觉。一者镜字事觉。萨般若慧清净明白无尘累故。二者开字事觉。萨般若慧通达显了无障碍故。三者一字事觉。萨般若慧独尊独一无比量故。四者离字事觉。萨般若慧自性解脱。出离一切种种缚故。五者满字事觉。萨般若慧具足无量种种功德。无所少故。六者照字事觉。萨般若慧放大光明。遍照一切无量境故。七者察字事觉。萨般若慧常恒分明无迷乱故。八者显字事觉。萨般若慧清净体中净品眷属悉现前故。九者知字事觉。萨般若慧于一切法无不穷故。十者觉字事觉。萨般若慧所有功德唯有觉照。无一一法而非觉故。是名为十。如是十种本觉字义。唯依一种大性法身随义异释。据其自体无别而已。此中所说二本觉中当何本觉。谓清净本觉。非染净本觉。染净本觉字义差别其相云何。颂曰。
　　染净本觉中　　或各有十义
　　前说十事中　　各有离性故

　　论曰。此本觉中或各有十义。所以者何。前十义中各有不守自性义故。字事配属依向应知。如是二觉同耶异耶。非同同故非异异故。以此义故或同或异。或非是同或非是异。是故皆是皆非而已。以何义故强名始觉。字事差别其相云何。颂曰。
　　从无始已来　　无有惑乱时
　　今日始初觉　　故名为始觉

　　论曰。从无始来始觉般若。无有惑乱时。而无惑时今始初觉。故名始觉。如是始觉前惑后觉即非始觉。而无惑时理常今常初故。名为始觉。如是始觉二始觉中当何觉耶。谓清净始觉非染净始觉。染净始觉字事差别其相云何。颂曰。
　　清净始觉智　　不守自性故
　　而能受染熏　　故名染净觉

　　论曰。清净始觉虽无惑时。而不守自性故。能受染熏随缘流转。以此义故。是故名为染净始觉。以何义故强名真如。字事差别其相云何。颂曰。
　　性真如理体　　平等平等一
　　无有一多相　　故名为真如

　　论曰。性真如理平等平等。唯同一相。亦无一相亦无多相。无一相故远离同缘。无多相故远离异缘。以此义故名为真如。如是真如二种净智亲所内证。复次真如各有十义。云何为十真。一者根字事真。乃至第十总字事真。如是十真十种本义。相应俱有不相舍离。是故同名表示而已。云何十如。一者镜字事如。乃至第十觉字事如。如是十如十种觉义。相应俱有不相舍离。是故同名表示而已。所以者何。十种真理。本有法身有德方便。十种如理。萨般若慧有觉方便。以此义故更重言词作如是示。此中所说二真如中当何真如。谓清净真如。非染净真如。染净真如字事差别其相云何。颂曰。
　　清净真如理　　不守自性故
　　而能受染熏　　名染净真如

　　论曰。清净真如从无始来。平等平等自性清净。不生不灭亦无去来亦无住所。而真如理性不守自性故随缘动转。是故名为染净真如。如是真如二染净智亲所内证。相应俱有不相舍离。如是等义。观前所说比类应知。以何义故强名虚空。字事差别其相云何。颂曰。
　　虚空有十义　　体虽同义事
　　各各差别故　　谓无碍等义

　　论曰。性虚空理有十种义。云何为十。一者无障碍义。诸色法中无障碍故二者周遍义。无所不至故。三者平等义。无简择故。四者广大义。无分际故。五者无相义。绝色相故。六者清净义。无尘累故。七者不动义。无成坏故。八者有空义。灭有量故。九者空空义。离空著故。十者无得义。不能执故。是名为十。如是十事义用差别。若据其体无别而已。此虚空理二种净智亲所内证。相应俱有不相舍离。二虚空中当何虚空。谓清净虚空非染净虚空。染净虚空字事差别其相云何。颂曰。
　　清净虚空理　　不守自性故
　　而能受染熏　　名染净虚空

　　论曰。清净虚空具足十德。亦无染相亦无净相。而虚空性不守自性故。能受染熏随缘流转。是故名为染净虚空。能熏所熏建立诽谤等种种门。至广说分其理具显。已说字事门。次说随释门。所言觉义者者。即是总句。从此自下皆是别句。总者通表一切觉故。别者各各差别说故。就别句中先说清净本觉清净始觉。次说染净本觉染净始觉。如其次第说相可见。谓心体离念相者。即是清净本觉。心谓即是自性清净心。体谓即是本有法身体。如是心体即名本觉。离念相者。即是显示清净之义。所谓远离大无明念故言离念。远离四种无常之相故言离相。过于恒沙烦恼眷属。此五有为以为根本。是故举本无。示眷属皆空。离念相者者。即唱清净本觉人辞者即人故。等虚空界无所不遍者。如是觉者善证具足十种德义虚空理故。法界一相者。如是觉者于所证之真如法界。而共和合。一味一相无差别故。即是如来平等法身者。善证二种胜妙之理清净觉者。即是法身如来自性自体故。依此法身说名本觉者。本有法身自性德中。而作归依。建立清净本觉称。故已说清净本觉。次说清净始觉。何以故者。即请问辞。谓欲建立清净始觉作如是请。问相云何。谓有众生作如是难。本有法身从本已来。具足无量性之功德。常恒明净常恒自在。依此义故名本觉者。如是本觉于何时中。何因缘故。具足一切无量功德名本觉耶。若作是说。此本觉者有大智力。能善断除一切过患。具足圆满诸功德者。即此本觉前惑后觉。非本觉明。即此功德断已前隐断已后显。非自性明。岂惑觉隐显。本有之义而得成立。若作是说常断更不断。常具足更不具足。是故应有本断本德者。此义亦不成立。无功德过故。谓一切障。从本断讫更不待断。一切功德。从本具足更不待具足觉者。即是始觉非彼本觉。是故般若波罗蜜中作如是说。若觉者是始觉。若不觉者即是无明。若离此二者即名为本觉。以何义故作如是说。本有法身自性德中。而作归依说名本觉。故言何以故。本觉义者对始觉说者。直决彼疑。谓马鸣师自通而言。清净本觉。从本已来不生不灭。非建立有非诽谤无。或非过患或非功德。言语道绝心行处灭。而有言说。具足圆满过于恒沙无量性德名本觉者。当知从无始来。而有清净始觉。发大智力发大定力。于一切时于一切处。常恒对治过于恒沙无量无边过患之海。具足圆满过于恒沙无量无边功德净品。对此清净始觉者故。立彼清净本觉之称。以始觉者即同本觉者。作其所由。谓以自然始觉与彼本觉同故。得对始觉示本觉故。如是二觉熏习差别其相云何。颂曰。
　　清净本始觉　　从无始已来
　　远离一切染　　湛明若虚空
　　是故此门中　　无能熏染法
　　无所熏净法　　唯有自家德

　　论曰。如是二觉无有能熏所熏差别。唯有自家真实功德故。此门中不应建立能熏所熏。若如是者于此门中有何熏义。所谓有熏。染法净法不相待成。所谓即是具足转熏。此熏云何。谓白白故。三身本有契经中作如是说。本有本觉本有始觉。唯有德熏无患德熏。唯有满转无分转事故。已说清净始觉。次说离性二觉。始觉义者依本觉故而有不觉依不觉故说有始觉者。通示二种离性本始。谓依本觉故而有不觉者。即是离性本觉。依不觉故说有始觉者。即是离性始觉。此义云何。本觉般若不守自性故。善受染熏彼诸染法令得住止。即是本觉离性之义。始觉般若不守自性故。依诸染法如今方起被彼染诳。即是始觉离性之义。始觉般若能断诸障证诸功德。何故说言始觉之智被染诳耶。于无过法立诸过患。断除障。故于无德法立诸功德。证得理故。若尔始觉于何时中而得离妄。极解脱道时。方得究竟离。于彼时中到无念故。满分二事下当显示。
　　已说略说两觉安立门。次说广说两觉决择门。
　　本曰。此义云何。如凡夫人。觉知前念起恶。故能止后念令其不起。虽复名觉即是不觉故。如二乘观智初发意菩萨等。觉于念异念无异相。以舍粗分别执著相。故名相似觉。如法身菩萨等。觉于念住念无住相。以离分别粗念相。故名随分觉如菩萨地尽。满足方便一念相应。觉心初起心无初相。以远离微细念故。得见心性心即常住。名究竟觉。是故修多罗说。若有众生能观无念者。即为向佛地故。又心起者。无有初相可知。而言知初相者。即谓无念。是故一切众生不名为觉。以从本来念念相续未曾离念故。说无始无明。若得无念者。则知心相生住异灭。以无念等故。而实无有始觉之异。以四相俱时而有。皆无自立。本来平等同一觉故。
　　论曰。即是广说始觉决择分。此文中有二门。云何为二。一者建立四相门。二者建立随觉门。四相门中即有四种。云何为四。一者粗重过患四相。二者微细过患四相。三者无常功德四相。四者常住功德四相。粗四相者即长时故。细四相者即短时故。无常相者。过患相违始起德故。常住相者。过患相违德常住有故。随觉门中即有二门。云何为二。一者满觉门。二者分觉门。满觉门者。明一觉故。分觉门者。具足显示觉不觉故。云何名为长时四相。从十信位乃至极解脱道时。方究竟离故。云何名为短时四相。因缘有法不过一刹那故。云何名为始起四相。起灭灭灭起异异异。起住德住起生德生。是故说言始起四相。翻过患故名为功德。今始起故名为无常。云何名为常住四相。今始起德本来有故。云何名为一种觉耶。觉与不觉无有二故。云何名为觉不觉。觉或受染熏。或不受故。如其次第说相可观。此中四相有二次第。云何为二。一者前后次第。二者俱有次第。前后者。彼无时中前后差别故。俱有者。彼有时中前后一时故。彼无时者。据断时故。彼有时者。据乱时故。俱有次第其相云何。颂曰。
　　生住异灭相　　如是四种相
　　一时即前后　　非渐次转得
　　一时故俱有　　前后故次第
　　俱故成一相　　别故成四相

</div>
    <div class="pagination">
<a href="释摩诃衍论_page3.html">上一页</a><a href="释摩诃衍论.html">1</a><a href="释摩诃衍论_page2.html">2</a><a href="释摩诃衍论_page3.html">3</a><span class="current-page">4</span><a href="释摩诃衍论_page5.html">5</a><a href="释摩诃衍论_page6.html">6</a><a href="释摩诃衍论_page7.html">7</a><a href="释摩诃衍论_page8.html">8</a><a href="释摩诃衍论_page9.html">9</a><a href="释摩诃衍论_page10.html">10</a><a href="释摩诃衍论_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
