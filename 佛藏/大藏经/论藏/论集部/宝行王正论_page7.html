<!DOCTYPE html>
<html>
<head>
    <meta charset="UTF-8">
    <title>宝行王正论 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宝行王正论 - 第 7 页/共 11 页</h1>
    <div class="content">　　由施徙舟乘　　运致羸乏人
　　恭谨瞻尊长　　故获如意通
　　令他忆法事　　及正法句义
　　或净心施法　　故感宿命智
　　由知真实义　　谓诸法无性
　　故得第六通　　最胜是流尽
　　平等悲相应　　由修如实智
　　故自得成佛　　恒解脱众生
　　由种种净愿　　故佛土清净
　　众宝献支提　　故放无边光
　　如此业及果　　已知义相应
　　故应修利他　　即菩萨自利

　　　　宝行王正论正教王品第四

　　王若行非法　　或作非道理
　　事王人亦赞　　故好恶难知
　　亦有世间人　　非爱善难教
　　何况大国王　　能受善人语
　　我今愍念汝　　及悲诸世间
　　故我善教汝　　实益若非爱
　　真滑有义利　　依时由慈悲
　　佛令教弟子　　故我为汝说
　　若听闻实语　　应住于无嗔
　　可取必须受　　如浴受净水
　　我今说善言　　现来有利益
　　汝知应受行　　为自及于世
　　由昔施贫苦　　故今感富财
　　因贪不知恩　　废施无更得
　　世间唯路粮　　不雇无人负
　　由施供下品　　未来荷百倍
　　愿汝发大心　　恒兴建大事
　　若行大心事　　是人得大果
　　小意狭劣王　　心愿未曾触
　　好名吉祥事　　三宝依应作
　　望王后等毛　　若事非汝法
　　死亦起恶名　　王不作最胜
　　广大事能起　　大人希有用
　　能障下人愿　　以命成此事
　　无自在弃物　　只身入未来
　　若于法安财　　前至逆相待
　　先帝诸产业　　弃本属新王
　　能为前王生　　法乐好名不
　　用财受现喜　　若施感来乐
　　非此二唐失　　唯生苦无欢
　　将终欲行施　　臣碍失自在
　　祚绝故舍爱　　随新王乐欲
　　若舍一切物　　汝今安弘法
　　亦常在死缘　　譬如风中灯
　　先诸王所起　　平等功德处
　　谓天神庙堂　　愿如本修理
　　离杀常行善　　持戒爱容旧
　　巧增财无诤　　勤力恒修善
　　清净无积聚　　不舍于他事
　　安立为导首　　受彼功德藏
　　盲病根不具　　可悲丐无依
　　于庙不得遮　　平等与彼食
　　道德无求人　　或住余王界
　　供事亦相似　　应作无此彼
　　于一切法事　　应立勤力人
　　无贪聪智善　　不侵法畏罪
　　了正论行善　　亲爱四观净
　　美语不怯弱　　上姓能持戒
　　识恩知他苦　　如理巧决断
　　八人互相羞　　为国立八座
　　柔和有大度　　胆勇甚爱王
　　坚实能用财　　无放逸恒善
　　熟思所作事　　能别十二轮
　　常行四方便　　应立为大臣
　　持法戒清净　　了事有干用
　　能生长护财　　解义巧书算
　　于他心事等　　畏罪亲爱王
　　富财多眷属　　宜立为职掌
　　月月应问彼　　一切财出入
　　问己法事等　　喜心善教诲
　　为法处王位　　不求名欲尘
　　王位胜有利　　异此则不如
　　大王即世间　　多互相食啖
　　立法王位义　　汝谛听我说
　　长老于王处　　上族解是非
　　畏恶多相顺　　愿彼看王事
　　罚系鞭杖等　　若彼依理行
　　王恒润大悲　　于彼更施恩
　　为利一切人　　应恒起慈心
　　若彼最重恶　　亦应生大悲
　　重恶极害心　　必于彼行悲
　　彼即是悲器　　正行人悲境
　　贫人若被驻　　五日须放散
　　余人亦如理　　随一莫拘留
　　若于一人所　　起长系驻心
　　随人生不护　　因此恶恒流
　　乃至彼未散　　虽系亦安乐
　　庄饰浣饮食　　药扇等相应
　　王欲他成器　　依悲立善教
　　善恶人皆同　　不由嗔及欲
　　熟思实知已　　人增起反逆
　　不杀不逼彼　　愿王摈他土
　　看自家如怨　　由参人净眼
　　恒念无放逸　　愿作如法事
　　赏重加供养　　有恩人令得
</div>
    <div class="pagination">
<a href="宝行王正论_page6.html">上一页</a><span>...</span><a href="宝行王正论_page2.html">2</a><a href="宝行王正论_page3.html">3</a><a href="宝行王正论_page4.html">4</a><a href="宝行王正论_page5.html">5</a><a href="宝行王正论_page6.html">6</a><span class="current-page">7</span><a href="宝行王正论_page8.html">8</a><a href="宝行王正论_page9.html">9</a><a href="宝行王正论_page10.html">10</a><a href="宝行王正论_page11.html">11</a><a href="宝行王正论_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
