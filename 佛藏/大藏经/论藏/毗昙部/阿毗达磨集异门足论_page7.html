<!DOCTYPE html>
<html>
 <head>
  <meta charset="utf-8"/>
  <title>
   阿毗达磨集异门足论 - 第 7 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阿毗达磨集异门足论 - 第 7 页/共 9 页
  </h1>
  <div class="content">
   阿毗达磨集异门足论卷第十二

　　　　尊者舍利子说
　　　　三藏法师玄奘奉　诏译

　　五法品第六之二

　　五盖者。一贪欲盖。二嗔恚盖。三惛沉睡眠盖。四掉举恶作盖。五疑盖。贪欲盖者。云何贪欲。答于诸欲境诸贪等贪执藏防护。坚著爱乐迷闷耽嗜。遍耽嗜内缚希求。耽湎苦集贪类贪生。是名贪欲。云何贪欲盖。答由此贪欲障心蔽心。镇心隐心盖心覆心缠心裹心。故名贪欲盖。嗔恚盖者。云何嗔恚。答于诸有情欲为损害。内怀栽[卄/(阿-可+辛)/子]欲为扰恼。已嗔当嗔现嗔。乐为过患极为过患意极愤恚。于诸有情各相违戾欲为过患。已为过患当为过患现为过患。是名嗔恚。云何嗔恚盖。答由此嗔恚障心蔽心镇心。隐心盖心覆心缠心裹心。故名嗔恚盖。惛沉睡眠盖者。云何惛沈。答所有身重性心重性。身不调柔性心不调柔性。身惛沉心惛沈[夢-夕+登]瞢愦闷。是名惛沈。云何睡眠。答染污心中所有眠梦。不能任持心昧略性是名睡眠。云何惛沉睡眠盖。答由此惛沉睡眠障心蔽心镇心。隐心盖心覆心缠心裹心。故名惛沉睡眠盖。掉举恶作盖者。云何掉举。答诸有令心不寂不静。掉举等掉举心掉举性。是名掉举。云何恶作。答染污心中所有令心变悔恶作恶作性。是名恶作。云何掉举恶作盖。答由此掉举恶作障心蔽心镇心。隐心盖心覆心缠心裹心。故名掉举恶作盖。疑盖者云何疑。答于佛法僧及苦集灭道。生起疑惑二分二路。踌躇犹豫犹豫箭不悦。不悦行不决度不悟入。非已一趣非当一趣非现一趣。是名疑。云何疑盖。答由此疑故障心蔽心镇心。隐心盖心覆心缠心裹心。故名疑盖。
　　五心栽者。云何为五。具寿当知。如有一类于大师所。疑惑犹豫不悟入。无胜解无净信。若于大师疑惑犹豫。不悟入无胜解无净信。是名第一。于大师所心栽未断未遍知。如有一类于正法所。疑惑犹豫不悟入。无胜解无净信。若于正法疑惑犹豫。不悟入无胜解无净信。是名第二。于正法所心栽未断未遍知。如有一类于所学处。疑惑犹豫不悟入。无胜解无净信。若于所学疑惑犹豫。不悟入无胜解无净信。是名第三。于所学处心栽未断未遍知。如有一类于教诫所。疑惑犹豫不悟入。无胜解无净信。若于教诫疑惑犹豫。不悟入无胜解无净信。是名第四。于教诫所心栽未断未遍知。如有一类。于诸苾刍上座聪慧。久入佛法久修梵行。乃至大师及诸有智。同梵行者共所称赞护念敬爱。于是有智梵行者所。嗔恚毁骂陵辱触恼。不悟入无胜解无净信。若于苾刍上座聪慧。久入佛法久修梵行乃至大师。及诸有智同梵行者。共所称赞护念敬爱。如是有智梵行者所。嗔恚毁骂陵辱触恼不悟入无胜解无净信。是名第五。于诸有智梵行者所。心栽未断未遍知。若于大师疑惑犹豫。不悟入无胜解无净信。是名第一。于大师所。心栽未断未遍知者。云何大师。答谓诸如来应正等觉是名大师。云何于大师所疑惑犹豫。答于诸如来应正等觉。发起种种疑惑犹豫。是名于大师所疑惑犹豫。云何不悟入无胜解无净信。答若于大师生起种种疑惑犹豫。便于彼断不能发起。随顺心随顺欲随顺信。随顺胜解已胜解当胜解。是名不悟入无胜解无净信。云何是名第一。答渐次顺次相续次第数为第一。云何于大师所心栽。答若于如来应正等觉。生起种种疑惑犹豫。便于彼心自作栽事。譬如农夫虽有良田。若不耕垦即便坚硬。多诸栽[卄/(阿-可+辛)/子]秽草不植何况嘉苗。于大师所疑惑犹豫亦复如是。覆蔽其心令心刚强作栽[卄/(阿-可+辛)/子]事。尚不令心得邪决定况正决定。是名于大师所心栽。云何未断未遍知。答彼于心栽未降伏未永害。是名未断未遍知。若于正法疑惑犹豫不悟入无胜解无净信。是名第二。于正法所心栽未断未遍知者。云何正法。答爱尽离灭究竟涅槃。是名正法。云何于正法疑惑犹豫。答若于爱尽离灭究竟涅槃。生起种种疑惑犹豫。是名于正法疑惑犹豫。云何不悟入无胜解无净信。答若于正法生起种种疑惑犹豫。便于彼断不能发起。随顺心随顺欲。随顺信随顺胜解。已胜解当胜解。是名不悟入无胜解无净信。云何是名第二。答渐次顺次相续次第数为第二。云何于正法所心栽。答若于爱尽离灭究竟涅槃。生起种种疑惑犹豫。便于彼心自作栽事。譬如农夫虽有良田。若不耕垦即便坚硬。多诸栽[卄/(阿-可+辛)/子]秽草不植何况嘉苗。于正法所疑惑犹豫亦复如是。覆蔽其心令心刚强。作栽[卄/(阿-可+辛)/子]事尚不令心得邪决定。况正决定。是名于正法所心栽。云何未断未遍如。答彼于心栽未降伏未永害。是名未断未遍知。若于所学疑惑犹豫。不悟入无胜解无净信。是名第三。于所学处心栽未断未遍知者。云何所学。答若诸如来应正等觉。正知正见施设学处。是名所学。如说我如是学我学此事。于理善法不能证得。我如是学我学此事。于理善法则能证得。云何于所学疑惑犹豫。答于诸如来应正等觉。施设学处生起种种疑惑犹豫。是名于所学疑惑犹豫。云何不悟入无胜解无净信。答若于所学生。起种种疑惑犹豫。便于彼断不能发起。随顺心随顺欲随顺信。随顺胜解已胜解当胜解。是名不悟入无胜解无净信。云何是名第三。答渐次顺次相续次第数为第三。云何于所学心栽。答若于如来应正等觉。正知正见施设学处。生起种种疑惑犹豫。便于彼心自作栽事。譬如农夫虽有良田。若不耕垦即便坚硬。多诸栽[卄/(阿-可+辛)/子]秽草不植何况嘉苗。于所学处疑惑犹豫亦复如是。覆蔽其心令心刚强。作栽[卄/(阿-可+辛)/子]事尚不令心得邪决定。况正决定。是名于所学处心栽。云何未断未遍知。答彼于心栽未降伏未永害。是名未断未遍知。若于教诫疑惑犹豫。不悟入无胜解无净信。是名第四。于教诫所心栽。未断未遍知者。云何教诫。答若诸如来应正等觉。正知正见半月半月。所说别解脱戒经。是名教诫。如说我如是教诫。我教诫此事于理善法不能证得。我如是教诫我教诫此事。于理善法则能证得。云何于教诫疑惑犹豫。答于诸如来应正等觉。半月半月所说别解脱戒经。生起种种疑惑犹豫。是名于教诫疑惑犹豫。云何不悟入无胜解无净信。答若于教诫生起种种疑惑犹豫。便于彼断不能发起。随顺心随顺欲随顺信。随顺胜解已胜解当胜解。是名不悟入无胜解无净信。云何是名第四。答渐次顺次相续次第数为第四。云何于教诫所心栽。答若于如来应正等觉。正知正见半月半月。所说别解脱戒经。生起种种疑惑犹豫。便于彼心自作栽事。譬如农夫虽有良田。若不耕垦即便坚硬。多诸栽[卄/(阿-可+辛)/子]秽草不植何况嘉苗。于教诫所疑惑犹豫亦复如是。覆蔽其心令心刚强作栽[卄/(阿-可+辛)/子]事。尚不令心得邪决定。况正决定。是名于教诫所心栽。云何未断未遍知。答彼于心栽未降伏未永害。是名未断未遍知。若于苾刍上座聪慧。久入佛法久修梵行。乃至大师及诸有智。同梵行者共所称赞护念敬爱。如是有智梵行者所。嗔恚毁骂陵辱触恼。不悟入无胜解无净信。是名第五。于诸有智梵行者所。心栽未断未遍知者。云何大师。答谓诸如来应正等觉。云何有智同梵行者。答谓舍利子。大采菽氏。大营构氏。大饮光。大执藏。大劫庀那。大迦多衍那。大准陀。大善见。大路。大名。无灭欲乐金毗罗等。贤圣弟子是名有智同梵行者。若为大师及诸有智同梵行者。共所称赞护念敬爱。是名苾刍上座聪慧久入佛法久修梵行。即此苾刍名有智梵行者。云何如是有智梵行者。所嗔恚毁骂陵辱触恼。答于彼有智梵行者所。起嗔恚心发不随顺语。不随顺语表毁辱陵突。是名如是有智梵行者所。嗔恚毁骂陵辱触恼。云何不悟入无胜解无净信。答若于有智梵行者所。嗔恚毁骂陵辱触恼。便于彼断不能发起。随顺心随顺欲随顺信。随顺胜解已胜解当胜解。是名不悟入无胜解无净信。云何是名第五。答渐次顺次相续次第数为第五。云何于诸有智梵行者所心栽。答若于有智梵行者所。嗔恚毁骂陵辱触恼。便于彼心自作栽事。譬如农夫虽有良田若不耕垦。即便坚硬多诸栽[卄/(阿-可+辛)/子]。秽草不植何况嘉苗。于诸有智梵行者所。嗔恚毁骂陵辱触恼亦复如是。覆蔽其心令心刚强。作栽[卄/(阿-可+辛)/子]事。尚不令心得邪决定。况正决定。是名于诸有智梵行者所心栽。云何未断未遍知。答彼于心栽未降伏未永害。是名未断未遍知。
　　五心缚者。云何为五。具寿当知。如有一类于身未离贪。未离欲未离亲未离爱未离渴。彼由于身未离贪等故。便于炽然加行。永断寂静证得上义。心不悟入无净信不安住无胜解。若于炽然加行等。心不悟入乃至无胜解。是名第一。于身未离贪等。心缚未降伏未永害。复次具寿。如有一类。于诸欲境未离贪。未离欲未离亲未离爱未离渴。彼由于欲未离贪等故。便于炽然加行永断寂静证得上义。心不悟入无净信。不安住无胜解。若于炽然加行等。心不悟入乃至无胜解。是名第二。于欲未离贪等。心缚未降伏未永害。复次具寿。如有一类。乐与在家出家离住。于乐同乐于苦同苦。同喜同忧。于诸事务皆共兴起。究竟随转不相舍离。彼由乐与在家出家杂住等故。便于炽然加行永断寂静证得上义。心不悟入无净信。不安住无胜解。若于炽然加行等。心不悟入乃至无胜解。是名第三。乐相杂住。心缚未降伏未永害。复次具寿。如有一类。于诸正论是圣除遣。能趣向心离盖可乐所。谓戒论定论慧论解脱论解脱智见论。少欲论喜足论损减论省事论。永断论离染论寂灭论。随顺缘性缘起等论。彼于宣说如是论时。不恭敬听不属耳听。不住受教心不行法随法越大师教。于诸学处不乐受学。彼由宣说如是论时。不恭敬听等故。便于炽然加行永断寂静证得上义。心不悟入无净信。不安住无胜解。若于炽然加行等。心不悟入乃至无胜解。是名第四。于诸正论心缚未降伏未永害。复次具寿。如有一类少小证得。虽有后时所作胜事。而中止息。彼由少小证得等故。便于炽然加行永断寂静证得上义。心不悟入无净信。不安住无胜解。若于炽然加行等。心不悟入乃至无胜解。是名第五。于后胜所作。心缚未降伏未永害。此中于身未离贪。未离欲未离亲未离爱未离渴者。谓顾恋身令心被缚不得出离故。说于身未离贪等。便于炽然加行永断寂静证得上义者。云何便于炽然。谓若于身生顾恋者。便于永断精勤勇猛。势用策励不可制伏策心相续。是名炽然。彼于此中不起欲乐。由斯故说便于炽然。云何便于加行。谓若于身生顾恋者。便于永断。若习若修若多所作是名加行。彼于此中不起欲乐。由斯故说便于加行。云何便于永断。谓若于身生顾恋者。便于永断八圣道支是名永断。彼于此中不起欲乐。由斯故说便于永断。云何便于寂静。谓若于身生顾恋者。便于永断住空闲室是名寂静。彼于此中不起欲乐。由斯故说便于寂静。云何便于证得上义。谓若于身生顾恋者。便于永断证得爱尽离灭涅槃。是名证得上义。彼于此中不起欲乐。由斯故说便于证得上义。心不悟入。无净信不安住无胜解者。谓若于身生顾恋者。彼于永断不起。随顺心随顺信。随顺欲随顺心。胜解已胜解当胜解。是故说心不悟入等。是名第一者。渐次顺次相续次第数为第一。于身未离贪等心缚者。谓若于身深生顾恋。彼心被缚甚缚极缚。如被壮人以坚绳索缚已水浇。彼名被缚甚缚极缚。如是于身深生顾恋。彼心被缚甚缚极缚。言未降伏未永害者。谓未断未遍知。于欲未离贪等。心缚广说亦尔。乐与在家出家杂住者。谓常乐与在家出家諠杂。而住于乐同乐。于苦同苦者。谓于乐事同受其乐。于诸苦事同受其苦。同喜同忧者。谓于喜事同生欢喜。于诸忧事同起愁忧。于诸事务皆共兴起。究竟随转不相舍离者。谓于种种所作事业。皆共相助身心无怠。余如前说。于诸正论者。云何正论。谓依出离远离。所生善法发起语论。言说宣唱评议显了。词辩语路语音语业语表。是名正论。言是圣者有二种。圣谓由善故及无漏故。此中言论由善故圣。非由无漏故说是圣言。除遣者。谓此正论。长夜能引少欲喜足。易满易养损减除遣。杜多功德知量清净。故名除遣。能趣向心离盖可乐者。今此义中说心名心。谓此正论令心断盖清净可乐。由斯故说能趣向心离盖可乐。言戒论者谓此正论。能正显了。犯戒过患持戒功德。故名戒论。言定论者。谓此正论能正显了。散动过患正定功德。故名定论。言慧论者。谓此正论能正显了。恶慧过患妙慧功德。故名慧论解脱论者。谓此正论能正显了。邪解脱过患正解脱功德。故名解脱论。解脱智见论者。谓此正论能正显了。邪智过患正智功德。故名解脱智见论。少欲论者。谓此正论能正显了。多欲过患少欲功德。故名少欲论。喜足论者。谓此正论能正显了。不喜足过患喜足功德。故名喜足论。损减论者。谓此正论能正显了。增益生死过患损减生死功德。故名损减论。省事论者。谓此正论能正显了。多事过患省事功德。故名省事论。永断论者。谓此正论能正显了诸结过患断结功德。故名永断论。离染论者。谓此正论能正显了。贪染过患离染功德。故名离染论。寂灭论者。谓此正论能正显了。有身过患灭有身功德。故名寂灭论。随顺缘性缘起论者。谓此正论能正宣说施设建立显了。缘起缘已生法。及彼善忍故名随顺缘性缘起论。彼于宣说如是论时。不恭敬听不属耳听。不住受教心。不行法随法。越大师教于论学处不乐受学者。谓缠所缠于诸正论。不能恭敬属耳听等。便于炽然者。谓缠所缠于诸正论。不能恭敬属耳听等。便于永断精勤勇猛势用。策励不可制伏策心相续是名炽然。彼于此中不起欲乐。由斯故说便于炽然便于加行者。谓缠所缠于诸正论。不能恭敬属耳听等。便于永断若习若修若多所作。是名加行彼于此中不起欲乐。由斯故说便于加行。便于永断者。谓缠所缠于诸正论。不能恭敬属耳听等。便于永断八圣道支。是名永断。彼于此中不起欲乐。由斯故说便于永断。便于寂静者。谓缠所缠于诸正论。不能恭敬属耳听等。便于永断住空闲室。是名寂静。彼于此中不起欲乐。由斯故说便于寂静。便于证得上义者。谓缠所缠于诸正论。不能恭敬属耳听等。便于永断证得爱尽。离灭涅槃。是名证得上义。彼于此中不起欲乐。由斯故说便于证得上义。心不悟入无净信不安住无胜解者。谓缠所缠于诸正论。不能恭敬属耳听等。便于永断不起随顺心。随顺信随顺欲随顺心胜解已胜解当胜解。是故说心不悟入等。是名第四。及心缚言准前应说。少小证得虽有后时所作胜事。而中止息者。云何少小证得。谓如一类唯得戒禁便生喜足。或复乃至唯证少分。死生智通便生喜足。如是等名少小证得。虽有后时所作胜事者。谓彼未能永断烦恼。亦未证得诸烦恼断。由斯故说。虽有后时所作胜事。而中止息者。谓舍善轭精进懈废。由此故名而中止息。便于炽然者。谓于此界。未作劬劳未断诸结。便于永断。精勤勇猛势用策励。不可制伏策心相续。是名炽然。彼于此中不起欲乐。由斯故说便于炽然。便于加行永断寂静证得上义等。皆准前应说。是名第五者。渐次顺次相续次第数为第五。于后胜所作心缚者。谓于此界未作劬劳未断诸结。心便被缚甚缚极缚。如被壮人以坚绳索缚已水浇。彼名被缚甚缚极缚。如是有后胜所作者。彼于此界未作劬劳未断诸结。心便被缚甚缚极缚。言未降伏未永害者。谓未断未遍知。
　　五顺下分结者。云何为五。一欲贪顺下分结。二嗔恚顺下分结。三有身见顺下分结。四戒禁取顺下分结。五疑顺下分结。欲贪顺下分结者。欲贪云何答于诸欲境诸贪等贪。广说乃至。贪类贪生。是名欲贪。顺下分结者。下分谓欲界。上分谓色无色界。由此欲贪未断未遍知故。便往欲界生于欲界结欲界生。故名欲贪顺下分结。嗔恚顺下分结者。嗔恚云何。答于诸有情欲为损害。广说乃至现为过患。是名嗔恚顺下分结。广说如前。有身见顺下分结者。有身见云何。答于五取蕴等。随观见我或我所。从此起忍欲慧观见。是名有身见顺下分结。广说如前。戒禁取顺下分结者。戒禁取云何。答如有一类执取于戒。谓由此戒能得清净解脱出离。超诸苦乐及能证得超苦乐处。复有一类执取于禁。谓由此禁能得清净。解脱出离超诸苦乐。及能证得超苦乐处。或有一类执取戒禁。谓由戒禁能得清净。解脱出离超诸苦乐。及能证得超苦乐处。是名戒禁取顺下分结。广说如前。疑顺下分结者。疑云何。答于佛法僧及苦集灭道生起疑惑。广说乃至非现一趣。是名疑顺下分结者。下分谓欲界。上分谓色无色界。由此疑未断未遍知。故便往欲界生于欲界结欲界生。故名疑顺下分结。
　　五顺上分结者。云何为五。一色贪顺上分结。二无色贪顺上分结。三掉举顺上分结。四慢顺上分结。五无明顺上分结色贪顺上分结者。色贪云何。答于色界系修所断法诸贪等贪。执藏防护耽著贪爱。是名色贪顺上分结者。下分谓欲界。上分谓色无色界。由此色贪未断未遍知。故便往色界生于色界结色界生。故名色贪顺上分结。无色贪顺上分结者。无色贪云何。答于无色界系修所断法。诸贪等贪执藏防护耽著贪爱。是名无色贪。顺上分结者。下分谓欲界。上分谓色无色界。由此无色贪未断未遍知。故便往无色界生于无色界结无色界生。故名无色贪顺上分结。掉举顺上分结者。掉举云何。答于色无色界系修所断法。诸不寂静不极寂静。掉举生性等。掉举生性心躁扰性。是名掉举顺上分结者。下分谓欲界。上分谓色无色界。由此掉举未断未遍知。故便往色无色界。生于色无色界。结色无色界生。故名掉举顺上分结。慢顺上分结者。慢云何。答于色无色界系修所断法。诸慢恃执慢性心高举心轻蔑。是名慢顺上分结。广说如前。无明顺上分结者。无明云何。答于色无色界系修所断法。诸无智愚痴无明黑闇。是名无明顺上分结者。下分谓欲界。上分谓色无色界。由此无明未断未遍知故。便往色无色界。生于色无色界。结色无色界生。故名无明顺上分结。
　　后嗢拖南曰。
　　后五法十四　　谓不忍及忍
　　损减与圆满　　语路无能处
　　胜支解脱想　　解脱处根力
　　不还及净居　　出离界各五

　　有五不忍过失。五能忍功德。五损减。五圆满。五语路。五无堪能处。五胜支。五成熟解脱想。五解脱处。五根五力。五不还。五净居天。五出离界。
　　五不忍过失者。云何为五。一者暴恶。二者忧悔。三者众生不爱不乐。四者十方恶名流布。五者身坏命终当堕恶趣地狱。云何暴恶。答诸不能忍补特伽罗不忍因缘。集诸刀杖乐为损害。故名暴恶。云何忧悔。答诸不能忍补特伽罗。不忍因缘行身恶行行语恶行行意恶行。彼行身语意恶行已。多生忧悔。身心热恼。故名忧悔。云何众生不爱不乐。答诸不能忍补特伽罗。不忍因缘若被他骂即还反骂。若被他嗔即还反嗔。若被他打即还反打。若被他害即还反害。若被他弄即还反弄。由此众生不爱不乐。彼由如是反骂等缘故。说众生不爱不乐。云何十方恶名流布。答诸不能忍补特伽罗。不忍因缘常与斗诤。好相言。讼轻弄毁蔑。由此恶名十方流布。彼由如是斗诤等缘。故说十方恶名流布。云何身坏命终当堕恶趣地狱。答诸不能忍补特伽罗。不忍因缘多行增上身恶行语恶行意恶行。彼行增上身语意恶行已。身坏命终当堕恶趣大地狱中受诸剧苦故。说身坏命终当堕恶趣地狱。

　　　　说一切有部集异门足论卷第十二



　　　　阿毗达磨集异门足论卷第十三

　　　　尊者舍利子说
　　　　三藏法师玄奘奉　诏译

　　五法品第六之三

　　五能忍功德者。一者不暴恶。二者不忧悔。三者众生爱乐。四者十方善名流布。五者身坏命终当生善趣天上。云何不暴恶。答诸有能忍补特伽罗。能忍因缘不集刀杖不为损害名不暴恶。云何不忧悔。答诸有能忍补特伽罗。能忍因缘行身妙行。行语妙行。行意妙行。彼行身语意妙行已。不生忧悔身心清凉名不忧悔。云何众生爱乐。答诸有能忍补特伽罗。能忍因缘骂不反骂。嗔不反嗔。打不反打。害不反害。弄不反弄。由此众生悉皆爱乐。彼由如是不反骂等缘故。名众生爱乐。云何十方善名流布。答诸有能忍补特伽罗。能忍因缘常无斗诤。不相言讼轻弄毁蔑。由此十方善名流布。彼由如是无斗诤等缘故。说十方善名流布。云何身坏命终当生善趣天上。答诸有能忍补特伽罗。能忍因缘多行增上。身妙行语妙行意妙行。彼行增上身语意妙行已。身坏命终当生善趣天世界中受诸妙乐。故说身坏命终当生善趣天上。
　　五损减者。云何为五。一者亲属损减。二者财富损减。三者无病损减。四者戒损减。五者见损减。亲属损减云何。答若有亲属遭诸灾害。谓由王故贼故火故水故死故。又少亲属亦得名为亲属损减。如是名为亲属损减。问何故名为亲属损减。答以如是法非可爱非可乐非可忍。无救护有违损不可意。是故名为亲属损减。财富损减云何。答若有财富遭诸灾害。谓由王故贼故火故水故怨故。又少财宝亦得名为财富损减。如是名为财富损减。问何故名为财富损减。答以如是法非可爱非可乐非可喜非可意。余如前说。无病损减云何。答若于身中遭如是病。谓头痛等广说如前。又此身中多有疹疾。亦得名为无病损减。如是名为无病损减。问何故名为无病损减。答以如是法非可爱等广说如前。戒损减云何。答害生命。不与取。欲邪行。虚诳语。离间语。粗恶语。杂秽语。又诸所有不善戒。若诸所有非理所引戒。若诸所有障碍定戒。如是一切名戒损减。问何故名为戒损减耶。答以如是法非可爱非可乐非可忍。无救护有违损不可意。以如是法非可爱果。非可乐果。非可喜果。非可意果。非适意果。不悦意果。以如是法。非可爱异熟。非可乐异熟。非可喜异熟。非可意异熟。非适意异熟。不悦意异熟。是故名为戒损减。见损减云何。答诸所有见。无施与无祠祀无爱乐。乃至广说。又诸所有不善见。若诸所有非理所引见。若诸所有障碍定见。如是一切名见损减。问何故名为见损减耶。答以如是法非可爱。广说乃至不悦意异熟。是故名为见损减。
　　五圆满者。云何为五。一者亲属圆满。二者财富圆满。三者无病圆满。四者戒圆满。五者见圆满。亲属圆满云何。答若有亲属无诸灾害。谓非王故贼故火故水故死故。又多亲属亦得名为亲属圆满。如是名为亲属圆满。问何故名为亲属圆满。答以如是法可爱可乐可忍。有救护无违损称可意。是故名为亲属圆满。财富圆满云何。答若有财富无诸灾害谓非王故贼故火故水故怨故。又多财宝亦得名为财富圆满。如是名为财富圆满。问何故名为财富圆满。答以如是法可爱可乐可喜可意。余如前说。无病圆满云何。答若于身中无如是病。谓头痛等广说如前。又此身中无诸疹疾。亦得名为无病圆满。如是名为无病圆满。问何故名为无病圆满。答以如是法是可爱等广说如前。戒圆满云何。答离断生命。离不与取。离欲邪行。离虚诳语。离离间语。离粗恶语。离杂秽语。又诸所有善戒。若诸所有如理所引戒。若诸所有不障碍定戒。如是一切名戒圆满。问何故名为戒圆满耶。答以如是法可爱可乐可忍。有救护无违损称可意。以如是法可爱果。可乐果。可喜果。可意果。适意果。悦意果。以如是法可爱异熟。可乐异熟。可喜异熟。可意异熟。适意异熟。悦意异熟。是故名为戒圆满。见圆满云何。答诸所有见。有施与有祠祀有爱乐。乃至广说。又诸所有善见。若诸所有如理所引见。若诸所有不障碍定见。如是一切名见圆满。问何故名为见圆满耶。答以如是法是可爱。广说乃至悦意异熟。是故名为见圆满。
　　五语路者。云何为五。一者或时语或非时语。二者或实语或不实语。三者或引义利语。或引无义利语。四者或细软语或粗犷语。五者或慈愍语或嗔恚语。或时语或非时语者。问云何非时语。答有二种非时。一者内二者外。内非时云何。答且如举他罪苾刍。或贪缠所缠。或嗔缠所缠。或痴缠所缠。或遭剧苦。或有重病。或复不能与他言论。是为内非时。外非时云何。答且如举他罪苾刍所欲举者。或贪缠所缠或嗔缠所缠或痴缠所缠。或遭剧苦或有重病。或复不能受他言论。或未受具补特伽罗现在前住。是名外非时。此中所有若内非时若外非时。总略为一数为非时。如是时语名非时语。问云何时语。答有二种时。一者内二者外。内时云何。答且如举他罪苾刍。非贪缠所缠非嗔缠所缠。非痴缠所缠。无剧苦无重病。复有堪能与他言论。是名内时。外时云何。答且如举他罪苾刍所欲举者。非贪缠所缠。非嗔缠所缠非痴缠所缠。无剧苦无重病。复有堪能受他言论。无未受具补特伽罗现在前住。是名外时。此中所有内时外时。总略为一数之为时。如是时语名为时语。是故名为或时语或非时语。或实语或不实语者。问云何不实语。答且如苾刍举他苾刍不见不闻。不疑犯戒犯见犯轨则犯净命罪。彼如是语名不实语。问云何实语。答且如苾刍举他苾刍实见实闻实疑。犯戒犯见犯轨则犯净命罪。彼如是语名为实语。是故名为或实语或不实语。或引义利语或引无义利语者。问云何引无义利语。答且如苾刍举他苾刍犯戒犯见犯轨则犯净命罪。然他苾刍于如是罪。已陈首已发露已显示已悔除。实无余言有余。彼如是语名引无义利语。问云何引义语。答且如苾刍举他苾刍犯戒犯见犯轨则犯净命罪。然他苾刍于如是罪。未陈首未发露未显示未悔除。或有余言有余。彼如是语名引义利语。是故名为或引义利语或引无义利语。或细软语或粗犷语者。问云何粗犷语。答且如苾刍于他苾刍。结恨愤发凶暴恶意。作如是言。汝见如是所犯罪。不汝是恶沙门。愚钝沙门无羞耻。沙门难调难伏。汝应陈首如是诸罪。勿有覆藏彼如是语名粗犷语。问云何细软语。答且如苾刍往他苾刍所。作如是言。具寿已犯如是如是罪。应陈首应发露勿覆藏。陈首则安乐不陈首不安乐。彼如是语名细软语。是故名为或细软语或粗犷语。或慈慜语或嗔恚语者。问云何嗔恚语。答且如苾刍于他苾刍。有嗔恚心有损害心。而举犯戒犯见犯轨则犯净命罪。彼如是语名嗔恚语。问云何慈慜语。答且如苾刍于他苾刍。有慈慜心与慈慜具。往至其所举所犯戒犯见犯轨则犯净命罪。彼如是语名慈慜语。是故名为或慈慜语或嗔恚语。
　　五无堪能处者。云何为五。谓阿罗汉苾刍诸漏已尽。无复堪能故思断生命。无复堪不与物盗心取。无复堪行非梵行习淫欲法。无复堪能正知说虚诳语。无复堪能贮积受用诸欲乐具。阿罗汉苾刍诸漏已尽。无复堪能故思断生命者。谓由彼因彼缘。故思断生命阿罗汉苾刍。诸漏已尽故。于彼因缘已永断已遍知。如断树根截多罗顶。令后有趣成不生法故。名阿罗汉苾刍诸漏已尽。无复堪能故思断生命。阿罗汉苾刍诸漏已尽。无复堪能不与物盗心取。行非梵行习淫欲法。正知说虚诳语亦尔。阿罗汉苾刍诸漏已尽。无复堪能贮积受用诸欲乐具者。谓由彼因彼缘贮积受用诸欲乐具。阿罗汉苾刍诸漏已尽故。于彼因缘已永断已遍知。如断树根截多罗顶。令后有趣成不生法故。名阿罗汉苾刍诸漏已尽。无复堪能贮积受用诸欲乐具。
　　五胜支者。云何为五。具寿当知诸圣弟子。于如来所修植净信根生安住。不为沙门或婆罗门或天魔梵或余世间如法引夺。是名第一胜支。复次具寿诸圣弟子。无谄无诳淳直性类。于大师有智同梵行者所。如实自显。是名第二胜支。复次具寿诸圣弟子。少疾无病成等熟腹非极冷热。时节调和无诸苦恼。由斯饮食易正消化。是名第三胜支。复次具寿诸圣弟子。勤精进住有势有勤。有勇坚猛。于诸善法常不舍轭。假使唯余皮筋骨在。身诸血肉皆悉干枯。为得所求殊胜善法。发勤精进有势有勤。有勇坚猛不舍善轭。若求证得精进炽然终无中废。是名第四胜支。复次具寿诸圣弟子。具慧安住成就世间。有出没慧圣慧出慧善通达慧。彼所作慧正尽苦慧。是名第五胜支。于如来所修植净信者。如来云何。答应正等觉说名如来。净信云何。答若依出离远离所生善法诸信。信性随顺性印可性。已爱乐当爱乐现爱乐性。心清净性故名净信。即此净信于如来所。已修植当修植现修植。由斯故说于如来所修植净信。言根生者。谓此净信有二种根。一者无漏智。二者无漏善根。故名根生。言安住者。谓由如是行相根生。即由如是行相安住。若由如是行相安住。即由如是行相根生故名安住。不能引夺者。谓由成就如是净信。一切世间若天若魔若梵若沙门若婆罗门若余众生诸天人类。皆不能引不能夺。不能引夺不能倾。不能等倾不能等极倾。不能摇不能等摇。不能等极。不能动不能等动。不能等极动。是故说为不能引夺。是名第一者。渐次顺次相续次第数为第一。言胜支者。谓由净信增盛。诸善男子或善女人。后后转胜故名胜支。言无谄者。谄云何。答诸心险性若心奸性。若心曲性心杂乱性。心不显了性心不正直性。心不调善性皆名为谄。无如是谄故名无谄。言无诳者诳云何。答伪斗伪秤伪函伪。语于他罔帽极罔帽遍罔帽。罔帽业欺弄迷惑。皆名为诳。无如是诳故名无诳。淳直性类者。谓重显了无谄诳性。是故复说淳直性类。于大师有智同梵行者所。如实自显者。大师云何。答谓诸如来应正等觉说名大师。有智同梵行者云何。答谓舍利子。大采菽氏。大营构氏。大迦叶波。大执藏。大劫庀那。大迦多衍那。大准陀。大善见。大路。大名。无灭欲乐金毗罗等。皆名有智同梵行者。若彼具寿多贪嗔痴有所违犯。便于大师及诸有智同梵行所。如实陈首施设建立分别显了。发露开示无所覆藏。由斯故说于大师有智同梵行者所。如实自显是名第二者。渐次顺次相续。次第数为第二。言胜支者。谓由无谄诳增盛。诸善男子或善女人。后后转胜故名胜支。言少疾者多疾云何。答谓头痛等乃至广说。及余多种逼恼疹疾能生种种不安隐触。住在身中皆名多疾。如是疾无故名少疾。言无病者。重显少疾成等熟腹非极冷热。时节调和无诸苦恼。由斯饮食易正消化者。谓彼成就非极冷热。平等成就生熟二藏。若有成就极冷藏者。诸所饮啖极迟成就。令身沉重无所堪任。不能精勤修胜断行。若有成就极热藏者。诸所饮啖极速成熟。令身羸劣无所堪任。不能精勤修胜断行由彼成就。非极冷热生熟二藏。时节调和无诸苦恼。有所饮啖易正消化。令身强盛有所堪任故。能精勤修胜断行。是名第三者。渐次顺次相续次第数为第三。言胜支者。谓由少疾等增盛。诸善男子或善女人。后后转胜故名胜支。勤精进住者。精进云何。答若于出离远离所生善法。精勤勇猛势用策励。不可制伏策心相续。是名精进。由彼成就如是精进。于所修习能行胜行。进趣证会是故说为勤精进。住言有势者。谓彼上品精进圆满故名有势言。有勤者。谓即显示精进坚固故名有勤。言有勇坚猛者。谓由成就精进力故。勇决而取坚住。而取猛利而取诸有所取。是善非恶随所取相。守护不舍如获他国。善能守护是故说为有勇坚猛。于诸善法常不舍轭者。谓于善法不舍勤勇精进无断。是故说为于诸善法常不舍轭。为得所求殊胜善法。若未证得精进炽然终无中废者。谓若未得阿罗汉果。精进炽然常无懈废。由斯故说为得所求殊胜善法。若未证得精进炽然终无中废。是名第四者。渐次顺次相续次第数为第四。言胜支者。谓由精进增盛。诸善男子或善女人。后后转胜故名胜支。具慧安住者。慧云何。答若依出离远离所生善法。于诸法相能简择极简择。广说乃至毗钵舍那是名为慧。言安住者。谓由成就如是慧故。于诸法相能行胜行进趣证会。由斯故说具慧安住。成就世间有出没慧者。世间谓五取蕴。云何为五。谓色取蕴受想行识取蕴。彼由成就如是慧故。能如实知此五取蕴生及变坏。由斯故说成就世间有出没慧。言圣慧者有二种圣。一者善故圣。二者无漏故圣。此慧具由二种圣故。说名为圣故名圣慧。言出慧者。谓彼成就如是慧故。能出离欲界。及能出离色无色界故名出慧。善通达慧者。谓彼成就如是慧故。于苦集灭道谛。由苦集灭道相能通达。善通达各别通达。是故名为善通达慧。彼所作慧者。谓彼所引学无间道所有胜慧。此中说为彼所作慧。正尽苦慧者。正云何。答因故门故理趣故行相故说名为正。尽苦慧者。五取蕴名为苦。此慧能令五取蕴尽。等尽遍尽证永尽。故名尽苦慧。是名第五者。渐次顺次相续次第数为第五。言胜支者。谓由具慧增盛。诸善男子或善女人。后后转胜故名胜支。
　　五成熟解脱想者。云何为五。一无常想。二无常苦想。三苦无我想。四厌逆食想。五死想。无常想云何。答一切行皆无常。于无常行由无常故。如理思惟诸想等。想现前而想已想当想现。想是名无常想无常。苦想云何。答一切行皆无常由。无常故有是苦者。于诸苦行由苦相故。如理思惟诸想等想现前。而想已想当想现想。是名无常苦想。苦无我想云何。答一切行皆无常。无常故苦。苦故无我。于无我行由无我故。如理思惟诸想等想现前。而想已想当想现想。是名苦无我想。厌逆食想云何。答诸苾刍等应于段食。发起厌逆俱行作意。及起毁呰俱行作意。以不净想思惟段食。其事云何。答于诸糜饭。应起膀胀死尸胜解。于粥羹臛。应起人之稀粪胜解。于生酥乳酪。应起人之髓脑胜解。于熟酥油沙糖及蜜。应起人之肪膏胜解。于麨应起骨屑胜解。于饼应起人皮胜解。于盐应起碎齿胜解。于莲根茎生菜枝叶。应起连发髑髅胜解。于诸浆饮。应起人之脓血胜解。彼于段食发起如是厌逆毁呰俱行作意。以不净相思惟段食。诸想等想现前。而想已想当想现想。是名厌逆食想。死想云何。答于自身命极善作意。思惟无常诸想等想现前。而想已想当想现想。是名死想。如是五种名成熟解脱想。问何缘此五名成熟解脱想耶。答解脱有三种一心解脱。二慧解脱。三无为解脱。由此五想有为解脱。未生令生。生已增长坚固广大。由斯速证无为解脱。由此因缘名成熟解脱想。
　　五解脱处者云何为五。具寿当知若诸苾刍苾刍尼等。或有大师为说法要。或有随一尊重有智同梵行者为说法要如如大师。或有随一尊重有智同梵行者为说法要。如是如是于彼法要能正了知。若法若义由正了知。若法若义便发起欣。欣故生喜。心喜故身轻安。身轻安故受乐。受乐故心定。心定故如实知见。如实知见故生厌。厌故能离。离故得解脱。是名第一解脱处。是诸苾刍苾刍尼等。安住此处念未住者能住正念。心未定者能住正定。漏未尽者能尽诸漏。未得无上安隐涅槃者。疾能证得。复次具寿若诸苾刍苾刍尼等。虽无大师或余随一尊重有智同梵行者。为说法要而能以大音声读诵。随曾所闻究竟法要。如如以大音声读诵。随曾所闻究竟法要。如是如是于彼法要能正了知。若法若义由正了知。若法若义便发起欣。欣故生喜。心喜故身轻安。身轻安故受乐。受乐故心定。心定故如实知见。如实知见故生厌。厌故能离。离故得解脱。是名第二解脱处。是诸苾刍苾刍尼等。安住此处念未住者能住正念。心未定者能住正定。漏未尽者能尽诸漏。未得无上安隐涅槃者疾能证得。复次具寿若诸苾刍苾刍尼等。虽无大师。或余随一尊重有智同梵行者。为说法要亦不以大音声读诵。随曾所闻究竟法要。而能为他广说开示。随曾所闻究竟法要。如如为他广说开示。随曾所闻究竟法要。如是如是于彼法要能正了知。若法若义由正了知。若法若义便发起欣。欣故生喜。心喜故身轻安。身轻安故受乐。受乐故心定。心定故如实知见。如实知见故生厌。厌故能离。离故得解脱。是名第三解脱处。是诸苾刍苾刍尼等。安住此处念未住者能住正念。心未定者能住正定。漏未尽者能尽诸漏。未得无上安隐涅槃者疾能证得。复次具寿若诸苾刍苾刍尼等。虽无大师。或余随一尊重有智同梵行者。为说法要亦不以大音声读诵。随曾所闻究竟法要。亦不为他广说开示。随曾所闻究竟法要。而能独处寂静思惟筹量观察。随曾所闻究竟法要。所有义趣如如独处。寂静思惟筹量观察。随曾所闻究竟法要。所有处趣如是如是。于彼法要能正了知。若法若义由正了知。若法若义便发起欣。欣故生喜。心喜故身轻安。身轻安故受乐。受乐故心定。心定故如实知见。如实知见故生厌。厌故能离。离故得解脱。是名第四解脱处。是诸苾刍苾刍尼等。安住此处念未住者能住正念。心未定者能住正定。漏未尽者能尽诸漏未得无上安隐涅槃者疾能证得。

　　　　说一切有部集异门足论卷第十三



　　　　阿毗达磨集异门足论卷第十四

　　　　尊者舍利子说
　　　　三藏法师玄奘奉　诏译

　　五法品第六之四

　　复次具寿若诸苾刍苾刍尼等。虽无大师。或余随一尊重有智同梵行者。为说法要亦不以大音声读诵。随曾所闻究竟法要。亦不为他广说开示。随曾所闻究竟法要。亦不独处寂静思惟筹量观察。随曾所闻究竟法要。所有义趣而能善取随一定相。于彼定相能善思惟。又善了知复善通达。如如善取随一定相。于彼定相能善思惟。又善了知复善通达。如是如是于彼法要能正了知。若法若义由正了知。若法若义便发起欣。欣故心喜。生喜故身轻安。身轻安故受乐。受乐故心定。心定故如实知见。如实知见故生厌。厌故能离。离故得解脱。是名第五解脱处。是诸苾刍苾刍尼等。安住此处念未住者能住正念。心未定者能住正定。漏未尽者能尽诸漏。未得最上安隐涅槃者疾能证得。此中大师或有随一尊重有智同梵行者。为说法要者。问大师云何。答即诸如来应正等觉说名大师。问尊重有智同梵行者云何。答解憍陈那马胜贤胜雾气大名那舍圆满无垢妙臂牛主舍利子大采菽氏大迦叶波大劫庀那大营构氏大迦多衍那大执藏大善见大路随顺无灭欲乐金毗罗等。皆名尊重有智同梵行者。问法云何。答名身句身文身是名为法。即前大师尊重有智同梵行者。以诸名身句身文身。为彼宣说施设建立。开显分别明了开示。由此故言为说法要。如如大师或有随一尊重有智同梵行者。为说法要如是如是。彼于法要能正了知。若法若义者问能正了知。若法云何。答名身句身文身是名为法。彼于此法等了近了明了。通达品类差别。获得无二无退转智故。名能正了知若法。问能正了知若义云何。答名身句身文身。所显所了所说所遍说。所示所等示。所开名义彼于此义。等了近了明了通达品类差别。获得无二无退转智。是名能正了知。若义由正了知若法若义便发起欣者。最初所发喜名为欣。彼于此欣起等起。生等生。转现转。聚集出现。由斯故说便发起欣。欣故生喜者。谓上品欣转名为喜。彼于此喜。起等起。生等生。转现转。聚集出现。由斯故说欣故生喜。心喜故身轻安者。谓彼从欣生心喜故。于现法中身重性断。心重性断。身有堪能。心有堪能身细滑。心细滑。身轻软心轻。软身离盖。心离盖。身无懒惰心无懒惰。身无疲倦心无疲倦。由斯故说心喜故身轻安。身轻安故受乐者。谓由身有堪能心有堪能。广说乃至身无疲倦心无疲惓故。身便有乐心受妙喜。由斯故说身轻安故受乐。受乐故心定者。谓受乐故远离劳倦。无劳倦法平等行故。心住等住近住一趣得三摩地。由斯故说受乐故心定。心定故如实知见者。谓彼若时心住等住无二无转。尔时于苦如实知见苦。于集灭道如实知见集灭道。由斯故说心定故如实知见。如实知见故生厌者。谓彼若时于苦如实知见苦。于集灭道如实知见集灭道。尔时于五取蕴便生厌毁违逆而住。由斯故说如实知见故生厌。厌故能离者。谓彼若时于五取蕴能生厌毁违逆而住。尔时便于贪嗔痴三不善根。能损能薄令渐缺减。如人以水浸渍黄衣置日光中染色速脱。如是若时于五取蕴。能生厌毁违逆而住。尔时便于三不善根能损能薄令渐缺减。由斯故说厌故能离。离故得解脱者。谓彼若时能损能薄能渐缺减三不善根。尔时便于贪嗔痴等心得解脱。由斯故说离故得解脱。是名第一者。渐次顺次相续次第数为第一。解脱处者。此中何谓解脱处耶。答此中七法名解脱处。一者正了知法。二者正了知义。三者欣。四者喜。五者轻安。六者乐。七者定。是诸苾刍苾刍尼等者。谓若能引学无间道。于此义中说为苾刍苾刍尼等。安住此处者。谓住此处等住近住。是故说为安住此处。念未住者能住正念者。谓能住四念住。心未定者能住正定者。谓能住四静虑。漏未尽者能尽诸漏者。问诸漏云何。答有三漏。谓欲漏有漏无明漏。彼于此三漏能尽等尽遍尽现尽当尽速尽。由斯故说漏未尽者能尽诸漏。未得无上安隐涅槃者能疾证得者。谓诸爱尽离灭涅槃。说为无上安隐涅槃。彼速于此能得随得能触能证。由斯故说未得无上安隐涅槃者。能疾证得而能以大音声读诵随曾所闻究竟法要者。谓以广大音声读诵。如先所闻究竟法要。而能为他广说开示。随曾所闻究竟法要者。谓彼而能为他宣说施设建立。开显分别明了显示。如先所闻究竟法要而能独处。寂静思惟筹量观察。随曾所闻究竟法要所有义趣者。谓能独处寂静。寻思遍寻思。简择遍简择观察遍观察。如先所闻究竟法要所有义趣。而能善取随一定相。于彼定相能善思惟。又善了知复善通达者。谓能善取定及定相。于彼定相能善思惟。又善了知复善通达入住出相。余如前说。五根者。
　　云何为五。一信根。二精进根。三念根。四定根。五慧根。此五根相。如前广说。五力者。云何为五。一信力。二精进力。三念力。四定力。五慧力。问信力云何。答于如来所修植净信根生安住。不为沙门或婆罗门或天魔梵或余世间如法引夺。是名信力。问精进力云何。答于己生不善法为永断故。生欲策励。乃至广说四种正断是名精进力。问念力云何。答于内身住循身观。乃至广说四种念住是名念力。问定力云何。答离欲恶不善法。乃至广说四种静虑是名定力。问慧力云何。答如实了知。此是苦圣谛。此是苦集圣谛。此是苦灭圣谛。此是趣苦灭行圣谛。是名慧力。问何故名力。答因如是力。依如是力。住如是力。一切结缚随眠随烦恼缠。皆可断截摧伏破坏故名为力。
　　五不还者云何为五。一者中般涅槃补特伽罗。二者生般涅槃补特伽罗。三者有行般涅槃补特伽罗。四者无行般涅槃补特伽罗。五者上流补特伽罗。云何中般涅槃补特伽罗。答诸有补特伽罗。即于现法已断五顺下分结。未断五顺上分结。造作增长。起异熟业。非生异熟业。身坏命终彼色界天中有起已。便得如是无漏道力。进断余结而般涅槃。是名中般涅槃补特伽罗。问何故名中般涅槃补特伽罗。答由此补特伽罗。根极猛利结极微薄。已超欲界未至色界。于其中间便得如是无漏道力。进断余结而般涅槃故。名中般涅槃补特伽罗。云何生般涅槃补特伽罗。答诸有补特伽罗。即于现法五顺下分结。已断已遍知。五顺上分结未断未遍知。造作增长起异熟业及生异熟业。身坏命终彼生色界天中有起。已往生色界生已不久。便得如是无漏道力。进断余结而般涅槃。是名生般涅槃补特伽罗。问何故名生般涅槃补特伽罗。答由此补特伽罗。才生未久便得如是无漏道力。进断余结而般涅槃故。名生般涅槃补特伽罗。复次有说如是补特伽罗。才生未久便得如是无漏道力。进断余结此后乃至尽寿而住。方入无余般涅槃界故。名生般涅槃补特伽罗。云何有行般涅槃补特伽罗。答诸有补特伽罗。即于现法五顺下分结。已断已遍知。五顺上分结未断未遍知。造作增长起异熟业。及生异熟业。身坏命终彼色界天中有起已。往生色界生已后时。依有行道以有勤行有勤作意。修不息加行道。进断余结而般涅槃。是名有行般涅槃补特伽罗。问何故名有行般涅槃补特伽罗。答由此补特伽罗。依有行道以有勤行有勤作意。修不息加行道。进断余结而般涅槃故。名有行般涅槃补特伽罗。复次有说。由此补特伽罗。依有为缘定。进断余结而般涅槃故。名有行般涅槃补特伽罗。云何无行般涅槃补特伽罗。答诸有补特伽罗。即于现法五顺下分结。已断已遍知。五顺上分结未断未遍知。造作增长起异熟业及生异熟业。身坏命终彼色界天中有起已。往生色界生已后时依无行道。以无勤行无勤作意。修止息加行道进断余结。入无余依般涅槃界。是名无行般涅槃补特伽罗。问何故名无行涅槃补特伽罗。答由此补特伽罗。依无行道以无勤行无勤作意。修止息加行道。进断余结而般涅槃故。名无行般涅槃补特伽罗。复次有说。由此补特伽罗。依无为缘定。进断余结入无余依般涅槃界故。名无行般涅槃补特伽罗。云何上流补特伽罗。答诸有补特伽罗。即于现法五顺下分结已断已遍知。五顺上分结未断未遍知。乃至现入杂修世俗第四静虑。将命终时退三静虑。住初静虑临命终时。造作增长。起异熟业及生异熟业。身坏命终彼色界天中有起已。往生色界梵众天中。生已后时现入世俗第二静虑。临命终时造作增长。起异熟业及生异熟业。身坏命终彼色界天中有起已。往生色界光音天中。生已后时现入世俗第三静虑。临命终时造作增长。起异熟业及生异熟业。身坏命终彼色界天中有起已。往生色界遍净天中。生已后时现入世俗第四静虑。临命终时造作增长。起异熟业及生异熟业。身坏命终彼色界天中有起已。往生色界广果天中。生已后时现入下品杂修世俗第四静虑。临命终时造作增长。起异熟业及生异熟业。身坏命终彼色界天中有起已。往生色界无烦天中。生已后时现入中品杂修世俗第四静虑。临命终时造作增长。起异熟业及生异熟业。身坏命终彼色界天中有起已。往生色界无热天中。生已后时现入上品杂修世俗第四静虑。临命终时造作增长。起异熟业及生异熟业。身坏命终彼色界天中有起已。往生色界善现天中。生已后时入上胜品杂修世俗第四静虑。临命终时造作增长。起异熟业及生异熟业。身坏命终彼色界天中有起已。往生色界善见天中。生已后时入上上品最极圆满杂修世俗第四静虑。临命终时造作增长。起异熟业及生异熟业。身坏命终彼色界天中有起已。往生色界色究竟天。生已后时方得如是无漏道力。进断余结入无余依般涅槃界。是名上流补特伽罗。问何故名上流补特伽罗。答有二种流。谓生死业及彼烦恼。彼于此二俱未断未遍知。彼由此因及此缘故。上行随行上流随流故。名上流补特伽罗。复次有作是言。说由此不还补特伽罗。渐次胜进于后后定。能领随领能受随受。永无退转故名上流。复次上流略有二种。何谓为二。一者行色界。二者行无色界。行色界者。以色究竟天为最极处。行无色界者。以非想非非想处天。为最极处。
　　五净居天者。云何为五。答一无烦天。二无热天。三善现天。四善见天。五色究竟天。云何无烦天。答谓此与彼诸无烦天。是一类为伴侣共众同分。依得事得处得皆同。又若生在无烦天中。所有无覆无记色受想行识蕴。是名无烦天。复次以无烦天。于苦见苦于集见集于灭见灭于道见道故。名无烦天。复次以无烦天。身无烦扰心无烦扰。由彼身心无烦扰故。领受寂静遍净无漏微妙诸受故。名无烦天。复次此是彼名异语增语诸想等想。施设言说谓无烦天故。名无烦天。云何无热天。答谓此与彼诸无热天。同一类为伴侣共众同分。依得事得处得皆同。又若生在无热天中。所有无覆无记色受想行识蕴。是名无热天。复次以无热天。于苦见苦于集见集于灭见灭于道见道故。名无热天。复次以无热天。身无热恼心无热恼。由彼身心无热恼故。领受寂静遍净无漏微妙诸受故。名无热天。复次此是彼名异语增语诸想等想。施设言说谓无热天故。名无热天。云何善现天。答谓此与彼诸善现天同一类。为伴侣共众同分依得事得处得皆同。又彼生在善现天中。所有无覆无记色受想行识蕴。是名善现天。复次以善现天。于苦见苦于集见集于灭见灭于道见道故。名善现天。复次以善现天形色微妙。众所乐观清净端严。超过无烦无热天众故。名善现天。复次此是彼名异语增语诸想等想。施设言说谓善现天故。名善现天。云何善见天。答谓此与彼诸善见天同一类。为伴侣共众同分依得事得处得皆同。又彼生在善见天中。所有无覆无记。色受想行识蕴。是名善见天。复次以善见天。于苦见苦于集见集于灭见灭于道见道故。名善见天。复次以善见天形色转微妙。众所转乐观转清净端严。超过无烦无热善现天众故。名善见天。复次此是彼名异语增语诸想等想。施设言说谓善见天故。名善见天。云何色界究竟天。答谓此与彼诸色究竟天同一类。为伴侣共众同分依得事得处得皆同。又复生在色究竟天中。所有无覆无记。色受想行识蕴。是名色究竟天。复次以色究竟天。于苦见苦于集见集于灭见灭于道见道故。名色究竟天。复次以色究竟天所得自体。于生色趣最胜第一故。名色究竟天。复次此天亦名碍究竟天。碍谓碍身。此是碍身最究竟处故。名碍究竟天。复次此是彼名异语增语诸想等想。施设言说谓色究竟天。或谓碍究竟天故。名色究竟天。或名碍究竟天。
　　五出离界者。云何为五。具寿当知。诸有多闻圣弟子众具猛利见。若念诸欲便于诸欲心不趣入不信乐。不安住无胜解。卷缩不伸弃舍而住。厌恶毁呰制伏违逆。如烧筋羽卷缩不伸。如是多闻圣弟子众具猛利见。若念诸欲便于诸欲心不趣入乃至广说。若念出离。便于出离深心趣入信乐安住。有胜解不卷缩恒舒泰。心不厌毁任运现行。其心安乐易善修习。于诸欲缘所起诸漏。损害热恼皆得解脱。从彼起已离系解脱。不受彼因彼缘诸受。如是名为于欲出离。于恚无恚于害无害于色无色。应知亦尔。具寿当知诸有多闻圣弟子众具猛利见若念有身。便于有身心不趣入不信乐。不安住无胜解。卷缩不伸弃舍而住。厌恶毁呰制伏违逆。如烧筋羽卷缩不伸。如是多闻圣弟子众具猛利见。若念有身。便于有身心不趣入乃至广说。若念有身灭涅槃。便于有身灭涅槃。深心趣入信乐安住。有胜解不卷缩恒舒泰。心不厌毁任运现行。其心安乐易善修习。于有身缘所起诸漏。损害热恼皆得解脱。从彼起已离系解脱。不受彼因彼缘诸受。如是名为有身出离。此中诸有者。谓如是名如是姓如是类如是食。如是受苦乐如是长寿。如是寿边际故名诸有。多闻者。谓闻多正法。多正法者谓契经。应诵。记别。讽颂。自说。因缘。譬喻。本事。本生。方广。希法。论议。闻此诸法故名多闻。圣弟子者圣谓诸佛。佛之弟子名圣弟子。诸能归依佛法僧者。一切皆得圣弟子名故。名圣弟子具猛利见者。云何猛利。答上品圆满故名猛利。云何为见。答若依出离远离所生善法。于法简择极简择。广说乃至毗钵舍那故名为见。若念诸欲者。云何名诸欲。答欲亦名诸欲。欲界亦名诸欲。五妙欲境亦名诸欲。今此义中意说五妙欲境名诸欲。由此故名若念诸欲。便于诸欲心不趣入不信乐不安住无胜解者。谓圣弟子于妙欲境。以称赞俱行作意审思惟时。不起随顺心随顺信随顺欲随顺心。胜解已胜解当胜解。由此故名便于诸欲心不趣入不信乐不安住无胜解卷缩不伸者。谓圣弟子于诸妙欲。以称赞俱行作意审思惟时。心不乐住不随顺。不趣向不临入故名卷缩。不伸弃舍而住厌恶毁呰制伏违逆者。谓圣弟子于诸妙欲。以称赞俱行作意审思惟时。于诸妙欲弃舍而住。厌恶毁呰制伏违逆故。名弃舍而住厌恶毁呰制伏违逆。若念出离者。云何出离。答出离亦名出离。出离界亦名出离。色界善根亦名出离。初静虑亦名出离。今此义中意说初静虑名出离。由此故名若念出离。便于出离深心趣入。信乐安住有胜解者。谓圣弟子于此出离。以胜解俱行作意审思惟时。便生随顺心随顺信随顺欲随顺心。胜解已胜解当胜解。由此故名便于出离深心趣入信乐安住。有胜解不卷缩恒舒泰者。谓圣弟子于此出离。以称赞俱行作意审思惟时。心乐安住顺趣临入故名不卷缩恒舒泰。心不厌毁任运现行者。谓圣弟子于此出离。以称赞俱行作意审思惟时。非如于欲心不乐住。厌恶毁呰制伏违逆。由此故言心不厌毁任运现行。其心安乐者。谓圣弟子当于尔时。其心安乐无劳无损成无倦法。由此故言其心安乐。易修习者。谓圣弟子当于尔时。数数修习数数作意。相应修习故名易修习。善修习者。谓圣弟子当于尔时。因故门故理故行故。殷重修习。坚住修习。恭敬修习。作意修习故。名善修习。于诸欲缘所起诸漏。损害热恼皆得解脱。从彼起已离系解脱者。谓圣弟子由此因缘。于诸欲中心得解脱。从彼起已离系解脱。由斯故说于诸欲缘所起诸漏。损害热恼皆得解脱。从彼起已离系解脱。不受彼因彼缘诸受者。谓于诸欲若未断未遍知便受苦受。若已断已遍知不受苦受。由斯故说不受彼因彼缘诸受。如是名为于欲出离者。问今于此中何谓出离。答永断诸欲亦名出离。超过诸欲亦名出离。舍离尘俗亦名出离。色界善根亦名出离。初静虑亦名出离。今此义中意说初静虑名出离。于恚无恚者。问恚云何。答恚亦名恚。恚界亦名恚。今此义中意说恚界名恚。问无恚云何。答无恚亦名无恚。无恚界亦名无恚。慈心定亦名无恚。今此义意说慈心定名无恚。于害无害者。问害云何。答害亦名害。害界亦名害。今此义中意说害界名害。问无害云何。答无害亦名无害。无害界亦名无害。悲心定亦名无害。今此义中意说悲心定名无害。于色无色者。问色云何。答色亦名色。色界亦名色。四静虑亦名色。今此义中意说四静虑名色。问无色云何。答无色亦名无色。无色界亦名无色。四无色亦名无色。今此义中意说四无色名无色。诸有多闻圣弟子众具猛利见者如前说。若念有身者。有身亦名有身。五取蕴亦名有身。今此义中意说五取蕴名有身。便于有身心不趣入等如前欲说。若念有身灭者。有身灭亦名灭。择灭亦名灭。今此义中意说择灭名灭非余。

　　　　说一切有部集异门足论卷第十四

　　此卷宋本第八幅第八九行云彼色界天中有起(之下便云)坏命终彼色界天(乃至)第九幅原五行补特伽罗复(之下便云)已往生色界(乃至)第十一幅第七行生异熟业身(之下便云)次有作是言说(等)。
　　如是三节文断义绝不相连续。今捡二本则宋本错将生异熟业身(之下)坏命终彼色界天(乃至)补特伽罗复(等)凡三十四行之文进而写之于彼色界天中。有起(之下)却将中有起(之下)已往生色界(乃)生异熟业身(等)三十四行之文退而写之于补特伽罗复(之下)。致令如是。今依二本进退而正之。
　　第十二幅原六行善现天中所有无(之下)国本宋本并脱覆无记(乃至)便于诸欲心(等)凡三十五行之文今依丹本足之。


　　　　阿毗达磨集异门足论卷第十五

　　　　尊者舍利子说
　　　　三藏法师玄奘奉　诏译

　　六法品第七之一

　　时舍利子复告众言。具寿当知。佛于六法自善通达现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。六法云何。此中有二嗢柁南颂。初嗢柁南曰。
　　初六法十种　　谓内外识触
　　及受想思爱　　退不退各六

　　有六内处。六外处。六识身。六触身。六受身。六想身。六思身。六爱身。六顺退法。六顺不退法。六内处者云何为六。答一眼内处。二耳内处。三鼻内处。四舌内处。五身内处。六意内处。云何眼内处。答若眼于色。或已见或今见或当见。或彼同分是名眼内处。耳鼻舌身意内处。随所应当广说。
　　六外处者云何为六。答一色外处。二声外处。三香外处。四味外处。五触外处。六法外处。云何色外处。答若色为眼。或已见或今见或当见。或彼同分。是名色外处。声香味触法外处。随所应当广说。
　　六识身者云何为六。答一眼识身。二耳识身。三鼻识身。四舌识身。五身识身。六意识身。云何眼识身。答眼及诸色为缘生眼识。此中眼为增上色为所缘。于眼所识色。诸了别性。极了别性。了别色性。是名眼识身。耳鼻舌身意识身。随所应当广说。
　　六触身者云何为六。答一眼触身。二耳触身。三鼻触身。四舌触身。五身触身。六意触身。云何眼触身。答眼及诸色为缘生眼识。三和合故触。此中眼为增上色为所缘。于眼所识色。诸触等触等触性。已触当触。是名眼触身。耳鼻舌身意触身。随所应当广说。
　　六受身者云何为六。答一眼触所生受身。二耳触所生受身。三者鼻触所生受身。四舌触所生受身。五身触所生受身。六意触所生受身。云何眼触所生受身。答眼及诸色为缘生眼识。三和合故触。触为缘故受。此中眼为增上色为所缘。眼触为因眼触等起。眼触种类眼触所生。眼触所起作意相应。于眼所识色诸受等受。别受已受当受。是名眼触所生受身。耳鼻舌身意触所生受身。随所应当广说。六想身者云何为六。答一眼触所生想身。二耳触所生想身。三鼻触所生想身。四舌触所生想身。五身触所生想身。六意触所生想身。云何眼触所生想身。答眼及诸色为缘生眼识。三和合故触。触为缘故想。此中眼为增上色为所缘。眼触为因眼触等起。眼触种类眼触所生。眼触所起作意相应。于眼所识色诸想等想。现前等想已想当想。是名眼触所生想身。耳鼻舌身意触所生想身。随所应当广说。
　　六思身者云何为六。答一眼触所生思身。二耳触所生思身。三鼻触所生思身。四舌触所生思身。五身触所生思身。六意触所生思身。云何眼触所生思身。答眼及诸色为缘生眼识。三和合故触。触为缘故思。此中眼为增上色为所缘。眼触为因眼触等起。眼触种类眼触所生眼触所起作意相应。于眼所识色。诸思等思。现前等思已思当思。作心意业。是名眼触所生思身。耳鼻舌身意触所生思身。随所应当广说。
　　六爱身者云何为六。答一眼触所生爱身。二耳触所生爱身。三鼻触所生爱身。四舌触所生爱身。五身触所生爱身。六意触所生爱身。云何眼触所生爱身。答眼及诸色为缘生眼识。三和合故触。触为缘故受。受为缘故爱。此中眼为增上色为所缘。于眼所识色诸贪等贪。执藏防护耽著爱乐。是名眼触所生爱身。耳鼻舌身意触所生爱身。随所应当广说。
　　六顺退法者云何为六。答一于佛不恭敬住。二于法不恭敬住。三于僧不恭敬住。四于学不恭敬住。五具恶言。六遇恶友。于佛不恭敬住者。云何于佛不恭敬性。答于佛世尊诸不恭敬性。不等恭敬性。不与自在性。不等与自在性。是名于佛不恭敬性。于法于僧于学亦尔。具恶言者。云何恶言性。答如前恶语说。遇恶友者云何恶友性。答如前恶友说。
　　六顺不退法者云何为六。答一于佛有恭敬住。二于法有恭敬住。三于僧有恭敬住。四于学有恭敬住。五具善言。六遇善友。于佛有恭敬住者。云何于佛有恭敬性。答于佛世尊诸恭敬性。有恭敬性。有与自在性。有怖随自在转性。是名于佛有恭敬性。于法于僧于学亦尔。具善言者云何善言性。答如前善语说。遇善友者云何善友性。答善友谓佛及佛弟子。广说乃至行远离痴调伏痴行。是名善友性。若于如是善友。诸习近等习近。亲近等亲近。恭敬承事。是名遇善友。后嗢柁南曰。
　　后六有十四　　谓喜忧舍恒
　　界出根喜通　　明念上观类

　　有六喜近行。六忧近行。六舍近行。六恒住。六界。六出离界。六诤根法。六可喜法。六通。六顺明分想。六随念。六无上法。六观待。六生类。
　　六喜近行者。云何为六。答一眼见色已顺喜处色近行。二耳闻声已顺喜处声近行。三鼻嗅香已顺喜处香近行。四舌尝味已顺喜处味近行。五身觉触已顺喜处触近行。六意了法已顺喜处法近行。眼见色已顺喜处色近行者。谓眼见色已。于一向可爱一向可乐一向可欣一向可意色。以顺喜处作意思惟。若于此色由顺喜处作意思惟。所生喜受。是名眼见色已顺喜处色近行。耳鼻舌身意喜近行亦尔。
　　六忧近行者。云何为六。答一眼见色已顺忧处色近行。二耳闻声已顺忧处声近行。三鼻嗅香已顺忧处香近行。四舌尝味已顺忧处味近行。五身觉触已顺忧处触近行。六意了法已顺忧处法近行。眼见色已顺忧处色近行者。谓眼见色已。于一向不可爱一向不可乐一向不可欣一向不可意色。以顺忧处作意思惟。若于此色由顺忧处作意思惟。所生忧受。是名眼见色已顺忧处色近行。耳鼻舌身意忧近行亦尔。
　　六舍近行者。云何为六。答一眼见色已顺舍处色近行。二耳闻声已顺舍处声近行。三鼻嗅香已顺舍处香近行。四舌尝味已顺舍处味近行。五身觉触已顺舍处触近行。六意了法已顺舍处法近行。眼见色已顺舍处色近行者。谓眼见色已。于非可爱非不可爱。非可乐非不可乐。非可欣非不可欣。非可意非不可意色。以顺舍处作意思惟。若于此色由顺舍处。作意思惟所生舍受。是名眼见色已顺舍处色近行。耳鼻舌身意舍近行亦尔。
　　六恒住者。云何为六。答一眼见色已不喜不忧。具念正知恒安住舍。二耳闻声已不喜不忧。具念正知恒安住舍。三鼻嗅香已不喜不忧。具念正知恒安住舍。四舌尝味已不喜不忧。具念正知恒安住舍。五身觉触已不喜不忧。具念正知恒安住舍。六意了法已不喜不忧。具念正知恒安住舍。眼见色已不喜不忧。具念正知恒安住舍者。谓眼见色于可爱不可爱。可乐不可乐。可欣不可欣。可意不可意。或所依止。或等无间。或所缘。或处所。或增上色。以顺舍处作意思惟。若于此色由顺舍处作意思惟。所生妙舍。是名眼见色已不喜不忧具念正知恒安住舍。耳鼻舌身意恒住亦尔。问此中舍者何所谓耶。答心平等性。心正直性。心无惊觉任运住性。应知此中说名为舍。复次有说。六识相应缘色声香味触法境。舍受名舍。今此义中应知意说。心平等性。心正直性。心无惊觉任运住性。行舍名舍。六界者云何为六。答一地界。二水界。三火界。四风界。五空界。六识界。分别此六如法蕴论。六出离界者。云何为六。答一有具寿作如是言。我于慈心定。虽已习已修已多所作。而我心犹为嗔所缠缚。应告彼曰。勿作是言。所以者何。若有具寿。于慈心定。已习已修。已多所作。无处无容。其心犹为嗔所缠缚。若心犹为嗔所缠缚。无有是处。谓慈心定必能出离一切嗔缚。问此中出离何所谓耶。答嗔缚永断亦名出离。超越嗔缚亦名出离。诸慈心定亦名出离。今此义中意说慈心定名出离。二有具寿作如是言。我于悲心定。虽已习已修已多所作。而我心犹为害所缠缚。应告彼曰勿作是言。所以者何。若有具寿。于悲心定。已习已修。已多所作。无处无容。其心犹为害所缠缚。若心犹为害所缠缚。无有是处。谓悲心定必能出离一切害缚。问此中出离何所谓耶。答害缚永断亦名出离。超越害缚亦名出离。诸悲心定亦名出离。今此义中意说悲心定名出离。三有具寿作如是言。我于喜心定。虽已习已修已多所作。而我心犹为不乐缠缚。应告彼曰勿作是言。所以者何。若有具寿。于喜心定。已习已修。已多所作。无处无容。其心犹为不乐缠缚。若心犹为不乐缠缚。无有是处。谓喜心定必能出离一切不乐。问此中出离何所谓耶。答不乐永断亦名出离。超越不乐亦名出离。诸喜心定亦名出离。今此义中意说喜心定名出离。四有具寿作如是言。我于舍心定虽已习已修已多所作。而我心犹为欲贪嗔缠缚。应告彼曰勿作是言。所以者何。若有具寿。于舍心定。已习已修。已多所作。无处无容。其心犹为欲贪嗔缠缚。若心犹为欲贪嗔缠缚。无有是处。谓舍心定必能出离一切欲贪嗔。问此中出离何所谓耶。答欲贪嗔永断亦名出离。超越欲贪嗔亦名出离。诸舍心定亦名出离。今此义中意说舍心定名出离。五有具寿作如是言。我于无相心定。虽已习已修已多所作。而我心犹为随相识缠缚。应告彼曰勿作是言。所以者何。若有具寿。于无相心定。已习已修。已多所作。无处无容。其心犹为随相识缠缚。若心犹为随相识缠缚。无有是处。谓无相心定必能出离一切随相识。问此中出离何所谓耶。答随相识永断亦名出离。超越随相识亦名出离。无相心定亦名出离。今此义中意说无相心定名出离。六有具寿作如是言。我虽远离我慢不观见我我所。而我心犹为疑犹豫箭缠缚损害。应告彼曰勿作是言。所以者何。若有具寿。远离我慢不观见我我所。无处无容。其心犹为疑犹豫箭缠缚损害。若心犹为疑犹豫箭缠缚损害。无有是处。谓远离我慢不观见我我所者。必能出离一切疑犹豫箭。问此中出离何所谓耶。答我慢永断亦名出离。超越我慢亦名出离。今此义中意说。超越诸慢名出离。
　　六诤根法者。云何为六。答谓有一类有忿有恨。若有忿恨。便于大师。不能恭敬供养尊重赞叹。若于大师不能恭敬供养尊重赞叹。即不见法。若不见法即不顾沙门。若不顾沙门便起染著。轻弄斗诤由起染著。轻弄斗诤为所依止。令多众生无义无利受诸苦恼。由此能引无量天人。无义无利诸苦恼事。如是诤根汝等若见。或内或外有所未断。即应聚集和合精勤。方便求断无得放逸。汝等应使如是诤根无余断灭。如先未起如是诤根。汝等若见或内或外皆悉已断。即应发起正念正知。猛利之心精勤防护。令当来世永不复起。是为正断。善断诤根如有忿恨。若有覆恼若有嫉悭。若有诳谄若有邪见倒见广说亦尔。复有一类取著自见。起坚固执难教弃舍。若取著自见起坚固执难教弃舍。便于大师不能恭敬供养尊重赞叹。若于大师不能恭敬供养尊重赞叹。即不见法。若不见法即不顾沙门。若不顾沙门便起染著轻弄斗诤。由起染著轻弄斗诤为所依止。令多众生无义无利受诸苦恼由此能引无量天人无义无利诸苦恼事。如是诤根汝等若见或内或外。有所未断。即应聚集和合精勤。方便求断无得放逸。汝等应使如是诤根无余断灭。如先未起如是诤根。汝等若见或内或外皆悉已断。即应发起正念正知猛利之心。精勤防护令当来世永不复起。是为正断善断诤根。有忿有恨若有覆恼。若有嫉悭若有诳谄。如是一切皆如前说。有邪见倒见者。云何邪见。答诸所有见。无施与无祠祀。无爱乐。广说乃至无自觉知我生已尽梵行已立所作已办不受后有。是名邪见。言倒见者。谓即邪见所见颠倒。取著自见起坚固执难教弃舍者。云何取著自见。答执我及世间常。唯此谛实余皆愚妄。广说乃至执如来死后非有非非有。唯此谛实余皆愚妄。是名取著自见。云何起坚固执。答即由取著自见。是故起坚执。云何难教弃舍。答由于自见起爱乐等爱乐现前爱乐。是故难教厌离解脱。
　　六可喜法者。云何为六。答若有苾刍。于大师所。及诸有智同梵行者。起慈身业。是名第一可喜法。由此法故能发可爱。能发尊重能发可意。能引可爱尊重可意悦意。摄受欢喜无违无诤一趣。复有苾刍。于大师所。及诸有智同梵行者。起慈语业。是名第二可喜法。由此法故能发可爱。广说乃至无诤一趣。复有苾刍。于大师所。及诸有智同梵行者。起慈意业。是名第三可喜法。由此法故能发可爱。广说乃至无诤一趣。复有苾刍。以法获得如法利养。下至钵中所受饮食。于此利养与诸有智同梵行者。等共受用不别藏隐。是名第四可喜法。由此法故能发可爱。广说乃至无诤一趣。复有苾刍。诸所有戒。无缺无隙无杂无秽。应供无执善究竟善。受取诸有智者称赞无毁。于如是戒与诸有智同梵行者。等共受持无所藏隐。是名第五可喜法。由此法故能发可爱。广说乃至无诤一趣。复有苾刍。诸所有见。是圣出离能善通达。若起作彼能正尽苦。于如是见与诸有智同梵行者。等共修学无所藏隐。是名第六可喜法。由此法故能发可爱。能发尊重能发可意。能引可爱尊重可意悦意。摄受欢喜无违无诤一趣。于大师所者。云何大师。答一切如来应正等觉。说名大师。及诸有智同梵行者。云何有智同梵行者。答解憍阵那乃至广说。是名有智同梵行者。起慈身业者。云何慈身业。答兴起俱行哀愍俱行所有身业。此中意说名慈身业。于大师所。及诸有智同梵行者。此慈身业和合现前。由斯故说于大师所及诸有智同梵行者起慈身业是名第一可喜法者。谓如是法是能随顺甚可爱乐。长养端严应供常委支具资粮。是故名可喜法。能发可爱者。谓由此法。能发可爱。能发尊重者。谓由此法能发尊重。能发可意者。谓由此法能发可意。能引可爱尊重可意悦意摄受欢喜无违无诤一趣者。谓由此法能引可爱尊重可意悦意摄受欢喜无违无诤一趣此中摄受。谓令和合。言一趣者。谓趣一境一味现前。如慈身业。慈语意业应知亦尔。以法获得如法利养者。云何以法获得如法利养。答若诸利养不由矫妄而得。不由诡诈而得。不由现相而得。不由激发而得。不由以利求利而得。然受用时无罪生长。故名以法获得如法利养。下至钵中所受饮食者。谓下至堕钵中饮食。尚共受用。况余财物。于此利养与诸有智同梵行者。等共受用不别藏隐者。谓以法获得如法利养。是名于此利养。若苾刍苾刍尼。正学勤策勤策女。近事近事女。是名有智同梵行者。以法所得如法利养。应与有智同梵行者。等共受用不应各别藏隐受用。是名第四可喜法等。如前广说。诸所有戒者。云何名为诸所有戒。答无漏身业语业。及命清净。一切皆名诸所有戒。无缺无隙无杂无秽者。谓于此戒恒随作恒随转。平等共作平等共转。故名无缺无隙。无杂无秽。言应供者。谓诸有情有贪嗔痴名为给使。若诸有情离贪嗔痴名为应供。应受给使以衣服饮食卧具医药等常供养故。言无执者。谓圣弟子于戒不起若取若执。善究竟者。谓于此戒善守善护至极究竟。善受取者。谓于此戒殷重恭敬。具足摄受诸有智者。称赞无毁者。谓诸佛及弟子名有智者。此诸智者皆共称赞。无诃毁者。由斯故说诸有智者称赞无毁。于如是戒与诸有智同梵行者等共受持无所藏隐者。云何名为于如是戒。答谓平等戒。平等戒者。谓八圣道支中正语正业正命名平等戒。与诸有智同梵行者。谓解憍陈那等。皆名有智同梵行者。等共受持无所藏隐者。谓于此戒与诸有智同梵行者。共一义利共一所趣。彼此相似。是名第五可喜法等。如前广说。诸所有见者。云何名为诸所有见。答若依出离远离所生善法。于诸法相诸简择极简择。乃至广说。如是名为诸所有见。是圣出离等。如前广说。于如是见与诸有智同梵行者。等共修学无所藏隐者。云何名为于如是见。答谓平等见。平等见者。谓八圣道支中正见名平等见。余如前说。如是亦名六和敬法。
　　六通者。云何为六。一神境智证通。二天耳智证通。三他心智证通。四宿住智证通。五死生智证通。六漏尽智证通。云何神境智证通。答领受示现种种神境。乃至广说。是名神境智证通。问此中通者何所谓耶。答于诸神境所有妙智。云何天耳智证通。答以天耳闻种种音声。谓人声非人声远声近声等。是名天耳智证通。问此中通者何所谓耶。答于天耳境所有妙智。云何他心智证通。答于他有情补特伽罗寻伺心等。皆如实知。谓有贪心如实知。有贪心离贪心如实知。离贪心。如是。有嗔心离嗔心。有痴心离痴心。略心散心。下心举心。掉心不掉心。寂静心不寂静心。不定心定心。不修心修心。不解脱心解脱心。皆如实知。是名他心智证通。问此中通者何所谓耶。答于他心等所有妙智。云何宿住智证通。答能随忆念过去无量诸宿住事。谓或一生。乃至广说。是名宿住智证通。问此中通者何所谓耶。答于诸宿住所有妙智。云何死生智证通。答如明广说。云何漏尽智证通。答亦如明广说。

　　　　说一切有部集异门足论第十五
  </div>
  <div class="pagination">
   <a href="阿毗达磨集异门足论_page6.html">
    上一页
   </a>
   <a href="阿毗达磨集异门足论.html">
    1
   </a>
   <a href="阿毗达磨集异门足论_page2.html">
    2
   </a>
   <a href="阿毗达磨集异门足论_page3.html">
    3
   </a>
   <a href="阿毗达磨集异门足论_page4.html">
    4
   </a>
   <a href="阿毗达磨集异门足论_page5.html">
    5
   </a>
   <a href="阿毗达磨集异门足论_page6.html">
    6
   </a>
   <span class="current-page">
    7
   </span>
   <a href="阿毗达磨集异门足论_page8.html">
    8
   </a>
   <a href="阿毗达磨集异门足论_page9.html">
    9
   </a>
   <a href="阿毗达磨集异门足论_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
