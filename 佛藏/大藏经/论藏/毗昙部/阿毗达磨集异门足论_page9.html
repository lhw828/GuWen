<!DOCTYPE html>
<html>
 <head>
  <meta charset="utf-8"/>
  <title>
   阿毗达磨集异门足论 - 第 9 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阿毗达磨集异门足论 - 第 9 页/共 9 页
  </h1>
  <div class="content">
   得不得毁誉　　及称讥苦乐
　　无常意生欲　　变坏法难保
　　智者如实知　　现见伏生死
　　于爱非爱法　　心不生欣恚
　　彼虽逢顺违　　而能弃伏灭
　　于一切解脱　　至世边彼岸

　　八解脱者云何为八。答若有色观诸色。是第一解脱。内无色想观外诸色。是第二解脱。净解脱身作证具足住。是第三解脱。超一切色想灭有对想。不思惟种种想。入无边空空无边处具足住。是第四解脱。超一切空无边处。入无边识识无边处具足住。是第五解脱。超一切识无边处。入无所有无所有处具足住。是第六解脱。超一切无所有处。入非想非非想处具足住。是第七解脱。超一切非想非非想处。入想受灭身作证具足住。是第八解脱。若有色观诸色者。谓彼于内各别色想。未远离未别远离。未调伏未别调伏。未灭没未破坏。彼由于内各别色想。未远离未别远离。未调伏未别调伏。未灭没未破坏故。由胜解力观外诸色。或作青瘀或作脓烂。或作破坏或作离散。或作啄啖或作异赤。或作骸骨或作骨锁。是名若有色观诸色。第一者谓诸定中渐次顺次相续次第数为第一。解脱者谓此定中所有善色受想行识。是名解脱。内无色想观外诸色者。谓彼于内各别色想。已远离已别远离。已调伏已别调伏。已灭没已破坏。彼由于内各别色想。已远离已别远离。已调伏已别调伏。已灭没已破坏故。由胜解力观外诸色。或作青瘀或作脓烂。或作破坏或作离散。或作啄啖或作异赤。或作骸骨或作骨锁。是名内无色想观外诸色。第二者谓诸定中渐次顺次相续次第数为第二。解脱者谓此定中所有善色受想行识。是名解脱。净解脱身作证具足住者。问此净解脱加行云何。修观行者由何方便入净解脱定。答初修业者创修观时。取青树相。所谓青茎青枝青叶青花青果。或取青衣青严具相。或取所余种种青相。既取如是诸青相已。由胜解力思惟想念。观察安立信解此色是某青相。彼既如是由胜解力。思惟想念观察安立。信解此色是某青故。心便散动驰流诸相。不能一趣系念一境。思惟此色是青非余。彼心散动驰流诸相。不能一趣系念一境。思惟此色定是青故。未能住心入净解脱。定为摄散动驰流心。故于一青相系念思惟。谓此是青非非青相。思惟此相精勤勇猛。乃至令心相续久住。由斯加行入净解脱定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此色定是青相。由心安住等住近住。相续一趣系念一境。思惟青相无二无转。便能证入净解脱定。如观青相观黄赤白。随其所应亦复如是。第三者谓诸定中。渐次顺次相续次第数为第三。解脱者。谓此定中所有善色受想行识。是名解脱。超一切色想者。云何色想。答眼识身相应诸想等想性。现想性已想性。已现想性当想性。当现想性是名色想。复次有说。五识身相应诸想等想。乃至广说是名色想。今此义中眼识身相应诸想等想。乃至广说是名色想。入此定时于彼色想。皆能超越平等超越最极超越。是故说超一切色想灭。有对想者云何有对想。答四识身相应诸想等想。乃至广说是名有对想。复次有说。五识身相应诸想等想。乃至广说。是名有对想。复次有说。嗔恚相应诸想等想。乃至广说是名有对想。今此义中。四识身相应诸想等想。乃至广说是名有对想。入此定时彼有对想。已断已遍知。已远离已别远离。已调伏已别调伏。已灭没已破坏。是故说为灭有对想。不思惟种种想者。云何种种想。答有覆缠者所有染污色想。声想香想。味想触想诸所有想。若不善诸所有想。若非理所引诸所有想能障碍定。如是一切名种种想。入此定时于种种想。不引发不随引发。不等引发。不思惟不已思惟。不当思惟。由斯故说不思惟种种想。入无边空空无边处具足住者。问此空无边处解脱加行云何。修观行者由何方便入空无边处解脱定。答初修业者创修观时。先应思惟第四静虑为粗苦障。后应思惟空无边处为静妙离。彼既思惟第四静虑为粗苦障。亦复思惟空无边处为静妙离。故心便散动驰流诸相。不能一趣系念一境相续。思惟空无边处。彼心散动驰流诸相。不能一趣系念一境相续。思惟空无边处。故未能住心入空无边处解脱定。为摄散动驰流心故。专系念思惟空无边处相。思惟此相精勤勇猛。乃至令心相续久住。由斯加行入空无边处解脱定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此是空无边处。由心安住等住近住。相续一趣系念一境。思惟如是空无边处。无二无转便能证入空无边处解脱定。第四者。谓诸定中。渐次顺次相续次第数为第四。解脱者。谓此定中。所有善受想行识皆名解脱。超一切空无边处者。云何超一切空无边处。答将欲趣入识无边处时。于一切空无边处想。皆能超越平等超越最极超越。是故说为超一切空无边处。入无边识识无边处具足住者。问此识无边处解脱加行云何。修观行者由何方便入识无边处解脱定。答初修业者创修观时。先应思惟空无边处为粗苦障。后应思惟识无边处为静妙离。彼既思惟空无边处为苦粗障。亦复思惟识无边处为静妙离。故心便散动驰流诸相。不能一趣系念一境。相续思惟识无边处。彼心散动驰流诸相。不能一趣系念一境。相续思惟识无边处。故未能住心入识无边处解脱定。为摄散动驰流心故。专系念思惟识无边处相。思惟此相精勤勇猛。乃至令心相续久住。由斯加行入识无边处解脱定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此是识无边处。由心安住等住近住。相续一趣系念一境。思惟如是识无边处。无二无转便能证入。识无边处解脱定。第五者。谓诸定中。渐次顺次相续次第数为第五。解脱者。谓此定中所有善受想行识皆名解脱。超一切识无边处者。云何超一切识无边处。答将欲趣入无所有处时。于一切识无边处想。皆能超越平等超越最极超越。是故说为超一切识无边处。入无所有无所有处具足住者。问此无所有处解脱加行云何。修观行者由何方便。入无所有处解脱定。答初修业者创修观时。先应思惟识无边处为苦粗障。后应思惟无所有处为静妙离。彼既思惟识无边处为苦粗障。亦复思惟无所有处为静妙离。故心便散动驰流诸相。不能一趣系念一境。相续思惟无所有处。彼心散动驰流诸相。不能一趣系念一境。相续思惟无所有处。故未能住心入无所有处解脱定。为摄散动驰流心故。专系念思惟无所有处相。思惟此相精勤勇猛。乃至令心相续久住。由斯加行入无所有处解脱定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此是无所有处。由心安住等住近住。相续一趣系念一境。思惟如是无所有处无二无转。便能证入无所有处解脱定。第六者。谓诸定中。渐次顺次相续次第数为第六。解脱者。谓此定中所有善受想行识。皆名解脱。超一切无所有处者。云何超一切无所有处。答将欲趣入非想非非想处时。于一切无所有处。皆能超越平等超越最极超越。是故说为超一切无所有处。入非想非非想处具足住者。问此非想非非想处解脱加行云何。修观行者由何方便。入非想非非想处解脱定。答初修业者创修观时。先应思惟无所有处为苦粗障。后应思惟非想非非想处为静妙离。彼既思惟无所有处为苦粗障。亦复思惟非想非非想处为静妙离。故心便散动驰流诸相。不能一趣系念一境。相续思惟非想非非想处。彼心散动驰流诸相。不能一趣系念一境。相续思惟非想非非想处。故未能住心入非想非非想处解脱定。为摄散动驰流心故。专系念思惟非想非非想处相。思惟此相精勤勇猛。乃至令心相续久住。由斯加行入非想非非想处解脱定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此是非想非非想处。由心安住等住近住。相续一趣系念一境。思惟如是非想非非想处无二无转。便能证入非想非非想处解脱定。第七者。谓诸定中。渐次顺次相续次第数为第七。解脱者。谓此定中所有善受想行识。皆名解脱。超一切非想非非想处者。云何超一切非想非非想处。答将欲趣入想受灭解脱时。于一切非想非非想处想。皆能超越平等超越最极超越。是故说为超一切非想非非想处。入想受灭身作证具足住者。问此想受灭解脱加行云何。修观行者由何方便入想受灭解脱定。答初修业者创修观时。于一切行不愿造作不欲思觉。而入于定但作是念。云何当令未生想受暂时不生。已生想受暂时息灭。彼于诸行不愿造作不欲思觉。而入于定但作是念。云何当令未生想受暂时不生。已生想受暂时息灭。故随心所愿有时能令未生想受暂时不生。已生想受暂时息灭。齐此名入想受灭解脱定。第八者。谓诸定中。渐次顺次相续次第数为第八。解脱者。谓此定中诸解脱异解脱异极解脱。已解脱当解脱是名解脱。复次若法想微细为因。想微细为等无间。由想不和合义。非不成就义。是名解脱。此中想受灭解脱定者。云何想受灭。云何想受灭解脱。云何想受灭解脱定。而说想受灭解脱定耶。答想受灭者。谓想及受灭寂静没是名想受灭。想受灭解脱者。谓想受灭诸解脱。异解脱。异极解脱。已解脱当解脱。是名想受灭解脱。想受灭解脱定者。谓想受灭及想受灭解脱。不隐不背现前自在身所证得。是名想受灭解脱定。

　　　　说一切有部集异门足论卷第十八



　　　　阿毗达磨集异门足论卷第十九

　　　　尊者舍利子说
　　　　三藏法师玄奘奉　诏译

　　八法品第九之二

　　八胜处者云何为八。答内有色想观外色少。若好若恶于彼诸色。胜知胜见有如是想。是第一胜处。内有色想观外色多。若好若恶于彼诸色。胜知胜见有如是想是第二胜处。内无色想观外色少。若好若恶于彼诸色。胜知胜见有如是想。是第三胜处。内无色想观外色多。若好若恶于彼诸色。胜知胜见有如是想。是第四胜处。内无色想观外诸色。若青青显青现青光。犹如乌莫迦花。或如婆罗痆斯深染青衣。若青青显青现青光。内无色想观外诸色。若青青显青现青光亦复如是。于彼诸色胜知胜见有如是想。是第五胜处。内无色想观外诸色。若黄黄显黄现黄光。犹如羯尼迦花。或如婆罗痆斯深染黄衣。若黄黄显黄现黄光。内无色想观外诸色。若黄黄显黄现黄光亦复如是。于彼诸色胜知胜见有如是想。是第六胜处。内无色想观外诸色。若赤赤显赤现赤光。犹如槃豆时缚迦花。或如婆罗痆斯深染赤衣。若赤赤显赤现赤光。内无色想观外诸色。若赤赤显赤现赤光亦复如是。于彼诸色胜知胜见有如是想。是第七胜处。内无色想观外诸色。若白白显白现白光。犹如乌沙斯星色。或如婆罗痆斯极鲜白衣若白白显白现白光。内无色想观外诸色。若白白显白现白光亦复如是。于彼诸色胜知胜见有如是想。是第八胜处。内有色想者。谓彼于内各别色想。未远离未别远离。未调伏未别调伏。未灭没未破坏。由彼于内各别色想未远离未别远离。未调伏未别调伏。未灭没未破坏名内有色想。故观外色少者。谓所观色其量甚小。微细非多故名为少。若好者。谓所观色已善磨莹。青黄赤白故名若好。若恶者。谓所观色未善磨莹。青黄赤白故名若恶。于彼诸色胜知胜见者。谓即于彼所观诸色。已伏欲贪。已断欲贪。已超欲贪。于彼已得胜知胜见。降伏自在都无所畏。如贵胜人或贵胜子。以胜知见执取僮仆。降伏自在都无所畏。诸瑜伽师亦复如是。于所观色已伏欲贪。已断欲贪已超欲贪。于彼已得胜知胜见。降伏自在都无所畏。有如是想者。谓如实想正现在前。第一者。谓诸定中。渐次顺次相续次第数为第一。胜处者。谓此定中所有善色受想行识。皆名胜处。内无色想观外色多等者。谓所观色其量广大。无边无际故名为多。余如前说。内无色想者。谓彼于内各别色想。已远离已别远离。已调伏已别调伏。已灭没已破坏。由彼于内各别色想。已远离已别远离。已调伏已别调伏。已灭没已破坏。故名内无色想。观外色少多等皆如前说。内无色想观外诸色若青者。谓总显示所有青色青聚青众。故说若青。青显者。谓此青色是显非形故说青显。青现者。谓此青色如是眼识所行境界。亦是意识所行境界。故说青现。青光者。谓此青色能现能发种种光明。故说青光。余如前说。如说若青等。若黄等亦尔。

　　九法品第十

　　时舍利子复告众言。具寿当知。佛于九法自善通达现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。九法云何。此中略有二种九法。所谓九结九有情居。九结者云何为九。答一爱结。二恚结。三慢结。四无明结。五见结。六取结。七疑结。八嫉结。九悭结。云何爱结。答三界贪是名爱结。云何恚结。答于诸有情欲为损害。内怀栽孽欲为扰恼。已嗔当嗔现嗔。乐为过患极为过患。意极愤恚于诸有情各相违戾欲为过患。已为过患当为过患现为过患。是名恚结。云何慢结。答有七慢类说名慢结。云何为七。答一慢。二过慢。三慢过慢。四我慢。五增上慢。六卑慢。七邪慢。此七慢类合为慢结。云何无明结。答三界无智名无明结。云何见结。答三种见名见结。云何为三。答一萨迦耶见。二边执见。三邪见。如是三见合为见结。云何取结。答二种取名取结。云何为二。答一见取。二戒禁取。如是二取合为取结。云何疑结。答于谛犹豫是名疑结。云何嫉结。答心不忍许是名嫉结。云何悭结。答心有秘吝是名悭结。
　　九有情居者云何为九。答有色有情。有种种身有种种想。如人及一分天。是第一有情居。有色有情。有种种身有一种想。如梵众天劫初起位。是第二有情居。有色有情。有一种身有种种想。如光音天是第三有情居。有色有情。有一种身有一种想如遍净天。是第四有情居。有色有情。无想无别想如无想有情天。是第五有情居。无色有情。超一切色想灭有对想。不思惟种种想入无边空。空无边处具足住。如空无边处天。是第六有情居。无色有情。超一切空无边处。入无边识识无边处具足住。如识无边处天。是第七有情居。无色有情。超一切识无边处。入无所有无所有处具足住。如无所有处天。是第八有情居。无色有情。超一切无所有处。入非想非非想处具足住。如非想非非想处天。是第九有情居。此中有色者。谓彼有情有色施设有色身有有色处有有色界有色蕴。故名有色。有情者。谓谛义胜义。虽诸有情不可获不可得无所有非现有。而依蕴界处假立有情。诸想等想施设言说转。谓有情人意生儒童命者生者养者士夫补特伽罗。故名有情。种种身者。谓彼有情有种种显色。身种种相种种形。非一显色非一相非一形故。名种种身。种种想者。谓彼有情有乐想苦想不苦不乐想故名种种想。如人及一分天者。谓总显示人及欲界天。故名如人及一分天。是第一者。渐次顺次相续次第数为第一。有情居者。谓诸有情所居所住所依所止所乐生处即总显示此中所有有漏色受想行识蕴名有情居。有色有情种种身者义如前说。一种想者。谓诸有情有时有分。于此世界劫将坏时。多往生上光音等天众同分中。于彼具足意成色身。根无缺减支分圆满。形显清净长寿久住。有时有分于此世界劫初成时。于下空中有空宫殿欻然而起。有一有情寿业福尽。从彼处没生下梵世空宫殿中。独一无侣长寿久住。时彼有情长时住已。欻然生爱及生不乐作如是念。云何当令诸余有情。生我同分为我伴侣。当彼有情起此心愿。有余有情寿业福尽。复从彼没生下梵宫。与前有情共为伴侣。时前生者便作是念。此有情类是我所化。我于此类及余世间。是自在者作者化者。生者起者是真父祖。时诸有情亦作是念。我等有情是彼所化。彼于有情及世间物。是自在者作者化者生者起者是真父祖。故名一想。如梵众天者。谓此义中总显生在梵众等天。有种种身唯有一想。劫初起位者。谓劫初生时是第二等。义如前说。有色有情者。亦如前说。一种身者。谓彼有惰有一显色。身一种相一种形无种种显色。无种种相无种种形。故名一种身。种种想者。谓彼有情有乐想不苦不乐想故名种种想。余如前说。有色有情一种身者亦如前说。一种想者。谓彼有情唯有乐想故名一种想。余如前说。有色有情者亦如前说。言无想者总显无想。无别想者别显无想。此中以想而为上首。显无一切心心所法。如无想有情天者。谓别显示无想有想天。是第五等义如前说。无色者。谓彼有情无色施设。无色身无有色处。无有色界无色蕴故名无色。有情者如前说超一切色想等如八解脱中广说。然于此中唯取有漏受想行识为有情居。

　　十法品第十一之一

　　时舍利子复告众言。具寿当知。佛于十法自善通达现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。十法云何。此中略有二种。十法谓十遍处十无学法。十遍处者云何为十。具寿当知。地遍一想如是上下傍布无二无边无际。是第一遍处。复次具寿。水遍一相如是上下傍布无二无边无际。是第二遍处。复次具寿。火遍一想如是上下傍布无二无边无际是第三遍处。复次具寿。风遍一想如是上下傍布无二无边无际。是第四遍处。复次具寿。青遍一想如是上下傍布无二无边无际是第五遍处。复次具寿。黄遍一想如是上下傍布无二无边无际。是第六遍处。复次具寿。赤遍一想如是上下傍布无二无边无际。是第七遍处。复次具寿。白遍一想如是上下傍布无二无边无际。是第八遍处。复次具寿。空遍一想如是上下傍布无二无边无际。是第九遍处。复次具寿。识遍一想如是上下傍布无二无边无际。是第十遍处。
　　问地遍处定加行云何。修观行者由何方便。而能证入地遍处定。答初修业者创修观时。于此大地彼彼方所。若高若下若刺若杌若醎若榛若险若秽。如是等处皆不思惟。于此大地彼彼方所。平坦显了犹如掌中。具净园林可爱乐处。随取一相以胜解力。系念思惟假想观察安立信解是某地相。彼由于此以胜解力系念思惟假想观察安立信解是某地故。心便散动驰流诸相。不能一趣系念一境。思惟此境是地非余。彼心散动驰流诸相。不能一趣系念一境思惟此境定是地故。未能证入地遍处定。为摄散动驰流心故。于一地相系念思惟。谓此是地非为水等。思惟此相精勤勇猛。乃至令心相续久住。由斯加行能入地定。精勤数习此加行己。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是地相。由心安住等住近住。相续一趣系念一境。思惟此境定是地相。无二无转能入地定。而未能入地遍处定。问若此未能入地遍处定者。地遍处定加行云何。修观行者由何方便乃能。证入地遍处定。答即依如前所入地定。令心随顺调伏趣向。渐次柔和周遍柔和。一趣定已复想此地。渐次增广东南西北遍皆是地彼想此地。渐次增广东南西北。遍是地故心便散动驰流诸相。不能一趣系念一境思惟此境。遍皆是地彼心散动驰流诸相。不能一趣系念一境思惟此境。遍是地故未能证入地遍处定。为摄散动驰流心故。于遍地相系念思惟此遍是地非遍水等。思惟此相精进勇猛。乃至令心相续久住。由斯加行乃渐能入地遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境思惟此境。遍皆是地。由心安住等住近住。相续一趣系念一境。思惟此境遍皆是地无二无转。从此乃入地遍处定。言上下者。谓上下方。言傍布者。谓东南等。言无二者。谓无间杂。无边无际者。谓边际难测。是第一者。谓诸定中渐次顺次相续次第数为第一。言遍处者。谓此定中所有善色受想行识。皆名遍处。
　　问水遍处定加行云何。修观行者由何方便而能证入水遍处定。答初修业者创修观时。于此世界或取大水注相。或取大泉水相。或取大池水相。或取大陂水相。或取大湖水相。或取殑伽水相。或取盐母那水相。或取设腊婆水相。或取阿视罗筏底水相。或取莫醯河水相。乃至或取东大海水相。或取南大海水相。或取西大海水相。或取北大海水相。或取四大海水相。或取大水轮相。于如是等随取一相。以胜解力系念思惟。假想观察安立信解是某水相。彼由于此以胜解力系念思惟。假想观察安立信解是某水故。心便散动驰流诸相。不能一趣系念一境思惟此境是水非余。彼心散动驰流诸相。不能一趣系念一境思惟此境定是水故。未能证入水遍处定。为摄散动驰流心故。于一水相系念思惟。谓此是水非为地等思惟此相。精勤勇猛乃至令心相续久住。由斯加行能入水定精勤数习。此加行已复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是水相。由心安住等住近住相续一趣系念一境。思惟此境定是水相无二无转。能入水定而未能入水遍处定。问若此未能入水遍处定者。水遍处定加行云何。修观行者由何方便乃能证入水遍处定。答即依如前所入水定。令心随顺调伏趣向。渐次柔和周遍柔和。一趣定已复想此水。渐次增广东南西北。遍皆是水彼想此水。渐次增广东南西北遍是水故。心便散动驰流诸相。不能一趣系念一境。思惟此境遍皆是水。彼心散动驰流诸相。不能一趣系念一境。思惟此境遍是水故。未能证入水遍处定。为摄散动驰流心故。于遍水相系念思惟。此遍是水非遍地等。思惟此相精勤勇猛。乃至令心相续久住。由斯加行乃渐能入水遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是水。由心安住等住近住。相续一趣系念一境。思惟此境遍皆是水无二无转。从此乃入水遍处定。言上下者。谓上下方。言傍布者。谓东南等。言无二者谓无间杂。无边无际者。谓边际难测。是第二者。谓诸定中渐次顺次相续次第数为第二。言遍处者。谓此定中所有善色受想行识。皆名遍处。
　　问火遍处定加行云何。修观行者由何方便。而能证入火遍处定。答初修业者创修观时。于此世界或取清净日轮火相。或取妙药光明火相。或取神珠光明火相。或取星宿宫殿火相。或取火聚大猛焰相。或取烧村大火焰相。或取烧城大火焰相。或取烧川大火焰相。或取烧野大火焰相。或取烧十载木大火焰相。或取烧二十载木大火焰相。或取烧三十载木大火焰相。或复取烧四十载木大火焰相。或复取烧五十载木大火焰相。或复取烧百载木大火焰相。或取烧千载木大火焰相。或取烧百千载木大火焰相。或取烧无量百载木大火焰相。或取烧无量千载木大火焰相。或取烧无量百千载木大火焰相。彼见如是诸火焰相。先渐炽然。复极炽然。转遍炽然后皆洞然。于如是等随取一相。以胜解力系念思惟假想观察。安立信解是某火相。彼由于此以胜解力系念思惟。假想观察安立信解是某火故。心便散动驰流诸相。不能一趣系念一境。思惟此境是火非余。彼心散动驰流诸相。不能一趣系念一境。思惟此境定是火故。未能证入火遍处定。为摄散动驰流心故。于一火相系念思惟。谓此是火非为水等。思惟此相精勤勇猛。乃至令心相续久住。由斯加行能入火定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是火相。由心安住等住近住。相续一趣系念一境。思惟此境定是火相。无二无转能入火定。而未能入火遍处定。问若此未能入火遍处定者。火遍处定加行云何。修观行者由何方便。乃能证入火遍处定。答即依如前所入火定。令心随顺调伏趣向。渐次柔和周遍柔和一趣定已。复想此火渐次增广。东南西北遍皆是火。彼想此火渐次增广。东南西北遍是火故。心便散动驰流诸相。不能一趣系念一境。思惟此境遍皆是火。彼心散动驰流诸相。不能一趣系念一境。思惟此境遍是火故。未能证入火遍处定。为摄散动驰流心故。于遍火相系念思惟。此遍是火非遍水等。思惟此相精勤勇猛。乃至令心相续久住。由斯加行乃渐能入火遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是火。由心安住等住近住。相续一趣系念一境。思惟此境遍皆是火无二无转。从此乃入火遍处定。言上下者。谓上下方。言傍布者。谓东南等。言无二者。谓无间杂。无边无际者。谓边际难测。是第三者。谓诸定中。渐次顺次相续次第数为第三。言遍处者。谓此定中。所有善色受想行识。皆名遍处。
　　问风遍处定加行云何。修观行者由何方便。而能证入风遍处定。答初修业者创修观时。于此世界或取东方所有风相。或取南方所有风相。或取西方所有风相。或取北方所有风相。或取有尘风相。或取无尘风相。或取吠湿摩风相。或取吠岚婆风相。或取小风相。或取大风相。或取无量风相。或取大风轮相。于如是等随取一相。以胜解力系念思惟。假想观察安立信解是某风相。彼由于此以胜解力。系念思惟假想观察。安立信解是某风故。心便散动驰流诸相。不能一趣系念一境。思惟此境是风非余。彼心散动驰流诸相。不能一趣系念一境。思惟此境定是风故。未能证入风遍处定。为摄散动驰流心故。于一风相系念思惟。谓此是风非为火等。思惟此相精勤勇猛。乃至令心相续久住。由斯加行能入风定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是风相。由心安住等住近住。相续一趣系念一境。思惟此境定是风相。无二无转能入风定。而未能入风遍处定。问若此未能入风遍处定者。风遍处定加行云何。修观行者由何方便。乃能证入风遍处定。答即依如前所入风定。令心随顺调伏趣向。渐次柔和周遍柔和。一趣定已复想此风。渐次增广东南西北。遍皆是风彼想此风。渐次增广东南西北遍是风故。心便散动驰流诸相。不能一趣系念一境。思惟此境遍皆是风。彼心散动驰流诸相。不能一趣系念一境。思惟此境遍是风故。未能证入风遍处定。为摄散动驰流心故。于遍风相系念思惟。此遍是风非遍火等。思惟此相精勤勇猛。乃至令心相续久住。由斯加行乃渐能入风遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是风。由心安住等住近住。相续一趣系念一境。思惟此境遍皆是风无二无转。从此乃入风遍处定。言上下者。谓上下方。言傍布者。谓东南等。言无二者。谓无间杂。无边无际者。谓边际难测。是第四者。谓诸定中渐次顺次相续次第数为第四。言遍处者。谓此定中所有善色受想行识。皆名遍处。

　　　　说一切有部集异门足论卷第十九



　　　　阿毗达磨集异门足论卷第二十

　　　　尊者舍利子说
　　　　三藏法师玄奘奉　诏译

　　十法品第十一之二

　　问青遍处定加行云何。修观行者由何方便。而能证入青遍处定。答初修业者创修观时。于此世界或取青树。或取青叶或取青花或取青果。或取青衣或取种种青庄严具。或取青云或取青水。或取种种诸余青物。彼于如是随取一相。以胜解力系念思惟。假想观察安立信解是某青相。彼由于此以胜解力。系念思惟假想观察。安立信解是某青故。心便散动驰流诸相。不能一趣系念一境。思惟此境是青非余。彼心散动驰流诸相。不能一趣系念一境。思惟此境定是青故。未能证入青遍处定。为摄散动驰流心故。于一青相系念思惟。谓此是青非为黄等。思惟此相精勤勇猛。乃至令心相续久住。由斯加行能入青定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是青相。由心安住等住近住。相续一趣系念一境。思惟此境定是青相。无二无转能入青定。而未能入青遍处定。问若此未能入青遍处定者。青遍处定加行云何。修观行者由何方便。乃能证入青遍处定。答即依如前所入青定。令心随顺调伏趣向。渐次柔和周遍柔和。一趣定已。复想此青渐次增广。东南西北遍皆是青。彼想此青渐次增广。东南西北遍是青故。心便散动驰流诸相。不能一趣系念一境。思惟此境遍皆是青。彼心散动驰流诸相。不能一趣系念一境。思惟此境遍是青故。未能证入青遍处定。为摄散动驰流心故。于遍青相系念思惟。此遍是青非遍黄等。思惟此相精勤勇猛。乃至令心相续久住。由斯如行乃渐能入。青遍处定精勤数习。此加行已复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是青。由心安住等住近住。相续一趣系念一境。思惟此境遍皆是青无二无转。从此乃入青遍处定。言上下者。谓上下方。言傍布者。谓东南等。言无二者。谓无间杂。无边无际者。谓边际难测。是第五者。谓诸定中。渐次顺次相续次第数为第五。言遍处者。谓此定中。所有善色受想行识。皆名遍处。
　　问黄遍处定加行云何。修观行者由何方便。而能证入黄遍处定。答初修业者创修观时。于此世界或取黄树。或取黄叶或取黄花或取黄果。或取黄衣或取种种黄庄严具。或取黄云或取黄水。或取种种诸余黄物。彼于如是随取一相。以胜解力系念思惟。假想观察安立信解是某黄相。彼由于此以胜解力。系念思惟。假想观察安立信解是某黄故。心便散动驰流诸相。不能一趣系念一境。思惟此境是黄非余。彼心散动驰流诸相。不能一趣系念一境。思惟此境定是黄故。未能证入黄遍处定。为摄散动驰流心故。于一黄相系念思惟。谓此是黄非为青等。思惟此相精勤勇猛。乃至令心相续久住。由斯加行能入黄定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是黄相。由心安住等住近住。相续一趣系念一境。思惟此境定是黄相。无二无转能入黄定。而未能入黄遍处定。问若此未能入黄遍处定者。黄遍处定加行云何。修观行者由何方便。乃能证入黄遍处定。答即依如前所入黄定。令心随顺调伏趣向。渐次柔和周遍柔和。一趣定已复想此黄。渐次增广东南西北。遍皆。是黄彼想此黄。渐次增广东南西北遍是黄故。心便散动驰流诸相。不能一趣系念一境。思惟此境遍皆是黄。彼心散动驰流诸相。不能一趣系念一境。思惟此境遍是黄故。未能证入黄遍处定。为摄散动驰流心故。于遍黄相系念思惟。此遍是黄非遍青等。思惟此相精勤勇猛。乃至令心相续久住。由斯加行乃渐能入黄遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是黄。由心安住等住近住。相续一趣系念一境。思惟此境遍皆是黄。无二无转从此乃入黄遍处定。言上下者。谓上下方。言傍布者。谓东南等。言无二者。谓无间杂。无边无际者。谓边际难测。是第六者。谓诸定中渐次顺次相续次第数为第六。言遍处者。谓此定中所有善色受想行识。皆名遍处。
　　问赤遍处定加行云何。修观行者由何方便。而能证入赤遍处定。答初修业者创修观时。于此世界或取赤树。或取赤叶或取赤花或取赤果。或取赤衣。或取种种赤庄严具。或取赤云或取赤水。或取种种诸余赤物。彼于如是随取一相。以胜解力系念思惟。假想观察安立信解是某赤相。彼由于此以胜解力。系念思惟假想观察。安立信解是某赤故。心便散动驰流诸相。不能一趣系念一境。思惟此境是赤非余。彼心散动驰流诸相。不能一趣系念一境。思惟此境定是赤故。未能证入赤遍处定。为摄散动驰流心故。于一赤相系念思惟。谓此是赤非为黄等。思惟此相精勤勇猛。乃至令心相续久住。由斯加行能入赤定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是赤相。由心安住等住近住。相续一趣系念一境。思惟此境定是赤相。无二无转能入赤定。而未能入赤遍处定。问若此未能入赤遍处定者。赤遍处定加行云何。修观行者由何方便。乃能证入赤遍处定。答即依如前所入赤定。令心随顺调伏趣向。渐次柔和周遍柔和。一趣定已复想此赤。渐次增广东南西北遍皆是赤彼想此赤。渐次增广东南西北遍是赤故。心便散动驰流诸相。不能一趣系念一境。思惟此境遍皆是赤。彼心散动驰流诸相。不能一趣系念一境。思惟此境遍是赤故。未能证入赤遍处定。为摄散动驰流心故。于遍赤相系念思惟。此遍是赤非遍黄等。思惟此相精勤勇猛。乃至令心相续久住。由斯加行乃渐能入赤遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是赤。由心安住等住近住。相续一趣系念一境思惟此境。遍皆是赤无二无转。从此乃入赤遍处定。言上下者谓上下方。言傍布者谓东南等。言无二者谓无间杂。无边无际者谓边际难测。是第七者谓诸定中。渐次顺次相续次第数为第七。言遍处者谓此定中所有善色受想行识。皆名遍处。
　　问白遍处定加行云何。修观行者由何方便。而能证入白遍处定。答初修业者创修观时。于此世界或取白树。或取白叶或取白花或取白果。或取白衣或取种种白庄严具。或取白云或取白水。或取种种诸余白物。彼于如是随取一相。以胜解力系念思惟。假想观察安立信解是某白相。彼由于此以胜解力。系念思惟假想观察。安立信解是某白故。心便散动驰流诸相。不能一趣系念一境。思惟此境是白非余。彼心散动驰流诸相。不能一趣系念一境。思惟此境定是白故。未能证入白遍处定。为摄散动驰流心故。于一白相系念思惟。谓此是白非为赤等。思惟此相精勤勇猛。乃至令心相续久住。由斯加行能入白定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是白相。由心安住等住近住。相续一趣系念一境。思惟此境定是白相。无二无转能入白定。而未能入白遍处定。问若此未能入白遍处定者。白遍处定加行云何。修观行者由何方便。乃能证入白遍处定。答即依如前所入白定。令心随顺调伏趣向。渐次柔和周遍柔和。一趣定已复想此白。渐次增广东南西北。遍皆是白彼想此白。渐次增广东南西北遍是白故。心便散动驰流诸相。不能一趣系念一境。思惟此境遍皆是白。彼心散动驰流诸相。不能一趣系念一境。思惟此境遍是白故。未能证入白遍处定。为摄散动驰流心故。于遍白相系念思惟。此遍是白非遍赤等。思惟此相精勤勇猛。乃至令心相续久住。由斯加行乃渐能入白遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是白。由心安住等住近住。相续一趣系念一境。思惟此境遍皆是白。无二无转从此乃入白遍处定。言上下者谓上下方。言傍布者谓东南等。言无二者谓无间杂。无边无际者谓边际难测。是第八者谓诸定中。渐次顺次相续次第数为第八。言遍处者谓此定中所有善色受想行识。皆名遍处。
　　问空遍处定加行云何。修观行者由何方便。而能证入空遍处定。答初修业者创修观时。于此世界取舍上空。或地上空或树上空。或岩上空或山上空。或川中空或谷中空。于此等空随取一相。以胜解力系念思惟。假想观察安立信解是某空相。彼由于此以胜解力。系念思惟假想观察。安立信解是某空故。心便散动驰流诸相。不能一趣系念一境。思惟此境是空非余。彼心散动驰流诸相。不能一趣系念一境。思惟此境定是空故。未能证入空遍处定。为摄散动驰流心故。于一空相系念思惟。谓此是空非为识等。思惟此相精勤勇猛。乃至令心相续久住。由斯加行能入空定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是空相。由心安住等住近住。相续一趣系念一境。思惟此境定是空相。无二无转能入空定。而未证入空遍处定。问若此未能入空遍处定者。空遍处定加行云何。修观行者由何方便。乃能证入空遍处定。答即依如前所入空定。令心随顺调伏趣向。渐次柔和周遍柔和。一趣定已复想此空。渐次增广东南西北遍皆是空。彼想此空渐次增广东南西北遍是空故。心便散动驰流诸相。不能一趣系念一境。思惟此境遍皆是空。彼心散动驰流诸相。不能一趣系念一境。思惟此境遍是空故。未能证入空遍处定。为摄散动驰流心故。于遍空相系念思惟。此遍是空非遍识等。思惟此相精勤勇猛。乃至令心相续久住。由斯加行乃渐能入空遍处定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境遍皆是空。由心安住等住近住。相续一趣系念一境。思惟此境遍皆是空。无二无转从此乃入空遍处定。言上下者谓上下方。言傍布者谓东南等。言无二者谓无间杂。无边无际者谓边际难测。是第九者谓诸定中。渐次顺次相续次第数为第九。言遍处者谓此空无边处定中所有善色受想行识。皆名遍处。
　　问识遍处定加行云何。修观行者由何方便。而能证入识遍处定。答初修业者创修观时。于此身中或取清净眼识相。或取清净耳识相。或取清净鼻识相。或取清净舌识相。或取清净身识相。或取清净意识相。于此诸识随取一相。以胜解力系念思惟。假想观察安立信解是某识相。彼由于此以胜解力。系念思惟假想观察。安立信解是某识故。心便散动驰流诸相。不能一趣系念一境。思惟此境是识非余。彼心散动驰流诸相。不能一趣系念一境。思惟此境定是识故。未能证入识遍处定。为摄散动驰流心故。于一识相系念思惟。谓此是识非为空等。思惟此相精勤勇猛。乃至令心相续久住。由斯加行能入识定。精勤数习此加行已。复进修行此定方便。谓于加行所引生道。数习数修数多所作。既于加行所引生道。数习数修数多所作。心便安住等住近住。相续一趣系念一境。思惟此境定是识相。由心安住等住近住。相续一趣系念一境。思惟此境定是识相。无二无转能入识定。而未能入识遍处定。问若此未能入识遍处定者。识遍处定加行云何。修观行者由何方便。乃能证入识遍处定。答即依如前所入识定。令心随顺调伏趣向。渐次柔和周遍柔和。一趣定已复想此识。渐次增广东南西北。遍皆是识彼想此识。渐次增广东南西北遍是识故。心便散动驰流诸相。不能一趣系念一境。思惟此境遍皆是识。彼心散动驰流诸相。不能一趣系念一境。思惟此境遍皆识故。未能证入识遍处定。为摄散动驰流心故。于遍识相系念思惟。此遍是识非遍空等。思惟此相精勤勇猛。乃至令心相续久住。由斯加行乃渐能入识遍处定。精勤数习此加行已。复进修行此定方便。谓于加行所引生道。数习数修数多所作。既于加行数习数修数多所作。心便安住等住近住。相续一趣系念一境。思惟此境。遍皆是识。由心安住等住近住。相续一趣系念一境。思惟此境遍皆是识。无二无转从此乃入识遍处定。言上下者谓上下方。言傍布者谓东南等。言无二者谓无间杂。无边无际者谓边际难测。是第十者谓诸定中。渐次顺次相续次第数为第十。言遍处者谓此识无边处定中。所有善受想行识。皆名遍处。十无学法者云何为十。答一无学正见。二无学正思惟。三无学正语。四无学正业。五无学正命。六无学正勤。七无学正念。八无学正定。九无学正解脱。十无学正智。云何无学正见。答尽智无生智。尽所不摄无学慧是名无学正见。云何无学正思惟。答诸圣弟子于苦思惟苦。于集思惟集。于灭思惟灭。于道思惟道。无学作意相应所有思惟。等思惟近思惟。寻求等寻求近寻求。推觅等推觅近推觅。令心于法粗动而转。是名无学正思惟。云何无学正语。答诸圣弟子。于苦思惟苦。于集思惟集。于灭思惟灭。于道思惟道。无学作意相应简择力故。除趣邪命语四恶行。于余语恶行所得。无学远离胜远离近远离极远离。寂静律仪无作无造。弃舍防护不行不犯。船筏桥梁堤塘墙堑。于所制约不逾不逾性。不越不越性无表语业。是名无学正语。云何无学正业。答诸圣弟子于苦思惟苦。于集思惟集。于灭思惟灭。于道思惟道。无学作意相应简择力故。除趣邪命身三恶行。于余身恶行所得。无学远离胜远离近远离极远离。寂静律仪无作无造。弃舍防护不行不犯。船筏桥梁堤塘墙堑。于所制约不逾不逾性。不越不越性。无表身业是名无学正业。云何无学正命。答诸圣弟子。于苦思惟苦。于集思惟集。于灭思惟灭。于道思惟道。无学作意相应简择力故。于趣邪命身语恶行所得。无学远离胜远离近远离极远离。寂静律仪无作无造。弃舍防护不行不犯。船筏桥梁堤塘墙堑。于所制约不逾不逾性。不越不越性无表身语业。是名无学正命。云何无学正勤。答诸圣弟子。于苦思惟苦。于集思惟集。于灭思惟灭。于道思惟道。无学作意相应所有勤精进。勇健势猛炽盛难制励意不息。是名无学正勤。云何无学正念。答诸圣弟子。于苦思惟苦。于集思惟集。于灭思惟灭。于道思惟道。无学作意相应所有念。随念专念忆念。不忘不失不遗不漏。不失法性心明记性。是名无学正念。云何无学正定。答诸圣弟子。于苦思惟苦。于集思惟集。于灭思惟灭。于道思惟道。无学作意相应所有心。住等住近住安住。不散不乱摄止等持心一境性。是名无学正定。云何无学正解脱。答诸圣弟子。于苦思惟苦。于集思惟集。于灭思惟灭。于道思惟道。无学作意相应所有心胜解。已胜解当胜解是名无学正解脱。云何无学正智。答尽智无生智是名无学正智。
　　尔时舍利子告苾刍众言。具寿当知。佛于一法乃至十法现等觉已。为诸弟子宣说开示。我与大众皆共和合。亲对世尊已结集竟。诸苾刍众皆应受持。为他演说广令流布。佛灭度后勿有乖违。当令随顺梵行法律。久住利乐无量有情。哀愍世间诸天人众。令获殊胜义利安乐。

　　赞劝品第十二

　　尔时世尊。知舍利子为苾刍众说法已讫。从卧而起身心调畅。整理衣服结加趺坐。赞舍利子善哉善哉。汝今善能于此台观与苾刍众和合。结集如来所说增一法门。汝可从今为诸大众数复宣说如是法门。此法能令诸天人等长夜证会义利安乐世尊复告苾刍众言。汝等皆应受持读诵。舍利子说集异法门。如是法门。能引大善大义大法清白梵行。复证通慧菩提涅槃。净信出家诸善男子。受持读诵如是法门。不久定当办所办事。时薄伽梵说是语已。诸苾刍众欢喜踊跃顶礼佛足信受奉行。

　　　　说一切有部集异门足论卷第二十
  </div>
  <div class="pagination">
   <a href="阿毗达磨集异门足论_page8.html">
    上一页
   </a>
   <a href="阿毗达磨集异门足论.html">
    1
   </a>
   <a href="阿毗达磨集异门足论_page2.html">
    2
   </a>
   <a href="阿毗达磨集异门足论_page3.html">
    3
   </a>
   <a href="阿毗达磨集异门足论_page4.html">
    4
   </a>
   <a href="阿毗达磨集异门足论_page5.html">
    5
   </a>
   <a href="阿毗达磨集异门足论_page6.html">
    6
   </a>
   <a href="阿毗达磨集异门足论_page7.html">
    7
   </a>
   <a href="阿毗达磨集异门足论_page8.html">
    8
   </a>
   <span class="current-page">
    9
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
