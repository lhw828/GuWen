<!DOCTYPE html>
<html>
<head>
    <meta charset="UTF-8">
    <title>阿毗达磨顺正理论 - 第 31 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗达磨顺正理论 - 第 31 页/共 38 页</h1>
    <div class="content">
　　辩贤圣品第六之十

　　如上所言修道有二。一者有漏。二者无漏。今应思择于此二种由何等道离何地染。颂曰。
　　有顶由无漏　　余由二离染

　　论曰。有顶地中所有烦恼。唯无漏道能令永离定非有漏。所以者何。唯此力能治上地故。唯于次上近分地中。起世俗道治下地惑。有顶地惑既无上地。故无有漏能离彼染。何缘世俗道不治自地惑。是自随眠所随增故。非彼随眠所随增事。应有势用治彼随眠。以顺生长彼烦恼故。若有势用能治彼者。此必非彼之所随增。以缘此时彼损减故。何缘下地起世俗道。不能对治上地随眠。非彼随眠所随增故。不顺生长彼烦恼故。应许能治上地随眠。上地定非下地世俗。厌行断道所缘境故。非厌下地能离上染。上地望下极微妙故。由此证知唯无漏力。能离有顶其理善成。余八地中所有烦恼。通由二道能令永离。世出世道俱能离故。既通由二离八地染。各有几种离系得耶。颂曰。
　　圣二离八修　　各二离系得

　　论曰。诸有学圣用有漏道。离下八地修断染时。能具引生二离系得。有漏无漏二种断道。于八地中所作同故。用无漏道离彼亦然。亦以于中所作同故。由此有学离八修断。世出世道随一现前。各未来修世出世道。既说圣者二离八修。各能引生二离系得。准知圣者离有顶修。及见断时用无漏道。唯引无漏离系得生。亦不未来修世俗道。与世俗道不同事故。异生离八用有漏道。唯引有漏离系得生。亦不未来修无漏道。未入圣故不说自成。有余师言。以无漏道离下八地修断染时。何缘知亦生有漏离系得。有舍无漏得烦恼不成故。谓有学圣以无漏道离彼染时。若不引生同治有漏离系得者。则以圣道具离八地。后依静虑得转根时。顿舍先来诸钝圣道。唯得静虑利果圣道。上惑离系应皆不成。是即还应成彼烦恼。然非所许。是故定知。诸有学圣以无漏道离下八地修断染时。亦具引生二离系得。此证非理。所以者何。彼圣设无有漏断得。亦不成就上地烦恼。如分离有顶得转根时。及异生上生不成惑故。谓如分离有顶地染。后依静虑得转根时。无漏断得既已顿舍。彼地离系无有漏得。而彼地惑亦不成就。又如异生生二定等。虽舍欲界等烦恼断得。而不成就欲界等烦恼。以欲界等有漏离系得。初定等摄。唯彼能治故。若生上地此得必舍。生上地必舍下有漏善故。此二虽无烦恼断得。而胜进故遮惑得生。彼亦应然。故证非理。由此但可作如是言。二道于中所作同故。随一现起引二得生。不可说言为成断故。已辩离染由道不同。今次应辩由地差别。由何地道离何地染。颂曰。
　　无漏未至道　　能离一切地
　　余八离自上　　有漏离次下

　　论曰。诸无漏道通依九地。谓四静虑未至中间及三无色。若未至摄能离欲界乃至有顶。余八地摄随其所应。各能离自及上地染不能离下。未离下时上道必无现在前故。诸有漏道一切唯能离次下地。非自地等自地烦恼所随增故。势力劣故。先已离故。诸依近分离下地染。如无间道皆近分摄。诸解脱道亦近分耶。不定。云何。颂曰。
　　近分离下染　　初三后解脱
　　根本或近分　　上地唯根本

　　论曰。诸道所依近分有八。谓四静虑无色下边。所离有九。谓欲八定。初三近分离下三染。第九解脱现在前时。或入根本或即近分。上五近分各离下染。第九解脱现在前时。必入根本非即近分。近分根本等舍根故。下三静虑近分根本。受根异故。有不能入转入异受。少艰难故。离下染时必欣上故。若受无异必入根本。诸出世道无间解脱前既已说。缘四谛境十六行相义准自成。世道缘何作何行相。颂曰。
　　世无间解脱　　如次缘下上
　　作粗苦障行　　及静妙离三

　　论曰。世俗无间及解脱道。如次能缘下地上地。为粗苦障及静妙离。谓诸无间道缘自次下地。诸有漏法作粗苦等。三行相中随一行相。若诸解脱道。缘彼次上地。诸有漏法作静妙等。三行相中随一行相。约容有说二道各三。非诸有情于离染位。无间解脱皆各具三。诸下地中由多掉举寂静微劣。故名为粗。虽大劬劳暂令掉举势用微劣。仍不能引美妙乐生。故名为苦有极多种灾害拘碍。及能覆障。令无功能见出离方。故名为障。诸上地中不作功用掉举微劣。故名为静。不设劬劳掉举微劣引生胜乐。故名为妙于下地中所有灾害。能决定见心不生欣。及能越彼。故名为离。应知此中已兼显示无间解脱。行相各三相翻而生。如其次第。谓无间道缘下为粗。解脱道中缘上为静。余相翻起如次应知。然离染时起则不定。世俗无间及解脱道。能离下等九品染故。应知亦有九品差别。此中异生离欲界染。九无间道粗等三行。随一现前各未来修。粗等三行八解脱道。静等三行。随一现前各未来修。粗等六行后解脱道现。在未来所修如前八解脱道与前别者。复修未来初静虑摄。无边行相。如是乃至离无所有染。无间解脱道所修应知。若诸圣者以世俗道。离欲界染九无间道。粗等三行随一现前。各于未来修十九行。谓粗等三有漏无漏。十六圣行八解脱道。静等三行随一现前。各未来修二十二行。谓前十九加静等三。后解脱道现在未来所修如前。八解脱道与前别者。复修未来初静虑摄无边行相。离初定染九无间道。粗等三行随一现前。各于未来修十九行。谓粗等三及唯无漏十六圣行。此十六行是下地摄。以上地边无圣行故。后修圣行准此应知。八解脱道静等三行随一现前。各未来修二十二行。谓前十九加静等三。后解脱道现在未来所修如前。八解脱道与前别者。复修未来二静虑摄无边行相。如是乃至离无所有染。无间解脱道所修应知。有余师言。异生圣者离欲无间解脱道中。亦修不净息念慈等。离余上地所修如前。初静虑边善根广故修如是行。上诸定边善根少故所修如前。又欲界中有多烦恼。为欲断彼修多对治。上地不然故。修治少。离欲界染九无间道。未来所修粗等三行。唯缘欲界八解脱道。未来所修粗等三行。通缘欲界及初静虑。静等三行缘初静虑。后解脱道未来所修。粗等三行通缘三界。静等三行缘初静虑。乃至有顶离初定染。九无间道未来所修。粗等三行缘初静虑。八解脱道未来所修。粗等三行缘初二定。静等三行缘第二定。后解脱道未来所修。粗等三行通缘三界。静等三行缘第二定。乃至有顶离二静虑三静虑染。随其所应皆准前说。离四定染九无间道。未来所修粗等三行。缘第四定八解脱道。未来所修粗等三行。缘第四定及缘空处。然非一念。以界别故。静等三行唯缘空处。后解脱道未来所修。粗等三行静等三行。皆缘空处乃至有顶离空处染九无间道。未来所修粗等三行。唯缘空处八解脱道。未来所修粗等三行。缘空识处静等三行。唯缘识处后解脱道。未来所修粗等三行。静等三行俱缘识处。乃至有顶离识处染。无所有染随其所应皆准前说。何缘最后解脱道中。未来所修粗等三行。静虑摄者通缘三界。无色摄者唯自上缘。诸静虑中有遍缘智。无色根本必不下缘。故二所修所缘有别。此中一类譬喻论师。为欲显成分别论义。作如是说。无有异生实断烦恼。有退失故。谓若有能实断有顶萨迦耶见必无退失。若有退失必未实断。既许异生于下八地。诸烦恼断可有退失。故无异生实断烦恼。彼说非理。于有顶惑有伏无伏。皆有失故。谓诸异生于有顶惑。为许有伏许无伏耶。若许异生伏有顶惑。如伏下地诸烦恼已。彼于下地必不受生。如是既能伏有顶惑。应于有顶亦不受生。是则异生应证圆寂。若伏有顶犹生有顶。非伏下地犹生下地。是则不应。以有顶惑断已不退例下令同。若许异生无伏有顶。以世俗道于彼无能。唯许彼能伏下地惑亦不应。以有顶地惑断已不退例下令同。如是推征二皆有失。故不可说彼实无断。然彼所言见有顶摄。身见等惑断已无退。证知下地所有诸惑。亦应如彼断已无退。既见异生于下地惑断已还退。故知彼于下地诸惑实未能断。此不应理。断者异故谓非我等许诸异生。于有顶惑有能断义。以断有顶世俗道生无所依故。及即于中解脱道起无所缘故。下诸地惑异生能断。既能断者凡圣有殊。亦应许有退不退异。如何举圣断无退理。例异生断亦令无退。又不成故。谓非我等许有顶惑断已无退。此既不成。如何可以彼无退理例下令同。虽有顶摄萨迦耶见断已无退。而彼不许彼地有伏如下地惑。故不可以彼断无退。例下地惑断无退理。无伏有伏彼此既殊。有退无退亦应许别。又道异故。谓非此道断有顶摄萨迦耶见。即由此道诸异生类。断下八地所有烦恼。道既有异应许惑断。有退不退二种差别。以诸惑断是道果故。若谓此义应生疑者。理亦不然分明说故。谓彼或作如是思惟。彼此治道既有差别便可生疑。诸异生类既有退失。为断不断此不应疑。世尊处处分明显说。诸异生中有断烦恼及离染故。谓契经说诸异生中。有断五盖断乐断苦。又契经说。嗢达洛迦遏逻摩子能断诸欲。又契经说。昔有外仙为世导师名为妙眼。彼于欲界已得离染。又见契经分别业处。说有欲界离染外仙。由此证知道有异故。诸异生类于八地惑。虽有实断而有退义。非道异故不能实断。是故于此不应生疑。若谓此中唯不现起名断离染。如余处说断离染言。此亦不然。无决定因故。有大过失故。谓彼或作如是思惟。唯不现行名断离染。如于死位亦说断言。非正死时实有治断。又如有说于村邑中。有诸童男或诸童女。戏聚砂土为舍为城。宝玩须臾还得离染。彼言意显于彼境中。贪不复行非实断离。是故此中唯不现起名断离染。为证不成。此定不然无定因故。此中所说断离染言。有何定因堪为诚证。唯显烦恼暂不现行。非为显成断诸惑得。若谓圣者断必无退。异生有退故知未断。此亦不然非极成故。非圣不退是所极成。故于此中无定因证。又此所说断离染言。若唯不行有太过失。以于余处有说圣道名断离染。汝亦应计唯不现行如余处说。是故彼执决定非理。如何知此断离染言。非伏现缠。是断惑得此如圣者亦上生故。谓有学圣断下惑得方得上生。彼此同许此异生类。亦得上生故亦应许断下惑得。若谓道异故不同者。则已显成异生断退。有退无退足显道别。何要断伏方显道异。由道异故令诸烦恼。伏断差别非道异故。虽已实断退无退殊。如是所言何理为证。又应一切善无记心。而命终者虽烦恼得。身中未断亦得上生。所以者何。离现缠故。谓于此位善无记心现在前者。自地烦恼必不现前故名为离。非由此故烦恼不行。与由余缘少有差别。又非别法有差别故。可令此中亦有差别。等虽不起无所遣故。谓非别法于相续中。少有所遣余无此力。可说彼法有所遣故。虽等不行而时有别。若彼意谓得此地中。伏对治者则生此地。故命终位善无记心。现在前者生自非上。以命终位善无记心。非上地摄伏对治故。此亦不然。诸依上地伏治下地诸烦恼者。为由上地业力故生。为由上地伏治道力。若由业力生上地者。但伏此地下地烦恼。必定应有感此地业。由此业力应定生此。若由道力生上地者。依此地道伏欲界惑。命终但应生于此地。则异生类欲界命终。应无乃至生有顶者。唯应得受初静虑生。此道定能感此生故。由此未断下地惑得。决定无能生上地者。故彼所说道既有异。便可生疑。诸异生类既有退失。为断不断如是所疑定不应理。由此所说由道异故。诸异生类于八地惑。虽有实断而退理成。复有余师说。世俗道于断烦恼决定无能。故世尊言。要得圣慧方断烦恼非诸异生。已得圣慧岂能断惑。又契经说。此胜彼者。谓胜彼已彼更不生。彼若更生此非胜彼。诸异生类虽断烦恼。而诸烦恼有时更生。是故定知彼无实断。又契经说。若身见等未永断时贪等未断。要彼断已此方断故。又契经说。萨迦耶见戒禁取疑三法未断。终不能断贪嗔痴故。诸异生类既未能断有身见等。是故定知必未实断贪等烦恼。此亦不然。赞胜者故密说有顶贪嗔痴故。谓佛世尊为赞胜者。说断烦恼要得圣慧。以诸圣慧于断烦恼。如理观中最为胜故。世间亦有就胜说言。要真国王方能护国。要真善士不陷诳愚。是故此经唯约毕竟。断烦恼道密意而说。不可由斯便能遮止。诸世俗道断烦恼用。由此已释此胜彼经。谓约无余永无退失。断惑圣道密意说故。如世间说食此食已。终无变吐名食此食。烧此物已终不复生名烧此物。非后变吐及后生者。非食非烧但约毕竟。无变生说此亦应然。若不尔者所断烦恼。后若更生于正断时应不名胜。虽非永胜暂胜非无。如何引斯证无实断。有身见等未永断时。贪嗔等三必未断者。此于我说理亦无违。此约有顶密意说故。谓有顶地见惑先断。后时方断修所断惑。此约无余断见惑已。后时方断修断惑说。既密意说不可为证。此经决定是密意说。以即于此复作是言。若于三法未已断者。必不能断有身见等。何谓三法。一非理作意。二习近邪道。三心下劣性。是谓为三。然必无能先断三法。后时方断有身见等。以见道前无彼治故。证知此经是密意说。此于先伏说已断声。后见道现前实断身见等。正理论者作如是言。依世俗道亦能断惑。以有教理分明证故。且有教者。谓契经言。汝等若能永断一法。我保汝等得不还果。一法者何。谓有身见。此经意说。先离欲者入谛现观断有身见。现观满时得不还果。非先未离欲界贪者。现观满时得不还果。故世俗道实能断惑。若彼意谓。断身见已后时渐得不还果。证依如是义密说此言。非断身见时得不还果故。此亦非理。若依此说经亦应言得应果故。谓断身见于后时中。亦渐次得阿罗汉果。然契经中不作是说。故知但约先离欲者。入谛现观断有身见。现观满时得不还果。密作是说亦得成证。然于圣谛现观位中。无不得果而退出义。又彼无容更得余果。故说汝等若断身见。我保汝等必得不还非无间得。故无有过理必应尔。以余经中世尊亦说。得第四定后入现观得不还果。谓契经言。彼由如是尸罗圆满。能离诸欲恶不善法。广说乃至。具足安住第四静虑。彼由如是等持圆满。于苦圣谛如实见知。广说乃至。得不还果。若谓岂不即此经言。彼由如实见知四谛。便能永断五下分结。若彼先离欲界染时。已能实断欲贪等结。则不应说先离欲者。今圣道起方断彼结。非先已断有更断义。故所引教为证不成。此亦不然。此经意显尔时唯得不还果故。谓诸渐次得不还者。尔时必断五结无余。为令了知先离欲者。入谛现观唯得不还。故说尔时断五下结。此言意说便能断尽。非谓今时能总断五理必应尔。以见道力不能无余断贪嗔结。要无余断方证不还。由此定知先离欲者。已能实断二下分结。为显彼见谛唯证不还故。说彼今时断五下结。或此意显彼于今时。断彼更生密作是说。谓若不入圣谛现观。彼异生类虽断贪嗔。后时定应还退失故。或此于远假说近声。如说王今从何来等。谓虽先断贪嗔二结。而同世俗说今便断。如王至此久离所从。而假说今从何来等。或彼三结入现观时。所有离系得无漏得。贪嗔二结得永不生。故说尔时断五无失。若谓虽说得第四定后入现观得不还果。而不定说断伏下地。如何定知彼下地惑。皆已实断得非唯伏现缠。此不应疑。以此经说得不还故。不可说言后渐方得。先已破故。又先已说离欲异生。亦如圣者生上地故。谓唯能伏下地烦恼。便生上地非所极成。唯能实断下地烦恼。便生上地是所极成。故于此中不应犹豫。如是名为有教证。故知世俗道亦能断惑。言有理者。谓烦恼力能系缚自身。令界地别故。若欲界惑得未实断。有能往生色无色界。则诸烦恼应无功能。缚界地生令有差别。若谓未伏下地烦恼必不生上是彼功能。此亦不然。虽伏此地所有烦恼亦生此故。谓有能伏有顶烦恼。然复得生有顶地故。然依自地起世俗道。亦能制伏自地烦恼。如不净观持息念等。亦伏自地现行烦恼断烦恼得。要于此地诸烦恼中。得解脱道制伏烦恼令暂不行。工巧威仪亦有此力。况善心起而无功能。如住此间能伏八地。所有烦恼令不现行。于有顶何缘独不能制伏。彼定应许如是理趣。若不许然诸有已离无所有染。期心不起入谛现观。证无学者如何不伏有顶烦恼。便起断彼圣道现前。故住此间必于有顶有伏烦恼。善方便智既不可说。不断有顶诸烦恼得。唯由伏彼烦恼现行便不生彼。于下八地例亦应然。由此定知诸世俗道。亦断烦恼其理极成。又应诸预流得生无色故。若伏下地即得上生。有诸异生先伏二界。后入见道现观满时。应得预流非不还果。三界修惑许具缚故。见道非彼断对治故。彼住果位若致命终。决定应许生无色界。下二界惑先已伏故。若生彼已断欲等惑成阿罗汉。便违契经。如契经言。有五圣者此处通达此处究竟。非彼圣者有决定因。要还此生方证圆寂。若谓既说极七返有故。定从彼还来此生理亦不然。此言唯约欲界人天密意说故。宁知七返约欲界说。唯约欲界修断惑断。立家家等名差别故。谓断五种下分结故名不还果。于下分中欲贪嗔恚。及痴薄故名一来果。不还果向名为一间。一来果向名为家家。此既唯约欲修惑断立差别名。故知但依欲界修惑。都未断位立七返有。若依未越此地烦恼立七返生。则知但于所未越地受七返有。故七返有非色无色。又先已离二界贪者。不应建立七返有名。以彼唯是利根摄故。极七返生钝根摄故。又彼所说违自宗经。非彼宗经许七返有。或容有受第八生义。色无色界生处极多。于彼无容极唯七有。又彼天处满第七生。决定无容还来生此。是则还与契经相违。故契经言。有五圣者此处通达此处究竟。又七返生非必定受。极声唯说极多者故。预流往彼受第二生便般涅槃。亦此通达彼处究竟。定违前经。是故必无唯伏下地所有。烦恼便得上生。既诸异生有上生理。知世俗道亦能断惑。有作是执。诸有先离欲界贪者。后入见谛道现观时得预流果。欲贪嗔恚虽不现行。而有彼得恒随缚故。即彼复谓道现观时。虽必定得预流果证时极促故。诸契经中不作是言。先离欲者道现观位证预流果。又作是说。谛现观俱得不还者。此于无间立以俱声。如契经说。诸有情类生无想天。后想起俱便从彼没。复作是言。道现观位得胜道故。离欲界贪即于尔时得不还果。如是一切前后相违。如幼稚童自室言故。谓彼若说先离欲者。道现观时得预流果。欲贪嗔恚虽不现行。而有彼得恒随缚故。则不应说道现观位得胜道故。离欲界贪即于尔时得不还果。以必不可道现观时。双得预流不还果故。若后门是应舍前门。若前门是应舍后门。前后相违无俱是故。若彼意谓如上地道现在前时。必定应修下地摄道。以殊胜道现在前时能修劣故。此亦应尔道现观位得胜道故。离欲界贪故。于尔时得不还果。此不应理。所以者何。彼宗不立有未来故。执离法外无别得故。不现行道能离欲贪。及嗔恚结理不成故。见道不能断修断故。二道无容俱现前故。又彼所说道现观位得胜道者。其体是何。非于尔时有余胜道。可正显示为此所得。既不能说所得道相。宁说此道能离欲贪。而说尔时得不还果故。彼所说但率己情。又不应谓道现观时。虽必定得预流果。证时极促故。诸契经中不作是言。先离欲者道现观位证预流果。亦不应说谛现观俱得不还者。此于无间立以俱声。所以者何。阙一来故。预流果后必先证得一来果故。非预流无间即证不还果。契经应言先离欲者。道现观位证预流果。谛现观俱得一来果。从此无间方得不还。而不说然故不应理。故彼论者于正法义。背面而住经述己情。不可与其考量正理。傍论已了应辩本义。本说诸位善根相生。前既已说金刚喻定无间。必有尽智续生。尽智无间有何智起。颂曰。
　　不动尽智后　　必起无生智
　　余尽或正见　　此应果皆有

　　论曰。先不动法诸阿罗汉。尽智无间无生智起。此智是彼本所求故。必与尽智俱时而得。谓彼求得顺诸所解。若无便有入涅槃障。诸阿罗汉共得智时。即亦志求得无生智。然其尽智理应先起。是因位中先所求故。先不动法金刚定后。得无生智而未现前。尽智无间方得现起。除先不动余阿罗汉。尽智无间有尽智生。或即引生无学正见。非无生智后容退故。谓若先是时解脱性。虽于因位双求二种。而至极果容有退故。金刚喻定正灭位中。不得无生唯得尽智。故尽智后尽智现前。或即引生无学正见。先不动法无生智后有无生智起。或无学正见此无学见。一切应果之所共有犹如尽智。故金刚定正灭位中。一切皆得无学正见。然此正见非正所求。故尽无生二智无间。或有即起或未现前。于此位中总略义者。若先不动初起尽智唯一刹那。次无生智亦一刹那或有相续。若时解脱初起尽智。或一刹那或有相续。此二所起无学正见。皆无决定刹那相续如前说。彼非正求故。

　　　　说一切有部顺正理论卷第六十六



　　　　阿毗达磨顺正理论卷第六十七

　　　　尊者众贤造
　　　　三藏法师玄奘奉　诏译

　　辩圣贤品第六之十一

　　如说沙门及沙门果。何谓沙门性。此果体是何。果位差别总有几种。颂曰。
　　净道沙门性　　有为无为果
　　此有八十九　　解脱道及灭

　　论曰。言沙门者。能永息除诸界趣生生死魑魅。或能勤励息诸过失。令永寂静故名沙门。如薄伽梵自作是释。以能勤劳息除。种种恶不善法杂染过失。广说乃至。故名沙门。沙门所有名沙门性。此即沙门所修熏法。熏是排遣生臭惑义。即以无漏圣道为体非世俗道。以能无余究竟静息诸过失故。由此异生虽能已断无所有处染而非真沙门。以诸过失尚有余故。暂时静息非究竟故。既无漏道是沙门性。通以有为无为为果。故沙门果体通有为无为。此果佛说总有四种。谓初预流后阿罗汉。道类智品。是谓有为预流果体。见断法断。是谓无为预流果体。道类智品或离欲界第六。无漏解脱道品。是谓有为一来果体。见断法断。及欲界系修所断中前六品断。是谓无为一来果体。道类智品。或离欲界第九无漏解脱道品。是谓有为不还果体。见断法断欲修断断。是谓无为不还果体。尽智无生智无学正见品。是谓有为阿罗汉果体。三界见修所断法断。是谓无为阿罗汉果体。然薄伽梵于契经中。但说无为沙门果体。如说云何名预流果。谓断三结。乃至云何阿罗汉果。谓已永断贪嗔痴等。岂不不还果已许永断嗔。此亦无违释义别故。此中意说。净除一切烦恼垢者。断名永断非尚有余。烦恼垢者少无余断得永断名。然余处说遍知。云何谓永断贪。乃至广说。此中意说。若一切种及一切断即名永断。一切种者谓断自性。及断能缘即名永断。唯见苦断诸法断位见苦断法。已断自性未断能缘。见集断法已断能缘。未断自性非永断故未名遍知。言一切者。谓见灭断等十一惑中。随一部永断。由此具显有九遍知。及显异生断非遍知所摄。譬喻者说沙门果体。唯是无为由教理故。教如前说今当辩理。以诸有为是可坏故。不可保信沙门果体。是可保信故唯无为。且教不然准前释故。谓前处处已作是释。非彼所引有余意经。可能证成胜义理趣。契经虽言预流果体谓断三结。而不言唯如四修定中现法乐住。定谓经说此是初静虑。然实此定理亦通余。故不言唯显有别意。此经亦尔不应固执。若谓有余经说现法乐住通四静虑。此不尔者。理亦不然与彼同故。谓余经说六法永断。名为预流岂唯三结。又预流者。理实亦应有边执见及贪等。断此非预流果无别证因。由此彼所言不令生喜。故非由此所引契经。证唯无为是沙门果。理亦非理。若无颠倒智望无为法最可保信故。谓观行者如实智生。能自了知我生尽等。虽是可坏法而极可保信。以能显了无倒义故。由此定知四沙门果。其体通摄有为无为。复有至教证沙门果亦通有为。如契经说。根到彼岸为缘显了。果到彼岸果到彼岸为缘显了。补特伽罗亦到彼岸。唯依有为法立补特伽罗。补特伽罗由果显了。故知果体亦通有为。然譬喻宗理最不可依。无为立补特伽罗。彼执无为无有体故。不应无体法为立假者因。谓彼执无为唯不转为相。故不可依托立补特伽罗。若谓但依彼得建立。得是道故必是有为。由此应知依向果道。建立八种补特伽罗。补特伽罗既依道立。道体通向果果岂唯无为。又设劬劳求得名果。果位摄道既是所求。如何可言彼道非果。如何知道亦是所求。以契经中有伽他说。
　　智人居静室　　勇猛谛思惟
　　求八解三明　　证慢掉尽故

　　又契经言。无相心定以解为果。解体即是尽无生智。定即沙门此即显成。阿毗达磨说沙门果体。通有为无为。理教显然不可倾动。然经但说果是无为。以此无为唯是果故。谓诸择灭唯沙门果。道通沙门故略不说。或以无为法是果非有果。道通二种故略不说。或无为法离有为过。为令欣乐是故偏说。或此唯说无为果。经是有余言不应封执。谓此唯说三结断等。不遍说余烦恼断故。如契经说。心速回转精进能证无上菩提。超段食想越诸色想。没有对想非余不然。应知此经亦复如是。如由别意唯说无为为沙门果。亦由别意说沙门果唯有四种。若废别意直论法相。即沙门果有八十九。皆解脱道择灭为性。谓为永断三界烦恼。有八十九无间道起。见道所摄其数有八。法类智忍各有四故。修道所摄有八十一。九地各九无间道故。此八十九唯沙门性。此沙门性无间所生。八十九解脱道亦有为沙门果。是彼等流士用果故。即诸无间所断惑断。八十九诸择灭。唯无为沙门果。是彼离系士用果故。彼能断此得障得故。岂不沙门性。亦摄解脱道诸无间道。亦彼等流士用果故。应无间道亦是有为沙门果摄。不尔且非诸无间道。一切皆是解脱道果。虽有是者。而但可言。无间道力解脱道起。彼力能断此起障故。彼道无间此必生故。非解脱道力引无间道起。此不能断彼起障故。非此无间彼必生故。谓虽亦有无间而生而不皆然。及非此力谓有余时余加行力所引起故。或有毕竟不复生故无相类失。何故契经说。沙门果非八十九唯说四耶。岂不已言经有别意。有何别意。且有释言唯四位中。诸观行者分明欢悦觉慧生故。谓唯四位极可信非余。设有退失未死还得故。有余复言。唯此四位。如次能越恶趣彼因。人天趣生所显示故。唯上中品贪等势力。往恶趣生非下品故。或有本有二。谓欲界有顶二越有顶。二越欲界。故唯立四为沙门果。或诸烦恼总有二类。一者无记。二者不善。初越二种后越无记。一来不还唯越不善。以恶难越故唯立四。有余师言。非薄伽梵于八十九不现证知。然唯说四沙门果者。颂曰。
　　五因立四果　　舍曾得胜道
　　集断得八智　　顿修十六行

　　论曰。若断道位具足五因。佛于经中建立彼断。及与断得俱时而生。净解脱道为沙门果。言五因者。一舍曾道。谓舍先得果向道故。二得胜道。谓得果摄殊胜道故。三总集断。谓一果得总得先来所得断故。四得八智。谓一时中总得四法四类智故。五能顿修十六行相。谓能顿修非常等故。住四果位皆具五因。余位不然故唯说四。若唯净道是沙门性。有漏道力所得二果。如何亦是沙门果摄。颂曰。
　　世道所得断　　圣所得杂故
　　无漏得持故　　亦名沙门果

　　论曰。且无漏道所得择灭。沙门果摄其理极成。得二果时诸世俗道。所得择灭体数甚少。与多圣道所得择灭。总一得得共成一果。是故于此以少从多。俱说名为沙门果体。谓世俗道得二果时。此果非唯以世俗道。所得择灭为断果性。兼以见道所得择灭。于中相杂总成一果。同一果道得所得故。由此契经言。云何一来果。谓断三结薄贪嗔痴。云何不还果。谓断五下结故。世俗道所得择灭。与无漏道所得杂故。以少从多名沙门果。又世俗道所得择灭。无漏断得所任持故。由此力所持退不命终故。无漏断得印所印故。亦得名为沙门果体。如故人物王印所印。不复名为能集者物。此亦应尔故亦名沙门果。有余师说。此灭当为金刚喻定。真沙门果故亦得立沙门果名。此灭虽非彼离系果。是彼士用果名彼果无失。有余复说。由此无为因沙门性增上力得。是故亦应名沙门果。以世俗道断烦恼时。亦修治彼沙门性故。此中上座作如是言。理必应无已见谛者。用世俗道断烦恼义。由彼能见一切有境。皆如炎猛热铁丸故。许世俗道观上地法。起静妙等欣行觉故。由此诸圣理必不应。以有摄法出离诸有。有余复说。如有少年喜自严身耽欲乐净。彼颈被系狗蛇人尸膀烂虫蛆。臭秽难忍深生羞耻厌恶缠心。未若众圣厌恶诸有。而说缘有静等想生。如是所言不令生喜。故圣于有如无想定此非真过。所以者何。且彼如何许诸圣者。见诸有境如热铁丸。于有境中已断乐倒。而于有漏行生此是乐觉。为欲生乐求乐缘故。又彼如何许诸圣者。厌诸有境剧厌三尸。于有境中已断净倒。而于有漏行生此是净想。于极臭处如烂粪泥。女人死尸好习近故。由此彼难非真过失。若谓圣者求诸乐缘。习近女时由失正念。于断惑位正念现前。是故不应引之为例。此亦非理违所说故。谓彼所言违如是说。圣如所见无别异行。又诸圣者安住正念。虽见诸行体皆是苦。而于其中亦生乐觉。如契经说。受乐受时如实了知受于乐受。若谓圣者暂时觉乐余亦应然。于上地境亦暂时观为静等故。非圣观有犹如涅槃。发起毕竟静妙离想。但思上境少静等相。厌离下地粗动等法。世尊亦说以有出有。如说圣者以色出欲无色出色。恐谓无能出无色者。故佛重说诸有所作。诸有所思灭皆能出。又我宗说诸有圣者。以世俗道离下染时。以上世定为首观察起静等觉。非以上生宁可责言。如何圣者于诸有境起静等觉。圣厌有生非有德故。又有至教证诸圣者。于世定中起静等觉。如契经说。具寿舍利子。速往盲林入灭受想定。从定起已高声唱言。此灭涅槃甚乐甚静。谓彼尊者于此灭定觉乐静故。便于涅槃起甚快乐甚寂静觉故。从定起高声唱言。此灭涅槃甚乐甚静。谓灭定中灭少流转。尚有如是乐静二相。况涅槃中流转总灭。或即灭定假说涅槃。以乐及静分相似故。又佛亦说此定甚妙。谓薄伽梵说灭定已复言。此妙过六轻安。以灭定体有妙性故。可以对余挍量胜劣。又渐损减契经中言。如是四种寂静解脱。超一切色无色所收。我说苾刍修彼定者。从彼定起必应唱言。如是定中极为寂静。故不可说唯有顶地。善有漏定寂静非余。若谓不应缘暂静等。起静等想便能断惑。此亦不然。待下地法上地便是毕竟静故。谓初静虑待欲界法。无或寂静不寂静义。岂可说言厌欲界法观初静虑。为静等时非毕竟故障离欲染。又既见有自地善心。能暂思惟自地不净。虽为自地烦恼所缚。而亦能令烦恼不起。如何观下灾横所逼。观上永脱下地灾横非下所缚。胜定现前而不。能断下地惑得。故汝不应不生欢喜。然愚夫类于无想天。执为真实究竟出离。于无想定方能发起。圣者于彼不执出离。故无想定圣者不起。更以余想不能起故。由此彼喻于证无能。是故极成有学圣者。以世俗道亦能断惑。有作是说。以契经中说四沙门果渐次而得故。知诸异生无实断惑。此不应理。以彼经中约次第者密意说故。由此即彼契经中说。且有一类于诸行中。如理思惟。乃至广说。理必应尔。以余经说得四定者入见谛故。不可才遇义缺减经。便兴固执拨余圣教。以诸圣教有多差别。无一经中具众义故。谓诸圣教略有二种。于义有了有不了故。又无所待有所待故。又说世俗胜义谛故。又总相说别相说故。又随自意他意说故。又属法相属法教故。如是等类有无量门。有契经中虽有所说。非离余说义可显了。且如经说于诸行中。如理思惟义犹未了。何等为行行有多种。谓契经说无明缘行。又契经说。入息出息寻伺想思名身等行。又契经说。欲等名行即八断行。又契经说。诸行非常即有漏法。又契经说。一切行无常此经意说一切有为法。又说寿行此即命根。如是等行有无量种。于诸行境如理思惟。为欲界系为色无色。为三界系为无漏摄。为在何地分位。如何此如理言。为显何义如何生起。何故名世复以何缘名为第一。何故所缘以行声说。于能缘上说作意声。以思惟名自作意故。如是等类皆可推征。故圣教中必应有处。具释诸法自性名等。以薄伽梵为欲摄益所化有情。观处观时观根性等。种种差别随应为说尔所法门。非一经中见有具说。故离欲说义难显了故不应说。以契经中说四沙门果渐次而得故。知诸异生无实断惑。如是已说依世俗道。断修所断得二果时。所得择灭名沙门果。然沙门果酬沙门性。此沙门性如前已说。即此复有差别名耶。亦有云何。颂曰。
　　所说沙门性　　亦名婆罗门
　　亦名为梵轮　　真梵所转故
　　于中唯见道　　说名为法轮
　　由速等似轮　　或具辐等故

　　论曰。依世俗理则诸沙门异婆罗门。如契经说。应施沙门婆罗门等。依胜义理则诸沙门即婆罗门。如契经说。此初沙门乃至第四。在正法外无真沙门及婆罗门。乃至广说。以能遣除恶不善法。与勤止息相极相似。故沙门体即婆罗门。如说能遣除恶不善法。广说乃至。故名婆罗门。即婆罗门性亦名为梵轮。是真梵王力所转故。佛与无上梵德相应。是故世尊独应名梵。由契经说佛亦名梵。亦名寂静。亦名清凉。寂默冲虚萧然名梵。佛具此德故立梵名。既自觉悟为令他觉。转此授彼故名梵轮。即梵轮中唯依见道。世尊有处说名法轮。以阿若多憍陈那等五苾刍众。见道生时地空天神即传宣告。世尊已转正法轮故。如何见道说名为轮。以速行等似世轮故。如圣王轮旋环不息。速行舍取能伏未伏。镇压已伏上下回转。见道亦尔故名法轮。谓圣王轮旋环不息。见道亦尔无中歇故。如圣王轮行用速疾。见道亦尔各一念故。如圣王轮取前舍后。见道亦尔舍苦等境取集等故。此则显示见四圣谛。必不俱时如圣王轮。降伏未伏镇压已伏。见道亦尔能见未见能断未断。已见断者无迷退故。如圣王轮上下回转。见道亦尔观上苦等已观下苦等故。由此见道独名法轮。尊者妙音作如是说。如世间轮有辐毂辋。八支圣道似彼名轮。谓正见正思惟正勤正念。似世轮辐。正语正业正命似毂。正定似辋故名法轮。毗婆沙师本意总说。一切圣道皆名法轮。以说三转三道摄故。于他相续见道生时。已至转初故名已转。然唯见道是法轮初故说法轮。唯是见道诸天神类。即就最初言转法轮不依二道。然诸师多说见道名法轮。以地空天神唯依此说故。曾无说三道皆名法轮故。唯见道具前所说轮义故。虽诸见道皆名法轮。而憍陈那身中先转故。经说彼见道生时名转法轮非余不转。憍陈那等见道生时。说名世尊转法轮者。意显彼等得转法轮。本由世尊故推在佛。令所化者生尊重故。如是则说如来法轮。转至他身故名为转。若异此者天神应说。菩提树下佛转法轮。不应唱言世尊今在。婆罗痆斯国转无上法轮。故转授他此中名转。有说此教名为法轮。转至他身令解义故。此但方便非真法轮。如余杂染无胜能故。此中思择四沙门果。何沙门果依何界得。颂曰。
　　三依欲后三　　由上无见道
　　无间无缘下　　无厌及经故

　　论曰。前三果但依欲界身。得阿罗汉果依三界身。前之二果未离欲故非依上得。理且可然。第三云何非依上得。已离欲者亦可得故。由理教故。且理云何。依上界身无见道故。非离见道已离欲者。可有超证不还果义。何缘上界身必不起见道。且依无色无容听闻无我教故。离闻此教必定无容入见道故。又彼界生不缘下故。见道先缘欲界苦故。由此无色非见道依。依色界身无胜厌故。非离胜厌能入见道。谓欲界中有诸苦受。为生少乐多藉劬劳。人天中生寿量短促。乏财多病亲友乖离。违境既多厌心增胜。若生色界与此相违。谓彼异生耽胜定乐。长寿无病无贫无离。违境既无厌心微劣。非厌微劣能入见道。能引见道胜厌无故。依色界身不起见道。不应言彼都无有厌。以生彼者现有厌故。如契经说。勿怖大仙彼焰必无来近此理。烧梵宫已于彼当灭。此中怖声唯目厌体。又于余处有伽他言。
　　闻有长寿天　　具妙色令誉
　　而心怀怖厌　　如鹿对师子

　　此怖厌言显怖即厌。即于彼处显此义言。为厌所缠心处于厌。如契经说。为著所缠心处于著。此亦如是先未了相。为厌所缠彼心为厌所随缚故。后已了相虽处厌中。而不为厌之所随缚。是谓此中怖厌别义。实怖与厌相差别者。谓瞩彼相恐为衰损。心生惊怯故名为怖。若观彼相心不欣欲。情乐弃舍故名为厌。欲界具二上界唯一。又此二体差别云何。不审察为先心惊掉名怖。若审察为先心不乐名厌。或引愚痴心怯。名怖。若引弃舍心背名厌。有余师说。恐为衰损心欲捐舍是名为怖。欲捐舍故于彼境中。心不生欣是名为厌。今观此经所说怖者。是恐自害被损坏义。世间亦见有如是言。但掷器来勿怖其破。由此理证上界无见道。教复云何。由契经说故。经言有五补特伽罗。此处通达彼处究竟。所谓中般乃至上流。此通达言唯目见道。是证圆寂初方便故。经既不言彼处通达。故知见道上界定无。已说学位预流果等有多差别。为阿罗汉亦有多种差别相耶。亦有云何。颂曰。
　　阿罗汉有六　　谓退至不动
　　前五信解生　　总名时解脱
　　后不时解脱　　此从见至生

　　论曰。于契经中说阿罗汉。由种性异故有六种。一者退法。二者思法。三者护法。四安住法。五堪达法。六不动法。然余经说无学有九。谓初退法后俱解脱。彼不退法此不动摄。彼二解脱通此六摄。故阿毗达磨唯说有六种。言退法者。谓彼获得如是类根。安住此根与退缘会便退所得。无退缘者便般涅槃。或有精勤进得胜性。说彼修集此种性时。谓有一类由他缘力。方于佛法至诚归趣。彼极少时取少分相。便乘速进奢摩他力。所持慧光入无学地。于无学地趣入相中。彼先不能审谛取故。无有恒时尊重行故。信乐寂止背胜观故。与顺退法相随顺故。数失正念远于道器。所获胜德容数退失。如于圣教习诵究竟。由遇散乱病逸等缘。于习诵文不能记忆名为退失先所习诵。由此譬喻应知退法。言思法者。谓有获得如是类根。安住此根能于诸欲极多厌恶。由斯厌恶起自害思。或此类根虽性昧钝。而多缘力之所集成。于加行中念力坚固。多住厌观少有欣情。恒作是思勿遇病等。便于正念有所忘失。于加行中致有慢缓。由加行慢缓令我有退失。由斯筹虑起自害思。或由艰辛方逮胜位。观诸财宝追求贮积。守护受用咽弃等时。无不引生种种苦恼。彼审观已由此苦缘。身命虽存都无胜用。又观身器是粪秽车。避危就安摄养无益。犹如牢狱丘冢秽尸。爱乐此身岂名智者。由斯观解起自害思。复有余师作如是说。彼类法尔禀斯种性。不顾身命耽求解脱。执刀自拟用以励心。如说以刀扣于自颈。由斯励己心得解脱。此类名为思法种性。言护法者。谓有一类。恒于时爱心解脱中。系念现前专精防护。彼作是念。我且未能修习练根。达安住法但于时爱心解脱中。能不放逸精勤防护。如是种类名为护法。安住法者。谓离胜退缘虽不自防。而亦能不退。离胜加行亦不练根。多住处中故名安住。有余师说。彼所获德非劣非胜故名安住。堪达法者。谓性堪能好修练根速达不动。有余师说。彼性能得一切功德故名堪达。然非一切功德之器。不动法者。谓有一类根性殊胜于行自在。于断烦恼随烦恼中得方便智。不为一切随顺退法之所倾动具无生智。性不怯弱获得第一安隐住处。内分力强胜观行摄。于一切义殷重委解。已能善取漏尽地相。不护所证故名不动。有余复释此六异相。谓六种性先学位中。初二阙恒时及尊重加行。然至无学思法少勤。护法唯有恒时加行。安住唯有尊重加行。堪达具二而是钝根。不动具二而是利根。有作是言。退法必退乃至堪达必达不动。若不尔者立名唐捐。彼执欲界具足有六。色无色界中唯安住不动。彼无退失自害自防。及修练根。故唯有二理实无定。然退应果唯从先来退种性退。乃至达不动唯堪达所能。立退等名约容有说。故六阿罗汉通三界皆有。六中前五从信解生。即此名为时爱心解脱。以一切时爱心解脱。故亦说名为时解脱者。谓待时处补特伽罗。资具等合时方得解脱故。以所依止功能薄劣。要待胜时方解脱故。或复一切胜定现前。要待胜时是此时义。离系缚故名为解脱。此即待时及解脱义。略初言故如言酥瓶。不动法性说名为后。即此名为不动心解脱。彼心解脱非惑所动故。亦说名为不时解脱。以不待时得解脱故。或复胜定随处随时。随所遇缘随欲便起。离系缚故名为解脱。即不待时及解脱义。有余释此二差别言。以于暂时得解脱故名时解脱。后容退故以能毕竟得解脱。故名不时解脱。后无容退故此从学位见至性生。如是所明六阿罗汉所有种性。为是先有为后方得。不定云何。颂曰。
　　有是先种性　　有后练根得

　　论曰。退法种性。必是先有思法等五。亦有后得。谓有先来是思法性乃至不动。有先退法练根成思。至不动等多种差别。如理应思。

　　　　说一切有部顺正理论卷第六十七



　　　　阿毗达磨顺正理论卷第六十八

　　　　尊者众贤造
　　　　三藏法师玄奘奉　诏译

　　辩贤圣品第六之十二

　　如是六种阿罗汉中。唯前五种容有退义。谁从何退为性为果。颂曰。
　　四从种性退　　五从果非先

　　论曰。不动种性必无退理。故唯前五容有退义。于中后四有退种性。退法一种无退性理。由此种性最居下故。五种皆有从果退理。虽俱有退然并非先。谓无学位中。从退法种性修练根行转成思等。此四皆有退性果义。退法种性虽必先得。而是退法故容退果。诸学位中从退法性。修练根行转成思等。及得学果皆容退失。诸无学者先学位中。所住种性彼从此性必无退理。学无学道所成坚故。诸有学者先凡位中。所住种性彼从此性亦无退理。世出世道所成坚故。二先位中住思等性必无有退。此所得果此性二道所成坚故。彼从思等修练根行。转得护等唯可退性。转所得性进得学果亦有退义。由此种性非二道成不坚牢故。若就四果辩退果义。虽五种性皆可退果。而先所得必无有退。谓四果中先所得者。即预流等前三随一。从此先果必无退义。是断见惑所得果故。圣断见惑必无退故。何缘见惑圣断无退。以彼不缘所执事故谓见所断烦恼现行。无不皆由我见势力。以彼烦恼起我见为根故。由此见惑不缘所执。以所执事都无体故。然有所缘谛为境故。彼所执事都无种子。于所缘境极乖违故。圣者相续真非我解恒所随故。虽暂失念而必无容重执是我。以见所断依我事生。故圣断已必无退义。修所断惑虽颠倒转。而非无种有所执事。谓于色等染著憎背。高举不了行相转时。于色等中非无少分。净妙怨害高下甚深。故非境中极乖违转。由此圣者有时失念。执净妙等相退起修断惑。又见断惑迷于谛理。执我等相谛理中无。理定可依圣见无退。修所断惑迷粗事生。事变难依有失念退。又见断惑要审虑生。圣审虑时必不起惑。修所断惑非审虑生。圣失念时容有退义。由此无退先所得果。此中无学退法有三。一增进根。二退住学。三住自位而般涅槃。思法有四三如前说。更加一种退住退性。余三如次有五六七。应知后后一一增故。何缘练根成思等者。退彼应果住学位时。住先退性非所退者。得思等道今已舍故。岂不学位转成思等。得应果时。虽舍所得学思等道。而住应果思等种性此亦应然。此例不齐。以彼学道摄。彼无学道为等流果故。非无学位所舍思等。与此学道为同类因。可能引学思等种性。故应退住先所舍者。有余于此别立证因。谓若退住所退种性。得胜种性故应是进非退此非证因。若无二义可有是进非退过故。然得胜性虽可名进。而起惑故亦名为退。由此彼难于理无失。又彼退起障涅槃法。圣欣涅槃过于圣道。设得胜性退涅槃故。但应名退不应名进。然经主意作如是言。阿罗汉果亦无有退。一来不还世俗道得。容有退义引经证言。圣慧断惑名为实断。初后二果但由圣慧。断惑而证故无退理。又契经言。我说有学应不放逸非阿罗汉。今详经主非善立宗应审推征。以世俗道得中二果。为实已拔障彼惑种。为不尔耶。若实已拔而许有退。即阿罗汉退义应成。许治道力已拔惑种而更生故。若不许彼烦恼更生如何名退。若谓所退唯道非断理亦不然。如后当显断。如治道说可退故。亦不可说欲界惑生。可以上界烦恼为种勿如自界。欲界亦以彼为因故界应成一。若实未拔欲界惑种。得不还果应非不还。如契经言。我不见有一结未断。非由彼结之所系缚还来此间。若谓有经。说有欲结而非彼系还来此间。如安隐经此亦非理。于辩随眠品已破彼论故。又无不拔欲界惑种而生上界。辩世俗道能断惑中已成立故。又契经说。若实能断五下分结成不还果。如何可言于欲界结。有未能拔得不还果。故定应许若得彼果。必已实断障彼惑得。若不尔者断性不成。然我于前已曾具显。诸沙门果亦断为性。然引经言。圣慧断惑名实断者。彼未达义今详经义。由现见有以世俗道断八地惑。后还退失结恶趣生。如嗢达洛迦曷逻摩子等。唯无漏慧能离有顶染。离已无有复结后有生。依此故言圣慧断惑名为实断。非此为遮世俗道力能断惑义。故诸阿罗汉虽有刹那生。而皆法然起如是智。我生已尽不受后有。诸佛出世正所作者。为令有情后生不续。世尊为欲显自本意故。不称赞世道断惑。容于后时结后有故。唯圣慧断能绝后生。世道无能令后生绝。故佛偏赞圣慧断惑。若为暂断惑诸佛出世。则诸佛出世唐捐其功。外道亦能成此事故。虽有圣道唯暂断惑。亦有世道能永息生。然息一切生断一切烦恼。唯圣慧力故佛偏赞。虽有圣慧断烦恼已后还暂起。而非诸佛出世唐捐息多生故。然世尊言。我说有学应不放逸非无学者。此有别意谓见有学退向道时。由先已断烦恼力故结后有生。如邬陀夷契经所说。非不已断色界诸惑。可有证得灭尽定理。经说超越有顶地时。名超灭定所超法故。如说超过一切非想非非想处。乃至广说。非彼朋类许有圣者。以世俗道离烦恼义。必无不退灭尽定者。及不现起色界诸惑。先得灭定生色界理。要染污心方结后有。无异界识结异界生。经既说彼后生色界。故知有学有退向道。由先已断烦恼势力。结后有生其理决定。故薄伽梵劝诸有学。令不放逸非无学者。诸无学者设退起惑。无容由彼结后有生。故佛无劳劝不放逸。以诸无学于绝后有所作已办。故佛说彼已不放逸无劳更劝。或阿罗汉约诸漏尽。亦不应劝彼令修不放逸。故彼经说诸有学者。希求无上安隐涅槃。未能得心无放逸住。故我说彼应不放逸。然彼因此修集诸根。广说乃至。便得漏尽。诸无学者漏已尽故。无劳重劝令不放逸。设彼无学退起烦恼。劝令重断修不放逸。还是劝有学非劝无学者。故劝学者令不放逸。不劝无学此说善通。又契经中亦说无学应不放逸。如契经说。胜己应护言无别故。此即异门劝不放逸。由彼文说与魔战故。若谓此中但说有学。不尔亦说无学位故。谓此文中初说远位。次说学位。后说无学。唯诸无学遍胜所胜。是故世尊唯劝守护。又此中说无执著故。唯诸烦恼立执著名。烦恼皆有执著用故。彼无烦恼名无执著。此是无学理定应然。余经说应果亦应摄护故。如余经说。诸圣弟子。心从贪等离染解脱。彼解脱蕴未满能满。已满为摄护修欲勤精进。非彼无退可须摄护。若谓为彼自在现前应修加行。而摄护者令彼自在复何所用。谓彼设于无学解脱。不自在转复有何过。若谓为得现法乐住。但于增上心所现前。应求自在宁于解脱。既于解脱为得自在加行摄护。故知容有烦恼现前退解脱义。谓阿罗汉虽顿得解脱。而为自在数修令现前此意为令解脱无退故。应经说胜己应护。无执著言显无学位。即依此义余处复言。心未脱者当令解脱。若已解脱当善守护。若无退义已证解脱。何劳劝彼当善守护。若彼复谓诸无学者。已无惑种不应起惑。学有惑种起惑可然。不尔无学有惑种故。过去有性前已广辩。诸后果起由过去因。拘橼等喻其义已显。由与烦恼相违法生。断诸系得得离系得。依此位立烦恼断名。非为欲令惑种无体。修习治道方名断惑。如灯生闇灭灯灭闇还生。断惑及退应知亦尔。然无诸惑断皆有退起过。如执无法可生论者。无一切无皆可生过。若谓缘合果皆可生。不尔果生待众缘故。谓非一切有烦恼种。则诸烦恼一切可生。未断惑时现见亦有。由余缘阙惑不生故。犹如外法虽现有种。余缘阙故芽不得生。又欲难令见所断退此如前释。前释者何谓彼不缘所执事故。见所断惑无所味转。要分别力方能引生。修所断惑有所味转。唯境界力即能引起。或彼应许诸阿罗汉。设无过去烦恼种子。亦有退起诸烦恼义。如有善根已无余断。善根无种后可还生。理实善根有无余断。如说如是补特伽罗。善法隐没恶法出现。有随俱行善根未断。彼于后时一切悉断。此义如前已具决择。然不可以无种惑生。令诸应果皆退起惑。此于前来已具释故。若无尊重恒时加行。及坚固道方退起故。又如汝宗异生相续。虽无无漏种而苦法忍生。如是亦应许阿罗汉。虽无惑种而有惑生。此中有言非苦法忍。虽无种子而可得生。此于余处已具征遣。为破一类复应思择。异生相续无漏法种。有漏无漏二俱有失。且非异生心及心所。与无漏法为种子性。未有无漏所引功能。如烦恼等种子性故。谓如彼所计于相续中。惑所引功能方名惑种。此与烦恼为能生因。若相续中善等所引。名善等种为善等因。非诸异生心等相续。已有无漏所引功能。故不应成无漏法种。若此无漏所引功能。而得名为彼法种子。如是便有太过之失。一切应成一切种故。如是无学法应成烦恼种。及诸烦恼法应成无学种便无建立染净定相。则彼自宗计如外熏习有。善等熏习唐捐其功。由许异生心心所法。无无漏法所引功能。而得名为无漏种故。又异生类心心所中。无漏法种若是有漏。性类别故应非彼种。如何能作无漏生因。非苦种中可生甘果。诸能为种可名生因。故从有漏因唯应生有漏。宁执有漏为无漏种。无漏法种若是无漏。应异生类相续中无。或应异生毕竟非有。皆成有为无漏法故。然彼论说此心心所。虽为无漏种而体非无漏。犹如木等非火等性。谓如世间木为火种地为金种。而不可说木是火性地是金性。如是异生心及心所。虽是无漏种而体非无漏。彼说非理。以木等中先有火等自类种故。云何知然。由教及理。谓契经说。此木聚中有种种界。乃至广说。又见从木可有火生。诸求火者便摄取木。以木聚中必有火界。是故说木名为火种。以于木中火界增故。非先无火得火种名。地中出金理亦应尔。谓地差别于中出金。若地无金可成金种。则求金者应随取地。不应求取地之差别。故知地中别有金种。非无金地得金种名。是故彼言犹如木等非火等性。如是异生心及心所。虽为无漏种而体非无漏。理定不然。又彼部论言。钻前无热故谓所钻木。未被钻时热犹未有。故知木内未被钻位无火极微。于地等中金等亦尔。如是推度教理相违。圣说大种不相离故。理亦应尔。诸色聚中见诸大种所作业故。思大种处已广成立。然未钻时不觉热者。彼聚非热大种增故。又彼所言。许无漏法用有漏法为能生因。于教及理俱无违害。此亦不然违教理故。谓经说同类唯同类为因。无明为因故生染著。明为因故离染著生。从此善根余善根起。若于彼彼多随寻伺。便于彼彼心多趣入。有如是等无量契经。有漏无漏其类既别。如何可说前为后因。又有漏心是惑依止。宁与自性净法为因。违教且然。言违理者。若有漏法为无漏因。无漏为因应生有漏。设许何过。如从异生心心所法。引诸圣者心心所生。亦应从圣心心所法。引异生者心心所生无异因故。若谓异生善心心所。与无漏法同是善故。可与无漏为能生因。此过同前同前何过。谓同类故应互为因。如是则应圣心心所引异生类心心所生。便有圣凡更相作失。所竞退义由此应成。以净染心同有漏故。则阿罗汉有漏净心。应得名为诸漏种子。诸漏亦是有漏性故。如是便害彼论所言。无学身中无惑种故。所断诸惑终无退理。若阿罗汉犹有惑种。是则不应名漏尽者。又彼所言如世第一。以无漏法为士用果。既无毕竟无异生失。如是无漏法以有漏为因。亦无毕竟无异生失。此亦非理。等无间缘类异类同皆无失故。如四缘处已广分别。然诸因缘与等无间亲疏异故为例不成。若不许然缘数应减。又例便有太过之失。谓若许作等无间缘。则此亦应有因缘义。如从色界染心命终生欲界中。受生心者。既许色于欲为等无间缘。亦应许有为因缘义。若许欲界惑色界惑为因。诸圣离欲贪应有欲贪种。则诸圣道断惑应退。便害彼说惑种无故。无退无漏道果解脱。又不应许色界惑中有欲惑种。能为欲惑等无间缘非色界惑。所以然者。以诸异生能实断惑前已成故。惑种与彼无别体故。若谓此如外法熏习。不尔。此彼不相似故。谓彼外法能熏所熏。二法俱时相续而住。有别味等住所熏中。经于多时相续随转。内法不尔宁有熏习。故彼所立世第一喻。翻成违害自所立宗。或如从无色还生色界者。虽无色种而有色生。已成异生实断惑故。如是无学设无惑种。亦退起惑于理何违。然彼所言诸从无色生色界者。若无色种彼定不应还生于色。以无色圣者不还生色故。此亦非理不相似故。谓彼异生于有顶摄。见断惑断未能作证。非在彼界有于见道。所断惑断能作证义。必由先证见断惑断。后方能证修断惑断。由此异生生无色界。必无能越有顶地者。引彼异熟业力尽时。色种虽无必还生色故。异生类生无色时。于色未能证不生法。以彼于后必生色故。生无色圣必已先断。有顶惑中见断一分。于离色地修所断时。已离彼地定感色业。即于无色决定能证。有顶地中修断惑断。圣从此界生彼界时。于色已能证不生法。以色于后必不生故。由此圣者后色不生。非为身中色种非有。故彼所说无色圣者。色不生故色种若无应不生色。定不应理。由此彼言异生与圣。断若无异所得应同。理亦不然断有异故。谓先已说异生未能断有顶地见所断惑。故从无色定还生下。圣此相违断宁无异。又阿罗汉若无惑种。故无退者学有惑种。则无漏道断果退成。以学有成自界地摄。一分修断烦恼种故。若不许然则不应说。无学无惑种。故定无有退。傍论已了。经主复言。又增一经作如是说。一法应起。谓时爱心解脱一法应证。谓不动心解脱若应果性。名为时爱心解脱者。何故于此增一经中再说应果。又曾无处说阿罗汉果。名为应起但说名应证。理亦不然由此成故。谓既说有二种解脱。则已显成应果有退。经言。不动心解脱身作证。我决定说无因缘从此退。义准说余容有退理。经主又说。若谓有退。由经说有时爱解脱我亦许然。但应观察彼之所退。时爱解脱为应果性为静虑等。然彼根本静虑等持。要待时现前故名时解脱。彼为获得现法乐住。数希现前故名为爱。今于彼意未审了知。言静虑等持为有漏无漏。若是无漏无学身中。无漏有为皆应果性。则为已许时爱解脱。是应果性其理极成。便违彼宗应果无退。若是有漏非为极成。若谓过同此无同理。此与不动相似说故。谓契经言不动解脱。许是无学身中无漏其理极成。契经既说时爱解脱。亦应极成许是无学身中无漏。又如不时成无漏故。谓契经说有阿罗汉。不时解脱彼此极成。不时解脱是应果性。既有经说有阿罗汉。名时解脱亦应极成。此时解脱是应果性。又如不动说作证故。谓如于不动说身作证。言不动解脱是应果性。经亦于时爱说身作证言。应时爱解脱亦是应果性。如契经说。若由如是诸行相状。能于时爱心解脱中。身已作证后于如是。诸行相状不能如理数数思惟。便退所证。乃至广说。若谓由此说彼应是有漏。非由无漏诸行相状得阿罗汉。此于后时有数思惟有不思惟。不退及退可应正理。此亦不然依类说故。谓经不说。此即是彼但约种类。言于后时有数思惟不思惟等。此中意说学无学位。同以非常等行。观色取蕴等境。如言应服先所服汤或过同故。谓以有漏诸行相状。证得时爱心解脱者。亦无于后以前行等数数思惟。非前所修现法乐住。加行即是后时现法乐住自体故。此所说非证有漏。由此不应作如是诘。但应观察彼所退等。又彼所言时爱解脱。即是根本静虑等持。其理不成。以契经说等持解脱性各别故。如契经言。为先等持后解脱。为先解脱后等持。乃至广说。虽复有说现法乐住。即是时爱心解脱体。然不应理曾无说故。谓曾无经作如是说。时爱心解脱即现法乐住。但是童竖居自室言。若谓所言虽无经证。然有决定正理可依。谓此如彼说有退故。如说有退现法乐住。亦说有退时爱解脱。故知此彼名异义同。如是所说理趣非善。立所许等多过起故。谓我宗许于现法乐。若不动法唯有受用退。若时解脱亦有已得退。非不动法亦退自在。但余事务无暇现前。虽暂不现前而不失自在。若异此者现法乐住。通以有漏无漏为体。并由事务不现在前。是则皆应退失自在。后于自在既求证得。应有为得未得退义。然佛遮此为得未得。说退不退法二阿罗汉故。又圣教中唯以解脱为珍贵故。此既无退应唯说有一阿罗汉。然经说余余处余类退现法乐。及有说余余处余类退时解脱。故知时解脱非现法乐住。由斯理趣应斥彼说。但是童竖居自室言。又彼应言退静虑者。为于诸欲有离无离。若言有离则于离欲无所退失。而言退失离生喜乐岂不相违。又乔底迦如何知已。六返退失深自厌患。便执利刀自刎而死。若言无离应起烦恼。不起烦恼宁退静虑。若谓失治不失断果。如何当释邬陀夷经。又道能持所得断果。要证得道方证断故离胜进位舍道非断。谁当信此违正理言。又静虑中定自在性。离诸静虑无别可得。故烦恼起方有退义。或自在性有何差别。勿许别有定自在性。或自在性名何所目。若有别法名自在性有前说过。前过者何。谓不现前皆退自在。后求证得便违契经。若自在性都无别法。是则应无自在退理。便应无有退法种性。又如钝根诸阿罗汉。世俗根本静虑等持。要待时现前故名时解脱。何缘无漏独不许然。无漏转应待时方起。以彼最是未曾得故。即由有退阿罗汉果。故增一经说二解脱。然彼所责。何故于此增一经中再说应果。今详再说正为显示。有退不退二种应果。然此中说时爱应起。不动应证别有所因。谓为令知时爱解脱。恒时尊重加行所持。方免退失恐退失故。应数现前故说应起。不动解脱必无退理。但证得时名办所作。故但于彼说应证言。又时解脱亦说应证。经说于中身作证故。又经多说惑灭为应果。诸经皆言灭应作证故。然无处说阿罗汉果。名应起者以不遍故。又彼自问若时解脱非应果性。何故契经言时解脱应果。彼即自答。谓有应果根性钝故。要待时故定方现前。若与彼相违名不时解脱。彼如是答其义不成。有学亦应如是说故。谓学亦有根钝利别。待不待时定现前故。应得时解脱不时解脱名。然无此名故是僻执。若谓有学未解脱故。不立此名理则已成。时爱解脱是应果性。许未解脱者无解脱名故。由此彼释乔底迦经言。乔底迦昔在学位。于时解脱极啖味故。又钝根故数数退失。深自厌责执刀自害。由于身命无所恋惜。临命终时得阿罗汉便般涅槃。故乔底迦亦非退失阿罗汉果。此与圣教都不相符。若在学位有时解脱。为所味者理则应成。在有学位名时解脱。然无圣教说如是言。若有学时未解脱故。不可说为时解脱者。既未解脱不应言彼学位。已得时解脱性为所啖味。故彼释此乔底迦经亦依僻执。然彼上座率自执言。时爱解脱以世俗道。暂伏烦恼令心离系。暂时脱故名时解脱。此是现法乐住性故。有烦恼故建立爱名。此即是贪所染事义。不动解脱以无漏道。永断烦恼令心离系。相续转故随眠永尽。上座依止下劣意乐。极恶处置阿罗汉果。谓彼应果身相续中。幸有所余不共功德。不建立为现法乐住。而立与学及诸异生。共有暂时离诸系缚。贪所缘果法为现法乐住谁复贵重。应果身中昔暂伏除烦恼方便。为现法乐修令现前。由此善成未解脱者。决定未得时解脱性。又唯应果说有退故。谓契经说五因五缘。令时解脱阿罗汉果退失。时爱心解脱性。曾无圣教说。有学者名时解脱。及说彼遇退失因缘退时解脱。故时解脱学者未有。或何不计彼有不动解脱。又彼所执极为粗浅。谓圣教中解脱为贵。诸有学者已遍见真善。别圣教中不共胜功德。宁为世俗粗动善根。于能尽苦身起自杀加行。故此所执极不令善。有言唯厌烦恼现行。便于自身起杀加行。未断有本执刀自杀。此释经义极无深理。谓诸圣者极怖后有。烦恼能为后有近因。圣既见彼猛利过失。于能弃惑违后有道。若一暂退不能现行。尚应粉身况频退者。彼自知应果由此必还证。深见烦恼现行过失。欣先所退阿罗汉果。故自杀身取阿罗汉。诸有学者曾未证得应果妙乐。尚许厌怖烦恼现行。执刀自杀况阿罗汉过彼千倍。然唯退失阿罗汉果。有怖烦恼而自害义。自知死后惑不生故。本有学者自知命终。烦恼必行更招后有。增生死苦何容自杀。若如彼释则乔底迦。应甚庸愚无端自杀。然魔于彼所杀身边。求彼识者疑彼退已。住学位中而命终故。以魔方便。颂讥佛言。
　　云何人中尊　　弟子越圣教
　　住余有学位　　不得心命终

　　非佛世尊诸圣弟子。皆至无学方致命终。如何天魔独以彼圣学位舍命讥刺世尊。以乔底迦先证无学。后退住学而致命终。故彼天魔举以讥佛理必应尔。由彼魔言。世尊弟子越圣教故。何谓圣教谓绝后有。此颂意言。云何佛子违越所得。绝后有界应般涅槃。而还退堕续后有位而致命终。故知乔底迦非唯退静虑。又彼所引对法藏言。欲贪随眠由三处起。一欲贪随眠未断遍知故。二顺彼缠法正现在前故。三于彼正起非理作意故。此于退义亦不相违。约烦恼无间生烦恼说故。非唯从烦恼无间烦恼生。如是言义如先已说。或起烦恼总有二种。一从非理作意。二从如理作意。此文且说从非理者故无有过。不应惑起皆以非理作意为先。勿有无初失善无容生过。又烦恼起必有俱生非理作意。烦恼起位即可说为随眠未断。此文不说诸烦恼起。必以贪等未断为先。是故此文非证彼义。又此所引对无记心现行。退宗不成违难。对染心品现行退宗。此约具因故亦无失。谓烦恼起若因缘具则有此三。然于三中随有所阙亦有起义。如说成就十种法者生捺落迦。非于十中。随成就一不得生彼。又如经说。三处现前能生多福。非唯有信无多福生。其例非一此中总集。烦恼生缘。言有此三非一切尔。此文意显烦恼生时。或因力偏增。或境或加行。说由三处而起欲贪。若执要具三则言应不遍。谓缘自界可说具三。非缘余法有具三理。故对法文不违退义。通彼教已彼立理言。若阿罗汉有令烦恼毕竟不起。治道已生是则不应退起烦恼。若阿罗汉此道未生。未能永拔烦恼种故应非漏尽。若非漏尽宁可说彼名阿罗汉。此非过失是所许故。谓我宗许先退法性。智力劣故虽已断惑。而于诸惑未证不生。若尔何缘说名为断。此先已释。谓与烦恼相违法生。断诸系得得离系得说名为断。故言断者由治道生。拔相续中如种惑得。非要令惑毕竟不生。智力劣者复可生故。然无应果非漏尽失。已得诸漏离系得故。既许诸惑断犹有体。忘失治道退缘现前。烦恼复生违何正理。故彼经主所立理言。于无退中无能证用。

　　　　说一切有部顺正理论卷第六十八

</div>
    <div class="pagination">
<a href="阿毗达磨顺正理论_page30.html">上一页</a><span>...</span><a href="阿毗达磨顺正理论_page26.html">26</a><a href="阿毗达磨顺正理论_page27.html">27</a><a href="阿毗达磨顺正理论_page28.html">28</a><a href="阿毗达磨顺正理论_page29.html">29</a><a href="阿毗达磨顺正理论_page30.html">30</a><span class="current-page">31</span><a href="阿毗达磨顺正理论_page32.html">32</a><a href="阿毗达磨顺正理论_page33.html">33</a><a href="阿毗达磨顺正理论_page34.html">34</a><a href="阿毗达磨顺正理论_page35.html">35</a><a href="阿毗达磨顺正理论_page36.html">36</a><span>...</span><a href="阿毗达磨顺正理论_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
