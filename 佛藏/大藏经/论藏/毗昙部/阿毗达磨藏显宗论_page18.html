<!DOCTYPE html>
<html>
<head>
    <meta charset="UTF-8">
    <title>阿毗达磨藏显宗论 - 第 18 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗达磨藏显宗论 - 第 18 页/共 30 页</h1>
    <div class="content">　　由主财田异　　故施果差别

　　论曰。施有差别由三种因。谓主财田有差别故。施差别故果有差别。言主财田有差别者。谓如是类施主财田胜劣与余主财田异。且由施主有差别者。颂曰。
　　主异由信等　　行敬重等施
　　得尊重广爱　　应时难夺果

　　论曰。或有施主于因果中得决定信。或有施主于因果中心怀犹豫。或有施主率尔随欲。或有施主具净尸罗。或少亏违。或全无戒。或有施主于佛教法具足多闻。或有少闻。或无闻等而行惠施。由施主具信戒闻等。差别功德故名主异。由主异故施成差别。由施差别得果有异。诸有施主具如是德。能如法行敬重等四施。如次便得尊重等四果。谓若施主行敬重施。便感常为他所敬重。若自手施。便能感得于广大财爱乐受用。若应时施。感应时财。所须应时。非余时故。若无损他。施便感资财。不为王火等之所侵坏。由所施财有差别者。颂曰。
　　财异由色等　　得妙色好名
　　众爱柔软身　　有随时乐触

　　论曰。由所施财或阙或具。色香味触如次便得。或阙或具。妙色等果。谓所施财色具足故。便感妙色香具足故。便感好名。如香芬馥。遍诸方故。味具足故。便感众爱。如味美妙众所爱故。触具足故感柔软身。及有随时生乐受触。若有所阙随应果减。如是亦由具色香等。故名财异。由财异故施体及果。皆有差别。由所施田有差别者。颂曰。
　　田异由趣苦　　恩德有差别

　　论曰。由所施田趣苦恩德各有差别。故名田异。由田异故施果有殊。由趣别者。如世尊说。若施旁生受百倍果。施犯戒人受千倍果。由苦别者。如七有依福业事中。先说应施客行病侍。园林常食及寒风等。随时食药。复说若有具足净信男子女人成此所说。七种有依福业事者。所获福德不可取量。今于此中由缘差别。故苦有异。由除受者。差别苦故果有差别。由恩别者如父母师及余有恩如熊鹿等。本生经说诸有恩类。于有恩所起诸恶业。果现可知由此比知。行报恩善。其果必定由德别者。如契经言。施持戒人果百千倍。乃至施佛果最无量。虽皆无量亦有少多如殑伽河大海水滴。如望财施法施为尊。就财施中何为最胜。颂曰。
　　脱于脱菩萨　　第八施最胜

　　论曰。若已解脱者施已解脱。田于财施中此最为胜。若诸菩萨。以胜意乐。等欲利乐一切有情。为大菩提而行惠施。虽非解脱施解脱田。而施福中此最为胜。除此更有八种施中。第八施福亦最为胜。八施者何。一随至施。二怖畏施。三报恩施。四求报施。五习先施。六希天施。七要名施。八为庄严。心为资助。心为资瑜伽。为得上义而行惠施。如世尊说。施圣果无量。颇施非圣果亦无量耶。颂曰。
　　父母病法师　　最后生菩萨
　　设非证圣者　　施果亦无量

　　论曰。如是五种设是异生施者。亦能招无量果。住最后有名最后生。法师四田中。是恩田所摄。一切能感无量果业。上下品类皆平等耶。不尔云何。由六因故。令一切业成轻重品。其六者何。颂曰。
　　后起田根本　　加行思意乐
　　由此下上故　　业成下上品

　　论曰。后起谓作此业已。或顿或数。随前而作。田谓于彼造善造恶。根本谓根本业道。加行谓引彼身语。思谓由彼业道究竟。意乐谓所有意趣。我应当造如是如是。若有六因皆是上品。此业最重翻此最轻。除此中间非最轻重。如契经言。审思作业。名为造作。亦名增长。何因说业名增长耶。由五种因。何等为五。颂曰。
　　由审思圆满　　无恶作对治
　　有伴异熟故　　此业名增长

　　论曰。由审思故者。谓审思而作。非率尔思作。亦非全不思。由圆满故者谓齐此量业应堕恶趣。此业圆满名为增长。余唯造作。由无恶作对治故者。谓无追悔无对治业。由有伴故者。谓作不善业。不善为助伴。由异熟故者。谓时设不定。定与异熟善上相违。异此应知唯名造作。如上所说。未离欲等。奉施制多。唯为自益。既无受用者。施福如何成。颂曰。
　　制多舍类福　　如慈等无受

　　论曰。非我唯许所舍财物。受者受用施福方成。所许者何。谓诸施福略有二类。一舍二受。舍类福者。谓由善心。但舍资财施福便起。受类福者。谓所施田。受用施物施福方起。于制多所奉施供具。虽无受类有舍类福。然舍类福初舍资财。此福即成。对治贪故。无贪俱思所等起故。舍资财已。随所施田受用。或不施福无失。若不尔者。有施僧伽。或别人等。诸资生具。或彼未用。物便坏失。如是施主物应唐捐。施福不生无当果故。彼既未用福由何生。用福虽无而有受福。制多无受福由何生。复何因证知。福生要由受。不受于彼无摄益故。此非定证所以者何如。修慈等福亦生故。谓修慈定。于诸有情。平等发起与乐意乐。虽无受者亦无摄益。而胜解力有多福生。修悲等定得福亦尔。施制多福类亦应然。于有德田追生胜解。起极尊敬奉施制多。虽无受者亦无摄益。由自心力有多福生。然不唐捐起施敬业。要因起业方起胜思。胜思方能生胜福故。有设难言。于善田所植施业种既爱果生。植在恶田。果应非爱。此难非理。所以者何。颂曰。
　　恶田有爱果　　果种无倒故

　　论曰。现见田中种果无倒。从未度迦种。苦果终不生。赁婆种中不生甘果。非由田力种果有倒。然由田过令所植种。或生果少。或果全无。如是虽于恶田植施。而由施主利乐他心。唯爱果生不招非爱。已辩施类。戒类当辩。颂曰。
　　离犯戒及遮　　名戒各有二
　　非犯戒因坏　　依治灭净等

　　论曰。言犯戒者。谓诸不善色。即从杀生乃至杂秽语。此中性罪立犯戒名。遮谓佛所遮。即非时食等。虽非性罪。而佛为护正法有情别意遮止。受戒者犯亦名犯戒。简性罪故但立遮名。离性及遮俱说名戒。此各有二。谓表无表。以身语业为自性故。戒具四德得清净名。随有所减不名清净。言四德者。一者不为犯戒所坏。言犯戒者。谓审思犯。二者不为彼因所坏。彼因谓贪等烦恼随烦恼。三者依治。谓依念住等。此能对治犯戒及因故。四者依灭。谓依涅槃回向涅槃。非有财故。等言为显复有异说。有说。戒净由五种因。一根本净。二眷属净。三非寻害。四念摄受。五回向寂。已辩戒类。修类当辩。颂曰。
　　等引善名修　　极能熏心故

　　论曰。等引善者。谓于定中。等持自性及彼俱有即此名修。极熏心故。修是熏义如花熏麻。谓诸定善于心相续。极能熏习令成德类。非不定善故独名修。前辩施福能招大富。戒修二类。所感云何。颂曰。
　　戒修胜如次　　感生天解脱

　　论曰。戒感生天。修感解脱。胜言为显。就胜为言。谓施亦能感生天果。就胜说戒。持戒亦能感离系果。就胜说修。如是持戒亦感大富。就胜说施准例应知。经说。四人能生梵福。一为供养如来驮都。建窣堵波于未曾处。二为供养四方僧伽。造寺施园四事供给。三佛弟子破已能和。四于有情普修慈等。如是梵福其量云何。颂曰。
　　感劫生天等　　为一梵福量

　　论曰。有余师说。随福能感一劫生天受诸快乐。齐此名曰一梵福量。由彼所感受快乐时。同梵辅天一劫寿故。以于余部有伽他言。
　　有信正见人　　修十胜行者
　　便为生梵福　　感劫天乐故

　　已离欲者。修四无量。生上界天。受劫寿乐。若未离欲。建窣堵波。造寺和僧。能勤修习慈等加行。彼亦如修无量根本感劫天乐。有余师说。此如所辩。妙相业中。所说福量。契经说施略有二种。一者财施。二者法施。财施已辩。法施云何。颂曰。
　　法施谓如实　　无染辩经等

　　论曰。若能如实为诸有情以无染心辩契经等令生正解。名为法施。说如实言显法施主。于契经等解无颠倒。说无染言。显法施主不希利养恭敬名誉。不尔便为自他俱损。契经等者。等余十一。即显契经乃至论议。言契经者。谓能总摄容纳随顺世俗胜义。坚实理言。如是契经是佛所说。或佛弟子。佛许故说。言应颂者。谓以胜妙缉句言词。随述赞前契经所说。有说。亦是不了义经。言记别者。谓随余问酬答辩析。如波罗衍拏等中辩。或诸所有辩曾当现。真实义言皆名记别。有说。是佛诸了义经。言讽颂者。谓以胜妙缉句言词。非随顺前。而为赞咏。或二三四五六句等。言自说者。谓不因请。世尊欲令正法久住。睹希奇事。悦意自说。妙辩等流。如说。此那伽由彼那伽等。言缘起者。谓说一切起说所由。多是调伏相应论道。彼由缘起之所显故。言譬喻者。为令晓悟所说义宗。广引多门比例开示。如长喻等契经所说。有说此。是除诸菩萨说余本行。能有所证示所化言。言本事者。谓说自昔展转传来。不显说人谈所说事。言本生者。谓说菩萨本所行行。或依过去事起诸言论。即由过去事言论究竟。是名本事。如曼驮多经。若依现在事起诸言论。要由过去事言论究竟。是名本生。如逻刹私经。言方广者。谓以正理广辩诸法。以一切法性相众多非广言词不能辩故。亦名广破。由此广言能破极坚无智闇故。或名无比。由此广言理趣幽博余无比故。有说。此广辩大菩提资粮。言希法者。谓于此中唯说希奇出世间法。由此能正显三乘希有故。有余师说。辩三宝言世所罕闻。故名希法。言论义者。谓于上说诸分义中。无倒显示释难决择。有说。于经所说深义。已见真者。或余智人。随理辩释亦名论议。即此名曰摩怛理迦。释余经义时此为本母故。此又名为阿毗达磨。以能现对诸法相故。无倒显示诸法相故。如是所说十二分教略说应知三藏所摄。言三藏者。一素怛缆藏。二毗柰耶藏。三阿毗达磨藏。如是三藏差别云何。未种善根。未欣胜义。令种欣故。为说契经。已种已欣。令熟相续。作所作故。为说调伏。已熟已作令悟解脱。正方便故为说对法。或以广略清妙文词缀缉杂染及清净法。令易解了名为契经。宣说修行尸罗轨则净命方便名为调伏。善能显示诸契经中深义趣言名为对法。或依增上心戒慧学所兴论道。如其次第名为契经调伏对法。或素怛缆藏是力等流。以诸经中所说义理。毕竟无有能屈伏故。毗柰耶藏是大悲等流。辩说尸罗济恶趣故。阿毗达磨藏是无畏等流。真法相中能善安立。问答决择无所畏故。如是等类三藏不同。毗婆沙中已广分别。前已别释三福业事。今释经中顺三分善。颂曰。
　　顺福顺解脱　　顺决择分三
　　感爱果涅槃　　圣道善如次

　　论曰。顺福分善。谓感世间。人天等中。爱果种子。由此力故。能感世间。高族大宗。大富妙色。轮王帝释。魔王梵王。如是等类诸可爱果。顺解脱分善。谓安立解脱善阿世耶令无倾动。由此决定当般涅槃。辩此善根自性地等。应知如辩贤圣处说。顺决择分善。谓暖等四。此亦如后辩贤圣处说。如世间所说书印算文数。此五自体云何应知。颂曰。
　　诸如理所趣　　三业并能发
　　如次为书印　　算文数自体

　　论曰。如理起者。正方便生。三业应知。即身语意。能发即是。能起此三。如其所应。受想等法。此中书印。以前身业。及彼能发五蕴为体。非诸字像。即名为书。所雕印文。即名为印。然由业造字像印文。应知名为此中书印。次算及文。以前语业。及彼能发五蕴为体。后数应知。以前意业及彼能发四蕴为体。但由意思能数法故。应辩圣教。诸法相中。少分异名。令不迷谬。颂曰。
　　善无漏名妙　　染有罪覆劣
　　善有为应习　　解脱名无上

　　论曰。善无漏法。亦名为妙。胜无记染。有漏法故。诸染污法亦名有罪。是诸智者所呵厌故。亦名有覆。以能覆障解脱道故。亦名为劣。极鄙秽故。应弃舍故。准此妙劣。余中已成。故颂不辩。即有漏善。无覆无记总名为中。诸有为善。亦名应习。余非应习。义准已成。解脱涅槃亦名无上。以无一法能胜涅槃。是善是常。超众法故。涅槃是善。极安隐故。余法有上义准已成。即一切有为。虚空非择灭。不具前说。善常相故。

　　　　说一切有部显宗论卷第二十四



　　　　阿毗达磨藏显宗论卷第二十五

　　　　尊者众贤造
　　　　三藏法师玄奘奉　诏译

　　辩随眠品第六之一

　　已辩诸业。契经处处说业感有。然见世间已离染者。虽造善业。而无功能招后有果。故于感有。业应非因。业独为因非我所许。要随眠助方能感有。故缘起教初说随眠。此复何因。随眠有几。颂曰。
　　随眠诸有本　　此差别有六
　　谓贪嗔亦慢　　无明见及疑

　　论曰。以诸随眠是诸有本。要此所发业。方有感有能。此中有名目三有果。故离染者虽造善业。而无势力招后有果。如是随眠略有六种。谓贪嗔慢无明见疑。颂说亦言显同类义。谓嗔如贪虽有多类。而可总说为一随眠。慢等亦然。故复言亦。或此为显如贪与嗔行相不同。故别建立如是慢等行相虽同。余义有异故亦别立。及言为显释据相违。或显总摄随眠类尽。若诸随眠数唯有六。何缘经说有七随眠。颂曰。
　　六由贪异七　　有贪上二界
　　于内门转故　　为遮解脱想

　　论曰。即前所说六随眠中分贪为二。故经说七。欲贪有贪相差别故。色无色爱佛说有贪。彼贪多托内门转故。又于上二界有起解脱想。为遮彼执故立有名。以此有言目生身义。既说有贪。在上二界。义准欲界。贪名欲贪。故于颂中不别显。示多缘五欲外门转。故如前所说六种随眠。复约异门建立为十。颂曰。
　　六由见异十　　异谓有身见
　　边执见邪见　　见取戒禁取

　　论曰。六随眠中见行异为五。余非见五。积数总成十。即前六种。复约异门成九十八。其相云何。颂曰。
　　六行部界异　　故成九十八
　　欲见苦等断　　十七七八四
　　谓如次具离　　三二见见疑
　　色无色除嗔　　余等如欲说

　　论曰。六种随眠由行部界门差别故成九十八。谓于六中由见行异建立为十。如前已辩。即此所辩十种随眠。部界不同成九十八。部谓见四谛修所断五部。界谓欲色无色三界。且于欲界五部不同。乘十随眠成三十六。谓见苦谛至修所断。如次有十七八四。即上五部。于十随眠。一二一一。如其次第具离三见。二见见疑。谓见苦谛所断具十。一切皆违见苦谛故。见集灭谛所断各七。离有身见边见戒取见。道谛所断八。于前七增戒取。修所断四。离见及疑。如是合成三十六种前三十二名见所断。才见谛时彼即断故。最后有四名修所断。见四谛已。后后时中。数数习道彼方断故。由此已显。十随眠中。萨迦耶见。唯在一部。谓见苦所断。边执见亦尔。戒禁取通在二部。谓见苦见道所断。邪见通四部。谓见苦集灭道所断。见取疑亦尔。余贪等四各通五部。谓见四谛及修所断。如是总说见分十二。疑分为四。余四各五故欲界中有三十六。此中若见缘苦为境。名为见苦。即是苦法苦类智忍。此二所断总说名为见苦所断。乃至见道所断亦然。数习名修。谓见迹者为得上义。于苦等智数数熏习。说名为修。此道所除名修所断。色无色界五部各除嗔。余与欲同。故各三十一。由是一切正理论师。以六随眠约行部界门差别故立九十八。于此所辩九十八中。八十八见所断。忍所害故。十随眠修所断。智所害故。约界非地。建立随眠。由离界贪。立遍知故。谓四静虑。诸烦恼法性少相似。虽有四地而合说一。于四无色合说亦然。经但说色贪无色贪等故。何缘上界无嗔随眠。彼嗔随眠事非有故。谓于苦受有嗔随增。苦受彼无故嗔非有。又彼相续由定润故。又彼非嗔异熟因故。有说。彼无恼害事故慈等善根所居处故。诸所摄受皆远离故。言八十八见所断等。此见修断为定尔耶。不尔云何。颂曰。
　　忍所害随眠　　有顶唯见断
　　余通见修断　　智所害唯修
</div>
    <div class="pagination">
<a href="阿毗达磨藏显宗论_page17.html">上一页</a><span>...</span><a href="阿毗达磨藏显宗论_page13.html">13</a><a href="阿毗达磨藏显宗论_page14.html">14</a><a href="阿毗达磨藏显宗论_page15.html">15</a><a href="阿毗达磨藏显宗论_page16.html">16</a><a href="阿毗达磨藏显宗论_page17.html">17</a><span class="current-page">18</span><a href="阿毗达磨藏显宗论_page19.html">19</a><a href="阿毗达磨藏显宗论_page20.html">20</a><a href="阿毗达磨藏显宗论_page21.html">21</a><a href="阿毗达磨藏显宗论_page22.html">22</a><a href="阿毗达磨藏显宗论_page23.html">23</a><span>...</span><a href="阿毗达磨藏显宗论_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
