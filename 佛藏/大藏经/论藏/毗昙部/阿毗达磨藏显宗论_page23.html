<!DOCTYPE html>
<html>
<head>
    <meta charset="UTF-8">
    <title>阿毗达磨藏显宗论 - 第 23 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗达磨藏显宗论 - 第 23 页/共 30 页</h1>
    <div class="content">　　　　说一切有部显宗论卷第三十



　　　　阿毗达磨藏显宗论卷第三十一

　　　　尊者众贤造
　　　　三藏法师玄奘奉　诏译

　　辩贤圣品第七之三

　　已辩见修二道生异。当依此道分位差别。建立众圣补特伽罗。且依见道十五心位。建立众圣有差别者。颂曰。
　　名随信法行　　由根钝利别
　　具修惑断一　　至五向初果
　　断次三向二　　离八地向三

　　论曰。见道位中圣者有二。一随信行。二随法行。由根钝利别立二名。诸钝根名随信行者。由先信敬力修集加行故。诸利根名随法行者。由先乐观察修集加行故。诸有情类种姓差别。法尔先来如是安住。于诸事业有不乐观。或有乐观能不能转。即二圣者。由于修惑具断有殊立为三向。谓彼二圣。若于先来未以世道断修断惑名为具缚。或先已断。欲界一品乃至五品。至此位中名初果向。趣初果故。言初果者。谓预流果。此于一切沙门果中必初得故。若先已断欲界六品或七八品。至此位中名第二果向。趣第二果故。第二果者。谓一来果。遍得果中此第二故。若先已离欲界九品。或先已断初定一品。乃至具离无所有处。至此位中名第三果向。趣第三果故。第三果者。谓不还果。数准前释。如是随信随法行者。由先具缚断惑有殊。数别各成七十三种。谓于欲界具缚为初。至断九品以为第十。如是乃至无所有处。地地各九为七十三。诸后具缚即前离九。故后七地无别具缚。次依修道道类智时。建立众圣有差别者。颂曰。
　　至第十六心　　随三向住果
　　名信解见至　　亦由钝利别

　　论曰。即前随信随法行者。至第十六道类智心。名为住果。不复名向。随前三向今住三果。谓前预流向今住预流果。前一来向今住一来果。前不还向今住不还果。阿罗汉果。必无初得。异生无容。离有顶故。见道无容。断修惑故。至住果位。舍得二名。谓不复名随信法行。转得信解见至二名。此亦由根钝利差别。诸钝根者。先名随信行。今名信解。由信增上力胜解显故。诸利根者。先名随法行。今名见至。由慧增上力正见显故。何缘先时断修所断欲一至五。或七八品。初定一品。广说乃至。无所有处。第九品惑。至第十六道类智心。但名预流一来不还果。非一来不还阿罗汉向。颂曰。
　　诸得果位中　　未得胜果道
　　故未起胜道　　名住果非向

　　论曰。依得圣道建立八圣。故初得果位未得胜果道。以得果心于胜果道所对治惑非对治故。非非彼治现在前时得彼治道。其理决定。又非得果时即有胜果道所断烦恼离系得生。道类忍不能断彼系得故。若道力能断彼系得。此道引彼离系得生。可说此道能证彼灭。以得前果时未得胜果道故。住果者。乃至未起胜果道时。虽先已断修所断惑欲一品等。但名住果不名后向。后于何时得先所断修惑离系无漏得耶。于胜果道现前时得为诸先断。后修断惑入离生位得前果已。此生定起胜果道耶。理必应然。以本论说圣生第四静虑以上无漏乐根定成就故。彼障已断必欣彼故。障已断道易现前故。如是已依先具倍离及全离欲入见谛者。十六心位立众圣别。当约修惑辩渐次生。能对治道分位差别。颂曰。
　　地地失德九　　下中上各三

　　论曰。失谓过失。即所治障。德谓功德。即能治道。如先已辩欲修断惑九品差别。上四静虑及四无色。应知亦然。生死无非九地摄故。如所治障。一一地中各有九品。诸能治道无间解脱。九品亦然。失德如何。各分九品。谓根本品有下中上。此三各分下中上别。由此失德各分九品。谓下下下中下上。中下中中中上。上下上中上上品。应知此中下下品道势力能断上上品障。如是乃至上上品道势力能断下下品障。上上品等诸能治德初未有故此德有时上上品等失已无故。应知此中智虽胜惑。未增盛故道名下品。相续中惑虽极难断。细随行故障名下品。依如是理应立譬喻。如浣衣位粗垢先除。于后后时渐除细垢。又如粗闇小明能灭。要以大明方灭细闇。失德相对理亦应然。由此可言白胜黑劣。以刹那顷能治道生拔无始来诸惑根故。已辩失德差别九品。次当依彼立圣者别。且诸有学修道位中。总亦名为信解见至。随位复有多种差别。先应建立都未断者。颂曰。
　　未断修断失　　住果极七返

　　论曰。诸住果者。于一切地修所断失。全未断时名为预流。生极七返。七返言显七往返生。是人天中各七生义。极言为显受生最多。非诸预流皆定七返。故契经说。极七返生。是彼最多。七返生义。经说。与此义无差别。诸无漏道总名为流。由此为因趣涅槃故。预言为显最初至得彼预流故。说名预流。此预流名为目何义。若初得道名为预流。则预流名应目第八。若初得果名为预流。则倍离欲全离欲者。至道类智应名预流。此预流名目初得果。然倍离欲全离欲者。至道类智不名预流。约修惑断立彼果故。预流必依遍得果者。初所得果以立名故。一来不还非定初得。唯有此果必初得故。何缘此名不目第八。未具得向果无漏道故。未具得见修无漏道故。未遍至得现观流故。八忍八智名现观流。道类智时皆具至得。是故第八不名预流。由此预流唯是初果。彼从此后欲人天中各受七生。应言十四。何故说彼极受七生。此责不然。七数等故。如七叶树及七处善圣道力故不过七有。中间虽有圣道现前。余业力持不证圆寂。唯依佛出世有别解律仪故。彼第七有。若不遇佛法便在家得阿罗汉果。既得果已必不住家。苾刍威仪法尔成就。虽不会遇前佛所说。而于余命生极厌心。不经久时便入圆寂若于人趣得预流果。人中满七。天准应知。非圣亦有极七返生。相续成熟得涅槃义。然非决定。是故不说。已辩修惑都未断者名预流果极七返生。今次应辩断位众圣。且应建立一来向果。颂曰。
　　断欲三四品　　三二生家家
　　断至五二向　　断六一来果

　　论曰。即预流者进断修惑。若三缘具转名家家。一由断惑。断欲修惑三四品故。谓或于先异生位断。或今预流进修位断。二由成根。得能治彼无漏根故。谓已成就彼能治道三品四品无漏诸根。三由受生。更受欲有三二生故。谓断三品更受三生。若断四品更受二生。此三二生由异生位。造作及增长。感三二生业。非诸圣者。于圣位中。更能新作。牵后有业。以背生死向涅槃故。由此契经说诸圣者唯受故业更不造新。若三缘中随阙一种阙二全阙不名家家。何故成根。颂中不说预流果后说进断惑成能治彼无漏诸根。义准已成。故不具说。若尔应不说三二生言说。断三四品义已成故。谓已进断三四品惑。决定余有三生二生。故说家家相不圆满。则应于颂更说等声。方可具收家家三相。或应不说三二生言。然颂中言三二生者。以有增进。于所受生。或少或无。或过此故。应知总有二种家家。一天家家。谓欲天趣生三二家而证圆寂。或一天处。或二或三。二人家家。谓于人趣生三二家而证圆寂。或一洲处。或二或三。若有七生。生不满七。非家家位。中间涅槃。何类所摄。摄属七生。七中极声。显极多故。由此已显生未满前得般涅槃。亦是彼摄。根最钝者。具经七生。非诸利根生定满七。宁无断五亦名家家。以断五时必断第六。非一品惑能障得果。犹如一间未越界故。即预流者。进断欲界一品修惑。乃至五品。应知转名一来果向。若断第六成一来果。彼往天上一来人间。而般涅槃名一来果。过此以后更无生故。即由此义证家家中。若天家家。受三生者。人间受二。天上受三受二生者。人一天二。如应例释人中家家。若谓不然。彼一来果有何异彼二生家家。彼贪嗔痴唯余下品。故即一来果名薄贪嗔痴。已辩一来向果差别。次应建立不还向果。颂曰。
　　断七或八品　　一生名一间
　　此即第三向　　断九不还果

　　论曰。即一来者。进断余惑。若三缘具转名一间。一由断惑。断欲界中修断七品或八品故。二由成根。得能治彼无间解脱无漏根故。三由受生。更受欲有天或人中余一生故。若三缘中随阙一种阙二全阙不名一间。成无漏根。颂中不说及应复说。一生所因。准家家中如应当释。所言间者。是隙异名。谓彼位中由有一隙容一生故未得涅槃。或此间名目间隔义。谓于彼位有余一生为间隔故不证圆寂。有一间者。说名一间。如何有余一品修惑能为障碍令受欲界生。名为一间。未得不还果。若断此品便为超越欲界所系诸业烦恼异熟等流二果地故。彼极为碍容更受生。断六品时未越彼地。故无断五中间受生。现身不能证一来果。即断修惑七八品者。应知亦名不还果向。先断三四七八品惑入见谛者。后得果时即名家家。及一间不。此未名曰家家一间。未得治彼无漏根故。初得果位果道现前。尔时未修胜果道故。要至后位起胜果道。方得名曰家家一间。治彼无漏根尔时方得故。即先成就一来果者。断欲界惑九品尽时。舍一来名得不还果。必不还受欲界生故。此或名为五下结断。此据集断密作是说。必无五结俱时断理。或二或三先已断故。依不还位。诸契经中以种种门建立差别。今次应辩彼差别相。颂曰。
　　此中生有行　　无行般涅槃
　　上流若杂修　　能往色究竟
　　超半超遍殁　　余能往有顶
　　行无色有四　　住此般涅槃

　　论曰。此不还者。总说有七。且行色界差别有五。一中般涅槃。二生般涅槃。三有行般涅槃。四无行般涅槃。五者上流。此于中间般涅槃故。说此名曰中般涅槃。如是应知。此于生已。此由有行。此由无行般涅槃故。名生般等。此上流故名为上流。言中般者。谓有一类补特伽罗。已于生结得非择灭。起结不尔。彼于欲界遇逼恼缘之所逼恼。便能自勉修断余结殊胜加行。加行未满遇舍命缘。遂致命终。由起结力受色中有。厌多苦故。乘前起道进断余结。成阿罗汉得般涅槃。言生般者。谓有一类补特伽罗。由先具造顺起生业及增长故。欲界殁已受色界生。由具勤修速进道故。生已不久成阿罗汉。尽其寿量方般涅槃。约有余依说为生般。非才生已便般无余。彼舍寿中无自在故。言有行般无行般者。谓有一类补特伽罗。生已多时方成无学。于中有一勇猛精进。有一禀性慢缓懈怠。如次名为有行无行。谓若一类先欲界中依不息加行三摩地力。断五下分结成不还果。后生色界经于多时。还能进修前种类道成阿罗汉。名有行般。无行般者。与此相违。或色界生经多时已。依止苦行解脱余结名有行般。以彼修习依功用道般涅槃故。与此相违名无行般。岂不中般生般现般所依止行。亦有此故。应立有行无行般名。无如是失。此义虽等而彼各有差别位故。谓中般等虽亦定依苦行乐行解脱余结。而彼各有分位不同。对此名为不共差别。此无如是分位别故。约道不同显其差别。如何以此例彼令同。故于此中所辩无失。由此有说。二差别者。由缘有为无为圣道。如其次第得涅槃故。应知亦无。余同此失。然有经说无行在先。亦有经中先说有行。时既无异随说无违。有行可尊故我先说。言上流者。谓有一类补特伽罗。上流有增。非初生处即证圆寂。谓欲界殁往色界生。未即于中能证圆寂。要转生上方般涅槃。即此上流差别有二。由因及果有差别故。因差别者。此于静虑由有杂修无杂修故。果差别者。色究竟天及有顶天为极处故。谓若于静虑有杂修者。能往色究竟方般涅槃。杂修能感净居果故。即此复有三种差别。全超半超遍殁异故。言全超者。谓色界中从一处殁往色究竟。由彼先在欲界身中。已具杂修四种静虑。遇缘退失上三静虑。以初静虑爱味为缘。命终上生梵众天处。由于先世惯习势力。复能杂修第四静虑。从彼处殁生色究竟。以于色界十六处所最初处殁最后处生顿越中间。是全超义。言半超者。谓色界中。从初天等渐次而殁。下至中间能越一处。方能往趣色究竟天。超而非全。是半超义。言遍殁者。谓于色界爱味多故。一切处生。由彼遍于四静虑地十六处所。一一皆有下等爱味为感生缘。从梵众天一一处所一生殁已。至色究竟方般涅槃。故名遍殁。由此义准。初静虑中大梵所居非是别处。即是第二梵辅天摄。若异此者。大梵所居僻见处故。一导师故。必无圣者。于中受生。遍殁半超应无差别。应知此谓二上流中。由有杂修静虑因故。往色究竟般涅槃者。余于静虑无杂修者。能往有顶方般涅槃。谓彼先无杂修静虑。由于诸定爱味为缘。此殁遍生色界诸处。唯不能往五净居天。色界命终于三无色次第生已。后生有顶方般涅槃。二上流中。前是观行。后是止行。乐慧乐定有差别故。二上流者。于下地中得般涅槃。亦不违理。而言此往色究竟天及有顶天。依极处说。无不还者。于已生处受第二生。由彼于生容求胜进非等劣故。唯欲界殁往色界生。有中有中般涅槃者。非色界殁生色界者。以色界中无灾害故。若本有位有余障缘不得涅槃。中有亦尔。中有薄劣非本有故。又彼若有应属上流。中般上流应无差别。谓定无有差别因缘。可作是言。唯欲界殁受色中有便般涅槃。得中般名。非色界殁。何缘有学未离欲贪。无中有中般涅槃者。欲界中有依身微劣。于多事业无堪能故。住本有位于欲界法尚难越度。况中有中能越欲界。至得应果。多事业者。谓越三界。及永断除二种烦恼。并得二三沙门果证。住中有位无如是能。又此有前未曾数习。九品差别烦恼治故。又不还果等。非中有身得。断增上惑所证得故。离三界染极为难故。无欲中有能般涅槃。色界中有与此皆异。故有于中得涅槃者。又此地中有得般涅槃。唯起此地中所有圣道。初静虑地中有位中般涅槃者。唯起自地根本静虑圣道现前。非未至中间。难令现前故。在中有位依身微劣。要易起者。方能现前。此五名为行色界者。行无色者差别有四。谓在欲界离色界贪。从此命终生于无色。此中差别唯有四种。谓生般等有差别故。此并前五成六不还。复有不行色无色界即住于此能般涅槃。名现般涅槃。并前六为七。或应总立九种不还。谓现涅槃分为二种。一于先位善辩圣旨。二临终时方能善辩。于上流内亦分二种。一行色界。二行无色。并前四为八。足转生成九。言转生者。谓于前生已得预流。或一来果。于今生内方得不还。前现般言。唯目现世。初得入圣至涅槃者。或不还者。由根差别。随其所应分成九种。或行色界。五不还中。复有异门。分成九种。颂曰。
　　行色界有九　　谓三各分三
　　业惑根有殊　　故成三九别

　　论曰。即行色界五种不还。总立为三。各分三种。故成九种。何等为三。中生上流有差别故。云何三种。各分为三。中般涅槃分为三者。初起至远近当生处。得般涅槃有差别故。生般涅槃分为三者。才生有行无行异故。此皆生已得般涅槃。是故并应名为生般。于上流中分为三者。全超半超遍殁异故。然诸三种一切皆由速非速经久得般涅槃故。分为九种。不相杂乱。如是三种九种不还。由业惑根有差别故。有速非速经久差别。且总成三。由先所集顺起生后业有异故。如其次第。下中上品烦恼现行有差别故。及上中下根有异故。此三一一如其所应。亦业惑根有差别故。各有三别。故成九种。谓初二三由惑根别各成三种。非由业异。后三亦由顺后受业有差别故分成三种。故说如是行色不还。业惑根殊成三九别。若尔何故诸契经中佛唯说有七善士趣。颂曰。
　　立七善士趣　　由上流无别
　　善恶行不行　　有往无还故

　　论曰。中生各三上流为一。经依此立七善士趣。何故前二各分为三。第三上流唯立为一。以上行故名为上流。由此义同但立为一。前之二种虽亦义同。然为其中别相难了。欲令易了故各分三。上流有三相别易了。无烦于彼更别建立。又前二别唯有示所。易显示故各分为三。第三上流别义多种。卒难显示。故总立一。谓初中般唯在将生。根惑品殊故分三种。第二生般唯在已生。亦根惑殊故分三种。上流通有将生已生。将生上流复有二种。谓于静虑杂不杂修。已生上流分二亦尔。复于如是二上流中。若无杂修容生二界。若有杂修唯生一界。生一界者复分为三。全超半超遍没异故。于半超内差别有多。由此上流别相烦广。若一一辩难可周悉。故依等义总立上流。中生位中差别义少。易显了故分之为六。虽彼一一亦有同义。而等第三。于上流中虽有异义。而等前二。为相影显故唯立七。唯此已断欲贪嗔等。非善士法及与无学。大善士果极相近故。经唯说此名善士趣。非谓预流及一来者都不可说名善士趣。佛亦说彼名善士故。如契经言。云何善士。谓若成就有学正见。乃至成就有学正定往上名趣。谓趣上果及趣上生。故唯说七。或唯此七皆能行善不行不善。余则不然。又唯此七往上界生不复还来。余则不尔。故但依此立善士趣。诸在圣位曾经生者。亦有此等差别相耶。不尔云何。颂曰。
　　经欲界生圣　　不往余界生
　　此及往上生　　无练根并退

　　论曰。若在圣位经欲界生。必不往生色无色界。由彼证得不还果已。定于现身般涅槃故。若于色界经生圣者。容有上生无色界义然天帝释作如是言。曾闻有天名色究竟。我后退落当生彼者。由彼不了对治相故。即此已经欲界生者。及已从此往上界生。诸圣必无练根及退。以曾经生于自相续蕴积圣道极坚牢故。及得殊胜所依身故。前说上流杂修静虑为因能往色究竟天。先应杂修。何等静虑由何等位知杂修成。复为何缘杂修静虑。颂曰。
　　先杂修第四　　成由一念杂
　　为受生现乐　　及遮烦恼退

　　论曰。诸欲杂修四静虑者。必先杂修第四静虑。以彼等持最堪能故。诸乐行中彼最胜故。谁于静虑能杂熏修。唯诸圣者通学无学。学位唯通信解见至。于无学位通时非时。必先三洲杂修静虑。退生色界亦能杂修。退已练根成见至姓。从欲界没生色界中乘前复能杂修静虑。故六种姓皆有上流。于杂修时作何方便。彼必先入第四静虑。多念无漏相续现前。从此引生多念有漏。后复多念无漏现前。如是旋环后后渐减。乃至最后二念无漏。次引二念有漏现前。无间复生二念无漏。名杂修定。加行成满。从此以后不由功力。任运唯从一念无漏。引起一念有漏现前。无间复生一念无漏。如是有漏中间刹那。前后刹那无漏杂故。名杂修定根本圆成。如是杂修第四定已。乘此势力随其所应。亦能杂修下三静虑。杂修静虑五蕴为体。然于此中诸世俗智。是四法四类八智所杂修。略有三缘杂修静虑。一为受生。二为现乐。三为遮止。起烦恼退。诸不还中。若见至姓为前二缘。若信解性具为三缘。阿罗汉中。不时解脱但为现乐。时解脱者为后二缘。若杂修静虑为生五净居。何缘净居处唯有五。颂曰。
　　由杂修五品　　生有五净居

　　论曰。由杂熏修第四静虑有五品故。净居唯五。何谓五品。谓下中上上胜上极。品差别故。此中初品。三心现前便得成满。谓初无漏。次起有漏。后起无漏。第二中品。六心现前方得成满。谓二有漏。为四无漏之所杂修。如是所余随其次第有九十二十五念心。如应现前方得成满。如是五品杂修为因。如次能招五净居果。如是十五有漏无漏心。皆是先来未曾得今得。有余师说。初五无漏是从先来未得今得。余十皆是曾所得心。前五现前时已未来修故。有不起定。杂修成满。有要数起。方得圆成。有余师言。由信等五次第增上感五净居。诸感净居由杂修力。亦由业力相资助故。然唯有漏感彼异熟。非无漏力弃背有故。经说不还有名身证。依何胜德而立此名。颂曰。
　　得灭定不还　　转名为身证

　　论曰。有灭定得。名得灭定。即不还者。若于身中有灭定得。转名身证。谓不还者。由身证得似涅槃法。故名身证。如何说彼但名身证。以无心故。依身生故。以身俱生得势力故。彼已灭位犹名得彼。何缘佛说有学福田。身证不还不预其数。谓世尊告给孤独言。长者当知。福田有二。一者有学。二者无学。有学十八。无学唯九。何等名为十八有学。谓预流向果。一来向果。不还向果。阿罗汉向。随信法行。信解见至。家家一间。中生有行无行上流。是名十八。何等名为九种无学。谓退思护安住堪达不动不退慧俱解脱。是名为九。理亦应说。而不说者。以佛观见有学无学。由断及根有殊胜故。能生胜果名为福田。然诸不还所得灭定。是有漏故。不可说言。自性解脱。故名清净。彼所依身。犹有烦恼。未永断故。不可说言。相续解脱。故名清净。故不约成彼立有学福田。无学位中有漏功德。虽非自性解脱所收。相续解脱故名清净。由此亦能生殊胜果。是故约定及根差别。说九应果皆名福田。已辩不还粗相差别。若细分析数成多千。此中且依行色界五。约诸地等五门分别。谓五约地数成二十。四定地中各五种故。五约种姓数成三十。六种姓中各五种故。五约生处数成八十。十六处中各五种故。五约种姓根数成九十。谓退法种姓下中上根有差别故。数成十五。乃至不动种姓亦然。五约地种姓数成百二十。谓四地中各三十故。五约地种姓根数成三百六十。谓四地中各九十故。五约生处种姓数成四百八十。谓十六处各三十故。五约生处种姓及根数成一千四百四十。谓十六处各九十故。五约离染处种姓根。积数总成一万二千九百六十不还差别。谓以离染九品不同。乘前一千四百四十。

　　　　说一切有部显宗论卷第三十一



　　　　阿毗达磨藏显宗论卷第三十二

　　　　尊者众贤造
　　　　三藏法师玄奘奉　诏译

　　辩贤圣品第七之四

　　已辩第三向果差别。次应建立第四向果。颂曰。
　　上界修惑中　　断初定一品
　　至有顶八品　　皆阿罗汉向
　　第九无间道　　名金刚喻定
　　尽得俱尽智　　成无学应果

　　论曰。即不还者。进断色界及无色界修所断惑。从断初定一品为初。至断有顶八品为后。应知转名阿罗汉向。即此所说阿罗汉向中。断有顶惑第九无间道。亦说名为金刚喻定。此定坚锐喻若金刚。无一随眠不能破故。先已破故。不破一切。实有能破。一切功能。虽见道中亦有能断。有顶烦恼无漏对治。而见断惑可为一品。顿断九品势力劣故。又无事惑易可断故。能治不立金刚喻名。此中所明金刚喻定。能治一切有事惑中最后微微极难断品。故知能破一切随眠。由此力能一刹那顷。证一切惑断。无漏离系得。如是所说金刚喻定。唯与六智随一相应。谓四类智灭道法智。缘四圣谛十六行相。通依九地。义准已成。故此差别说有多种。且未至摄有五十二。谓苦集类智观有顶苦集作非常等因等行相。与彼相应差别成八。灭道法智观欲灭道作灭静等道等行相。与彼相应差别亦八。灭类智于八地灭一一别观作四行相。与彼相应成三十二。道类智于八地道。一切总观作四行相。与彼相应差别成四。以治八地类智品道。同类相因。必总缘故。灭唯别缘。道则不尔。于随眠品已具成立。如未至摄有五十二。中四静虑。应知亦然。空无边处有二十八。谓除灭道法智品八。及除观下四地灭谛。各四行相。相应十六。以依无色必无法智。及缘下灭类智品故。缘下地道于理无遮。道必总缘前已释故。余如前故有二十八。识无边处有二十四。无所有处唯有二十。谓彼于前复除观下灭圣谛境四八行相。随其次第准前应释。诸有欲令三无色地。有缘下地灭类智者。彼作是说。空无边处加前十六。识无边处加前二十。无所有处加二十四。如是总说。依无色地金刚喻定七十二种或复说有百三十二。有余师说。道类智品于八地道亦各别观。故前六地各有八十。空无边处唯有四十。识无边处有三十二。无所有处有二十四。复有欲令灭类智品。于八地灭有别总观。故前六地中各百六十四。空无边处唯五十二。识无边处有三十六。无所有处有二十四。彼俱非理。道必总缘。灭唯别缘。因有无故。尊者妙音作如是说。金刚喻定总有十三。谓断有顶见修断惑无间道摄十三刹那。此亦不然。以四类忍前八无间道非极上品故。此定既能断有顶地第九品惑。能引此惑尽得俱行。尽智令起金刚喻定。是断惑中最后无间道所生尽智。是断惑中最后解脱道故。说此定所引生智与第九品尽得俱起。或此尽言显一切尽。谓第九品及所余惑。皆得择灭。故名为尽。金刚喻定能引诸惑。尽得俱行尽智令起。此与一切烦恼尽得。最初俱生故名尽智。有余师说。惑尽身中此最初生。故名尽智。如是尽智至已生时。便成无学阿罗汉果。已得无学应果法故。为得别果所应修学。此无有故得无学名。岂不无学亦希别果。以无学者亦转根故。此难不然。如先有学求得别果。此不然故。既说尽智至已生时便成无学阿罗汉果。义准尽智未已生时。前七圣者皆名有学。为得别果勤修学故。住本性位。何名有学。学意未满故。学得常随故。何故无学名阿罗汉。诸自利行修学已成。唯应作他利益事故。如契经说。不自调伏能调伏他。无有是处。或是一切有学异生。所应供养故名应果。学法云何。谓有学者。无漏有为法。无学法云何。谓无学者。无漏有为法。诸无为法虽是无漏。而不名为学无学法。以有得者异生等身亦成就故。若无得者都不系属学无学故。如是有学及无学者。总成八圣补特伽罗。行向住果各有四故。名虽有八事唯有五。谓住四果及初果向。以后三果向不离前果故。此依渐次得果者说。若倍离欲全离欲者。住见道中名为一来。不还果向。非前果摄。修道即通有漏无漏。何道能离何地染耶。二道现前离诸地染。各引几种离系得耶。颂曰。
　　有顶由无漏　　余由二离染
　　圣二离八修　　各二离系得

　　论曰。有顶地中所有烦恼。唯无漏道能令永离。此于有漏势力增强。自上地等皆能治故。唯于次上近分地中。起世俗道。能治下惑。有顶地惑。既无上地。故无有漏。能离彼染。诸世俗道。不治自惑。是自随眠。所随增故。不治上惑。势力劣故余八地中所有烦恼。通由二道能令永离。皆有上边世俗道故。皆有自下无漏道故。圣用有漏无漏二道。离下八地修所断时。各具引生二离系得。有漏无漏二种断道。于八地中所作同故。由此有学离八修断。世出世道随一现前。各未来修世出世道。此总相说。以无漏道离上七地前八品时。不修上边。世俗道故。唯有无漏一离系得。离第九品。方可具二。或应许得离道而修。或应断染时许依下修上。既说圣者。二离八修。各能引生。二离系得。准知圣者。离有顶修及见断时。用无漏道唯引无漏。离系得生亦不未来。修世俗道与世俗道。不同事故。异生离八。用有漏道唯引有漏。离系得生亦不未来。修无漏道未入圣故。不说自成。有余师言。以无漏道离下八地修断染时。何缘知亦生有漏离系得有舍无漏得烦恼不成故。谓有学圣。以无漏道离彼染时。若不引生同治有漏离系得者。则以圣道具离八地。后依静虑得转根时。顿舍先来诸钝圣道。唯得静虑利果圣道。上惑离系应皆不成。是则还应成彼烦恼。然非所许。故具二得。此证不然。不决定故。如分离有顶得转根时。及异生上生不成惑故。此二虽无烦恼断得。而胜进故遮惑得生。彼亦应然。故证非理。由此但可作如是言。二道于中所作同故。随一现起引二得生。不可说言为成断故。已辩离染由道不同。今次应辩由地差别。由何地道离何地染。颂曰。
　　无漏未至道　　能离一切地
　　余八离自上　　有漏离次下

　　论曰。诸无漏道通依九地。谓四静虑未至中间及三无色。若未至摄能离欲界。乃至有顶余八地摄。随其所应各能离自及上地染。不能离下。未离下时上道必无现在前故。诸有漏道一切唯能离次下地。非自地等自地烦恼所随增故。势力劣故。先已离故。诸依近分离下地染。如无间道皆近分摄。诸解脱道亦近分耶。不定云何。颂曰。
　　近分离下染　　初三后解脱
　　根本或近分　　上地唯根本

　　论曰。诸道所依近分有八。谓四静虑无色下边所离有九。谓欲八定初三近分离下三染。第九解脱现在前时。或入根本。或即近分。上五近分各离下染。第九解脱现在前时。必入根本。非即近分。近分根本等舍根故。下三静虑近分根本受根异故。有不能入。转入异受。少艰难故。离下染时必欣上故。若受无异必入根本。诸出世道无间解脱。前既已说缘四谛境十六行相。义准自成。世道缘何作何行相。颂曰。
　　世无间解脱　　如次缘下上
　　作粗苦障行　　及静妙离三
</div>
    <div class="pagination">
<a href="阿毗达磨藏显宗论_page22.html">上一页</a><span>...</span><a href="阿毗达磨藏显宗论_page18.html">18</a><a href="阿毗达磨藏显宗论_page19.html">19</a><a href="阿毗达磨藏显宗论_page20.html">20</a><a href="阿毗达磨藏显宗论_page21.html">21</a><a href="阿毗达磨藏显宗论_page22.html">22</a><span class="current-page">23</span><a href="阿毗达磨藏显宗论_page24.html">24</a><a href="阿毗达磨藏显宗论_page25.html">25</a><a href="阿毗达磨藏显宗论_page26.html">26</a><a href="阿毗达磨藏显宗论_page27.html">27</a><a href="阿毗达磨藏显宗论_page28.html">28</a><span>...</span><a href="阿毗达磨藏显宗论_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
