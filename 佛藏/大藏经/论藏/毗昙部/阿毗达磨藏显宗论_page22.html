<!DOCTYPE html>
<html>
<head>
    <meta charset="UTF-8">
    <title>阿毗达磨藏显宗论 - 第 22 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗达磨藏显宗论 - 第 22 页/共 30 页</h1>
    <div class="content">　　论曰。诸有发心将趣见谛。应先安住清净尸罗。然后勤修闻所成等。故世尊说。依住尸罗于二法中能勤修习。谓先安住清净戒已。复数亲近诸瑜伽师。随瑜伽师教授诫勖。精勤摄受顺见谛闻。闻已勤求所闻法义。令师教诫所生慧增。渐胜渐明乃至淳熟。非唯于此生喜足心。复于法义自专思择。如是如是决定慧生。自思为因决慧生已。能勤修习诸烦恼等自相共相二对治修。今于此中略摄义者。谓修行者住戒勤修。依闻所成慧。起思所成慧。依思所成慧。起修所成慧此三慧相差别云何。谓如次缘名俱义境。理实三慧。于成满时。一切皆唯缘义为境。尔时难辩三慧相别。故今且约加行位辩。说闻思修缘名俱义。非唯缘名境。有决定慧生。故闻所成慧。不但缘名境。然随师说名句文力故。于义差别有决定慧生。此慧名为闻所成慧。约入方便说但缘名。闻慧成已为知别义。复加精勤自审思择。欲令思择无谬失故。复念师教名句文身。由此后时于义差别生决定慧。名思所成。此加行时。由思义力引念名故说缘俱境。思慧成已等引现前。不待名言证义差别。此决定慧名修所成。故毗婆沙辩三慧相。谓若有慧于加行时。由缘名力引生义解。此所引慧名闻所成。若加行时由思义力引念名解。由此于后生决定慧名思所成。若不待名唯观于义。起内证慧名修所成。此中二慧名所成者。是因闻思力所生义。第三修慧名所成者。是即以修为自性义。如言命器食宝所成诸有欲于修精勤学者。如何净身器令修速成。颂曰。
　　具身心远离　　无不足大欲
　　谓已得未得　　多求名所无
　　治相违界三　　无漏无贪性
　　四圣种亦尔　　前三唯喜足
　　三生具后业　　为治四爱生
　　我所我事欲　　暂息永除故

　　论曰。身器清净略由三因何等为三因。一身心远离。二喜足少欲。三住四圣种。谓若欲令修速成者。要先精勤清净身器。欲令身器得清净者。要先修习身心远离。身远离者。谓远恶朋。心远离者。谓离恶寻。由身心离恶朋寻故。身器清净心易得定。此二由何易可成者。由于衣等喜足少欲。言喜足者。无不喜足。少欲者无大欲。诸有多求资生具者。昼狎恶朋侣。夜起恶寻思。由此无容令心得定。所无二种差别云何。谓于已得妙多衣等。恨不得此倍妙倍多。即于此中显等倍胜。更欣欲故名不喜足。若于未得妙多衣等求得。故名大欲。诸所有物足能治苦。若更多求便越善品。是此中义如契经言。随有所得身安乐者。令心易定及能说法。由此希求治苦物者。是为助道非为过失。故于已得能治苦缘。更求妙多名不喜足。于全未得过量希求。名为大欲。是二别相。喜足少欲能治此故。与此相违应知相别。谓治不喜足不喜足相违。是喜足相能治大欲。大欲相违是少欲相。是于已得能治苦物不更希求。名为喜足。于所未得能治苦物不过量求。名少欲义。喜足少欲界系通三。亦有越三。无漏摄者。谓欲界系善心相应。喜足少欲是欲界系。二界无漏例此应说。所治二种唯欲界系。以何证知。色无色界亦有能治喜足少欲。以现见有生在欲界从色无色等引起时。所治二种现行远故。能治二种现行增故。已说喜足少欲别相。二种通相。所谓无贪以二俱能对治贪故。所治通相。所谓欲贪圣种应知。如能治说。谓亦通三界无漏是无贪。如无色中虽无怨境。而亦得有无嗔善根。故无色中虽无衣等而亦得有无贪善根。如彼不贪身。亦不贪资具。故无色界具四圣种。受欲圣者于圣种中。有阿世耶而无加行。众圣种故名为圣种。圣众皆从此四生故。展转承嗣次第不绝。前为后种世所极成。众圣法身皆从于衣生喜足等力所引起。是圣族姓得圣种名。四中前三体唯喜足。谓于衣服饮食卧具随所得中皆生喜足。此三喜足即三圣种。无贪善根有多品类。于中若治不喜足贪。此乃名为前三圣种。第四圣种。谓乐断修断。谓离系修。谓圣道乐。谓于彼情深欣慕以乐断及修名乐断修。即是欣慕灭及道义。或乐断之修名乐断修。即是欣慕灭之道义。为证惑灭乐修道故。由此能治有无有贪。故此亦以无贪为性。岂不第四亦能治嗔等。则应亦以无嗔等为性。非无此义。然以前三为资粮故。前三唯是无贪性故。此亦自能对治贪故。从显偏说。何缘唯立喜足为圣种。非少欲耶。以少欲者容于衣等物有希求故。谓有意乐性不劣者。于未得境不敢多求。设已得多容求下歇。见喜足者。少有所得尚不更求。况复多得。故唯喜足建立圣种。或为遮止苦行者。欲不说少欲以为圣种。非彼外道心有胜欲。恒有劣欲熏相续故。或随所得生欢喜心不更欣求。名为喜足。断乐欲乐此为最胜。欲界有情多乐欲乐。此乐欲乐违出家心。于离惑中令心闇钝。能障梵行静虑现前。为过最深。喜足能治。故唯喜足建立圣种。非于未得多衣等中起希求时心生欢喜。何况于少。是故少欲于能对治乐欲乐中非最胜故。不立圣种。缘衣服等所生喜足。如何可说是无漏耶。谁言如是喜足是无漏。若尔圣种宁皆通无漏。由彼增上所生圣道。彼所引故从彼为名。故言圣种皆通无漏。不作是言。缘衣服等所有喜足皆通无漏。少欲无漏。准此应释。谓彼增上所生圣道。彼所引故从彼为名。非圣道生缘衣等境。世尊何故说四圣种。以诸弟子舍俗生具及俗事业归佛出家。为彼显示于佛圣法毗柰耶中有能助道生具事业。谓有厌离生死居家。出家求脱有何生具。于随所得衣服等中深生喜足。作何事业深乐断修。异此无能证涅槃故。何缘唯四。不增不减。齐此满足圣生因故。谓圣生因略有二种。一弃舍过。二摄持德。如次即是前三第四。是故唯四。不增不减。或闻思修所成诸善皆是圣种。解脱依故。然为对治四种爱生。是故世尊略说四种。以契经说有四爱生。故契经言。苾刍谛听。爱因衣服。应生时生。应住时住。应执时执。如是爱因饮食卧具。及有无有皆如是说。为治此四故。唯说四圣种。于药喜足何非圣种。不说于彼有爱生故。为治爱生建立圣种。经唯说有四种爱生。是故于药不立圣种。或即摄在前三中故。谓药有在衣服中摄。有在饮食中摄。有在卧具中摄。故于药喜足。不别立圣种。或若于中引憍等过。对治彼故建立圣种。于药无引憍等过生。故圣种无于药喜足。或一切人皆受用者。于彼喜足可立圣种。非彼尊者缚矩罗等曾无有病受用药故。或一切时应受用者。于彼喜足可立圣种。非一切时受用药故。或医方论亦见说有。于药喜足毗柰耶中。方见说有衣等喜足。圣种唯在内法有故。有言虽有于药喜足。而不建立为圣种者。诸药有能顺梵行故。谓世现见乐学戒者。于药喜足障梵行故。或佛为欲暂息永除我我所事欲故说四圣种。谓为暂息我所事欲故说前三圣种为永灭除及我事欲故说第四圣种。我所我执立以欲名。谓为暂时息我所执。故世尊说前三圣种。即于衣等所生喜足及彼增上所引圣道。为永灭除及我事执。故世尊说第四圣种。即乐断修及彼增上所引圣道。皆名圣种。此门意显令有身见暂息永除说四圣种。如是已说将趣见谛所应修行及修行已。为修速成净治身器既集如是圣道资粮。欲正入修由何门入颂曰。
　　入修要二门　　不净观息念
　　贪寻增上者　　如次第应修

　　论曰。诸有情类行别众多。故入修门亦有多种。然彼多分依二门入。一不净观。二持息念。故唯此二名曰要门。为诸有情入皆由二。不尔如次贪寻增者。为贪增者入依初门。寻增上者入依息念。如非一病一药能除。就近治门说不净观。能治贪病非不治余。息念治寻应知亦尔。然持息念缘无差别微细境故。所缘系属自相续故。非如不净观缘多外境故能止乱寻。既已总说贪寻增者入修如次由前二门。此中先应辩不净观。如是观相云何。颂曰。
　　为通治四贪　　且辩观骨琐
　　广至海复略　　名初习业位
　　除足至头半　　名为已熟修
　　系心在眉间　　名超作意位

　　论曰。修不净观正为治贪。然贪差别略有四种。一显色贪。二形色贪。三妙触贪。四供奉贪。对治四贪依二思择。一观内尸。二观外尸。利根初依前。钝根初依后。谓利根者。先于内身皮为边际。足上顶下周遍观察。令心厌患。若钝根者。由根钝故。烦恼猛利难可摧伏。藉外缘力方能伏治。故先明了观察外尸。渐令自心烦恼摧伏。谓彼初欲观外尸时。先起慈心往施身处。观外尸相以况内身。彼相既然。此亦应尔。应修八想伏治四贪。为欲伏治显色贪故。修青瘀想及异赤想。为欲伏治形色贪故。修被食想及分离想。为欲伏治妙触贪故。修破坏想及骸骨想。为欲伏治供奉贪故。修膀胀想及脓烂想。许缘骨琐修不净观。通能伏治如是四贪。以一骨琐中具离四贪境。故应且辩修骨琐观。然于引发诸善根时。补特伽罗。约所修行说有三位。一初习业。二已熟修。三超作意。且观行者欲修如是不净观时。应先系心于自身分。或于足指或于眉间。或鼻頞中或于额等。随所乐处专注不移。为令等持得坚牢故。从入已去名初习业。入言为显最初系心。假想自身足指等处。下至能见钱量白骨。由胜解力渐广渐增。乃至具见全身骨琐。谓于此位诸瑜伽师。假想思惟皮肉烂坠。渐令骨净初量如钱。乃至遍身皆成白骨。彼于此位有多想转。想转言显不舍所缘。数数转生余胜解想。有余师说。观行未成。作意但由想力故转。观行成已便由慧力。此位未成。故由想转。应知此中所言作意。总显一切心心所法。皆由想力相续而转。见全身已复方便入。缘外白骨不净观门。谓为渐令胜解增故。观外骨琐在己身边。渐遍一床一房一寺一园一邑一界一国。乃至遍地以海为边。于其中间骨琐充满。为令胜解渐复增故。于所广事渐略而观。乃至唯观自身骨琐。齐此渐略不净观成。名瑜伽师初习业位。为令略观胜解渐增。于白骨中复除足骨。思惟余骨系心而住。渐次乃至除头半骨。思惟半骨系心而住。齐此转略不净观成。名瑜伽师已熟修位。为令略观胜解自在。除半头骨系心眉间。专注一缘湛然而住。齐此极略不净观成。名瑜伽师超作意位。应知至此不净观成。诸所应为皆究竟故。所缘自在若小若大。应作四句。如理应思。随欲而观伏烦恼故。不名颠倒。得名为善。此不净观。何性几地缘何境。何处生何行相。缘何世为有漏为无漏。为离染得。为加行得。颂曰。
　　无贪性十地　　缘欲色人生
　　不净自世缘　　有漏通二得

　　论曰。如先所问。今次第答。谓此观以无贪为性。违逆作意为因所引。厌恶弃背与贪相翻。应知此中名不净观。应是慧者理亦不然。观所顺故。谓不净观能近治贪。故应正以无贪为性。贪因净相由观力除。故说无贪为观所顺。诸不净观皆是无贪。非诸无贪皆不净观。唯能伏治显色等贪。方说名为此观体故。此约自性若兼随行。具以四蕴五蕴为性。通依十地。谓四静虑及四近分中间欲界。唯尔所地此容有故。此观唯缘欲界色处境欲界显形为此观境故。若尔何故契经中言。耳根律仪所防护者住不净观。乃至广说。此言为说诸为色贪所摧伏者。彼必由为缘声等贪之所摧伏。故欲摧伏缘色贪者。必先应住耳根律仪。由此方能住不净观。有说此观唯依意识。能引所余违逆行相。故若有住耳根律仪。彼必应先住不净观。此不净观力能遍缘欲界所摄一切色处。若谓尊者阿泥律陀不能观天以为不净。舍利子等于佛色身亦不能观以为不净。如何此观遍缘欲色。此难不然。胜无灭者能观天色为不净故。佛能观佛微妙色身为不净故。由是此观定能遍缘欲色为境。由此已显缘义非名。亦已显成通缘三性。初习业者。唯依人趣能生此观。非北俱卢天趣中无青瘀等故。不能初起先于此起后生彼处。亦得现前此观行相。唯不净转是善性故。体应是净。约行相故。说为不净。是身念住摄。加行非根本。虽与喜乐舍三根相应而厌俱行如苦集忍智随在何世缘自世境。若不生法通缘三世。此观行相非非常等十六行摄。故唯有漏。通加行得及离染得。离彼彼地染。得彼彼定时。亦即获得彼地此观。离染得已。于后后时。亦由加行令得现起。未离染者唯加行得。此中一切圣。最后有异生。皆通未曾。余唯曾得。说不净观相差别已。次应辩持息念。此差别相云何。颂曰。
　　息念慧五地　　缘风依欲身
　　二得实外无　　有六谓数等

　　论曰。言息念者。即契经中所说阿那阿波那念。言阿那者。谓持息入。是引外风令入身义。阿波那者。谓持息出。是引内风令出身义。如契经说。苾刍当知。持息入者。饮吸外风令入身内。持息出者。驱摈内风令出身外。慧由念力观此为境。故名阿那阿波那念。有余师说。言阿那者。谓能持来。阿波那者。谓能持去。此言意显入息出息有能持义。慧由念观此。故得此念名。辩属身风略有六种。一入息风。二出息风。三发语风。四除弃风。五随转风。六动身风。谓诸有情处胎卵位。先于脐处业生风起。穿身成穴如藕根茎。最初有风来入身内。乘兹口鼻余风续入。此初及后名入息风。此入息风适至身内。有风续出名出息风。如锻金师开橐囊口。自然风入风性法尔。但有孔隙必随入故。入已按之其风还出。入息出息次第亦然。理实此风无入无出。但如是转能损益身。相续道中假名入出。入息转位。能逐身中腐败污垢诸臭秽物。增长火界令身轻举。出息转时。能除郁蒸损减火界令身沉重。发语风者。谓有别风。是欲为先展转所引发语心起所令增盛。生从脐处流转冲喉。击异熟生长养大种。引等流性风大种生。鼓动齿唇舌腭差别。由此势力引起未来。显名句文造色自性。此居口内名语亦业。流出外时但名为语。心生大种其理极成。谓见贪嗔痴心起者。面有润燥乱色异常。又亦传闻怀嗔毒者。面门生焰非有慈心。贪引火生焚身等故。除弃风者。谓有别风。随便路行能蠲二秽。由秽内逼有苦受生。由苦受生发除弃欲。由除弃欲引起风心。此心起风成除弃业。又此风力令身安隐。随转风者。谓有别风。遍随身支诸毛孔转。由此故得随转风名。此不依心但依业力。随身孔隙自然流行。由此能除依孔隙住。腐败污垢诸臭秽物。动身风者。谓有别风。能击动身引起表业。应知此起以心为因。遍诸身支能为击动。因显风义乘辩六风。然于此中正明二息。此中意辩持息念故。此念自性是慧非余。以契经说了知言故。此品念胜故得念名。由念力记持入出息量故。为显缘息定慧得成。由念功能故说为念。并随行性应准前门。此念所依唯通五地。谓依欲界静虑中间及初二三静虑近分。由此但与舍根相应。为对治身修此念故。乐苦等受能顺引发亲里等寻。故对治寻要任运受。现在前位有说下三。根本静虑正在定位。亦有舍受。彼说此念通依八地。上定现前息便无故。此念但缘息风为境。非通缘上所说六风。此念初依欲界身起。唯人天趣。除北俱卢。唯加行得。非离染得。未离染者。定由加行现在前故。非离染得地所摄故。已说皆是近分地摄。非根本故。又此念唯是胜加行引故。不应说此有离染得。此唯真实作意相应。有说亦通胜解作意。正法有情方能修习。外道无有。无说者故。彼不能觉微细法故。此与我执极相违故。彼我执有故此念无。由具六因此相圆满。何等为六。一数。二随。三止。四观。五转。六净。数谓系心数入出息。从一至十不减不增。恐心于境极聚散故。然于此中容有三失。一数减失。二数增失。三杂乱失。复有三失。一太缓失。二太急失。三散乱失。若十中间心散乱者。复应从一次第数之。终而复始乃至得定。凡数息时应先数入。以初生位入息在先。乃至死时出息最后。如是觉察死生位故。于非常想渐能修习。随谓系心随入出息念入出息为短为长为远。至何复还旋返。且念入息为行遍身为行一分。随彼息入行至喉心脐髋髀膝胫腂足指念恒随逐。止谓系念唯在鼻端。或在眉间乃至足指。随所乐处安止其心。观息住身如珠中缕。为冷为暖为损为益观谓观察此息风已。兼观息俱大种造色。及依色住心及心所。具观五蕴以为境界。转谓移转缘息风觉。安置后后胜善根中。谓念住为初。至世第一法。净谓升进入见道等。有余师说。念住为初。金刚喻定为后名转。尽智等方名净息相。差别云何。应知。颂曰。
　　入出息随身　　依二差别转
　　情数非执受　　等流非下缘

　　论曰。随身生地息彼地摄。以息是身一分摄故。此入出息转。依身心差别。故本论说息依身转亦依心转。随其所应具四缘故。息方得转。依此理说。随所应言。显息必依身心差别。言四缘者。一入出息所依身。二毛孔开。三风道通。四入出息地粗心现前。于此四中随有所阙息便不转。此入出息有情数收。无觉身中息无有故。是虽从外来。而系属内义。此入出息非有执受。以息阙减执受相故。身中虽有有执受风。而此息风唯无执受。此入出息体是等流。是同类因所生果故。身中虽有长养异熟风。而此息风唯是等流性。身增长位息便损减。身损减时息增长故。非所长养。断已于后更相续故。非异熟生。余异熟色无此相故。唯自上地心之所观。非下地心所缘境故。谓生欲界起欲界心。彼欲界身欲界息依欲界心转。即彼心所观。若生欲界起初定心。彼欲界身欲界息依初定心转。即彼心所观。起二三定心皆准前。应说生初静虑起三地心。生二生三起二起自。准生欲界如理应说若生上地起下地心。彼上地身上地息依下地心转。非彼心所观。如是欲界息。四地心所观。初二三定息。如其次第为三二地息地心所观有息地四无息地五。住有息地起无息地心。息必不转住。无息地起有息地心。息亦不转。住有息地起有息地心。随其所应有入出息转所辩持息念成满相。云何应作是言。若观行者。注想观息微细徐流。谓想遍身如筒一穴。息风连续如贯末尼。不能动身不发身识。齐此应说持息念成。有余师言。增长自在所作事辨。名此念成。初增长言。显持息念下中上品次第成立。乃至若时随其所乐。能入能出名为自在。若于此位能摄益身远耽嗜依寻名所作事办。有余师说。若具六相远离三失。或若具足修十六种殊胜行相。齐此应说持息念成。经说息念有十七种。谓念入出息了知我已念入出息短入出息长觉遍身止身行觉喜觉乐觉心行止心行觉心令心欢喜令心摄持令心解脱随观非常随观断随观离随观灭。如是一一皆自了知。此十七中初是总观。后十六种是差别观。约四念住如次应知。各有四门成十六种。如何觉心行可受念住摄。因受果名故无有过。非此中说。心行谓思。应知此中受名心行。谓由耽著乐受味故。便于彼彼境界或生思造作心名为心行。受是思因故。名心行无失。或但能觉受自体者。义准亦于思等自体。次第能觉生住坏相。如尝大海一滴水咸。则亦遍知大海水味。故唯觉受名觉心行。广解一一相。如经释中辩。

　　　　说一切有部显宗论卷第二十九



　　　　阿毗达磨藏显宗论卷第三十

　　　　尊者众贤造
　　　　三藏法师玄奘奉　诏译

　　辩贤圣品第七之二

　　如是已说入修二门。由此二门心便得定。心得定已复何所修。颂曰。
　　依已修成止　　为观修念住
　　以自相共相　　观身受心法
　　自性闻等慧　　余相杂所缘
　　说次第随生　　治倒故唯四

　　论曰。已修成止以为所依。为观速成修四念住。非不得定者能如实见故。如何修习四念住耶。以自相共相。观身受心法。谓修观者专心一趣。以自共相于身等境。一一别观修四念住。分别此法与所余法有差别义。名观自相。分别此法与所余法无差别义。名观共相。且身念住观自相者。谓观察身诸处别相。观共相者。谓观诸处同是身相。成色相同。或观自相者。谓观身别相。观共相者。谓观察身与余有为皆非常等。受等念住准此应知。此四各三。谓自性等自性谓慧唯闻等三。相杂谓余此俱有法。所缘谓此三慧所缘。何故此三皆名念住。由念令慧得住所缘。念慧相资胜定等故。由此于慧立念住名。此相杂所缘。故亦名念住。何缘故说三种念住。为愚行相资粮所缘三种有情。故说三种。或根胜解分位各三机宜不同。故说三种。三中相杂能断烦恼。非二能断。太减增故。然相杂言亦摄慧体。慧与俱有互相杂故。若言自性应无所待。显有所待说相杂言。唯修所成法念住摄。能断烦恼要在定中。能断惑故缘四五蕴。或缘涅槃能断惑故。法念住中共相作意。能断烦恼自相作意。缘少分境故无此能。四念住内前之三种唯不杂缘。第四通二。然三谛智唯有杂缘能断烦恼。唯灭谛智虽不杂缘。亦断烦恼。身等念住各有三种。缘内外俱有差别故。且身念住有三种中。缘自相续说名为内。缘他身等说名为外。双缘二种说为内外。以有我爱而慢缓者。应观内身犹如外故。或内如前缘无执受。说名为外。缘他相续说为内外。待无执受及待自身。得二名故。或缘根境及俱名三。或缘有情及非情数。通缘二种差别为三。或缘有情外非情数及毛发等。差别为三。以彼皆从内身生故。离根住故具得二名。或缘有情现在名内。缘外非情三世名外。缘情去来说为内外。有情类故。堕法数故。又彼未来当堕情数正堕法数。彼过去时曾堕情数正堕法数。彼不生法是生类故。受等三种一一各三。随其所应准前应释。此四念住说次随生。生复何缘次第如是。生次如是相随顺故。有情多分于诸色中。好受用故不逮胜法。好受用色以何为缘。谓于受中情深欣乐。欣乐于受由心不调。心之不调由诸烦恼。心由信等可令调伏。随观此理四念住生。或随所缘粗细生故。然非由此心最后观法中涅槃极微细故。彼想思等循观受时。准义已能了知其相。同依心起等安危故。有余师说。色可聚散可取可舍。相似相续不净苦等。易了知故。多分缘身生贪等故。男女展转起贪处故。不净观持息念及分别界三入修门一切多缘身为境故。修念住位应最初观。此观为因生轻安触。由轻安触引乐受生。经说身安便受乐故。如是乐受依心而生。净心为因得解脱果。由是受等随次而观。故念住生如是次第。此四念住不增不减。能治净等四颠倒故。观身不净治于不净谓净颠倒。虽净颠倒通缘五蕴。然但观身自性非净。便能总伏。如人已观粪体不净。亦不欣乐从粪所生。如是已观身体不净。亦不欣乐从身所生。由此观身为不净者。于五取蕴皆不欣乐。以有为身净想迷者。彼方欣乐依身所生。是故观身为不净者。于身所起亦不欣乐。如有安住不净观时。虽不亲观声等为境。而于歌等弃如粪秽。如是安住身念住时。虽不亲观受等为境。观身自体为不净故。终不欣乐受等三境。又虽不观色无色境以为不净。而于彼境非不引生不乐行相。是故净倒虽缘五蕴。身念住成便能总伏。后三念住虽各别观。例此应思能总伏理。观受是苦能治于苦。谓乐颠倒。谓若有法真可欣欲。是为乐义。于多过患所杂行中。见有可欣殊胜功德。是名于苦谓乐颠倒。此倒必用耽受为先。以于受中深耽著已。方于一切逼恼所依有漏行中妄生乐想。是故观受为苦性时。便能总伏计乐颠倒。观心非常能治非常谓常颠倒。谓观行者憎厌受故。于所依心见有众多品类差别。引非常观令现在前。便于有为不生常想。故能总伏计常颠倒。观法非我能治非我谓我颠倒。谓有一类。闻我非常心不生喜。遂作是念。谁令此心有多差别。彼即是我。为遮彼计复应谛观。除三所余亦唯是法。便于一切不起我想。故能总伏计我颠倒。或为对治段触识思食。如次建立身等四念住。数唯有四不增不减。如是熟修不净观持息念二加行已。能次第引所缘不杂身受心法念住现前。复于不杂缘法念住。无间引所缘杂法念住生。次应修总缘共相法念住。此法念住其相云何。颂曰。
　　彼居法念住　　总观四所缘
　　修非常及苦　　空非我行相

　　论曰。杂缘法念住总有四种。二三四五蕴为境别。故唯总缘五名此所修。彼居此中修四行相。总观一切身受心法。所谓非常苦空非我。然于修习此念住时。有余善根能为加行。彼应次第修令现前。谓彼已熟修杂缘法念住。将欲修习此念住时。先应总缘修非我行。次观生灭。次观缘起。以观行者先观诸行从因生灭。便于因果相属观门易趣入故。或有欲令先观缘起。此后引起缘三义观。此观无间修七处善。于七处善得善巧故。能于先来诸所见境。立因果谛次第观察。如是熟修智及定已。便能安立顺现观谛。谓欲上界苦等各别。于如是八随次第观。修未曾修十六行相。彼由闻慧于八谛中初起如斯十六行观。如隔薄绢睹见众色。齐此名为闻慧圆满。思所成慧准此应说。次于生死深生厌患。欣乐涅槃寂静功德。此后多引厌观现前。方便勤修渐增渐胜。引起如是能顺决择。思所成摄最胜善根。即所修总缘共相法念住。从此无间生何善根。颂曰。
　　从此生暖法　　具观四圣谛
　　修十六行相　　次生顶亦然
　　如是二善根　　皆初法后四
　　次忍唯法念　　下中品同顶
　　上唯观欲苦　　一行一刹那
　　世第一亦然　　皆慧五除得

　　论曰。从顺决择胜思所成。总缘共相法念住后。有修所成顺决择分。初善根起名为暖法。是总缘共相法念住差别。如是所起是当所修。能烧烦恼薪。圣道火前相。如钻火位初暖相生。法与暖同故名暖法。此善根起分位长故。能具观察四圣谛境。由此具修十六行相。观苦圣谛修四行相。一非常。二苦。三空。四非我。观集圣谛修四行相。一因。二集。三生。四缘。观灭圣谛修四行相。一灭。二静。三妙。四离。观道圣谛修四行相。一道。二如。三行。四出。此相差别如后当辩。然诸暖法虽缘四谛。而从多分说厌行俱。以起彼时蕴想多故行者修习此暖善根。下中上品渐次增进。于佛所说苦集灭道生随顺信观察诸有。恒为猛盛焰所焚烧。于三宝中信为上首。有修所成顺决择分。次善根起名为顶法。是总缘共相法念住差别。顶声显此是最胜处。如吉祥事至成办时。世间说为此人至顶。谓色界摄四善根中。二是可动。二不可动。可动二中。下者名暖。上者名顶。动中上故。不动二中。下者名忍。于四谛境极堪忍故。上者名为世第一法。世中胜故。犹如醍醐。闲居者言。修此善品其相至顶。故名顶法。此境行相与暖法同。谓观四谛境。修十六行相。如是暖顶二种善根。初安足时唯法念住。后增进位四皆现前。初安足言。显以行相最初游践四圣谛迹。后增进言。显从此后下中上品次第数习。诸先所得后不现前。于彼不生钦重心故。以胜加行引此善根。故已得中不生钦重。然此顶法虽缘四谛。缘三宝信多分现行。此顶善根下中上品。渐次增长至成满时。有修所成顺决择分。胜善根起名为忍法。是总缘共相法念住差别。于四谛理能忍可中此最胜故。又此位忍无退堕故。名为忍法。世第一法。虽于圣谛亦能忍可。无间必能入见道故。必无退堕而不具观四圣谛理。此具观故偏得忍名。故偏说此名顺谛忍。此忍善根安足增进。皆法念住与前有别。此与见道渐相似故。以见道位中唯法念住故。然此忍法有下中上。下中二品与顶法同。谓具观察四圣谛境。及能具修十六行相。上品有异。唯观欲苦与世第一相邻接故。由此义准暖等善根皆能具缘三界苦等义已成立。无简别故。忍下中上如何分别。且下品忍具八类心。谓瑜伽师以四行相观欲界苦名一类心。如是次观色无色苦。集灭道谛亦如是观。成八类心。名下品忍。中忍减略行相所缘。谓瑜伽师以四行相观欲界苦。乃至具足。以四行相观欲界道。于上界道减一行相。从此名曰中品忍初。如是次第渐减渐略行相所缘。乃至极少。唯以二心观欲界苦。如苦法忍苦法智位。齐此名为中品忍满。上忍唯观欲界苦谛。修一行相。唯一刹那。此善根起不相续故。上忍无间有修所成。初开圣道门。世功德中胜。是总缘共相法念住差别。顺决择分摄最上善根。生此即说名世第一法。此有漏故名为世间。是最胜故名为第一。有士用力离同类因引圣道起故名最胜。是故名为世第一法。此如上忍缘欲苦谛。修一行相唯一刹那。如是减略行相所缘。如是如是渐近见谛。故世第一唯缘欲苦。修一行相唯一刹那。谓无间入离生位故。此位决定无相续理。然色界系有九善根。下下下中下上名暖。中下中中中上名顶。上下上中名忍。上上名世第一。暖等四法以何为体。暖等自性皆慧为体。若并助伴皆五蕴摄。定俱必有随转色故。然除彼得勿诸圣者。暖等善根重现前故。然已见谛不许暖等重现在前。已见谛者。加行现前成无用故。此中暖法初安足时。于三谛中随缘何谛。法念住现在修未来四随。一行相现在修未来四。唯修同分非不同分。缘灭谛法念住现在修未来一。随一行相现在修未来四。非初观蕴灭能修缘蕴道后增进位。于三谛中随缘何谛。随一念住。现在修未来四随。一行相现在修未来十六。缘灭谛法念住现在修未来四随。一行相现在修未来十六。此初安足唯修同分者。先未曾得如是种性故。于诸谛中行未广故。后增进位与此相违。故彼能修同分异分。顶初安足。于四谛中随缘何谛。法念住现在修未来四随。一行相现在修未来十六。后增进位于三谛中随缘何谛。随一念住现在修未来四随。一行相现在修未来十六。缘灭谛法念住现在修未来四随。一行相现在修未来十六。忍初安足及后增进。于四谛中随缘何谛。法念住现在修未来四随。一行相现在修未来十六。此依忍类总相而说。差别说者。略所缘时。随略彼所缘。不修彼行相。谓具缘四具修十六。若缘三二一。修十二八四。世第一法缘欲苦谛法念住现在修未来四随。一行相现在修未来四。唯同分修无缘余谛世第一法。是故唯修尔所行相。有余师说。近见道故。似见道故。唯修尔所。谓苦法忍。唯缘欲苦谛修四行相。世第一亦然。已辩所生善根相体。今次应辩彼差别义。颂曰。
　　此顺决择分　　四皆修所成
　　六地二或七　　依欲界身九
　　三女男得二　　第四女亦尔
　　圣由失地舍　　异生由命终
　　初二亦退舍　　依本必见谛
　　舍已得非先　　二舍性非得

　　论曰。此暖顶忍世第一法。四殊胜善根名顺决择分。由下中上及上上品。分为四种。如前已说。决谓决断。择谓简择。决断简择。谓诸圣道。以诸圣道能断疑故。及能分别四谛相故。分谓分段。即是见道。是决择中一分摄故。暖等为缘引决择分。顺益彼故得顺彼名。故此名为顺决择分。如是四种皆修所成。非闻思所成。远决择分故。此四善根皆依六地。谓四静虑未至中间。欲界中无。阙等引故。余上地亦无。见道眷属故。又无色界心不缘欲界故。欲界先应遍知断故。于三界中彼最粗故。此四善根能感色界五蕴异熟为圆满因。不能牵引众同分故。极厌诸有欣圆寂故。或声为显二有异说。谓暖顶二。尊者妙音说。依前六及欲七地。对法诸师不许彼说。非闻思所成。顺决择分故。此四善根依欲身起。人天九处除北俱卢。唯依欲九身容入离生故。除增上忍世第一法。余三善根三洲初起。后生天处亦续现前。所除亦依天处初起。有余师说。若于先时曾已修治此四加行。彼于天处皆得初起。此四善根唯依男女。前三男女俱通得二。第四女身亦得二种勿后得男身。不成暖等故。依男唯得男身。善根圣转至余生。亦不为女故。暖顶忍位容有转形故。二依善根展转为因住。世第一法依女身者能为二因。女得圣已容有转得男身理故。依男身者。但为一因已得女身非择灭故。圣依此地得此善根。失此地时善根方舍。失地言显迁生上地。异生于地若失不失。但失众同分必舍此善根。圣身见道力所资故。此四善根无命终舍。宁知命终舍。唯异生非圣。以本论说卵胎中异生。唯成就身不成身业故。岂不异生先依下地起暖法等。后生上地亦必定舍。暖等善根无如是失。以彼异生尔时舍善根由舍同分故。谓住死有无圣道资。舍诸善根非由上地中有等起。若诸圣者住死有中。由圣道资不舍暖等。但由上地中有等起舍下善根。舍时虽同而所由别。是故异生无失地舍。圣者必无由命终舍。异生命终虽舍忍法。而定无有堕诸恶趣。得恶趣生非择灭故。身是忍法曾所居故。能感恶趣诸业烦恼。不复能在身中行故。如师子窟杂兽不居。初二善根亦由退舍。如是退舍异生非圣。后二异生亦无退舍。依根本地起暖等善根。彼于此生必定得见谛。以根利故。厌有深故。依未至中间起暖等者。于此生不必得入见谛。有余师言。依根本定起暖等者。此生必定得至涅槃。厌有深故。若先舍已后重得时。所得必非先之所舍。由先舍已后重得时。亦大劬劳方得起故。于先所舍不钦敬故。如先已舍别解脱戒。后重受时得未曾得。暖等亦尔。后得非先。若先已得暖等善根。经生故舍。遇了分位善说法师便生顶等。若不遇者。还从本修失退二舍非得为性退舍。必因起过而得失舍。或有由德增进。得此善根有何胜利。颂曰。
　　暖必至涅槃　　顶终不断善
　　忍不堕恶趣　　第一入离生

　　论曰。四善根中若得暖法。虽有退断善根造无间业堕恶趣等。而无久流转必至涅槃故。若尔何殊顺解脱分。若无障碍去见谛近。此与见道行相同故。是等引摄胜善根故。若得顶法虽有退等。而增毕竟不断善根。观察三宝殊胜功德为门引生净信心故。若得顶已不断善根。如何经说。天授退顶。由彼曾起近顶善根。依未得退密作是说。若得忍法虽命终舍住异生位。而增无退不造无间不堕恶趣。然颂但说不堕恶趣。言义准已知。不造无间业。造无间业者。必堕恶趣故。忍位无退如前已辩。得忍不堕诸恶者。已远趣彼业烦恼故。得恶趣生非择灭故。由下忍力已得一切恶趣无生。由上忍力复得少分生等无生。少分生者。谓卵湿生。由此二生多愚昧故。等言为显处身有惑。处谓无想大梵北洲无想大梵僻见处故。北俱卢洲无现观故。身谓扇搋等。多诸烦恼故。有谓第八等圣必不受故。惑谓见断惑。必不复起故。得世第一法。虽住异生位。而能趣入正性离生。颂虽不言离命终舍。既无间入正性离生。义准已成。无命终舍。何缘唯此能入离生。已得异生非择灭故。能如无间道舍异生性故。此四善根各有三品。由声闻等种性别故。随何种性善根已生。彼可移转向余乘不。颂曰。
　　转声闻种性　　二成佛三余
　　麟喻佛无转　　一坐成觉故

　　论曰。未殖佛乘顺解脱分。依声闻种性。起暖顶善根。容可转生佛乘暖顶。是经长时方能起义。若起彼忍无向佛乘。以声闻乘加行最久。经六十劫自果必成。菩萨专求利他事故。为欲拔济无边有情。弘誓庄严经无量劫。故往恶趣如游园苑。若不尔者。无成佛义。起忍得一切恶趣非择灭。故起彼忍无向佛乘。断绝众多利他事故。若时菩萨已殖佛乘。顺解脱分为遮恶趣。展转坚摄施戒慧三。尔时无劳起余乘忍。故声闻暖顶可转向佛乘。起忍则无转成佛义。依声闻种性起暖顶忍。三皆可转生独觉乘道。非声闻种性忍法已生于独觉菩提有能障义。故起彼忍亦成独觉。此在佛外。故颂言余。起独觉乘种性暖顶。为有转向余乘理不然。独觉乘总有二种一。麟角喻二。先声闻。若先声闻如声闻说。麟喻及佛俱不可转。以俱一坐成菩提故。第四静虑是不倾动。最极明利三摩地故。堪为麟喻大觉所依。故彼俱依第四静虑。从身念住至尽无生。唯于一坐能次第起。故麟角喻及佛种性。暖等善根皆不可转。颇有初殖顺解脱分。此生即能起顺决择分耶。不尔云何。颂曰。
　　前顺解脱分　　速三生解脱
　　闻思成三业　　殖在人三洲

　　论曰。顺决择分今生起者。前生必起顺解脱分。诸有创殖顺解脱分。极速三生方得解脱。谓初生殖顺解脱分。次生成熟。第三生起顺决择分。即入圣道。若谓第二生起顺决择分。第三生入圣乃至得解脱。彼言便与前说相违。谓依根本地起暖等者。彼必于此生得入见谛。或彼应许极速二生。谓第二生依根本地起暖等者。彼于现生必入圣道得解脱故。顺解脱分闻思所成。非修所成。诸有未殖顺解脱分者。彼不能殖故。顺解脱分三业为体。最胜唯是意地意业。此思愿力摄起身语。亦得名为顺解脱分。有由少分施戒闻等。便能种殖顺解脱分。谓胜意乐至诚相续。厌背生死欣乐涅槃。与此相违。虽多修善而不能殖顺解脱分。由意业胜殖此善根故。唯人中三方能殖。厌离般若余处劣故有佛出世。若无佛时。俱能种殖顺解脱分。已因便说顺解脱分。入观次第是正所论。于中已明诸加行道。世第一法为其后边。应说从斯复生何道。颂曰。
　　世第一无间　　即缘欲界苦
　　生无漏法忍　　忍次生法智
　　次缘余界苦　　生类忍类智
　　缘集灭道谛　　各生四亦然
　　如是十六心　　名圣谛现观
　　此总有三种　　谓见缘事别

　　论曰。从世第一善根无间。即缘欲界苦圣谛境。有无漏摄法智忍生。此忍名为苦法智忍。宁知此忍是无漏摄。从世第一无间而生。以契经中言世第一无间入正性决定。或正性离生。尔时名超异生地故。此忍既是决定离生一分所摄。定是无漏。从世第一无间而生。说无漏言。为欲简别世第一法。所从世忍此无漏忍。以欲苦法为其所缘。名苦法忍。谓于苦法无始时来。身见所迷执我我所。今创见彼唯苦法性。忍可现前名苦法忍。此能引后苦法智生。是彼智生障之对治。故复名曰苦法智忍。即此名入正性决定。亦复名入正性离生。由此是初入正性决定。亦如初入正性离生故。经说正性。所谓涅槃。或正性言目诸圣道能决趣涅槃。或决了谛相。故诸圣道得决定名。至得决定说名为入。若尔何缘于无漏慧。唯初见谛得决定名。以于尔时于诸谛理初得难毁决定见故。或于尔时望余位道有非一种决定相故。烦恼名生。如契经说。何谓生臭。谓诸烦恼见位初越。故名离生。有说。生言目根未熟。见位初越。故名离生。至得离生。说名为入。舍异生性诸说不同。有言。世第一有言。苦法忍。有言。共舍。由此二种如无间道解脱道故。此忍无间即缘欲苦有法智生名苦法智。于唯是苦法得决断慧故。应知此智亦无漏摄。前无漏言。遍流后故。如缘欲界苦圣谛境。有苦法忍苦法智生。如是复于法智无间。总缘余界苦圣谛境。有类智忍生。名苦类智忍。此忍无间。即缘此境有类智生。名苦类智。最初证知诸法真理。故名法智。此后境智与前相似。故得类名。是后随前而证境义。或从前生故。后得前类名。如世间言子是父类。即是从欲界苦决定觉所生。余界苦决定觉义。如缘苦谛欲界及余生法类忍法类智四缘。余三谛各四亦然。即缘一一有四心义。如是次第有十六心。总说名为圣谛现观。以于三界四圣谛境次第现前如实观故。初习业地于诸谛境多返旋环已淳熟故。今于此位能如是观。余部有言。唯顿现观。彼言既总。理或无违。以谛现观总有三种。其三者何。谓见缘事唯无漏慧于诸谛境如实觉了。名见现观。是即由见分明现前。如实而观四谛境义。即无漏慧。并余相应同一所缘。名缘现观。是即由见等心心所法同。能取所缘四谛境义。即诸能缘并余俱有同一事业。名事现观。是即由见等心心所法并余俱有戒及生相等。于诸谛中同所作义。戒生相等是现观因。于现观中彼有事用。故亦于彼立现观名。如是应知不相应法唯一现观。除慧所余心心所法。有二现观。唯无漏慧具足有三。诸说名为顿现观者。谓于一谛得现观时。于余谛中亦得现观。故于前说顿现观宗。应审推征依何现观。若言依事应赞言善。以于苦谛得现观时。于苦具三。于余唯事。谓初观见苦圣谛时。尽烦恼故即名断集。得择灭故即名证灭。起对治故即名修道。以见苦位于集等三有断证修事现观故。约事现观名顿无失。若言依见应拨言非。此现观必渐诸谛相别故。一见理无多行相故。随彼自相一一谛中。世尊说言。各别见故。已辩现观具十六心。此十六心为依何地。颂曰。
　　皆与世第一　　同依于一地

　　论曰。随世第一所依诸地。应知即此十六心依。彼依六地如前已说。谓四静虑未至中间。何缘必有如是忍智。前后次第相杂而起。颂曰。
　　忍智如次第　　无间解脱道

　　论曰。十六心中四法类忍名无间道。四法类智。名解脱道。名如前说。能忍可先来未见欲苦初念无漏慧。名苦法忍。以契经中世尊自说。若于此法以下劣慧或增上慧审察忍可。名随信行。随法行故。应知此忍即无间道。何处说此无间道名。经说。一法难可通达。名为无间。心等持故。又世尊说。有苦法智有苦类智乃至广说。非此二智同缘三界苦等境起。如顺理辩。故于苦法忍所见欲苦中决断解生。名苦法智。前忍能断十烦恼得。后智能与彼离系得俱生。经说。智生随于前忍。故知后智名解脱道。从此无间忍色无色。未曾见苦第三刹那。无漏慧生。名苦类忍。是见欲苦忍种类故。次于苦类忍所观上苦中决断解生。名苦类智。忍智如次断烦恼得。名无间道。离系得俱。名解脱道。准前应说。于余三谛准苦应知。故前八忍名无间道。后之八智名解脱道。复以何缘说断对治。名无间道。说离系得俱时起智。名解脱道。无间隔故名为无间。无间即道名无间道。是无同类道能为间隔令于解脱道不为缘义。诸无间道唯一刹那。诸解脱道或相续故。于自所治诸烦恼得已得解脱。与彼断得俱时起道。名解脱道。自所治言欲显何义。苦类忍等诸无间道。亦与他所治离系得俱生。勿彼亦名解脱道故。此十六心皆见谛理。一切皆说见道摄耶。不尔云何。颂曰。
　　前十五见道　　见未曾见故

　　论曰。见未曾见四圣谛理。名为见道。故于现观十六心中。前十五心是见道摄。道类忍位于诸谛中见圆满故。至第十六道类智时。虽亦有一先未知谛。而无一谛先未见者。以一切忍皆见性故。由此尔时不名见道。岂不亦见曾未见谛。谓道类智见道类忍。相应俱有一念道故。诸有唯见曾未见者。名为见道。尔时通见曾未曾见。故无此失。或此约谛不约刹那。非尔时观未曾见谛。非于一谛多刹那中未见一刹那可名未见谛。如刈畦稻唯余一科。不可名为此畦未刈。故见未见名为见道。是见道相义善成立。故我宗说现观后边道类智品是修道摄。兼修异境智行相故。

</div>
    <div class="pagination">
<a href="阿毗达磨藏显宗论_page21.html">上一页</a><span>...</span><a href="阿毗达磨藏显宗论_page17.html">17</a><a href="阿毗达磨藏显宗论_page18.html">18</a><a href="阿毗达磨藏显宗论_page19.html">19</a><a href="阿毗达磨藏显宗论_page20.html">20</a><a href="阿毗达磨藏显宗论_page21.html">21</a><span class="current-page">22</span><a href="阿毗达磨藏显宗论_page23.html">23</a><a href="阿毗达磨藏显宗论_page24.html">24</a><a href="阿毗达磨藏显宗论_page25.html">25</a><a href="阿毗达磨藏显宗论_page26.html">26</a><a href="阿毗达磨藏显宗论_page27.html">27</a><span>...</span><a href="阿毗达磨藏显宗论_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
