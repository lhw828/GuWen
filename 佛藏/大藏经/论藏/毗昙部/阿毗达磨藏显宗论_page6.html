<!DOCTYPE html>
<html>
<head>
    <meta charset="UTF-8">
    <title>阿毗达磨藏显宗论 - 第 6 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗达磨藏显宗论 - 第 6 页/共 30 页</h1>
    <div class="content">　　若尔此寿何法能持。此寿能持。我说是业。一向是业异熟果故。一期生中常随转故。暖非一向业异熟果。识二俱非。虽有一期常随转处。而非一向是业异熟。故不可说识由业持。是故说寿能持暖识。非非业感。识流转中业有少分能持功用。一同分中异熟生识断而更续。唯寿力持复如何知寿能持暖。要有寿者方有暖故。诸无暖者亦见有寿。故知寿体非暖所持。由此故知。别有实法彼力能持有情暖识。说名为寿。此即命根。如是命根非唯依身。无色亦有故。非唯依心。无心亦有故。若尔依何。依先世业及现同分。其众同分亦准命根。命行寿行有何差别。若生法寿名为命行。不生法寿说为寿行。有作是言。非所弃舍名为命行。是所弃舍名为寿行。复有说言。若神足果名为命行。若先业果名为寿行。复有说者。若明增上生名为命行。无明增上生名为寿行。或有说者。唯离贪者相续所得。名为命行。亦有贪者相续所得。名为寿行。是为命行。寿行差别。已辩命根。何谓诸相。此有四。四者何。颂曰。
　　相谓诸有为　　生住异灭性

　　论曰。如是四种是有为相。显彼性故得彼相名。依此说有诸行种类。此中生者。谓有别法。是行生位。无障胜因。由能引摄令其生故。能引摄者。谓彼生时此法能为彼胜缘性。虽诸行起皆得名生。然此生名。但依诸行生位无障胜因而立诸行。必藉前生俱生同类异类缘力故。起思因果。中当广显。示前生同类异类缘。中同类缘强随彼起故。俱生缘内无同类缘。异类缘中有偏胜者。如缘眼色眼识生中。说眼为因。色为缘性。虽随阙一眼识不生而眼识生。随眼非色。是近缘性故说为因。眼识俱生一果诸法。为缘助识力胜非眼。又于俱起一果法中。自有相生力偏胜者。如风望火风助火力。令其炽然世极成故。现见异聚风偏顺火。故可比度同聚必然。是故俱生诸行缘内生力胜者。偏立生名。此生功能。于生初念无漏诸得其相最显。既于此处见有胜能。可比度余。应知亦有。住谓别法。是已生未坏诸行。引自果无障胜因。如诸行生必待别法。为胜因助引果胜用。亦应必待别法为因。非对法者所许诸行。待众因缘体暂有位。对法诸师说为现在。亦说有住。诸行尔时引自果故。又即于此立为作用。世尊亦言。诸行暂住。又说诸色有生住时。此不可言据相续说。一刹那顷亦苦性故。相续必览刹那成故。诸有为相但依相续。前后建立。理必不成。故有别法能为诸行引果作用无障近因。对法诸师说此为住。异谓别法。是一切行自类相续。后异前因不可无因。自然有异。同一识相前后相续。转变无因。理不成故。生无色界受等相续念念变易。此用最显见无色界。有异胜能可比度余。应知亦有。灭谓别法是俱生行。念念灭坏。无障胜因。不可执无为灭相体。无从缘起理不成故。亦不应说有生灭故。又契经言。应知生灭缘无境智。理必非有。故不可说无为灭相。又如生法。由别生生。灭法亦应由别灭灭。总言性者。是实体义。若有为相有四体别。何故契经但说三种。契经为显有为无为德失差别。故不说住。或若有相唯表有为。契经偏说非住相体。唯表有为。常亦有故。非此不说是无住因。余经说行有生灭法。非无异法。此亦应尔。虽有四相随所化宜。隐住说三。而无有失。或此经中已密说住。无唯声故。或此经中住异合说。若不尔者。但应言异为显有为住必兼异。不同无为有住无异。非此经中言住异者。显住即异。但显有为有起有尽有住有异。无为有住无所余三。故诸有为与无为别。由斯对法说诸有为定有四相。理无倾动。此生等相既是有为。应更别有生等四相。若更有相便致无穷。彼更有余生等相故。实许更有然非无穷。所以者何。颂曰。
　　此有生生等　　于八一有能

　　论曰。此中有言。兼显定义。意显此有唯四非余。此谓前说四种本相。生生等者。谓四随相。即是生之生生。乃至灭之灭灭。诸行有为。由四本相。本相有为由四随相。世尊何处说随相耶。有契经言。老死起故。此经亦说。定有随相。谓生等相。亦是有为故。生生等相亦起等性故。契经既说。有三有为之有为相。有为之起亦可了知。尽及住异亦可了知。故知此中亦摄随相。又于诸相皆有亦言。故此经中亦说随相。言有为之起。亦可了知者。起即本相生亦表生。生义尽及住异亦可知言类起亦言应如理释。若不尔者。何用亦言。故契经中。于无为法说尚无有起等可知。此意说言。诸无为法尚无生等本相可知。况生生等随相可得。若不尔者。应但说无起等可知不应言尚。又薄伽梵。于契经中说诸有为相复有相故。契经说色有起尽。此复应知。亦有起尽乃至广说。由此故知。相复有相。若尔本相如所相法。一一应有四种随相。此复各四。展转无穷。无斯过失。四本四随。于八于一。功能别故。为亲缘用。名曰功能。谓四本相。一一皆于八法有用。四种随相一一皆于一法有用。其义云何。谓法生时并其自体九法俱起。自体为一。相随相八本相中生。除其自性能为亲缘生余八法。诸法于自体无生等用故。随相生生为亲缘用。于九法内唯生本生。此生一生。多由功能别故生性。既无异功能何有别如受领纳。性虽无异而有功能损益差别。又本相随相境有多少。如五识意识境有少。多谓为亲缘令引自果作用得起。是生功能。本相中住。亦除自性。能为亲缘。住余八法。随相住住。能为亲缘。于九法中唯住本住。谓为亲缘。令法暂住。能引自果。是住功能本相中异。除其自性。能为亲缘。异余八法。随相异异。能为亲缘。于九法中唯异本异。谓为亲缘令引自果作用衰损。是异功能。本相中灭。除其自性。能为亲缘。灭余八法。随相灭灭。能为亲缘。于九法中。唯灭本灭。谓为亲缘令引自果。作用灭坏是灭功能。是故生等相复有相随。相唯四无无穷失。

　　　　说一切有部显宗论卷第七



　　　　阿毗达磨藏显宗论卷第八

　　　　尊者众贤造
　　　　三藏法师玄奘奉　诏译

　　辩差别品第三之四

　　虽离所相别有生等。与所相法俱时而起。而无一法一时即生即住即异即灭过失。如体不同用有别故。执所相外无别生等。一一刹那有四相者。如斯过失不可救疗。一法一时功能差别。理不成故。许所相外有别生等。无斯过失。相体不同助缘差别。时分功能理有异故。然有为法分位不同。略有三种。谓引果用。未得正得。已灭别故。此诸有为复有二种。谓有作用及唯有体。前是现在。后是去来。此复一一各有二种。谓彼功能有胜有劣。诸有为法。若能为因引摄自果。名为作用。若能为缘摄助异类。是谓功能。若有别法于未获得引果用时。由遇未得正得已灭。引果用时。外缘摄助。于办自事。发起内缘。摄助功能。是名生相。或复有法。于正获得。引果用时。由遇未得。正得已灭。引果用时。外缘摄助。于办自事。发起内缘。摄助功能。是余三相。于正生位生为内缘起所生法。至已生位此所生法名为已起。于正灭位。住为内缘。安所住法。令引自果至已灭位此所住法名于自果已能引发即正灭位。灭为内缘坏所灭法。至已灭位。此所灭法名为已坏异相亦尔如应当知。有余师说。因要待处。世时位伴。能与果故。生已生时起用差别。谓或有因待处与果。如雨要待云处方生。要赡部洲处金刚座。方证无上正等菩提。或复有因待世与果如异熟因顺解脱分。要在过去方能与果或复有因待时与果。如轮王业要劫增时。方能获得转轮王位。或复有因待位与果。如诸种子至变异位方能生芽。初无漏心及光明等体虽先有。而要未来正生位中能有所作。或复有因待伴与果。如四大种心心所等。要与伴俱能有所作。由斯差别缘起正理。四相起用分位不同。谓正生时生相起用。至已生位住异灭三。同于一时各起别用。如是四相用时既别。故无一法一时即生即住即异即灭过失。又正灭时。此所相法由余住相为胜因故。暂时安住能引自果即于尔时由余异相为胜因故。令其衰损。即于尔时由余灭相为胜因故。令其灭坏。故三一时无相违失。时所相法为名安住。为名衰异。为名坏灭。由能相力。所相一时。所望不同。具有三义。如何异相。即于住时衰损能引自果作用损彼作用。令后果生劣于前因。是异相力。后果渐劣。由因有异。此果复由俱起异相为缘衰损。能令后果更劣于前。如是一切有为相续刹那刹那令后后异。故前前念有异义成。此义既成。应为比量。谓见最后有差别故。前诸刹那定有差别。若尔相续渐增长时异相应无。不见果故。无斯过失。住相尔时由外缘助势力增强。摧伏异故。若生在未来生所生法。未来一切法何不顿生彼能生因。各常合故。此先已辩。先何所辩。谓有别法于未获得引果用时。由遇未得正得已灭。引果用时外缘摄助。于办自事发起内缘摄助功能。是名生相。又作是说。因要待处。世时位伴。方与果故。即依此义说如是言。颂曰。
　　生能生所生　　非离因缘合

　　论曰。非离所余因缘和合。唯生相力能生所生。故诸未来非皆顿起。生相虽作俱起近因。能生所生诸有为法。而必应待前自类因及余外缘和合摄助。如种地等差别因缘。助芽等生令生芽等。若尔我等唯见因缘。有生功能无别生相。有因缘合诸法即生。无即不生。何劳生相。故应唯有因缘力生。此责不然。唯许众缘诸法生者。此责同故。谓若唯许未来诸法因缘和合而得生者。此责亦同。未来诸法因缘无别者。何不顿皆生。又因缘中随阙一种。具所余故果亦应生。且如眼根先业所引。虽离大种而亦应生。或应但由大种功力。不由先业眼根得生。或诸眼根随业所引能生大种。无不合时。于一生时。余亦应起。或应大种于眼无能。不见离前眼大种独生故。但应因前眼后眼得生。许大种能生应成无用。又如种子水土等缘。随阙一时芽必不起。故知种等功力极成于眼等生。地等大种能生功力。非所现见。既不现见大种功力。应不为因生于眼等。又汝所执有业种子相续转变。谁为障碍。不能顿生。一切业果。若由缘助业种方能生。应但缘能生。何劳业种。以众缘助业果乃生。众缘若无果不生故。既赖缘助而业种非无。虽藉众缘宁拨无生相。又于眼等诸识生中。处处经言。虽有眼色若离作意眼识不生。然说识生缘眼及色。故不应难。因缘力生。何劳生相。又见初念无漏生时。生能为因起无漏得。得自相有前已极成。应说除生有何别法。能作此得前俱起因。若全无因得不应起。则初无漏应不说成。生相生时为亦别有。俱生因不应言亦有。谓除生体余一果法。云何异灭为生助因。古昔诸师咸作是释。同一果法展转为因。如诸大种更相顺故。复有释言。诸有为法一切皆是生等性故。生等四相一一用时。以此为门余皆助力。是故所说生生所生。非离因缘理善成立。余广决择诸有为相。如顺正理及五事释。已略分别诸有为相。名身等类。其义云何。颂曰。
　　名身等所谓　　想章字总说

　　论曰。等者等取句身文身。名句文身。本论说故。诸想总说即是名身。诸章总说即是句身。诸字总说即是文身。言总说者。是合集义。于合集义中说殟遮界故。想者眼耳瓶衣等想。谓于诸法分别取著。共所安立字所发想。如是想身即是名身。谓眼耳鼻舌身意等。章谓章辩。世论者释。是辩无尽带差别章。能究竟辩所欲说义。即是福招乐异熟等。如是章身即是句身谓如有说。
　　福招乐异熟　　所欲皆如意
　　并速证第一　　永寂静涅槃

　　如是句等。字谓[褒-保+可]阿壹伊等字。如是字身即是文身谓迦佉伽等。有余师说。本论中言。云何多名身。谓名名事等。非彼论师欲辩名等是实有相。而依假合以发问端。是故彼问多名身等者。决定应问名等体实相。思择名等体实相中。何用推征名等假合。又名等三相差别者。谓声所显。能显于义。以共立为能诠定量。显示所解意乐所生。能表所知境界自体。犹如影响。此相是名。若能辩析所知境中广略义门。此相是句。于能说者声已灭位。犹令系念持令不惑传寄余者。此相是文。此中名者。谓随归赴。如如语声之所归赴。如是如是。于自性中名皆随逐呼召于彼。句者即能辩所说义。谓能辩析差别义门。文者谓能有所彰显。依此由此彼彰显故。此即是字。谓令系念无有忘失。或复由此之所任持令无疑惑。或能持彼转寄于余故。有说言如静虑者。方便境相与静虑中所觉了境而为梯隥。文于名句及义亦尔。名句文身理实皆是不相应行。而经论中说非色法皆为名者。以色相显当体立名。非色相隐从诠立目。义为可说不可说耶。理实应言义不可说。然共施设。闻言解义。因语发名。名显义故。三世等法各有三名。谓去来今三时说故。又一切法无无名者。若有应成非所知境。故薄伽梵说如是言。
　　名能映一切　　无有过名者
　　是故名一法　　皆随自在行

　　有余师说。义少名多。于一义中有多名故。有余复说。名少义多。名唯一界少分所摄。义则具收十八界故。复有说者。互有少多。谓约界摄义多名少。若依立教义少名多。谓佛世尊。于一一法随义施设无边名故。如贪名爱名火名蛇名蔓名渴名网名毒名泉名河名修名广名针缕等。如是一切。此中经主作如是言。岂不此三语为性故。用声为体。色自性摄。如何乃说为心不相应行。此责非理。所以者何。理教分明。证别有故。教谓经言。语力文力。若文即语别说何为。又说应持正法文句又言依义不依于文。又说伽他因谓阐陀。文字阐陀。谓造颂分量语为体。又契经言。知法知义。法谓名等。义谓所诠。又契经言。文义巧妙。又言应以善说文句读诵正法。恶说文句读诵正法。义即难解。又说如来获得希有名句文身。又说。彼彼胜解文句甚为希有。由此等教证知别有。能诠诸义。名句文身。其体如声。实而非假。理谓现见。有时得声而不得字。有时得字而不得声。故知体别。有时得声不得字者。谓虽闻声而不了义。现见有人粗闻他语而复审问。汝何所言。此闻语声不了义者。都由未达所发文故。如何乃执文不异声。有时得字不得声者。谓不闻声而得了义。现见有人不闻他语睹唇等动知其所说。此不闻声得了义者。都由已达所发文故。由斯理证。文必异声。又见世间隐声诵咒。故知咒字异于咒声。又见世间有二论者。言音相似。一负一胜。此胜负因必异声有。又法与词二无碍解。境界别故知字离声。是故声者。但是言音相无差别。其中屈曲必依加遮吒多波等。要由语声发起诸字。诸字前后和合生名。此名既生即能显义。由斯展转而作是言。语能发名名能显义。故名声异。其理极成。应知此中声是能说。名等所说。义俱非二如是则为无倒建立。此中经主又作是言。非但音声皆称为语。要由此故义可了知。如是音声方称语故。谓能说者。于诸义中已共立为能诠定量。若此句义由名能显。声即能诠。何须名等。何等名为能诠定量。岂不于义共立想名。此即说为能诠定量。谓能说者。于诸义中先共安立如是诸字。定能展转诠如是义。由共安立如是字故。因如是字发如是名。此名即是能诠定量。诸能说者。将发语时。要先思惟如是定量。由此自语或他语时。于所显义皆能解了。故非唯声即能显义要语发字。字复发名。名乃能诠所欲说义。如语发字字复发名。如是应思发句道理。此中经主复作是言。又未了此名如何由语发。为由语显。为由语生。若由语生语声性故。声应一切皆能生名。若谓生名声有差别。此足显义何待别名。若由语显语声性故。声应一切皆能显名。若谓显名声有差别。此足显义何待别名。执声能诠。斯难亦等。谓若声体即能显义应一切声无非能显。若谓能显声有差别。如是差别应即是名。故所推征末为过难。然能说者。以所乐名。先蕴在心。方复思度。我当发起如是如是言。为他宣说如是如是义。由此后时随思发语。因语发字。字复发名。名方显义。由依如是展转理门。说语发名。名能显义。如斯安立其理必然。若不以名先蕴心内。设全发语无定表诠。亦不令他于义生解。又经主言。或应唯执别有文体。即总集此为名等身。更执有余便为无用。此亦非理。无有诸文俱时转故。既不俱转如何总集。或如树等大造合成。非不缘斯别生于影。影由假发而体非假。如是诸文亦应总集。别生名句。而彼名句虽由假发而体非假。若尔即应一切假法。皆可安立为实有性。无如是失。于一字中亦有名故。无有假法揽一实成。故假与名义不相似。既于一字亦得有名。此名如何知离字有。如是一字如无义字无有所诠。依此为缘别有名起。方能表义。然极相近。别相难知。如壁上光二色难辩。若许即声。由先契约宣唱差别。能表于义说为名等。斯有何失。此亦不然。能诠契约即声差别。理不成故。若共所立能诠契约即声差别者。应如色差别非共立契。亦可了知。非青与黄二色差别。要共立契然后可知。虽二色中先不共立差别契约。而彼青黄非异色故。眼识得已意识即能。随分别知此彼差别。又理不应。于契约上复作契约。故不应言能诠契约。虽不异声而先不共立契约者。虽复得声而更待余立契约故。未能了别。此望余声有差别相。又若所立契即声差别者。于有义声及无义声。所有差别虽先未共立差别契应亦了知。谓于一声有此差别。于余声上此差别无。先未共立差别契者。得二声时虽不了义。然应如彼二色差别。即能了达有契约声无契约声差别之相。故知别有名句文身。缘声而生能显了义。又经主说。诸刹那声不可聚集。亦无一法分分渐生。如何名生可由语发。又自释言。云何待过去诸表刹那。最后表刹那能生无表。复自难言。若尔最后位声乃生名。但闻最后声应能了义。若作是执。语能生文。文复生名。名方显义。此中过难应同前说。以诸念文不可集故。语显名过。应例如生。又文由语若显若生。准语于名皆不应理。此难违害自所禀宗。彼说去来皆无自体。声前后念不可顿生。如何成文成名成句。若前前念传传相资最后刹那成文名句。但闻最后应了义成。又无相资去来无故。既恒一念如何相资。既无相资前后相似。后如初念应不能诠。闻后如初应不了义。故彼所执前后相资。声即能诠理不成立。我宗三世皆有非无。故后待前能生名等。虽最后念名等方生。而但闻彼不能了义。由不具闻。如先共立。名等契约。能发声故。然闻一声亦有了者。由串习故。依此比余。故经主言。破彼非此毗婆沙说。名句文三各有三种。名三种者。谓名名身多名身。句文亦尔。名有多位。谓一字生。或二字生。或多字生。一字生者。说一字时但可有名。说二字时即谓名身。或作是说。说三字时即谓多名身。或作是说。说四字时方谓多名身。二字生者。说二字时但可有名。说四字时即谓名身。或作是说。说六字时即谓多名身。或作是说。说八字时方谓多名身。多字生中三字生者。说三字时但可有名。说六字时即谓名身。或作是说。说九字时即谓多名身。或作是说。说十二字时方谓多名身。此为门故余多字生。名身多身如理应说。句亦多位。谓处中句。初句后句短句长句。若八字生名处中句。不长不短。故谓处中。三十二字生于四句。如是四句成室路迦。经论文章多依此数。若六字已上生名初句。二十六字已下生名后句。若减六字生名短句。过二十六字生名长句。且依处中句辩三种。说八字时但可有句。说十六字时即谓句身。或作是说。说二十四字时即谓多句身。或作是说。说三十二字时方谓多句身。文即字故。唯有一位。说一字时但可有文。说二字时即谓文身。或作是说。说三字时即谓多文身。或作是说。说四字时方谓多文身。由此理故应作是说。说一字时有名无名身无多名身。无句无句身无多句身。有文无文身无多文身。说二字时有名有名身无多名身。无句等三。有文有文身无多文身。说四字时有名等三。无句等三。有文等三。说八字时有名等三。有句无句身无多句身。有文等三。说十六字时有名等三。有句有句身无多句身。有文等三。说三十二字时。名句文三。各具三种。由此为门。余如理说。复应思惟。如是名等何界所系。为是有情数。为非有情数。为是异熟生。为是所长养。为是等流性。为善为不善。为无记。此皆应辩。颂曰。
　　欲色有情摄　　等流无记性

　　论曰。此名等三唯是欲色二界所系。就色界中。有说。唯在初静虑地。有说。亦通上三静虑。随语随身所系别故。若说此三随语系者。说生欲界作欲界语时。语名等身皆是欲界系。彼所说义。或三界系。或通不系。即彼复作初定语时。语及名等初定地系。身欲界系。义如前说。如是若生初静虑地作二地语。如理应思。若生二三四静虑地作二地语。亦如理思。若说此三随身系者。说生欲界或四静虑。名等及身各自地系。语或自地。或他他系。义如前说。此二说中。或言上地亦有名等而不可说。虽有二说然初说善。又名等三有情数摄。非情有为不成就故。能说者成。非所显义。唯成现在。不成去来。又名等三唯等流性。非所长养。非异熟生。而言名等从业生者。是业所生。增上果故。又名等三。唯是无覆无记性摄。故断善者。说善法时。虽成善名等。而不成善法。离欲贪者不成不善。诸无学者不成染污。成能诠名等。非所诠法故。如上所说。余不相应所未说义今当略辩。颂曰。
　　同分亦如是　　并无色异熟
　　得相通三类　　非得定等流

　　论曰。亦如是言。为显同分。如名身等通于欲色。有情等流无覆无记。并无色言显非唯欲色。言并异熟显非唯等流。是界通三类通二义。云何异熟。谓地狱等及卵生等趣生同分。云何等流。谓界地处种姓族类沙门梵志学无学等所有同分。有余师说。先业所引生。是异熟同分。现在加行起。是等流同分。得及诸相类并通三。谓具刹那等流异熟。非得二定唯是等流。唯言为明非异熟等。所余应说而不说者。命根无想如前说故。余义准前已可知故。谓说得等唯成就故有情数摄义可准知说诸有为有生等故。准知诸相通情非情。余随所应义皆已显。是故于此无劳重说。如是已辩不相应行。前言生相。生所生时。非离所余。因缘和合。此中何法说为因缘且因六种。何等为六。颂曰。
　　能作及俱有　　同类与相应
　　遍行并异熟　　许因唯六种

　　论曰。本论许因唯有六种不增不减一能作因。二俱有因。三同类因。四相应因。五遍行因。六异熟因。能作因体通一切法。是故前说。俱有因体遍诸有为。故居第二。余同类等。于有为中如其所应各摄少分。随言便稳次第而说。法生所赖故说为因。即亲顺益所生果义。如是六因非佛所说。如何本论自立此名。定无大师所不说义。阿毗达磨辄有所说。经中现无由隐没故。自相可得决定应有。又诸经中所化力故。世尊方便作异门说对法诸师由见少相知其定有。分明结集。故有说言。此六因义说在增一增六经中时经久远其文隐没。尊者迦多衍尼子等。于诸法相无间思求。冥感天仙现来授与。如天授与筏第遮经。其理必然。如四缘义。虽具列在此部经中。而余部中有不诵者。由时淹久多隐没故既见余经有少隐没。故知此处亦非具在。又见经中处处散说。故六因义定应实有。谓如经说。眼色为缘生于眼识。又如经说。二因二缘能生正见。诸如是等即能作因。诸法于他有能作义。由生无障故立此因。如契经说有三道支正见随转。又如经说。三和合触俱起受想思。诸如是等即俱有因。诸行俱时同作一事。由互随转故立此因。如说。如是补特伽罗成就善法及不善法。应知如是补特伽罗善法隐没恶法出现。有随俱行善根未断。以未断故从此善根。犹有可起余善根义。又说。苾刍若于彼彼多随寻伺。即于彼彼心多趣入。无明为因起诸染著。明为因故离诸染著。诸如是等即同类因。过去现在同类诸法。由牵自果故立此因。如契经说。见为根信证智相应。又如经言。若有了别即有了知。在定了知乃为如实非不在定。诸如是等即相应因。心心所相应同作一事。由共取一境故立此因如契经言诸邪见者所有身业语业意业诸有愿求。皆如所见。所有诸行皆是彼类。如是诸法皆悉能招非欣爱乐不可意果。又经说。一切见趣生时。皆以有身见为其根本。若此见生不忍一切。此见能生贪欲嗔恚。诸如是等即遍行因。过去现在见苦集所断疑见无明及相应俱有。于同异类诸染污法。由能引起故立此因。一部为因生五部果故同类外立遍行因。如契经言。若所作业是善有漏。是修所成。于彼处生受诸异熟。又如经言。诸故思业作及增长定招异熟。诸如是等即异熟因。一切不善善有漏法。由招异类故立此因。如是六因佛处处说。诸憎背者迷故不见。诸有智人应勤觉了。又薄伽梵处处经中说有俱生前生因义。依此有彼。有此生故彼生。如次应知。有二因义。又薄伽梵于契经中分明显说二种因义。谓契经言。诸有不敏处无明者。由无明故亦造福行。此经即显有前生因。又契经说。眼色为缘。广说乃至。意法为缘。生痴所生染浊作意。此中意者。痴即无明。希求即爱。爱表即业。此经则显有俱生因。一心中说有展转为因故。非谓此经据相续说。理不成故。同因所起。执不俱生。甚为迷谬。此广决择如顺正理及五事论。应如实知。已略举因。今当广辩。且初能作因相云何。颂曰。
　　除自余能作

　　论曰。此能作因略有二种。一有生力。二唯无障。诸法生时唯除自体。以一切法为能作因。由彼生时皆不为障。于中少分有能生力。且如有一。眼识生时。以所依眼为依止因。以所缘色为建立因。以眼识等如种子法为不断因。以相应法为摄受因。以俱有法为助伴因。以耳根等为依住因。此等总说为能作因。于中一分名有力因。以有能生胜功能故。所余诸分名无力因。以但不为障碍住故。因即能作。名能作因。此因有力。能作果故。虽余因性亦能作因。然能作因更无别称。如色处等总即别名。或复此因能作二义。以无障故可名为因。可名非因。不生能故。又能作者。是余亲因。此能助彼名能作因。或此令他能有所作。他即是果。能作之因。名能作因。何缘自体。非自能作因。以能作因于自体无故。谓无障义。是能作因。自于自体恒为障碍。又一切法不待自体。应有恒成损减等故。若有应与现事相违。一法生时余相违法。亦无障住故能为因。非彼与此。有时为因。有时非因。应合正理。故一切法皆能作因。诸法相望皆有障力。而不为障故能为因。若处有一余必无故。无色亦有。时依等定。故彼相望亦有障力。又诸法内。一法生时。如与欲法。余皆无障。由二缘故法不得生。一顺因无。二违缘有。诸法生位。必待胜力各别因缘。及待所余无障而住。增上缘法由能生因有能障因无诸法乃生故。唯由无障碍说一切法名为能作因。非有障力而不为障。与无障力不为障者。于无障时少有差别。俱有无障力同无胜用故。由斯理趣诸法不顿生非如作者皆成杀等业阙胜用缘因等起故。即由此理过去诸法与余二世为能作因。彼二世法还与过去为增上果。未来诸法与余二世为能作因。彼二世法非俱后故。不与未来为增上果。果必由因取故。唯有二因。唯据无障故许通三。现在诸法与余二世为能作因。彼二世中唯未来法为现在果。有为望有为。展转是因果。有为望无为。此非因彼非果。无为望无为。展转非因果。无为望有为。此是因彼非果。由斯故说果少因多。以能作因通一切法。其增上果唯有为故。

　　　　说一切有部显宗论卷第八



　　　　阿毗达磨藏显宗论卷第九

　　　　尊者众贤造
　　　　三藏法师玄奘奉　诏译

　　辩差别品第三之五

　　已辩能作因相。俱有因相云何。颂曰。
　　俱有一果法　　如大相所相
　　心心随转等

　　论曰。若有为法同得一果。可得说此为俱有因。由助彼力得一果故。其相云何。如四大种。更互相望为俱有因。虽有体增体不增者。而皆三一更互为因。自体不应待自体故。亦不应待同类体故。一一大种唯待余三。要四大种异类和集。方有功能生造色故。如是诸相与所相法。心与心随转。亦皆互为因等言为明诸心随转及诸能相亦互为因。是则俱有因。由得一果遍摄有为法。如其所应。然本论中。曾不见说心随转色与心为因。应辩此中造论者意。今我所见彼论意者。若法与心决定俱起。遍一切心。依心而转。即说彼法与所依心展转相望为俱有因。诸心所法非定俱起。或少或多现可得故。身业语业非遍诸心。不定心俱全无有故。生等诸相皆依心转。非互相依。法为上首。生住异灭互相资故。由斯不说彼互为因。又于此中为欲显示但说异类为俱有因。同类互为因不说而成义。又为显示有身语业唯依于心不依于表。故不说彼与心为因。又彼大德意趣难了。诸有智者应更寻思。然于此中有作是计。唯心与色为俱有因。非色与心依心转故。如王臣理胜不因劣。此喻不然。亦相资故心随转法。其体云何颂曰。
　　心所二律仪　　彼及心诸相
　　是心随转法

　　论曰。一切心所静虑无漏二种律仪。彼法及心之生等相。如是皆谓心随转法。何缘心随相非心随转法。以随相于心非俱有因故。何缘心随相非心俱有因。不由彼力心得生故。彼于一法有功能故。又与心王非一果故。聚中多分非彼果故。若尔云何心能与彼为俱有因。由随心王生等诸位彼得转故。岂不应如大种生等。心亦用彼为俱有因。谓如造色非生等果。生等非不与诸大种为俱有因。此亦应尔。如是所例其理不齐。展转果一果多。非彼果故。非诸造色。是诸大种。展转果中。一果所摄。何容造色。非诸大种生等果故。例此为失。又如前说。前说者何。不由彼力心得生故。然诸大种与生等相。展转力生。故无此失。何缘此法名心随转。颂曰。
　　由时果善等

　　论曰。略说由时果等善等。十种缘故名心随转且由时者。谓此与心一生住灭及堕一世。由果等者。谓此与心一果等流及一异熟。由善等者。谓此与心同善不善无记性故。岂不但言一生住灭。即知亦是堕一世中。虽亦即知堕于一世。而犹未了。此法与心过去未来亦不相离。或为显示诸不生法。故复说言及堕一世。若尔但应言堕一世。不尔应不令知定堕一世。岂不等流异熟亦是一果摄。如何一果外说等流异熟耶。实尔。此中言一果者。但摄士用及离系果。岂不此言通故亦摄等流异熟。虽言亦摄非此所明。然士用果总有四种。一俱生。二无间。三隔越。四不生。此显与因非俱有果。为遮唯执与因俱生。和合聚中有士用果。此和合聚互为果故。自非自体士用果故。即显非彼俱起和合。士用果中有一果义。是故别举等流异熟。应知此中时一果一。显俱显共其义有殊。此中心王极少。犹与五十八法为俱有因。谓十大地法彼四十本相心八本随相名五十八法。五十八中除心四随相。余五十四为心俱有因。有余师说。五十八内能为心因。唯十四法。谓十大地法并心四本相。非诸心所生等相力。能为心因如心随相。若尔便违品类足论。如彼论言。或有苦谛。以有身见为因。非与有身见为因。除未来有身见及彼相应法生老住无常。诸余染污苦谛。或有苦谛。以有身见为因。亦与有身见为因。即所除法。彼作是言。我等不诵及彼相应法。应随义理简择论文。方可诵持故。异此便坏俱有因相。或应许随相。亦心俱有因。复有说言。一切同聚皆互相望为俱有因。于同聚中随阙一种。所余诸法皆不生故。此诸说中初说为善。本相与法其力等故。又此俱起和合聚中。有是能转而非随转。谓即心王有唯随转。谓色及心不相应行。有是能转。亦是随转。谓心所法随心转故。能转心不相应行故。有二俱非谓除前相。已辩俱有因相。同类因相云何。颂曰。
　　同类因相似　　自部地前生
　　道展转九地　　唯等胜为果
　　加行生亦然　　闻思所成等

　　论曰。能养能生。或远或近。诸等流果。名同类因。应知此因唯相似法。于相似法非于异类。如善五蕴与善五蕴展转相望为同类因。染污无记应知亦尔。有余师说。净无记蕴五是色果。四非色因。性下劣故。有余师说。五是四果。色非四因。势力劣故。有余师说。色与四蕴相望展转皆不为因。劣异类故。若就位说。有余师言。羯赖蓝位能与十位为同类因。頞部昙等九位一一皆除前位与余为因后。位望前但有缘义。若尔最初羯赖蓝色应无有因。初后老色应无有果。故理不然。复有师言。前生十位一一皆与后生十位。各自类色为同类因。由此方隅一切外分。各然自类如应当说。为诸相似。于相似法皆可得说为同类因。不尔云何自部自地。唯与自部自地为因。是故说言自部自地。部谓五部。谓见苦所断乃至修所断。地谓九地。谓欲界为一静虑无色八。此中欲界见苦所断。还与欲界见苦所断为同类因。如是乃至欲界修所断。还与欲界修所断为因。如说。欲界五部所断。静虑无色各四地中。随其所应皆如是说。此为一切。不尔前生谓唯前生。与后相似生未生法为同类因。是谓圆满同类因相。唯说前生与后生果为同类因。于义便阙。不说与未生为同类因。故唯说过去与未来现在为同类因等。于义亦阙。不说过去有因果故。何故未来无同类因。彼无前后次第义故。岂不诸法于正生时。已能蠲除一切障碍。望未生者得说为前。又异熟因。于未来世亦应非有由异熟果。望异熟因无俱前故。要依前后立同类因。非正生时。已越后位。未有作用。如余未来。过去唯前未来唯后。现通前后。约世定故。过去诸法虽皆是前。而取果时已定前后。非未来法于正生时。作用别余可立前后。要至现在已生位中。方简未来令成后位。以自作用取彼为果。若尔异熟因亦勿未来有此彼非类。所以者何。此同类因与等流果善等无别。若无先后应互为因既互为因。应互为果。互为因果。与理相违。既无理能遮互为果。则应许有果在因先。亦有二心互为因义。是则违害发智等文。彼异熟因与果相别。虽离前后而无上过。故同类因。就位建立。未来非有。若异熟因。就相建立。未来非无。言同类因唯自地者。定依何说。定依有漏。若无漏道展转相望。一一皆与九地为因。谓四静虑及三无色。未至中问。是名九地。余无等引非猛利故。皆不能发无漏圣道。无漏九地互为因者。非系地故。各别地爱不执圣道。为己有故。种类同故。地虽有别亦互为因。然非一切。何者唯与等胜为因。加行生故。初定圣道有依初定。乃至有依无所有处。二定等道应知亦尔。于依自上有。于依下地无。谓依初定。初定圣道。与依九定九地圣道为同类因。即此唯用。依初定道为同类因。不用依上圣道为因。以性劣故。依第二定。初定圣道。除依初定。与依余定九地圣道为同类因。即此唯用。依初二定九地圣道为同类因。非依上地。依第三定初定圣道。除依初二。与依余定九地圣道为同类因。即此唯用。依初二三九地圣道为同类因。非依上地。乃至若依无所有处。初定圣道唯与依此无所有处九地圣道为同类因。即此通用。依九地定九地圣道为同类因。如依九定初定圣道。余定圣道依于九地。随其所应当广思择。又一地摄诸无漏道。亦非一切。为一切因。为等胜因非劣因故。且如已生苦法智忍。还与未来苦。法智忍为同类因。是名为等。又即此忍。复能与后从苦法智至无生智为同类因。是名为胜。如是广说。乃至已生诸无生智。唯与等类为同类因。更无胜故。又诸已生见道修道及无学道。随其次第与三二一为同类因。展转为因。亦不违理。而非胜道。与劣为因前生钝根。种姓修道。与自相续。未来决定。不生利根。种姓见道。为同类因。何理为碍。一切有情各别相续。法尔安立六种种姓。无学望前。应知亦尔。然有差别。谓有前生无学圣道。于自相续后生修道为同类因。无学退已于修道中。可有转生利根义故。然不违害根蕴所说。依同品根密意说故。又依现起有用根说。如说。现起世第一法。若尔一切有情相续。法尔安立三乘菩提。亦应劣为胜乘因性。无斯过去。性极远故。劣乘不可转成胜故随信随法二行圣道。性相邻故。所依一故。设见道中有出观者。亦可转故。三乘圣道无如是事。由此故言。诸钝根道与钝及利为同类因。若利根道唯利道因。如随信行及信胜解时解脱道。随其次第与六四二为同类因。若随法行及见至非时解脱道。随其次第与三二一。为同类因。此亦准前应知不定。诸上地道为下地因。云何名为或等或胜。由因增长及由根故。为但圣道唯与等胜为同类因。不尔云何余世间法加行生者。亦与等胜为因非劣。加行生法其体云何。谓闻所成思所成等。等者等取修所成等。因闻思修所生功德。名彼所成加行生故。唯与等胜为因非劣。如欲界系。闻所成法。能与自界闻思所成为同类因。非修所成。因欲界无。故思所成法与思所成为同类因。非闻所成因以彼劣故。若色界系闻所成法。能与自界闻修所成为同类因。非思所成。因色界无。故修所成法。唯与自界修所成法为同类因。非闻所成因以彼劣故。无色界系修所成法。唯与自界修所成法为同类因。非闻思所成因以无故劣故。此闻思修所成诸法各有九品。谓下下等。若下下品为九品因。下中八因乃至上上唯上上因。除前劣故。生得善法与加行善为同类因。非加行善为生得因。以彼劣故。又生得善亦有九品。一切相望展转为因。容一一后皆现前故。定一心中得一切故。然由现行异熟九品。可施设有九品差别。染污九品准此应知。复由对治有九品故。无覆无记总有四种。谓异熟生威仪路工巧处化心俱品。随其次第能与四三二一为因。有说。一切皆互为因。同一缚故。此说非理。勿有暖等互为因。故又欲界化心有四静虑果。非上静虑果下静虑果因。非加行因得下劣果。勿设劬劳无所获故。同类因相义类寔繁。随力决择如顺正理。已辩同类因相。相应因相云何。颂曰。
　　相应因决定　　心心所同依

　　论曰。唯心心所是相应因。岂不此中无简别故。时境行相别亦相应。设简别言此三同者。异身同瞩应说相应。故说同依总遮斯难。谓要同依心心所法。方得更互为相应因。此中同言显所依一。谓若眼识用此刹那。眼根为依。相应受等亦即用此眼根为依。乃至意识及相应法。同依意根应知亦尔。今应思择眼耳等根所依性同。何缘说彼能依之识。所依各异。何劳致问。诸识所依依性虽同而类别故。若尔何故知同依言。唯就俱生刹那依义说眼识等同一所依。非就长时种类依义。说诸眼识同一所依。又无间依种类同故。应眼等识为相应因。是故颂中应如是简。谓心心所同时同依。故彼释中自摄二义。谓若眼识用此刹那眼根为依。乃至广说。颂中既阙同时之言。如何得知此同依者。非一种类是一刹那。若谓释中摄故无过。应所造颂不说同依。但说相应因。决定心心所。又相应言足遮诸难。非时依异可有相应。俱有相应二因何别。且相应因法亦俱有因。有俱有因法非相应因。谓随转色生等诸行。若相应因即俱有因。此中二因义有何别。非相应因即俱有因。由此二因义各异故。然即一法是相应因。亦俱有因。义差别者。不相离义是相应因。同一果义是俱有因。又展转力同生住等是俱有因。若展转力同缘一境是相应因。由互为果立俱有因。由五平等立相应因。其中阙一余不得有。是故极成互为因义。已辩相应因相。遍行因相云何。颂曰。
　　遍行谓前遍　　为同地染因

　　论曰。遍行因者。谓前已生遍行随眠及俱品法。与后同地自部他部诸染污法为遍行因。何等名为遍行品法。随眠品中当广分别。此因势力越同类因势力而转故别建立。亦为余部染法因故。由此势力余部烦恼及彼眷属亦生长故。于自部摄诸烦恼中。同类遍行二因何别。由有身见诸爱得生。诸爱亦能生有身见。二差别相如何可知。自部二因亦有差别。谓执我故。能令诸爱生起坚固增广炽盛。我见遍缘诸爱境故。爱令我见生起坚固。而不能令增广炽盛。不能遍缘我见境故。由诸遍惑展转相望。皆能遍缘所缘境故。一一遍惑皆互能令生起坚固增广炽盛。故此二因非无差别。一时一品能为同类遍行二因有何差别。虽同时取二等流果。而自部果增盛非余。由二因门所长养故。唯生自部二因何别。无遍行因唯生自部。谓遍行法正现前时。俱时有力取五部果。于自部果亦有差别。生起坚固由同类力。增广炽盛由遍行力。应知过现遍行随眠。为五部因能缘五部。亦是五部之所随增。彼相应法除所随增。生等复除能缘五部。彼诸法得非遍行因。或前后故。性疏远故。非一果故。有遍行随眠非遍行因等。余广决择如顺正理。已辩遍行因相。异熟因相云何。颂曰。
　　异熟因不善　　及善唯有漏

　　论曰。唯诸不善及善有漏。是异熟因。异熟法故。随其所应。此因能感异熟果故名异熟因。颂中及声显此因与果性相虽异而品类无杂。唯言为遮异熟因体摄诸因义。有说。诸果皆名异熟。彼异熟因亦应遍摄。恐如彼计故说唯言。何缘定知。唯不善法及善有漏。是异熟因。契经说故。谓契经说有黑黑异熟业。有白白异熟业有黑白黑白异熟业。有非黑非白无异熟业。能尽诸业。又契经言。现见领受悦意异熟。或复领受悲号异熟。由善不善。又说我遭身业等。损谓苦受。生受苦异熟。复言我遇身业等。益谓乐受。生受乐异熟。如斯等证其类极多。何缘无漏不招异熟。无爱润故。如贞实种无水润沃。又无漏法既非系地。如何能招系地异熟。何缘无记不招异熟。由力劣故。如朽败种。余善不善能招异熟。如有水润诸贞实种。此异熟因总说有二。一能牵引。二能圆满。且众同分及与命根。非不相应行。独所能牵引。故契经说。业为生因。生即命根。及众同分。余色心等。非定遍故。又品类足说诸命根是业异熟。非是业故。非心随转身语二业。亦不能引命众同分。经言。劣界思业所引。应知劣界即是欲有。此说欲有命众同分。唯意业感非身语业。身语表业有多极微。一心所起唯一能引。命众同分。余无此能。不应理故。若许同时共感一果。即应更互为俱有因。有对造色为俱有因。非宗所许。此非展转力所生故。亦非次第。一一极微引命同分。一心起故。非一心起。无异功能。别引生后。而无过失。非为满业。亦有斯过于一生中各别能取圆满果故。依此无表亦同此释。多远离体一心起故。不许互为俱有因故。经说。杀生若修若习若多修习生。那落迦。论说。破僧妄语恶业感无间狱一劫寿者。此举所起显能起思。思业非色难知相故。于欲界中有时一蕴为异熟因共感一果。谓有记得及彼生等。有时二蕴为异熟因共感一果。谓善不善色及生等。有时四蕴为异熟因共感一果。谓善不善心心所法及彼生等。欲界无有随心转色。故无五蕴为异熟因共感一果。于色界中有时一蕴为异熟因共感一果。谓有记得无想等至及彼生等。有时二蕴为异熟因共感一果。谓初静虑善有表业及彼生等。非于第二静虑已上有诸表业。无能起故。有时四蕴为异熟因共感一果。谓无随转色善心心所法及彼生等。有时五蕴为异熟因共感一果。谓有随转色诸心心所法及彼生等。无色界中有时一蕴为异熟因共感一果。谓有记得灭尽等至及彼生等。有时四蕴为异熟因共感一果。谓一切善心心所法。如是总有九异熟因。谓三界中。如数次第。三四二种品类差别。有业唯感一处异熟。谓感法处即命根等。若感意处定感二处。谓意与法。若感触处应知亦二。谓触与法。若感色处定感三处。谓色触法。若感香味应知亦三。谓自触法。若感身处定感四处。谓身色触法。若感眼处定感五处。谓眼身色触法。感耳鼻舌应知亦五。谓自为一身色触法。有业能感六七八九十十一处。声非异熟故此不论。业或少果或多果。故如外种果或少或多。有一念业多念异熟。无多念业一念异熟。勿设劬劳果减因故。有一世业三世异熟。无二世业一世异熟。招感异熟势力法尔。善恶为因感无记故。然异熟果无与业俱。非造业时即受果故。又业现在果非即熟法。受业门理必决定故。亦非无间。由次刹那等。无间缘力所引故。刹那正起力难制故。又异熟因感异类果。必待相续方能办故。所余决择如顺正理。如是已辨六因相别。此说三世定义云何。颂曰。
　　遍行与同类　　二世三世三

　　论曰。遍行同类唯居过现未来世无。理如前说。相应俱有异熟三因。于三世中皆悉遍有。颂既不说能作因所居义。准应知通三世非世。不可说彼定时分故。已辨六因相别世定。必应对果建立因名。何等名为因所对果。颂曰。
　　果有为离系　　无为无因果

　　论曰。果略有五。后当广辩。今且总标。有为离系。故本论说。果法云何。谓诸有为及与择灭。岂不择灭许是果故。必应有因。非无有因可说为果。曾未见故。我亦许道为证得因。经说。此为沙门果故。此六因内从何因得我说此果非从六因。前说六因生所赖故。若尔应许此证得因。离前六因别为第七。我宗所许如汝所言。岂不所宗有如是诵。涅槃是果而无有因。虽有此诵于义无失。谓诸世间于设功用所欣事办共立果名。死于士夫极为衰恼。故于不死事最所欣。如是所欣由道功用所证得故。说名为果。言无因者。道于所得择灭无为非六因故。择灭于道非所生果。是所证果道于择灭非能生因是能证因。故道与灭更互相对。因果是非不可定执。若道于灭为证得因。是则但应得为道果。谁言道果定非灭得。道于灭得为同类因。或亦说为俱有因故。然此非圣正所求果。圣不求有为而修圣道。故道于灭得为能生因。道于灭体为能证因。既许无为是能作因。应许无为有增上果。以不障故立能作因。非能生故无增上果。由如是理如有为法建立因果。无为不然。是故择灭。是因无果。是果无因。余二无为是因非果。无因无果理极成立。于当所辩异熟等流。离系士用及增上果。如是五果对前六因。当言何果何因所得。颂曰。
　　后因果异熟　　前因增上果
　　同类遍等流　　俱相应士用

　　论曰。于五果中第三离系。非生因得。故此不论且辩六因得余四果。言后因者。谓异熟因。于因颂中最后说故。初异熟果此因所得。有言。异熟从异熟生。故此不应名无异熟。彼言非理。同类异熟二因所生义各别故。谓前异熟为同类因。生后异熟为等流果。即后异熟由先业成。能成诸业名异熟因。所成异熟即异熟果。二因体异。二果义分。因果类殊无相杂过。然异熟体如熟饮食。于生异熟无胜功能。故唯不善及善有漏。是异熟因名有异熟。言前因者。谓能作因。于因颂中最初说故。后增上果此因所得。增上之果名增上果。唯无障住有何增上。即无障住说为增上。又于诸法生灭位中。亦有展转增上势力同类遍行得等流果。果似因故名为等流。如是二因果相相似故因虽二其果唯一。俱有相应得士用果。非越士体有别士用。即此所得名士用果。此士用名为目何法。即目诸法所有功能。如是冥符后颂文说。若因彼力生是果名士用。此中士用士力士能。士之势分义皆无别。诸法功能如士用故。名为士用。如勇健人。似师子故名为师子。俱士用果。定有又胜。故说相应。俱有因得。无间隔越。或有或无。设有非胜。又滥余果。是故不言余因所得。

　　　　说一切有部显宗论卷第九


</div>
    <div class="pagination">
<a href="阿毗达磨藏显宗论_page5.html">上一页</a><a href="阿毗达磨藏显宗论.html">1</a><a href="阿毗达磨藏显宗论_page2.html">2</a><a href="阿毗达磨藏显宗论_page3.html">3</a><a href="阿毗达磨藏显宗论_page4.html">4</a><a href="阿毗达磨藏显宗论_page5.html">5</a><span class="current-page">6</span><a href="阿毗达磨藏显宗论_page7.html">7</a><a href="阿毗达磨藏显宗论_page8.html">8</a><a href="阿毗达磨藏显宗论_page9.html">9</a><a href="阿毗达磨藏显宗论_page10.html">10</a><a href="阿毗达磨藏显宗论_page11.html">11</a><span>...</span><a href="阿毗达磨藏显宗论_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
