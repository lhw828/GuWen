<!DOCTYPE html>
<html>
<head>
    <meta charset="UTF-8">
    <title>阿毗达磨集异门足论 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗达磨集异门足论 - 第 8 页/共 9 页</h1>
    <div class="content">


　　　　阿毗达磨集异门足论卷第十六

　　　　尊者舍利子说
　　　　三藏法师玄奘奉　诏译

　　六法品第七之二

　　六顺明分想者。云何为六。答一无常想。二无常苦想。三苦无我想。四厌食想。五一切世间不可乐想。六死想。此中五想如成熟解脱想说。云何一切世间不可乐想。答世间谓五取蕴。即色取蕴乃至识取蕴。有诸苾刍于五取蕴。以有思虑俱行作意审谛思惟。以有恐惧俱行作意审谛思惟。以不可乐俱行作意。审谛思惟。以不可喜俱行作意审谛思惟。彼于五取蕴如是思惟时。诸想等想。现前等想。已想当想。是名一切世间不可乐想。问何故名为顺明分想。答明有三种。一无学宿住智证明。二无学死生智证明。三无学漏尽智证明。由前六想。令此三明未生者生已生者增长广大故。名顺明分想。
　　六随念者。云何为六。答一佛随念。二法随念。三僧随念。四戒随念。五舍随念。六天随念。云何佛随念。答如世尊说。苾刍当知。有圣弟子于世尊所。以如是相随念诸佛。谓此世尊是如来阿罗汉。广说乃至佛薄伽梵。若圣弟子以如是相随念诸佛。见为根本证智相应。诸念随念别念忆念。念性随念性别念性不忘性。不忘法性心明记性。是名佛随念。云何法随念。答如世尊说。苾刍当知。有圣弟子以如是相随念正法。谓佛正法善说。乃至知者内证。若圣弟子以如是相。随念正法见为根本。证智相应广说如前。是名法随念。云何僧随念。答如世尊说。苾刍当知。有圣弟子以如是相随念诸僧。谓佛弟子具足妙行。广说乃至无止福田世所应供。若圣弟子以如是相。随念诸僧。见为根本证智相应。广说如前。是名僧随念。云何戒随念。答如世尊说。苾刍当知。有圣弟子以如是相随念自戒。谓此净戒无缺无隙。广说乃至诸有智者称赞无毁。若圣弟子以如是相。随念自戒。见为根本。证智相应。广说如前。是名戒随念。云何舍随念。答如世尊说。苾刍当知。有圣弟子以如是相随念自舍。谓我善得无染财利。我于悭垢所缚众中。能离悭垢心无染著。舒手惠施所有财物。弃舍财物心无所顾。分布施与心无偏党。若圣弟子以如是相随念自舍。见为根本证智相应。广说如前。是名舍随念。云何天随念。答如世尊说。苾刍当知。有圣弟子以如是相随念诸天。谓有四大王众天。有三十三天。有夜摩天。有睹史多天。有乐变化天。有他化自在天。若有成就无倒信戒。闻舍慧者从此舍命得生彼天。我亦成就无倒信戒。闻舍慧善云何不得当生彼天。若圣弟子以如是相。随念诸天。见为根本。证智相应。诸念随念。别念忆念。念性随念性。别念性不忘性。不忘法性心明记性。是名天随念。
　　六无上法者。云何为六。一见无上。二闻无上。三利无上。四学无上。五行无上。六念无上。云何见无上。答如世尊说。苾刍当知。如有一类补特伽罗。往观轮宝象宝马宝珠宝女宝主藏臣宝主兵臣宝。或复往观若沙门若婆罗门。发起邪见邪见行者。我说彼类虽有所见非无所见。而是下贱本性异生非贤圣见。若有修植清净信爱。往观如来或佛弟子。我说彼类为无上见。能自利益能自安乐。能令自身安隐而住超越灾愁灭诸忧苦。疾能证得如理法要。是名见无上。云何闻无上。答如世尊说。苾刍当知。如有一类补特伽罗。往听象声马声车声步声螺声大小鼓声呼叫声歌舞声伎乐声。或复往听若沙门若婆罗门发起邪见邪见行者所说邪法。我说彼类。虽有所闻非无所闻。而是下贱本性异生非贤圣闻。若有修植清净信爱。往听如来或佛弟子所说正法。我说彼类为无上闻。能自利益。广说乃至疾能证得如理法要。是名闻无上。云何利无上。答如世尊说。苾刍当知。如有一类补特伽罗。或得妻子或得珍财。或得诸谷。或行亲友。或于沙门若婆罗门。发起邪见邪见行者得深信乐。我说彼类。虽名得利非不得利。而是下贱本性异生非贤圣利。若有修植清净信爱。能于如来及佛弟子。得深信乐。我说彼类。得无上利。能自利益。广说乃至疾能证得如理法要。是名利无上。云何学无上。答如世尊说。苾刍当知。如有一类补特伽罗。或学乘象或学乘马。或学乘车或学弯弓。或学放箭或学执钩。或学执索或学执排。或学上乘或学下乘。或学驰走或学跳踯。或学书数或学算印。或学沙门若婆罗门发起邪见邪见行者所说学处。我说彼类。虽有所学非无所学。而是下劣本性异生非贤圣学。若有修植清净信爱。能学如来及佛弟子所说学处。我说彼类为无上学。能自利益。广说乃至能疾证得如理法要。是名学无上。云何行无上。答如世尊说。苾刍当知。如有一类补特伽罗。行调象行或调马行。或调人行或调牛行。或事火行。或事月行或事日行。或事药行或事珠行。或事星宿宫殿等行或行。沙门若婆罗门发起邪见邪见行者所受持行。我说彼类。虽有所行非无所行。而是下贱本性异生非贤圣行。若有修植清净信爱。能行如来及佛弟子所行之行。我说彼类为行无上。能自利益。广说乃至疾能证得如理法要。是名行无上。云何念无上。答如世尊说。苾刍当知。如有一类补特伽罗。或念妻子或念财谷。或念亲友。或念沙门若婆罗门发起邪见邪见行者及彼邪法。我说彼类。虽有所念非无所念。而是下贱本性异生非贤圣念。若有修植清净信爱。能念如来及佛弟子。我说彼类为念无上。能自利益能自安乐。能令自身安隐而住。超越灾愁灭诸忧苦。疾能证得如理法要。是名念无上。此中世尊说伽他曰。
　　若得离相应　　安隐无上见
　　闻利学行念　　必得趣无忧

　　六观待者。云何为六。答一观待色。二观待声三观待香。四观待味。五观待触。六观待法。云何观待色。答若色有漏有取。于此诸色若过去若未来若现在。或欲或贪或嗔或痴。或随一一心所。随烦恼应生时生。是名观待色。声香味触观待亦尔。云何观待法。答若法有漏有取。于此诸法若过去若未来若现在。或欲或贪或嗔或痴。或随一一心所。随烦恼应生时生。是名观待法。
　　六生类者。云何为六。答一有黑生类补特伽罗生起黑法。二有黑生类补特伽罗生起白法。三有黑生类补特伽罗。生起非黑非白涅槃法。四有白生类补特伽罗生起白法。五有白生类补特伽罗生起黑法。六有白生类补特伽罗。生起非黑非白涅槃法。云何黑生类补特伽罗生起黑法。答如有一类生贫贱家。谓旃荼罗家。广说乃至少饮食家。彼生此家。形容丑陋。人不喜见。众共诃毁。多分为他作诸事业。故名为黑。如是黑类。行身恶行行语恶行行意恶行。由行三种恶行因缘。身坏命终堕于恶趣。生地狱中受诸剧苦。是名黑生类补特伽罗生起黑法。云何黑生类补特伽罗生起白法。答如有一类生贫贱家。谓旃荼罗家。广说乃至少饮食家。彼生此家。形容丑陋。人不喜见。众共诃毁。多分为他作诸事业。故名为黑。如是黑类。行身妙行行语妙行行意妙行。由行三种妙行因缘。身坏命终生于善趣。天世界中受诸妙乐。是名黑生类补特伽罗生起白法。云何黑生类补特伽罗。生起非黑非白涅槃法。答如有一类生贫贱家。谓旃荼罗家。广说乃至少饮食家。彼生此家。形容丑陋。人不喜见。众共诃毁。多分为他作诸事业。故名为黑。如是黑类闻有如来为众宣说如实所证法毗柰耶。便往听受。既听受已得净信心。彼成如是净信心故。作是思惟。居家迫迮譬如牢狱。多诸尘秽。出家宽广犹若虚空。一切善法因之生长。又作是念。耽著居家。彼尚不能恒修世善。况能尽命精勤修学。纯一圆满清白梵行。是故我应剃除须发。身被法服正信舍家。出趣非家勤修梵行。既思念已。便于后时。弃舍亲财剃除须发。身被法服正信舍家。出趣非家受持净戒。精勤守护别解脱律仪。轨则所行无不具足。于微小罪见大怖畏。受学学处常无毁犯。依斯戒蕴渐次勤修。乃至证得第四静虑。由定心故乃至漏尽。证得无漏心慧解脱。广说乃至不受后有。是名黑生类补特伽罗生起非黑非白涅槃法。云何白生类补特伽罗生起白法。答如有一类生富贵家。请刹帝利大族。或婆罗门大族。或长者大族。或居士大族。或余随一富贵家生。多饶财宝仓库盈溢。彼生此家。形容端正。人皆乐见。众共称美。故名为白。如是白类。行身妙行行语妙行行意妙行。由行三种妙行因缘。身坏命终生于善趣。天世界中受诸妙乐。是名白生类补特伽罗生起白法。云何白生类补特伽罗生起黑法。答如有一类生富贵家。谓刹帝利大族。或婆罗门大族。或长者大族。或居士大族。或余随一富贵家生。多饶财宝仓库盈溢。彼生此家。形容端正。人皆乐见。众共称美。故名为白。如是白类。行身恶行行语恶行行意恶行。由行三种恶行因缘。身坏命终堕于恶趣。生地狱中受诸剧苦。是名白生类补特伽罗生起黑法。云何白生类补特伽罗生起非黑非白涅槃法。答如有一类生富贵家。谓刹帝利大族。或婆罗门大族。或长者大族。或居士大族。或余随一富贵家生。多饶财宝仓库盈溢。故名为白。如是白类。闻有如来为众宣说如实所证法毗柰耶。便往听受。既听受已得净信心。彼成如是净信心故。作是思惟。居家迫迮譬如牢狱。多诸尘秽。出家宽广犹若虚空。一切善法因之生长。又作是念。耽著居家。彼尚不能恒修世善。况能尽命精勤修学。纯一圆满清白梵行。是故我应剃除须发。身被法服正信舍家。出趣非家勤修梵行。既思念已。便于后时。弃舍亲财剃除须发。身被法服正信舍家。出趣非家受持净戒。精勤守护别解脱律仪。轨则所行无不具足。于微小罪具大怖畏。受诸学处常无毁犯。依斯戒蕴修根律仪。具念正知断盖证得四种静虑。由斯展转乃至漏尽。得心解脱及慧解脱。于现法中自证通慧。具足觉知。我生已尽。梵行已立。所作已办。不受后有。是名白生类补特伽罗生起非黑非白涅槃法。

　　七法品第八之一

　　时舍利子复告众言。具寿当知。佛于七法自善通达现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。七法云何。嗢拖南曰。
　　支数具财力　　非妙妙各二
　　识住与随眠　　事止诤各七

　　有七等觉支。七补特伽罗。七定具。七财七力。七非妙法七妙法。复有七非妙法。复有七妙法。七识住七随眠。七无过失事。七止诤法。七等觉支者。云何为七。答一念等觉支。二择法等觉支。三精进等觉支。四喜等觉支。五轻安等觉支。六定等觉支。七舍等觉支。云何念等觉支。答诸圣弟子。于苦思惟苦。于集思惟集。于灭思惟灭。于道思惟道无漏。作意相应诸念随念。广说乃至心明记性。是名念等觉支。云何择法等觉支。答诸圣弟子。于苦思惟苦。于集思惟集。于灭思惟灭。于道思惟道无漏。作意相应诸简择法。广说乃至毗钵舍那。是名择法等觉支。云何精进等觉支。答诸圣弟子。于苦思惟苦。于集思惟集。于灭思惟灭。于道思惟道无漏。作意相应诸勤精进。广说乃至励意不息。是名精进等觉支。云何喜等觉支。答诸圣弟子。于苦思惟苦。于集思惟集。于灭思惟灭。于道思惟道无漏。作意相应心欣极欣。数欣欣性欣类。适意悦意可意踊跃非不踊跃。悦受适悦调柔性堪任性。欢悦欢悦性。欢喜欢喜性。是名喜等觉支。云何轻安等觉支。答诸圣弟子。于苦思惟苦。于集思惟集。于灭思惟灭。于道思惟道无漏。作意相应身轻安心轻安。轻安性轻安类。是名轻安等觉支。云何定等觉支。答诸圣弟子。于苦思惟苦。于集思惟集。于灭思惟灭。于道思惟道无漏。作意相应心住等住。广说乃至心一境性。是名定等觉支。云何舍等觉支。答诸圣弟子。于苦思惟苦。于集思惟集。于灭思惟灭。于道思惟道无漏。作意相应心平等性。心正直性。心无警觉寂静住性。是名舍等觉支。
　　七补特伽罗者。云何为七。答一随信行补特伽罗。二随法行补特伽罗。三信胜解补特伽罗。四见至补特伽罗。五身证补特伽罗。六慧解脱补特伽罗。七俱分解脱补特伽罗。云何随信行补特伽罗。答此随信行补特伽罗。先凡位中禀性多信。多爱多净多胜解多慈愍。少思惟少称量少观察少简择少推求。彼由多信多爱多净多胜解多慈愍故。得遇如来或佛弟子。宣说正法教授教诫。由遇如来或佛弟子。宣说正法教授教诫。以无量门分别开示。苦真是苦集真是集。灭真是灭道真是道。便作是念。善哉善哉。所言谛实定不虚妄。苦真是苦集真是集。灭真是灭道真是道。我于今者应勤观察。诸行无常有漏行苦。一切法空无我。作是念已遂勤观察。诸行无常有漏行苦。一切法空无我。由勤观察诸行无常有漏行苦一切法空无我故。便于后时后分。修得世第一法。从此无间生苦法智忍。相应圣道观欲界行。为无常或苦或空或无我。随一现前乃至未起道类智现在前。尔时名随信行。是名随信行补特伽罗。云何随法行补特伽罗。答此随法行补特伽罗。先凡位中禀性多思惟。多称量多观察多简择多推求。少信少爱少净少胜解少慈愍。彼由多思惟多称量多观察多简择多推求故。得遇如来或佛弟子。宣说正法教授教诫。由遇如来或佛弟子。宣说正法教授教诫。以无量门分别开示。苦真是苦集真是集。灭真是灭道真是道。便作是念。善哉善哉。所言谛实定不虚妄。苦真是苦集真是集。灭真是灭道真是道。我于今者应自审知。应自审见应自审察。诸行无常有漏行苦。一切法空无我。作是念已便自审察。诸行无常有漏行苦。一切法空无我。由自审察诸行无常有漏行苦一切法空无我故。便于后时后分。修得世第一法。从此无间生苦法智忍。相应圣道观欲界行。为无常或苦或空或无我。随一现前乃至未起道类智现在前。尔时名随法行。是名随法行补特伽罗。云何信胜解补特伽罗。答即随信行补特伽罗。得道类智故舍随信行性。入信胜解数。是名信胜解补特伽罗。云何见至补特伽罗。答即随法行补特伽罗。得道类智故。舍随法行性。入见至数是名见至补特伽罗。云何身证补特伽罗。答若补特伽罗。虽于八解脱身已证具足住。而未以慧永慧诸漏。是名身证补特伽罗。云何慧解脱补特伽罗。答若补特伽罗。虽于八解脱身未证具足住。而已以慧永尽诸漏。是名慧解脱补特伽罗。云何俱分解脱补特伽罗。答若补特伽罗。于八解脱身已证具足住。而复以慧永尽诸漏。是名俱解脱分补特伽罗。问何故名俱分解脱补特伽罗。答有二分障。一烦恼分障。二解脱分障。是名俱分。此补特伽罗于彼二分障。心俱解脱极解脱永解脱。是名俱分解脱补特伽罗。七定具者。云何为七。答一正见。二正思惟。三正语。四正业。五正命。六正勤。七正念。如是七种即七道支。应如彼相一一别说是名定具。问何故名定具。答定谓正定。由七道支资助围绕。令彼增盛具大势力。自在运转究竟圆满。故名定具。
　　七财者。云何为七。一者信财。二者戒财。三者惭财。四者愧财。五者闻财。六者舍财。七者慧财。云何信财。答如世尊说。苾刍当知。有圣弟子。于如来所修植净信根生安住。不为沙门或婆罗门或天魔梵或余世间如法引夺。是名信财。云何戒财。答如世尊说。苾刍当知。有圣弟子。离断在命。离不与取。离欲邪行。离虚诳语。离饮诸酒。是名戒财。云何惭财。答如世尊说。有具惭者。于可惭羞恶不善法。有诸杂染能感后有。有极炽然苦异熟果。能引后世生老死法。深起惭羞。是名惭财。云何愧财。答如世尊说。有住愧者。于可愧耻恶不善法。有诸杂染能感后有。有极炽然苦异熟果。能引后世生老死法。深生愧耻。是名愧财。云何闻财。答如世尊说。苾刍当知。有圣弟子。多闻闻持其闻积集。谓佛所说无上法要。初中后善文义巧妙。纯一圆满清白梵行。彼于如是无上法要。具足多闻能持语义。极善通利心无散乱见善通达。是名闻财。云何舍财。答如世尊说。苾刍当知。有圣弟子。于为悭垢所缠众中能离悭垢。虽住居家而心无著。能行惠舍能舒手施。常乐弃舍好设祠祀。惠舍具足。于行施时平等分布。是名舍财。云何慧财。答如世尊说。苾刍当知。有圣弟子。能如实知。此是苦圣谛。此是苦集圣谛。此是苦灭圣谛。此是趣苦灭道圣谛。是名慧财。此中世尊说伽他曰。
　　男子或女人　　具信戒惭愧
　　闻舍慧财者　　真富贵应知
　　我说彼大士　　不虚度一生
　　常生天人中　　受富贵妙乐

　　七力者。云何为七。答一信力。二精进力。三惭力。四愧力。五念力。六定力。七慧力。云何信力。答如世尊告诸苾刍言。有圣弟子。于如来所修植净信。乃至广说。是名信力。云何精进力。答如世尊说。为令已生恶不善法断故起欲。乃至广说四种正胜。是名精进力。云何惭力。答如世尊说。有具惭者。于可惭羞恶不善法。乃至广说。是名惭力。云何愧力。答如世尊说。有住愧者。于可愧耻恶不善法。乃至广说。是名愧力。云何念力。答如世尊说。于此内身住循身观。乃至广说四种念住。是名念力。云何定力。答如世尊说。离欲恶不善法。有寻有伺离生喜乐。初静虑具足住。广说乃至第四静虑具足住。是名定力。云何慧力。答如世尊告诸苾刍言。有圣弟子。能如实知此是苦圣谛。乃至广说。是名慧力。此中世尊说伽他曰。
　　若有诸苾刍　　具信勤惭愧
　　及念定慧力　　速得尽众苦


　　　　说一切有部集异门足论卷第十六



　　　　阿毗达磨集异门足论卷第十七

　　　　尊者舍利子说
　　　　三藏法师玄奘奉　诏译

　　七法品第八之二

　　七非妙法者云何为七。答一不信。二无惭。三无愧。四懈怠。五失念。六不定。七恶慧。云何不信。答诸不信不信性。不现前信性。不随顺不印可。不已忍乐。不当忍乐。不现忍乐心不清净。是名不信。云何无惭。答诸无惭乃至广说是名无惭。云何无愧。答诸无愧乃至广说是名无愧。云何懈怠。答诸下精进性。劣精进性。怯精进性。惧精进性。广说乃至心懈怠懈怠性。心不勇悍不勇悍性。是名懈怠。云何失念。答诸空念性虚念性失念性心外念性。是名失念。云何不定。答心散乱性。云何心散乱性。答诸心散性。若心乱性心躁扰性。心流荡性不一境性。不安住性。是名心散乱性。云何恶慧。答于不如理所引简择。执为如理所引。于如理所引简择。执为不如理所引。是名恶慧。如是七种名非妙法。问何缘是七名非妙法。答非妙谓非善士。此是彼法名非妙法。谓此诸法非善士边可获可得。此是彼士所有现有故。说是七名非妙法。
　　七妙法者云何为七。答一信二惭三愧四精进五念六定七慧。云何信。答诸信信性。现前信性随顺印可。已忍乐。当忍乐。现忍乐心清净。是名信。云何惭。答诸惭惭性。乃至广说是名惭。云何愧。答诸愧愧性。乃至广说是名愧。云何精进。答诸非下精进性。乃至广说是名精进。云何念。答诸念随念广说乃至。心明记性是名念。云何定。答诸心住广说乃至心一境性。是名定。云何慧。答于如理所引简择觉。为如理所引。于不如理所引简择觉。为不如理所引。是名慧。如是七种名为妙法。问何缘是七名为妙法。答妙谓善士。此是彼法故名妙法。谓此诸法唯善士边可获可得。此是彼士所有现有故。说是七名为妙法。
　　复有七非妙法者云何为七。答一不知法。二不知义。三不知时。四不知量。五不自知。六不知众。七不知补特伽罗有胜有劣。不知法者。谓不了知如来教法。谓契经应诵记说伽他自说因缘譬喻本事本生方广希法论议。是名不知法。不知义者。谓不了知彼彼语义。谓如是如是语。有如是如是义。是名不知义。不知时者。谓不了知是时非时。谓此时应修止相。此时应修举相。此时应修舍相等。是名不知时。不知量者。谓不了知种种分量。谓所饮所食所尝所啖。若行若住若坐若卧。若睡若觉若语若默。若解劳闷等所有分量。是名不知量。不自知者。谓不了知自德多少。谓自所有若信若戒。若闻若舍若慧若教。若证若念若族姓若辩才等。是名不自知。不知众者。谓不了知众会胜劣。谓此是刹帝利众。此是婆罗门众。此是长者众。此是居士众。此是沙门众。此是外道众。我于此中应如是行。应如是住。应如是坐。应如是语。应如是默等。是名不知众。不知补特伽罗有胜有劣者。谓不了知补特伽罗德行胜劣。谓如是如是补特伽罗。有如是如是德行或胜或劣。是名不知补特伽罗有胜有劣。如是七种名非妙法。问何缘是七名非妙法。答非妙谓非善士。此是彼法名非妙法。谓此诸法非善士边可获可得。此是彼士所有现有故。说是七名非妙法。复有七妙法者。云何为七。答一知法。二知义。三知时。四知量。五自知。六知众。七知补特伽罗有胜有劣。知法者。谓正了知如来教法。谓契经应诵记说伽他自说因缘譬喻本事本生方广希法论议。是名知法。知义者。谓正了知彼彼语义。谓如是如是语。有如是如是义。是名知义。知时者。谓正了知是时非时。谓此时应修止相。此时应修举相。此时应修舍相等。是名知时。知量者。谓正了知种种分量。谓所饮所食所尝所啖。若行若住若坐若卧。若睡若觉若语若默。若解劳闷等所有分量是名知量。自知者。谓正了知自德多少。谓自所有若信若戒若闻若舍。若慧若教若证若念。若族姓若辩才等。是名自知。知众者。谓正了知众会胜劣。谓此是刹帝利众。此是婆罗门众。此是长者众。此是居士众。此是沙门众。此是外道众。我于此中应如是行。应如是住。应如是坐。应如是语。应如是默等。是名知众。知补特伽罗有胜有劣者。谓正了知补特伽罗德行胜劣。谓如是如是补特伽罗。有如是如是德行或胜或劣。是名知补特伽罗有胜有劣。如是七种名为妙法。问何缘是七名为妙法。答妙谓善士。此是彼法故名妙法。谓此诸法唯善士边可获可得。此是彼士所有现有。故名妙法。七识住者。云何为七。答有色有情种种身种种想。如人及一分天。是名第一识住。有色有情种种身一种想。如梵众天劫初起位。是名第二识住。有色有情一种身种种想如光音天。是名第三识住。有色有情一种身一种想如遍净天。是名第四识住。无色有情超一切色想灭有对想。不思惟种种想入无边空空无边处具足住。如空无边处天。是名第五识住。无色有情超一切空无边处。入无边识识无边处具足住。如识无边处天是名第六识住。无色有情超一切识无边处入无所有无所有处具足住。如无所有处天。是名第七识住。此中有色者。谓彼有情有色。施设有色身。有有色处有有色界。有色蕴故名有色。有情者。谓谛义胜义。虽诸有情不可获不可得无所有非现有。而依蕴界处假立有情。诸想等想施设言说转。谓有情人意。生儒童命者生者养者士夫补特伽罗。故名有情。种种身者。谓彼有情有种种显色身。种种相种种形非一显色。非一相非一形。故名种种身。种种想者。谓彼有情有乐想苦想不苦不乐想。故名种种想。如人及一分天者。谓总显示人及欲界天。故名如人及一分天。是名第一者渐次顺次相续次第数为第一。识住者云何识住。答即此所系。所有色受想行识蕴总名识住。有色者。谓彼有情有色施设有色身。有有色处有有色界。有色蕴故名有色。有情者。谓谛义胜义。虽诸有情不可获不可得无所有非现有。而依蕴界处假立有情诸想等想。施设言说转。谓有情人意生儒童命者生者养者士夫补特伽罗。故名有情种种身者。谓彼有情有种种显色身。种种相种种形非一。显色非一相非一形故。名种种身。一种想者。谓诸有情有时有分。于此世界劫将坏时。多往生上光音等天众同分中。于彼具足意成色身根无缺减。支分圆满形显清净。喜为所啖喜为所食。长寿久住有时有分。于此世界劫初成时。于下空中有空宫殿欻然而起。有一有情由寿尽故业尽故福尽故。先从光音等天众同分没。生下梵世空宫殿中。独一无二无诸侍者长寿久住。时彼有情长时住已。欻然生爱及生不乐。作如是念。云何当令诸余有情生我同分为我伴侣。当彼有情起此心愿。有余有情亦寿尽故业尽故福尽故。复从光音等天众同分没。生下梵宫与前有情共为伴侣。时前生者便作是念。我先于此独一无二见寿久住。长时住已欻然生爱及生不乐。作如是念。云何当令诸余有情生我同分为我伴侣。我起如是心愿之时。是诸有情便生此处。满我意愿为我伴侣。是故当知此有情类是我所化。我于此类及余世间。是自在者作者化者。生者起者是真父祖。时诸有情亦作是念。我等曾见如是有情。独一无二长寿久住。时彼有情长时住已。欻然生爱及生不乐。作如是念。云何当令诸余有情生我同分为我伴侣。于彼正起此心愿时。我等便生彼同分内为彼伴侣。由斯我等是彼所化。彼于有情及世间物。是自在者作者化者。生者起者是真父祖。故名一想。如梵众天者。谓此义中总显生在梵众等天。有种种身唯有一想。劫初起住者。谓劫初生时是名第二者。渐次顺次相续次第数为第二。识住者。云何识住。答即此所系所有色受想行识蕴。总名识住。有色者。谓彼有情有色施设。有色身有有色处有有色界有色蕴。故名有色。有情者。谓谛义胜义。虽诸有情不可获不可得无所有非现有。而依蕴界处假立有情。诸想等想施设言说转。谓有情人意生儒童命者生者养者士夫补特伽罗。故名有情。一种身者。谓彼有情有一显色身一种相一种形。无种种显色。无种种相无种种形。故名一种身。种种想者。谓彼有情有乐想不苦不乐想故。名种种想。如光音天者。谓总显示光音等天。是名第三者。渐次顺次相续次第数为第三。识住者云何识住。答即此所系。所有色受想行识蕴。总名识住。有色者。谓彼有情有色施设。有色身有有色处有有色界有色蕴。故名有色。有情者。谓谛义胜义。虽诸有情不可获不可得无所有非现有。而依蕴界处假立有情。诸想等想施设言说转。谓有情人意生儒童命者生者养者士夫补特伽罗。故名有情。一种身者。谓彼有情有一显色身一种相一种形。无种种显色。无种种相。无种种形。故名一种身。一种想者。谓彼有情唯有乐想故名一种想。如遍净天者。谓总显示遍净等天。是名第四者。渐次顺次相续次第数为第四。识住者云何识住。答即此所系。所有色受想行识蕴。名识住。无色者谓彼有情无色施设。无色身无有色处。无有色界无色蕴。故名无色。有情者。谓谛义胜义。虽诸有情不可获不可得无所有非现有。而依蕴界处假立有情。诸想等想施设言说转。谓有情人意生儒童命者生者养者士夫补特伽罗。故名有情。超一切色想者。谓超一切眼识身相应想。灭有对想者。谓灭四识身相应想。不思惟种种想者。谓无五身识所引意识相应。缘色等种种障碍定想。入无边空空无边处具足住。如空无边处天者。谓总显示空无边天。是名第五者。渐次顺次相续次第数为第五。识住者。云何识住。答即此所系。所有受想行识蕴。总名识住。无色者。谓彼有情无色施设。无色身无有色处无有色界。无色蕴故名无色。有情者谓谛义胜义。虽诸有情不可获不可得无所有非现有。而依蕴界处假立有情。诸想等想施设言说转。谓有情人意生儒童命者生者养者士夫补特伽罗。故名有情。超一切空无边处入无边识识无边处具足住。如识无边处天者。谓总显示识无边处天。是名第六者。渐次顺次相续次第数为第六。识住者。云何识住。答即此所系。所有受想行识蕴。总名识住。无色者。谓彼有情无色施设。无色身无有色处无有色界。无色蕴故名无色。有情者。谓谛义胜义。虽诸有情不可获不可得无所有非现有。而依蕴界处假立有情。诸想等想施设言说转。谓有情人意生儒童命者生者养者士夫补特伽罗。故名有情。超一切识无边处。入无所有无所有处具足住。如无所有处天者。谓总显示无所有处天。是名第七者。渐次顺次相续次第数为第七。识住者云何识住。答即此所系。所有受想行识蕴。总名识住。
　　七随眠者。云何为七。答一欲贪随眠。二嗔随眠。三有贪随眠。四慢随眠。五无明随眠。六见随眠。七疑随眠。云何欲贪随眠。答若于诸欲诸贪等贪。乃至广说是名欲贪随眠。云何嗔随眠。答若于有情欲为损害。乃至广说是名嗔随眠。云何有贪随眠。答于色无色诸贪等贪。乃至广说是名有贪随眠。云何慢随眠。答诸慢恃执。乃至广说是名慢随眠。云何无明随眠。答三界无智是名无明随眠。云何见随眠。答五见是名见随眠。谓有身见边执见邪见见取戒禁取。如是五见名见随眠。云何疑随眠。答于谛犹豫。是名疑随眠。
　　七无过失事者。云何为七。具寿当知有圣弟子。于如来所修植净信根生安住。不为沙门或婆罗门。或天魔梵或余世间如法引夺。是名第一无过失事。复次具寿有圣弟子。安住净戒精勤守护。别解脱律仪轨则所行无不具足。于微小罪见大怖畏。受学学处常无毁犯。是名第二无过失事。复次具寿有圣弟子。亲近善友善为伴侣。与善交通。是名第三无过失事。复次具寿有圣弟子。乐居闲寂具二远离。谓身远离及心远离。是名第四无过失事。复次具寿有圣弟子。勤精进住有势有勤有勇坚猛。于诸善法常不舍轭。是名第五无过失事。复次具寿有圣弟子。具念安住成就最胜常委念支。久作久说皆能忆念。是名第六无过失事。复次具寿有圣弟子。具慧安住成就世间。有出没慧圣慧出慧善通达慧。彼所作慧正尽苦慧。是名第七无过失事。于如来所修植净信者云何如来。答应正等觉说名如来。云何净信。答若依出离远离所生善法诸信信性。广说乃至心清净性故名净信。即此净信于如来所。已修植当修植现修植。是故说为于如来所修植净信根生等言。如前广说。是名第一者。渐次顺次相续次第数为第一。无过失事者。谓能显示清净永断。安住净戒者。云何净戒。答诸所作业。谓身律仪语律仪命清净是名净戒。安住者。谓成就净戒修行胜行进趣契会。故名安住。精勤守护别解脱律仪者。云何别解脱。答谓诸如来应正等觉广说。乃至佛薄伽梵自知自见。为诸苾刍半月半月。常所宣说别解脱契经。是名别解脱。问何缘说此名别解脱。答最胜善法由此为门此为上首此为初缘。别行别住由斯故立别解脱名。精勤守护此律仪者。谓于如是别解脱法。恒随作恒随转。由斯故说精勤守护别解脱律仪。轨则所行无不具足者。谓诸苾刍众有五非轨则及五非所行。云何名为五非轨则。答一他胜罪。二众余罪。三堕煮罪。四别首罪。五恶作罪。云何名为五非所行。答一国王家。二执恶家。三淫女家。四音乐家。五酤酒家。诸圣弟子于此所说五非轨则五非所行常乐远离止息弃舍。于正轨则及正所行具足成就。由斯故说轨则所行无不具足。于微小罪见大怖畏者。谓于小罪起极怖想。由斯故说于微小罪见大怖畏。受学学处常无毁犯者。谓圣弟子不作是念。我于如是如是学处应勤修学。我于如是如是学处不勤修学。诸圣弟子常作是念。一切如来应正等觉。广说乃至佛薄伽梵自知自见。凡所制立一切学处。我皆受学常无毁犯。由斯故说受学学处常无毁犯。是名第二者。渐次顺次相续次第数为第二。无过失事者。谓能显示清净永断。亲近善友者。云何善友答一切如来应正等觉。及佛弟子皆名善友。复次若有补特伽罗具戒具德。乃至广说故名善友。于斯善友亲近等亲近极亲近。随顺承奉供养恭敬。是故说为亲近善友。云何名为善为伴侣。答于断生命。若不与取。若欲邪行。若虚诳语。若饮诸酒。皆能远离止息弃舍。厌患永断说名谓善。与此善者为伴为侣。随顺趣向身心无二。是故说为善为伴侣。云何名为与善交通。答若于具信具戒多闻具舍具慧。随转随属随顺不逆。是故说为与善交通。复次若于具足出离远离善法。随转随属随顺不逆。是故说为与善交通。复次若于具足出离远离善法。一乐一欲一喜一爱。同乐同欲同喜同爱。是故说为与善交通。是名第三者。渐次顺次相续次第数为第三。无过失事者。谓能显示清净永断。乐居闲寂者。云何名为乐居闲寂。答诸空迥舍皆名闲寂。若住此中欢喜爱乐。不生愁思心无厌怖。是故说为乐居闲寂。具二远离谓身远离乃心远离者。谓住此中能勤修学。内心寂止不离静虑。成就妙观长空迥舍勤修自义。能勤修学内心寂止者。谓住此中能勤精进。修学世间四种静虑。不离静虑者谓于世间。四种静虑常勤思慕。不下不劣。无怯无断是故说为不难静虑。成就妙观者。谓于世间四种静虑。相应妙慧具足成就。是故说为成就妙观。长空迥舍者。谓住闲寂空迥舍中。由简择力欢喜爱乐。不生愁思心无厌怖。增长身心及诸善法。是故说为长空迥舍。勤修自义者。谓诸爱尽。离灭涅槃名最上义亦名自义。于如是义精勤修学求疾证得。是故说为勤修自义。是名第四者。渐次顺次相续次第数为第四。无过失事者。谓能显示清净增语勤精进住者。云何精进。答若于出离远离所生善法。精勤勇猛势用策励。不可制伏策心相续是名精进。由彼成就如是精进。于所修习能行胜行进趣证会。是故说为勤精进。住有势者。谓彼上品精进圆满故名有势。有勤者。谓即显示精进坚固故名有勤。有勇坚猛者。谓由成就精进力故。勇决而取坚住而取猛利而取。诸有所取是善非恶。随所取相守护不舍。如获他国善能守护。是故说为有勇坚猛。于诸善法常不舍轭者。谓于善法不舍勤勇。炽然精进无间无断。是故说为于诸善法常不舍轭。是名第五者。渐次顺次相续次第数为第五。无过失事者。谓能显示清净增语。具念安住者。云何为念。答若依出离远离所生善法诸念随念。乃至广说是名为念。成就最胜常委念支者。谓八支圣道说名常委。此念是彼一支所摄。谓正念支。是故说为成就最胜常委念支。久作久说皆能忆念者。谓由此念于曾更事。不忘不失令心明记。是故记为久作久说皆能忆念。是名第六者。渐次顺次相续次第数为第六。无过失事者。谓能显示清净增语。具慧安住者。云何名慧。答若依出离远离所生善法。于诸法相能简择极简择。广说乃至毗钵舍那。是名为慧言安住者。谓由成就如是慧故。于诸法相能行胜行进趣证会。由斯故说具慧安住。成就世间有出没慧者。世间谓五取蕴。云何为五。谓色取蕴受想行识取蕴。彼由成就如是慧故。能如实知此五取蕴生及变坏。由斯故说成就世间有出没慧。言圣慧者。有二种圣。一者善故圣。二者无漏故圣。此慧具由二种圣故。说名为圣故名圣慧。言出慧者。谓彼成就如是慧故。能出离欲界及能出离色无色界。故名出慧。善通达慧者。谓彼成就如是慧故。于苦集灭道谛由苦集灭道相。能通达善通达各别通达。是故名为善通达慧。彼所作慧者。谓彼所引学无间道所有胜慧。此中说为彼所作慧。正尽苦慧者云何名正。答因故门故理趣故行相故说名为正。尽苦慧者。五取蕴名为苦。此慧能令五取蕴尽等尽遍尽。证永尽故名尽苦慧。是名第七者。渐次顺次相续次第数为第七。无过失事者。谓能显示清净增语。此中世尊说伽他曰。
　　具信戒善友　　居寂乐精勤
　　成就念正知　　名七无过事

　　七止诤法者。云何为七。答一现前毗柰耶。二忆念毗柰耶。三不痴毗柰耶。四求彼自性毗柰耶。五取多人语毗柰耶。六取自言持毗柰耶。七如草覆地毗柰耶。如是名为七止诤法。问何缘是七名止诤法。答诤谓彼此斗讼违诤。由斯七法随一现前。令所起诤皆调止息。由此因缘名止诤法。

　　　　说一切有部集异门足论卷第十七



　　　　阿毗达磨集异门足论卷第十八

　　　　尊者舍利子说
　　　　三藏法师玄奘奉　诏译

　　八法品第九之一

　　时舍利子复告众言。具寿当知。佛于八法自善通达现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。八法云何。嗢柁南曰。
　　道支数取施　　懈怠精进福
　　众世法解脱　　胜处各八种

　　有八道支。八补特伽罗。八种施。八懈怠事。八精进事。八福生。八种众。八世法。八解脱。八胜处。
　　八道支者。云何为八。答一正见二正思惟三正语四正业五正命六正勤七正念八正定。此八道支如前广说。
　　八补特伽罗者。云何为八。答一证预流果向。二证预流果。三证一来果向。四证一来果。五证不还果向。六证不还果。七证阿罗汉果向。八证阿罗汉果。如是八种补特伽罗。如法蕴论广说其相。
　　八种施者。云何为八。答一随至施。二怖畏施。三报恩施。四求报施。五习先施。六要名施。七希天施。八为庄严心为资助心。为资瑜伽为得通慧。菩提涅槃上义故施。云何随至施。答如有一类施邻近者。施亲近者。施现至者。谓作是念。云何乞者现来至此而不施耶。是名随至施。云何怖畏施。答如有一类有怖故施有畏故施。由怖畏缠而行惠施。彼作是念若不行施。勿有如是如是衰损。是名怖畏施。云何报恩施。答如有一类作是念言。彼既曾施我如是如是物。我亦应施彼如是如是物。岂得彼恩而不酬报。是名报恩施。云何求报施。答如有一类作是念言。我今若施彼如是如是物。彼亦当施我如是如是物。期他反报而行惠施。是名求报施。云何习先施。答如有一类作是念言。我之父祖常行惠施。我家长夜惠施无断。我今生在信家施家。我家本来常乐布施。我若不施便断种族。为护种族而行惠施。是名习先施。云何要名施。答如有一类为得广大妙善称誉声颂美名。遍诸方域而行惠施。是名要名施。云何希天施。答如有一类希求生天胜异熟果。而行惠施。谓我命终当生天上。由今布施受天妙乐。是名希天施。云何为庄严心为资助心为资瑜伽为得通慧菩提涅槃上义故施。答如有一类作是念言。我心长夜为贪嗔痴之所杂染。心杂染故有情杂染。心清净故有情清净。若行惠施便发起欣。欣故生喜心喜故身轻安。身轻安故受乐。受乐故心定。心定故如实知见。如实知见故生厌。厌故能离。离故得解脱。解脱故证涅槃。如是布施渐次增长诸胜妙法。展转证得菩提涅槃微妙上义。世尊于此说伽他言。
　　于众相圆满　　所舍离悭贪
　　施质直应时　　必获于大果
　　智者善净心　　施可祠可爱
　　以心清净故　　遂证得于欣
　　即从此欣心　　复发生胜喜
　　由此心喜故　　又起身轻安
　　从此身轻安　　智者心受乐
　　由心受乐故　　定心一境转
　　依如是胜定　　心净无染浊
　　调顺有堪能　　发如实知见
　　由如实知见　　便厌患于身
　　既厌患于身　　智者正能离
　　以能远离故　　解脱贪嗔痴
　　智者自应知　　梵行立生尽
　　如是大利益　　应知由布施
　　若缘此修行　　必证得常乐

　　八懈怠事者云何为八。具寿当知如有一类。依止城邑或聚落住。于日初分著衣持钵。入城邑等巡行乞食。彼乞食时作如是念。愿得美妙众多饮食。若不遂心便作是念。我食既少身力羸劣。不能进修所修胜行。且应偃卧以自将息。作是念已遂不精勤。求得未得求至未至求证未证。是名第一懈怠事。复次具寿如有一类。依止城邑或聚落住。于日初分著衣持钵。入城邑等巡行乞食。彼乞食时作如是念。愿得美妙众多饮食。若得遂心便作是念。我食既多身饱闷重。不能进修所修胜行。且应偃卧以自将息。作是念已遂不精勤。求得未得求至未至求证未证。是名第二懈怠事。复次具寿如有一类。昼营事业作如是念。我于昼时既营事业身力劳倦。今于夜分不能进修行修胜行。且应偃卧以自将息。作是念已遂不精勤。求得未得求至未至求证未证。是名第三懈怠事。复次具寿如有一类。期至明日作诸事业。便作是念。我既明日当作事业。不应进修所修胜行。且应偃卧长养身力。作是念已遂不精勤。求得未得求至未至求证未证。是名第四懈怠事。复次具寿如有一类。昼行道路作如是念。我于昼时既行道路身力劳倦。今于夜分不能进修所修胜行。且应偃卧以自将息。作是念已遂不精勤。求得未得求至未至求证未证。是名第五懈怠事。复次具寿如有一类。期至明日当行道路。便作是念。我既明日当行道路。不应进修所修胜行。且应偃卧长养身力。作是念已遂不精勤。求得未得求至未至求证未证。是名第六懈怠事。复次具寿如有一类。正为病苦之所婴缠作如是念。我正病苦之所婴缠。身力羸劣不任进修所修胜行。且应偃卧以自将息。作是念已遂不精勤。求得未得求至未至求证未证。是名第七懈怠事。复次具寿如有一类。病苦婴缠虽愈未久。作如是念我遭病苦之所婴缠。虽愈未久身力羸劣。不任进修所修胜行。且应偃卧以自将息。作是念已遂不精勤。求得未得求至未至求证未证。是名第八懈怠事。如是八种名懈怠事。问何缘此八名懈怠事。答懈怠者谓懈惰。由斯八事未生而生生已倍复增长广大。由此因缘名懈怠事。
　　八精进事者云何为八。具寿当知如有一类。依止城邑或聚落住。于日初分著衣持钵。入城邑等巡行乞食。彼乞食时作如是念。愿得美妙众多饮食。若不遂心便作是念。我食虽小而身轻利。堪能进修所修胜行。作是念已精进炽然。求得未得求至未至求证未证。是名第一精进事。复次具寿如有一类。依止城邑或聚落住。于日初分著衣持钵。入城邑等巡行乞食。彼乞食时作如是念。愿得美妙众多饮食。若得遂心便作是念。我食既多身力强盛。堪能进修所修胜行。作是念已精进炽然。求得未得求至未至求证未证。是名第二精进事。复次具寿如有一类。昼营事业作如是念。我于昼时既营事业。无暇修学大师圣教。今于夜分应自策勤补先间缺。作是念已精进炽然。求得未得求至未至求证未证。是名第三精进事。复次具寿如有一类。期至明日作诸事业。便作是念我既明日。当作事业无暇修学大师圣教。今于夜分应预精勤补当间缺。作是念已精进炽然。求得未得求至未至求证未证。是名第四精进事。复次具寿如有一类。昼行道路作如是念。我于昼时既行道路。无暇修学大师圣教。今于夜分应自策勤补先间缺。作是念已精进炽然。求得未得求至未至求证未证。是名第五精进事。复次具寿如有一类。期至明日当行道路。便作是念。我既明日当行道路。无暇修学大师圣教。今于夜分应预精勤补当间缺。作是念已精进炽然。求得未得求至未至求证未证。是名第六精进事。复次具寿如有一类。正为病苦之所婴缠。便作是念。我既病苦之所婴缠。或有是处因斯病苦之所婴缠。便舍身命于大师教空无所得。作是念已精进炽然。求得未得求至未至求证未证。是名第七精进事。复次具寿如有一类。病苦婴缠虽愈未久。作如是念。我遭病苦之所婴缠。虽愈未久或有是处病苦还起。因斯病苦便舍身命。于大师教空无所得。作是念已精进炽然。求得未得求至未至求证未证。是名第八精进事。如是八种名精进事。问何缘此八名精进事。答精进者谓策励。由此八事未生而生。生已倍复增长广大。由此因缘名精进事。
　　八福生者云何为八。具寿当知如有一类。施诸沙门或婆罗门。贫穷苦行道行乞者苦行。衣服饮食及诸香华。房舍卧具并灯明等资生什物。见富贵人便作是念。由此布施所集善根。愿我来生当得如是富贵人类。彼于此心若习若修若多所作。由彼于心若习若修若多所作。先虽爱乐下劣諠杂。后便欣求胜妙寂静。彼有是处身坏命终。还生人中。得富贵类。虽受富贵自在安乐。而具尸罗心愿清净。先人身中尸罗净故。是名第一福生。如愿生人得富贵类。如是愿生四大王众天。三十三天。夜摩天。睹史多天。乐变化天。他化自在天。梵众天。应知亦尔。然梵众天有差别者应说离欲。此中是名第一乃至第八者。渐次顺次相续次第数为第一乃至第八。言福生者问何故说此名为福生。答摄受福果生于此处。故名福生。
　　八种众者云何为八。答一刹帝利众。二婆罗门众。三长者众。四沙门众。五四大王众天众。六三十三天众。七魔天众。八梵天众。云何刹帝利众。答显示彼色显示彼蕴显示彼部。是名刹帝利众。乃至梵众广说亦尔。
　　八世法者云何为八。答一得二不得三毁四誉五称六讥七苦八乐。云何名得。答若于可爱色声香味触。衣服饮食卧具病缘。医药资生什物。诸得别得已得当得。是名为得。云何不得。答若于可爱色声香味触。衣服饮食卧具病缘。医药资生什物。诸不得不别得不已得不当得。是名不得。云何名毁。答诸有隐背不现在前。不称不赞不叹不美。亦不揄扬言。彼信戒闻舍慧等皆不具足。是名为毁。云何名誉。答诸有隐背不现在前。称赞叹美亦复揄扬言。彼信戒闻舍慧等悉皆具足。是名为誉。云何名称。答诸不隐背正现在前。不诃不毁不骂不辱。称赞叹美亦复揄扬言。汝信戒闻舍慧等悉皆具足。故名为称。云何名讥。答诸不隐背正现在前。诃毁骂辱不称不赞。不叹不美亦不揄扬言。汝信戒闻舍慧等皆不具足。是名为讥。云何名苦。答顺苦受触所触故。生身及心苦不平等受受类所摄。是名为苦。云何名乐。答顺乐受触所触故。生身及心乐是平等受受类所摄。是名为乐。世尊于此说伽他言。
</div>
    <div class="pagination">
<a href="阿毗达磨集异门足论_page7.html">上一页</a><a href="阿毗达磨集异门足论.html">1</a><a href="阿毗达磨集异门足论_page2.html">2</a><a href="阿毗达磨集异门足论_page3.html">3</a><a href="阿毗达磨集异门足论_page4.html">4</a><a href="阿毗达磨集异门足论_page5.html">5</a><a href="阿毗达磨集异门足论_page6.html">6</a><a href="阿毗达磨集异门足论_page7.html">7</a><span class="current-page">8</span><a href="阿毗达磨集异门足论_page9.html">9</a><a href="阿毗达磨集异门足论_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
