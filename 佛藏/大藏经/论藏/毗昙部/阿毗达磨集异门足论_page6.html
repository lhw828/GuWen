<!DOCTYPE html>
<html>
 <head>
  <meta charset="utf-8"/>
  <title>
   阿毗达磨集异门足论 - 第 6 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阿毗达磨集异门足论 - 第 6 页/共 9 页
  </h1>
  <div class="content">
   布施及爱语　　利行与同事
　　如应处处说　　普摄诸世间
　　如是四摄事　　在世间若无
　　子于其父母　　亦不欲孝养
　　以有摄事故　　有法者随转
　　故得大体者　　观益而施设

　　四生者。一卵生二胎生三湿生四化生。云何卵生。答若诸有情从卵而生。谓在卵[穀-禾+卵]先为卵[穀-禾+卵]之所缠裹。后破卵[穀-禾+卵]方得出生。此复云何。如鹅雁孔雀鸜鹆鹦鹉春鹦离黄命命鸟等。及一类龙一类妙翅并一类人。复有所余诸有情类从卵而生。谓在卵[穀-禾+卵]先为卵[穀-禾+卵]之所缠裹。后破卵[穀-禾+卵]方出生者皆名卵生。云何胎生。答若诸有情从胎而生谓在胎藏先为胎藏之所缠裹。后破胎藏方得出生。此复云何。如象马驼牛驴羊鹿水牛猪等。及一类龙一类妙翅一类鬼一类人。复有所余诸有情类从胎而生。谓在胎藏先为胎藏之所缠裹。后破胎藏方出生者皆名胎生。云何湿生。答若诸有情展转温暖。展转润湿展转集聚。或依粪聚或依注道。或依秽厕或依腐肉。或依陈粥或依丛草。或依稠林或依草庵。或依叶窟或依池沼。或依陂湖或依江河。或依大海润湿地等方得出生。此复云何。如蟋蟀飞蛾蚊虻蠓蚋麻生虫等。及一类龙一类妙翅并一类人。复有所余诸有情类展转温暖广说乃至或依大海润湿地等。方得生者皆名湿生。云何化生。答若诸有情支分具足根不缺减。无所依托欻尔而生。此复云何。谓一切天一切地狱一切中有。及一分龙一分妙翅一分鬼一分人。复有所余诸有情类。支分具足根不缺减。无所依托欻尔生者皆名化生。
　　四得自体者。一有得自体。唯可自害非可他害。二有得自体。唯可他害非可自害。三有得自体。自他俱可害。四有得自体。自他俱不可害。云何有得自体唯可自害非可他害。答若诸有情自有势力。能断自命他无势力能断其命。此复云何。谓有欲界戏忘念天或时游戏最极娱乐。经于多时身疲念失。由此缘故则便命终。复有欲界意愤恚天。或时忿怒最极愤懑。角眼相视经于多时。由此缘故则便殒没。复有所余诸有情类。自有势力能断自命。他无势力能断其命。是名有得自体唯可自害非可他害。云何有得自体唯可他害非可自害。答若诸有情自无势力能断自命。他有势力能断其命。此复云何。谓处卵[穀-禾+卵]或母胎中。若羯剌蓝。若頞部昙。若闭尸。若键南。若钵罗奢佉。诸根未满诸根未熟。复有所余诸有情类。自无势力能断自命。他有势力能断其命。是名有得自体。唯可他害非可自害。云何有得自体。自他俱可害。答若诸有情自有势力能断自命。他亦有势力能断其命。此复云何。谓象马驼牛驴羊鹿水牛猪等。复有所余诸有情类。自有势力能断自命。他亦有势力能断其命。是名有得自体。自他俱可害。云何有得自体。自他俱不可害。答若诸有情自无势力能断自命。他亦无势力能断其命。此复云何。谓一切色无色界天。住无想定灭定慈定中有有情。住最后有诸有情类。佛使佛记诸转轮王。及轮王母怀彼胎时。后身菩萨及菩萨母怀彼胎时。殑耆罗嗢怛罗婆罗痆斯长者子。王舍城长者子。耶舍童命哀罗伐拏龙王。善住龙王。婆罗呼马王。琰摩王等一切地狱。复有所余诸有情类。自无势力能断自命。他亦无势力能断其命。是名有得自体自他俱不可害。
　　第五嗢柁南曰。
　　五四法有八　　谓流利趣苦
　　四语恶妙行　　四非圣圣言

　　有顺流行等四补特伽罗。自利行等四补特伽罗。从闇趣闇等四补特伽罗。自苦等四补特伽罗。四语恶行。四语妙行。四非圣言。四圣言。顺流行等四补特伽罗者。一顺流行补特伽罗。二逆流行补特伽罗。三自住补特伽罗。四到彼岸补特伽罗。云何顺流行补特伽罗。答如世尊说苾刍当知。世有一类补特伽罗。染习诸欲造不善业。是名顺流行补特伽罗。问何故名顺流行补特伽罗。答爱是生死流。此补特伽罗顺彼趣。彼临至于彼。是彼道路是彼行迹。故名顺流行补特伽罗。云何逆流行补特伽罗。答如世尊说苾刍当知。世有一类补特伽罗。于贪嗔痴为性猛利。数数厌患贪嗔痴生作意忧苦。彼由厌患作意忧苦。乃至命终常勤修习。纯一圆满清白梵行。是名逆流行补特伽罗。问何故名逆流行补特伽罗。答爱是生死流。此补特伽罗于断爱法。随顺趣向临至于彼。是彼道路是彼行迹。故名逆流行补特伽罗。云何自住补特伽罗。答如世尊说苾刍当知。世有一类补特伽罗。住阿练若或居树下或处空闲。若习若修若多所作若正思惟。证得如是寂静心定。随此定心断五顺下分结当受化生。即于彼处得般涅槃。不复退还生此欲界。是名自住补特伽罗。问何故名自住补特伽罗。答此补特伽罗自住化生界得般涅槃。不复退还生此欲界。故名自住补特伽罗。云何到彼岸补特伽罗。答如世尊说苾刍当知。世有一类补特伽罗。住阿练若或居树下或处空闲。若习若修若多所作。若正思惟证得如是寂静心定。随此定心永尽诸漏证得无漏。心慧解脱于现法中自证通慧。具足领受能正了知。我生已尽梵行已立。所作已办不受后有。是名到彼岸补特伽罗。问何故名到彼岸补特伽罗。答生死有身名为此岸。爱尽离染永灭涅槃名为彼岸。此补特伽罗于彼爱尽离染永灭。涅槃彼岸能得能获能触能证故。名到彼岸补特伽罗。如世尊说。
　　于欲未伏离　　没欲界爱中
　　我说名顺流　　数数受生死
　　若安住正念　　不染习欲恶
　　厌舍欲忧苦　　我说名逆流
　　学断五烦恼　　满无退五法
　　得心胜定根　　我说名自住
　　普于胜劣法　　解脱灭无余
　　智者至世边　　我说到彼岸

　　自利行等四补特伽罗者。一有补特伽罗有自利行无利他行。二有补特伽罗有利他行无自利行。三有补特伽罗有自利行亦有利他行。四有补特伽罗无自利行亦无利他行。云何有补特伽罗有自利行无利他行。答如世尊说苾刍当知。世有一类补特伽罗。自于诸善法有速谛察忍。彼于诸法为知义故为知法故。精勤修习法随法行和敬行随法行。而言词不调善语具不圆满。亦不成就上首语美妙语。显了语易解语。无依语无尽语。乃至于义为令他知。不能示现不能教导。不能赞励不能庆慰不能赞叹。示现教导赞励庆慰。修善者者。不能勤为四众说法。是名有补特伽罗有自利行无利他行。云何有补特伽罗有利他行无自利行。答如世尊说苾刍当知。世有一类补特伽罗。自于诸善法无速谛察忍。彼于诸法不为知义不为知法。不勤修习法随法行和敬行随法行。而言词调善语具圆满。亦成就上首语美妙语。显了语易解语。无依语无尽语。乃至于义为令他知。能示现能教导能赞励能庆慰。亦能赞叹。示现教导赞励庆慰。修善者者。亦能勤为四众说法。是名有补特伽罗有利他行无自利行。云何有补特伽罗有自利行亦有利他行。答如世尊说苾刍当知。世有一类补特伽罗。自于诸善法有速谛察忍。彼于诸法为知义故为知法故。精勤修习法随法行。和敬行随法行。言词调善语具圆满。亦成就上首语美妙语。显了语易解语。无依语无尽语。乃至于义为令他知。能示现能教导能赞励能庆慰。亦能赞叹示现教导赞励庆慰。修善者者。亦能勤为四众说法。是名有补特伽罗有自利行亦有利他行。云何有补特伽罗。无自利行亦无利他行。答如世尊说苾刍当知。世有一类补特伽罗。自于诸善法无速谛察忍。彼于诸法不为知义不为知法。不勤修习法随法行。和敬行随法行。言词不调善语具不圆满。亦不成就上首语美妙语。显了语易解语乃至于义为令他知。不能示现不能教导不能赞励。不能庆慰不能赞叹。示现教导赞励庆慰。修善者者。不能勤为四众说法。是名有补特伽罗无自利行亦无利他行。从闇趣闇等四补特伽罗者。一有补特伽罗从闇趣闇。二有补特伽罗从闇趣明。三有补特伽罗从明趣闇。四有补特伽罗从明趣明。云何有补特伽罗从闇趣闇。答如世尊说苾刍当知。世有一类补特伽罗。生贫贱家谓旃荼罗家。补羯娑家工巧家妓乐家。及余随一种姓。秽恶贫穷困苦衣食乏少下贱家生。形色丑陋人所轻贱。众共策使是名为闇。彼依此闇造身恶行。造语恶行造意恶行。彼由如是恶行因缘。身坏命终堕险恶趣生地狱中。当知如是补特伽罗。譬如有人从黑闇处往黑闇处。从粪秽厕堕粪秽厕。从恶瀑流入恶瀑流。脱一牢狱趣一牢狱。用臭秽血洗臭秽血。依贫贱身造恶行者亦复如是。是名从闇趣闇补特伽罗。云何从闇趣明补特伽罗。答如世尊说苾刍当知。世有一类补特伽罗。生贫贱家谓旃荼罗家。广说乃至是名为闇。彼依此闇造身妙行造语妙行造意妙行。彼由如是妙行因缘。身坏命终超升善趣生于天中。当知如是补特伽罗。譬如有人从地上隥从隥上座。从座上舆从舆上马。从马上象从象升殿。依贫贱身造妙行者亦复如是。是名从闇趣明补特伽罗。云何从明趣闇补特伽罗。答如世尊说苾刍当知。世有一类补特伽罗。生富贵家。谓刹帝利大族姓家。或婆罗门大族姓家。或诸长者大族姓家。或诸居士大族姓家。或余随一大族姓家。其家多有种种珍宝。衣服饮食奴婢作使。象马牛羊库藏财谷。及余资具无不充满。生是家已形相端严。言词威肃众所敬爱是名为明。彼依此明造身恶行造语恶行造意恶行。彼由如是恶行因缘。身坏命终堕险恶趣生地狱中。当知如是补特伽罗。譬如有人下殿乘象。下象乘马下马乘舆。下舆居座下座居隥从橙堕地。依富贵身造恶行者亦复如是。是名从明趣闇补特伽罗。云何从明趣明补特伽罗。答如世尊说苾刍当知。世有一类补特伽罗生富贵家。谓刹帝利大族姓家。广说乃至是名为明。彼依此明造身妙行造语妙行造意妙行。彼由如是妙行因缘。超升善趣生于天中。当知如是补特伽罗。譬如有人从隥趣隥从座趣座。从舆趣舆。舍马乘马舍象乘象从殿趣殿。依富贵身造妙行者亦复如是。是名从明趣明补特伽罗。如世尊说。
　　诸有贫贱人　　无信有嗔忿
　　悭贪乐作恶　　好妄想邪见
　　见沙门梵志　　具戒多闻者
　　不恭敬呵毁　　言我无可施
　　毁施受施具　　彼死生随业
　　堕恶趣地狱　　是从闇趣闇
　　诸有贫贱人　　有信无嗔忿
　　具惭愧正见　　乐施离悭贪
　　见沙门梵志　　具戒多闻者
　　欢喜而迎奉　　等供养恭敬
　　赞施受施具　　彼死生随业
　　升善趣天处　　是从闇趣明
　　诸有富贵人　　无信有嗔忿
　　悭贪乐作恶　　好妄想邪见
　　见沙门梵志　　具戒多闻者
　　不恭敬呵毁　　言我无可施
　　毁施受施具　　彼死生随业
　　堕恶趣地狱　　是从明趣闇
　　诸有富贵人　　有信无嗔忿
　　具惭愧正见　　乐施离悭贪
　　见沙门梵志　　具戒多闻者
　　欢喜而迎奉　　等供养恭敬
　　赞施受施具　　彼死生随业
　　升善趣天处　　是从明趣明

　　自苦等四补特伽罗者。一有补特伽罗。自苦自勤苦非苦他非勤苦他。二有补特伽罗。苦他勤苦他非自苦非自勤苦。三有补特伽罗。自苦自勤苦亦苦他勤苦他。四有补特伽罗。非自苦非自勤苦。亦非苦他非勤苦他。云何自苦自勤苦非苦他非勤苦他补特伽罗。答如世尊说苾刍当知。世有一类补特伽罗。受持苦行恶自存活。露体无衣不居宅舍。手捧饮食不须器等。受饮食时非隔刀杖。非隔铛釜非隔盆瓮。非狗在门所受饮食。非蝇依附非杂秽非分段非缠裹非覆蔽。授饮食者不言进来。不言退去不言止住。非怀胎孕非新产生。非饮儿乳所得饮食。非故为造亦非变坏。不食肉不食鱼不食脯腊不饮酒不饮浆。或全不饮或一受食。或二或三或四或五或六或七。或一家乞或二或三或四或五或六或七。或食一抟或二或三或四或五或六或七。或隔日食或二或三或四或五或六或七或隔半月或隔一月。或食草菜或食稗莠。或食牛粪。或食果蓏。或食糠秕或食米脐。或食麦脐或食稆豆。或处旷野食诸根果。乃至或食零果落叶。有虽被服而著麻葈。或著[卄/頃]纻或著茅蒲或著莎蔍或著毛褐。或著緂罽或著兽皮。或著鸟羽或著简牍。或著树皮。或有被发或复蓬头。或作小髻或作大髻。或剃须留发或剃发留须。或二处俱留或五处俱剃。或唯拔发或唯拔须。或须发俱拔。或常举两手或恒翘一足。或乐常立或舍床座。或乐蹲坐而修苦行。或依卧刺或依卧灰。或依卧杵或依卧板。或适牛粪涂地而卧。或乐事火乃至日三事火。或乐升水乃至日三升水。或翘一足随日转视行。如是等无量勤苦等苦遍苦自苦诸行。是名自苦自勤苦非苦他非勤苦他补特伽罗。问何故如是补特伽罗名自苦自勤苦非苦他非勤苦他。答由彼自苦而活其命故。名自苦自勤苦非苦他非勤苦他补特伽罗。云何苦他勤苦他非自苦非自勤苦补特伽罗。答若屠羊若屠鸡若屠猪。若捕鸟若捕鱼若猎兽。若作贼若魁脍若缚龙若司狱。若煮狗若罝弶等。是名苦他勤苦他非自苦非自勤苦补特伽罗。问何故如是补特伽罗名苦他勤苦他非自苦非自勤苦。答由彼苦他而自活命。故名苦他勤苦他非自苦非自勤苦补特伽罗。云何自苦自勤苦亦苦他勤苦他补特伽罗。答如王祠主欲祠祀时。先于城内结置祠坛。以诸酥油自涂支体。散发露顶被黑鹿皮。手执鹿角揩磨支体。或时祀火或时祭天。于祠坛中自饿自苦。以金色犊母牛置前先构一乳。用祀火天。第二为王第三为后第四为宰辅。余为余亲爱。于祠坛中杀害种种牛王水牛牸牛犊子鸡猪羊等诸傍生类。责罚恐怖亲属左右。令其悲泣忧苦愁叹。是名自苦自勤苦亦苦他勤苦他补特伽罗。问何故如是补特伽罗名自苦自勤苦亦苦他勤苦他。答由彼自苦亦苦于他而活其命。故名自苦自勤苦亦苦他勤苦他补特伽罗。云何非自苦非自勤苦亦非苦他非勤苦他补特伽罗。答谓诸如来应正等觉明行圆满善逝世间解无上丈夫调御士天人师佛薄伽梵。出现世间宣说正法。开示初善中善后善。文义巧妙纯一圆满清白梵行。诸善男子或善女人。闻是法已深生净信。生净信已作是思惟。在家迫迮多诸尘秽犹如牢狱。出家宽旷离诸諠杂犹若虚空。染室家者不能相续。尽其形寿精勤修习。纯一圆满清白梵行。是故我今应以正信。剃除须发被服袈裟。弃舍家法出趣非家。既思惟已财位亲属。若少若多悉皆弃舍。既弃舍已以正信心。剃除须发被服袈裟。远离家法出趣非家。既出家已受持净戒。精勤守护别解律仪。轨则所行无不圆满。于微小罪深见怖畏。于诸学处能具受学。离害生命弃诸刀杖。有惭有愧具慈具悲。于诸有情下至蚁卵。亦深怜愍终不损害。毕竟远离害生命法。离不与取能施乐施。若净施物知量而受。于诸所有不生染著。摄受清净无罪自体。毕竟远离不与取法。离非梵行常修梵行。远行妙行其心清洁。远离生臭淫欲秽法。毕竟远离非梵行法。离虚诳语常乐实语。谛语信语可承受语世无诤语。毕竟远离虚诳语法。离离间语不破坏他。不闻彼语为破坏故向此而说。不闻此语为破坏故向彼而说。常乐和合已破坏者。诸和好者赞令坚固。常乐宣说和合他语不破坏语。毕竟远离离间语法。离粗恶语所发语言。不粗不矿亦不苦楚令他嫌恨。亦令多人不爱不乐不欣不喜。障碍修习等引等持。于如是等诸粗恶语。皆能断灭所发语言。和软顺耳悦意可乐圆满清美。明显易了令他乐闻。无依无尽令多有情可爱可乐可欣可喜。能令修习等引等持。于如是等诸美妙语。常乐发起毕竟远离粗恶语法。离杂秽语凡所发言。应时应处称法称义。有实有真能寂能静。有次序有所为。应理合仪无杂无秽能引义利。毕竟远离杂秽语法。远离买卖伪秤伪斗伪斛函等。终不摄养象马牛驴鸡猪狗等诸傍生类。亦不摄养奴婢作使男女大小朋友亲属。终不受畜谷麦豆等。亦不受畜金银等宝。不非时食或唯一食。非时非处终不游行。若语若默不生讥论。于衣喜足粗得蔽身。于食喜足才除饥渴。凡所游住衣钵自随。如鸟飞止不舍嗉翼。彼由此故成就戒蕴。密护根门安住正念。由正念力防守其心。眼见诸色耳闻诸声。鼻嗅诸香舌尝诸味。身觉诸触意了诸法。不取其相不执随好。于此诸处住根律仪。防护贪忧恶不善法。毕竟不令随心生长。彼由戒蕴密护根门。观顾往来屈申俯仰。著衣持钵皆住正知。彼既成就清净戒蕴。密护根门正念正知。随所依止城邑聚落。于日初分执持衣钵。守护诸根安住正念。威仪庠序修行乞食。既得食已还至本处。饭食讫收衣钵洗足。已持坐具往阿练若。旷野山林远恶有情。舍诸卧具其处唯有非人所居。或住空闲或在树下。结加趺坐端直其身。舍异攀缘住对面念。心恒专注远离贪嗔惛沉睡眠掉举恶作疑惑犹豫。诸随烦恼能碍善品。令慧力羸不证涅槃。住生死者由斯离欲恶不善法。乃至得住第四静虑。彼由如是殊胜定心。清白无秽离随烦恼。柔软堪能得住无动。其心趣向能证漏尽智见明觉。能如实知见此是苦圣谛此是集圣谛。此是灭圣谛此是道圣谛。由如是知如是见故。心解脱欲漏有漏无明漏。既解脱已如实知见。我生已尽梵行已立。所作已办不受后有。是名非自苦非自勤苦亦非苦他非勤苦他补特伽罗。问何故如是补特伽罗名非自苦非自勤苦亦非苦他非勤苦他。答由彼不自苦亦不苦他而活其命。故名非自苦非自勤苦亦非苦他非勤苦他补特伽罗。

　　　　说一切有部集异门足论卷第九



　　　　阿毗达磨集异门足论卷第十

　　　　尊者舍利子说
　　　　三藏法师玄奘奉　诏译

　　四法品第五之五

　　四语恶行者。一虚诳语。二离间语。三粗恶语。四杂秽语。云何虚诳语恶行。答如世尊说苾刍当知。有虚诳语者。或在质谅者前。或在大众中。或在王家。或在执理家。或在亲友家。为令证故作是问言。汝善男子应自忆念。若知便说不知勿说。若见便说不见勿说。彼得此问不知言知。或知言不知。不见言见或见言不见。彼或自为或复为他或为财利。正知而说虚诳语。不离虚诳语。此中有虚诳语者。谓不离虚诳语者不断虚诳语者。不厌虚诳语者。安住虚诳语者。成就虚诳语者。是名有虚诳语者。或在质谅者前者。谓或村落质谅者。或城邑质谅者。或邦国质谅者。如是等质谅者。若会遇若和合若现前。是名或在质谅者前。或在大众中者。谓或刹帝利众或婆罗门众。或长者众或沙门众。如是等诸大众。若会遇若和合。若现前是名或在大众中。或在王家者。谓有国王辅臣围绕。若会遇若和合若现前。是名或在王家。或在执理家者。谓执理众聚集评议。若会遇若和合若现前。是名或在执理家。或在亲友家者。谓诸亲友聚集言论。若会遇若和合若现前。是名或在亲友家。为令证故作是问言者。谓劝请彼说诚谛言。欲决是非故共审问。汝善男子应自忆念。若知便说不知勿说。若见便说不见勿说者。谓令忆念先所受境依实而说。可为明证此劝诫言。若于是事已见已闻已觉已知。便可宣说建立开示。若于是事不见不闻不觉不知。勿谬宣说建立开示。故作是言。汝善男子应自忆念。若知便说不知勿说若见便说不见勿说。彼得此问不知言知。或知言不知。不见言见。或见言不见者。此中不知言知者。谓耳识所受耳识所了说为所闻。彼实耳识未闻未了而隐覆此想。此忍此见此质直事。言我已闻。此等名为不知言知。或知言不知者。谓彼耳识已受已了而隐覆此想。此忍此见此质直事言我不闻。此等名为或知言不知。不见言见者。谓眼识所受眼识所了说为所见。彼实眼识未受未了。而隐覆此想。此忍此见此质直事言我已见。如是名为不见言见。或见言不见者。谓彼眼识已受已了而隐覆此想。此忍此见此质直事言我不见。如是名为或见言不见。彼或自为或复为他或为财利。正知而说虚诳语者。此中彼或自为者。如有一类自行劫盗被执送王。王亲检问。咄哉男子。汝于他物实作贼耶。彼作是念我若实答。王定嗔忿重加刑罚。或打或缚或驱出国。或夺资财或复断命。我当自覆自等覆。自藏自等藏。自护自等护。作虚诳语可免刑罚。作是念已便白王言。我于他物曾不劫盗。愿王鉴照我实非贼。如是名为彼或自为。或复为他者。如有一类亲友作贼被执送王。王亲检问不得情实。为作证故追检。问言汝之亲友实作贼不。彼作是念。我若实答王定嗔忿。令我亲友重遭刑罚。或打或缚或驱出国。或夺资财或复断命。我为亲友应覆等覆。应藏等藏。应护等护。作虚诳语令免刑罚。作是念已便白王言。我之亲友于他财物曾不劫盗。愿王鉴照彼实非贼。如是名为或复为他。或为财利者。如有一类心怀贪欲作是思惟。我当施设虚诳妄语方便求觅。可爱色声香味触境。衣服饮食卧具医药及余资财。作是念已即便追觅。由此因缘作虚诳语。如是名为或为财利。正知而说虚诳语者。谓审决已数数宣说。演畅表示虚诳语言。是名正知而说虚诳语。不离虚诳语者。谓于恶心不善心所起。恶行不善行所摄虚诳语。不离不断不厌不息。如是语言唱词评论。语音语路语业语表。名虚诳语恶行。
　　云何离间语恶行。答如世尊说苾刍当知。有离间语者。闻此语向彼说。为破此故闻彼语向此说。为破彼故诸和合者令其乖离。已乖离者令永间隔。爱乐离间说离间语。不离离间语。此中有离间语者者。谓不离离间语者。不断离间语者。不厌离间语者。安住离间语者。成就离间语者。是名有离间语者。闻此语向彼说为破此故者。谓闻此说顺破坏语。顺不坚语。顺不摄语。顺不喜语。向彼宣说令彼闻已。便于此处乖反背叛。是名闻此语向彼说为破此故。闻彼语向此说为破彼故者。谓闻彼说。顺破坏语。顺不坚语。顺不摄语。顺不喜语。向此宣说令此闻已。便于彼处乖反背叛。是名闻彼语向此说为破彼故。诸和合者令其乖离者。谓往此彼展转和合。随顺喜乐无诤者所。方便破坏令其乖离。是名诸和合者令其乖离。已乖离者令永间隔者。谓往此彼已相乖反背叛者所。作如是言善哉汝等。已能展转乖反背叛。所以者何。汝等长夜更相呰毁。言不具信戒闻舍慧故。能展转乖反背叛甚为善哉。此彼闻已转相乖反转相背叛。是名已乖离者令永间隔。爱乐离间者。谓于此彼乖反背叛。深生爱乐不厌不舍是名爱乐离间。说离间语者。谓数宣说演畅表示。离间语言是名说离间语。不离离间语者。谓于恶心不善心。所起恶行不善行所摄离间语。不离不断不厌不息。如是语言唱词评论。语音语路语业语表。名离间语恶行。
　　云何粗恶语恶行。答如世尊说苾刍当知。有粗恶语者。彼所发语能恼涩强。令他辛楚令他愤恚。众生不爱众生不乐。众生不喜众生不悦。令心扰乱能障等持。说粗恶语不离粗恶语。此中有粗恶语者者。谓不离粗恶语者。不断粗恶语者。不厌粗恶语者。安住粗恶语者。成就粗恶语者。是名有粗恶语者。彼所发语能恼者。谓所发语鄙秽粗矿。是名能恼。涩强者。谓所发语不滑不软亦不调顺。是名涩强。令他辛楚者。谓所发语令能闻者无利无乐。是名令他辛楚。令他愤恚者。谓所发语先自愤恚忿恼忧戚。亦令他生愤恚等事。是名令他愤恚。众生不爱众生不乐众生不喜众生不悦者。谓所发语令多有情不爱不乐不喜不悦。是名众生不爱乃至不悦。令心扰乱者。谓所发语令心躁动扰浊不得安定。是名令心扰乱。能障等持者。谓所发语令他闻已。其心躁动扰浊不得安定。是名能障等持。说粗恶语者。谓数宣说演畅表示粗恶语言。是名说粗恶语。不离粗恶语者。谓于恶心不善心所起。恶行不善行所摄粗恶语。不离不断不厌不息。如是语言唱词评论。语音语路语业语表。名粗恶语恶行。
　　云何杂秽语恶行。答如世尊说苾刍当知。有杂秽语者。说非时语非实语非真语。无法语无义语。不寂语不静语。无喻无释不相应不相近。杂乱无法能引无义。说杂秽语不离杂秽语。此中有杂秽语者者。谓不离杂秽语者。不断杂秽语者。不厌杂秽语者。安住杂秽语者。成就杂秽语者。是名有杂秽语者。说非时语者。谓所说语。非时不应时。非节不应节。非分不应分。是名说非时语。非实语者。谓所说语不实不称实。是名非实语。非真语者。谓所说语虚妄变异。是名非真语。无法语者。谓所说语宣说显了表示开发纯非法事。是名无法语。无义语者。谓所说语宣说显了表示开发纯无义事。是名无义语。不寂语者。谓所说语。非诸智者先思而说率尔而说。是名不寂语。不静语者。谓所说语数数宣唱告示諠杂。是名不静语。无喻者谓所说语。无譬喻无释者。谓所说语无解释。不相应者谓所说语。义不应文文不应义。是名不相应。不相近者。谓所说语。前后不相续或意趣有异。是名不相近。杂乱者。谓所说语不一不定。名为杂乱。若所说语纯一决定名无杂乱。无法者。谓所说语越素呾缆及毗柰耶阿毗达磨。是名无法。能引无义者。谓所说语能引种种不饶益事。是名能引无义语。杂秽语者。谓数宣说演畅表示杂秽语言。是名说杂秽语。不离杂秽语者。谓于恶心不善心所起。恶行不善行所摄杂秽语。不离不断不厌不息。如是语言唱词评论。语音语路语业语表。名杂秽语恶行。
　　四语妙行者。一离虚诳语。二离离间语。三离粗恶语。四离杂秽语。云何离虚诳语妙行。答如世尊说苾刍当知。有断虚诳语离虚诳语者。谛语乐实可信可保可住世间无诤说。如是语离虚诳语。此中有断虚诳语离虚诳语者者。谓断虚诳语者。离虚诳语者。厌虚诳语者。安住不虚诳语者。成就不虚诳语者。是名断虚诳语离虚诳语者。谛语者谓所说语。是实非不实。是真非不真。不虚妄不变异是名谛语。乐实者谓乐谛语。爱谛语。不厌不舍是名乐实。可信可保可住世间无诤者。谓由谛语。若天若魔若梵若沙门若婆罗门。若余世间天人众生皆共信保安住无诤。是名可信可保可住世间无诤说。如是语者。谓数宣说演畅表示不虚诳语。离虚诳语者。谓于善心调柔心所起善行。调柔行所摄离虚诳语。不离不断不厌不息。如是语言唱词评论。语音语路语业语表。是名离虚诳语妙行。
　　云何离离间语妙行。答如世尊说苾刍当知。有断离间语离离间语者。不欲破坏不闻此语向彼说。为破坏此不闻彼语向此说。为破坏彼诸乖离者令其和合。已和合者令永坚固。爱乐和合说如是语离离间语。此中有断离间语离离间语者者。谓断离间语者。离离间语者。厌离间语者。安住不离间语者。成就不离间语者。是名有断离间语。离离间语者。不欲破坏者。谓欲和合不闻此语向彼说。为破坏此者。谓闻此说顺破坏语。顺不坚语。顺不摄语。顺不喜语。不向彼说勿彼闻已便于此处乖反背叛。是名不闻此语向彼说。为破坏此不闻彼语向此说为破坏彼者。谓闻彼说顺破坏语顺不坚语顺不摄语顺不喜语。不向此说勿此闻已便于彼处乖反背叛。是名不闻彼语向此说。为破坏彼诸乖离者。令其和合者。谓往此彼展转乖反背叛者所。种种方便令其和好。更相爱乐。是名诸乖离者令其和合。已和合者令永坚固者。谓往此彼展转和合随顺喜乐无诤者所。作如是言善哉汝等。能共和合随顺喜乐不相乖诤。所以者何。汝等长夜更相赞美。言具净信戒闻舍慧故无乖诤甚为善哉。此彼闻已转共和合随顺喜乐永无乖诤。是名已和合者令永坚固。爱乐和合者。谓于此彼和合随顺喜乐无诤。深生爱乐不厌不舍。是名爱乐和合。说如是语者。谓数宣说演畅表示不离间语。离离间语者。谓于善心调柔心所起。善行调柔行所摄。离离间语。不离不断不厌不息。如是语言唱词评论。语音语路语业语表。名离离间语妙行。
　　云何离粗恶语妙行。答如世尊说苾刍当知。有断粗恶语离粗恶语者。彼所发语。无过悦耳入心高胜美妙明了。易解乐闻可尚无依。众生所爱众生所乐。众生所喜众生所悦。令心无乱能顺等持。说如是语离粗恶语。此中有断粗恶语离粗恶语者者。谓离粗恶语者。断粗恶语者。厌粗恶语者。安住离粗恶语者。成就离粗恶语者。是名有断粗恶语离粗恶语者。彼所发语无过者。谓所发语无曲秽浊。亦不刚强是名无过。悦耳者谓所发语能令闻者利益安乐是名悦耳。入心者谓所发语令心离盖及随烦恼。安隐而住是名入心。高胜者谓宫城语如宫城中人所发语。于余城邑人所发语。为最为胜为尊为高为上为妙。故名高胜。离粗恶语亦复如是。于余语言为最为胜为尊为高为上为妙。是名高胜。美妙者谓所发语。不疏不密不隐不显是名美妙。明了者。谓所发语不急不缓是名明了。易解者谓所发语易可了知是名易解。乐闻者。谓所发语软滑调顺是名乐闻。可尚者谓所发语应可供养。是名可尚。无依者谓所发语不希名利。是名无依。众生所爱众生所乐众生所喜众生所悦者。谓所发语令多有情爱乐喜悦。是名众生所爱乃至所悦。令心无乱者。谓所发语。令心安定无躁无动亦无扰浊。是名令心无乱。能顺等持者。谓所发语令他闻已其心安定。无躁无动亦无扰浊。是名能顺等持说。如是语者。谓数宣说演畅表示不粗恶语。离粗恶语者。谓于善心调柔心所起。善行调柔行所摄。离粗恶语。不离不断不厌不息。如是语言唱词评论。语音语路语业语表。是名离粗恶语妙行。
　　云何离杂秽语妙行。答如世尊说苾刍当知。有断杂秽语离杂秽语者。彼有时语实语真语法语义语寂语静语有喻有释相应相近无杂乱有法能引义说如是语离杂秽语。此中有断杂秽语离杂秽语者者。谓离杂秽语者。断杂秽语者。厌杂秽语者。安住离杂秽语者。成就离杂秽语者。是名有断杂秽语离杂秽语者。彼有时语者。谓所说语。应时离非时。应节离非节。应分离非分。是名时语。实语者。谓所说语称实离非实。是名实语。真语者。谓所说语。不虚妄不变异是名真语。法语者。谓所说语。宣说显了表示开发。纯如法事是名法语。义语者。谓所说语。宣说显了表示开发。纯有义事是名义语。寂语者。谓所说语。是诸智者先思而说非率尔说。是名寂语。静语者谓所说语非数宣唱告示諠杂。是名静语。有喻有释者。谓所说语有譬喻有解释。是名有喻有释。相应者。谓所说语义应于文文应于义。是名相应。相近者。谓所说语前后相续意趣无异。是名相近。无杂乱者。谓所说语纯一决定名无杂乱。若所说语。不一不定名为杂乱。有法者。谓所说语。不越素呾缆及毗柰耶阿毗达磨。是名有法。能引义者。谓所说语能引种种有饶益事。是名能引义。说如是语者。谓数宣说演畅表示不杂秽语。离杂秽语者。谓于善心调柔心所起。善行调柔行所摄离杂秽语。不离不断不厌不息。如是语言唱词评论。语音语路语业语表。名离杂秽语妙行。四非圣言者。一不见言见。二不闻言闻。三不觉言觉。四不知言知。云何不见言见非圣言。答眼识所受眼识所了说为所见。有实眼识未受未了而隐覆此想。此忍此见此质直事言我已见。如是名为不见言见非圣言。有实已见起不见想而隐覆。此想此忍此见此质直事言我已见。如是虽名非圣言而不名不见言见。彼实已见故。云何不闻言闻非圣言。答耳识所受耳识所了说为所闻。有实耳识未受未了而隐覆此想。此忍此见此质直事言我已闻。如是名为不闻言闻非圣言。有实已闻起不闻想而隐覆此想。此忍此见此质直事。如是虽名非圣言。而不名不闻言闻。彼实已闻故。云何不觉言觉非圣言。答三识所受三识所了说为所觉。有实三识未受未了而隐覆此想。此忍此见此质直事。如是名为不觉言觉非圣言。有实已觉起不觉想。而隐覆此想。此忍此见此质直事。言我已觉。如是虽名非圣言。而不名不觉言觉。彼实已觉故。云何不知言知非圣言。答意识所受意识所了说为所知。有实意识未受未了而隐覆此想。此忍此见此质直事。言我已知。如是名为不知言知非圣言。有实已知起不知想而隐覆此想。此忍此见此质直事。言我已知。如是虽名非圣言。而不名不知言知。彼实已知故。
　　四圣言者。一不见言不见二不闻言不闻。三不觉言不觉。四不知言不知。云何不见言不见圣言。答眼识所受眼识所了说为所见。有实眼识未受未了。彼不隐覆此想。此忍此见此质直事。言我未见。如是名为不见言不见圣言。有实已见起不见想彼不隐覆此想。此忍此见此质直事。言我不见。如是虽名圣言而不名不见言不见。彼实已见故。云何不闻言不闻圣言。答耳识所受耳识所了说为所闻。有实耳识未受未了。彼不隐覆此想。此忍此见此质直事。言我不闻。如是名为不闻言不闻圣言。有实已闻起不闻想。彼不隐覆此想。此忍此见此质直事。言我不闻。如是虽名圣言。而不名不闻言不闻。彼实已闻故。云何不觉言不觉圣言。答三识所受三识所了说为所觉。有实三识未受未了。彼不隐覆此想。此忍此见此质直事。言我不觉。如是名为不觉言不觉圣言。有实已觉起不觉想彼不隐覆此想。此忍此见此质直事。言我不觉。如是虽名圣言。而不名不觉言不觉。彼实已觉故。云何不知言不知圣言。答意识所受意识所了说为所知。有实意识未受未了。彼不隐覆此想。此忍此见此质直事。言我不知。如是名为不知言不知圣言。有实已知起不知想。彼不隐覆此想。此忍此见此质直事。言我不知。如是虽名圣言。而不名不知言不知。彼实已知故。
　　复次四非圣言者。一见言不见。二闻言不闻。三觉言不觉。四知言不知。云何见言不见非圣言。答眼识所受眼识所了说为所见。有实眼识已受已了而隐覆此想。此忍此见此质直事。言我不见。如是名为见言不见非圣言。有实不见而起见想。彼隐覆此想。此忍此见此质直事。言我不见。如是虽名非圣言。而不名见言不见。彼实不见故。云何闻言不闻非圣言。答耳识所受耳识所了说为所闻。有实耳识已受已了而隐覆此想。此忍此见此质直事。言我不闻。如是名为闻言不闻非圣言。有实不闻而起闻想。彼隐覆此想。此忍此见此质直事。言我不闻。如是虽名非圣言。而不名闻言不闻。彼实不闻故。云何觉言不觉非圣言。答三识所受三识所了说为所觉。有实三识已受已了而隐覆此想。此忍此见此质直事。言我不觉。如是名为觉言不觉非圣言。有实不觉而起觉想。彼隐覆此想。此忍此见此质直事。言我不觉。如是虽名非圣言。而不名觉言不觉。彼实不觉故。云何知言不知非圣言。答意识所受意识所了说为所知。有实意识已受已了而隐覆此想。此忍此见此质直事。言我不知。如是名为知言不知非圣言。有实不知而起知想。彼隐覆此想。此忍此见此质直事。言我不知。如是虽名非圣言。而不名知言不知。彼实不知故。
　　复次四圣言者。一见言见。二闻言闻。三觉言觉。四知言知。云何见言见圣言。答眼识所受眼识所了说为所见。有实眼识已受已了。彼不隐覆此想。此忍此见此质直事。言我已见如是名为见言见圣言。有实不见而起见想。彼不隐覆此想。此忍此见此质直事。言我已见。如是虽名圣言。而不名见言见。彼实不见故。云何闻言闻圣言。答耳识所受耳识所了说为所闻。有实耳识已受已了。彼不隐覆此想。此忍此见此质直事。言我已闻。如是名为闻言闻圣言。有实不闻而起闻想。彼不隐覆此想。此忍此见此质直事。言我已闻。如是虽名圣言。而不名闻言闻。彼实不闻故。云何觉言觉圣言。答三识所受三识所了说为所觉。有实三识已受已了彼不隐覆此想。此忍此见此质直事。言我已觉。如是名为觉言觉圣言。有实不觉而起觉想。彼不隐覆此想。此忍此见此质直事。言我已觉。如是虽名圣言。而不名觉言觉。彼实不觉故。云何知言知圣言。答意识所受意识所了说为所知。有实意识已受已了。彼不隐覆此想。此忍此见此质直事。言我已知。如是名为知言知圣言。有实不知而起知想。彼不隐覆此想。此忍此见此质直事。言我已知。如是虽名圣言。而不名知言知。彼实不知故。

　　　　说一切有部集异门足论卷第十



　　　　阿毗达磨集异门足论卷第十一

　　　　尊者舍利子说
　　　　三藏法师玄奘奉　诏译

　　五法品第六之一

　　时舍利子复告众言。具寿当知。佛于五法自善通达。现等觉已为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。五法云何。此中有二嗢拖南颂。初嗢拖南曰。
　　初五法十种　　谓蕴取妙欲
　　悭趣盖栽缚　　下上结各五

　　有五蕴五取蕴五妙欲五悭五趣五盖五心栽五心缚五顺下分结五顺上分结。
　　五蕴者。一色蕴二受蕴三想蕴四行蕴五识蕴。云何色蕴。答诸所有色。若过去若未来若现在。若内若外若粗若细。若劣若胜。若远若近。如是一切略为一聚说名色蕴。云何受蕴。答诸所有受。若过去若未来若现在。若内若外若粗若细。若劣若胜若远若近。如是一切略为一聚说名受蕴。云何想蕴。答诸所有想。若过去若未来若现在。若内若外若粗若细若劣若胜若远若近。如是一切略为一聚说名想蕴。云何行蕴。答诸所有行。若过去若未来若现在。若内若外若粗若细。若劣若胜若远若近。如是一切略为一聚说名行蕴。云何识蕴。答诸所有识。若过去若未来若现在。若内若外若粗若细。若劣若胜若远若近。如是一切略为一聚说名识蕴。此中诸所有色者。云何名为诸所有色。答尽所有色。谓四大种及四大种所造诸色。如是名为诸所有色。复次尽所有色。谓十色处及法处所摄色。如是名为诸所有色。若过去若未来若现在者。云何过去色。答若色已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是名过去色。云何未来色。答若色未已起未已等起。未已生未已等生。未已转未已现转。未聚集未出现。未来性未来类未来世摄。是名未来色。云何现在色。答若色已起已等起。已生已等生。已转已现转。聚集出现住未已谢。未已尽灭未已离变和合现前。现在性现在类现在世摄。是名现在色。若内若外者。云何内色。答若色在此相续已得不失是名内色。云何外色。答若色在此相续。或本未得或得已失。若他相续若非情数。是名外色。若粗若细者。云何施设粗色细色。答观待施设粗色细色。复如何等。答若观待无见有对色。则有见有对色名粗。若观待有见有对色。则无见有对色名细。若观待无见无对色。则无见有对色名粗。若观待无见有对色。则无见无对色名细。若观待色界色。则欲界色名粗。若观待欲界色。则色界色名细。若观待不系色。则色界色名粗。若观待色界色。则不系色名细。如是施设粗色细色。如是名为若粗若细。若劣若胜者云何施设劣色胜色。答观待施设劣色胜色。复如何等。答若观待有覆无记色。则不善色名劣。若观待不善色则有覆无记色名胜。若观待无覆无记色。则有覆无记色名劣。若观待有覆无记色。则无覆无记色名胜。若观待有漏善色。则无覆无记色名劣。若观待无覆无记色。则有漏善色名胜。若观待无漏善色。则有漏善色名劣。若观待有漏善色。则无漏善色名胜。若观待色界色。则欲界色名劣。若观待欲界色则色界色名胜。若观待不系色。则色界色名劣。若观待色界色。则不系色名胜。如是施设劣色胜色。如是名为若劣若胜。若远若近者云何远色。答过去未来色。云何近色。答现在色。复次云何远色。答若色过去非无间灭。若色未来非现前起是名远色。云何近色。答若色过去无间已灭。若色未来现前正起是名近色。如是名为若远若近。如是一切略为一聚者。云何一切略为一聚。答推度思惟称量观察集为一聚。是故名为如是一切略为一聚。说名色蕴者云何说名色蕴。答于此色蕴显色显蕴显身显聚。是故名为说名色蕴。诸所有受者。云何名为诸所有受。答尽所有受。谓六受身。何等为六。谓眼触所生受。耳鼻舌身意触所生受。如是名为诸所有受。若过去若未来若现在者。云何过去受。答若受已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是名过去受。云何未来受。答若受未已起未已等起。未已生未已等生。未已转未已现转。未聚集未出现。未来性未来类未来世摄。是名未来受。云何现在受。答若受已起已等起。已生已等生。已转已现转。聚集出现住未已谢。未已尽灭。未已离变和合现前。现在性现在类现在世摄。是名现在受。若内若外者。云何内受。答若受在此相续已得不失。是名内受。云何外受。答若受在此相续。或本未得或得已失。若他相续是名外受。若粗若细者。云何施设粗受细受。答观待。施设粗受细受复如何等。答若观待无寻唯伺受。则有寻有伺受名粗。若观待有寻有伺受。则无寻唯伺受名细。若观待无寻无伺受。则无寻唯伺受名粗。若观待无寻唯伺受。则无寻无伺受名细。若观待色界受。则欲界受名粗。若观待欲界受。则色界受名细。若观待无色界受。则色界受名粗。若观待色界受。则无色界受名细。若观待不系受。则无色界受名粗。若观待无色界受。则不系受名细。如是施设粗受细受。如是名为若粗若细。若劣若胜者云何施设劣受胜受。答观待施设劣受胜受。复如何等。答若观待有覆无记受。则不善受名劣。若观待不善受则有覆无记受名胜。若观待无覆无记受。则有覆无记受名劣。若观待有覆无记受。则无覆无记受名胜。若观待有漏善受。则无覆无记受名劣。若观待无覆无记受。则有漏善受名胜。若观待无漏善受。则有漏善受名劣。若观待有漏善受。则无漏善受名胜。若观待色界受。则欲界受名劣。若观待欲界受。则色界受名胜。若观待无色界受。则色界受名劣。若观待色界受。则无色界受名胜。若观待不系受。则无色界受名劣。若观待无色界受。则不系受名胜。如是施设劣受胜受。如是名为若劣若胜。若远若近者云何远受。答过去未来受。云何近受。答现在受。复次云何远受。答若受过去非无间灭。若受未来非现前起是名远受。云何近受。答若受过去无间已灭。若受未来现前正起是名近受。如是名为若远若近。如是一切略为一聚者。云何一切略为一聚。答推度思惟称量观察集为一聚。是故名为如是一切略为一聚说名受蕴者。云何说名受蕴。答于此受蕴显受显蕴显身显聚。是故名为说名受蕴。诸所有想者。云何名为诸所有想。答尽所有想。谓六想身何等为六。谓眼触所生想。耳鼻舌身意触所生想。如是名为诸所有想。若过去若未来若现在者。云何过去想。答若想已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是名过去想。云何未来想。答若想未已起未已等起。未已生未已等生。未已转未已现转。未聚集未出现。未来性未来类未来世摄。是名未来想。云何现在想。答若想已起已等起。已生已等生。已转已现转。聚集出现。住未已谢。未已尽灭。未已离变和合现前。现在性现在类现在世摄。是名现在想。若内若外者。云何内想。答若想在此相续已得不失是名内想。云何外想。答若想在此相续。或本未得或得已失。若他相续是名外想。若粗若细者。云何施设粗想细想。答观待施设粗想细想。复如何等。答若观待无寻唯伺想。则有寻有伺想名粗。若观待有寻有伺想。则无寻唯伺想名细。若观待无寻无伺想。则无寻唯伺想名粗。若观待无寻唯伺想。则无寻无伺想名细。若观待色界想。则欲界想名粗。若观待欲界想。则色界想名细。若观待无色界想。则色界想名粗。若观待色界想。则无色界想名细。若观待不系想。则无色界想名粗。若观待无色界想。则不系想名细。如是施设粗想细想。如是名为若粗若细。若劣若胜者。云何施设劣想胜想。答观待施设劣想胜想。复如何等。答若观待有覆无记想。则不善想名劣。若观待不善想。则有覆无记想名胜。若观待无覆无记想。则有覆无记想名劣。若观待有覆无记想。则无覆无记想名胜。若观待有漏善想。则无覆无记想名劣。若观待无覆无记想。则有漏善想名胜。若观待无漏善想。则有漏善想名劣。若观待有漏善想。则无漏善想名胜。若观待色界想。则欲界想名劣。若观待欲界想则色界想名胜。若观待无色界想。则色界想名劣。若观待色界想。则无色界想名胜。若观待不系想。则无色界想名劣。若观待无色界想。则不系想名胜。如是施设劣想胜想。如是名为若劣若胜。若远若近者。云何远想。答过去未来想。云何近想。答现在想。复次云何远想。答若想过去非无间灭。若想未来非现前起是名远想。云何近想。答若想过去无间已灭。若想未来现前正起是名近想。如是名为若远若近。如是一切略为一聚者。云何一切略为一聚。答推度思惟称量观察。集为一聚。是故名为如是一切略为一聚说名想蕴者。云何说名想蕴。答于此想蕴。显想显蕴显身显聚。是故名为说名想蕴。诸所有行者。云何名为诸所有行。答尽所有行谓六行身。何等为六。谓眼触所生行耳鼻舌身意触所生行。如是名为诸所有行。若过去若未来若现在者。云何过去行。答若行已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是名过去行。云何未来行。答若行未已起未已等起。未已生未已等生。未已转未已现转。未聚集未出现。未来性未来类未来世摄。是名未来行。云何现在行。答若行已起已等起。已生已等生。已转已现转。聚集出现住未已谢未已尽灭。未已离变和合现前。现在性现在类现在世摄。是名现在行。若内若外者。云何内行。答若行在此相续。已得不失是名内行。云何外行。答若行在此相续。或本未得或得已失。若他相续若非情数。是名外行。若粗若细者。云何施设粗行细行。答观待施设粗行细行。复如何等。答若观待无寻唯伺行。则有寻有伺行名粗。若观待有寻有伺行。则无寻唯伺行名细。若观待无寻无伺行。则无寻唯伺行名粗。若观待无寻唯伺行。则无寻无伺行名细。若观待色界行则欲界行名粗。若观待欲界行则色界行名细。若观待无色界行则色界行名粗。若观待色界行。则无色界行名细。若观待不系行则无色界行名粗。若观待无色界行则不系行名细。如是施设粗行细行。如是名为若粗若细。若劣若胜者。云何施设劣行胜行。答观待施设劣行胜行。复如何等。答若观待有覆无记行。则不善行名劣。若观待不善行则有覆无记行名胜。若观待无覆无记行。则有覆无记行名劣。若观待有覆无记行。则无覆无记行名胜。若观待有漏善行。则无覆无记行名劣。若观待无覆无记行。则有漏善行名胜。若观待无漏善行则有漏善行名劣。若观待有漏善行。则无漏善行名胜。若观待色界行。则欲界行名劣。若观待欲界行。则色界行名胜。若观待无色界行。则色界行名劣。若观待色界行。则无色界行名胜。若观待不系行。则无色界行名劣。若观待无色界行。则不系行名胜。如是施设劣行胜行。如是名为若劣若胜。若远若近者。云何远行。
　　答过去未来行。云何近行。答现在行。复次云何远行。答若行过去非无间灭。若行未来非现前起。是名远行。云何近行。
　　答若行过去无间已灭。若行未来现前正起是名近行。如是名为若远若近。如是一切略为一聚者。云何一切略为一聚。答推度思惟称量观察集为一聚。是故名为如是一切略为一聚。说名行蕴者。云何说名行蕴。答于此行蕴显行显蕴显身显聚。是故名为说名行蕴。诸所有识者。云何名为诸所有识。答尽所有识。谓六识身。何等为六。谓眼识耳鼻舌身意识。如是名为诸所有识。若过去若未来若现在者。云何过去识。答若识已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是名过去识。云何未来识。答若识未已起未已等起。未已生未已等生。未已转未已现转。未聚集未出现。未来性未来类未来世摄。是名未来识。云何现在识。答若识已起已等起。已生已等生。已转已现转。聚集出现住未已谢。未已尽灭未已离变和合现前。现在性现在类现在世摄。是名现在识。若内若外者。云何内识。答若识在此相续已得不失是名内识。云何外识。答若识在此相续。或本未得或得已失。若他相续是名外识。若粗若细者。云何施设粗识细识。答观待施设粗识细识。复如何等。答若观待无寻唯伺识。则有寻有伺识名粗。若观待有寻有伺识。则无寻。唯伺识名细。若观待无寻无伺识。则无寻唯伺识名粗。若观待无寻唯伺识。则无寻无伺识名细。若观待色界识。则欲界识名粗。若观待欲界识。则色界识名细。若观待无色界识。则色界识名粗。若观待色界识。则无色界识名细。若观待不系识则无色界识名粗。若观待无色界识。则不系识名细。如是施设粗识细识。如是名为若粗若细。若劣若胜者。云何施设劣识胜识。答观待施设劣识胜识复如何等。答若观待有覆无记识。则不善识名劣。若观待不善识。则有覆无记识名胜。若观待无覆无记识。则有覆无记识名劣。若观待有覆无记识。则无覆无记识名胜。若观待有漏善识。则无覆无记识名劣。若观待无覆无记识。则有漏善识名胜。若观待无漏善识。则有漏善识名劣。若观待有漏善识。则无漏善识名胜。若观待色界识。则欲界识名劣。若观待欲界识。则色界识名胜。若观待无色界识。则色界识名劣。若观待色界识。则无色界识名胜。若观待不系识。则无色界识名劣。若观待无色界识。则不系识名胜。如是施设劣识胜识。如是名为若劣若胜。若远若近者。云何远识。答过去未来识。云何近识答现在识。复次云何远识。答若识过去非无间灭。若识未来非现前起。是名远识。云何近识。答若识过去无间已灭。若识未来现前正起。是名近识。如是名为若远若近。如是一切略为一聚者。云何一切略为一聚。答推度思惟称量观察集为一聚。是故名为如是一切略为一聚。说名识蕴者。云何说名识蕴。答于此识蕴显识显蕴显身显聚。是故名为说名识蕴。
　　五取蕴者。一色取蕴。二受取蕴。三想取蕴。四行取蕴。五识取蕴。云何色取蕴。答若色有漏随顺诸取于此诸色。若过去若未来若现在。欲生时生或贪或嗔或痴。或随一一心所随烦恼。是名色取蕴。云何受取蕴。答若受有漏随顺诸取于此诸受。若过去若未来若现在。欲生时生或贪或嗔或痴。或随一一心所随烦恼。是名受取蕴。云何想取蕴。答若想有漏随顺诸取于此诸想。若过去若未来若现在。欲生时生或贪或嗔或痴。或随一一心所随烦恼。是名想取蕴。云何行取蕴。答若行有漏随顺诸取于此诸行。若过去若未来若现在。欲生时生或贪或嗔或痴。或随一一心所随烦恼。是名行取蕴。云何识取蕴。答若识有漏随顺诸取于此诸识。若过去若未来若现在。欲生时生或贪或嗔或痴。或随一一心所随烦恼。是名识取蕴。
　　五妙欲者。一眼所识色。可爱可乐可喜可意。此可爱色能引诸欲随顺染著。名眼所识色妙欲。二耳所识声。可爱可乐可喜可意。此可爱声能引诸欲随顺染著。名耳所识声妙欲。三鼻所识香。可爱可乐可喜可意。此可爱香能引诸欲随顺染著。名鼻所识香妙欲。四舌所识味。可爱可乐可喜可意。此可爱味能引诸欲随顺染著。名舌所识味妙欲。五身所识触。可爱可乐可喜可意。此可爱触能引诸欲随顺染著。名身所识触妙欲。云何眼所识色妙欲。答若色欲界系眼触所生爱所缘。是名眼所识色妙欲。云何耳所识声妙欲。答若声欲界系耳触所生爱所缘。是名耳所识声妙欲。云何鼻所识香妙欲。答若香欲界系鼻触所生爱所缘。是名鼻所识香妙欲。云何舌所识味妙欲。答若味欲界系舌触所生爱所缘。是名舌所识味妙欲。云何身所识触妙欲。答若触欲界系身触所生爱所缘。是名身所识触妙欲。
　　五悭者。一住处悭。二家悭。三色赞悭。四利养悭。五法悭。云何住处悭。答若于住处顾恋系心。谓如有一作如是念。愿此住处属我非余。我于此处经行敷设。居止受用勿余复得。彼于住处顾恋系心。于他有情障碍遮止。不施不惠不随施惠。不弃不舍不遍弃舍。是名住处悭。云何家悭。答若于施主家顾恋系心。谓如有一作如是念愿。此施主家属我非余。我于此家独入独出。往还亲昵居止受用勿余复得。彼于施主家顾恋系心。于他有情障碍遮止。不施不惠不随施惠。不弃不舍不遍弃舍。是名家悭。云何色赞悭。答若于色赞顾恋系心。谓如有一作如是念。愿我独得微妙好色。众所乐见颜貌端正。成就第一清净圆满。诸显形色余无及者。愿我独得广大名称善声善誉。遍诸方维一切世间。皆共赞颂余无及者。唯我善知受用饮食。及余资具令所饮食。随时消化资具长养。面色光泽皮肤细软。众所爱乐余不能及。唯我善知冠带衣服。及诸严具庄饰形貌。令极显好余皆不及。彼于色赞顾恋系心。于他有情障碍遮止。不施不惠不随施惠。不弃不舍不遍弃舍。是名色赞悭。云何利养悭。答若于利养顾恋系心。谓如有一作如是念。愿我独得世间利养。余不能得愿独差我。受诸利养不差余人。愿独知我具大福慧。随时布施衣服饮食。卧具医药及余资财。一切世间无及我者。彼于利养顾恋系心。于他有情障碍遮止。不施不惠不随施惠。不弃不舍不遍弃舍。是名利养悭。云何法悭。答若于教法顾恋系心。谓如有一作如是念。愿我独能宣说正法。余皆不能愿我独能。令他诵念余皆不能。愿我独能。问答决择余皆不能。愿我独能持素怛缆。及毗奈耶阿毗达磨。余皆不能。愿我独能分别解释善理教者。所造诸论及自能造。余皆不能。彼于教法顾恋系心。于他有情障碍遮止不施不惠。不随施惠不弃不舍不遍弃舍。是名法悭。
　　五趣者。一地狱趣。二傍生趣。三鬼趣。四人趣。五天趣。云何地狱趣。答与诸地狱一性一类。众同分等依得事得处得。若诸所有生地狱已。无覆无记色受想行识。是名地狱趣。复次由上品身恶行语恶行意恶行。若习若修若多所作。往于地狱生地狱中结地狱生。是名地狱趣。复次地狱趣者。是名是号异语增语。想等想施设言说。故名地狱趣。云何傍生趣。答与诸傍生一性一类。众同分等依得事得处得。若诸所有生傍生已。无覆无记色受想行识是名傍生趣。复次由愚钝身恶行语恶行意恶行。往于傍生生傍生中结傍生生。是名傍生趣。复次傍生趣者。是名是号异语增语。想等想施设言说。故名傍生趣。云何鬼趣。答与诸鬼众一性一类。众同分等依得事得处得。若诸所有生鬼界已。无覆无记色受想行识是名鬼趣。复次由悭吝身恶行语恶行意恶行。若习若修若多所作。往于鬼界生鬼界中结鬼界生。是名鬼趣。复次鬼趣者。是名是号异语增语。想等想施设言说。故名鬼趣。云何人趣。答与诸人众一性一类。众同分等依得事得处得。若诸所有生人中已。无覆无记色受想行识是名人趣。复次由下品身妙行语妙行意妙行。若习若修若多所作。往于人中生于人中结人中生。是名人趣。复次人趣者。是名是号异语增语。想等想施设言说。故名人趣。云何天趣。答与诸天众一性一类。众同分等依得事得处得。若诸所有生天上已。无覆无记色受想行识。是名天趣。复次由上品身妙行语妙行意妙行。若习若修若多所作。往于天上生于天上结天上生。是名天趣。复次天趣者。是名是号异语增语。想等想施设言说。故名天趣。

　　　　说一切有部集异门足论卷第十一
  </div>
  <div class="pagination">
   <a href="阿毗达磨集异门足论_page5.html">
    上一页
   </a>
   <a href="阿毗达磨集异门足论.html">
    1
   </a>
   <a href="阿毗达磨集异门足论_page2.html">
    2
   </a>
   <a href="阿毗达磨集异门足论_page3.html">
    3
   </a>
   <a href="阿毗达磨集异门足论_page4.html">
    4
   </a>
   <a href="阿毗达磨集异门足论_page5.html">
    5
   </a>
   <span class="current-page">
    6
   </span>
   <a href="阿毗达磨集异门足论_page7.html">
    7
   </a>
   <a href="阿毗达磨集异门足论_page8.html">
    8
   </a>
   <a href="阿毗达磨集异门足论_page9.html">
    9
   </a>
   <a href="阿毗达磨集异门足论_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
