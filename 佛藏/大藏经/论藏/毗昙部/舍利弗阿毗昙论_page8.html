<!DOCTYPE html>
<html>
<head>
    <meta charset="UTF-8">
    <title>舍利弗阿毗昙论 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>舍利弗阿毗昙论 - 第 8 页/共 16 页</h1>
    <div class="content">　　解脱亦何有　　空故湛然乐
　　舍身离于想　　诸受无所觉
　　所行尽寂静　　识亦自然灭

　　　　舍利弗阿毗昙论非问分正勤品第七

　　问曰。几正勤。答曰四。何谓四。若比丘。恶不善法未生欲令不生。起欲自勉胜进摄心正断。恶不善法已生必当断。起欲自勉胜进摄心正断。善法未生欲令生。起欲自勉。胜进摄心正断。善法已生欲令住。具足修不忘增广。起欲自勉胜进摄心正断。云何恶法未生欲令不生。身口意恶行。是名恶不善法。复次十不善业道。是名恶不善法。复次不善根不善根相应。不善根所起非缘非受。是名恶不善法。复次贪欲嗔恚愚痴忿怒怨嫌妄嗔嫉妒悭惜谀谄欺伪匿恶无惭无愧自高诤讼强毅放逸我慢增上慢等。是名恶不善法。复次十邪法。是名恶不善法。如是恶不善法。未生未起未和合。令我不生不起不和合。是名恶不善法未生欲令不生。何谓起欲。若欲重欲欲作欲起欲显出欲越度欲得欲触欲证。是名起欲。何谓自勉。堪忍力厉未得欲得未解欲解未证欲证。是名自勉。何谓胜进。身心发起显出越度堪忍不退勤力修进。是名进。此进起正起正生触证。是名胜进。何谓摄心。心意识六识身七识界。是名心。是心摄正摄缘摄劝厉正劝勉。踊跃欢喜。是名摄心。何谓正。正因正思惟正方便。是名正。何谓断。舍恶法生善法清白法现世乐行。知见慧分别断漏尽一切苦际。是名断。恶不善法已生必当断。起欲自勉胜进摄心。正断亦如是说。但已生为异。何谓善法未生欲令生。身口意善行。是名善法。乃至何谓断。舍恶法生善法清白法现世乐行。知见慧分别断漏尽一切苦际。是名断。何谓善法生已欲令住。身口意行善。是名善法。乃至复次十正法正见乃至正智及余随正法。是名善法。如此善法生和合。令我住不失不忘。令我究竟。是名善法生已住。何谓具足。戒众未具足欲令具足。乃至解脱知见众未具足欲令具足。是名具足。何谓修。若善法亲近正亲近。依正依勤行修学。是名修。何谓不忘。欲令善法不失不夺相续念不忘。是名不忘。何谓增广。欲令善法增长广进。是名增广。乃至何谓断。舍恶法生善法清白法现世乐行。知见慧分别断诸漏尽一切苦际。是谓断。

　　　　舍利弗阿毗昙论非问分神足品第八

　　问曰。几神足。答曰四。谓欲定断行成就修神足精进定心定慧定断行成就修神足。
　　云何欲。谓欲重欲作。欲发起欲显出欲越度。欲得欲触。欲解欲证是名欲。
　　云何定。若心住正住。是名定。如是欲如是定。是名欲定。复次贵欲向欲。依欲趣欲增上欲。以欲为主得定。心住正住。是名欲定。复次善欲发起得定。心住正住。不善欲发起得定。心住正住。无记欲发起得定。心住正住。是名欲定。复次不欲行善。即自思惟。此非我所善。非所好非所应非所行非我行时。我何故不欲行善。便以欲为尊上得定。心住正住。是名欲定。复次欲行善法。即自思惟。是我所善。是所好是所应。是所行是我行时。我欲行善。以欲为尊上得定。心住正住。是名欲定。复次善欲不生。善欲不生已不善欲生。共贪欲嗔恚愚痴行。即自思惟。此非我所善。非所好非所应非所行非我行时。我何故不欲行善。乃共贪欲嗔恚愚痴行。尊上善欲得定。心住正住。是名欲定。复次不善欲不生。不善欲不生已善欲生。不共贪欲嗔恚愚痴行。即自思惟。是我所善是所好是所应是所行。是我行时。我欲行善。不共贪欲嗔恚愚痴行。以善欲为尊上得定。心住正住。是名欲定。
　　云何断。以善法引心引正引调正调止正止不失不移。是名断。复次身心发起显出越度堪忍勤力进不退。是名断。复次修四正断。是名断。复次舍恶不善法生善法现世乐行。知见慧分别。断诸漏尽一切苦际。是名断。
　　云何断行。悦喜信舍念正智。是名断行。复次欲定断行成就修神足。除欲精进心慧。余所随法受想思触思惟觉观。解脱顺信悦喜心随信不放逸念心舍除身进。及余所随色。是名断行。
　　云何成就。欲定断及断行共起正共起受正受生正生具足。是名成就。
　　云何修。此欲定断行成就神足。亲近正亲近依正依勤行修学。是谓修。
　　云何神。如意通如意化如意自在作种种变。是名神。复次如比丘有大神力。能无量变化震动大地。以一为多以多为一。若近物远物。若墙壁高山。彻过无碍如行虚空。结跏趺坐。陵虚如鸟入出地中如出没水。履水如地。身出烟焰如大火聚。日月威德以手扪摸乃至梵天身得自在。是名神。
　　何谓足。如欲定断行。是足是齐是因是门是用是道是至是缘是绪是势。神生正生起正起。出正出如意正如意。是谓足。
　　若比丘。欲定断行成就修神足。令我欲不高不下不没不散。前后常想行。前如后后如前。昼如夜夜如昼。其心开悟无有覆盖。修行明了以身定心。以心定身。乐想轻想举身行。云何下欲。若欲共懈怠相应。不勤进不自勉。废善退法。是名下欲。云何懈怠。窳堕[夢-夕+登]懵于善法废退。是名懈怠。若欲共懈怠相应。不勤进不自勉废退善法。是名下欲。
　　云何高欲。若欲共掉相应。不共寂静相应。成就乱行。是名高欲。云何掉。若心乱不寂静。是名掉。若欲共掉相应。不共寂静相应。成就乱行。是名高欲。
　　云何没欲。若欲共睡眠相应。不共灭念慧。不成就不别善法。是名没欲。云何睡眠。烦恼未断。身不乐不调不轻不软不除。是名睡。云何眠。烦恼未断。心[夢-夕+登]懵覆蔽。是名眠。若欲共睡眠相应。灭念不相应。慧不成就。不别善法。是名没欲。
　　云何散欲。起欲染共欲染相应。多欲见净不观过患。于外五欲心散。著色声香味触。是名散欲。云何欲染。若欲欲欲腻欲爱欲喜欲支欲网欲忍欲得欲集欲悕望。是名欲染。若欲向欲染共欲染欲染相应。多欲见净不观过患。于外五欲心散。著色声香味触是名散欲。云何前后常想行。若比丘。且行如事思惟入善法。出世间入涅槃。离欲定相。应且行已。日中行。日中行已晡行。晡行已上经行。上经行已下经行。下经行已入室。入室已初夜行。初夜行已后夜行。后夜行已如事思惟入善法。出世间入涅槃。离欲定相应。是名前后常想行。
　　云何前如后后如前。如比丘。如事根力觉禅解脱定入定前行。如事根力觉禅解脱定入定后行。如事根力觉禅解脱定入定后行。已如事根力觉禅解脱定入定前后行是谓前如后后如前。
　　云何昼如夜夜如昼。如比丘。若取明想善受昼想。后如昼思惟明想。夜亦如是。如夜昼亦如是。是名昼如夜夜如昼。
　　云何其心开悟无有覆盖。若贪欲嗔恚愚痴垢。烦恼垢。障碍覆盖系缚。不善行垢。是障碍心。不开心。覆盖心。是蔽心。是起向缚不净心。是不白不明了心。是名覆盖心。若心无贪欲嗔恚愚痴垢。乃至明了心。是谓其心开悟无有覆盖。
　　云何修有明心。若比丘。修共慧光明心。修有明心。修共明想心。修有明心。云何共慧光明心。若三慧照明。谓闻思修慧是名共慧光明心。若亲近正亲近勤行修学。是谓修共慧光明心修有明心。云何共明想心。若比丘取诸明相。若火光日月光珠光星宿光。取诸光明相已。若树下露处思惟光明。知光明解光明受光明。如实人若想忆想知想。是名光明想心。若共想生共住共灭。是名共明想心。若亲近正亲近勤行修学。是名修共明想心修有明心。复次比丘。若于树下露处。以清净心遍解行有明心胜。如实人若想忆想知想。是名明想心。若共想生共住共灭。是名共明想心。若亲近正亲近勤行修学。是名修共明想心修有明心。复次比丘。若一树下若二若三乃至十树。以清净心遍解行有明心胜。乃至是名修共明想心修有明心。复次比丘。若于一园以清净心遍解行。乃至是名修共明想心修有明心。复次比丘。于一园若二若三乃至十园。以清净心遍解行乃至。是名修共明想心修有明心。复次比丘。一聚落若二若三乃至十聚落。以清净心遍解行乃至。是名修共明想心修有明心。复次比丘乃至水陆周匝。以清净心遍解行。乃至是名修共明想心修有明心。
　　云何以身定心以心定身。若比丘以心身上正上举正举。如人持钵。乞食以络盛钵。盛正盛举正举。如是比丘以心身上正上举正举。云何比丘。以身定心。若比丘思惟身无常知无常解无常受无常。如是不放逸观。得定心住正住身乐身调身轻身软身除。是名以身定心。复次比丘。身苦恼痈箭味患依缘。坏法不定不满可坏苦空无我。思惟缘知缘解缘受缘。即无明缘行。乃至名色缘六入。如是不放逸观得定心住正住。身乐身调身轻身软身除。是名以身定心。复次比丘。思惟身灭知灭解灭受灭。即无明灭则行灭。乃至名色灭则六入灭。如是不放逸观得定。心住正住。身乐身调身轻身软身除。是名以身定心。复次比丘。行知行乐。住知住乐。坐知坐乐。取知取乐。如是身住乐如实知住乐。如是不放逸观得定。心住正住。身乐身调身轻身软身除。是名以身定心。乃至复次比丘。若见死尸在火聚上烧。发毛皮肤血肉筋脉骨髓渐渐消尽。观此法不至东西南北四维上下。不至余处住。此法本无而生。已有还灭。观身如是法不放逸观得定。心住正住。得身乐身调身轻身软身除。是名以身定心(此章乃有三十四科复次释以身定心不异一支道说故略之)。
　　云何比丘以心定身。如比丘思惟心无常。知心无常解心无常受心无常。如是不放逸观得定。心住正住。得心乐心调心轻心软心除。是名以心定身。复次比丘。观心苦恼痈箭味患依缘坏法不定不足可坏苦空无我。思惟缘知缘解缘受缘即无明缘行行缘识。如是不放逸观得定。心住正住。得心乐心调心轻心软心除。是名以心定身。复次比丘。思惟心灭知灭解灭受灭。即无明灭则行灭。行灭则识灭。如是不放逸观得定。心住正住。得心乐心调心轻心软心除是名以心定身。复次比丘。有欲心如实知有欲心。无欲心如实知无欲心。乃至有胜心无胜心如实知。如是不放逸观得定。心住正住。得心乐心调心轻心软心除。是名以心定身。
　　云何乐想忆想上身行。云何乐想。若比丘离欲恶不善法。有觉有观离生喜乐。成就初禅行。若身离生喜乐。津液遍满。此身尽离生喜乐。津液遍满无有减少。如善澡浴师善澡浴师弟子。以细澡豆盛著器中。以水洒已调适作抟。抟此抟津液遍满。不干不湿内外和润。如是比丘。身离生喜乐津液遍满。此身尽离生喜乐。津液遍满无有减少。如实人若想忆想知想。是名乐想。此想身微受正微受。缘微受。以何身受意身受。是名乐想上身行。复次比丘。灭觉观内净信心。无觉无观定生喜乐。成就二禅行。若此身定生喜乐津液遍满。身尽定生喜乐。津液遍满。无有减少。如大陂湖以山围绕。水从底涌出。水不从东西南北方来。陂水自从底涌而出。此陂津液遍满无有减少。如是比丘。此身定生喜乐津液遍满。此身尽定生喜乐。津液遍满无有减少。如实人若想忆想。是名乐想。此想身微受正微受缘微受。以何身受。意身受。是谓乐想上身行。复次比丘。离喜乐舍行念正智身受乐。如诸圣人解舍念乐行。成就三禅行。若此身无喜乐津液遍满。此身无喜乐尽。津液遍满无有减少。如优钵罗池波头摩池拘牟头池分陀利池。若优钵罗花乃至分陀利花。从泥涌出。未能出水。此花若根若头。水津液遍满。从根至头从头至根。津液遍满无有减少。如是比丘。若此身无喜乐。津液遍满。此身尽津液遍满。无有减少。如实人若想忆想知想。是名乐想。若想身微受正微受缘微受。以何身受意身受。是名乐想上身行。复次比丘。断苦乐先灭忧喜不苦不乐舍念净。成就四禅行。若此身以清净心遍解行。此身清净无不遍处。如男子女人。著白净衣。上下具足。从头至足。从足至头。无不覆处。如比丘。若此身以清净心遍解行。此身清净。无不遍处。如实人若想忆想知想。是名乐想。此想身微受正微受缘微受。以何身受意身受。是名乐想上身行。
　　云何轻想。若比丘思惟身轻知轻解轻受轻。如兜罗绵轻。如劫钵轻。布著平地。微风来吹。便得离地。如是比丘。思惟身轻知轻解轻受轻。如是不放逸观得定。心住正住。即得定已。离地四寸上行。如实人若想忆想知想。是名轻想。此想身微受正微受缘微受。以何身受以意身受。是名轻想上身行。若比丘此定亲近多修学。若离地一尺上行。若二尺上行。如实人若想忆想知想。是名轻想。此想身微受正微受缘微受。以何身受意身受是谓轻想上身行。若比丘若此定亲近多修学。离地半人身上行。若一人身二人身。乃至七人身上行。如实人若想忆想知想。是名轻想。若此想身微受正微受缘微受。以何身受意身受。是谓轻想上身行。若比丘此定亲近多修学。若离地半多罗树上行。若一多罗树乃至七多罗上行。如实人若想忆想知想。是名轻想。此想身微受正微受缘微受。以何身受意身受。是谓轻想上身行。若比丘此定亲近多修学。如意所欲。离地上行。无有限量。近远尽能住至。如实人若想忆想知想。是名轻想。若此想身微受正微受缘微受。以何身受意身受。是谓轻想上身行。
　　若比丘彼乐想轻想亲近正亲近多修学。欲令我心调伏寂静由力自在。如意所欲。成就种种神足。若彼乐想轻想亲近正亲近多修学已。心调寂静。由力自在。如意所欲。得成就种种神足。彼受种种无量神足。能动大地。以一为多。以多为一。若近若远。高出墙壁。彻过无碍。如行虚空。结加趺坐。游空如鸟。于地出没。犹出入水。履水如地。身出烟焰。如大火聚。日月有大威德。手能扪摸。乃至梵天。身得自在。如定品广说。是名欲定断行成就修神足。精进定心定慧定断行。成就修神足。亦如是广说。

　　　　舍利弗阿毗昙论卷第十三



　　　　舍利弗阿毗昙论卷第十四

　　　　姚秦罽宾三藏昙摩耶舍共昙摩崛多等译

　　非问分禅品第九

　　因缘具足。则能得定。因缘不具。不能得定修定有如此因缘。谓比丘爱护解脱戒。成就威仪行。已行处。爱护微戒惧如金刚。受持于戒。断邪命。行正命。善知识。善亲厚。善众。摄诸根门。饮食知足。勤行精进。初不睡眠。离障碍法。如此比丘。知断五盖心垢损智慧法。离欲恶不善法有觉有观。离生喜乐。成就初禅行。乃至断苦乐先灭忧喜不苦不乐舍念净。成就第四禅行。云何爱护解脱戒。若随顺戒。不行放逸。以戒为门为足为因。能生善法。具足成就。以此戒故。名为持戒。以此顺不放逸名持戒。护持威仪行。是谓爱护解脱戒。
　　云何成就威仪行。一切身不善行。一切口不善行。一切意不善行。是名非威仪行。身一切善行。口一切善行。意一切善行。是名成就威仪行。复次恭敬和尚及和尚同学。恭敬阿阇梨及阿阇梨同学。恭敬上下坐。是名威仪行。云何已行处。有六非已行处。若淫女处。寡妇处。大童女处。不能男处。比丘尼处。沽酒处。是名六非已行处。又如佛说比丘莫至他国非已行处。若至他国非已行处。魔得其便。比丘何谓他国非已行处。谓五欲也。是名至五欲非已行处。云何已行处。若彼非威仪行。此非已行处。舍离正舍离缘舍离。不亲近。正不亲近。缘不亲近。是名已行处。又如佛说。行于自国已行处。若比丘自国已行处。魔不得便。比丘何谓自国已行处。谓四念处也。是自国已行处。若以此威仪行。起正起受正受。是谓威仪已行成就。
　　云何爱护微戒惧如金刚。若微细戒。若念作起意作欲和合作。若于彼多起恐畏相令我莫犯。是谓惧微戒如金刚。
　　何谓受持于戒。若比丘不离一切戒。常持一切戒。常住一切戒。亲近于戒。持戒不瑕。不秽不垢。不懈不缺。受持一切戒。是谓受持于戒。
　　云何舍邪命行正命。云何邪命。若沙门婆罗门。邪命自活。谓谀谄诈称。占相吉凶。为他使命现相激动以利求利。以此非法。得衣钵医药卧具所须受用食啖。以此系染贪著陵篾他人。堪忍非法。不见过患。不知出世。若比丘离如是等邪命。如法得衣钵医药卧具所须受用食啖。不以此系染贪著不陵篾他人。不堪忍非法深见过患。知出世。是谓断邪命行正命。
　　云何善知识。谓沙门婆罗门。持戒贤善。断贡高放逸。忍辱成就。自调自灭。自入涅槃。欲离欲欲尽。乃至欲离痴痴尽。应染处不染。乃至应痴处不痴。应止处不止。应受处不受。身口意业清净。正命清净。行信惭愧。多闻精进。念慧修行。八道具足。戒定慧解脱解脱知见。衣食知足。是谓善知。何谓识。若识善识知共行慈重行慈究竟行慈常敬不离。是名善知识。云何善亲厚。凡夫持戒人。是凡夫持戒人善亲厚。坚信人。是坚信人善亲厚。坚法人是坚法人善亲厚。乃至阿罗汉。是阿罗汉善亲厚。如是等自共亲厚。是名亲厚。若善知识若善亲厚随顺不离相亲近。是谓善知识善亲厚。
　　云何善众。若依持戒人学持戒。心向彼。尊上彼。倾向彼。解彼。若依定人学定。乃至彼解脱知见人。学解脱知见。心向彼。尊上彼。倾向彼。解彼。是谓善众。
　　云何摄诸根门。若比丘。眼见色不取色相。能起眼根者。摄令不放逸。断恶不善法及悕望世。爱顺持戒。守护眼根得眼根戒。乃至意识法不取法相。能起意根者。摄令不放逸。断恶不善法及悕望世。爱顺持戒守护意根。如此六触入。护微念解射念善成就行。见欲过患常自护意。是谓摄诸根门。
　　云何饮食知足。知量而食。不掉。不生贡高。不为养身。不为严饰身。唯欲安身。不起嗔恚。欲修梵行。断故受。不生新受。为活命故。舍憎爱金刚。常处中行。不求利。勤力乐行。如人患疮以药涂之为欲令愈。比丘亦尔。知量而食。不起掉。不生贡高。乃至不求利勤力乐行。
　　云何掉食。若作是念。我食此食已。当作身口意掉。是名掉食。
　　云何贡高食。若作是念。我食此食已。当增长放逸。是名贡高食。
　　云何养身食。若作是念。我食此食已。当益于身。是名养身食。
　　云何严饰身食。若作是念。我食此食。当端正姝好妙相成就。是名严饰身食。若比丘不作是念。我食此食。当作身口意掉。当作贡高。当养身。当严饰身。是谓不掉食不贡高不养身不严身食。
　　云何但欲令身住。应作是念。我食此食。但欲令身住。不终不没。是名但欲令身住。
　　云何不起嗔恚。若饥。缘饥故。生身心苦受。若食过度。缘过度故。生身心苦受。若比丘。知足而食。善思量食。则嗔恚灭。不生不起。是名不起嗔恚。
　　云何欲修梵行。梵行谓八圣道也。应作是念。我食此食已。能修梵行。令梵行久住。为尽苦际。是名欲修梵行。
　　云何断故受不生新受。若饥缘饥故。生身心苦受。是名故受。何谓新受。若食过度缘过度故。生身心苦受。是名新受。若比丘。知足而食。善思量食。是名断故受不生新受。
　　云何为活命故食。应作是念。我食此食。为住命根护持戒行故。是名为活命故食。
　　云何舍憎爱金刚。若饥缘饥故。生爱烦恼金刚。忆念我憎如是饮食。若食过量缘过量故。生憎烦恼金刚。我不忆念如是过度饮食。若比丘。知足善思量食。舍离憎爱烦恼金刚。是名舍离憎爱金刚。
　　云何不求利。若不以粗食为足。多食嗜味贪味勤求悕望饮食。是名求利。若比丘。以粗食为足。量食嗜味不贪味不勤求不悕望饮食。是名不求利。
　　云何勤力。若作是念。我食此食。欲身勤进自勉。是谓勤力。
　　云何乐行。若饥缘饥故。生身心苦受。若食过度缘过度故。生身心苦受。是名不乐。若比丘知足。善思量食。无有不乐。是名乐行。
　　云何勤精进不睡眠。若比丘。于昼或结加趺坐思惟。或经行心离障碍法。初夜若经行。若思惟心离障碍法。中夜右胁著床累脚而眠。思惟起觉想。后夜若思惟经行心离障碍法。是名勤精进不睡眠。
　　云何离障碍法。障碍法谓五盖也。如佛说五盖。是心烦恼损智慧法。又如佛次说。若在家出家人。有五盖覆心。若自知义。若知他义。若知自他义。若过人法。若离欲知见增进。若知若见。无有是处。五盖遮碍善法。缠缚污染。生起结使。故名障碍。若修行清净去障碍法清白明了。是名离障碍法。
　　云何断五盖。离灭没除。是谓断五盖。何谓心垢。五盖是心烦恼垢腻不明。是名心垢。
　　云何损智慧法。五盖覆心。慧力羸劣。是名损智慧法。
　　云何离欲恶不善法。欲谓五欲。复次尘非欲圣法中谓是求那。若忆想染著此是欲。如佛说。
　　种种色非欲　　众生想欲染
　　世间色常住　　健者离欲染

　　若此五欲中。贪重贪堪忍系著。是名欲。云何恶不善法。身口意恶行。是名恶不善法。复次十不善业道。是名恶不善法。复次不善根相应法。不善根所起无缘非受法。是名恶不善法。复次贪欲嗔恚愚痴忿怒怨嫌妄语嫉妒悭惜谀谄欺伪匿恶无惭无愧贡高诤讼及我慢等。是名恶不善法。复次邪见邪觉邪语邪业邪命邪进邪念邪定邪解脱邪智及余随邪法。是名恶不善法。如是欲恶不善法。若远离不近不杂纯净别处。是名离欲恶不善法。云何有觉有观。若行觉观。是谓有觉有观。云何离生喜乐。若离欲恶不善法生喜乐。是名离生喜乐。云何成就初禅行。初禅有五支。觉观喜乐一心。云何觉。重觉究竟觉诸所忆念法明来至思惟心。是名觉。云何观。心行顺行微行津液微观心微转。是名观。云何喜。欢喜踊跃。是名喜。云何乐。心忍受乐意触乐受。是名乐。云何一心。心住正住是名一心。此五支。是名初禅。何谓初。若此四禅。以次顺不逆。以次入定门。此是始。此是初。此是一。是名初。何谓禅。谓舍心垢正舍缘舍。是谓名禅。复次烦恼未断能断。是名禅。复次烦恼断已得现世乐行。是名禅。复次如是善法成就。入禅明了。炽盛清净。是名禅。复次如是定住甚深妙义专著智慧。是名禅。复次行人。行觉观意喜心定如行人若受想思惟觉观见慧解脱无痴顺信悦喜心进心除信欲不放逸念心舍意界意识界。及余随色。是名禅。复次随法非禅是随禅法。若心住正住。此名禅。得是定已。护持威仪住行微行。是名成就初禅行。若比丘身离生喜乐。津液遍满。此身尽离生喜乐。津液遍满。无有减少。如善洗浴师善洗浴师弟子。以细澡豆。盛著器中。以水洒已。调适作揣。此揣津液遍满。不干不湿。内外和润。如是比丘。此身离生喜乐。津液遍满。无有减少。云何津。云何液。云何遍。云何满。如比丘住禅时。离生喜乐。初生正生起正起触证。身离生喜乐尔时名津住禅时。离生喜乐。渐开微行。未能增广。身离生喜乐。尔时名液住禅时。离生喜乐。能增广未至彼岸。身离生喜乐。尔时名遍住禅时。离生喜乐。能到彼岸。齐是谓身离生喜乐。尔时名满。如农夫初以水溉田地。始津润名津。润已水渐开微行未能增广名液。液已水渐增广未到彼岸名遍。遍已水到彼岸。一切高下尽满。满时水还攘水口名满。比丘亦如是。住禅时离生喜乐。初生正生起正起触证。身离生喜乐。尔时名津。离生喜乐。渐开微行未能增广身离生喜乐。尔时名液。离生喜乐。能增广未到彼岸。身离生喜乐。尔时名遍。离生喜乐。能至彼岸。齐是谓离生喜乐。尔时名身满。复次津液遍满。如是诸句。义一名异。如佛说。何谓觉。若觉重觉。究竟觉。诸所忆念法明来至思惟心语。是名觉诸比丘。此义不应如是说。觉异重觉异。究竟觉异。诸所忆念异法明来至异思惟心语异。如觉诸句义一名异。津液遍满亦如是。义一名异。如比丘修慈心。遍解东方南西北方四维上下。慈心普广。无异无量。无怨无恚。遍解一切世间行。尔时以众生为境界。如是比丘身离生喜乐。津液遍满。时以身为境界。不应如是说。如比丘应思惟无常行。离欲不善法。有觉有观。离生喜乐。成就初禅行。便离生喜乐。遍满身得离生喜乐已。除身炙心炙。身暖心暖。身热心热。身然心然。身燋心燋。身恶心恶。身不乐心不乐。身不调心不调。身不轻心不轻。身不暖心不暖。身不除心不除。如比丘除身炙心炙。乃至身不除心不除已。得身不炙不暖不热不然不燋。得乐则无烦恼金刚。不求利勤力乐行。齐是谓离生喜乐遍满身。
　　云何灭觉观。若觉观寂静正寂静灭没除。是名灭觉观。云何内净信。内有信正胜信生。具足成就。是名内净信。云何一心。心独住正住正独处入定。是名一心。云何无觉无观。若除觉观已。定心喜乐。具足成就。是名无觉无观。云何定生喜乐成就二禅行。云何二禅。二禅有四支。内信喜乐一心。云何内净信。若比丘离欲恶不善法。有觉有观。离生喜乐。成就初禅行。如比丘思惟觉观粗我觉观粗内净信寂静胜。比丘思惟觉观粗已觉观寂静正寂静舍灭没除尽觉观寂静正寂静舍灭没除尽已内净信具足成就。是名内净信。如比丘若以行若受教若法相若方便若专心若思惟若触。离欲恶不善法。有觉有观。离生喜乐。成就初禅行。如比丘行若受教。乃至亲近多修学已。心向寂静尊上寂静。倾向寂静心向寂静。尊上寂静倾向寂静已。觉观寂静正寂静灭没除尽。觉观寂静正寂静灭没除尽已。内净信生。具足成就。是名内净信。复次比丘思惟觉观是粗法灭粗法心清净清净人心。是名内净行。复次比丘思惟觉观是粗法离粗法心清白清白心。是名内净信。复次比丘思惟觉观是粗法除粗法心明了明了。是名内净信。复次比丘思惟觉观是粗法无觉无观地寂静胜妙。是名内净信。复次比丘。思惟有觉观其心不软不调不清净不清白不明了。无觉观其心软调清净清白明了。其心软乃至明了。是名内净信。复次比丘。思惟无觉无观心喜心定如行人若信入信究竟入信胜信淳信心信。是名内净信。何谓喜。如行人欢喜踊跃。是名喜。何谓乐。如行人心忍受乐乐意触乐受。是名乐。何谓一心。如行人心信正信。是名一心。如是四支名二禅。何谓二。如四禅次顺不逆以次入定行二与初无有中间。是谓二。何谓禅。禅谓舍心垢正舍缘舍。是名禅。乃至复次无觉观行意喜心定如行人若受想思触思惟乃至及余所随色。是名禅。复次随法非禅是随禅法。若心住正住。是名禅。得是定已。护持威仪住行微行。是名成就二禅行。若比丘定生喜乐。津液遍满。此身尽定生喜乐。津液遍满。无有减少。如大陂湖。以山围绕。水从底涌出。不从东方南西北方来。自从底涌出。此陂津液遍满。无有减少。如是比丘。身定生喜乐。津液遍满。无有减少。云何津。云何液。云何遍。云何满。如比丘住禅时身定生喜乐生正生起正起重证身定生喜乐。尔时名津住禅时。定生喜乐。渐开微行。未能增广。身定生喜乐。尔时名液住禅时。身定生喜乐。能增广未到彼岸。定生喜乐。尔时名遍住禅时。定生喜乐。能至彼岸。齐是谓定生喜乐。尔时名身满。如农夫初以水溉田。始津润尔时名津。津润已水渐开微行。未能增广尔时名液。液已水遂增广。未到彼岸。尔时名遍。遍已水到彼岸。地一切高下尽满。满时水还攘水口。尔时名满。比丘亦如是。住禅时身定生喜乐生正生起正起触禅定生喜乐。尔时名津。乃至住禅时。定生喜乐能至彼岸。齐是谓定生喜乐。尔时名身满。复次津液遍满。如是诸句义一名异。如佛说。云何触。缘眼缘色生眼识。三法和合触。眼非触色非触。若此法共和合聚集。是谓触。诸比丘。此义不应如是说。共异和合异集异聚异。如此诸句。义一名异。津液遍满。亦复如是。义一名异。如比丘。修悲遍解东方南西北方四维上下。悲心普广。无异无量。无怨无恚。遍解一切世间行。尔时以众生为境界。比丘住禅时。身定生喜乐。津液遍满。以身为境界。不应如是说。如比丘应思惟苦行灭觉观内净信心。独无觉观。定生喜乐。成就二禅行。便定生喜乐。身遍满得定生喜乐已。除身炙心炙。乃至身不除心不除。得身不炙不暖不热不然不燋得乐则无烦恼金刚。不求利勤力乐行。齐是谓定生喜乐遍满身。
　　云何离。喜灭没除尽。是谓离。云何舍行。谓共舍定得正得护持威仪住行微行。是名舍行。云何念正智。念正智成就。是名念正智。云何身受乐。乐谓忍乐意触乐受。是名乐。此乐身受正受微受缘受以何身受意身受。是名身受乐。云何如诸圣人解。圣人谓佛及声闻。知自地善法现世乐行。入定出定已。显示教化流布开解演说分别显现。是名如诸圣人解舍念乐行。云何成就三禅行。三禅有五支。共味舍念正智无喜乐一心。云何共味舍。如比丘。灭觉观内净信心触。无觉无观。定生喜乐。成就二禅行。如比丘。观喜粗我喜粗心踊跃共味舍胜寂静。如比丘观喜粗喜寂静正寂静灭没除尽。喜寂静正寂静灭没除尽已。共味舍生正生起正起。具足成就。是名共味舍。如比丘。若行乃至触灭觉观内净信心触无觉观。定生喜乐。成就二禅行。如比丘。行乃至触亲近正亲近多修学。如比丘行乃至触亲近正亲近多修学已。心向寂静心向寂静已。尊上寂静尊上寂静已。倾向寂静。倾向寂静已。喜寂静正寂静灭没除尽。喜寂静正寂静灭没除尽已。共味舍生正生起正起具足成就。是名共味舍。复次比丘离喜乐修无喜共味定。如行人舍胜舍心调正亲调心无作非受。是名共味舍。云何念。行人念忆念。是名念。云何正智。如行人智见解射方便。是名正智。云何无喜乐。如行人心不忍受苦乐意触不苦不乐受。是名无喜乐。云何一心。如行人心住正住。是名一心。如是五支。是名三禅。何谓三。如四禅次顺不逆。以次入定行三与二无有中间。是名三。云何禅。谓舍心垢正舍缘舍。是名禅。乃至复次离喜乐修无喜共味定。如行人受想思触思惟。乃至及余随色。是名禅。复次随法。非禅是随禅法。若心住正住。是名禅。得是定护持威仪住行微行。是名成就三禅行。如比丘。身无喜乐。津液遍满。无有减少。如优钵罗池波头摩池拘勿头池分陀利池花从泥涌出。未能出水。此花若根若头。水津液遍满。无有减少。如是比丘。身无喜乐。津液遍满。无有减少。云何津。云何液。云何遍。云何满。如比丘。住禅时无喜乐。初生正生起正起触证。如比丘住禅时。身无喜乐。尔时名津。乃至住禅时无喜乐。能到彼岸。齐是名无喜乐。尔时名身满。如农夫初以水溉田地。始津润尔时名津。津润已水渐开微行。未能增广。尔时名液。液已水遂增广。未到彼岸。尔时名遍。遍已水广。到彼岸。地一切高下。尽满满时。水还攘水口。如农夫放水处。齐是名满比丘亦如是。住禅时身无喜乐。生正生起正起触证。身无喜乐。尔时名津。乃至住禅时无喜乐。能到彼岸。齐是名无喜乐。尔时名身满。复次津液遍满。如是诸句。义一名异。如佛说此苦圣谛法未曾闻自思惟。生智生眼生觉生明生通生慧生解。诸比丘此不应如是说。谓智异眼异觉异明异通异慧异解异。如此诸句。义一名异。津液遍满。亦复如是。义一名异。如比丘。修喜心遍解东方南西北方四维上下。喜心普广。无异无量无怨无恚。遍解一切世间行。尔时以众生为境界。比丘住禅时。身无喜乐。津液遍满。以身为境界。不应如是说。如比丘应思惟无我法离喜舍行念正智身乐。如诸圣人解舍念乐行。成就三禅行。便无喜乐满身。得无喜乐已。除身炙心炙。乃至身不除心不除。如比丘。除身炙心炙乃至身不除心不除已。得身不炙乃至不燋得心不炙乃至不燋得乐则无烦恼金刚。不求利勤力乐行。齐是名无喜乐遍满身。云何断苦乐。如比丘断苦乐。是名断。云何先灭忧喜。如比丘忧喜已灭。寂静正寂静是名先灭忧喜。云何不苦不乐舍。如佛告舍利弗。如圣人离欲恶不善法成就喜行。尔时无有五法。谓共欲染相续喜乐。共欲染相续忧苦。共不善喜乐。共不善忧苦。共善忧苦。舍利弗如圣人离欲恶不善法。成就喜行。如是五法尽。无如圣人离欲恶不善法。得成就喜行共欲染相续喜乐乃至共善忧苦。尔时已灭。及余共善忧乐亦灭。是谓入第四禅。云何第四禅。第四禅有四支。不苦不乐舍念净一心。云何不苦不乐舍。如比丘。离喜舍行念正智身受乐。如诸圣人解舍念乐行。成就三禅行。如比丘。观无喜乐粗心。犹有作若不苦不乐舍。胜寂静观无喜乐粗无喜乐寂静正寂静灭没除尽已。不苦不乐舍生正生起正起具足成就。是名不苦不乐舍。如比丘若行乃至触离喜舍行念正智身受乐。如诸圣人解舍念乐行。成就三禅行。如比丘行乃至触亲近多修学已。向寂静已向寂静。尊上寂静尊上寂静。倾向寂静倾向寂静已。无喜乐寂静。无喜乐寂静灭没除没除尽已。不苦不乐舍。生正生起正起具足成就。是名不苦不乐舍。复次比丘。虽无喜乐。修不苦不乐舍定。如行人身心不忍受苦乐眼触不苦不乐受乃至意触不苦不乐受。是名不苦不乐舍。云何念。如行人念忆念。是名念。云何净。如行人念离欲染清净。离恶不善法清净。离觉清净。离观清净。离喜清净。离乐清净。离苦清净。离忧清净。及离余烦恼法清净。是名净。云何一心。如行人若心住正住。是名一心。此四支。是名第四禅。何谓四禅。次顺不逆。以次入定行四与三无有中间。是名四。何谓禅。舍心垢正舍缘舍。是名禅。乃至复次离无喜乐修不苦不乐舍定。如行人受想思触思惟。乃至及余随色。是名禅。复次随法非禅是修禅法心住正住。是名禅。得如是定。护持威仪住行微行。是名成就四禅行。如比丘。修清净深心。身遍解行。无不遍处。如男子女人。著白净衣。上下具足。从头至足。从足至头。无不遍处。比丘亦尔。修清净心。身遍解行。无不遍处。
　　比丘入第四禅。心不高不下不憎不爱定住不动。犹如静室泥治内外户牖俱闭无有风尘。于其室内。然以油灯。若人非人。若风若鸟。无有触者。然焰不高不下不倾不曲定住不动。比丘入第四禅。亦复如是。心不高不下。乃至定住不动。云何高心。共掉相应心。是名高心。云何下心。共懈怠相应心。是名下心。复次共七慢相应心。是名高心。共我相应心。是名下心。云何爱心。共染相应心。是名爱心。云何憎心。共嗔恚相应心。是名憎心。此四禅中。心不共掉不掉相应。乃至不共嗔恚相应。是名不高不下不憎不爱。云何住。若心住正住独处定。是名住。云何不动处。不动谓第四禅。如佛语优陀夷。若比丘。离欲恶不善法。有觉有观。离生喜乐。成就初禅行。我说是动。此有何动。谓觉观不灭。若比丘。灭觉观内净信一心无觉无观。定生喜乐。成就二禅行。我说是动。此有何动。谓喜未灭。若比丘离喜舍行念正智身受乐。如诸圣人解舍念乐行。成就三禅行。我说是动此有何动。谓舍乐未灭。若比丘断苦乐先灭忧喜不苦不乐舍心净。成就四禅行。我说是不动。若比丘离欲恶不善法入初禅。从初禅起入二禅。从二禅起入三禅。从三禅起入四禅。是谓到不动处。
　　比丘如是修学四禅。欲证通法。随心所欲。即能得证。自在无碍。如四衢平处有善调驾驷有善御者随意自在。如是比丘亲近四禅多修学已。欲证通法。随心即得。自在无碍。如盛水瓶。坚牢不漏。盛以净水。平满为饮。随人取用。如意自在。如是比丘亲近四禅多修学已。欲证通法。随心所欲。自在无碍。如陂泉遮水。平满为饮。随人决用。如意自在。如是比丘亲近四禅。多修学已。欲证通法。随心所欲。即能得证。自在无碍。若比丘欲以神足动地。能以一为多。以多为一。乃至梵天身。得自在随所欲入。若欲受天耳清净过人。能闻二声。人非人声。随所能入。若欲知他众生。能知有欲心。如实知有欲心无欲心。如实知无欲心。随所能入。若欲忆念无量宿命能忆一生。乃至成就此行。随所能入。若欲受天眼清净过人。能见众生生死。乃至如所造业。随所能入。若欲尽有漏成无漏。得心解脱慧解脱。现世自知证成就行。我生已尽。梵行已立。所作已办。不受后有。随所能入。如是四禅亲近多修学。得如是果报。

　　　　舍利弗阿毗昙论卷第十四



　　　　舍利弗阿毗昙论卷第十五

　　　　姚秦罽宾三藏昙摩耶舍共昙摩崛多等译

　　非问分道品第十之一

　　有人出世。如来无所著等正觉。说种种因种种门种种道种种向道。今当集诸道门。有一支道二支道三支道四支道五支道六支道七支道八支道九支道十支道十一支道。云何一支道。身念处。是名一支道。云何二支道。定慧。是名二支道。云何三支道。有觉有观定。无觉有观定。无觉无观定。空定无想定。无愿定是名三支道。云何四支道。四念处。四正断四神足四禅四无量四无色定四向道四修定四断。是名四支道。云何五支道。五根五力五解脱入五出界五观定五生解脱法。是名五支道。云何六支道。六念六向六出界六明分法六悦因法六无喜正觉。是名六支道。云何七支道。七觉七想七定因缘法。是名七支道。云何八支道。八圣道八解脱八胜入。是名八支道。云何九支道。九灭九次第定九想。是名九支道。云何十支道。十想十直法十一切入。是名十支道。云何十一支道。十一解脱入。是名十一支道。
　　何谓身念处一支向涅槃道。谓念至身依身以身始观。是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘思惟身无常。知无常解无常受无常。如实人念忆念是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘身苦恼痈箭味患依缘坏法不定不满可坏苦空无我。思惟缘。知缘受缘。即无明缘行。行缘识。识缘名色。名色缘六入。如实人念忆念。是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘思惟身灭。知灭解灭受灭。即无明灭。无明灭则行灭。行灭则识灭。识灭则名色灭。名色灭则六入灭。如实人念忆念。是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘。行知行乐住知住乐坐知坐乐卧知卧乐。如是身住乐。如实人念忆念是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘。去来屈伸应正智行。执持衣钵。如法饮食。病瘦医药除疲极睡眠。及大小便利于行住坐卧觉悟说法默然。应正智行。如实人念忆念。是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘。出息长知出息长。入息长知入息长。出息短知出息短。入息短知入息短。如旋师旋师弟子绳长知长绳短知短。如是比丘。出息长知长。入息长知长。出息短知短。入息短知短。如实人念忆念。是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘。从顶至足。皆是不净。此身中有爪齿发毛薄皮厚皮肉筋脉脾肾心肺大小秽处涕唾脓血脂肪脑膜泪汗骨髓。如净眼人。于一门仓。观见诸谷。胡麻米豆小豆豍豆大麦小麦。如是比丘。观此身中。从顶至足。皆是不净。此身中但有爪齿乃至骨髓。如实人念忆念。是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘。观四大。此身有地大水大火大风大。如屠牛师屠师弟子屠牛为四分若坐若立观此四分。如是比丘。观此身地大水大火大风大。观此诸大。各各相违。有此诸大依于外大饮食长养羸劣不坚念念磨灭暂住不久。如实人念忆念。是名身念处。此念亲近多修学得须陀洹果乃至阿罗汉果。是名身念处一支向涅槃道。复次比丘。如是观此身依食住依食长养。缘食住无食不住。如火依薪得然无薪则灭。如是比丘观此身依食住依食长养。缘食住无食不住。如世尊说。
　　观身所集苦　　一切皆缘食
　　若能除灭食　　则无是诸苦
　　如是知过患　　食是成就苦
　　比丘灭食已　　决定得涅槃

　　如是人念忆念实名身念处。此念亲近多修学。得须陀洹果乃至阿罗汉果。是名身念处一支向涅槃道。复次比丘观身尽空俱空。以念遍知解行。如竹苇尽空俱空。如是比丘观身尽空俱空。以念遍知解行。如实人念忆念。是名身念处。此念亲近多修学。得须陀洹果乃至阿罗汉果。是名身念处一支向涅槃道。复次比丘。观身是痈疮。身中有九疮津漏门。所出津漏。皆是不净津漏。是胎始膜。是腐败。是臭秽。是可恶津漏。眼出眵泪脓血津漏。耳出耵[月*寧]脓血津漏。鼻出涕痰脓血津漏。口出涕唾脓血津漏。二处出便利脓血津漏。如人痈疮干痂久住。如是九疮津漏门所出。皆是不净津漏。是胎始膜。是腐败。是臭秽。是可恶津漏。比丘如是观身是痈疮。此身九入九疮九津九漏。眼耳鼻口一一处所出津漏皆是不净津漏。是胎始膜。是腐败。是臭秽。是可恶津漏。眼出眵泪脓血津漏。耳出耵[月*寧]脓血津漏。鼻出涕痰脓血津漏。口出涕唾脓血津漏。二处出便利脓血津漏。如摩诃迦叶所说。四大身是衰耗相违津漏。众病所居处。众苦所依处。爱护身者。如爱护死尸。寿命短促。如实人念忆念。是名身念处。此念亲近多修学。得须陀洹果乃至阿罗汉果。是名身念处一支向涅槃道。复次比丘。观三根集业。贪根集业。恚根集业。痴根集业。若贪作业贪共贪绪贪集贪因贪缘身口意是非圣业。是有漏业。是集业非灭垢业。嗔恚愚痴。亦复如是。若成就此业。父母具足有漏心向阴欲受生。彼阴灭处母胎生初识有色共彼识四大所造色。谓色由意生受想思触谓名如是名色共生共起。彼不从东方南西北方四维上下来。不从父母出。不从业出。亦非余处出。因众缘和合。因集因业因父母出。如春后月无有云雾。日中时有人持火珠。以干牛粪坋上。便有火生有光出。如是观火。不从东方乃至牛粪中出。如是众缘和合有火生光出。比丘如是观名色。不从东方。乃至不从业出。众缘和合因集因父母生。便有色名。七日时。是胎始膜。复七日如云。复七日初肉。复七日始坚。乃至四十九日。身肢节具足。帝释问世尊。诸佛不以色为我。云何身有觉。云何水中生骨。复云何能住胎。问已有答。世尊为决疑。一切行生灭。世尊。如实知一切行生灭。帝释谛听。我今当说。初有胎始膜。因胎始膜。便有如云。因如云便有初肉。因初肉便有始坚。因始坚便有支节诸入爪发。因母饮食便住。帝释复问。
　　众生不知何法　　众生不觉何法
　　众生何法染贪　　众生何法系缚

</div>
    <div class="pagination">
<a href="舍利弗阿毗昙论_page7.html">上一页</a><span>...</span><a href="舍利弗阿毗昙论_page3.html">3</a><a href="舍利弗阿毗昙论_page4.html">4</a><a href="舍利弗阿毗昙论_page5.html">5</a><a href="舍利弗阿毗昙论_page6.html">6</a><a href="舍利弗阿毗昙论_page7.html">7</a><span class="current-page">8</span><a href="舍利弗阿毗昙论_page9.html">9</a><a href="舍利弗阿毗昙论_page10.html">10</a><a href="舍利弗阿毗昙论_page11.html">11</a><a href="舍利弗阿毗昙论_page12.html">12</a><a href="舍利弗阿毗昙论_page13.html">13</a><span>...</span><a href="舍利弗阿毗昙论_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
