<!DOCTYPE html>
<html>
<head>
    <meta charset="UTF-8">
    <title>阿毗达磨顺正理论 - 第 33 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗达磨顺正理论 - 第 33 页/共 38 页</h1>
    <div class="content">　　初业顺决择　　及修见道位
　　念住等七品　　应知次第增

　　论曰。初修业位说念住增。谓此位中为息颠倒。由念势力于身等境。自相共相能审了知。坏二种愚慧用胜故。于暖法位说正断增。谓此位中见生死过涅槃功德。遂能勇猛发勤精进。不坠生死速趣涅槃勤用胜故。于顶法位说神足增。谓此位中能制心识。趣不退位终不匮乏。信等善根定用胜故。于忍法位说五根增。谓此位中永息恶趣。终不退堕速入离生。增上义成根义胜故。世第一位说五力增。谓此位中不为烦恼之所屈伏。力义胜故。虽忍位中亦容如是。然非决定是故不说。或此位中不为一切。余异生法之所屈伏。故于此位力义偏增。修道位中近菩提位。助觉胜故说觉支增。或此位中断九品惑。数数觉故觉支义增。见道位中所有道义。皆具足故说道支增。谓寻求依及通往趣。二义具故说名为道。见道位中二义最胜。谓见道位圣慧初生。如实寻求谛理胜故。又于此位不起期心。能速疾行往趣胜故随数增故。于契经中先七后八非修次第。有余于此立次第言。行者最初由慧势力。于身等境自相共相。如实了知导起众善。如有目者将导众盲。是故最初说四念住。由四念住了众境已。于断恶修善能发起正勤。故于第二说四正断。由正勤力令相续中。过失损减功德增盛。于殊胜定方能修习。是故神足说在第三。胜定为依便令信等。与出世法为增上缘。由此五根说为第四。根义既立能招恶趣。恶业烦恼不能屈伏。由此五力说为第五力义既成。能如实觉四圣谛境。无疑虑故说七觉支在于第六。既如实觉四圣谛境。厌舍生死欣趣涅槃。故说道支以为第七。于中一一辩其次第。如释。经论应正思求今此论中思择法相。于次第理无劳烦述。今于此中应辩觉分。几唯无漏几有漏耶。颂曰。
　　七觉八道支　　一向是无漏
　　三四五根力　　皆通于二种

　　论曰。此中七觉八圣道支唯是无漏。唯于修道见道位中方建立故。谓修道位七觉支增邻近菩提。谓治有顶故觉支体一向无漏。一切觉分皆助菩提。唯此独摽觉支名者以最邻近。菩提果故由此理趣证七觉支。应知但依治有顶说。此为上首类治下地。唯于无漏立觉支名。若不许然宁不通二。或于一切菩提分中。依近菩提立觉支号。道中修道位近菩提性近菩提。唯是无漏故无漏修道方立觉支名。见道位中八道支胜故。此一向无漏性摄。虽正见等亦通有漏。然彼不得圣道支名。圣道支名目无漏故。又诸论者许觉分法。觉支后说定是无漏。若说在前便通二种。既觉支后方说道支。故八道支一向无漏。所余通二义准已成。谓觉分中前位增者。彼于后位势用亦增。后位增者非于前位。故毗婆沙作如是说。从初业位至尽无生念住常增。乃至广说。此三十七何地有几。颂曰。
　　初静虑一切　　未至除喜根
　　二静虑除寻　　三四中除二
　　前三无色地　　除戒前二种
　　于欲界有顶　　除觉及道支

　　论曰。初静虑中具三十七。于未至地除喜觉支。于下地法犹怀疑虑。未能保信故不生喜。又未至定初现前时。未能断除下地烦恼。后虽已断而类同前。故起彼时皆无有喜。有说。一切近分地道。皆力励转故无喜义。第二静虑除正思惟。彼静虑中已无寻故。由契经说彼地无寻。彼上等持转寂静故。由此二地各三十六。第三第四静虑中间。双除喜寻各三十五。前三无色除戒三支。并除喜寻各三十二。欲界有顶除觉道支。无无漏故各二十二。如是诸地随其所应。觉分现前少多无定。谓随位别后必兼前。可一体上义分多种。故有多种俱时起义。唯四念住必不俱生。以约所缘分为四故。尚无二慧俱时而生。况有一时四慧并起。不可一慧约境分多。以若总缘法念住摄。必无一慧于一刹那。缘四境生四行相故。由此理趣初静虑中。总而言之具三十七。然于一念顿现在前。极多但容有三十四。如是未至第二静虑。极多但容有三十三。三四中间极三十二。前三无色极二十九。欲界有顶极唯十九。一切皆除三念住故。其中减者随位应思。何故心王不立觉分。理亦摄在念住等中。彼实摄诸加行善故。然不别立如慧等者。心于杂染清净分中。势用均平无所偏党。觉分唯在清净分中。势用增强。是故不立。有余师说。觉分多缘诸法共相。心王多分缘自相生。是故不立。有余复说修习觉分。本为对治一切烦恼。然诸烦恼心所非心。故能治法非心唯所。障治相翻而建立故。有说。觉分辅佐于觉觉是心所慧为体故。不可心王辅佐心所。如王不可辅佐于臣。所以心王不立觉分。有余师说。心导世间于界趣生轮回无绝。修习觉分为断生死。由此心王不立觉分。有余师说。无始时来心为众多。烦恼杂染驰散诸境。[怡-台+龍]悷难调为调伏心修习觉分。非所调伏即是能调。是故心王不立觉分。何缘诸大心所法中。唯立四法为菩提分。实总摄在念住等中。彼实摄诸加行善故。然别建立念定慧者。由此三种顺清净品。势用增强可立觉分。想思触欲于染分中。势用增强故不别立。于假想观胜解偏增。觉分唯摄顺真实观。由此胜解非觉分摄。有余师说。至无学位胜解方增。经但立为无学支故。菩提分法有学位增。由此为因力能引起三菩提故。所以胜解非觉分摄。作意势力能发动心。令于所缘易脱不定。觉分于境审谛观察。令心专一与彼相违。是故作意非觉分摄。若尔宁立寻为觉分。寻于境界虽策发心。而欲令心推求至理。非令于境浮飘易脱。于谛观察有策发能。说此力能策正见故。由此作意不可例寻。有余师言。若染若净初取境位。作意力增说为非理。如理作意至境相续。彼势力微故不立为烦恼觉分。烦恼觉分要于至境。相续位中方增盛故。受于杂染清净分中。势用俱增故立觉分。由此流转缘起支中立为受支。及于还灭菩提分中立喜觉支。有余师说。受于杂染虽是增上。而与净品作饶益事。亦有功能如旃荼罗。性虽鄙劣能与豪族作饶益事。故于静虑为饶益支。菩提分中立觉支号。何缘三受皆通无漏。觉分唯喜非余二耶。觉分所为行相猛利。乐舍行相迟钝故非。有余师言。乐舍二受为轻安乐。行舍所覆相不明了。是故不立。何缘大善心所法中。唯立四法为菩提分。实亦总是念住等摄。彼实总摄加行善故。然别立信勤安舍者。由此四种顺觉强故。如何此四顺觉用强。发趣菩提信为上首。将修众行信为初基。清净果因以信为本。若无信者修趣不成。故立信根以为觉分。有余师说。如清水珠置浊水中。水便澄洁令诸有目鉴众色像。如是以信置心品中。能令俱生心品澄净。由此能见四圣谛理。渐次增长成三菩提。故信最应立为觉分。勤于众行遍能策发。令其速趣三乘菩提。若无正勤虽已发趣。中间懈废终无所成。是故立勤以为觉分。有余师说。无始时来所以不能。见四圣谛都由懈怠。不乐听闻如理思惟四圣谛理。勤能治彼令乐听闻。如理思惟四谛理故。能见四谛速证菩提。故勤亦应立为觉分。轻安息务令心调适。行舍正直令心平等。故能增长诸出世行。令其速趣三乘菩提。故立安舍以为觉分。有余师说。无始时来惛掉乱心不见谛理。由此不证三乘菩提。轻安舍惛行舍止掉。由斯见谛速趣菩提。故此亦应立为觉分。若尔惭愧自性善摄。于众善品得白法名。亦应立为菩提分法。彼不应立以无惭愧。唯与一切恶心相应。于散戒中为胜障碍。于见谛理为障力微。与彼相违名为惭愧。自性善摄得白法名。虽于散戒有胜功力。而于定善为助力微。菩提分中取顺定善。助觉谛理故彼不立。若尔应立无贪无嗔。彼是善根自性善故亦不应立。以诸贪嗔六识相应。遍通五部是随眠性。发粗恶业为胜加行。断灭善根障散善强违见谛劣。翻彼故立无贪无嗔。得善根名自性善摄。于散善业功力虽强。助定善中势用微劣。菩提分法取顺定善。助觉谛理故彼不立。若尔不放逸应立为觉分。不放逸故众行皆成。佛每劝令修不放逸。亦不应立于散位中。放逸令心驰散五欲。能违施等散善用强。非定位中此障用胜。翻对彼故立不放逸。但于五欲能防护心。令不驰散专修施等。故于散善力用虽强。助定善中势用微劣。菩提分法取顺定善。助觉谛理故彼不立。若尔不害应立觉分。害能逼恼无量有情堕三恶道。彼能治故亦不应立。害缘事生恼诸有情。障修散善不害翻此助定力微故亦不应立为觉分。有余师说。大善法中若所治强。自性胜者立为觉分余则不然。所治强者。谓与一切染心相应。自性胜者。谓助见谛如先所说。信勤安舍具足二义。惭愧等六无具二者。谓惭等五二义并无。不放逸一种唯阙自性胜。何缘欣厌非觉分耶。理实亦是念住等摄。彼实总摄加行善故。然不别立为觉分者。由此二种行相相违。俱不遍缘四圣谛境。无一地位容恒现前。心品陕少。是故不立。有余师说。夫欣厌者。由慧观境势力引生觉分。谓能顺生觉慧。义相违故不应别立。何缘寻伺二种皆容有加行善及有无漏。而于觉分一是一非。实亦俱通义如前说。然别立寻不立伺者。寻于圣道策正见强。由彼起时行相猛利。寻求谛理。有助见能立为道支。伺则不尔。以行相起极微劣故。有余师说。二俱行时寻行相粗映蔽于伺。唯伺起位行相转微。故觉分中不别立伺。策发正见自有正勤。何更立寻以为觉分。勤策正见有异于寻。故道支中应并建立。谓勤策彼令速进修。寻力策令速观圣谛。何缘表业不立觉分。觉分唯是顺定善法心俱无表有胜顺能。表业不然。是故不立。何缘不立不相应行以为觉分。彼于助觉无别胜能。不相应故。非如无表虽不相应。而于道轮有为毂用。故于觉分不别建立。有余师说。二无心定能灭心故与觉相违。四相及得于所相成有迁成用。此于染净起用平等。菩提分法顺净用增故不别立。何缘不立信为觉及道支。初发趣时信用增上。已入圣位立觉道支。信于尔时势用微劣。故不立在觉道支中。何缘于觉支立喜轻安舍。非亦立彼在道支中。彼偏顺觉不顺道故。云何顺觉且修道中。地地各修九品胜觉。如如于谛数数觉悟。如是如是发生胜喜。由生胜喜复乐观谛。如人掘地获宝生喜。由生喜故复乐更掘。故喜于觉随顺力增。要由轻安息诸事务。及由舍力令心平等。方能于境审谛觉察。故立安舍在觉支中。云何此三不顺于道。速疾运转是圣道义。此于速运少有相违。并能令心安隐住故。何缘于道立寻戒支。于觉支中非亦立彼。彼偏顺道不顺觉故。云何顺道且见道中寻策正见。令于上下八谛境中速疾观察。戒能为毂成见道轮。令于谛中速疾回转。故寻及戒俱立道支。此复云何不顺于觉。且寻于谛不寂静转。于圣谛理寻求相故。觉已见谛安静而转。故寻于觉少有相违。觉是相应有所缘境。所依行相戒此相违。故于觉支不建立彼。通运名道不可为例。何缘觉分不摄圣种。分别论者许觉分摄。故彼宗建立四十一觉分。我许摄在念住等中。而不立为别觉分者。以诸觉分在家出家。俱能受行及有欣乐。圣种唯有诸出家人。受行欣乐在家有乐。必无受行故不别立。有余师说。若许圣种总是无贪如前已释。若许第四体即是勤。在觉分中无劳征难。何缘证净非觉分摄。实亦摄在念住等中。而不立为别觉分者。以诸觉分进修义增。数习方能证菩提故。四种证净证得义增。见圣谛时渐顿得故。由此证净非觉分摄。有余师说。此即信戒随应亦在觉分中摄。

　　　　说一切有部顺正理论卷第七十一



　　　　阿毗达磨顺正理论卷第七十二

　　　　尊者众贤造
　　　　三藏法师玄奘奉　诏译

　　辩贤圣品第六之十六

　　修觉分时必获证净。此有几种依何位得。实体是何法有漏无漏耶。颂曰。
　　证净有四种　　谓佛法僧戒
　　见三得法戒　　见道兼佛僧
　　法谓三谛全　　菩萨独觉道
　　信戒二为体　　四皆唯无漏

　　论曰。经说证净总有四种。一于佛证净。二于法证净。三于僧证净。四圣戒证净。且见道位见三谛时。一一唯得法戒证净。见道谛位兼得佛僧。谓见苦时得圣爱戒及法证净。于何等法如何而得法证净耶。谓唯于苦达唯有法。无实有情生决定信。如是次第见集谛时。亦唯如前得二证净。达唯集法能为苦因。无内士夫生决定信。从此无间见灭谛时。亦唯如前得二证净。达唯灭法是真涅槃。诚可遵求生决定信。从此次后见道谛时。兼于佛僧得二证净。于佛相续诸无学法。得佛证净于僧相续。学无学法得僧证净。兼言为显见道谛时。亦得圣戒及法证净。达唯道法是证灭因。诚可遵求生决定信。然所信法略有二种。一别二总。总通四谛别唯三谛。全菩萨独觉道。菩萨道者唯有学法。独觉道者通学无学。若无漏信缘别法生名不杂缘。于法证净若无漏信。兼缘佛僧名为杂缘。于法证净故见三谛唯得二种。见道谛时具足得四。见道谛位为于现前得佛法僧三证净不。非皆现得。见道谛时现行总缘诸道谛故。应知现在唯有杂缘一法证净。乘此势力修得未来多刹那信。于中有别缘佛法僧。或有总缘二三宝者。诸别缘者名三证净。诸总缘者法证净摄。道类智时修八智故。亦得三谛法戒二种。道法忍等三刹那中。未来唯修道谛四种。由所信别故名有四。应知实事唯有二种。谓于佛等三种证净以信为体。圣戒证净以戒为体故唯有二。若七支戒实唯一者。如何觉分中实事有十一。应唯有十种或十六或多。以觉分中身语二业。说有差别及相有异。正命一种虽有别说。离身语业无别体相。依有别相前觉分中。说言实事有十一种。虽身语业一一有多。然种类同故各立一如四念住。前三证净谓慧与信。若不杂缘随所缘别。虽有多种而类同故。各立为一此亦应然。今证净中依身语业圣戒相等。及契经中同说不缺。不穿等故总立为一。随身语业类别分二。圣戒相同总立为一。故二与一无相违过。为依何义立证净名。如实觉知四圣谛理故名为证。正信三宝及妙尸罗俱名为净。由证得净立证净名。正信是心清净相摄可名为净。尸罗不是清净相摄宁立净名。此四皆是清净相摄。离不信垢破戒垢故。又此四种唯无漏故。离垢无漏故立净名。此四何缘次第如是。余三以佛为根本故。佛于正说有功能故。于彼证净立在最初。正说功能由悟法故。于彼证净立为第二。现观法藏唯圣僧故。于彼证净立为第三。观法藏能依圣戒故。圣戒证净立在最后。有言。佛是正说法师。是故最初立佛证净。佛何所说爱尽涅槃。是故第二立法证净。为谁说法为向果僧。是故第三立僧证净。僧依圣戒而得建立。是故第四立戒证净。有说。此四犹如导师。道路商侣及所乘乘。故说此四次第如是。经言。学位成就八支。无学位中具成就十。学位亦成正脱正智。何缘于彼不建立支。正脱正智以何为体。颂曰。
　　学有余缚故　　无正脱智支
　　解脱为无为　　谓胜解惑灭
　　有为无学支　　即二解脱蕴
　　正智如觉说　　谓尽无生智

　　论曰。有学位中尚有余缚。未解脱故无解脱支。非离少缚可名脱者。非无解脱体可立解脱智。故有学位不立二支。谓立支名依胜助用。在有学位既有余缚。虽有解脱无胜助用。无胜解脱故彼胜智亦无。故此二支非在有学。无学已脱一切缚故。依内解脱生二智故。有胜助用理可立支。有学不然故唯成八。解脱体有二。谓有为无为。有为解脱胜解为体。无为解脱惑灭为体。前复有曰说学无学。依十圣身说名为学。依第八圣立无学名。唯有为中无学解脱。可得建立为解脱支。惑灭无为无支用故。支摄解脱复有二种。谓时不时有差别故。有说。慧心有差别故。应知此二即解脱蕴。经主此中意作是说。非唯胜解得此蕴名。若尔是何。谓真智力能永除遣贪及嗔痴。即心离垢名解脱蕴。以何为证。如契经言。云何解脱清净最胜。谓心从贪离染解脱。及从嗔痴离染解脱。于解脱蕴未满为满。已满为摄修欲勤等。此何所证。若唯胜解是解脱蕴。经不应言。谓心从贪离染解脱。及从嗔痴离染解脱。于解脱蕴乃至广说。由此证知即心离垢。名解脱蕴非唯胜解。此不成证。谓经亦说。云何名心清净最胜。谓离诸欲恶不善法。乃至安住第四静虑。于等持蕴未满为满。已满为摄修欲勤等。非心离垢即名等持。差别品中已广成立。如由欲等众行功能。令诸等持圆满而起。等持圆满名心清净。等持令心离秽浊故。非心离垢即名等持。如是亦由欲等势力。令解脱蕴圆满而生。解脱圆满说心解脱。解脱令心离秽浊故。非心离垢即名解脱。故我所立不违契经。又如增上慢相应邪胜解名邪解脱。不可说此即增上慢所染污心。如是离此慢相应正胜解名正解脱。不可说此即是离慢所得净心。又若此中即心离垢。名解脱蕴无别解脱。经不应前说心清净最胜。清净离垢义无别故。又此经说。解脱蕴言。理实亦非唯是胜解。意取胜解及同聚法。总说名为解脱蕴故。由此彼说非唯胜解。名解脱蕴于我无违。是故所言二解脱蕴。体是胜解其理极成。如是已说正解脱体。正智体者。谓显正见。如前觉说即尽无生。前名菩提今名正智。所言无学心解脱者。心于何位正解脱耶。为于未来现在过去。颂曰。
　　无学心生时　　正从障解脱

　　论曰。如本论说。初无学心未来生时从障解脱。且应思择本论此文。说未来言应成烦重。说生时言义已显故。此责不然。随问答故。谓先问者问无学心。于何世中正得解脱。是故今答言在未来。恐彼谓通未来一切。复为简别言是生时。或但应言生时解脱。然或有谓生时是现在。为遮彼故言未来生时。现是已生非生时故。或就相续立解脱名。则一切未来皆名正解脱。若就行世立解脱名。则唯生时名正解脱。为别显二义说未来生时。诸烦重言必显别义。理应推究无容非拨。依如是义故有颂曰。
　　文于义已足　　而复说余言
　　非无义有文　　应思求别义

　　虽于此位诸所有蕴。皆得解脱而但说心。然不可言有缺减失。以心所等随从心故。染净法中心为主故。虽无有我而可于心。假说缚者脱者等故。若已说胜义已说余。或于此中如举喻法。举心一法令类思余。虽诸学心亦于生位从障解脱。而论但说初无学心生时脱者。据无余断证解脱故。又此唯说纯解脱故。此中有心是自性解脱非相续解脱。应作四句。有学无漏无学世俗。无学无漏余世俗心。如次应知四句差别。此中虽举正生刹那。而实未来皆得解脱。与正生者生障同故。依此势力所修未来。世俗善根亦得解脱。依净相续彼得生故。为重显示初无学心。未来生时从障解脱。是故本论复作是言。谓无间道现趣已灭。及解脱道现趣已生。尔时无学心名从障解脱。无间道者。谓金刚定并定眷属。临过去位立以现名。次后施设过去名故。趣已灭者显在正灭。邻次必入已灭位故。解脱道者。谓初尽智并智眷属。临现在位立以现名。次后施设现在名故。趣已生者显在正生。邻次必入已生位故。言尔时者。谓正灭生时。无学心者初尽智俱起。从障解脱者非唯烦恼障。色无色界感生果业。亦是尔时所脱障故。此业亦障阿罗汉得。由此古昔诸大论师咸作是言。业于得忍不还应果极为障碍。作如是释本论所言。则已释经心解脱义。道于何位令生障断。颂曰。
　　道唯正灭位　　能令彼障断

　　论曰。唯言为显正灭非余。如生未生道俱解脱。非灭已灭俱令障断。宁知正灭位能断障非余。以说道正生正从障脱故。道未生位未得解脱。道已生位已得解脱。俱不可立正解脱名。若道正灭时不能断障。如何道生位得正脱名。故正灭时道能断障。于前后位断用定无。如何未生亦名解脱。与正生者生障同故。如世现见开水路时。近水远水皆言离障。如是既见能断惑道身中已生。亦应可说近心远心皆得解脱。或如正起初无学心。有得正生名正解脱。如是彼类未来所修。无漏心等有得起故。定不生法尚得名为正得解脱。况当生者。此中所说正解脱言。显已解脱心今正得解脱。如是所说岂不相违。已解脱言据自性解脱。今解脱言据从障解脱。所望各异何义相违。或已解脱言据本有解脱。据在身行世说今解脱言。由此所言无相违失。诸行世者皆解脱耶。不尔要勤破生障者。有余师说。正解脱时亦得名为心已解脱。性是已舍烦恼障故理必应然。以解脱道依无烦恼相续转故。已出障故名已解脱。今行世故名今解脱。由此所说互不相违。经说。心从贪今得解脱。此所言解脱其义云何。为是令心与贪相离。为令贪性不复缘心。心名有贪为相应故。为所缘故。为得随故。若相应故应唯染心名得解脱。便违自宗说离贪心得解脱故。又若此法与彼相应。必定无容令此离彼。心应毕竟不解脱贪。若所缘故应染污心亦得解脱。理不应说贪相应心名为解脱。又彼贪性若缘此心。无暂不缘及余缘义。如何可说心脱彼贪。若得随故应有学心亦名有贪。依止贪得所随相续而现起故。正理论者作如是言。唯离贪心今得解脱。何等名曰有贪离贪二种心相。谓心若与贪相应者名有贪心。若不相应亦不为贪。同类因者名离贪心。乃至有痴离痴亦尔。既说离贪心得解脱。即立解脱唯不染心。然不染心总有四种。谓有漏中分善无记。及无漏中分学无学。言离贪心今解脱者。今解脱有二。谓行世相续诸有漏心。一切皆有相续解脱。加行得者亦许兼有行世解脱。诸无漏心一切皆有行世解脱。无学摄者亦许兼有相续解脱。诸有说言。若心悟入清净安住得解脱者。应知此辩行世解脱。诸有说心正善解脱者。应知此辩相续解脱。诸有说言阿罗汉果成就正智及正解脱。如是名为正解脱满。应知此辩自性解脱。由阿罗汉二解脱满。故说名心正善解脱。谓诸圣道皆名正性解脱。依彼名正解脱。诸阿罗汉证无缺减。故说彼心正善解脱。如是所辩二解脱中。诸染污心皆无容有。故彼不可名得解脱。外离染者可具说二。谓正解脱及邪解脱。然不可说心正解脱。由彼身中阙圣道故。亦不可言心不解脱。于当地染具足离故。又虽许彼有正解脱。不许名心正解脱者。非如圣者如理转故。谓若诸圣于五部结。能正分析渐次而断。是故说名心正解脱。外离染者于五部结不正分析。总以世道俱时而断故。虽断结而不应名心正解脱。然许名为正解脱者。以实能断诸邪缚故。如世尊言。贪等烦恼杂染心故令不解脱。由此证知贪等断故。不染污心名得解脱。如浊水灭后水生时。离浊澄清名为净水。如是与染俱行心灭。依净相续诸心转时。离缚而生名为解脱。未离染者不染污心。依有染身似变异转。如杂血乳不名解脱。诸有学心虽是无漏。而由相续不清净故。非如无学心名相续解脱。如依病眼有昧识生。眼无病时发明净识。而无眼识自性转过。如是烦恼所损相续。依之虽有善净识生。由烦恼力不明利转。离烦恼时识便明利。由彼相续顺烦恼生。故能依心不名解脱。若彼相续违烦恼生。此能依心方名解脱。故离染者身相续中。不染污心所依相续。昔被贪等之所损害。今离贪等故亦名今解脱。若与贪等相应之心。必不可令解脱贪等。故依正理诸论师言。唯离贪心今得解脱。分别论者作如是言。唯有贪心今得解脱。如有垢器后除其垢。如颇胝迦由所依处。显色差别有异色生。如是净心贪等所染。名有贪等后还解脱。圣教亦说心本性净。有时客尘烦恼所染。此不应理。刹那灭法如器垢除不应理故。谓垢与器俱刹那灭。不可转有垢即成无垢器。但缘合故有垢器灭。无垢器生名器除垢。又器与垢非互为因。容可计为垢除器在。贪心相望必互为因。如何从贪心可解脱。又道与惑有俱行过。谓彼不许实有去来。不可言心住彼解脱。若于现在有有贪心。道复现行令心解脱。岂不道惑俱时现行。过失必随不可得离。若谓道起断贪随眠。说与彼俱亦无有过。执随眠体非心相应。说何有贪心今时得解脱。又随眠体彼执非贪。以彼自言贪是缠故。为说何等名有贪心。而言今时从贪解脱。故彼所说朋助恶宗。又彼不审思引颇胝迦喻。理实彼体无异色生。隔颇胝迦见显色故。谓如彼体不揽他形。如是亦无揽他显理。而共于彼见异显色。隔彼见他所依显故。设许彼体有异显生。亦不应言颇胝迦宝。本体恒在有异色生。前余色俱颇胝迦灭。后与余色俱新生故。由此彼喻轻尔而立。所引至教与理相违。故应此文定非真说。且应征诘诸有染心。云何名为本性清净。彼言心性本是不染。若尔与染心所相应。尔时此心转成染者。是则烦恼应转成净。由与清净心体相应。此彼别因不可得故。又心性净理无被染。先后与俱皆不成故。谓若先有自性净心。后烦恼生方被染者。应净心体非刹那灭。若先有惑后净心生。被先已生惑所染者。应此惑体非刹那灭。若心与惑俱时而生。则不应言心本性净。有时客尘烦恼所染。许心与烦恼是一时。生一果一等流一异熟法。而说心本净烦恼为客尘。是戾正言非应理论。又于三世推征烦恼毕竟无力能。染净心过去未来无作用故。现在俱堕一刹那故。又若说心以净为性。后与烦恼相应位中。转成染者应失自性。既失自性应不名心。故不应说心本性净。有时客尘烦恼所染。若抱愚信不敢非拨言此非经。应知此经违正理故非了义说。若尔此经依何密意。依本客性密作是说。谓本性心必是清净。若客性心容有染污。本性心者。谓无记心。非戚非欣任运转位。诸有情类多住此心。一切位中皆容有故。此心必净非染污故。客性心者。谓所余心。非诸有情多分安住。亦有诸位非皆容有。断善根者。必无善心。无学位中必无染故。此心有染非唯净故。如言。河水本性澄清。有时客尘坌少令浊。如是但约心相续中。住本性时说名为净。住客性位容暂有染。此释与教正理无违。宁杂染心本性是净。至除染位名得解脱。岂不心起贪得所随皆名有贪心。非但贪俱者此不应理。非心随得可名有贪。补特伽罗可说随得名有贪故。谓诸得起得所得法。不令属余法但令属有情。故诸有情由得势力名为有戒。有贪者等心心所等法。则不然要与彼俱方名有彼。若异此者诸有贪心。亦应得名有嗔痴等。有嗔等者应名有贪。又寻得俱诸心心所。应皆可说名为有寻。则应毕竟无无寻唯伺定。又先已说先说者何。谓应有学心亦名有贪故。许亦何过。若是有贪应是所断。非真对治不应圣者为永断贪。修有贪心为真对治。又如佛说有寻伺言。依寻伺相应非彼得俱起。如是佛说有贪心言。唯依贪相应非贪得俱起。若尔有漏及有随眠应唯漏相应。随眠相应法此不必尔。以诸色等亦名有漏有随眠故。由二有言义通多释。谓随增漏与漏法同。俱得名为有漏法故。若于是处随眠随增。及随眠相应名有随眠故。又诸有为法随因缘生灭。不随因缘本性转变。若此法性随因缘生。即此法性随因缘灭。非贪势力令不染心转成染污。但有自性染污心起与贪相应。由贪相应得有贪号。心性是染本不由贪。故不染心本性清净。诸染污心本性染污。此义决定不可倾动。如契经中说有三界。谓断离灭。于前所说二解脱中此何为体。如是三界差别云何。颂曰。
　　无为说三界　　离界唯离贪
　　断界断余结　　灭界灭彼事

　　论曰。断等三界即分前说。无为解脱以为自体。然三界体约假有异。若就实事则无差别。云何名为约假有异。谓离贪结名为离界。断余八结名为断界。灭余一切贪等诸结。所系事体名为灭界。何缘三界如是差别。谓有漏法总略有三。一者能系而非能染。二者能系亦是能染。三者非二。顺系染法断此三法所证无为。如次名为断等三界。有余师说。唯断能系别有无为断余不尔。彼说能系有缘八结。有缘爱结有缘余事。断此三种所证无为。如次名为断等三界。有余师说。唯断能染别有无为断余不尔。彼师说。爱有缘八结。有缘爱结有缘余事。断此三种所证无为。如次名为断等三界。随所系事别得择灭。故三说中初说为善。此中上座作如是言。但随己情作此分别。建立圣谛涅槃等中。唯以爱为门说断众惑故。如契经言。云何集圣谛谓爱后有爱。乃至广说。云何灭圣谛。谓诸爱断离灭。云何名涅槃。谓诸爱断离灭。若于色等已断欲贪。我说。彼名已断色等。一切行断名为断界。一切行离名为离界。一切行灭名为灭界。佛所说经皆是了义。无别意趣不应异释。此说不然。先已说故谓我先说。若就实事如是三界体无差别。然一一体假说为三。由此无为是无相法。假立名相必待有为。谓此无为一一自体。断八结得故名断界。离爱结得故名离界。灭彼蕴得故名灭界随所待异假立三名。理实无为体无三别。于一一体具三义故。虽于离爱所得义中。世尊亦言是断是灭。然依近治唯说离声。虽灭诸蕴所得义中。契经亦说。是断是离。而诸经中多言蕴灭。故于此义唯说灭声。虽断余结所得义中。契经亦言。是离是灭。然离灭名别目前二。故于此义唯说断声。或此无为随所系事有多种故。体实有多三界由斯体实各别。然依合立一涅槃性。故说三界展转相即。是故经说。一切行断名为断界。乃至广说。理实此经定非了义。非一切行皆是应断。亦非皆是所应离事。然此经说。皆断离言。故知此经待别意说。若谓余处已简别言。诸有漏法一切应断。此虽总说一切行言。准彼即知此唯有漏。故无此经非了义失。此不成救。筏喻经中说。无漏道亦可断故。如言我说筏喻法门。法尚应断何况非法。不可由此便作是言。无漏行断亦名断界。勿说断界即二界体。圣道亦应是所离事。以所离事唯贪所缘。故彼所言经皆了义。无别意趣理定不然。现见此经别意说故。彼复于此异门说言。若从诸行贪爱永断。诸行尔时皆名断故名为断界。如契经说。若于色等已断欲贪。我说彼名已断色等。若于诸行烦恼不生。诸行尔时从贪得离故名离界。即一切行不复转时名为灭界。如是上座于断等三。建立差别极为杂乱。如贪断故色等名断。如是亦应由贪离故色等名离。由贪灭故色等名灭。是则唯依贪爱永断说断离灭。如说于色无余断爱。离爱灭爱乃至广说。故从诸行贪爱断时。即应具成断离灭界。无劳复计余法离灭。又于诸行烦恼不生。诸行离贪既名离界。爱余烦恼所以不生。由诸行中烦恼已断。何缘不许亦名断界。此不生法有离界名无灭界名斯有何理。诸不生法最应名灭。以契经言由无明灭诸行灭故。又涅槃时诸行不转既名灭界。未涅槃时诸烦恼灭宁非灭界。要由离爱余烦恼断。行方不转名般涅槃。应灭界中有断离界。如是三界应无差别。若谓此三虽复杂乱由少因故。无为界中约分位殊立三界别。何缘不许对法诸师。如前所明三界差别。若假若实俱无乱故。是故上座率自妄情谤斥我宗。言随己见如是自爱憎背他言。谈正理时不应收采。准此已释诸契经中。断离灭想三相差别。或初业地我当断想名为断想。若离染地我正断想名为离想。若已办地我已断想名为灭想。或于已受蕴重担中。见不舍过起欲舍想名为断想。以舍与断名差别故。若于余蕴不复生中见胜功德。起欲求想名为灭想。不生与灭名差别故。既得离染清净相续。于诸蕴法无所顾恋。于般涅槃见静妙想名为离想。无恋与离名差别故。若事能厌必能离耶。不尔云何。颂曰。
　　厌缘苦集慧　　离缘四能断
　　相对互广陕　　故应成四句

　　论曰。唯缘苦集所起忍智。说名为厌余则不然。四谛境中所起忍智。能断惑者皆得离名。广陕有殊故成四句。有厌非离。谓缘苦集不令惑断所有忍智。缘厌境故。非离染故。应知此中先离欲染。后见谛者苦集法忍。及见道中苦智集智。但名为厌缘厌境故。忍不名离惑先断故。智不名离非断治故。并修道中加行解脱胜进道摄。苦智集智但名为厌缘厌境故。不名为离非断治故。有离非厌。谓缘灭道能令惑断。所有忍智能离染故。缘欣境故。应知此中未离欲染。入见谛者灭道法忍。及诸所有灭道类忍。并修道中无间道摄。灭智道智但名为离。是断治故不名为厌缘欣境故。有厌亦离。谓缘苦集能令惑断所有忍智。应知此中未离欲染。入见谛者苦集法忍。及诸所有苦集类忍。并修道中无间道摄苦智集智。有非厌离。谓缘灭道不令惑断所有忍智。应知此中先离欲染后见谛者。灭道法忍及见道中灭智道智。并修道中加行解脱胜进道摄。灭智道智。

　　　　说一切有部顺正理论卷第七十二



　　　　阿毗达磨顺正理论卷第七十三

　　　　尊者众贤造
　　　　三藏法师玄奘奉　诏译

　　辩智品第七之一

　　如是已依诸道差别。建立贤圣补特伽罗。所依道中作如是说。正见正智名无学支。故于此中应审思择。为有慧见非智。及有慧智非见。而别建立见智二支。亦有云何。颂曰。
　　圣慧忍非智　　尽无生非见
　　余二有漏慧　　皆智六见性

　　论曰。慧有二种有漏无漏。唯无漏慧立以圣名。此圣慧中八忍非智性。所以者何。非决断性故唯决断义是智义故。如何八忍不能决断。自所断疑得随相续生故。或求见境意乐止息。加行奢缓说名为智。诸忍正起推度意乐。加行猛利故非智摄。而名见者推度性故。尽及无生二智非见性。推度意乐一向止息故。所起加行极奢缓故。而名智者决断性故。所余皆通智见二性。已断自疑推度性故。谓前八忍尽无生余。有学八智无学正见。一一皆通见智性摄。岂不忍余诸无间道。亦自所治惑得随生。无非正起推度意乐。加行猛利应非智摄。尽无生余解脱道等。此相违故皆应非见。此难不然。余无间道无自品疑得随相续生故。又彼唯见曾所见境。非如八忍极违智故。余解脱等非全息求。所起加行非极奢缓。以皆于后有所作故。由此一切皆通二种。并具推度决断用故。诸有漏慧皆智性摄。于中唯六亦是见性。谓五染污见世正见为六。有余师说。能发身语五识所引。及命终时意识相应。善有漏慧亦非见性。外门转故如能引故。势力劣故。此亦不然。不应许故。非决定故。契经说故。谓不应许唯内门转。方是见性勿圣慧中。外身命住非见性摄。然契经说。于外身循身观是见性摄。亦非决定如五识身。所引意识如是性转。以彼善等所引意识。有时亦是不善等故。由此不应所引意识同。能引五识是无分别性。如契经说。有命终时得正见俱善心心所。故说所有意地善慧。皆见性摄于理为善。如是所说圣有漏慧。皆择法故并慧性摄。智有几种相别云何。颂曰。
　　智十总有二　　有漏无漏别
　　有漏称世俗　　无漏名法类
　　世俗遍为境　　法智及类智
　　如次欲上界　　苦等谛为境

　　论曰。智有十种摄一切智。一世俗智。二法智。三类智。四苦智。五集智。六灭智。七道智。八他心智。九尽智。十无生智。如是十智总唯二种。有漏无漏性差别故。如是二智相别有三。谓世俗智法智类智。前有漏智总名世俗。瓶衣等物性可毁坏。显在俗情故名世俗。此智多取世俗境故。多顺世间俗事转故。从多建立世俗智名。非无取胜义顺胜义事转。然是爱境无胜功能。息内众惑故非无漏。或复出世引发世间得世俗名。体即无智智随属彼得彼智名。意显此名目有漏智。有说。诸趣名为世俗。此智多是往诸趣因。从果为名名世俗智。有说。此智无始时来。生死身中显现而转。由此故立世俗智名。或诸有中随流无绝名世俗智。以一切时随顺诸有相续转故。或复此智于一切境。能遍映发得世俗名。独能遍缘一切法故。后无漏智分为二种。法类二名所目别故。此二名义如前已释。然有师释。类谓比类以所现见事比不现见境。比量所摄得类智名。此释不然。说实见故。谓非比量智可立实见名。诸契经中总说法类。若如实见苦则定见非我。于四圣谛如实见故。能如实见四圣谛故。有如是等无量契经。又圣位中等决定故。谓见迹者等决定知诸行非常。诸法非我涅槃寂静。非真现见可与比知等是决定。谓以此类彼名为比知。彼非决定然亦有异故。由此真见与比度知。理不应言等是决定。非诸圣智有比度理。故有智者必不应言。有圣谛境比智所证。又圣应无缘灭智故。谓若类智比智摄者。则应缘灭法智亦无。以灭总非现见事故。然许现量总有三种。依根领纳觉慧别故。依根现量。谓依五根现取色等五外境界。领纳现量。谓受想等心心所法正现在前。觉慧现量。谓于诸法随其所应证自共相。此中若就依根领纳。说类智境非现见事。则灭法智理亦应无。灭非依根领纳境故。若就觉慧则不应言。类智所缘是比智境。是故一切如理所引。实义决择皆现量智。类智既然故现量摄。是名二智相别成三。定心相应圣行相转。有漏无漏二智何别。无漏于境行相明利。彼有漏智与此相违。如朅地罗余木二炭。于所烧炼势用不同。及胜劣香能熏用别。炎铁草火热势有殊。二智相望差别亦尔。或俗智后起增上慢。无漏不然故有差别。又世俗智与法类智。境有宽陕故有差别。谓世俗智遍以一切有为无为为所缘境。以契经说有世俗智能遍知苦。广说乃至遍知虚空非择灭。故亦有以非我行相。总缘一切法为境。以契经说诸行非常。一切法非我涅槃寂静故。然有经说。能以正慧观一切法为非我者。虽一切法实皆非我。而此一切声非总目。诸法唯目苦谛所摄法尽故。次复言此能厌苦。有余于此作是释言。此慧实能缘一切法。然此行相本为厌果。故偏依彼说厌苦言。如为烧舍而纵于火。然火起时亦烧余物。此不应理。此经复言此道力能得清净故。闻思二慧亦能遍缘。作一切法非我行相。此道岂能得清净果。若谓说此能得清净。不言即此是能清净故无有过。理亦不然。如遮余道说此言故。如契经说。唯有此道能得清净更无余道。岂可于彼亦作是言。能得清净非是能净。故知此经说以正慧。观一切法为非我者唯目苦谛。所摄诸法非收余法说一切声。如言诸行皆非常苦。而非圣道是苦非常。故诸行言唯遍苦谛。此亦应尔唯观苦境。起非我行非观余谛。除此以外必应别有。总观诸法非我行相。诸观行者现所知故。谓观行者必应先修。观一切法非我行相。净治身器令有堪能。依之趣入缘三义观。若不尔者一合我相。所扰乱故应不能修。建立诸法无相杂观。法智但缘欲界四谛。以本论说法智云何。谓缘欲界系诸行无漏智。缘欲界系诸行因无漏智。缘欲界系诸行灭无漏智。缘欲界系诸行能断道无漏智。及缘法智缘法智地。无漏智是名法智。岂不法智缘四谛境。何故复言及缘法智。缘法智地无漏智耶。此二亦缘道谛为境。以前所说缘欲界系诸行。能断道无漏智言。不能目一切缘道法智。但说能缘能断道故。为摄缘余加行解脱胜进道摄法智为境。及已离欲身中所起法智法忍。为境法智。复说缘法智。缘法智地言。或前所言缘断道智。但目缘未至能对治。欲界见修所断为境法智。为摄缘余五地法智品。为境法智复说后二言。若尔彼文应作是说。缘欲界诸行对治无漏智。若作是说总摄能缘。一切法智品为境法智尽。以对治言目多义故。不尔应有非爱过故。谓缘色界系为境。无漏智亦应名法智。有色界行是欲界行对治摄故。岂不所言缘欲界行能断道智。亦有此失彼无此失。能断道言已遮色界欲对治故。谓此依谛辩法智境。道言即显是道谛摄。非汝所说亦有道言。故此过失在汝非我。又设许彼更置道言。亦不能摄诸法智尽法智通能治三界故。又亦应许缘类智品诸无漏智是法智摄。类智品亦为欲远分对治。许对治言目多义故。由此本论所说无失。类智能通缘上二界四谛。由此三智境有差别。即于如是三种智中。颂曰。
　　法类由境别　　立苦等四名
　　皆通尽无生　　初唯苦集类

　　论曰。法智类智由境差别。分为苦集灭道四智。何缘俗智亦缘苦等。作苦等行相而非苦等智。由彼先以苦等行相观苦等已。后时复容观苦等境为乐等故。又得如是世俗智已。后缘谛疑容现行故。如是六智若无学摄。非见性者名尽无生。此二初生唯苦集类。以缘苦集六种行相。缘有顶蕴为境界故。金刚喻定若缘苦集。与此境同缘灭道异。若尔岂不至教相违。如说。于尽有初智生。从此无间能自了达无违教失。此于尽言是有第七声非境第七故。谓有烦恼无余尽故。有初智生非此智生缘尽为境何所违害。彼言意显有惑身中。无此智生要有惑尽。于前所说九种智中。颂曰。
　　法类道世俗　　有成他心智
　　于胜地根位　　去来世不知
　　法类不相知　　声闻麟喻佛
　　如次知见道　　二三念一切

　　论曰。有法类道及世俗智。成他心智。余则不然。岂不道智离法类无。应但言三成他心智。理实如是为显他心智。但知同类境故作是言。谓为显成此法类智。知他无漏心心所法。是道智摄非苦集智。以无漏智决定不能。知他有漏心心所故。他身无漏心心所法细故胜故。非己有漏他心智境其理可然。何缘己身无漏他心智。不能知他有漏心心所。于有漏境无漏智生。行相所缘异此智故。谓无漏智缘有漏时。必是总缘厌背行相。是故决定不能别缘他心心所成他心智。以诸圣智缘有漏时。必于所缘深生厌背。乐总弃舍不乐别观。缘无漏时生欣乐故。既总观已亦乐别观。如有见闻非所爱事。总缘便舍不乐别缘。于所爱中则不如是。总见闻已亦乐别缘。是故于他有漏心等。必无圣智一一别观。成缘有漏心无漏他心智。以他心智决定于他心心所法别别知故。岂不亦有三念住摄苦集忍智。虽有而非但缘一法缘多体故。又他心智有决定相。谓不知胜去来二世。并法类品不互相知。胜复有三。谓地根位。地谓下地智不知上地心。义唯能知自地下地。根谓信解时解脱根智。不知见至不时解脱心。位谓不还声闻应果独觉大觉。前前位智不知后后胜位者心。义唯能知自下根位。然他心智及所知境。根地既殊知亦有异。所知有漏心心所法。曾未曾得各有十五。谓欲四静虑各下中上根能知。但除欲界三品曾未曾得各有十二。所知无漏及彼能知。皆除欲三各有十二。且诸有漏曾未曾得。下根所摄他心智生。随其所应能知下地三根心品。自地下根中品亦知自地中品。上品总了自下地三。无漏下根他心智起。唯知自地下地下根。中亦知中上兼知上。何缘有漏无漏智生。知下地心多少有异。有漏三品。可一身成。无漏随根立圣者别。尚无有一成二品根。况有成三故有差别。如何说一补特伽罗成九品道断九品惑。此道差别非根有异。由因渐长后道转增。如次能令多品惑断。或诸种性各有九品。成一九品必不成余。故前后言无相违失。故依上地起下根心。有上根心依下地起。地根互胜必不相知。地位位根相对亦尔。此他心智不知去来。本为知能缘心心所法故。法类二品不互相知。此二如次以欲上界。全分对治为所缘故。此他心智见道中无。总观谛理极速转故。然皆容作他心智境。三乘圣者起此智时。中下二乘必须加行。声闻加行或上或中。麟喻但须下品加行。佛无加行随欲现前。若诸有情将入见道。声闻独觉预修加行。为欲知彼见道位心。彼诸有情入见道位。声闻法分加行若满。知彼见道初二念心。若为更知类分心故。别修加行至加行满。彼已度至第十六心。虽知此心非知见道。是故说彼唯知二念。麟喻法分加行若满。知彼见道初二念心。若为更知类分心故。别修加行至加行满。知彼第八集类智心。有余师言。知第十五。有说麟喻知四刹那。谓初二心第八十四。此言应理。所以者何。许从知初二念心已。唯隔五念知第八心。若复更修法分加行。经五念顷加行应成。何不许知第十四念。有余亦说知四刹那。谓初二心第十一二。佛于一切殊胜功德。随欲现前心自在故。于十五念能次第知。以佛世尊三无数劫。精勤修习无量资粮。故获难思殊胜妙智。具大势用随欲能知。虽此智生亦知心所。然修加行本为知心。如空处等名他心智。胁尊者曰。引此智生要先知心后方知所。从初但立他心智名。引此智时修何加行。先应观察身之显形。所乐言音表心差别。谓彼行者初修业时。为欲审知他心差别。先审观察自身显形。所乐言音因何有别。遂知显等差别由心。次复审观他身显等。亦由心异有差别生。由此后时离欲身意。调柔清净引胜定生。依定发生有威德智。此智真实照见他心。如明珠中种种色缕。差别之相了然可得。是名修世俗他心智加行。若修无漏他心智时。以观非常等苦智为加行。此加行位通缘色心。至成满时缘心非色。又加行位缘自他心。至成满时缘他非自。尽无生智二相何别。颂曰。
　　智于四圣谛　　知我已知等
　　不应更知等　　如次尽无生

　　论曰。如本论说云何尽智。谓无学位若正自知。我已知苦我已断集。我已证灭我已修道。由此所有智见明觉。解慧光观是名尽智。云何无生智。谓正自知我已知苦不应更知。广说乃至。我已修道不应更修。由此所有广说乃至是名无生智。由本意乐二智转时。力能引起如是解智。非于无漏二智转时。作如是解无分别故。谓出二智后得智中。方作如是二类分别。此二分别二智后生。是尽无生力所引故。此二俗智是彼士用果。故举二果表二智差别。理必应然说由此故。依为此义说由此声。即是为此所有智义。不尔应言如是所有。诸观行者本修行时。定起如斯要期意乐。谓我当证阿罗汉时。要应起此自审察智。故今出观此智必生。为令此生所起之智。随应建立尽无生名。即后智生所依止义。故言此释理必应。然岂不二智非见性摄。如何乃言智见明等。有作是释乘言便故。然实二智是于后时。所起见因故亦名见。谓离尽智后出观时。必不现行审察见故。先不动姓及后练根。得不动时离无生智。后审察见亦不现行。故此见名从果而立。或如见故假立见名。如立光名现照转故。光是色处智体非光。照用如光名光无失。如是二智实非见体。现照如见立以见名。或诸世间决解名见。如言我见齐尔所时。此日月轮当被侵蚀定故名见。此亦应然即由此因。经作是说解脱智见蕴。谓尽无生智要有解脱。此智得生以智为体名解脱智。由前因故亦得见名。故此蕴名解脱智见。何缘本论作如是言。见云何且诸智亦是见。然有见而非智。谓八忍岂不应说见外有智。如说。智外有别见耶。应知此中说亦声故。见外有智其义已成。若谓不然彼论应说所有智皆是见。既言亦是明知有非。谓尽无生俗智一分。然智外见分明显说。不分明说见外智者为遮僻执。譬喻部师。说于下智立忍名想。或如前说有多种因。尽无生等亦得名见。何缘论说无生智中。复作是言我已知苦等。理但应说不复更知等。二行不应俱时转故。若次第转前与尽智。无差别故不应重说。应知此说意为遣疑。恐有生疑如时解脱。先起尽智后得无生。如是应许不时解脱。先起无生后得尽智。为显一切尽智先起。故复先说已知等言。或先但言我已知等。显时解脱唯有尽智。后复重言我已知等。显不时解脱尽后起无生。故虽重言而无有失。无生智者何谓无生。正理师言。谓非择灭有无生故。此智得生智托无生名无生智。灭虽常有而得非常。得彼灭时此智方转。要由得起方名有灭。于有灭位此智方生。或无生言因彼灭得。如涅槃得亦名涅槃。经说以涅槃置在心中故。有彼得位此智方生。智托无生名无生智。有余于此作是难言。若托无生名无生智。则无生智缘非谛法。是则所说违害自宗。无漏慧生唯缘四谛。彼不审察设此难词。我上已言于出观后。方起如是分别智故。或此托声是有第七。非境第七如尽智故。或许此智缘无生得。此苦谛摄非非谛故。如是十智互相摄者。谓世俗智摄一全一少分。法类智各摄一全七少分。苦集灭智各摄一全四少分。道智摄一全五少分。他心智摄一全四少分。尽无生智各摄一全六少分。何缘二智建立为十。颂曰。
　　由自性对治　　行相行相境
　　加行辨因圆　　故建立十智

　　论曰。由七缘故立二为十。一自性故立世俗智。以世俗智为自性故。二对治故立法类智。全能对治欲上界故。三行相故立苦集智。此二智境体无别故。四行相境故立灭道智。此二行相境俱有别故。五加行故立他心智。非此不知他心所法。本修加行为知他心。虽成满时亦知心所。而约加行故立他心智名。加行如前已具分别。六事辨故建立尽智。事辨身中定初生故。七因圆故立无生智。一切圣道为因生故。谓有尽智非无生智为因故生。无无生智不以尽智为因故起如上。既言法智类智全能对治欲上界法。为有少分治上欲耶。颂曰。
　　缘灭道法智　　于修道位中
　　兼治上修断　　类无能治欲
</div>
    <div class="pagination">
<a href="阿毗达磨顺正理论_page32.html">上一页</a><span>...</span><a href="阿毗达磨顺正理论_page28.html">28</a><a href="阿毗达磨顺正理论_page29.html">29</a><a href="阿毗达磨顺正理论_page30.html">30</a><a href="阿毗达磨顺正理论_page31.html">31</a><a href="阿毗达磨顺正理论_page32.html">32</a><span class="current-page">33</span><a href="阿毗达磨顺正理论_page34.html">34</a><a href="阿毗达磨顺正理论_page35.html">35</a><a href="阿毗达磨顺正理论_page36.html">36</a><a href="阿毗达磨顺正理论_page37.html">37</a><a href="阿毗达磨顺正理论_page38.html">38</a><a href="阿毗达磨顺正理论_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
