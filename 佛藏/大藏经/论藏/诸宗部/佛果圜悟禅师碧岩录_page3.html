<!DOCTYPE html>
<html>
 <head>
  <meta charset="utf-8"/>
  <title>
   佛果圜悟禅师碧岩录 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛果圜悟禅师碧岩录 - 第 3 页/共 7 页
  </h1>
  <div class="content">
   【三三】举。陈操尚书看资福。福见来便画一圆相(是精识精。是贼识贼。若不蕴藉争识这汉。还见金刚圈么)操云。弟子恁么来。早是不著便。何况更画一圆相(今日撞著个瞌睡汉这老贼)福便掩却方丈门(贼不打贫儿家。已入他圈缋了也)雪窦云。陈操只具一只眼(雪窦顶门具眼。且道他意在什么处。也好与一圆相。灼然龙头蛇尾。当时好与一拶。教伊进亦无门退亦无路。且道更与他什么一拶)。
　　陈操尚书。与裴休李翱同时。凡见一僧来。先请斋。衬钱三百。须是勘辨。一日云门到相看便问。儒书中即不问。三乘十二分教。自有座主。作么生是衲僧家行脚事。云门云。尚书曾问几人来。操云。即今问上座。门云。即今且置。作么生是教意。操云。黄卷赤轴。门云。这个是文字语言。作么生是教意。操云。口欲谈而辞丧。心欲缘而虑亡。门云。口欲谈而辞丧。为对有言。心欲缘而虑亡。为对妄想。作么生是教意。操无语。门云。见说尚书看法华经是否。操云是门云。经中道。一切治生产业。皆与实相不相违背。且道非非想天。即今有几人退位。操又无语。门云。尚书且莫草草。师僧家抛却三经五论来入丛林。十年二十年。尚自不奈何。尚书又争得会。操礼拜云。某甲罪过。又一日与众官登楼次。望见数僧来。一官人云。来者总是禅僧。操云。不是。官云。焉知不是。操云。待近来与尔勘过。僧至楼前。操蓦召云。上座。僧举头。书谓众官云。不信道。唯有云门一人。他勘不得。他参见睦州来。一日去参资福。福见来。便画一圆相。资福乃沩山仰山下尊宿。寻常爱以境致接人。见陈操尚书便画一圆相。争奈操却是作家。不受人瞒。解自点检云。弟子恁么来早是不著便。那堪更画一圆相。福掩却门。这般公案谓之言中辨的句里藏机。雪窦道。陈操只具。一只眼。雪窦可谓顶门具眼。且道意在什么处。也好与一圆相。若总恁么地。衲僧家如何为人。我且问尔。当时若是诸人作陈操时。堪下得个什么语。免得雪窦道他只具一只眼。所以雪窦踏翻颂云。
　　团团珠绕玉珊珊(三尺杖子搅黄河。须是碧眼胡僧始得。生铁铸就)　　马载驴驼上铁船(用许多作什么。有什么限。且与阇[黎-(暴-(日/共))+(恭-共)]看)　　分付海山无事客(有人不要。若是无事客也不消得。须是无事始得)　　钓鳌时下一圈挛(恁么来恁么去。一时出不得。若是虾蟆堪作什么。虾蚬螺蚌怎生奈何。须是钓鳌始得)
　　雪窦复云。天下衲僧跳不出(兼身在内。一坑埋却。阇[黎-(暴-(日/共))+(恭-共)]还跳得出么)
　　团团珠绕玉珊珊。马载驴驼上铁船。雪窦当头颂出。只颂个圆相。若会得去。如虎戴角相似。这个些子。须是桶底脱机关尽。得失是非。一时放却。更不要作道理会。也不得作玄妙会。毕竟作么生会。这个须是马载驴驼上铁船。这里看始得。别处则不可分付。须是将去分付海山无事底客。尔若肚里有些子事。即承当不得。这里须是有事无事。违情顺境。若佛若祖奈何他不得底人。方可承当。若有禅可参。有凡圣情量。决定承当他底不得。承当得了。作么生会。他道钓鳌时下一圈挛。钓鳌须是圈挛始得。所以风穴云。惯钓鲸鲵澄巨浸。却嗟蛙步碾泥沙。又云。巨鳌莫戴三山去。吾欲逢莱顶上行。雪窦复云。天下衲僧跳不出。若是巨鳌。终不作衲僧见解。若是衲僧。终不作巨鳌见解。
　　【三四】举。仰山问僧。近离甚处(天下人一般。也要问过。因风吹火。不可不作常程)僧云。庐山(实头人难得)山云曾游五老峰么(因行不妨掉臂。何曾蹉过)僧云。不曾到(移一步。面赤不如语直。也似忘前失后)山云。阇黎不曾游山(太多事生。惜取眉毛好。这老汉著甚死急)云门云。此语皆为慈悲之故。有落草之谈(杀人刀活人剑。两个三个。要知山上路。须是去来人)。
　　验人端的处。下口便知音。古人道。没量大人。向语脉里转却。若是顶门具眼。举著便知落处。看他一问一答。历历分明。云门为什么却道。此语皆为慈悲之故。有落草之谈。古人到这里。如明镜当台明珠在掌。胡来胡现汉来汉。现一个蝇子也过他鉴不得。且道作么生是慈悲之故有落草之谈。也不妨险峻。到这田地。也须是个汉始可提掇。云门拈云这僧亲从庐山来。因什么却道。阇黎不曾游山沩山。一日问抑山云。诸方若有僧来。汝将什么验他。仰山云。某甲有验处。沩山云。子试举看。仰云。某甲寻常见僧来。只举拂子向伊道。诸方还有这个么。待伊有语只向伊道。这个即且置。那个如何。沩山云。此是向上人牙爪。岂不见。马祖问百丈。什么处来。丈云。山下来。祖云。路上还逢著一人么。丈云。不曾。祖云。为什么不曾逢著。丈云。若逢著。即举似和尚。祖云。那里得这消息来。丈云。某甲罪过。祖云。却是老僧罪过。仰山问僧正相类此。当时待他道曾到五老峰么。这僧若是个汉。但云祸事。却道不曾到。这僧既不作家。仰山何不据令而行。免见后面许多葛藤。却云。阇黎不曾游山。所以云门道。此语皆为慈悲之故。有落草之谈。若是出草之谈。则不恁么。
　　出草入草(头上漫漫脚下漫漫。半开半合。他也恁么我也恁么)　　谁解寻讨(顶门具一只眼。阇[黎-(暴-(日/共))+(恭-共)]不解寻讨)　　白云重重(千重百匝。头上安头)　　红日杲杲(破也。瞎。举眼即错)　　左顾无瑕(瞎汉。依前无事。尔作许多伎俩作什么)　　右盻已老(一念万年过)　　君不见。寒山子(癞儿牵伴)　　行太早(也不早)　　十年归不得(即今在什么处。灼然)　　忘却来时道(渠侬得自由。放过一著。便打。莫做这忘前失后好)
　　出草入草谁解寻讨。雪窦却知他落处。到这里。一手抬一手搦。白云重重红日杲杲。大似草茸茸烟幂幂。到这里无一丝毫属凡。无一丝毫属圣。遍界不曾藏。一一盖覆不得。所谓无心境界。寒不闻寒。热不闻热。都卢是个大解脱门。左顾无瑕右盻已老。懒瓒和尚。隐居衡山石室中。唐德宗闻其名。遣使召之。使者至其室宣言。天子有诏。尊者当起谢恩。瓒方拨牛粪火。寻煨芋而食。寒涕垂颐未尝答。使者笑曰。且劝尊者拭涕。瓒曰。我岂有工夫为俗人拭涕耶。竟不起。使回奏。德宗甚钦叹之。似这般清寥寥白的的。不受人处分。直是把得定。如生铁铸就相似。只如善道和尚。遭沙汰后。更不复作僧。人呼为石室行者。每踏碓忘移步。僧问临济。石室行者忘移步意旨如何。济云。没溺深坑。法眼圆成实性颂云。理极忘情谓。如何有喻齐。到头霜夜月。任运落前溪。果熟兼猿重。山长似路迷。举头残照在。元是住居西。雪窦道。君不见。寒山子行太早。十年归不得。忘却来时道。寒山子诗云。欲得安身处。寒山可长保。微风吹幽松。近听声愈好。下有班白人。唠唠读黄老。十年归不得。忘却来时道。永嘉又道。心是根法是尘。两种犹如镜上痕。痕垢尽时光始现。心法双忘性即真。到这里。如痴似兀。方见此公案。若不到这田地。只在语言中走。有甚了曰。
　　垂示云。定龙蛇分玉石。别缁素决犹豫。若不是顶门上有眼。肘臂下有符。往往当头蹉过。只如今见闻不昧。声色纯真。且道是皂是白。是曲是直。到这里作么生辨。
　　【三五】举。文殊问无著。近离什么处(不可不借问。也有这个消息)无著云。南方(草窠里出头。何必担向眉毛上。大方无外。为什么却有南方)殊云。南方佛法。如何住持(若问别人则祸生。犹挂唇齿在)著云。末法比丘。少奉戒律(实头人难得)殊云。多少众(当时便与一喝。一拶拶倒了也)著云。或三百或五百(尽是野狐精。果然漏逗)无著问文殊。此间如何住持(拶著。便回转枪头来也)殊云。凡圣同居龙蛇混杂(败缺不少。直得脚忙手乱)著云。多少众(还我话头来。也不得放过)殊云。前三三后三三(颠言倒语。且道是多少。千手大悲数不足)。
　　无著游五台。至中路荒僻处。文殊化一寺。接他宿。遂问。近离甚处。著云。南方。殊云。南方佛法。如何住持。著云。末法比丘。少奉戒律。殊云。多少众。著云。或三百或五百。无著却问文殊。此间如何住持。殊云。凡圣同居龙蛇混杂。著云。多少众。殊云。前三三后三三。却吃茶。文殊举起玻璃盏子云。南方还有这个么。著云。无。殊云。寻常将什么吃茶。著无语遂辞去。文殊令均提童子。送出门首。无著问童子云。适来道前三三后三三。是多少。童子云。大德著应喏。童子云。是多少。又问此是何寺。童子指金刚后面。著回首。化寺童子。悉隐不见。只是空谷。彼处后来谓之金刚窟。后有僧问风穴。如何是清凉山中主。穴云。一句不遑无著问。迄今犹作野盘僧。若要参透平平实实。脚踏实地。向无著言下荐得。自然居镬汤炉炭中。亦不闻热。居寒冰上亦不闻冷。若要参透使孤危峭峻。如金刚王宝剑。向文殊言下荐取。自然水洒不著风吹不入。不见漳州地藏问僧。近离甚处。僧云。南方。藏云。彼中佛法如何。僧云。商量浩浩地。藏云。争似我这里种田博饭吃。且道与文殊答处。是同是别。有底道。无著答处不是。文殊答处。也有龙有蛇。有凡有圣。有什么交涉。还辨明得前三三后三三么。前箭犹轻后箭深。且道是多少。若向这里透得。千句万句。只是一句。若向此一句下。截得断把得住。相次间到这境界。
　　千峰盘屈色如蓝(还见文殊么)　　谁谓文殊是对谈(设使普贤也不顾。蹉过了也)　　堪笑清凉多少众(且道笑什么。已在言前)　　前三三与后三三(试请脚下辨看。烂泥里有刺。碗子落地楪子成七片)
　　千峰盘屈色如蓝。谁谓文殊是对谈。有者道。雪窦只是重拈一遍。不曾颂著。只如僧问法眼。如何是曹源一滴水。眼云。是曹源一滴水。又僧问琅玡觉和尚。清净本然云何忽生山河大地。觉云。清净本然云何忽生山河大地。不可也唤作重拈一遍。明招独眼龙。亦颂其意。有盖天盖地之机道。廓周沙界胜伽蓝。满目文殊是对谈。言下不知开佛眼。回头只见翠山岩。廓周沙界胜伽蓝。此指草窟化寺。所谓有权实双行之机。满目文殊是对谈。言下不知开佛眼。回头只见翠山岩。正当恁么时。唤作文殊普贤观音境界得么。要且不是这个道理。雪窦只改明招底用。却有针线。千峰盘屈色如蓝。更不伤锋犯手。句中有权有实。有理有事。谁谓文殊是对谈。一夜对谈。不知是文殊。后来无著。在五台山作典座。文殊每于粥锅上现。被无著拈搅粥篦便打。虽然如是。也是贼过后张弓。当时等他道南方佛法。如何住持。劈脊便棒。犹较些子。堪笑清凉多少众。雪窦笑中有刀。若会得这笑处。便见他道前三三与后三三。
　　【三六】举。长沙。一日游山。归至门首(今日一日。只管落草。前头也是落草。后头也是落草)首座问。和尚什么处去来(也要勘过这老汉。头过新罗)沙云。游山来(不可落草。败缺不少。草里汉)首座云。到什么处来(拶。若有所至未免落草。相牵入火坑)沙云。始随芳草去。又逐落花回(漏逗不少。元来只在荆棘林里坐)座云。大似春意(相随来也。将错就错。一手抬一手搦)沙云。也胜秋露滴芙蕖(土上加泥。前箭犹轻后箭深有什么了期)雪窦著语云。谢答话(一火弄泥团汉。三个一状领过)。
　　长沙鹿苑招贤大师。法嗣南泉。与赵州紫胡辈同时。机锋敏捷。有人问教。便与说教。要颂便与颂。尔若要作家相见。便与尔作家相见。仰山寻常机锋。最为第一。一日同长沙玩月次。仰山指月云。人人尽有这个。只是用不得。沙云恰是。便倩尔用那。仰山云。尔试用看。沙一踏踏倒仰山起云。师叔一似个大虫。后来人号为岑大虫。因一日游山归。首座亦是他会下人。便问和尚什么处去来。沙云。游山来。座云。到什么处去来。沙云。始随芳草去。又逐落花回。须是坐断十方底人始得。古人出入未尝不以此事为念。看他宾主互换。当机直截。各不相饶。既是游山。为什么却问道。到什么处去来。若是如今禅和子。便道到夹山亭来。看他古人。无丝毫道理计较。亦无住著处。所以道。始随芳草去。又逐落花回。首座便随他意向他道。大似春意。沙云。也胜秋露滴芙蕖。雪窦云。谢答语。代末后语也。也落两边。毕竟不在这两边。昔有张拙秀才。看千佛名经。乃问百千诸佛。但闻其名。未审居何国土。还化物也无。沙云。黄鹤楼崔颢题诗后。秀才曾题也未。拙云。未曾题。沙云。得闲题取一篇也好。岑大虫平生为人。直得珠回玉转。要人当面便会。颂云。
　　大地绝纤埃(豁开户牖当轩者谁。尽少这个不得。天下太平)　　何人眼不开(顶门上放大光明始得。撒土撒沙作什么)　　始随芳草去(漏逗不少。不是一回落草。赖值前头已道了)　　又逐落花回(处处全真。且喜归来。脚下泥深三尺)　　羸鹤翘寒木(左之右之。添一句更有许多闲事在)　　狂猿啸古台(却因新著力。添一句也不得。减一句也不得)　　长沙无限意(便打。末后一句道什么。一坑埋却。堕在鬼窟里。咄。草里汉。贼过后张弓。更不可放过)
　　且道这公案。与仰山问僧。近离甚处。僧云庐山。仰云。曾到五老峰么。僧云。不曾到。仰云。阇黎不曾游山。辨缁素看。是同是别。到这里。须是机关尽意识忘。山河大地。草芥人畜。无些子渗漏。若不如此。古人谓之犹在胜妙境界。不见云门道。直得山河大地。无纤毫过患。犹为转物。不见一切色。始是半提。更须知有全提时节向上一窍。始解稳坐。若透得。依旧山是山水是水。各住自位。各当本体。如大拍盲人相似。赵州道。鸡鸣丑。愁见起来还漏逗。裙子褊衫个也无。袈裟形相些些有。裈无裆裤无口。头上青灰三五斗。本为修行利济人。谁知翻成不唧[口*留]。若得真实到这境界。何人眼不开。一任七颠八倒。一切处都是这境界。都是这时节。十方无壁落。四面亦无门。所以道。始随芳草去。又逐落花回。雪窦不妨巧只去他左边贴一句。右边贴一句。一似一首诗相似。羸鹤翘寒木。狂猿啸古台。雪窦引到这里。自觉漏逗。蓦云。长沙无限意。咄。如作梦却醒相似。雪窦虽下一喝。未得剿绝。若是山僧即不然。长沙无限意。掘地更深埋。
　　垂示云。掣电之机徒劳伫思。当空霹雳。掩耳难谐。脑门上播红旗。耳背后轮双剑。若不是眼辨手亲。争能构得。有般底。低头伫思。意根下卜度。殊不知髑髅前见鬼无数。且道不落意根。不抱得失。忽有个恁么举觉。作么生祗对。试举看。
　　【三七】举。盘山垂语云。三界无法(箭既离弦无返回势。月明照见夜行人。中也。识法耆惧。好和声便打)何处求心(莫瞒人好。不劳重举。自点检看。便打云。是什么)。
　　向北幽州盘山宝积和尚。乃马祖下尊宿。后出普化一人。师临迁化谓众云。还有人邈得吾真么。众皆写真呈师。师皆叱之。普化出云。某甲邈得。师云。何不呈似老僧。普化便打筋斗而出。师云。这汉向后如风狂接人去在一日示众云。三界无法。何处求心。四大本空。佛依何住。璇玑不动。寂止无痕。觌面相呈。更无余事。雪窦拈两句来颂。直是浑金璞玉。不见道。瘥病不假驴驼药。山僧为什么道。和声便打。只为他担枷过状。古人道。闻称声外句。莫向意中求。且道他意作么生。直得奔流度刃。电转星飞。若拟议寻思。千佛出世。也摸索他不著。若是深入阃奥。彻骨彻髓。见得透底。盘山一场败缺。若承言会宗左转右转底。盘山只得一橛。若是拖泥带水。声色堆里转。未梦见盘山在。五祖先师道。透过那边方有自由分。不见三祖道。执之失度必入邪路。放之自然体无去住。若向这里。道无佛无法。又打入鬼窟里去。古人谓之解脱深坑。本是善因而招恶果。所以道。无为无事人。犹遭金锁难。也须是穷到底始得。若向无言处言得。行不得处行得。谓之转身处。三界无法何处求心。尔若作情解。只在他言下死却。雪窦见处。七穿八穴。所以颂出。
　　三界无法(言犹在耳)　　何处求心(不劳重举。自点检看。打云。是什么)　　白云为盖(头上安头。千重万重)　　流泉作琴(闻么。相随来也。一听一堪悲)　　一曲两曲无人会(不落宫商非干角征。借路经过。五音六律尽分明。自领出去。听则聋)　　雨过夜塘秋水深(迅雷不及掩耳。直得拖泥带水。在什么处。便打)
　　三界无法何处求心。雪窦颂得。一似华严境界。有者道。雪窦无中唱出。若是眼皮绽底。终不恁么会。雪窦去他傍边。贴两句道。白云为盖。流泉作琴。苏内翰见照觉。有颂云。溪声便是广长舌。山色岂非清净身。夜来八万四千偈。他日如何举似人。雪窦借流泉。作一片长舌头。所以道。一曲两曲无人会。不见九峰虔和尚道。还识得命么。流泉是命。湛寂是身。千波竞起是文殊家风。一亘晴空。是普贤境界。流泉作琴。一曲两曲无人会。这般曲调。也须是知音始得。若非其人。徒劳侧耳。古人道。聋人也唱胡家曲。好恶高低总不闻。云门道。举不顾即差互。拟思量。何劫悟。举是体。顾是用。未举已前。朕兆未分已前见得。坐断要津。若朕兆才分见得。便有照用。若朕兆分后见得。落在意根。雪窦忒杀慈悲。更向尔道。却似雨过夜塘秋水深。此一颂曾有人论量。美雪窦有翰林之才。雨过夜塘秋水深。也须是急著眼看。更若迟疑。即讨不见。
　　垂示云。若论渐也。返常合道。闹市里七纵八横。若论顿也。不留朕迹。千圣亦摸索不著。傥或不立顿渐。又作么生。快人一言快马一鞭。正恁么时。谁是作者。试举看。
　　【三八】举。风穴在郢州衙内。上堂云(倚公说禅。道什么)。祖师心印。状似铁牛之机(千人万人撼不动。誵讹节角在什么处。三要印开。不犯锋铓)去即印住(正令当行。错)住即印破(再犯不容。看取令行时。拶。便打)只如不去不住(看无顿置处。多少誵讹)印即是不印即是(天下人头出头没有分。文彩已彰。但请掀倒禅床喝散大众)时有卢陂长老出问。某甲有铁牛之机(钓得一个谙晓得。不妨奇特)请师不搭印(好个话头。争奈誵讹)穴云。惯钓鲸鲵澄巨浸。却嗟蛙步辗泥沙(似鹘捉鸠。宝网漫空。神驹千里)陂伫思(可惜许。也有出身处。可惜放过)穴喝云。长老何不进语(搀旗夺鼓。炒闹来也)陂拟议(三回死了。两重公案)穴打一拂子(好打。这个令须是恁么。人行始得)穴云。还记得话头么。试举看(何必。雪上加霜)陂拟开口(一死更不再活。这汉钝置杀人。遭他毒手)穴又打一拂子。牧主云。佛法与王法一般(灼然。却被傍人觑破)穴云。见个什么道理(也好与一拶。却回枪头来也)牧主云。当断不断返招其乱(似则似是则未是。须知傍人有眼。东家人死。西家人助哀)穴便下座(将错就错。见机而变。且得参学事毕)。
　　风穴乃临济下尊宿。临济当初在黄檗会下栽松次。檗云。深山里栽许多松作什么。济云。一与山门作境致。二与后人作标榜。道了便钁地一下。檗云。虽然如是。子已吃二十棒了也。济又打地一下云。嘘嘘。檗云。吾宗到汝大兴于世。沩山喆云。临济恁么。大似平地吃交。虽然如是。临危不变。始称真丈夫。檗云。吾宗到汝大兴于世。大似怜儿不觉丑。后来沩山问仰山。黄檗当时。只嘱付临济一人。别更有在。仰山云有。只是年代深远。不欲举似和尚。沩山。云虽然如是。吾亦要知。但举看。仰山云。一人指南吴越令行。遇大风即止。此乃谶风穴也。穴初参雪峰五年。因请益。临济入堂。两堂首座齐下一喝。僧问临济。还有宾主也无。济云。宾主历然。穴云。未审意旨如何。峰云。吾昔与岩头钦山。去见临济。在途中闻已迁化。若要会他宾主话。须是参他宗派下尊宿。穴后又见瑞岩常自唤主人公。自云喏。复云。惺惺著。他后莫受人瞒却。穴云。自拈自弄。有什么难。后在襄州鹿门与廓侍者过夏。廓指他来参南院。穴云。入门须辨主。端的请师分。一日遂见南院。举前话云。某甲特来亲觐。南院云。雪峰古佛。一日见镜清。清问近离甚处。穴云。自离东来。清云。还过小江否。穴云。大舸独飘空。小江无可济。清云。镜水图山。鸟飞不渡。子莫盗听遗言。穴云。沧溟尚怯蒙轮势。列汉飞帆渡五湖。清竖起拂子云。争奈这个何。穴云。这个是什么。清云。果然不识。穴云。出没卷舒。与师同用。清云。杓卜听虚声。熟睡饶谵语。穴云。泽广藏山理能伏豹。清云。赦罪放愆。速须出去。穴云。出即失。乃便出至法堂上。自谓言。大丈夫。公案未了。岂可便休。却回再入方丈。清坐次。便问。某适来辄呈騃见。冒渎尊颜。伏蒙和尚慈悲。未赐罪责。清云。适来从东来。岂不是翠严来。穴云。雪窦亲栖宝盖东。清云。不逐亡羊狂解息。却来这里念诗篇。穴云。路逢剑客须呈剑。不是诗人莫献诗。清云。诗速秘却。略借剑峰穴云。枭首甑人携剑去。清云。不独触风化。亦自显颟顸。穴云。若不触风化。焉明古佛心。清云。何名古佛心。穴又云再许允容。师今何有清云。东来衲子菽麦不分。穴云。只闻不以而以。何得抑以而以。清云。巨浪涌千寻。澄波不离水。穴云。一句截流万机寝削。穴便礼拜。清以拂子点三点云。俊哉。且坐吃茶。风穴初到南院。入门不礼拜。院云。入门须辨主。穴云。端的请师分。院左手拍膝一下。穴便喝。院右手拍膝一下。穴亦喝。院举左手云。这个即从阇黎。又举右手云。这个又作么生。穴云。瞎院遂拈拄杖。穴云。作什么。某甲夺却拄杖。打著和尚。莫言不道。院便掷下拄杖云。今日被这黄面浙子。钝置一上。穴云。和尚大似持钵不得。诈道不饥。院云。阇黎莫曾到此间么。穴云。是何言欤。院云。好好借问。穴云。也不得放过。院云。且坐吃茶。尔看俊流自是机锋峭峻。南院亦未辨得他。至次日南院只作平常问云。今夏在什么处。穴云。鹿门与廓侍者同过夏。院云。元来亲见作家来。又云他向尔道什么。穴云。始终只教某甲一向作主。院便打推出方丈云。这般纳败缺底汉。有什么用处。穴自此服膺。在南院会下作园头。一日院到园里问云。南方一棒作么生商量。穴云。作奇特商量。穴云。和尚此间作么生商量。院拈棒起云。棒下无生忍。临机不让师。穴于是豁然大悟。是时五代离乱。郢州牧主请师度夏是。时临济一宗大盛。他凡是问答垂示。不妨语句尖新。攒花簇锦。字字皆有下落。一日牧主。请师上堂。示众云。祖师心印。状似铁牛之机。去即印住。住即印破。只如不去不住。印即是不印即是。何故。不似石人木马之机。直下似铁牛之机。无尔撼动处。尔才去即印住。尔才住即印破。教尔百杂碎。只如不去不住。印即是不印即是。看他恁么垂示可谓钩头有饵。是时座下有卢陂长老。亦是临济下尊宿。敢出头来与他对机。便转他话头。致个问端。不妨奇特。道某甲有铁牛之机。请师不搭印。争奈风穴是作家。便答他道。惯钓鲸鲵澄巨浸。却嗟蛙步辗泥沙。也是言中有响。云门云。垂钩四海只钓狞龙。格外玄机为寻知已。巨浸乃十二头水牯牛。为钩饵。却只钓得一蛙出来。此语且无玄妙。亦无道理计较。古人道。若向事上觑则易。若向意根下卜度则没交涉。卢陂伫思。见之不取千载难逢。可惜许。所以道。直饶讲得千经论。一可临机下口难。其实卢陂要讨好语对他。不欲行令。被风穴一向用搀旗夺鼓底机锋。一向逼将去。只得没奈何。俗谚云。阵败不禁苕帚扫。当初更要讨枪法敌他。等尔讨得来。即头落地。牧主亦久参风穴。解道佛法与王法一般。穴云。尔见个什么。牧主云。当断不断返招其乱。风穴浑是一团精神。如水上葫芦子相似。捺著便转。按著便动。解随机说法。若不随机翻成妄语。穴便下座。只如临济有四宾主话。夫参学之人。大须子细。如宾主相见。有语论宾主往来。或应物见形。全体作用。或把机权喜怒。或现半身。或乘狮子。或乘象王。如有真正学人便喝。先拈出一个胶盆子。善知识不辨是境。便上他境上。作模作样。便学人又喝。前人不肯放下。此是膏肓之病。不堪医治。唤作宾看主。或是善知识。不拈出物。随学人问处便夺。学人被夺。抵死不放。此是主看宾。或有学人。应一个清净境。出善知识前。知识辨得是境。把他抛向坑里。学人言。大好善知识。知识即云。咄哉不识好恶。学人礼拜。此唤作主看主。或有学人。披枷带锁。出善知识前。知识更与他安一重枷锁。学人欢喜。彼此不辨。呼为宾看宾。大德山僧所举。皆是辨魔拣异。知其邪正。不见僧问慈明。一喝分宾主。照用一时行时如何。慈明便喝。又云居弘觉禅师示众云。譬如狮子捉象亦全其力。捉兔亦全其力。时有僧问。未审全什么力。云居云。不欺之力。看他雪窦颂出　枭(坚尧切通作枭断首倒县)。
　　擒得卢陂跨铁牛(千人万人中。也要呈巧艺。败军之将不再斩)　　三玄戈甲未轻酬(当局者迷。受灾如受福。受降如受敌)　　楚王城畔朝宗水(说什么朝宗水。浩浩充塞天地。任是四海也须倒流)　　喝下曾令却倒流(不是这一喝截却尔舌头。咄。惊走陕府铁牛。吓杀嘉州大象)
　　雪窦知风穴有这般宗风。便颂道。擒得卢陂跨铁牛。三玄戈甲未轻酬。临济下有三玄三要。凡一句中须具三玄。一玄中须具三要。僧问临济。如何是第一句。济云。三要印开朱点窄。未容拟议主宾分。如何是第二句。济云。妙辨岂容无著问。沤和不负截流机。如何是第三句。济云。但看棚头弄傀儡。抽牵全藉里头人。风穴一句中便具三玄戈甲。七事随身。不轻酬他。若不如此。争奈卢陂何。后面雪窦要出临济下机锋。莫道是卢陂假饶楚王城畔。洪波浩渺白浪滔天。尽去朝宗。只消一喝。也须教倒流。
　　垂示云。途中受用底。似虎靠山。世谛流布底。如猿在槛。欲知佛性义。当观时节因缘。欲煅百炼精金。须是作家炉韛。且道大用现前底。将什么试验。
　　【三九】举。僧问云门。如何是清净法身([土*盍]圾堆头见丈六金身。斑斑驳驳是什么)门云。花药栏(问处不真。答来卤莽。[祝/土]著磕著。曲不藏直)僧云。便恁么去时如何(浑仑吞个枣。放憨作么)门云。金毛狮子(也褒也贬。两采一赛。将错就错。是什么心行)。
　　诸人还知这僧问处与云门答处么。若知得。两口同无一舌。若不知。未免颟顸。僧问玄沙。如何是清净法身。沙云。脓滴滴地。具金刚眼。试请辨看。云门不同别人。有时把定壁立万仞。无尔凑泊处。有时与尔开一线道。同死同生。云门三寸甚密。有者道。是信彩答去。若恁么会。且道云门落在什么处。这个是屋里事。莫向外卜度。所以百丈道。森罗万象。一切语言。皆转归自己。令转辘辘地。向活泼泼处便道。若拟议寻思。便落第二句了也。永嘉道。法身觉了无一物。本源自性天真佛。云门验这僧。其僧亦是他屋里人。自是久参。知他屋里事。进云。便恁么去时如何。门云。金毛狮子。且道是肯他。是不肯他。是褒他是贬他。岩头道。若论战也。个个立在转处。又道他参活句。不参死句。活句下荐得。永劫不忘。死句下荐得。自救不了。又僧问云门。佛法如水中月是否。门云。清波无透路。进云。和尚从何而得。门云。再问复何来。僧云。正恁么去时如何。门云。重叠关山路。须知此事。不在言句上。如击石火似闪电光。构得构不得。未免丧身失命。雪窦是其中人。便当头颂出。
　　花药栏(言犹在耳)　　莫颟顸(如麻似粟。也有些子自领出去)　　星在秤兮不在盘(太葛藤。各自向衣单下返观。不免说道理)　　便恁么(浑仑吞个枣)　　太无端(自领出去。灼然。莫错怪他云门好)　　金毛狮子大家看(放出一个半个也是个狗子。云门也是普州人送贼)
　　雪窦相席打令。动弦别曲。一句一句判将去。此一颂。不异拈古之格。花药栏。便道莫颟顸。人皆道云门信彩答将去。总作情解会他底。所以雪窦下本分莫料。便道莫颟顸。盖云门意。不在花药栏处。所以雪窦道。星在秤兮不在盘。这一句忒杀漏逗。水中元无月。月在青天。如星在秤不在于槃。且道那个是秤。若辨明得出。不辜负雪窦。古人到这里。也不妨慈悲。分明向尔道。不在这里。在那边去。且道那边是什么处。此颂头边一句了。后面颂这僧道便恁么去时如何。雪窦道。这僧也太无端。且道是明头合暗头合。会来恁么道。不会来恁么道。金毛狮子大家看。还见金毛狮子么。瞎。
　　垂示云。休去歇去。铁树开花。有么有么黠儿落。节。直饶七纵八横。不免穿他鼻孔。且道誵讹在什么处。试举看。
　　【四○】举。陆亘大夫。与南泉语话次。陆云。肇法师道。天地与我同根。万物与我一体。也甚奇怪(鬼窟里作活计。画饼不可充饥。也是草里商量)南泉指庭前花(道恁么。咄。经有经师论有论师。不干山僧事。咄。大丈夫当时下得一转语。不唯截断南泉。亦乃与天下衲僧出气)召大夫云。时人见此一株花。如梦相似(鸳鸯绣了从君看。莫把金针度与人。莫寐语。引得黄莺下柳条)。
　　陆亘大夫久参南泉。寻常留心于理性中。游泳肇论。一日坐次。遂拈此两句。以为奇特。问云。肇法师道。天地与我同根。万物与我一体。也甚奇怪。肇法师。乃晋时高僧。与生融睿。同在罗什门下。谓之四哲。幼年好读庄老。后因写古维摩经。有悟处。方知庄老犹未尽善。故综诸经。乃造四论。庄老意谓。天地形之大也。我形亦尔也。同生于虚无之中。庄生大意。只论齐物。肇公大意论性皆归自己。不见他论中道。夫至人空洞无象。而万物无非我造。会万物为自己者。其唯圣人乎。虽有神有人有贤有圣。各别而皆同一性一体。古人道。尽乾坤大地。只是一个自己。寒则普天普地寒。热则普天普地热。有则普天普地有。无则普天普地无。是则普天普地是。非则普天普地非。法眼云。渠渠渠。我我我。南北东西皆可可。不可可。但唯我无不可。所以道。天上天下唯我独尊。石头因看肇论。至此会万物为自己处。豁然大悟。后作一本参同契。亦不出此意。看他恁么问。且道。同什么根。同那个体。到这里。也不妨奇特。岂同他常人。不知天之高地之厚。岂有恁么事。陆亘大夫恁么问。奇则甚奇。只是不出教意。若道教意是极则。世尊何故更拈花。祖师更西来作么。南泉答处。用衲僧巴鼻。与他拈出痛处。破他窠窟。遂指庭前花。召大夫云。时人见此一株花。如梦相似。如引人向万丈悬崖上打一推。令他命断。尔若平地上推倒弥勒佛下生。也只不解命断。亦如人在梦。欲觉不觉被人唤醒相似。南泉若是眼目不正。必定被他搽糊将去。看他恁么说话。也不妨难会。若是眼目定动。活底闻得。如醍醐上味。若是死底闻得翻成毒药。古人道。若于事上见。堕在常情。若向意根下卜度。卒摸索不著。岩头道。此是向上人活计。只露目前些子。如同电拂。南泉大意如此。有擒虎兕定龙蛇底手脚。到这里也须是自会始得。不见道。向上一路千圣不传。学者劳形如猿捉影。看他雪窦颂出。
　　闻见觉知非一一(森罗万象无有一法。七花八裂。眼耳鼻舌身意。一时是个无孔铁锤)　　山河不在镜中观(我这里无这个消息。长者自长短者自短。青是青黄是黄。尔向什么处观)　　霜天月落夜将半(引尔入草了也。遍界不曾藏。切忌向鬼窟里坐)　　谁共澄潭照影寒(有么有么。若不同床睡。焉知被底穿。愁人莫向愁人说。说向愁人愁杀人)
　　南泉小睡语。雪窦大睡语。虽然作梦却作得个好梦。前头说一体。这里说不同。闻见觉知非一一。山河不在镜中观。若道在镜中观。然后方晓了。则不离镜处。山河大地。草木丛林。莫将镜鉴。若将镜鉴。便为两段。但只可山是山水是水。法法住法位。世间相常住。山河不在镜中观。且道向什么处观。还会么。到这里。向霜天月落夜将半。这边与尔打并了也。那边尔自相度。还知雪窦以本分事为人么。谁共澄潭照影寒。为复自照。为复共人照。须是绝机绝解。方到这境界。即今也不要澄潭。也不待霜天月落。即今作么生。

　　佛果圜悟禅师碧岩录卷第四(终)



　　佛果圜悟禅师碧岩录卷第五

　　垂示云。是非交结处。圣亦不能知。逆顺纵横时。佛亦不能辨。为绝世超伦之士。显逸群大士之能。向冰凌上行。剑刃上走。直下如麒麟头角。似火里莲花。宛见超方。始知同道。谁是好手者。试举看。
　　【四一】举。赵州问投子。大死底人却活时如何(有恁么事贼不打贫儿家。惯曾作客方怜客)投子云。不许夜行。投明须到(看楼打楼。是贼识贼。若不同床卧。焉知被底穿)。
　　赵州问投子。大死底人却活时如何。投子对他道。不许夜行。投明须到。且道是什么时节。无孔笛撞著毡拍版。此谓之验主问。亦谓之心行问。投子赵州诸方皆美之得逸群之辩。二老虽承嗣不同。看他机锋相投一船。投子一日为赵州。置茶筵相待。自过蒸饼与赵州。州不管。投子令行者过胡饼与赵州。州礼行者三拜。且道他意是如何。看他尽是向根本上。提此本分事为人。有僧问。如何是道。答云。道。如何是佛。答云。佛。又问。金锁未开时如何。答云。开。金鸡未鸣时如何。答云。无这个音响。鸣后如何。答云。各自知时。投子平生问答总如此。看赵州问。大死底人却活时如何。他便道。不许夜行。投明须到。直下如击石火。似闪电光。还他向上人始得。大死底人。都无佛法道理玄妙得失是非长短。到这里只恁么休去。古人谓之平地上死人无数。过得荆棘林是好手。也须是透过那边始得。虽然如是。如今人到这般田地。早是难得。或若有依倚有解会。则没交涉。喆和尚谓之见不净洁。五祖先师。谓之命根不断。须是大死一番。却活始得。浙中永光和尚道。言锋若差乡关万里。直须悬崖撒手。自肯承当。绝后再苏。欺君不得。非常之旨。人焉廋哉。赵州问意如此。投子是作家。亦不辜负他所问。只是绝情绝迹。不妨难会。只露面前些子。所以古人道。欲得亲切。莫将问来问。问在答处。答在问处。若非投子。被赵州一问。也大难酬对。只为他是作家汉。举著便知落处。颂云。廋(所留反匿也)。
　　活中有眼还同死(两不相知。翻来覆去。若不蕴藉。争辨得这汉缁素)　　药忌何须鉴作家(若不验过。争辨端的。遇著试与一鉴。又且何妨。也要问过)　　古佛尚言会未到(赖是有伴。千圣也不传。山僧亦不知)　　不知谁解撒尘沙(即今也不少。开眼也著。合眼也著。阇黎恁么举。落在什么处)
　　活中有眼还同死。雪窦是知有底人。所以敢颂。古人道。他参活句。不参死句。雪窦道。活中有眼还同于死汉相似。何曾死死。中具眼如同活人。古人道。杀尽死人方见活人。活尽死人方见死人。赵州是活底人。故作死问。验取投子。如药性所忌之物。故将去试验相似。所以雪窦道。药忌何须鉴作家。此颂赵州问处。后面颂投子。古佛尚言曾未到。只这大死底人却活处。古佛亦不曾到。天下老和尚亦不曾到。任是释迦老子。碧眼胡僧也须再参始得。所以道。只许老胡知。不许老胡会。雪窦道。不知谁解撒尘沙。不见僧问长庆。如何是善知识眼。庆云。有愿不撒沙。保福云。不可更撒也。天下老和尚据曲录木床上。行棒行喝竖拂敲床。现神通作主宰。尽是撒沙。且道如何免得。
　　垂示云。单提独弄带水拖泥敲唱俱行。银山铁壁。拟议则髑髅前见鬼。寻思则黑山下打坐。明明杲日丽天。飒飒清风匝地。且道古人还有誵讹处么。试举看。
　　【四二】举。庞居士辞药山(这老汉作怪也)山命十人禅客。相送至门首(也不轻他。是什么境界。也须是识端倪底衲僧始得)居士指空中雪云。好雪片片不落别处(无风起浪指头。有眼。这老汉言中有响)时有全禅客云。落在什么处(中也。相随来也。果然上钩来)士打一掌(著。果然。勾贼破家)全云。居士也不得草草(棺木里瞠眼)士云。汝恁么称禅客。阎老子未放汝在(第二杓恶水泼了。何止阎老子。山僧这里也不放过)全云。居士作么生(粗心不改。又是要吃棒。这僧从头到尾不著便)士又打一掌(果然。雪上加霜。吃棒了呈款)云眼见如盲。口说如哑(更有断和句。又与他读判语)雪窦别云。初问处但握雪团便打(是则是。贼过后张弓。也漏逗不少。虽然如是要见箭锋相拄。争奈落在鬼窟里了也)。
　　庞居士。参马祖石头两处有颂。初见石头。便问。不与万法为侣。是什么人。声未断。被石头掩却口。有个省处作颂道。日用事无别。唯吾自偶谐。头头非取舍。处处没张乖。朱紫谁为号。青山绝点埃。神通并妙用。运水及搬柴后参马祖。又问。不与万法为侣。是什么人。祖云。待尔一口吸尽西江水。即向汝道。士豁然大悟。作颂云。十方同聚会。个个学无为。此是选佛场。心空及第归。为他是作家。后列刹相望。所至竞誉。到药山盘桓既久。遂辞药山。山至重他。命十人禅客相送。是时值雪下。居士指雪云。好雪片片不落别处。全禅客云。落在什么处。士便掌。全禅客既不能行令。居士令行一半。令虽行。全禅客恁么酬对。也不是他不知落处。各有机锋。卷舒不同。然有不到居士处。所以落他架下。难出他彀中。居士打了。更与说道理云。眼见如盲口说如哑。雪窦别前语云。初问处但握雪团便打。雪窦恁么。要不辜他问端。只是机迟。庆藏主道。居士机如掣电。等尔握雪团。到几时。和声便应和声打。方始剿绝。雪窦自颂他打处云。彀(古豆切。张弓弩也。弓满也)。
　　雪团打雪团打(争奈落在第二机。不劳拈出。头上漫漫脚下漫漫)　　庞老机关没可把(往往有人不知。只恐不恁么)　　天上人间不自知(是什么消息。雪窦还知么)　　眼里耳里绝潇洒(箭锋相拄。眼见如盲。口说如哑)　　潇洒绝(作么生。向什么处。见庞老与雪窦)　　碧眼胡僧难辨别(达磨出来。向尔道什么。打云。阇[黎-(暴-(日/共))+(恭-共)]道什么。一坑理却)
　　雪团打雪团打。庞老机关没可把雪窦要在居士头上行。古人以雪明一色边事。雪窦意道。当时若握雪团打时。居士纵有如何机关。亦难构得。雪窦自夸他打处。殊不知有落节处。天上人间不自知。眼里耳里绝潇洒。眼里也是雪。耳里也是雪。正住在一色边。亦谓之普贤境界一色边事。亦谓之打成一片。云门道。直得尽乾坤大地无纤毫过患。犹为转句。不见一色。始是半提。若要全提。须知有向上一路始得。到这里须是大用现前。针札不入。不听他人处分。所以道。他参活句。不参死句。古人道。一句合头语。万劫系驴橛。有什么用处。雪窦到此颂杀了。复转机道。只此潇洒绝。直饶是碧眼胡僧也难辨别。碧眼胡僧尚难辨别。更教山僧说个什么。
　　垂示云。定乾坤句。万世共遵。擒虎兕机。千圣莫辨。直下更无纤翳。全机随处齐彰。要明向上钳锤。须是作家炉韛。且道从上来还有恁么家风也无。试举看。
　　【四三】举。僧问洞山。寒暑到来如何回避(不是这个时节。劈头劈面在什么处)山云。何不向无寒暑处去(天下人寻不得。藏身露影。萧何卖却假银城)僧云。如何是无寒暑处(赚杀一船人。随他转。也一钓便上)山云。寒时寒杀阇黎。热时热杀阇黎(真不掩伪。曲不藏直。临崖看虎兕。特地一场愁。掀翻大海踢倒须弥。且道洞山在什么处)。
　　黄龙新和尚拈云。洞山袖头打领腋下[剜-夗+死]襟。争柰这僧不甘。如今有个出来问黄龙。且道如何支遣。良久云。安禅不必须山水。灭却心头火自凉。诸人且道。洞山圈缋落在什么处。若明辨得。始知洞山下五位回互正偏接人。不妨奇特。到这向上境界。方能如此。不消安排。自然恰好。所以道。正中偏。三更初夜月明前。莫怪相逢不相识。隐隐犹怀旧日嫌。偏中正失。晓老婆逢古镜。分明觌面更无真。休更迷头还认影。正中来。无中有路出尘埃。但能不触当今讳。也胜前朝断舌才。偏中至。两刃交锋不须避。好手还同火里莲。宛然自有冲天气。兼中到。不落有无谁敢和。人人尽欲出常流。折合还归炭里坐。浮山远录公。以此公案。为五位之格。若会得一则。余者自然易会。岩头道。如水上葫芦子相似。捺著便转。殊不消丝毫气力。曾有僧问洞山。文殊普贤来参时如何。山云。赶向水牯牛群里去。僧云。和尚入地狱如箭。山云。全得他力。洞山道。何不向无寒暑处去。此是偏中正。僧云。如何是无寒暑处。山云。寒时寒杀阇黎。热时热杀阇黎。此是正中偏。虽正却偏虽偏。却圆曹洞录中。备载子细。若是临济下。无许多事。这般公案直下便会。有者道。大好无寒暑。有什么巴鼻。古人道。若向剑刃上走则快。若向情识上见则迟。不见僧问翠微。如何是祖师西来意。微云。待无人来。向尔道。遂入园中行。僧云。此间无人。请和尚道。微指竹云。这一竿竹得恁么长。那一竿竹得恁么短其僧忽然大悟。又曹山问僧。恁么热。向什么处回避。僧云。镬汤炉炭里回避。山云。镬汤炉炭里如何回避。僧云。众苦不能到。看他家里人。自然会他家里人说话。雪窦用他家里事颂出。
　　垂手还同万仞崖(不是作家。谁能辨得。何处不圆融。王敕既行诸侯避道)
　　正偏何必在安排(若是安排。何处有今日。作么生两头不涉。风行草伛。水到渠成)　　琉璃古殿照明月(圆陀陀地切忌认影。且莫当头)　　忍俊韩卢空上阶(不是这回。蹉过了也。逐块作什么。打云。尔与这僧同参)　　卢(龙都切通作卢)。
　　曹洞下有出世不出世。有垂手不垂手。若不出世目视云霄。若出世便灰头土面。目视云霄即是万仞峰头。灰头土面即是垂手边事。有时灰头土面即在万仞峰头。有时万仞峰头即是灰头土面。其实入廛垂手。与孤峰独立一般。归源了性与差别智无异。切忌作两橛会。所以道。垂手还同万仞崖。直是无尔凑泊处。正偏何必在安排。若到用时。自然如此。不在安排也。此颂洞山答处。后面道。琉璃古殿照明月。忍俊韩卢空上阶。此正颂这僧逐言语走。洞下有此石女木马无底篮。夜明珠。死蛇等十八般。大纲只明正位。如月照琉璃古殿。似有圆影。洞山答道。何不向无寒暑处去。其僧一似韩卢逐块。连忙上阶。捉其月影相似。又问。如何是无寒暑处。山云。寒时寒杀阇黎。热时热杀阇黎。如韩卢逐块走到阶上。又却不见月影。韩卢乃出战国策。云韩氏之卢骏狗也。中山之兔狡兔也。是其卢方能寻其兔。雪窦引以喻这僧也。只如诸人。还识洞山为人处么。良久云。讨甚兔子。
　　【四四】举。禾山垂语云。习学谓之闻。绝学谓之邻(天下衲僧跳不出。无孔铁锤一个铁橛子)过此二者。是为真过(顶门上具一只眼作什么)僧出问。如何是真过(道什么。一笔勾下。有一个铁橛子)山云。解打鼓(铁橛。铁蒺藜。确确)又问。如何是真谛(道什么。两重公案。又有一个铁橛子)山云。解打鼓(铁橛。铁蒺藜。确确)又问。即心即佛即不问。如何是非心非佛(道什么。这个丘圾堆。三段不同。又一个铁蒺藜子)山云。解打鼓(铁橛。铁蒺藜。确确)又问。向上人来时如何接(道什么。遭他第四杓恶水来也。又有一个铁橛子)山云。解打鼓(铁橛。铁蒺藜。确确。且道落在什么处。朝到西天暮归东土)。
　　禾山垂示云。习学谓之闻。绝学谓之邻。过此二者。是为真过。此一则语。出宝藏论。学至无学。谓之绝学。所以道。浅闻深悟。深闻不悟。谓之绝学。一宿觉道。吾早年来积学问。亦曾讨疏寻经论。习学既尽。谓之绝学无为闲道人。及至绝学。方始与道相近。直得过此二学。是谓真过。其僧也不妨明敏。便拈此语问禾山。山云。解打鼓。所谓言无味语无味。欲明这个公案。须是向上人方能见此语不涉理性。亦无议论处。直下便会。如桶底脱相似。方是衲僧安稳处。始契得祖师西来意。所以云门道。雪峰辊毬。禾山打鼓。国师水碗。赵州吃茶。尽是向上拈提。又问。如何是真谛。山云。解打鼓。真谛更不立一法。若是俗谛万物俱备。真俗无二。是圣谛第一义。又问。即心即佛即不问。如何是非心非佛。山云。解打鼓。即心即佛即易求。若到非心非佛即难。少有人到。又问。向上人来时如何接。山云。解打鼓。向上人即是透脱洒落底人。此四句语诸方以为宗旨。谓之禾山四打鼓。只如僧问镜清。新年头还有佛法也无。清云。有。僧云。如何是新年头佛法。清云。元正启祚万物咸新。僧云。谢师答话。清云。老僧今日失利。似此答话。有十八般失利。又僧问净果大师。鹤立孤松时如何。果云。脚底下一场懡[怡-台+羅]。又问雪覆千山时如何。果云。日出后一场懡[怡-台+羅]。又问。会昌沙汰时。护法神向什么处去。果云。三门外两个汉一场懡[怡-台+羅]。诸方谓之三懡[怡-台+羅]。又保福问僧。殿里是什么佛。僧云。和尚定当看。福云。释迦老子。僧云。莫瞒人好。福云。却是尔瞒我。又问僧云。尔名什么。僧云。咸泽。福云。或遇枯涸时如何。僧云。谁是枯涸者。福云。我。僧云。和尚莫瞒人好。福云。却是尔瞒我。又问僧。尔作什么业。吃得恁么大。僧云。和尚也不小。福作蹲身势。僧云。和尚莫瞒人好。福云。却是尔瞒我。又问浴主。浴锅阔多少。主云。请和尚量看。福作量势。主云。和尚莫瞒人好。福云。却是尔瞒我。诸方谓之保福四瞒人。又如雪峰四漆桶。皆是从上宗师。各出深妙之旨接人之机。雪窦后面引一落索。依云门示众。颂出此公案。
　　一拽石(寰中天子敕。癞儿牵伴。向上人恁么来)　　二般土(塞外将军令。两个一状领过。同病相怜)　　发机须是千钧弩(若是千钧。也透不得。不可轻酬。岂为死虾蟆)　　象骨老师曾辊毬(也有人曾恁么来。有个无孔铁锤。阿谁不知)　　争似禾山解打鼓(铁橛子。须还这老汉始得。一子亲得)　　报君知(雪窦也未梦见。在雪上加霜。尔还知么)　　莫莽卤(也有些子。儱儱侗侗)　　甜者甜兮苦者苦(谢答话。错下注脚。好与三十棒。吃棒得也未。便打。依旧黑漫漫)
　　归宗一日。普请拽石。宗问维那。什么处去。维那云。拽石去。宗云。石且从汝拽。即不得动著中心树子。木平凡有新到至。先令般三转土。木平有颂。示众云。东山路窄西山低。新到莫辞三转泥。嗟汝在途经日久。明明不晓却成迷。后来有僧问云。三转内即不问。三转外事作么生。平云。铁轮天子寰中敕。僧无语。平便打。所以道。一拽石二般土。发机须是千钧弩。雪窦以千钧之弩喻此话。要见他为人处。三十斤为一钧。一千钧则三万斤。若是狞龙虎狼猛兽。方用此弩。若是鹪鹩小可之物。必不可轻发。所以千钧之弩。不为鼷鼠而发机。象骨老师曾辊毬。即雪峰一日见玄沙来。三个木毬一齐辊。玄沙便作斫牌势。雪峰深肯之。虽然总是全机大用处。俱不如禾山解打鼓。多少径截。只是难会。所以雪窦道。争似禾山解打鼓。又恐人只在话头上。作活计不知来由。莽莽卤卤。所以道。报君知莫莽卤。也须是实到这般田地始得。若要不莽卤。甜者甜兮。苦者苦。雪窦虽然如是拈弄。毕竟也跳不出。
　　垂示云。要道便道。举世无双。当行即行。全机不让。如击石火。似闪电光。疾焰过风。奔流度刃。拈起向上钳锤。未免亡锋结舌。放一线道。试举看。
　　【四五】举。僧问赵州。万法归一。一归何处(拶著这老汉。堆山积岳。切忌向鬼窟里作活计)州云。我在青州。作一领布衫。重七斤(果然七纵八横。拽却漫天网。还见赵州么。衲僧鼻孔曾拈得。还知赵州落处么。若这里见得。便乃天上天下唯我独尊。水到渠成。风行草偃。苟或未然。老僧在尔脚跟下)。
　　若向一击便行处会去。天下老和尚鼻孔一时穿却。不奈尔何。自然水到渠成。苟或踌躇。老僧在尔脚跟下。佛法省要处。言不在多。语不在繁。只如这僧问赵州。万法归一。一归何处。他却答道。我在青州作一领布衫重七斤。若向语句上辨。错认定盘星。不向语句上辨。争奈却恁么道。这个公案。虽难见却易会。虽易会却难见。难则银山铁壁。易则直下惺惺。无尔计较是非处。此话与普化道来日大悲院里有斋话。更无两般。一日僧问赵州。如何是祖师西来意。州云。庭前柏树子。僧云。和尚莫将境示人。州云。老僧不曾将境示人。看他恁么向极则转不得处转得。自然盖天盖地。若转不得。触途成滞。且道他有佛法商量也无。若道他有佛法。他又何曾说心说性。说玄说妙。若道他无佛法旨趣。他又不曾辜负尔问头。岂不见。僧问木平和尚。如何是佛法大意。平云。这个冬瓜如许大。又僧问古德。深山悬崖迥绝无人处。还有佛法也无。古德云。有。僧云。如何是深山里佛法。古德云。石头大底大小底小。看这般公案。誵讹在什么处。雪窦知他落处。故打开义路。与尔颂出。
　　编辟曾挨老古锥(何必拶著这老汉。挨拶向什么处去)　　七斤衫重几人知(再来不直半分钱。直得口似匾担。又却被他赢得一筹)　　如今抛掷西湖里(还雪窦手脚始得。山僧也不要)　　下载清风付与谁(自古自今。且道雪窦与他酬唱。与他下注脚。一子亲得)
　　十八问中。此谓之编辟问。雪窦道。编辟曾挨老古锥。编辟万法。教归一致。这僧要挨拶他赵州。州也不妨作家。向转不得处有出身之路。敢开大口便道。我在青州作一领布衫。重七斤。雪窦道。这个七斤布衫能有几人知。如今抛掷西湖里。万法归一。一亦不要。七斤布衫亦不要。一时抛在西湖里。雪窦住洞庭翠峰。有西湖也。下载清风付与谁。此是赵州示众。尔若向北来。与尔上载。尔若向南来。与尔下载。尔若从雪峰云居来。也是个担板汉。雪窦道。如此清风堪付阿谁。上载者。与尔说心说性。说玄说妙。种种方便。若是下载。更无许多义理玄妙。有底担一担禅。到赵州处。一点也使不著。一时与他打叠。教洒洒落落无一星事。谓之悟了还同未悟时。如今人尽作无事会。有底道。无迷无悟。不要更求。只如佛未出世时。达磨未来此土时。不可不恁么也。用佛出世作什么。祖师更西来作什么。总如此有什么干涉。也须是大彻大悟了。依旧山是山水是水。乃至一切万法悉皆成现。方始作。个无事底人。不见龙牙道学道。先须有悟由。还如曾斗快龙舟。虽然旧阁闲田地。一度赢来方始休。只如赵州这个七斤布衫话子。看他古人恁么道。如金如玉。山僧恁么说。诸人恁么听。总是上载。且道作么生是下载。三条椽下看取。
　　垂示云。一槌便成超凡越圣。片言可折。去缚解粘。如冰凌上行。剑刃上走。声色堆里坐。声色头上行。纵横妙用则且置。刹那便去时如何。试举看。
　　【四六】举。镜清问僧。门外是什么声(等闲垂一钓。不患聋问什么)僧云。雨滴声(不妨实头。也好个消息)清云。众生颠倒迷己逐物(事生也。惯得其便。铙钩搭索。还他本分手脚)僧云。和尚作么生(果然纳败缺。转枪来也。不妨难当。却把枪头倒刺人)清云。洎不迷己(咄直得分疏不下)僧云。洎不迷己意旨如何(拶著这老汉。逼杀人。前箭犹轻后箭深)清云。出身犹可易。脱体道应难(养子之缘。虽然如是。德山临济向什么处去。不唤作雨滴声。唤作什么声。直得分疏不下)洎(巨至切及也)。
　　只这里也好荐取。古人垂示一机一境。要接人。一日镜清问僧。门外是什么声。僧云。雨滴声。清云。众生颠倒迷己逐物。又问。门外什么声。僧云。鹁鸠声。清云。欲得不招为间业。莫谤如来正法轮。又问。门外什么声。僧云。蛇咬虾蟆声。清云。将谓众生苦。更有苦众生。此语与前头公案。更无两般。衲僧家于这里透得去。于声色堆里不妨自由。若透不得。便被声色所拘。这般公案。诸方谓之煅炼语。若是煅炼只成心行。不见他古人为人处。亦唤作透声色。一明道眼。二明声色。三明心宗。四明忘情。五明展演。然不妨子细。争奈有窠臼在。镜清恁么问。门外什么声。僧云。雨滴声。却道。众生颠倒迷己逐物。人皆错会。唤作故意转人。且得没交涉。殊不知镜清有为人底手脚。胆大不拘一机一境。忒杀不惜眉毛。镜清岂不知是雨滴声。何消更问。须知古人以探竿影草。要验这僧。这僧也善挨拶便道。和尚又作么生直得。镜清入泥入水向他道。洎不迷己。其僧迷己逐物。则故是镜清为什么也迷己。须知验他句中便有出身处。这僧太蒙懂要剿绝此话。更问道。只个洎不迷己意旨如何。若是德山临济门下棒喝已行。镜清通一线道。随他打葛藤。更向他道。出身犹可易。脱体道应难。虽然恁么。古人道。相续也大难。他镜清只一句。便与这僧明脚跟下大事。雪窦颂云。
　　虚堂雨滴声(从来无间断。大家在这里)　　作者难酬对(果然不知。山僧从来不是作者。有权有实有放有收。杀活擒纵)　　若谓曾入流(刺头入胶盆。不唤作雨满声。唤作什么声)　　依前还不会(山僧几曾问尔来。这漆桶。还我无孔铁锤来)。　　曾不会(两头坐断。两处不分。不在这两边)　　南山北山转[雨/汸]霈(头上脚下。若唤作雨声则瞎。不唤作雨声。唤作什么声。到这里须是脚踏实地始得)
　　虚堂雨滴声。作者难酬对。若唤作雨声。则是迷己逐物。不唤作雨声。又如何转物。到这里。任是作者也难酬对。所以古人道。见与师齐减师半德。见过于师方堪传授。又南院道。棒下无生忍。临机不让师。若谓曾入流。依前还不会。教中道。初于闻中。入流忘所。所入既寂。动静二相了然不生。若道是雨滴声。也不是。若道不是雨滴声。也不是。前头颂。两喝与三喝作者知机变。正类此颂。若道是入声色之流。也不是。若唤作声色。依前不会他意。譬如以指指月。月不是指。会与不会。南山北山转[雨/汸]霈也。
　　垂示云。天何言哉。四时行焉。地何言哉。万物生焉。向四时行处。可以见体。于万物生处。可以见用。且道向什么处见得衲僧。离却言语动用行住坐卧。并却咽喉唇吻。还辨得么。
　　【四七】举。僧问云门。如何是法身(多少人疑著。千圣跳不出。漏逗不少)门云。六不收(斩钉截铁。八角磨盘空里走。灵龟曳尾朕兆未分时荐得。已是第二头。朕兆已生后荐得。又落第三首。若更向言语上辨得。且喜没交涉)。
　　云门道。六不收。直是难构。若向朕兆未分时构得。已是第二头。若向朕兆已生后荐得。又落第三首。若向言句上辨明。卒摸索不著。且毕竟以何为法身。若是作家底。聊闻举著。剔起便行。苟或伫思停机。伏听处分。太原孚上座本为讲师。一日登座讲次。说法身云。竖穷三际。横亘十方。有一禅客。在座下闻之失笑。孚下座云。某甲适来有甚短处。愿禅者为说看。禅者云。座主只讲得法身量边事。不见法身。孚云。毕竟如何即是。禅者云。可暂罢讲于静室中坐。必得自见。孚如其言。一夜静坐。忽闻打五更钟。忽然大悟。遂敲禅者门云。我会也。禅者云。尔试道看。孚云。我从今日去。更不将父母所生鼻孔扭捏也。又教中道。佛真法身。犹若虚空。应物现形。如水中月。又僧问夹山。如何是法身。山云。法身无相。如何是法眼。山云。法眼。无瑕。云门道。六不收。此公案有者道。只是六根六尘六识。此六皆从法身生。六根收他不得。若恁么情解。且喜没交涉。更带累云门。要见便见。无尔穿凿处。不见教中道。是法非思量分别之所能解。他答话多惹人情解。所以一句中。须具三句。更不辜负尔问头。应时应节。一言一句。一点一画。不妨有出身处。所以道。一句透。千句万句一时透。且道是法身。是祖师。放尔三十棒。雪窦颂云。
　　一二三四五六(周而复始。滴水滴冻。费许多工夫作什么)　　碧眼胡僧数不足(三生六十劫。达磨何曾梦见。阇黎为什么知而故犯)　　少林谩道付神光(一人传虚万人传实。从头来已错了也)　　卷衣又说归天竺(赚杀一船人。懡[怡-台+羅]不少)　　天竺茫茫无处寻(在什么处。始是太平。如今在什么处)　　夜来却对乳峰宿(刺破尔眼睛。也是无风起浪。且道是法身是佛身。放尔三十棒)
　　雪窦善能于无缝罅处。出眼目颂出教人见。云门道。六不收。雪窦为什么却道。一二三四五六。直是碧眼胡僧也数不足。所以道。只许老胡知。不许老胡会。须是还他屋里儿孙始得。适来道。一言一句。应时应节。若透得去。方知道不在言句中。其或未然。不免作情解。五祖老师道。释迦牟尼佛。下贱客作儿。庭前柏树子。一二三四五。若向云门言句下。谛当见得。相次到这境界。少林谩道付神光。二祖始名神光。及至后来。又道归天竺。达磨葬于熊耳山之下。时宋云奉使西归。在西岭见达磨手携只履归西天去。使回奏圣。开坟惟见遗下一只履。雪窦道。其实此事。作么生分付。既无分付。卷衣又说归天竺。且道为什么。此土却有二三。递相恁么传来。这里不妨誵讹。也须是构得始可入作。天竺茫茫无处寻。夜来却对乳峰宿。且道即今在什么处。师便打云。瞎。
　　【四八】举。王太傅入招庆煎茶(作家相聚。须有奇特。等闲无事。大家著一只眼。惹祸来也)时朗上座与明招把铫(一火弄泥团汉。不会煎茶。带累别人)朗翻却茶铫(事生也。果然)太傅见问上座。茶炉下是什么(果然祸事)朗云。捧炉神(果然中他箭了也。不妨奇特)太傅云。既是捧炉神。为什么翻却茶铫(何不与他本分草料。事生也)朗云。仕官千日失在一朝(错指注是什么语话。杜撰禅和如麻似粟)太傅拂袖便去(灼然作家。许他具一只眼)明招云。朗上座吃却招庆饭了。却去江外。打野榸(更与三十棒。这独眼。龙只具一只眼。也须是明眼人点破始得)朗云。和尚作么生(拶著。也好与一拶。终不作这般死郎当见解)招云。非人得其便(果然只具一只眼。道得一半。一手抬一手搦)雪窦云。当时但踏倒茶炉(争奈贼过后张弓。虽然如是。也未称德山门下客。一等是泼郎泼赖。就中奇特)榸(椿皆切枯木根)。
　　欲知佛性义。当观时节因缘。王太傅知泉州。久参招庆。一日因入寺。时朗上座煎茶次。翻却茶铫。太傅也是个作家。才见他翻却茶铫。便问上座。茶炉下是什么。朗云。捧炉神。不妨言中有响。争柰首尾相违失却宗旨伤锋犯手。不惟辜负自己。亦且触忤他人。这个虽是无得失底事。若拈起来。依旧有亲疏有皂白。若论此事。不在言句上。却要向言句上辨个活处。所以道。他参活句。不参死句。据朗上座恁么道。如狂狗逐块。太傅拂袖便去。似不肯他。明招云。朗上座吃却招庆饭了。却去江外打野榸。野榸即是荒野中。火烧底木橛。谓之野榸。用明朗上座不向正处行。却向外边走。朗拶云。和尚又作么生。招云。非人得其便。明招自然。有出身处。亦不辜负他所问。所以道。俊狗咬人不露牙。沩山哲和尚云。王太傅大似相如夺璧直得须鬓衡冠。盖明招忍俊不禁难逢其便。大沩若作朗上座。见他太傅拂袖便行。放下茶铫。呵呵大笑。何故。见之不取。千载难逢。不见宝寿问胡钉铰云。久闻胡钉铰。莫便是否。胡云。是寿云。还钉得虚空么。胡云。请师打破将来。寿便打。胡不肯。寿云。异日自有多口阿师。为尔点破在。胡后见赵州。举似前话。州云尔因什么被他打。胡云。不知过在什么处。州云。只这一缝。尚不奈何。更教他打破虚空来。胡便休去。州代云。且钉这一缝。胡于是有省。京兆米七师行脚归。有老宿问云。月夜断井索。人皆唤作蛇。未审七师见佛时。唤作什么。七师云。若有所见即同众生。老宿云。也是千年桃核。忠国师问紫璘供奉。闻说供奉解注思益经。是否。奉云。是师云。凡当注经。须解佛意始得。奉云。若不会意。争敢言注经。师遂令侍者将一碗水七粒米一只箸在碗上送与供奉。问云。是什么义。奉云。不会。师云。老师意尚不会。更说甚佛意。王太傅与朗上座。如此话会不一。雪窦末后却道。当时但与踏倒茶炉。明招虽是如此。终不如雪窦。雪峰在洞山会下作饭头。一日淘米次。山问。作什么。峰云。淘米。山云。淘米去沙。淘沙去米。峰云。沙米一时去。山云。大众吃个什么。峰便覆却盆。山云。子因缘不在此。虽然恁么。争似雪窦云当时但踏倒茶炉。一等是什么时节。到他用处。自然腾今焕古有活脱处。颂云。
　　来问若成风(箭不虚发偶尔成文。不妨要妙)　　应机非善巧(弄泥团汉有什么限。方木逗圆孔。不妨撞著作家)　　堪悲独眼龙(只具一双眼。只得一橛)　　曾未呈牙爪(也无牙爪可呈。说什么牙爪。也不得欺他)　　牙爪开(尔还见么。雪窦却较些子。若有恁么手脚踏倒茶炉)　　生云雷(尽大地人一时吃棒。天下衲僧无著身处。旱天霹雳)　　逆水之波经几回(七十二棒翻成一百五十)
　　来问。若成风。应机非善巧。太傅问处。似运斤成风。此出庄子。郢人泥壁余一少窍。遂圆泥掷补之。时有少泥。落在鼻端。傍有匠者云。公补窍甚巧。我运斤。为尔取鼻端泥。其鼻端泥若蝇子翼。使匠者斫之。匠者运斤。成风而斫之。尽其泥而不伤鼻。郢人立不失容。所谓二俱巧妙。朗上座虽应其机。语无善巧。所以雪窦道。来问。若成风。应机非善巧。堪悲独眼龙曾未呈牙爪。明招道得也太奇特。争奈未有拏云攫雾底爪牙。雪窦傍不肯。忍俊不禁。代他出气。雪窦暗去合他意。自颂他踏倒茶炉语。牙爪开生云雷。逆水之波经几回。云门道。不望尔有逆水之波。但有顺水之意亦得。所以道。活句下荐得。永劫不妄。朗上座与明招语句似死。若要见活处。但看雪窦踏倒茶炉。
　　垂示云。七穿八穴。搀鼓夺旗。百匝千重。瞻前顾后。踞虎头收虎尾。未是作家。牛头没马头回。亦未为奇特。且道过量底人来时如何。试举看。
　　【四九】举。三圣问雪峰。透网金鳞未审以何为食(不妨纵横自在。此问太高生。尔合只自知。何必更问)峰云。待汝出网来。向汝道(减人多少声价。作家宗师天然自在)圣云。一千五百人善知识。话头也不识(迅雷霹雳可杀惊群。一任[跳-兆+孛]跳)峰云。老僧住持事繁(不在胜负。放过一著。此语最毒)。
　　雪峰三圣。虽然一出一入一挨一拶。未分胜负在。且道这二尊宿具什么眼目。三圣自临济受诀。遍历诸方。皆以高宾待之。看他致个问端。多少人摸索不著。且不涉理性佛法。却问道。透网金鳞以何为食。且道他意作么生。透网金鳞寻常既不食他香饵。不知以什么为食。雪峰是作家匹似闲。只以一二分酬他。却向他道。待汝出网来。向汝道。汾阳谓之呈解问。洞下谓之借事问。须是超伦绝类得大受用。顶门有眼方谓之透网金鳞。争奈雪峰是作家。不妨减人声价。却云。待汝出网来。向汝道。看他两家。把定封疆。壁立万仞。若不是三圣。只此一句便去不得。争奈三圣亦是作家。方解向他道。一千五百人善知识。话头也不识。雪峰却道。老僧住持事繁。此语得恁么顽慢。他作家相见。一擒一纵。逢强即弱。遇贱即贵。尔若作胜负会。未梦见雪峰在。看他二人。最初孤危峭峻。末后二俱死郎当。且道还有得失胜负么。他作家酬唱。必不知此。三圣在临济作院主。临济迁化垂示云。吾去后不得灭吾正法眼藏。三圣出云。争敢灭却和尚正法眼藏。济云。已后有人问尔。作么生。三圣便喝。济云。谁知吾正法眼藏。向这瞎驴边灭却三圣便礼拜。他是临济真子。方敢如此酬唱。雪窦末后。只颂透网金鳞。显他作家相见处。颂云。
　　透网金鳞(千兵易得。一将难求。何似生。千圣不奈何)　　休云滞水(向他云外立。活泼泼地。且莫钝置好)　　摇干荡坤(作家作家。未是他奇特处。放出又何妨)　　振鬣摆尾(谁敢辨端倪。做得个伎俩。卖弄出来。不妨惊群)　　千尺鲸喷洪浪飞(转过那边去。不妨奇特。尽大地人一口吞尽)　　一声雷震清飙起(有眼有耳。如聋如盲。谁不悚然)　　清飙起(在什么处咄)　　天上人间知几几(雪峰牢把阵头。三圣牢把阵脚。撒土撒沙作什么。打云尔在什么处)
　　透网金鳞。休云滞水。五祖道只此一句颂了也。既是透网金鳞。岂居滞水。必在洪波浩渺白浪滔天处。且道二六时中。以何为食。诸人且向三条椽下七尺单前。试定当看雪窦道。此事随分拈弄。如金鳞之类。振鬣摆尾时。直得乾坤动摇。千尺鲸喷洪浪飞。此颂三圣道一千五百人善知识。话头也不识。如鲸喷洪浪相似。一声雷震清飙起。颂雪峰道老僧住持事繁。如一声雷震清飙起相似。大纲颂他两个俱是作家。清飙起。天上人间知几几。且道这一句落在什么处。飙者风也。当清飙起时。天上人间。能有几人知。
　　垂示云。度越阶级超绝方便。机机相应。句句相投。傥非入大解脱门。得大解脱用。何以权衡佛祖。龟鉴宗乘。且道当机直截。逆顺纵横。如何道得出身句。试请举看。
　　【五○】举。僧问云门。如何是尘尘三昧(天下衲僧尽在这里作窠窟。满口含霜。撒沙撒土作什么)门云。钵里饭桶里水(布袋著盛锥。金沙混杂。将错就错。含元殿里不问长安)。
　　还定当得么。若定当得云门鼻孔。在诸人手里。若定当不得。诸人鼻孔。在云门手里。云门有斩钉截铁句。此一句中具三句。有底问著。便道钵里饭。粒粒皆圆。桶里水。滴滴皆显。若恁么会。且不见云门端的为人处。颂云。
　　钵里饭桶里水(露也。撒沙撒土作什么。漱口三年始得)　　多口阿师难下嘴(缩却舌头。识法者惧。为什么却恁么举)　　北斗南星位不殊(唤东作西作什么。坐立俨然。长者长法身。短者短法身)　　白浪滔天平地起(脚下深数丈。宾主互换。蓦然在尔头上。尔又作么生。打)　　拟不拟(苍天苍天咄)止不止(说什么。更添怨苦)　　个个无裈长者子(郎当不少。傍观者哂)
　　雪窦前面颂云门对一说话道。对一说太孤绝。无孔铁锤重下楔。后面又颂马祖离四句绝百非话道。藏头白海头黑。明眼衲僧会不得。若于此公案透得。便见这个颂。雪窦当头便道。钵里饭桶里水。言中有响句里呈机。多口阿师难下嘴。随后便与尔下注脚也。尔若向这里要求玄妙道理。计较转难下嘴。雪窦只到这里也得。他爱恁么头上先把定。恐众中有具眼者觑破也。到后面须放过一著。俯为初机。打开颂出教人见。北斗依旧在北。南星依旧只在南。所以道。北斗南星位不殊。白浪滔天平地起。忽然平地上起波澜。又作么生若向事上觑则易。若向意根下寻。卒摸索不著。这个如铁橛子相似。摆拨不得。插嘴不得。尔若拟议欲会而不会。止而不止。乱呈蒙袋。正是个个无裈长者子。寒山诗道。六极常婴苦。九维徒自论。有才遗草泽。无势闭蓬门。日上岩犹暗。烟消谷尚昏。其中长者子。个个总无裈。

　　佛果圜悟禅师碧岩录卷第五(终)

　　此集自大慧一炬之后。而又重罹兵燹。世鲜善刻。今得蜀本。校正颇完。犹恐中间亥豕鲁鱼不无一二。四方具眼高人为是正之抄录。见教当复改窜。俾成金美。禅宗幸甚。
　　嵎中书隐白
  </div>
  <div class="pagination">
   <a href="佛果圜悟禅师碧岩录_page2.html">
    上一页
   </a>
   <a href="佛果圜悟禅师碧岩录.html">
    1
   </a>
   <a href="佛果圜悟禅师碧岩录_page2.html">
    2
   </a>
   <span class="current-page">
    3
   </span>
   <a href="佛果圜悟禅师碧岩录_page4.html">
    4
   </a>
   <a href="佛果圜悟禅师碧岩录_page5.html">
    5
   </a>
   <a href="佛果圜悟禅师碧岩录_page6.html">
    6
   </a>
   <a href="佛果圜悟禅师碧岩录_page7.html">
    7
   </a>
   <a href="佛果圜悟禅师碧岩录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
