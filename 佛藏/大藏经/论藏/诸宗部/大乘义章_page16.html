<!DOCTYPE html>
<html>
 <head>
  <meta charset="utf-8"/>
  <title>
   大乘义章 - 第 16 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘义章 - 第 16 页/共 22 页
  </h1>
  <div class="content">
   次对诸禅辨定先后。如论中说。九想是其诸禅方便。先修九想折伏烦恼。然后入禅。问曰。经中多先说禅后说九想。今云何言九想是其趣禅方便龙树释言。先赞诸禅令人爱乐。所乐禅定由九想成。故先行之(此六门竟)。
　　次对道品辨其本末。如龙树说。九想之观开身念处。身念开导后三念处。以四念处开余道品。以三十七品开涅槃门(此七门竟)。
　　次明所为。如论中说。小乘之人为入涅槃故修九想。菩萨为怜一切众生集诸佛法而度脱之故修九想。九想之义厥趣粗尔。

　　九断智义五门分别(释名辨相一　约道分别二　就处分别三　得舍成就四　建立所以五)

　　初释名辨相。九断智义如杂心说。烦恼尽处名之为断。断是智果。果仍因名。故号断智。故杂心云。虽智是智。断是智果。故说断智。其犹业果亦名为业。问曰。彼断云何智果。释有两义。一望无碍道由智断障。得彼断故名为智果。若尔见谛烦恼尽处由忍断得。应名断忍。以何义故亦名断智。释言。忍者是智眷属。通名为智。通名智故。忍家之果亦名断智。二望解脱道。为智证得故曰智果。问曰。彼智为缘而证。为当不缘。释言。不缘。如集法智。当起之时缘欲界集。不缘彼断而能证之。故智不缘。如是一切。名义且尔。体相云何。断智有九。欲界地中苦集谛下烦恼尽处立一断智。灭道谛下烦恼尽处各别立一。通前说三。上界亦然。通前说六。三界修道烦恼尽处各别为一。通前说九。问曰。何故上二界中见惑尽处不随界别。修惑尽处逐界分乎。论自释言。上界见惑对治同故。不随界别。修治别故。随界分之。是义云何。见惑易除。苦比忍心一念现时。上二界中迷苦烦恼一时顿断。余忍亦尔。故曰同治。修惑难遣。界界各别断。故云别治。
　　第二门中约道分别。具有四义。一约见修二道分别。二依法比。三约忍智。四就有漏无漏分别。言见修者。望无碍道。前六是其见道断智。见道无碍断障得故。后三是其修道断智。修道无碍断障得故。望解脱道。前五是其见道断智。见谛道中解脱证故。次三是其修道断智。修道门中解脱证故。后一是其无学断智。无学果中解脱证故(此一门竟)。
　　次依法比二门分别。初三断智唯是法忍法智之果。望无碍道。是法忍果。望解脱道。是法智果。次三比忍比智之果。望无碍道。是比忍果。望解脱道。是比智果。次一唯是法智之果。欲界修惑法智断故。后二断智或法智果。或比智果。若以欲界灭道法智断上修惑。是法智果。用四比智断上修惑。是比智果。是则具论。法智有其六断智果。见三修三。比智有其五断智果。见三修二(此二门竟)。
　　次约忍智二门分别。望无碍道。前六忍果忍为无碍。断障得故。后三智果智为无碍。断障得故。故杂心云。三断是智果。余则是忍果。望解脱道。俱是智果。同皆为智所证知故(此三门竟)。
　　次就有漏无漏分别。等智有漏。理观无漏。无漏具有九断智果。无漏能断一切结故。有漏唯有二断智果。所谓圣人以世俗智断欲界色界修道惑故。故杂心云。世俗道果二。圣智果有九矣。约道如是。
　　第三门中就处分别。于中有四。一三界处。二禅地处。三道位处。四集断处。三界处者。欲界有四。见三修断一。上界有五。见断三修二(此一门竟)。
　　次就禅地分别。断智依未来禅具九断智。未来能断一切结故。四根本禅及与中间论者不同。依瞿沙说。具八断智。除欲界中五下结尽。余皆具足。以欲界中修道烦恼未来禅断。非四根本及中间故。依法胜说。具五断智。谓上二界见三修二。彼说。欲界一切结尽唯依未来。不依四禅及中间故。所以不论。如此说者。依四根本及中间禅入圣道者。但断上界见修烦恼。不断欲结。欲结先除。依彼空处方便之道。得具色界修惑尽处一种断智。第四禅中修道烦恼彼能断故。依四空中下三空处。得具无色烦恼尽处一种断智。用彼无漏能断无色修道惑故。非想全无无漏故(此二门竟)。
　　次辨位处。始从外凡乃至见道五心已来。一向未有断智之果。彼集法智集比忍时成一断智。集比智灭法忍来具二断智。灭法智灭比忍来具三断智。灭比智道法忍来具四断智。道法智道比忍来具五断智。须陀洹果具六断智。斯陀含果其义不定。若超越人入见谛道向斯陀含。与须陀洹向中相似。若次第人向斯陀含具六断智。与须陀洹果中相似斯陀含果亦具六断。同须陀果。阿那含义亦不定。若超越人入见谛道。向阿那含与须陀洹向中相似。若次第人向阿那含与须陀洹果中相似。阿那含果成一断智。谓五下结尽处断智。问曰。那含但断欲界贪欲嗔恚二种下结。自余身见戒取及疑三种下结先已断除。今云何言成五下结尽处断智。释言。身见戒取疑等虽先断除。此处集故合为一断。罗汉向中色爱未尽唯成就一。与那含同。色爱尽者得成就二。罗汉果中唯成就一。所谓三界一切结尽。应成就九。此处集断故但云一耳(此三门竟)。
　　次明集处。舍前别得总为一得。名集断智。集处有二。谓那含果及罗汉果。问曰。余处何故不集。唯此二处。论言。得果及度界处方集断智。那含罗汉是得果处及度界处。故集断智。何故此二得果度界。彼阿那含五下结尽。阿罗汉人五上结尽。故此二处得果度界。五上下结前烦恼中具广分别。须陀斯陀是得果处而非度界。色爱尽处是其度界而非得果。余非得果亦非度界。为是不集。处别如是。
　　第四明其得舍成就。先明其得先无今成。谓之为得。所得不定。或有得一。或二或六。言得一者。凡有九处。于彼观谛十六心中。第六第八第十第十二第十四第十六心。一一起时各得一断。即是六处。次第那含果心现时。得一断智。通前七处。罗汉向中色爱尽者得一断智。通前八处。罗汉果起得一断智。通前九处。言得二者。谓罗汉人退无色结。得下结尽及色爱尽二种断智。言得六者。那含罗汉退起欲界修道惑时。得见谛中六种断智(此一门竟)。
　　次明其舍先成今失。名之为舍。舍中不定。或有舍一。或二或五。或复舍六。言舍一者。凡有三处。一退罗汉果。舍一断智。二色爱尽阿那含人退起彼结。舍一断智。三色爱未尽阿那含人退起欲结。舍一断智。言舍二者。具有两处。一得罗汉时。舍五下结尽及色爱尽二种断智。二色爱尽阿那含人退起欲结。舍二断智。言舍五者。超越那含得果之时。顿舍向中五种断智。言舍六者。次第那含得果之时。舍前所成六种断智(此二门竟)。
　　次明成就。所得不失。名为成就。多少不定。或有成一。或二或三或四或五。或复成六。言成一者。凡有三处。一集法智时。二那含果时。三罗汉果时。皆成就一。言成二者。有其两处。一集比智时。二色爱尽阿罗汉向皆成就二。言成三者。灭法智时。言成四者。灭比智时。言成五者。道法智时言成六者。道比智时。第五明其建立所以。如论中说。见道断智四因缘立。一双因灭。二俱系离。三得无漏解脱得。四缺第一有。双因灭者。苦集谛下见疑无明。彼此相望互为遍因。故名双因。两因俱断。名双因灭。俱系离者。苦集谛下遍使烦恼。互相缘缚。名为俱系。彼此齐断。名俱系离。言得无漏解脱得者。解脱道起证得无漏。名得无漏解脱。缺第一有者。所断之结上彻非想名缺第一有。苦法忍时四义俱无。故不立断智。苦法智苦比忍时。虽得无漏解脱得。余缘不具。故亦不立。集下烦恼未断除故。双因未灭。俱系未离。上二界中迷苦惑在。是故未名缺第一有。问曰。苦比忍心断上二界迷苦烦恼。何故不名缺第一有。释言。所断烦恼之时犹与忍俱。故未名缺。苦比智集法忍时虽得无漏解脱得及缺第一有。双因未灭。俱系未离。故亦不与断智之名。集法智时四义具足方名断智。云何具足。迷苦烦恼先已断除。迷集今尽。故双因灭。俱系亦离。彼苦法智苦比智集法智时已证无为。名得无漏解脱得。苦比智时缺第一有。故名为具。集比智灭道法智灭道比智皆亦如是四因缘具齐立断智。问曰。何故一切忍边不说断智。不得无漏解脱得故。修道断智五因缘立。谓前四上加一界永断。彼欲界中九品修惑展转相缚乃至非想。地地皆尔。彼欲界中从断一品至八品来。虽得无漏解脱及曾缺第一有。余义不具。故一不立断智。以有第九微品惑故。双因未灭。俱系未离。界未永断。九品断时五义方具。乃立断智。初禅地中从断一品至八品来。亦具二缘。谓得无漏解脱得及缺第一有。余三不具。不立断智。九品断时四因缘具。界未永断。亦不与名。二禅三禅义亦同尔。第四禅中八品断来与前相似。九品断时五义备足。方立断智。四空地中类前可解。以修道中具五因缘立断智故。凡夫之时虽以等智断诸烦恼。不得无漏解脱得。亦未具缺第一有。故非断智。若在凡时。曾断烦恼。后入圣道。为无漏智所印证者。得名断智。云何印证。谓凡夫时断欲界中六品烦恼。后入见道。道比智时印先无为。即为斯陀解脱之果。若在凡时。断欲界中九品惑尽。后入见道。道比智时印先无为。为阿那含解脱之果。故名印证。于欲界中余品尽处及上二界烦恼尽处则不印证。以非得果休息处故。问曰。印时为缘。而印为当不缘。释言。不缘。修道比智缘上界道。而证欲界烦恼尽处。是以不缘。九断智义大况粗然。

　　大乘义章卷第十三(终)



　　大乘义章卷第十四

　　　　远法师撰
　　净法聚因法中此卷有二十一门(十想义　十一切入义　十圣处义　十种慰喻义　十愿义　十种供养义　十无尽藏义　信等十行义　十明义　十忍义　十无生忍义　十住义　十行义　十回向义　十地义　十功德义　见性十法义　涅槃十因义　菩萨十力义　菩萨十无畏义　三乘共十地义)。

　　十想义五门分别(释名辨相一　体性二　就处分别三　就人分别四　约受分别五)

　　初释名辨相。观心于法取相名想。想别不同一门说十。十名是何。一无常想。二苦想。三无我想。四厌食想。五一切世间不可乐想。六死想。七不净想。八断想。九离想。十灭想。亦名尽想。无常想者。观有为法迁流非恒。故曰无常。无常有三。一分段无常。六道果报三世分异。于中有二。一者有余身死名在。二者无余身死名灭。二念无常。有为念念四相迁变。三者自性不成实无常。有为之法因缘虚集。无有定性。生即无生。灭即无灭。如龙树说。见身尽灭。即是第一分段无常。新新生灭。是念无常。生时无来。灭时无去。是其自性不成实无常。以此三观能灭烦恼。问曰。有人由见无常更增烦恼。惧盛年不久。深起染著。今云何言无常之想能灭烦恼。龙树释言。如是见者名少分见。不名具足。若具见者则破烦恼。云何具足。如佛昔告舍利弗言。当具修习无常之想。无常故空。得空之时无常亦无。生住灭等不可得故。见生住灭不可得时名为究竟自性无常。性既无常。何乐可贪。问曰。若言得空之时无常亦无。何故佛说无常之义为苦谛实。论言。佛为邪见之人谓世间常。故说无常为苦谛实。不为无常是实故说。言苦想者。观有为法无常故苦。苦有三种。所谓苦苦坏苦行苦。是义如前四谛章中具广分别。问曰。若言法皆是苦者。云何得有苦乐及舍三受差别。如涅槃说凡夫苦中妄生乐想。理实是苦。问曰。若法无常故苦。圣道无常体是苦不。龙树释言。无常故苦。为于有漏五受阴说。不为圣道。所以然者。道能破苦与空无我实义相应。故虽无常而非是苦。问曰。圣人五阴无常。五阴坏时圣人苦不。龙树释言。有著心者法坏则苦。圣人无著故虽无常而不生苦。问曰。若言圣无苦者。如经中说舍利弗患风病苦。毕陵伽婆蹉患眼病苦。罗婆那比丘患痔病苦。云何言无。论言。圣人但无心苦。非无身苦。问曰。圣人若无心苦何故灭智而取灭度。释言。无者但无追变败坏之苦。非无苦苦厌行之苦。无我想者。有为之法无常苦故不得自在。故无有我。又一切法皆无定性。故无有我。无我有二。一众生无我。二法无我。此义如前无我章中具广分别。问曰。现见有所为作。云何无我。论言。但是五阴和合因缘起作。实无有我。问曰。无常苦与无我为一为异。体若是一不应说三。体若是异佛不应说无常即苦苦即无我。论言。事一随义分三。五义分之。一随观分三。为无常行。所观察者说为无常。苦行观者说之为苦。无我行观名为无我。二所为分三。修无常想为不入三界。修习苦想为知三界过。修无我想为舍三界。三治见说三。修无常想对治常见。修习苦想对治乐见。修无我想对治我见。四除障说三。修无常想断除爱心。修习苦想断除慢高。修无我想断除诸见。五本末分三。论说。五阴是其无常。无常是苦。苦是无我。以此诸义故分三种。厌食想者。观所食物多从不净因缘而生。如肉从于精血而生。乳酪之属从于血生。余食多为虫鼠垢污。种种污秽至其口中。胸涎流下与唾和合。入腹成粪。无可贪乐。又观所食多功力得。为求是食受种种苦。故应厌离。复应观察食贪罪过。生地狱中吞铁饮铜。生饿鬼中受饥渴苦。生畜生中食诸粪秽。如是一切无量诸苦多由食生。故应生厌。一切世间不可乐者。观诸世间皆无常苦。无可贪乐。此世间中有其二种。一众生世间。二器世间。众生世间有五种事。不可贪乐。一具八苦故不可乐。二具无量烦恼结使故不可乐。三具诸恶业故不可乐。四难具好事故不可乐。或有行善而身苦恼。或身安乐而行不是。或好施而贫。或有富而悭。或柔濡而贪。或少欲而多嗔。如是一切难可具备。五难称可故不可乐。或见卑下而谓谄曲。或见端直而谓慢高。或见亲附而谓贪求。或见疏远而谓憎嫌。如是一切众生世间有是五事不可贪乐。器世间中亦有多种不可贪乐。或热或寒或水或旱或厄或险或增不善或多恐怖。如是一切故不可乐。问曰。前说无常苦等即是叵乐。何须别说一切世间不可乐乎。论言。观行有总有别。前无常苦是其总观。此是别观。又复前说无常苦等为呵法过。此不可乐观众生过。又前有漏此是无漏。又前见道。此是修道。故复说之。言死想者。观察是身。不久摩灭。当为无量狐狼野干之所食啖。不净想者。观察是身五种不净。一种子不净。是身过去业烦恼等以为种子。现以父母精血为种。二住处不净。在母腹中生藏之下熟藏之上安置己身。三自体不净。三十六物集成己体。四自相不净。九孔常流。五终竟不净。是身死已埋则成土。烧则为灰。虫食成粪。竟无一净。断离灭想释有通别。所言通者如成实说。断一切行。名之为断。离一切行。说之为离。灭一切行。目之为灭。此等同体随义分三。龙树亦言。缘涅槃法断诸结使。名之为断。离诸结使。说之为离。灭诸结使。名之为灭。同体义分如苦无常无我法等同体义分。所言别者如成实中。五义辨之。一勤断已生未生之恶。名之为断。断恶业也。令其欲尽更不重生说之为离。离烦恼也。以断因故五阴不生。名之为灭。二断无明漏。名之为断。离欲漏有漏。说之为离。灭此二果。称之为灭。三断无明得慧解脱。名之为断。除离贪爱得心解脱。名之为离。断除离贪爱得心解脱。名之为离。得俱解脱灭尽痴爱。说以为灭。四以圣道断诸烦恼。名之为断。得有余涅槃。说以为离。得无余涅槃。称之为灭。五得尽智。名之为断。得无生智。说以为离。身智俱亡。说以为灭。依大智论三义辨异。一断三毒。名之为断。断三涂因。离爱名离。离人天因。苦尽名灭。灭五趣果。二修四现忍远离烦恼。名之为离。修无漏道断诸烦恼。说之为断。入涅槃时灭尽诸苦。说名为灭。三得有余涅槃断诸烦恼。名之为断。得无余涅槃灭尽诸苦。说之为灭。此二方便说名为离(此一门竟)。
　　次辨体性。于中有二。一就心法分别。如论中说。此十是其智慧自性。问曰。若此是智慧性何故名想。释有三义。一心心法更相受名。如四念处。体实是慧而名为念。此亦如是。体实是慧而名为想。二从伴为名。慧与想俱故名为想。故论释言。与观无常慧相应之想名无常想。余亦如是。第三义者随时受名。行有三时。初习善法受法不失。名之为念。修行之次转相转心。说之为想。言转相者转昔凡时所取定相。言转心者转先凡时定计之心。行修终成。于诸法中决定无疑。名为智慧。二就有漏无漏分别。论自释言。初三后三通漏无漏。初学有漏终成无漏。中间四种一向有漏(此二门竟)。
　　次就处论。处别有二。一禅地处。初三后三。若有漏者在十一地。谓欲界地八禅未来中间。若无漏者诸宗不同。毗昙法中唯在九地。根本四禅未来中间及三无色。成实法中在七依处及欲界电光。大乘法中在十一地。与有漏同。大乘欲界及非想地有无漏故。中间四种是有漏故。在十一地。二境界处。厌食不净唯缘欲界。余通三界。三道位处。如龙树说。初三见道。次四修道。后三无学。处别如是(此三门竟)。
　　次就人论。如龙树说。凡圣通起(此四门竟)。
　　次约五受分别十想。如龙树说。初三后三若无漏者喜乐及舍三根相应。在初二禅喜根相应。在第三禅乐根相应。在余禅中舍根相应。自余一切四根相应。除一切苦根。十想如是。

　　十一切入义四门分别(一释名辨相　二体性　三就处分别　四约对余门辨定优劣)

　　初释名辨相。一切入者。经中亦名一切处也。入者犹是处之别称。定心自在。能令所缘相无不在。名一切处。处别不同一门说十。十名是何。一青二黄三赤四白五地六水七火八风九空十识。若依涅槃去火一切。加无所有令以为十。行者初先系意。安静于己身分取少青相。极令明了如明镜中见诸色像。以渐广之。周满世界。同为一青。名青一切处。黄赤白等类亦同然。此青黄等。由四大造故次观之。始于自身观少地相。极令明了。以渐广之。周满世界。悉为一地。名切处。水火风等类亦同然。患色多过。次舍色相缘无边虚空。先缘咽喉鼻口等空。极令明了。以渐广之。见一切界。同为一空。名空一切处。患彼空观外缘之恼。次舍空相缘无边识。始观一识。极令明了。所谓观于缘一空识。以渐广之。缘无边识。皆令明了。名识一切处。问曰。心识云何无边。论言。以其空无边故。缘空之识亦复无边。问曰。何故不观受等。成实释言。取于地等其唯心识。故偏观识。又识是主。故偏观识。问曰。何故偏说空识。为一切处。不说非想及无所有。为一切处。杂心释言。行者先入前三解脱。不能胜进。次入八胜。虽入胜处不能无边。故入青等四一切处。此青黄等何所依止。依四大造。故观地等四一切处。云何于此而得胜进。所谓觉知知无边空。此知依何。谓。依心识。识复何依。便无所依。故上不立。龙树释言。虚空广多。佛说虚空无量无边。故说虚空。为一切处。向前九种一切观中。皆有心识。心识能缘一切诸法。一切法中皆见有识。故说心识。为一切处。无所有中。略去多识。唯缘一识。一识不广。是故不说为一切处。非想地中。心志微细。而复精纯。难得取相。难可令广。故亦不说为一切处。又复空处方便道中。能缘下地无边之色。就之观空。识处方便能缘下地无边色空。就之观识。故此二地名一切处。上不如是。为是不立。涅槃何故除火一切。立无所有。为一切处。如增集论释。彼为事火婆罗门。故作如是说。若当宣说火一切处。增彼耶见。是以去之。无所有处。虽无多识非无少识。为成十数。故通说之。为一切处(此一门竟)。
　　次辨体性。于中有二。一心法分别。随相别分。前之八种是无贪性。贪欲治故。后二想性。通则十种皆想自性。假想观故。成实亦云。十皆慧性。以观法故。二就有漏无漏分别。此十有漏。意解观故(此二门竟)。
　　次就处论。处中有三。一禅地处。十中前八依第四禅。空处识处皆当地说。彼前八种依第四禅解脱道起。为防过故。后二是其空处识处方便道摄。方便道中能广缘故。二境界处。依阿毗昙及大智论。前八欲界净色为境。为防欲界贪欲过故。成实前八欲色界中色法为境。故彼成实一切入品云。若缘欲界色界之色复有何咎。后二皆缘当地之法。问曰。所缘为虚为实。论言。初实后则虚假。意解见故。问曰。所见与彼神通所作何别。释言。神通所作色像能令他见。此但自见。又通所作得实受用。此但意解不得实用。有斯异耳。三人位处。凡夫圣人皆得修起(此二门竟)。
　　次对余门辨定优劣。于中以初八一切处对八胜处及八解中初三解脱辨定优劣。依如成实一切处下。一向有漏。起在外凡。八胜为中。初学有漏。终成无漏。起在内凡。解脱最上。一向无漏。起在修道。若依毗昙前三解脱总相观。故说为最下。八胜次广。说以为中。一切八入者最为广观。说为上。大智论中亦同此说。故彼文言。下品之行名为背舍。中行名为胜处。上品之行名一切处。是义云何。始修背舍。五欲事中不须喜乐。未尽漏故。中间生结。爱著净色。复勤精进断此著心。知此净色从心想生。譬如幻师见于幻事不生著心。是时背舍转名胜处。然此虽胜未能宽广。是时行者。还取净相。以渐广之。周遍虚空。悉见青黄赤白等相。及见地水火风等相。是时胜处。转名一切处。十一切处。辨之略尔。

　　十圣处义

　　十圣处义如成实说。生圣之处名为圣处。又圣依处亦名圣处。圣处不同一门说十。十名是何。一断五法。二成六法。三守一法。四依四法。五舍伪谛。六舍诸求。七不浊思惟。八离身行。九善得心解脱。十善得慧解脱。断五法者。断五上分结。得阿罗汉。五上结义如前广释。成六法者。成六妙行。广如前解。守一法者。系念观身无常苦等。依四法者。依四圣种。尽形乞食。乃至有病服陈弃药。舍伪谛者。能达实相。断一切见。证得初果。舍诸求者。如彼论说。求有三种。一者欲求。求欲界法。二者有求。求上二界。三梵行求。求于学道。舍此三求。得无学果。名舍诸求。不浊思惟者。灭欲界中修道烦恼。得前三果。离身行者。除欲界结。获得四禅。心解脱者。谓得尽智。慧解脱者。得无生智。十中前二从阿那含。得阿罗汉。次四圣处。从外凡夫次第增进得阿罗汉。后四圣处。从须陀果终得罗汉。十圣处义略之云尔。

　　十种慰喻义

　　十种慰喻出中阿含舍利弗教化病经。彼有长者。名须达多。身遇重病。遂便遣使问讯世尊。并请舍利弗。愿垂一顾。舍利遂往。须达遥见。即欲下床。舍利止之。别坐一床。慰喻之曰。长者莫怖莫怖。所以者何。愚痴凡夫成就不信。身坏命终堕于恶道。生地狱中。长者今日无有不信。唯有上信。因上信故。或灭苦痛。生极快乐。或得斯陀。或得那含。长者先得须陀洹果。为是不说。此初慰喻。具足善戒以为第二。多闻第三。惠施第四。善慧第五。正见第六。正志第七。正解第八。正脱第九。正智第十。一一之中。慰喻之法与初相似。十中前五。是世间善。后五出世。就出世中正见正志是无碍道。慧名正见。正思惟者名为正志。正解正脱是解脱道。慧名正解。余心心法名为正脱。学等见者名为正智。学人重观四谛之理。名学等见。十种慰喻。释之粗尔。

　　十愿义五门分别(一释名义　二据修分别　三就行分别　四行位分别　五因果分别)

　　第一释名十愿之义出十地经。随求义名之为愿。愿别不同一门说十。十名是何。一供养佛愿。亦名摄功德愿。二护正法愿。亦名摄智慧愿。三摄法上首愿。四增长众生心行愿。五知众生愿。亦名化众生愿。六知世界愿。七净佛土愿。八同心同行愿。九三业不空愿。十成菩提愿。第一愿以一切乐具供养一切佛。名供养愿。以此功德摄胜功德。是故亦名摄功德愿。问曰。五度皆是功德。何故是中偏愿供养。以摄功德。释言。初地檀度为宗。供养是其檀度所收。故偏论之。理实齐具。又问。诸处多供养三实。今此何故偏愿供佛。释言。道理愿供三宝。就初就胜略言供佛。又佛是其所求之果。示所趣求偏言供佛。第二愿于诸佛教法行法证法摄持不失。名护法愿。以此护法增长智慧。是故亦名摄智慧愿。第三愿于一切诸佛八相成时尽往供养。摄法为首。名摄法上首愿。第四愿以一切菩萨所修诸行教化一切。令其受行心得增长。名增长众生心行愿。第五愿知一切所化众生差别。名知众生愿。随其所知化。令生信入三乘道。是故亦名化众生愿。第六愿知众生所居一切世界净秽差别。名知世界愿。第七愿求诸佛净土摄取众生。名净佛土愿。第八愿与一切菩萨同心同行。名同心同行愿。言同心者智慧心同。言同行者功德行同。第九常愿身口意中益物不空。名三业不空愿。第十愿成无上菩提。以菩提道利益众生。名成菩提愿。名义如此(此一门竟)。
　　次据修义分别十愿。修不顿成。必藉以渐。初七修始。次二修熟。后一修成究竟得果(此二门竟)。
　　次就行论。行谓自利利他之道。十中初二是自行。始自行无出功德智慧。次五是其外化行愿。约化中初一为物求法。第二依法化增善心。第三知其所化众生。第四知其所化住处。第五自求清净佛土。摄取众生。后之三愿自他不定。随相别分。第八一愿自利行成。第九一愿利他行成。第十自利利他得。果菩提自体是自利果。菩提作业是利他果。通论后三皆是自利。并是利他故。地论释言。此后三种显示自身并利他。故地论释言。此后三种得如实教。若复通论十俱自利。十俱利他。故地论中解释大愿有二种胜。一常勤行无量行。故即是自利。二与一切众生同行。言同行者十尽示现。即是利他(此三门竟)。
　　次就行位分别十愿。十中前七就行分别。行如上辨。后之三种就位分别。位在何处。如地论说。第八愿者得地校量胜。第九愿者得菩萨地尽校量胜。第十愿者得一切地尽校量胜。始从初地乃至九地。行修渐增。名地校量胜。十地学穷名为地尽校量。佛地穷满名为一切地尽校量。此等皆就所愿言耳(此四门竟)。
　　次就因果分别所愿。前九求因。后一愿果。亦可前七以为一分。初六为因。后一为果。后三一分前二为因。后一为果。前果依报。后是正果。十愿如是。

　　十种供养义两门分别(一明供养　二明供心)

　　十种供养出地持论。十名是何。一身供养。二支提供养。三现前供养。四不现前供养。五自作供养。六他作供养。七财物供养。八胜供养。九无染供养。十至处道供养。十中初二所供差别。于佛色身而设供养。名身供养。供佛灵庙。名支提供养。依僧祇律有舍利者名为塔婆。无舍利者说为支提。地持论中通名支提。次二约就时处分别。门别虽二。随事分三。一现前供养。面对佛身及与支提而设供养。二不现前供养。于不现前佛及支提广设供养。三共现前不现前供养现前供养佛及支提。并供不现佛及支提。现前供养得大大功德。不现供养得大大功德。境界宽广故。共现前不现前者得最大大功德。次二就其供人分别。门别虽二随事分三。一自作供养。自身供养佛及支提。二他作供养。有小财物不依懈怠教化施作。三自他供养。彼此同为。自作供养得大功德。教化供养得大大功德。自他供养得最大大功德。次二一对心事分别。以己财事而为供养。名财物供养。财有三种。一资具供养。谓衣食等。二敬具供养。谓香华等。三严具供养。谓余一切宝庄严等。以殊胜心为前供养。名胜供养。胜心有三。一专精解心。善解施设种种供养。二纯净信心。信佛德重理合供养。三回向心。求佛心中而设供养。后二一对就行分别。供行离过名无染供养。无染有二。如地持说。一心无染。离一切过。二财物无染。离非法过。供行顺果名至处道供养。佛果是其所至之处。供养之行能至彼处。名至处道。此至处道供养。维摩经中名法供养。地论之中名行供养。于中有三。一财物供养。为至处道。二随喜供养。为至处道。三修行供养。为至处道。于佛供养既有此十。于法类亦同然。供养法十者。一供养法。供佛所说理教行法。二供养经卷。余八如上。供僧十者。一供养僧。谓供一切三乘圣众。二支提供养。供三乘众形像塔庙。又供圣僧及凡夫僧。亦得分二。余八同前(此一门竟)。
　　次明供心。供心有六。如地持说。一福田无上心。生福中胜。二恩德无上心。一切善乐依三宝出。三生一切众生最胜心。四如优昙钵华难遇心。五三千世界独一心。六一切世间出世间具足依义心。此明如来具足世间出世间法。能与众生为依止处。名具依义。以此六心少物供养。能获无量无边功德。何况。供养之义略辨如是。

　　十无尽藏义

　　十藏之义出华严经无尽藏品。德广难穷。名为无尽。无尽之德苞含曰藏。藏别不同一门说十。十名是何。一信二戒三渐四愧五多闻六惠施七慧八念九闻持十辨。于法决定名之为信。信何等法。如彼经说。信一切法空无相愿。及闻种种差别法门。闻不可思议。皆能生信。防禁曰戒。戒有十种。一饶益戒。饶益众生。二不受戒。不受一切外道邪法。三无著戒。不著三有。四安住戒。安住净法。五不诤戒。常令他喜。不与物诤。六不恼害戒。不学咒术诸药草等恼害众生。七不杂戒。不杂异见。八离邪命戒。菩萨不作持净戒相。欲使他知亦非无实。诈现德相。专为正法心无异求。九离轻慢戒。不自慢高轻贱他人。十清净戒。舍离十恶。具斯十种。名为戒藏。于过自羞。名之为渐。过有多种。广如经说。作过羞他。称之为愧。亦有多种。备如经说。于一切法具足闻知。名多闻藏。。惠舍名施。施有十种。一者施法。菩萨施仪所畜诸物。悉为众生不自为己。二最后难施法。菩萨有物自用则乐施他。即死宁自身死施与众生。名最后难施。三内施法。菩萨所受上妙之身他求施与四外施法。有求王位及外财物菩萨施与。五内外施法。身及外财并皆施与。六一切施法。若他所求国城妻子头目支节一切诸物悉皆尽施。七过去施法。闻过去法心无取著。但为化生随顺说法。八未来施法。闻未来法心无取著。九现在施法闻现在法心无取著。十究竟施法。见有众生来求身分。则自观察当必摩灭。毕竟无有一念贪惜。而施与彼。名究竟施。具斯十种名为施藏。于一切法悉如实知。名为慧藏。于过去世一切诸法悉能念知。名为念藏。于佛所说一切教法悉能忆持不失一句。名闻持藏。得深广智说一切法。无碍自在不违一切诸佛所说。名为辨藏。十无尽义。释之略尔。

　　信等十行义九门分别(一释名　二辨相　三对治　四因起次第　五修行分别　六所成分别　七约对六度共相收摄　八离合废立　九浅深分齐)

　　第一释名。信等十行如地经说。名字是何。一信二悲三慈四舍五不疲倦六知经书。亦名知经论。七知世智八惭愧九坚固力。亦名不动力。亦名勇猛力。亦名勇健力。十供养诸佛。如说修行决定名信。恻怆称悲。爱怜曰慈。惠施名舍。策修不惰。名不疲倦。善达五明。名知经书。亦名知经论。善解时宜。名知世智。于过羞耻。称曰惭愧。所修善根不为缘坏。名坚固力。不随缘变。称曰不动。于缘不退。名勇猛力。心不怯弱。名勇健力。行修上顺。名供养佛。顺教奉修。名如说行。此等十种造缘。集起故通名行(此一门竟)。
　　次辨其相。依如地经。信有二种。一者信因。二者信果。地持论中说信有八。一者信佛。二者信法。三者信僧。四信诸佛菩萨神通之力。五信真实义。六信种种因果。七信得义。义谓菩提。八信得方便。谓信菩萨所修学道。悲有三种。一众生缘悲。缘苦众生欲为济拔。依如地经。观诸众生十二因缘生死流转。而起悲心。依地持论。缘诸众生百一十苦。而修悲心。二法缘悲。观诸众生俱是五阴因缘法数无我无人。而起悲心。观无我人云何起悲。释有两义。一念众生妄为我人之所系缚。受生死苦。深可哀愍故起悲心。二为众生说如斯法。是则真实拔众生苦。故名为悲。三无缘悲。观诸众生五阴法数毕竟空寂。而起悲心。观法空寂。云何起悲。还有两义。一念众生妄为有法之所缠缚。受生死苦。故起悲心。二念为众生说如斯法。是则真实拔众生苦。故名为悲。慈亦有三。一众生缘慈。缘诸众生欲与其乐。二法缘慈。缘诸众生但是五阴因缘法数无我无人。而起慈心。三无缘慈。观一切法毕竟空寂。而起慈心。法缘无缘云何起慈。释与悲同。舍有二种。一者内施。谓舍一切头目支节手足耳鼻。二者外施。施余资生。不倦有二。一世间行中精勤不倦。二出世行中精勤不倦。广则无量。智论有四。如地持说。一于五明处成就闻慧。二成思慧。三成修慧。四成证行。知世智中有其二种。如地持说。一如世间知。二如世间转。如世间知是其解也。如世间转是其行也。知世知中有其二种。一知世间事。谓知众生及器世间。二知世间义及第一义。谓于世间八行观察。何者八行。广如上说。谓观世间苦世间集世间灭世间道世间味世间过世间出世间第一义。此八行中前七观察世间之义。后一观察世第一义。如世转中亦有二种。一随自所宜。二随他所宜。量宜摄他。惭愧有四。如地持说。一所不应作而故为之。心生惭愧。二所应作不随建立。心生惭愧。三所不应作作已覆藏。而生惭愧。四所应作作已反悔。而生惭愧。勇猛力中有其二种。一不退力自分不失。二不转力胜进能入。供养有二。如地论说。一利养供养。财物奉施。二行供养。行修上顺亦得分三。如地经说。一利养供养。谓衣食等。二敬供养。谓香华等。三行供养。所谓修行信戒施等。或说十种。如地持论(此二门竟)。
　　次明对治。如地持说。放逸懈怠不受菩萨戒。违佛菩提。以信对治。问曰。信心应治不信。何缘乃治放逸懈怠不受戒等乎。释言。以其内心不信故为放逸。不受禁戒。举此为彰内心不信。于诸众生有杀害想。违于大悲。大悲以对治。于诸众生有嗔恚心。违于大慈。以慈对治。顾身命财。违于惠施。以舍对治。于诸众生多求众具。违于不倦。不倦对治。问曰。不倦应治懈怠。何缘对治多求众具。释言。以求世间事故。妨修出道故。以不倦对治求众具。无方便智违于知论。以知论对治。不善随顺违随顺他。以随顺对治。于修善法放逸懈怠违于惭愧。以惭愧对治。于生死苦其心怯弱违于勇猛。勇猛对治。于佛疑惑违于供养。以供养对治。对治如是(此三门竟)。
　　次明因起次第之义。如地持说。闻菩萨藏。信有菩提。故先明信。信菩提故。念诸众生在生死苦。不得彼法。故起悲心。悲众生故。欲度脱之。故起慈心。以悲慈故修行慧施。故次明舍。为法施故。修行正义。心无厌惰。故次不倦。以不倦故能知圣教。故次知论。知经论故善解时宜。故知世间。知世间故久在世间。喜生深过。故起惭愧。以惭愧故不随烦恼。得勇健力。勇健力故能修善法。多获财利供养如来。次第如是(此四门竟)。
　　次据行修分别十行。行谓自利利他之道。如地论说。初一信心是自利行。信诸佛法求必得故。悲慈利他。以能安稳与乐心故。舍者以财摄利他行。不疲倦者自摄法行。知经知世者。以法摄他行。后之三种摄护前七。通利自他。惭愧勇猛护前七种。问曰。惭愧云何护前。以惭愧故令前七种离障清净。故名为护。问曰。信心能治不信。乃至知世能治不知。何须惭愧。而言惭愧护前七种。令其离障。释言。对治有远有近。信治不信。乃至知世对治不知。是近对治。以惭愧故令前离障。是远对治。治相云何。以惭愧故修起信心。远离不信。以惭愧故起悲慈心。远离嗔恚。乃至以有惭愧心故学知世间。远离不知。如六度中。以精进故修施治悭。乃至以有精进心故修慧离痴。此亦如是。问曰。勇猛云何护前。以勇猛故令前七种善法不坏。故名为护。第十供养。如说修行摄前七种。问曰。供养云何摄前。释有两义。一摄之令生菩萨为修行供养故起前七种。二摄令得果。二种供养得二种身。令前七种同得二身。何者二身。如地论说。一利养供养。得上妙身。此亦名为功德色身。二行供养。得调柔心。此亦名为智慧法身。问曰。修行云何摄前。释言。菩萨如说行故起前七种。若复通论十俱自利。修此自求菩提果故。十俱利他。修此求佛。利众生故(此五门竟)。
　　次就所成分别十行。如地论说。初之三种深心成就。后之七种修行成就。地持论中说为二净。前三心净。后七名为行方便净。善法建立名为成就。出障无染故云清净。通则十种俱皆是心。并是其行。但今分相。前三是其行方便心。说为心成。后七是其造缘正行。故名行成行方便净。所成如是(此六门竟)。
　　次约六度共相收摄。初一信心起行方便。六度不收。余九是其六度所摄。悲慈二门是禅度摄故。彼十二门禅之中。八禅及与四无量心通名为禅。舍是檀度。不疲倦者是精进度。知经知世是其慧度。惭愧戒度。坚固力中义有两兼。处苦不动。是其忍度。于诸善法勇猛不退。是精进度。第十门中如说修行通摄六度。供养诸佛义有两兼。财物供养是其檀度。行供养者通摄六度(此七门竟)。
　　次辨离合废立之义。先释离合。问曰。悲慈心数法中一无嗔性。何故分二。惭之与愧心数法中是别心数。何故合乎。释言。悲慈心法虽一四义不同。故分二种。一功能不同。悲能拔苦。慈能与乐。二治患不同。悲止害觉。慈息贪欲。又悲能除微细之嗔。慈遣粗重。三境界不同。悲心多缘苦众生起。慈缘无乐众生而起。四得报不同。悲得空处。慈生遍净。惭之与愧心法虽别四义同。故合之为一。一功能同。同令诸行出障清净。二治过同。同离杀盗邪淫等过。三境界同。同于离过集善行中生惭愧心。四果报同。所得果报无异处故。离合如是。次辨废立。问曰。经说四无量心。为利他行。今此何故偏说悲慈不论喜舍。释言。法门有其二种。一具义门。有行皆说。二隐显门。有立有废。今据隐显偏立悲慈。废其喜舍。良以悲慈正是拔苦与乐行。故所以偏立。喜舍助行不能正益。故废不论(此八门竟)。
　　次明十行浅深分齐。分齐有三。一缘修十行。谓于六识七识心中修行信等。二是真实有作十行。谓于六识七识心中修习诸行。勋发真心。令真心中诸德集起。三者真实无作十行。真识之心体是一切功德之性。烦恼覆故于己无用。后修对治断烦恼时。本隐真心显成今德。说为信等。德从缘显。不从缘生。故名无作。三中初一义等如火。次一如似金庄严具。后一如金。故地论言。信等善法犹如真金。摄德从体。后之二种通说如金。如真金故说为地体。十行如是。

　　十明义

　　十明之义出华严经。知法显了故名为明。明义不同一门说十。十名是何。一他心智明。一切众生心心数法悉如实知。二天眼智明。一切色像明了无碍。三宿命智明。于过去世他及自身八种事六种同行皆如实知。四入未来际无碍智明。一切众生未来世中生死流转若出若没皆如实知。五天耳智明。于十方界一切音声。若闻不闻随意自在。六安住无畏神力智明。具足无量不可思议大神通力。于十方界若来若去自在无碍。七分别一切音声智明。一切众生语言差别皆如实知。八出生无量色身智明。种种色像悉能现化。九知一切法真实智明。于一切法悉如实知。十入一切法灭定智明。入一切法寂灭正受。而不舍于一切所行。此十犹是六通所摄。初一是其他心智通。第二第四是天眼通。第三是其宿命智通。第五第七是天耳通。第六第八是其身通。后二是其漏尽智通。若分第九为法智通。此十便是七通所摄。十明如是。

　　十忍义

　　十忍之义出华严经。慧心安法。名之为忍。忍行不同。一门说十。十名是何。一随顺音声忍。二顺忍。三无生忍。四如幻忍。五如炎忍。六如梦忍。七如向忍。八如电忍。九如化忍。十如空忍。随声忍者。闻说一切真实之法不惊不怖。信解受持。爱乐顺入。修习安忍。名随声忍。言顺忍者。随一切法。若深若浅若理若事若真若忘如实观察。不违诸法。故名顺忍。无生忍者。观一切法无生无灭平等寂静。名无生忍。如幻忍者。观一切法皆悉如幻。一备一切一切成一。因缘虚集无有定性。名如幻忍。如炎忍者。菩萨觉悟一切世间如热时炎。诳相虚集无有真实。无定方处。名如炎忍。如梦忍者。菩萨解知一切世间如梦所见。非有非无。不坏不著。名如梦忍。如向忍者。菩萨善觉究竟彼岸。知一切法皆悉如向。分别众声如呼声向。不从内出。不从外出。不从内外出。但从缘起。而能巧便种种说法。名如向忍。如电忍者。如世电光照众色像。而无分别。菩萨如是照一切法。而无分别。名如电忍。如化忍者。如世化法非有非无。菩萨如是知一切法非有非无。不取不舍。名如化忍。如空忍者。如世虚空寂无所有。菩萨如是知一切法空无所有。又如虚空体性清净。菩萨如是知一切法体性清净。又如虚空无有差别。菩萨如是知一切法等无差别。又如虚空不生不灭。菩萨如是知一切法不生不灭。又如虚空无所分别。菩萨如是心无分别。又如虚空无所不容。菩萨如是于一切法无不摄受。又如虚空广大无边。菩萨如是身口及意广大无边。又如虚空不生不死。菩萨如是不生不死。有如是等无量种义。如世虚空。名如空忍。十中初一寻诠悟解。后之九种依义以成。十忍之义广释如经。但随名字略举宗况。

　　十无生忍义三门分别(一释名　二辨相　三就位分别)

　　无生忍如地经说。言无生忍者。泛释有三。一就法分别。二就因分别。三就果分别。法中有二。一妄想法互相集起。名之为生。生体虚无故曰无生。此即经中空如来藏。二真实法用起名生。体寂无生。此即不空如来藏也。因中有四。一据修分别。六地已还次第修道。地地之中诸行新起。名之为生。七地已上诸行顿修无新起者。故曰无生。二约空有二行分别。六地已前空有间起。名之为生。七地已上寂用双行无间起者。称曰无生。三就修行始终分别。七地已还行修未熟。名之为生。如果未熟说为生果。八地已上行报纯熟。故名无生。四随义分别。教行集起。名之为生。证行寂灭。名为无生。果中有三。一体用分别。化用集起。名之为生。德体常寂故号无生。二体德分别。有作行德本无今有。方便修起。名之为生。性净之体本隐今显。不从缘造。故号无生。三智断分别。智德集起。名之为生。断德寂灭。说为无生。今此所论就法言耳。法中亦有无成无出及无灭等。今据一门且说无生。又此十中无生在初。从始为名。故名无生。心安此理。名无生忍(此一门竟)。
　　次辨其相。无生一味随诠分十。十名是何。一者无生。二者无成。大本之中说为无起。三名无相。四名无出。大本之中名为无成。五名无失。六名无尽。七名无行。八非有有性。九初中后本等。十真如无分别入一切智智。如地论说。十中前七名事无生。第八名为自性无性。第九名为数差别无生。第十名为作业无生。四中初二破相入如。破遣染净差别事相以入无生。名事无生。破遣一切诸法体性以入无生。名性无生。后之二种契实离相。离彼因中三世分异。名数差别无生。舍其果中佛智作业。名作业无生。事无生中初无生者。遣初地相。于事分齐初地净起。名之为生。就理恒如故曰无生。言无成者遣其二地至七地相。若有初地净法始生。则有二地乃至七地行修渐成。彼生既无。宁有此成。故曰无成。以无行修渐次相起故。大本中说为无起。言无相者遣八地上无功用相。若有生成则可从彼得八地上无功用相。生成既无焉有此相。故曰无相。言无出者遣佛地相。若有前相则可从彼得后际果。名之为出。彼相既无焉有后出。故言无出。以无究竟所成之果故。大本中亦名无成。言无失者遣外凡相。据事外凡有其染过。名之为失。理实本无故曰无失。言无尽者遣内凡地断烦恼相。若有染失则可断尽。染失本无宁有所尽。故曰无尽。言无行者遣内外凡地对治行相。若有所尽则有能尽对治之行。所尽既无宁有治行。故曰无行。问曰于事既有生成乃至尽行。何故于理得无所有。释言。如人梦中所作。于其寤者观之本无。此亦如是故。得就理说为无失。性无生中非有有性者遣法体性。于世谛中一切诸法各有体性。如色碍性心知性等。据理此性本无所有。是故名为非有有性。此非有性论中说之为法无我。我犹性矣。数差别中初中后等遣其因中时差别相。以实从缘因中则有三世分异。名数差别。七地已前名为过去。于八地中起观之处说为现在。九地十地名为未来。废缘论实三世无及。名初中后一切时等。业无生中真如无分别入一切智者。实从缘起成佛果德。名一切智。此智能解一切诸法。说之为入。废缘论实如性平等无有分别。佛智可得。故言真如无分别入一切智。谓真如中无有分别一切智矣。体相如是(此二门竟)。
　　次就位论。此无生忍位在何处。义释有三。一约五忍分别。五忍如上。此无生忍在于七地八地九地。七地始得。八地清净。九地满足。二简胜异劣。六地已前一切未得。七地已上一切得之。问曰。无生与空无我同。是道理空与无我前地已得。何故无生要七地上方乃得乎。释言。通论体一名异。得无先后。随义分别。观因缘相。破遣定性。名为无我。初地中得遣因缘相入法平等。名之为空。谓。前四五六地中。得证法本如无相可起。方名无生。故七地上始能证会。三就实通辨。初地已上皆得无生。故释论中说。初地上得无生忍。初地菩萨亦能见法不生灭。故若复通论。种性已上亦分得之。十无生忍略辨如是。

　　十住义四门分别(一释名　二辨相　三定位　四起说因缘)

　　第一释名。十住之义出华严经。行成不退名之为住。又复自德相应处所亦名为住。通则诸位位莫不是住。故地持中说十三住。别则习种初入住分。离退之首偏名为住。故地持云。善趣之人数退数进。种性菩萨决定坚固无有退转。住义不同。一门说十。十名是何。一初发心住。二治地住。三修行住。四生贵住。五方便具足住。六正心住。七不退住。八童真住。九法王子住。十灌顶住。住分之始于大菩提起意趣求名初发心住。善修自利利他之道净治住处名治地住。修护烦恼离小乘行。名修行住。圣法中生种性尊贵。名生贵住。具足善巧度众生行。名方便具足住。得决定智。于佛法中虽闻邪说正见不动。名正心住。虽闻异说正愿不动。名不退住。所行真实离过清净。如世童子心无欲染。名童真住。亦可。菩萨行业清净。如世童子真净无染。名童真住。于佛法王所行住处出生正智。堪住究竟无上菩提。名法王子住。行修上顺佛智现前。名灌顶住。亦可。菩萨学一切智能受佛记。名灌顶住。名字如是(此一门竟)。
　　次辨其相。住有二分。一是修分。二是成分。于诸住前方便造修。名为修分。德成证实广大不动。名为成分。故经说言。菩萨种性甚深广大。与法界虚空等。成则证实。分非可言。造修在缘。可以言显。故地持云。种性粗相我已略说。诸余实义唯佛世尊能决定知。修分不同略有二种。一者同相。二者别相。于佛所说一切法中解观成就。名为同相。故经于彼十住之中皆云。菩萨随所闻法即自开解。不由他悟。一一住中所修各异。名为别相。发心住中相别有三。一发心相。缘佛法僧及缘众生起菩提心。二所成相。因前发心得十力分。从处非处乃至漏尽。三所学相。学十种法令菩提心转胜坚固成无上道。如经广说。治地住中相别有二。一利他行。于诸众生发十种心。如经广说。二自利行。学十种法始从多闻乃至安住。亦如经说。修行住中相别有二。一护烦恼行。于一切法十种观察。谓苦无常空无我等。二护小乘行。于众生界法界世界十种分别。生贵住中相别有二。一圣法中出生具足行。如彼经说。圣教中生修十种法。一信佛不坏。二究竟于法。三寂然定意。四分别众生。五分别佛刹。六分别世界。七分别诸业。八分别果报。九分别生死。十分涅槃。十中初一是同敬智。第二一句是自住处毕竟智。第三一句是真如智。后七是其分别所说智。二上求佛法无有厌足学十种法。谓于三世诸佛法中能解能修。堪能具足。即以为九。等观诸佛以为第十。方便具足住中相别有二。一化众生行。广有十种。谓救众生饶益安乐一切生等。如经广说。二知众生行。修学十种知众生法。备如经说。正心住中相别有二。一决定信。虽闻异说于佛法中正信不动。二决定智。学十种智观一切法无相无性不可修等。不退住中相别有二。一不退愿。虽闻异说于佛法中求心不退。广有十种。备如经说。二不退智。具有十种知一切法。亦如经说。童真住中相别有二。一得胜行。于十种法心得安住。谓身行净口行净意行。净随物受生知众生等。二净佛国土。于一切佛刹皆悉能知能动。能持能观。能诣能遍至等。法王子住中相别有二。一化众生行。善解十种化众生法。二求菩提行。于法王处学十种智。权顶住中相别有三。一度众生堪能修行。成十种智能度众生。二得甚深所入境界。一切众生乃至第九法王子菩萨不能测量。三所知广学十种智知一切法。十住位中旷备法界一切行德。略举斯耳。体相如是(此二门竟)。
　　次定其位。位在何处。有人释言。菩萨十住即是十地。所行与彼十地同故。问曰。若此是十地者。何故经言是菩萨种性甚深广大与法界虚空等。经言种性明非十地。今正论之在于习种。良以习种离退之始故说为住。问曰。若尔何故所行与十地同。释言。地法上下同依。依之生信。说为贤首。依之生解。说为十住。依之起行。说为十行。依之以起如实正观。说为解行。依之证得。说为十地。故地经言。譬如一切书字数说皆初章摄初章为本。十地如是。是一切佛之根本也。行是能得一切佛法。以是所学虽是地法行在习种(此三门竟)。
　　次明起说因缘之相。六句分别。一明说时。经虽不论准依地经应在第二七日宣说。二明说处。在忉利天妙胜殿上。三明说人。法慧菩萨之所宣说。四明说人所入三昧。法慧菩萨承佛神力入菩萨无量方便三昧。五明加人。十方各千佛世界外。各有千佛世界尘数诸佛。同名法慧。相与加被。六明证人。十方各万佛世界外。有十佛世界尘数菩萨。同名法慧。云集作证。十住之义辨之云尔。
  </div>
  <div class="pagination">
   <a href="大乘义章_page15.html">
    上一页
   </a>
   <span>
    ...
   </span>
   <a href="大乘义章_page11.html">
    11
   </a>
   <a href="大乘义章_page12.html">
    12
   </a>
   <a href="大乘义章_page13.html">
    13
   </a>
   <a href="大乘义章_page14.html">
    14
   </a>
   <a href="大乘义章_page15.html">
    15
   </a>
   <span class="current-page">
    16
   </span>
   <a href="大乘义章_page17.html">
    17
   </a>
   <a href="大乘义章_page18.html">
    18
   </a>
   <a href="大乘义章_page19.html">
    19
   </a>
   <a href="大乘义章_page20.html">
    20
   </a>
   <a href="大乘义章_page21.html">
    21
   </a>
   <span>
    ...
   </span>
   <a href="大乘义章_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
