<!DOCTYPE html>
<html>
<head>
    <meta charset="UTF-8">
    <title>万松老人评唱天童觉和尚颂古从容庵录 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万松老人评唱天童觉和尚颂古从容庵录 - 第 2 页/共 10 页</h1>
    <div class="content">　　第二则达磨廓然

　　示众云。卞和三献。未免遭刑。夜光投人。鲜不按剑。卒客无卒主。宜假不宜真。差珍异宝用不著。死猫儿头拈出。看。
　　举。梁武帝问达磨大师(清旦起来不曾利市)如何是圣谛第一义(且向第二头问)磨云。廓然无圣(劈腹剜心)帝云。对朕者谁(鼻孔里认牙)磨云。不识(脑后见腮)帝不契(方木不入圆窍)遂渡江至少林面壁九年(家无滞货不富)。
　　师云。般若多罗尝嘱达磨大师曰。吾灭后六十七载。当往震旦设大法药直指上根。慎勿速行衰于日下。又汝到时。南方勿住。彼唯好有为功德。不见佛理。汝纵到彼。不可久留。果有游梁涉魏钝滞九年之事。近代磁州衣法付人山。山曰。某甲不是恁么人。州曰。不是恁么人。自不殃及伊。山以法乳情深。俯仰而受。州复曰。汝既如是。第一不得容易出世。若躁进轻脱。中间必有轗轲。此与多罗三嘱达磨九年。彼此一时也。霅溪颂云。不惜过秋霜。图教滋味长。纵然生摘得。终是不馨香。可以为来者之诫。若是本色道人。出处自知时节。武帝虽不契。置个问端。不妨[利-禾+屈]剞。至今诸方。开堂白槌。尚云法筵龙象众当观第一义。只如第一义谛。还许观么。还许武帝达磨问答么。万松道。第一义且置。尔要圣谛作么。天皇道。但尽凡情。别无圣解。楞严道。若作圣解。即受群邪。只这达磨道廓然无圣。石火电光中。不妨手亲眼办。武帝顽涎不退。更问对朕者谁。于他梁王分上。也是好心。殊不知。达磨分上。劈面被唾相似。不免更奉个不识。早是花娇易谢。那堪雪上加霜。达磨见伊眼目定动。即时转身。别行一路。古人或出或处。或默或语。皆为佛事。后来武帝果然过后思君子。自撰碑文云。见之不见。逢之不逢。今之古之。悔之恨之。朕虽一介凡夫。敢师之于后。自武帝蒙尘之后。达磨西归以来。第一义谛无人举著。赖有天童。为众拈出。颂云。
　　廓然无圣(一回饮水一回著噎)　　来机迳庭(面赤不如语直)　　得非犯鼻而挥斤(好手手中夸好手)　　失不回头而堕甑(已往不咎)　　寥寥冷坐少林(老不歇心)　　默默全提正令(犹自说兵机)　　秋清月转霜轮(高著眼看)　　河淡斗垂夜柄(谁敢承揽)　　绳绳衣钵付儿孙(莫妄想)　　从此人天成药病(天行已过使者须知)
　　师云。廓然无圣。来机迳庭。此语本出庄子。大有迳庭。不近人情。初祖当时。也少些子方便。殊不知。药不瞑眩。厥疾弗瘳。起初便下霹雳手。而今已早私狥姑息。所以得非犯鼻而挥斤。庄子送葬。过惠子之墓。顾谓从者曰。郢人垩漫其鼻端。若蝇翼。使匠石斫之。匠石运斤成风。听而斫之。瞑目恣手尽垩而鼻不伤。郢人立不失容。自夫子之死也。吾无以为质矣。失不回头而堕甑。后汉孟敏客居太原。曾荷甑堕地。不顾而去。郭林宗见而问其意。对曰。甑已破矣。视之何益。林宗以此异之。因劝令游学。意谓武帝若自肯。达磨未尝屈己从人。梁王若不契。拂袖便行而无恨。黄金殿上放没面目。道得一半。少林九年口挂壁上。始是八成。如秋清月转霜轮。暗用法眼到头霜夜月。任运落前溪。发明理极无喻之道。河淡斗垂夜柄。天童上堂云。一点环中照极微。智无功处却存知。缘思净尽无余事。半夜星河斗柄垂。此两句如哑人作通事。指似向人吐露不出。那堪师资传授。药病相治。转没交涉。如何得全提正令去。空花几费龟毛线。石女空拈莨[卄/碭]针。(咄)。

　　第三则东印请祖

　　示众云。劫前未兆之机。乌龟向火。教外别传一句。碓嘴生花。且道。还有受持读诵分也无。
　　举。东印土国王。请二十七祖般若多罗齐(往往偿口债去也)王问曰。何不看经(无功受禄寝食不安)祖云。贫道入息不居阴界。出息不涉众缘。常转如是经。百千万亿卷(上来讲赞无限胜因)。
　　师云。二十七祖初名璎珞童子。因二十六祖不如蜜多。与东印土坚固王同辇。问童子曰。能忆往事否。对曰。我忆往劫与师同居。师演摩诃般若。我持甚深修多罗。以相代正化故。俟师于此。祖告王曰。此非小圣。大势至之应身也。王命登辇至宫供养。以至披削。祖取般若修多罗事。命名般若多罗。梁朝以达磨为观音。西国以祖师为势至。唯阿弥陀佛至今无下落。良久云。丰千饶舌。后因皇家展会。尊者主席。这老汉显异惑众。当时好与掀倒。打断葛藤。直待问尊者何不看经。果然放不过。这老汉也无大人相。把葫芦马杓翻腾一上王便礼拜。识甚痛痒。万松道。国王贪他一粒米。尊者失却万年粮。只知铁脊撑天。不觉脑门著地。若要扶起。除是天童。颂云。
　　云犀玩月璨含辉(暗通一线文彩已彰)　　木马游春骏不羁(百花丛里过一叶不沾身)　　眉底一双寒碧眼(不曾趁蛇蜉队)　　看经那到透牛皮(过也)　　明白心起旷劫(威音前一箭)　　英雄力破重围(射透两重关)　　妙圆枢口转灵机(何曾动著)　　寒山忘却来时路(暂时不住如同死人)　　拾得相将携手归(须是当乡人)
　　师云。破题两句。颂不居阴界。不涉众缘已了。且藏教法数。五阴十二处十八界。唤作三科。尊者略举首尾。摄其中间。梵语安那般那。译云出息入息。其法有六。一数二随三止四观五还六净。具如天台止观。预备不虞者不可不知。沩山警策道教理未尝措怀。玄道无因契悟。宝藏论可怜。无价之宝。隐在阴入之坑。何时得灵光独耀迥脱根尘去。天童云犀玩月灿含辉。古诗有犀因玩月纹生角。好言语可惜。折合向文才情思上。木马游春骏不羁。此颂出息不涉众缘。可谓善行无辙迹也。眉底一双寒碧眼。洛浦道。单明自己法眼未明。此人只具一只眼。若要双眼圆明。除是不居阴界不涉众缘。无影林中。高悬日月。不萌枝上。暗辨春秋始得。看经那到透牛皮。长庆云。眼有何过。楞严经云。汝今谛观此会圣众。用目循历。其目周视。但如镜中无别分析。这里蹉过。药山道。底牛皮也须穿透。万松道。却具金刚眼。明白心超旷劫。三祖道。但不憎爱洞然明白。一念万年受持不尽。鹿门道。遍大地是学人一卷经。尽乾坤是学人一只眼。以这个眼。读如是经。千万亿劫常无间断。万松道。看读不易。英雄力破重围。后汉王莽遣弟王寻王邑。至昆阳。围光武数十重。光武兵弱而欲降寻邑。邑不肯。光武乃益坚诸将。出兵却战。寻邑大败。尊者文武双全。出将入相。阴界众缘。非但重围也。妙圆枢口转灵机。尔雅枢谓之椳。郭璞注云。门扉枢也。流水不腐。中枢不蠹。言其活也。尊者未点先行。不拨自转。这边那边无可不可。天童披沙拣金。分星擘两。花判了也。末后两句更有余才道。寒山忘却来时路。拾得相将携手归。此颂国筵海众钻纸穿窗。尊者老婆略与。钩帘归乳燕。穴纸出痴蝇。用寒山诗。若合符节。诗云。欲得安身处。寒山可长保。微风吹幽松。近听声愈好。下有斑白人。唠唠读黄老。十年归不得。忘却来时道。闾丘胤访后与拾得相携。出松门更不还寺。有本云。喃喃读黄老。此颂弱丧忘归与迷人指路也。后唐庄宗皇帝。请华严休静禅师。入内斋。大师大德总看经。唯师一众默然。帝问何不看经。静曰。道泰不传天子令。时清休唱太平歌。帝曰。师一人不看即得。徒众何亦不看。静曰。狮子窟中无异兽。象王行处绝狐踪。帝曰。大师大德为甚么总看。静曰。水母元无眼。求食须赖鰕。帝大悦。况祖师尊者从远劫来。号大势至。诵甚深修多罗。因此从师名般若多罗。元来习气也不除。输他华严却有衲僧巴鼻。万松到此不觉失笑。且道。笑个什么。云居罗汉披襟处。巩县茶瓶接嘴时。

　　第四则世尊指地

　　示众云。一尘才举。大地全收。疋马单枪。开疆展土。便可随处作主。遇缘即宗底。是甚么人。
　　举。世尊与众行次(随他脚跟转)以手指地云。此处宜建梵刹(太岁头上不合动土)帝释将一茎草。插于地上云。建梵刹已竟(修造不易)世尊微笑(赏罚分明)。
　　师云。世尊因布发掩泥。献花于然灯佛。佛指布发处云。此一方地。宜建一刹。时有贤首长者。插标于指处云。建刹已竟。诸天散花。赞叹庶子有大智矣。天童举话。大同小异。万松道。世尊祖业转与然灯。便有长者承头收后。如今交付与天童。须要出个合同文契。颂云。
　　百草头上无边春(夹山犹在)　　信手拈来用得亲(入荒田不拣)　　丈六金身功德聚(不审)　　等闲携手入红尘(逢场作戏)　　尘中能作主(一朝权在手)　　化外自来宾(看取令行时)　　触处生涯随分足(不从人得)　　未嫌伎俩不如人(面无惭色)
　　师云。天童先以四句颂公案了。然后铺舒梗概。展演化风。赵州拈一茎草。作丈六金身用。世尊当风指出。帝释信手拈来。天童人境交加颂出。非但古圣。尔即今尘中作得主。化外亦来宾。且道。风流刘驸马。起此报恩院。与帝释插草同别。师竖起拂子云。千年常住一朝僧。

　　第五则清源米价

　　示众云。阇提割肉供亲。不入孝子传。调达推山压佛。岂怕忽雷鸣。过得荆棘林。斫倒栴檀树。直待年穷岁尽。依旧盂春犹寒。佛法身在甚么处也。
　　举。僧问清源。如何是佛法大意(小官多念律)源云。卢陵米作么价(老将不论兵)。
　　师云。吉州清源山行思禅。师初参六祖便问。当何所务即得不落阶级。祖云。汝曾作甚么来。源云。圣谛亦不为。祖云。落何阶级。源云。圣谛尚不为何阶级之有。祖深器之。会下学徒虽众。师居首焉。亦犹二祖不言。少林谓之得髓矣。据这僧问佛法大意。也是本色乍入丛林底人。要随文殊游铁围山。清源是圣谛亦不为底人。却只作寻常相见顾问道。卢陵米作么价。有者道。卢陵米价不许商量。殊不知。已入斛斗行铺了也。要得不入这保社。问取天童。颂云。
　　太平治业无象(旄头星现也未)　　野老家风至淳(争如我这里种田博饭吃)　　只管村歌社饮(穷鬼子快活不彻也)　　那知舜德尧仁(始成忠孝)
　　师云。唐文宗太和六年时。牛僧孺为相。上曰。天下何时太平。孺对曰。太平无象。今四夷不致交侵。百姓不致离散。虽非至治。亦谓小康。陛下若别求太平。非臣所及。退而累表请罢。出为淮南节度使。万松道。已是起模画样。所以野老家风。击壤讴歌。礼乐文章。翻成特地。卢陵米价。可晒深玄。舜德尧仁。淳风自化。村歌社饮。得其所哉。月白风清。各安其分。还会么。逐便归堂。

　　第六则马祖白黑

　　示众云。开口不得时。无舌人解语。抬脚不起处。无足人解行。若也落他彀中。死在句下。岂有自由分。四山相逼时。如何透脱。
　　举。僧问马大师。离四句绝百非。请师直指某甲西来意(若识这僧问头省人多少心力)大师云。我今日劳倦不能为汝说(已有舡中月)问取智藏去(更添帆上风)僧问藏(却受人处分)藏云。何不问和尚(好本多同)僧云和尚教来问(可晒灵利)藏云。我今日头痛不能为汝说。问取海兄去(我不可作马师弟子不得也)僧问海(苦瓠连根苦)海云。我到这里。却不会(甜瓜彻蒂甜)僧举似大师(索取草鞋钱)大师云。藏头白。海头黑(更参三十年)。
　　师云。六祖谓让和尚曰。西天二十七祖谶。汝足下出一马驹。踏杀天下人。病在汝心。不须速说。后磨砖打牛。神驹入厩。号为马祖。牛行虎视。引舌过鼻。足下有轮文。法嗣一百三十九人。各为一方法主。智藏海兄乃西堂百丈也。看来这僧。也是个学佛法人。将四句百非。勘当教外别传宗旨。摄大乘论说。有是增益谤。无是损减谤。亦有亦无相违谤。非有非无戏论谤。四句若离。百非自绝。黄檗道。欲要直捷会。一切总不是。万松道。端的委细会。一切无不是。翻覆看来。不离四句。不绝百非。西来祖意。于何不明。龙树大师道。般若如大火聚四面不可入。却道。般若如清凉池四面皆可入。这僧道。离四句绝百非。请师直指西来意。诸方谓之锁口问。马祖不忙只道。我今日劳倦。不能为汝说。问取智藏去。惜得自己眉毛。穿却那僧鼻孔。那僧不免被他驱使。真个去问。智藏亦不谋而合道。何不问和尚。这僧不开眉眼。道和尚教来问。藏云。我今日头痛。不能为汝说。问取海兄去。可谓非父不生其子也。僧问海。海云。我到这里却不会。将谓侯白更有侯黑。这僧虽无血性。却有首尾。还来举似马祖。祖云。藏头白海头黑。这句疑杀天下人。东林照觉颂云。百非四句绝无言。黑白分明定正偏。万松道。暮四朝三。妄生喜怒。一日三人与南泉玩月。次祖云。正当恁么时如何。丈云。正好修行。藏云。正好供养。南泉拂袖便行。祖云。经入藏禅归海。唯有普愿。独超物外。这里却宜缁素分明。万松道。藏头白海头黑。鸭头绿鹤头赤。十影神驹立海南。五色祥麟步天北。诸方且莫假狐灵。天童自有真消息。颂云。
　　药之作病(胡人饮乳返怪良医)　　鉴乎前圣(师多脉乱)　　病之作医(以药下药以毒去毒)　　必也其谁(莫是天童么)　　白头黑头兮克家之子(一窑烧就)　　有句无句兮截流之机(更使沩山笑转新)　　堂堂坐断舌头路(一死不再活)　　应笑毗耶老古锥(只得一橛)
　　师云。四句为四谤。如大火聚四面不可入。四句为四门。如清凉池四面皆可入。万松昔年在大明作书记。时潭柘亨和尚过大明。昏夜扣门告侍者。烧香结缘。潭柘便放相见。万松请益如何是活句。如何是死句。柘云。书记若会死句。也是活句。若不会活句。也是死句。当时自念。老作家手段终别。今日看这僧问。碇碇要离四句百非之外别指出祖意。三个老汉头脑相似。若便作离四句绝百非会好。与这僧一坑埋却。后来天童。颂仰山梦中白槌道。离四句绝百非。马师父子病休医。万松道。是何心行。白头黑头兮克家之子。周易蒙卦。九二子克家。能荷家业也。有句无句兮截流之机。万松道。只有湛水之波。且无滔天之浪。堂堂坐断舌头路。应笑毗耶老古锥。梵语毗耶离。译云广严。维摩所居城名。文殊问不二法门。维摩默然。这僧问马师父子。葛藤遍地。且道。那里是应笑处。但能莫触当今讳。也胜前朝断舌才。

　　第七则药山升座

　　示众云。眼耳鼻舌。各有一能。眉毛在上。士农工商各归一务。拙者常闲。本分宗师如何施设。
　　举药山久不升座(动不如静)院主白云。大众久思示诲。请和尚为众说法(便重不便轻)山令打钟。众方集(聚头作相那事悠悠)山升座良久便下座归方丈(一场话霸)主随后问。和尚适来许为众说法。云何不垂一言(大海若知足百川应倒流)山云。经有经师。论有论师。争怪得老僧(可惜龙头蛇尾)。
　　师云。饥者易为食。渴者易为饮。是以三家五请。菩萨上堂。半偈全身。夜叉升座。岂悕法哉。黄龙南禅师云。盖今之人。容易轻法者众。欲如田夫时时干之。令其枯渴。然后溉灌方得秀实也。药山久不升座。又且不然。觉范道。一庵深藏霹雳舌。从教万象自分说。永嘉道。默时说。说时默。大施门开无壅塞。院主头头蹉过。白云。大众久思示诲。请和尚为众说法。仁义道中。主宾分上。也未为分外。山令打钟。只见雷霆施号令。众方集。岂知星斗焕文章。山升座良久下座归方丈。一上神通。不同小小。主随后问云。和尚适来许为众说法。云何不垂一言。翠岩芝云。药山下座。院主当初怪不为众说法。可谓误他三军。万松道。正是将头不猛。山云。经有经师。论有论师。争怪得老僧。琅玡觉云。药山下座不妨疑著。及乎院主拶著。失却一只眼。万松道。再得完全能几个。而不知换得两只眼。雪窦道。可惜药山老汉。平地吃交。尽大地人扶不起。万松道。和尚也须出只手。无余颂云。丈室未离已吃交。悄然归去转无憀。经师论师犹相告。一款分明便自招。万松道。曹司易勘。公案未圆。解与天童。如何判断。颂云。
　　痴儿刻意止啼钱(堪作何用)　　良驷追风顾影鞭(踢起便行)　　云扫长空巢月鹤(树下底一场懡[怡-台+羅])　　寒清入骨不成眠(开眼作梦)
　　师云。涅盘经说。婴儿啼时。母将黄叶。云与汝金。儿即止啼。此颂久思示诲与云何不垂一言。外道问佛。不问有言。不问无言。世尊良久。外道便作礼云。世尊大慈。开我迷云。令我得入。外道去后。阿难问佛。外道见何道理。而言得入。佛言。如世良马见鞭影而行。药山与世尊。一等举鞭。院主率众僧。礼赞有分。却怪不垂一言。可谓东土衲僧不如西天外道。天童恁么颂。万松恁么说。尽是止啼黄叶。只为诸人梦未醒。睡轻者一呼便觉。睡重者摇撼方惊。更有一等。椓抄起来犹自[穴/(爿*臬)][目*牚]。比他药山巢月鹤。清不成眠。云泥有隔。虽然如是。睡语不少。

　　第八则百丈野狐

　　示众云。记个元字脚。在心入地狱如箭射。一点野狐涎。咽下三十年。吐不出。不是西天令严。只为呆郎业重。曾有误犯者么。
　　举。百丈上堂。常有一老人。听法随众散去。(闹中取静)一日不去(从来疑著这汉)丈乃问立者何人(事不解交客来须待)老人云。某甲于过去迦叶佛时。曾住此山(元是当家人)有学人问。大修行底人还落因果也无(但行好事莫问前程)对他道不落因果(一句合头语万劫系驴橛)堕野狐身五百生(尔道不落因果)今请和尚代一转语(著甚来由)丈云。不昧因果(一坑埋却)老人于言下大悟(狐涎犹在)。
　　师云。洪州百丈山大智禅师每至升座。常有一老人。听法迦叶佛时曾住此山。错对学人一转语。至今堕野狐身。良由自己倚墙贴壁。送人堕坑落堑。见大智有抽钉拔楔手段。便舍已从他。请大智代一转语。大智施无畏辩。轻轻拨转道。不昧因果老人言下大悟。据实而论。不落因果是拨无断见。不昧因果。是随流得妙。稍解教乘者。举著便见。要且虽脱毛衣。犹披鳞甲。不见道圆禅师。在南禅师会中。闻二僧举此话。一僧曰。只如不昧因果。也未脱得野狐身。一僧应声曰。便是不落因果。亦何曾堕野狐身耶。师悚然异其语。急上黄檗积翠庵头。过涧忽大悟。见南公叙其事。未终涕交颐。南公令就侍者榻热寐。忽起作偈曰。不落不昧。僧俗本无忌讳。丈夫气宇如王。争受囊藏被盖。一条楖栗任纵横。野狐跳入金毛队。南公大笑。恁么看来。当初见道今请和尚代一转语。只乐道不落因果。免使初心堕在解阱。百丈至晚。上堂举前因缘。黄檗便问。古人错答一转语。堕五百生野狐身。转转不错。合作甚么。丈云。近前。与尔道。檗近前与丈一掌。丈拍手笑云。将谓狐须赤。更有赤须狐仰山道。百丈得大机。黄檗得大用。名不虚得。沩山举问仰山。黄檗常用此机。为复天生得。从人得。仰云。亦是禀受师承。亦是自性宗通。沩云。如是如是。看他百丈父子。游行无畏。如师子王。岂向野狐窠里作活计。万松已是尾骨弥露。更放天童弄爪牙。看。颂云。
　　一尺水。一丈波(幸自河清海晏)　　五百生前不奈何(早知今日事。悔不慎当初)　　不落不昧商量也(顽涎不断)　　依前撞入葛藤窠(缠腰缴脚)　　阿呵呵(堪笑堪悲)　　会也么(按牛头吃草)　　若是尔洒洒落落(如虫御木)　　不妨我哆哆和和(偶尔成文)　　神歌社舞自成曲(拍拍是令)　　拍手其间唱哩啰(细末将来)
　　师云。立修证分因果。一尺水一丈波。堕在五百生野狐精魅。积翠庵下二僧纵有逸群之辩。点检将来。未免撞入葛藤窠里。天童此句有两字未稳。何不道依前撞入野狐窠。阿呵呵。此颂明百丈悟处。露自己胸襟道会也么。但问天童会也未。若是尔洒洒落落。不妨我哆哆和和。幸有一阴地。何劳不为人。哆哆和和。婴儿言语不真貌。又法华释签云。多跢学行之相。嘙和习语之声。涅盘经有病行婴儿行。有本云婆婆和和。石室善道禅师云。涅盘十六行中。婴儿行为最。哆哆和和时。喻学道人离分别取舍心。与下神歌社舞。皆一意也。且道。是何曲调。万籁有心闻不得。孤岩无耳却知音。

　　第九则南泉斩猫

　　示众云。踢翻沧海。大地尘飞。喝散白云。虚空粉碎。严行正令。犹是半提。大用全彰。如何施设。
　　举。南泉一日。东西两堂争猫儿(人平不语水平不流)南泉见遂提起云。道得即不斩(谁敢当锋)众无对(直待雨淋头)泉斩却猫儿为两段(抽刀不入鞘)泉复举前话问赵州(再来不直半文)州便脱草鞋。于头上戴出(好与一刀两段)泉云。子若在。恰救得猫儿(心斜不觉口喝)。
　　师云。法云圆通秀禅师。见二僧并立说话。将拄杖。到连卓数下云。一片业地。何况两堂众首。因猫致诤。南泉也不与解劝。亦不与惩罚。本色道人。以本分事。为人遂提起猫儿云。道得即不斩。正当恁么时。尽十方界有情无情。一齐向南泉手中乞命。当时有个出来展开两手。不然拦胸抱住云却劳和尚神用。纵南泉别行正令。敢保救得猫儿。这一窟死老鼠。既无些子气息。南泉已展不缩。尽令而行。辽朝上人[(厂@?)*ㄆ]作镜心录。诃南泉辈杀生造罪。文首座作无尽灯辨误。救云。古本以手作虚斫势。岂直一刀两段。鲜血淋迸哉。这两个批判古人。文公罪重。[(厂@?)*ㄆ]公罪轻。南泉依旧。水牯牛队里。摇头摆尾。不见。佛日禅师与众茶座次。见猫来。袖中掷鹁鸽与之。猫接得便去。日云俊哉不可也是假作虚用。南泉自念。曲高和寡。举前话问赵州。州便脱草鞋于头上戴出。果然敲唱俱行。节拍成就。泉云。子若在恰救得猫儿。这些子用处。虽难会却易见。尔但向拈匙举箸处觑破。便见斩猫儿戴草鞋更无两样。不然更看。天童别作甚么伎俩。颂云。
　　两堂云水尽纷拏(有理不在高声)　　王老师能验正邪(明镜当台物来斯鉴)　　利刀斩断俱亡像(消得龙王多少风)　　千古令人爱作家(有一人不肯)　　此道未丧(死猫儿头堪作何用)　　知音可嘉(不道无只是少)　　凿山透海兮唯尊大禹(功不浪施)　　炼石补天兮独贤女娲(阙一不可)　　赵州老有生涯(信手拈来无不是)　　草鞋头戴较些些(且信一半)　　异中来也还明鉴(衲子难谩)　　只个真金不混沙(是真难灭)
　　师云。两堂云水尽纷拏。至今不曾定交。若非天童会南泉例验出端倪。往往邪正不分。邪正分明时如何判断。便好。利剑斩断一坑埋却。非但剿绝一期不了公案。亦使千古之下风清寰宇。南泉当时师胜。资强。见众无语。却举似赵州。表显众中有人。赵州脱草鞋头上戴出。果然此道未丧。知音可嘉。孔子云。天将未丧斯文也。看他师资。道合。唱拍相随。无以为喻。谥法。泉源流通曰禹。又受禅成功曰禹。尚书禹贡。导河积石至于龙门。淮南子。共工氏兵强凶暴。而与尧帝争功。力穷触不周山而死。天柱为之折。女娲炼五色石。补天。列子。阴阳失度名缺。炼五常之精名补。云盖本拈洞山掇却泰首座果桌话云。洞山虽有打破虚空底钻锤。要且无补缀底针线。南泉如大禹凿山透海。显出神用。赵州如女娲炼石补天。圆却话头。万松道。赵州十八上解破家散宅。不知有多少生涯。草鞋头戴较些些。咄咄没去处。作这个去就。保福展云。虽然如是。也只是破草鞋。南泉平高就下道。子若在恰救得猫儿。翠岩芝云。大小赵州只可自救。放过一著。天童道。异中来也还明鉴。只个真金不混沙。只能顺水推舡。不解逆风把柁。而今尔这一队上来。猫又无。争甚狗。以拄杖趁下。

　　第十则台山婆子

　　示众云。有收有放。干木随身。能杀能活。权冲在手。尘劳魔外尽付指呼。大地山河皆成戏具。且道。是甚么境界。
　　举。台山路上有一婆子(傍城庄家夹道兔)凡有僧问。台山路向什么处去(一生行脚去处也不知)婆云。蓦直去(未当好心)僧才行(著贼也不知)婆云。好个阿师又恁么去也(尔早侯白)僧举似赵州(人平不语)州云。待。与勘过(水平不流)州亦如前问(陷虎之机)至来日上堂云。我为汝勘破婆子了也(我更侯黑)。
　　师云。台山路上婆子。惯随无著出寺入寺。饱参文殊前三后三。凡见僧问台山路向什么处去。便当阳指出长安大道。云蓦直去。其僧不作疑阻便行。婆云。好个阿师又恁么去也。这婆子也钩锥在手。从来触误多少贤良。这僧既不奈伊何。拈来举似赵州。州云。待与勘过。疑杀天下人。这老汉老不歇心。图个甚么。也要定个宗眼。州依前恁么问。婆依前恁么答。有底便话作两橛。前段点这僧扶婆子。后段点婆子扶赵州。唯玄觉云。前僧也恁么问答。后来赵州也恁么问答。且道。甚处是勘破处。万松道。勘破了也。又云。非唯被赵州勘破。赤被这僧勘破。万松道。非但累及玄觉。亦乃累及万松。琅玡云。大小赵州去这婆子手里。丧身失命。虽然如是。错会者多。万松道。切忌。以已方人。沩山哲云。天下衲僧只知问路老婆。要且不知脚下泥深。若非赵州老人。争显汗马功高。虽然须假天童歌扬始得。颂云。
　　年老成精不谬传(切忌魔魅人家男女)　　赵州古佛嗣南泉(镇州端的出大萝卜)　　枯龟丧命因图象(灵鬼灵神返遭罗网)　　良驷追风累缠牵(骤风骤雨不免羁缰)　　勘破了老婆禅(几个男儿是丈夫)　　说向人前不直钱(知根不圣)
　　师云。鬼魅以妖通成精。咒药以依通成精。天龙以报通成精。贤圣以神通成精。佛祖以道通成精。南泉赵州乃佛祖向上人。那堪年老。所以道。年老成精也。赵州古佛嗣南泉。马祖道。经入藏。禅归海。唯有南泉独超物外。赵州以长沙为友。以南泉为师。故勘辨中。非得失胜负之可品格。天下谓之赵州关。也不妨难过。虽然仲尼有言。神龟能现梦于元君。而不能免余且之网。智能七十二钻。而无遗筴。而不能避刳肠之患。如是则智有所困。神有所不及也。庄子云。宋元君梦人被发曰。予自宰路之渊。予为清江使河伯之所。渔者余且得予。觉占之。神龟也。渔者果有余且。网得白龟。其圆五尺。君欲活之。卜之曰。杀龟以卜吉。乃刳龟。七十二钻而无遗筴。乃其事也。洛浦曰。欲知上流之士。不将佛祖言教贴在额头。如龟负图自取丧身之兆。凤萦金网趋霄汉。以何期。周穆王八骏。有乘云而趋行越飞鸟者。故曰良驷追风也。此颂婆子能勘僧。而不免赵州勘破。赵州虽能勘婆。而不免琅玡点检。参禅谓之金屎法。不会如金。勘破如屎。所以道。说向人前不直钱。汝但离却得失胜负情量。自然平欺婆子。下视赵州。若到万松门下。不得点胸檐板。

　　第十一则云门两病

　　示众云。无身人患疾。无手人合药。无口人服食。无受人安乐。且道。膏肓之疾。如何调理。
　　举。云门大师云。光不透脱。有两般病(还觉口干舌缩么)一切处不明。面前有物是一(白日见鬼莫是眼花)透得一切法空。隐隐地似有个物相似。亦是光不透脱(早是结胸那堪喉闭)又法身亦有两般病(祸不单行)得到法身为法执不忘。已见犹存。堕在法身边是一(不唯邪崇更有家亲)直饶透得。放过即不可(养病丧躯)子细点检将来。有甚么气息。亦是病(医博未离门又早痫病发)。
　　师云。越州干峰和尚。法嗣洞山悟本。云门遍参曾见师与曹山疏山。此则公案先有来源。干峰示众云。法身有三种病二种光。须是一一透得。更须知有向上一窍。云门出众云。只如庵内人。为甚不知庵外事。峰呵呵大笑。门云。犹是学人疑处。峰云。子是甚么心行。门云。也要和尚相委悉。峰云。直须恁么始得稳坐地。门云。喏喏。干峰道。法身有三种病。云门道。法身有两种病。万松行脚时。诸方商量道。未到走作已到住著。透脱无依。是三种病。今言二种。少未到走作。后二种病显然大同。佛眼和尚道。骑驴觅驴是一。骑驴了不肯下。亦是病。乃前二病少后一种。师家一期应病施方。各垂方便。其二种光。与光不透脱有两般病。无别。且一切处不明面前有物是一者。洞山道。分明觌面别无真。争奈迷头还认影。若具把定乾坤眼。绵绵不漏丝毫。方得少分相应。又道。透得一切法空。隐隐地似有个物相似。亦是光不透脱。沩山所谓。无一法可当情。见犹在境。楞严经云。纵灭一切见闻觉知。内守幽闲。犹为法尘分别影事。南院颙道。我当时如灯影里行相似。所以道。亦是光不透脱。洞上宗风。静沈死水。动落今时。名二种病。尔但出不随应。入不居空。外不寻枝。内不住定。自然三病。二光一时透脱。然后透脱不透脱。拈放一边。子细点检将来。有甚么气息。亦是病。如何得安乐去。更请天童诊候。颂云。
　　森罗万象许峥嵘(听他何碍汝识得不为冤)　　透脱无方碍眼睛(闪捧著榾桗)　　扫彼门庭谁有力(拂迹成痕欲隐弥露)　　隐人胸次自成情(心疑生暗鬼)　　船横野渡涵秋碧(死水浸却)　　桌入芦花照雪明(住岸却迷人)　　串锦老渔怀就市(著本图利)　　飘飘一叶浪头行(随流得妙)
　　师举。法句经云。森罗及万象一法之所印。一即万万即一。即此物。非他物。一任峥嵘磊落。荒田不拣草。净地却迷人。直饶透脱无方正是碍眼睛处。圆觉经道。于诸妄心。亦不息灭。洞山道。灵苗瑞草。野父愁耘。何必扫彼门庭。空一切法。云门道。一切处不明。面前有物是一。不是教尔除幻境灭幻心。别觅透脱处。三祖道。六尘不恶。还同正觉。与圆觉经知幻即离。不作方便。离幻即觉亦无渐次。便见作止任灭。如金刚与泥人揩背也。又道。隐人胸次自成情。此颂隐隐地似有个物相似。正是圆觉存我觉我。潜续如命。细四相病。故普觉云。大悲世尊快说禅病。舡横野渡涵秋碧。此颂得到法身。缆舡于澄源湛水。疏山以法身为枯桩。此真系驴橛也。直待拨转舡子。未免桌入芦花照雪明处。到此清光照眼似迷家。明白转身还堕位。此颂直饶透得。放过即不可。到此云门道尽。天童颂彻也。然后要见云门意旨天童眼目。这里便是计利害处。如何是云门意旨。不见道。子细点检将来。有什么气息。亦是病。云门但指其病不说治法。如何是天童眼目。述云门治方。云。串锦老渔怀就市。飘飘一叶浪头行。云门大意。在入廛垂手不避风波。可谓自病既除。复愍他疾。净名之心也。还知么。病多谙药性。得效敢传方。

　　第十二则地藏种田

　　示众云。才士笔耕。辩士舌耕。我衲僧家。慵看露地白牛。不顾无根瑞草。如何度日。
　　举。地藏问修山主。甚处来(道不知来处得么)修云。南方来(好与下载)藏云。南方近日佛法如何(行说好话)修云。商量浩浩地(低声)藏云。争如我这里种田博饭吃(少卖弄)修云。争奈三界何(犹有这个在)藏云。尔唤甚么作三界(南方犹可北方更晒)。
　　师云。漳州罗汉院桂琛禅师。漳州牧王公。于闽城西石山。建地藏院。请师住。逾纪迁漳州罗汉。故师又名地藏。修山主。法眼。悟空。进山主。结友之湖外。至漳州阻雨雪。溪涨。寓城西地藏院。围炉视地藏。若无人。藏欲验之亦附火。乃曰。有事相借问得否。修曰。有事请问。藏曰。山河大地与诸尚座。是同是别。修曰。是别。藏竖两指。修急曰。是同是同。藏亦竖两指起去。法眼曰。院主竖两指其意如何。修曰。乱与。眼曰。不得粗心欺他。修曰。鼠口岂有象牙。次日辞行。前至宿处。眼曰。兄辈前去。吾依地藏。或有长处。无则复来相寻。眼既久参。修等三人亦至地藏。遂问。南方佛法近日如何。当时只好。道与此方常日一般。却云商量浩浩地。自领出头也不知。藏云。争如我这里种田博饭吃。当时便好。道恁么则非但南方也。更道争奈三界何。带累他南方禅客。俗气也不除。藏为慈悲之故。有落草之谈。道尔唤甚么作三界。不如只道个老僧种田事忙。免得天童一状领过。颂云。
　　宗说般般尽强为(今日不著便)　　流传耳口便支离(众僧莫怪)　　种田博饭家常事(不可别有)　　不是饱参人不知(要知作么)　　参饱明知无所求(更须请益天童一遍)　　子房终不贵封侯(也是灵龟曳尾)　　忘机归去同鱼鸟(随流得妙)　　濯足沧浪烟木秋(受用不尽)
　　师云。清凉道。宗通自修行。说通示未悟。本出楞伽经。佛告大慧。有二种通。宗通者。为缘自得胜进相。远离言说文字妄想。趣无漏界。缘自觉趣。光明辉发。是名宗通相。云何说通相。谓说九部种种教法。离异不异有无等相。以巧方便。如应说法。是名说通相。讲徒云。说通。宗不通。如日被云笼。宗通。说不通。如蛇入竹个。宗通。说亦通。如日处虚空。宗说俱不通。如犬吠茅丛。既分宗说。已是两岐。那堪禅分五派。教列三乘。个中一亦不立。皆强为也。何况出口入耳。请益拈颂。葛藤引蔓过新罗。巩县茶瓶汤不绝。非但南方商量浩浩地。若是道火不烧口底人。辩似悬河元无一字。种田博饭虽是家常。其奈不是饱参不知其趣。古人深山里。钁头边。折脚铛中。煮脱粟饭。富不过知足。一世不求人。贵不过清闲。何须印如斗。所以道。参饱明知无所求。子房终不贵封侯。史记汉六年封功臣。或谓张良未尝有战斗功。高帝曰。运筹帷幄之中。决胜千里之外。子房功也。使自择齐三万户。良曰。始臣下邳与上会留。此天以臣授陛下。用臣计而幸时中。臣愿封留足矣。不敢当三万户。此颂不必开堂演法敩南方也。离骚经渔父歌曰。沧浪之水清兮。可以濯我缨。沧浪之水浊兮。可以濯我足。此乃猿鹤共处。鱼鸟同游。且道。是甚么人。本色檐板汉。

　　第十三临际瞎驴

　　示众云。一向为人不知有己。直须尽法不管无民。须是拗折木枕恶手脚。临行之际合作么生。
　　举。临际将示灭。嘱三圣(老婆临死三回别)吾迁化后。不得灭却吾正法眼藏(著甚死急)圣云。争敢灭却和尚正法眼藏(佯小心故大胆)际云。忽有人问汝。作么生对(虎口里横身)圣便喝(当机不让父)际云。谁知。吾正法眼藏向这瞎驴边灭却(重赏之下必有勇夫)。
　　师云。临际嘱三圣不得灭却吾正法眼藏。此与兴化谓克宾维那汝不久为唱道之师。罚饡饭出院。机用一般。其实此事。千佛出世不增。千圣入灭不减。岂一三圣能兴灭哉。古人临终显发此事。亦表众中有人。果然三圣出云。争敢灭却和尚正法眼藏。如人被骂不甘者承头。当时便与本分草料。正法眼藏。未到灭却。却道。忽有人问汝作么生对。当断不断。返招其乱。圣便喝。上代下世。门里出身。耳聋三日以来。不似而今这喝。际云。谁知吾正法眼藏。向这瞎驴边灭却。当时临际门风。自有正令。可惜放过。不知天童如何判断。颂云。
　　信衣半夜付卢能(贼儿贼智)　　搅搅黄梅七百僧(上梁不正)　　临际一枝正法眼(半明半暗全在今朝)　　瞎驴灭却得人憎。(心甜口苦)　　心心相印(贩私盐汉)　　祖祖传灯(凿壁偷光)　　夷平海岳。(拳倒黄鹤楼踢翻鹦鹉洲)　　变化鹍鹏(翻手是云覆手是雨)　　只个名言难比拟(犹嫌少在)　　大都手段解翻腾(正法眼藏犹在)
　　师云。黄梅密付。二十年。南北纷争。临际明传。至今有人不荐。这般手段。直得鲲鹏变化。海岳夷平。大沩秀云。古者忍死待来。因何正法眼藏。却向瞎驴边灭却。临际行计速速。三圣又却匆匆。因斯父子情忘。遂使后人失望。若不得流水。还应过别山。本录三圣便礼拜。未当好心。临际乃付偈曰。沿流不止问如何。真照无边说似他。离相离名人不禀。吹毛用了急须磨。偈毕俨然而逝。此公案天童拈到恰好处便休。三圣礼拜。临际说偈。大有放过轻舍处。还有与古人出气底么。险。

　　第十四则廓侍过茶

　　示众云。探竿在手。影草随身。有时铁裹绵团。有时锦包特石。以刚决柔则故是。逢强即弱事如何。
　　举。廓侍者问德山。从上诸圣向什么处去也(在你鼻孔里)山云。作么作么(迅雷不及掩耳)廓云。敕点飞龙马。跛鳖出头来(家富儿娇)山便休去(饶人不是痴)来日山浴出。廓过茶与山。山抚廓背一下(断送上竿头)廓云。这老汉方始瞥地(覆车同辙)山又休去(虎头虎尾一时收)。
</div>
    <div class="pagination">
<a href="万松老人评唱天童觉和尚颂古从容庵录.html">上一页</a><a href="万松老人评唱天童觉和尚颂古从容庵录.html">1</a><span class="current-page">2</span><a href="万松老人评唱天童觉和尚颂古从容庵录_page3.html">3</a><a href="万松老人评唱天童觉和尚颂古从容庵录_page4.html">4</a><a href="万松老人评唱天童觉和尚颂古从容庵录_page5.html">5</a><a href="万松老人评唱天童觉和尚颂古从容庵录_page6.html">6</a><a href="万松老人评唱天童觉和尚颂古从容庵录_page7.html">7</a><a href="万松老人评唱天童觉和尚颂古从容庵录_page8.html">8</a><a href="万松老人评唱天童觉和尚颂古从容庵录_page9.html">9</a><a href="万松老人评唱天童觉和尚颂古从容庵录_page10.html">10</a><a href="万松老人评唱天童觉和尚颂古从容庵录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
