<!DOCTYPE html>
<html>
<head>
    <meta charset="UTF-8">
    <title>汾阳无德禅师语录 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汾阳无德禅师语录 - 第 3 页/共 10 页</h1>
    <div class="content">　　女人哭入法堂。百丈问作什么。云父母俱丧。请师拣日。丈云。明日一时埋却。百丈山头坐不遥。女人山下哭嗥啕。一时埋向清凉地。至孝方能今古超。
　　西国有声明三藏。至闽王请玄沙。验看玄沙背处。以铜筋敲铁火炉。问是什么声。藏云。铜铁声。师云。大王莫受外国人谩。师问同人声色心。报言铜铁响高音。世间学博虽明了。争奈将金不识金。
　　闽王封柑橘各一颗。令使送上雪峰。问云。既是一般。颜色为甚。名字不同。雪峰遂封。回复驰问玄沙。沙将一张纸盖却。柑橘闽王亲手封。将来直问击胡风。长人入水分明在。更问玄沙又不通。汾阳为汝开天路。宝方金界碧霄空。
　　僧问地藏。以字不成。八字不是。未审是什么字。藏云。看取下头注脚。以八不成只目前。经中未识注中看。垂慈不为多知解。切要参玄达本源。
　　僧问德山。如何是露地白牛。云叱叱。云饮啖何物。山云吃吃。白牛露地勿遮栏。在处横眠在处闲。水草恣情甘美足。醍醐纯出润良田。
　　耽源辞忠国师问。某甲到南方。人问极则事。向他道什么。国师云。幸自可怜生刚。要个护身符子作么。护身符子最通灵。国师起坐总将行。耽源得用南方去。为说令人睡眼惺。
　　僧问镜清。祖歌如何唱。清云。抛送醉人酒。云恁么则辜负和尚。清云。猛虎不吃伏肉。对众横身问祖歌。师云抛送醉和和。犹言未肯刚瞠眼。伏肉无缘更吃多。
　　南泉两堂争猫儿。泉见遂提起云。道得即不斩。众无对。泉便斩却后。举问赵州。州脱草鞋。于头上戴出。泉云。子若在却救得猫儿。两堂上座未开盲。猫儿各有我须争。一刀两段南泉手。草鞋留著后人行。
　　台山路上有一婆子。凡有僧问。台山路向什么处去。婆云。蓦直去。僧才行。婆云。好个阿师。又恁么去也。赵州闻云。我与尔勘破这婆子。遂往问婆亦如是。州回举似大众云。勘破婆子了也。台山路上老婆禅。南北东西万万千。赵州勘破人难会。南北草鞋彻底穿。
　　洞山勘泰上座云。有一物黑。洞洞上拄天下拄地。常在动用中。动用中收不得。过在什么处。泰云。过在动用中。山便喝出。同人直示问同袍。举过分明验的毛。说理妄陈狂浪动。幻花糊眼不能苏。
　　三圣问雪峰。透网金麟。以何为食。峰云。待汝出网来。即向汝道。圣云。一千五百人。善知识话头。也不识。峰云。老僧住持事繁。透网之鱼不识钩。贪游浪水认浮头。高滩坐钓垂慈者。回桌收纶却上舟。
　　僧问岩头。古帆不挂时如何。岩云。小鱼吞大鱼。古帆不挂更何疑。学问依前又是迷。大小二鱼俱一海。争奈钩头饵不齐。
　　修山主悟空法眼。行脚到地藏。向火举话。次地藏入来乃问。山河大地。与上座自己。是同是别。修云不别。藏竖起两指出去(云云)。入院高茅总不疑。都缘未达祖师机。妄空学问争长短。虚记闲词一肚皮。大地山河君可别。报云不别恰如痴。当人被息狂迷者。见成举指不杨岐。
　　僧问思和尚。如何是佛法大意。思云。庐陵米作么价。出家学道未心开。请问宗乘大意来。却问庐陵米几价。当时心境一齐灰。
　　僧问赵州。承闻和尚。亲见南泉是否。州云。镇州出大萝卜头。因问当初得法缘。不言东土及西天。镇州有菜名萝卜。济却饥疮几万千。僧问赵州。如何是祖师西来意。州云。庭前柏树子。云和尚莫将境示人。云我不将境示汝。云如何是祖师西来意。云庭前柏树子。庭前柏树地中生。不假犁牛岭上耕。正示西来千种路。郁密稠林是眼睛。
　　僧问洞山。如何是祖师西来意。山云。待洞水逆流。即向汝道。龙牙未息狂心地。遍问诸师不肯休。先达愍他亲志切。直言洞水逆须流。
　　临济两堂首座相见。齐下喝。僧问临济。还有宾主也无。济云。宾主历然。两堂上座总作家。其中道理有分拏。宾主历然明似镜。宗师为点眼中花。
　　闽王令使。送交床与雪峰。僧问和尚。受大王如此供养。将何答报。峰以两手托地云。轻打我轻打我。因问如何报主恩。举毕全收坐要津。船头若有风浪动。满目流沙不见人。
　　打地和尚。凡见僧来。打地一下。紫府山前真正士。主丈常擎在手中。南北问津无限众。唯将打地报盲聋。
　　甘贽行者。往南泉设粥云。请和尚念诵。泉自打槌云。请大众为猩奴白牯。念摩诃般若波罗蜜。贽礼拜便出去。泉后问典座。行者在么。云去也。泉遂打破粥锅。一般设粥古今稀。十利功圆果不低。锅镬尽穿无煮粒。丛林远近总应知。
　　中邑才见僧。拍手鼓唇云。呜[口*耶]呜[口*耶]仰山到。从东过西立。邑云。子甚处得此三昧。云某甲从曹溪脱印学得来。邑云。如是山却问和尚。甚处得此三昧。邑云。我从章敬处得来。鼓唇拍手口呜[口*耶]。直引人来辨正邪。千万往回都不荐。仰山才见便同家。
　　鸟窠和尚。侍者辞去问。什么处去者。云诸方学佛法去。窠云。若是佛法。我者里也。有些子云。如何是和尚佛法。窠拈布毛一吹。侍者悟去。侍者初心慕圣缘。辞师欲去学参禅。鸟窠知是根机熟。吹毛当下得心安。
　　崔禅上堂云。出来打出来打。僧出云崔禅聻。师掷下主丈。便归方丈。大展家风示众人。垂钩入海钓金鳞。游鱼弄水腾波浪。船桌俱抛出大津。
　　长庆保福游山。次福云。秖这里便是妙峰顶也无。庆云。是即是可惜许。因上高岩到顶头。僧人致问已圆周。是即便是可惜许。只恐同音别处游。
　　僧问长沙。本来人还成佛否。沙云。大唐天子。不可割茅刈草去也。岑公出袖播鸿机。问佛人多作佛稀。王主割茅亲下手。不能土上更加泥。
　　曹山闻钟云。阿邪阿邪。僧云。和尚作什么。山云。打著吾心。闻钟便道打余心。语浅分明理事深。楞严会上圆通者。正法明王观世音。
　　睦州唤僧。大德僧回首。州云。担板汉。垂慈只要总通灵。不是宗师妄自生。担板直教须放下。免伊虚度百千生。
　　西禅到保寿云。甚处来。云西山来。寿云。还见胡孙么。云见。寿云。作得个甚伎俩。云见。某甲一个。伎俩也做不得。寿便打。旧人相见话中心。诘问西山路浅深。对众直言呈伎俩。洪炉锻炼要真金。
　　报恩令侍者取西桥水。灌东面莲盆。侍者灌了。恩云。灌何处者。云东面莲盆。恩却问傍僧。是真实是虚妄。西边取水灌东边。侍者亲行往又还。汲使更无心外法。却问傍僧恐不圆。
　　僧问岩头。尘中如何辨主。嵓云。铜砂罗里满盛油。尘中辨主最难明。千万人中少一惺。铜砂罗油今古净。与君拔却眼中钉。
　　僧问石头。如何是解脱。师云。谁缚汝。云无人缚。师云。无人缚汝。即是解脱。何用更求解脱。未息狐疑问上流。如何解脱得心休。承君解缚从谁起。直说无生是石头。
　　僧问赵州。牛头未见四祖时如何。州云。饱柴饱水。云见后如何。云饱柴饱水。古人抱志坐牛头。信师示话示无休。饱柴饱水心安静。真正无私是赵州。
　　曹山问僧。甚处来。云扫地来。云佛前扫佛后扫。云前后一时扫。山云。与老僧过袈裟来。量器方圆识得伊。问君扫地示慈悲。前后一时俱扫却。也是拈他第二机。
　　鼓山问僧。如何是不跨石门句。僧无语。不跨石门入理深。学人不用更沉吟。晏公正坐鼓山上。大海无波浪不侵。
　　玄沙示众云。诸方老宿尽道。接物利生。忽遇三种病人来。作么生接。患盲者拈槌竖拂。他又不见。患聋者语言三昧。他又不闻。患哑者教伊说。又说不得。且作么生接。若接不得。佛法无灵验。权生聋瞽哑[病-丙+(君/巾)]麻。要显吾宗验作家。金刚截铁如泥碎。透金才动失玄沙。
　　廓侍者问德山。从上诸圣向甚处去。山云。作么作么。廓云。官家敕点飞龙马。跛鳖出头来作么。山休去。明日浴。次山将木杓。打廓一下云。昨日公案作么生。廓云。这老汉今日方始瞥地。跛鳖飞龙骑。形殊理不殊。欲明二大士。棒下识真珠。
　　药山看经。次僧问。和尚寻常。不许人看经。为什么却自看。山云。我只要遮眼。云某甲学和尚得么。山云。汝若看牛皮也须穿。彻底更何疑。觑穿会者稀。叮咛犹付嘱。句句是玄机。
　　外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去。阿难问佛。外道有何所证。赞叹而去。世尊云。如世良马见鞭影而行。鞭影分明指似君。多闻瞥地爽精神。汾阳报汝诸禅侣。信手拈来莫厌尘。
　　药山谓云岩云。与我唤沙弥来。岩曰。唤他作什么。云我有个折脚铛子。要伊提上提下。云恁么则共和尚。出一只手。道人相见唤沙弥。来往须勤勿得迟。折脚铛子常拈掇。各携一耳臂交加。
　　药山示众云。智不到处切忌道著道著即头角生道吾便出去。云岩问药山。智师兄为什么。不秖对和尚。山曰。却是智头陀会尔去。问取他却来。问智师兄。适来为什么。不只对和尚。云我今日头痛。尔去。问取和尚。岩迁化后。吾云。云岩不知有悔。不当时向伊道。虽然如是。要且不违药山之子。言诠不到是同袍。拂袖归坐众手掏。砂砾真金元底别。不须疑虑更忉忉。
　　归宗锄草。见一条蛇便斩却。僧问。久向归宗到来。只是个粗行沙门。宗云。是尔粗我粗。后雪峰问德山。古人斩蛇意旨如何。山便打。峰便走。山召云。布纳布纳。峰回首。山云。他后悟去。方知老汉彻底老婆心。庐岳宗师接上机。斩蛇特地施慈悲。高茅座主惊忙怕。却道粗心错是非。
　　药山问僧。年多少。云七十二。云是年七十二么。僧云是。山便打。有僧驰此语。问曹山。此意如何。曹山云。前箭犹是可。后箭射人深。僧云。如何免棒。曹山云。王敕既行。诸侯避道。垂慈接引问年多。应答随时未许他。再审始明端的处。令行霹雳不仙陀。
　　僧辞赵州问。甚么处去。僧云。闽中去。州云。彼中军马隘闹。直须回避。僧云。向什么处。回避始得。州云。恰好。僧去闽中路不遥。报言军马王嘈嘈。问师回避居何处。恰好安眠日正高。
　　雪峰负一束藤。路逢一僧。便抛下。僧拟取。峰便蹈倒归。举似长生。乃云。我今日蹈者僧甚快。生云。和尚替这僧。入涅槃堂始得。峰休去。雪峰抛束示傍僧。僧取遭师脚一登。懵懂不灵知恰好。长生却解揥笼灯。
　　三圣令秀上座问长沙。南泉迁化。向什么处去。沙云。石头作沙弥时。参见六祖。秀云。不问石头参见六祖。南泉迁化。向什么处去。沙云。教伊寻思去。秀云。和尚虽有千尺寒松。且无抽条石笋。沙不对。秀云。谢师答话。沙亦不对。秀举似三圣。圣云。若实恁么。犹胜临济七步。虽然如此。待我更验看。至明日。三圣问。承闻和尚昨日。答南泉迁化话。可谓光前绝后。今古罕闻。长沙亦不对。圣云。从来疑著这汉。三圣令僧问同人。长沙轻轻为指陈。多少毳流言下觅。从来疑著走如尘。
　　药山打鼓。高沙弥捧钵。作舞入堂。山便抛下鼓槌云。是第几和。沙弥云。第二和。作么生是第一和。沙弥就桶内。盛一杓饭便去。一般打鼓并作舞。与尔诸家事不同。历历正声霄汉外。且非数目落寰中。
　　僧问石霜。咫尺之间为什么。不睹师颜。霜云。我道遍界不曾藏。僧复问雪峰。遍界不曾藏。意旨如何。峰云。什么处不是石霜。后玄沙云。雪峰老子。蹉过石霜。千疑万虑扣禅关。遍界非藏岂小言。象骨玄沙犹定动。误他游子失归源。高贤不用随声色。地久天长目对门。
　　法眼问修山主。毫厘有差。天地悬隔。兄作么生会。修云。毫厘有差。天地悬隔。眼云。恁么会又争得。修云。和尚意作么生。眼云。毫厘有差。天地悬隔。修便礼拜宗师故故问同人。一击毫厘两路分。再审便能明的旨。自然青白不从闻。
　　白兆举紫胡有犬。上取人头。中取人心。下取人腰。僧问如何是白兆犬。师云。不作声。僧便喝。师便打云。向道不作声。白兆有犬不作声。学人一喝众皆惊。宗师纵夺能舒展。直教睡眼一齐明。
　　僧问南泉。和尚百年后。向什么处去。泉云。向山下檀越家。作一头水牯牛去。云某甲随和尚去得也无。泉云。尔若来。衔取一枝草来。类中难辨要分明。戴角披毛卒未惺。衔取草来方定动。头头物物现真灵。
　　永嘉到六祖。绕绳床振锡而立。祖云。夫沙门。具三千威仪八万细行。大德从何方而来。生大我慢。师云。生死事大。无常迅速。祖云。何不体取无生。了取无速。师云。体即无生。达本无速。祖云。汝甚得无生意耶。师云。无生岂有意。祖云。既无意谁为分别。师云。分别亦非意。祖云。如是如是。圆悟真心作本心。无人证据思沉吟。崛多击发缘当熟。一见能师便得金。
　　南泉问僧。甚处来。云神山打罗来。泉云。手打脚打。僧无语。泉云。尔问我与尔道。僧云。手打脚打。泉云。向后遇明眼人。举似后法眼问僧。神山打罗话。尔作么生会。僧便拜。眼云。我擗脊棒。尔作么生。僧云。若不打何处讨崇寿。眼云。别处即得这里不得。法眼当初似一明。打罗道理甚叮咛。恰如饥国逢王膳。未食疑心却欲争。
　　良遂座主。初参麻谷。谷见来便去锄草。良遂到谷都不顾。便归方丈。闭却门。良遂三日后去。参才扣门。谷云阿谁。云和尚莫谩良遂。若不来礼拜和尚。泪被经论赚过一生。谷乃开门相见。迸顺之机不易当。大根良遂解思量。若非久积同风事。争肯回头信法王。
　　雪峰示众云。望州亭与尔相见了也。乌石岭与尔相见了也。僧堂前与尔相见了也。保福问鹅湖。僧堂前且置。望州亭乌石岭甚么处相见。鹅湖[跳-兆+聚]步归方丈。保福便入僧堂。望州乌石与堂前。相见相知几万千。唯有鹅湖并保福。此时相见解推迁。
　　雪峰到浦泉辞去。入簥里坐。泉云。这个四人舁。那个几人舁。峰从簥内涌起身云。道什么。泉再问。峰云。行行是伊不识。涌泉故故问舁僧。四一分明说似君。再问早逾千万里。行行要得识慈身。
　　沩山与仰山行。次鸦衘一红柿落。仰山捧上沩山。沩云。甚处得来。仰云。是和尚道德所感。沩云子也不得空。然遂分一半。鸦衘柿子落师前。献问何来事皎然。各分一半甜似蜜。如今不会更何年。
　　沩山与仰山摘茶。次沩云。终日只闻子声。不见子形。仰山撼茶树。沩云。子只得其用。不得其体。云某甲只恁么和尚作么生。源山良久。仰云。和尚只得其体。不得其用。沩云。放子三十棒。摘茶更莫别思量。处处分明是道场。体用共推真应物。禅流顿觉雨前香。
　　南泉麻谷归宗同去。礼拜忠国师。泉于地上。画一圆相。云道得即去。归宗于圆相中坐。麻谷便作女人拜。泉云。恁么则不去也。宗云。是什么心行。国师欲见义多般。圆相端居拜请看。不去同音闻便解。久经行阵夺旗幡。
　　玄沙令僧持书上雪峰。峰开见是白纸。遂呈示大众云。会么。众无语。峰云。不见道君子。千里同风僧。回举似玄沙。沙云。山头老汉蹉过也不知。故遣驰书达远信。不于文字示家风。回来却报玄沙语。蹉过分明理更封。
　　百丈问云居。承闻沩山近来。作水牯牛去也。云居云。是却问百丈。沩山水牯牛话作么生会。丈云。彼此老大。云居因问古人牛。宾主天然互换酬。彼此老年真可信。类中拈出一毛头。
　　李翱尚书问药山。如何是道。山以手指天云。会么。李云。不会。师云。云在青天。水在瓶翱。乃述一偈上师。练得身形似隺形。千株松下两函经。我来问道无余说。云在青天水在瓶。云在青天水在瓶。恐君妄解诈惺惺。□□□□□魂听。如实通神现姓名。
　　香岩垂语云。如人上树。口衔树枝。手不攀枝。脚不蹈树。枝下有人。问西来意。不对则违他所问。若对又丧身失命。当恁时作么生即是。香岩衔树示多人。要引同袍达本真。拟拟却从言下取。丧身失命数如尘。汾阳为尔开迷路。云散长天日月新。

　　都颂

　　先贤一百则。　　天下录来传。　　难知与易会。　　汾阳颂皎然。　　空花结空果。　　非后亦非先。　　普告诸开士。　　同明第一玄。

　　师注首山念禅师颂

　　咄哉拙郎君(素洁条然)　　巧妙无相识(运机非面目)
　　打破凤林关(荡尽玲珑性)　　著靴水上立(尘泥自异)
　　咄哉巧女儿(妙智理圆容)　　攒梭不解织(无间功不立)
　　看他斗鸡人(傍观审腾距争功不自伤)　　水牛也不识(全力能负不露头角)

　　诘问一百则逐一代之于后。
　　问宝华座上。独有慈尊。万圣俱攒。千光透影。明明普照。各各凝然。尽已神通。穿云渡水。为什么识不得。如今还有识得底么。有即道来。代云。却劳心力。
　　风无形象。为什么。水轮持上。代云。力不亏。
　　水无筋骨。为什么。能持大地。代云。柔弱胜刚强。
　　地无偏党。为什么。高下不平。代云。显然。
　　火在木中为什么。不烧本体。代云。坏不得。
　　空无边际。为什么。世界不同。代云。不添减。
　　佛身无。为什么。双林入灭。代云示。
　　如来至圣。为什么。不到旷野林中。代云明。
　　如来至圣。为什么。却到旷野林中。代云知。
　　佛身广大。为什么。隐于微尘。代云。隐得么。
　　空中鸟迹。水内□踪。茶中盐味。色里胶。明眼衲僧。不能分别。作么生析得晶然去。代云可明。
　　真佛无形。为什么却言。具三十二相。代云。恐断绝。
　　佛不违众生愿。为什么。不受宿请。代云。不失时。
　　佛不脱众生愿。为什么。不付法与提婆达多。代云。量才补职。
　　佛心平等。为什么。无缘众生不度。代云。不欺他。
　　佛化普备为什么。化胜鬘夫人老婢不得。代云。自屈。
　　如来之身。诸恶已尽。众善普集。为什么。不免金枪马麦。迸石木盂之苦。代云。历然。
　　佛言。一切众生皆有佛性。为什么。六道四生。各不能知。代云。非日月咎。
　　一切众生。本来成佛。地狱众生。因何受苦。代云。知恩者少。文不加点。是什么人境界。代云。赤土涂牛奶。
　　尽劫难穷。不同语默。觉空幻有。早落名言。绝迹忘机。如狂如騃。作么生。得不伤物义去。代云。不劳再举。
　　法门广大。为什么。时人入不得。代云。是谁。
　　法无隐显。为什么。人天不见。代云。有即不可。
　　法无内外。为什么。却有得失。代云。不劳故问。
　　法无定相。众魔。为什么。不能坏真说。代云。今古分明。
　　法无增减。为什么。满字匉匉。代云。人平不语。水平不流。
</div>
    <div class="pagination">
<a href="汾阳无德禅师语录_page2.html">上一页</a><a href="汾阳无德禅师语录.html">1</a><a href="汾阳无德禅师语录_page2.html">2</a><span class="current-page">3</span><a href="汾阳无德禅师语录_page4.html">4</a><a href="汾阳无德禅师语录_page5.html">5</a><a href="汾阳无德禅师语录_page6.html">6</a><a href="汾阳无德禅师语录_page7.html">7</a><a href="汾阳无德禅师语录_page8.html">8</a><a href="汾阳无德禅师语录_page9.html">9</a><a href="汾阳无德禅师语录_page10.html">10</a><a href="汾阳无德禅师语录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
