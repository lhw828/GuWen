<!DOCTYPE html>
<html>
 <head>
  <meta charset="utf-8"/>
  <title>
   佛果圜悟禅师碧岩录 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛果圜悟禅师碧岩录 - 第 4 页/共 7 页
  </h1>
  <div class="content">
   佛果圜悟禅师碧岩录卷第六

　　垂示云。才有是非。纷然失心。不落阶级。又无摸索。且道放行即是。把住即是。到这里。若有一丝毫解路。犹滞言诠。尚拘机境。尽是依草附木。直饶便到独脱处。未免万里望乡关。还构得么。若未构得。且只理会个理成公案。试举看。
　　【五一】举。雪峰住庵时。有两僧来礼拜(作什么。一状领过)峰见来。以手托庵门。放身出云。是什么(鬼眼睛。无孔笛子。擎头戴角)僧亦云。是什么(泥弹子毡拍板。箭锋相拄)峰低头归庵(烂泥里有刺。如龙无足。似蛇有角。就中难为措置)僧后到岩头(也须是问过始得。同道方知)头问。什么处来(也须是作家始得。这汉往往纳败阙。若不是同参。洎乎放过)僧云。岭南来(传得什么消息来。也须是通个消息。还见雪峰么)头云。曾到雪峰么(勘破了多时。不可道不到)僧云。曾到(实头人难得。打作两橛)头云。有何言句(便恁么去也)僧举前话(便恁么去也。重重纳败阙)头云。他道什么(好劈口便打。失却鼻孔了也)僧云。他无语低头归庵(又纳败阙。尔且道他是什么)头云。噫我当初悔不向他道末后句(洪波浩渺白浪滔天)若向伊道。天下人不奈雪老何(癞儿牵伴。不必。须弥也须粉碎。且道他圈缋在什么处)僧至夏末。再举前话请益(已是不惺惺。正贼去了多时。贼过后张弓)头云。何不早问(好与掀倒禅床。过也)僧云。未敢容易(这棒本是这僧吃。穿却鼻孔。停囚长智。已是两重公案)头云。雪峰虽与我同条生。不与我同条死(漫天网地)要识末句后。只这是(赚杀一船人。我也不信。洎乎分疏不下)。
　　大凡扶竖宗教。须是辨个当机。知进退是非。明杀活擒纵。若忽眼目迷黎麻罗。到处逢问便问。逢答便答。殊不知鼻孔在别人手里。只如雪峰岩头。同参德山。此僧参雪峰。见解只到恁么处。及乎见岩头。亦不曾成得一事。虚烦他二老宿。一问一答。一擒一纵。直至如今。天下人成节角誵讹。分疏不下。且道节角誵讹。在什么处。雪峰虽遍历诸方。末后于鳌山店。岩头因而激之。方得剿绝大彻。岩头后值沙汰。于湖边作渡子。两岸各悬一板。有人过敲板一下。头云。尔过那边。遂从芦苇间。舞桌而出。雪峰归岭南住庵。这僧亦是久参底人。雪峰见来。以手托庵门。放身出云。是什么。如今有底。恁么问著。便去他语下咬嚼。这僧亦怪。也只向他道是什么。峰低头归庵。往往唤作无语会去也。这僧便摸索不著。有底道。雪峰被这僧一问直得。无语归庵。殊不知雪峰意有毒害处。雪峰虽得便宜。争奈藏身露影。这僧后辞雪峰。持此公案。令岩头判。既到彼。岩头问。什么处来。僧云。岭南来。头云。曾到雪峰么。若要见雪峰。只此一问。也好急著眼看。僧云。曾到。头云。有何言句。此语亦不空过。这僧不晓。只管逐他语脉转。头云。他道什么。僧云。他低头无语归庵。这僧殊不知。岩头著草鞋。在他肚皮里行。几回了也。岩头云。噫我当初悔不向他道末后句。若向他道。天下人不奈雪老何。岩头也是扶强不扶弱。这僧依旧黑漫漫地。不分缁素。怀一肚皮疑。真个道。雪峰不会。至夏末。再举前话。请益岩头。头云。何不早问。这老汉。计较生也。僧云。未敢容易。头云。雪峰虽与我同条生。不与我同条死。要识末后句。只这是岩头太杀不惜眉毛。诸人毕竟作么生会。雪峰在德山会下作饭头。一日斋晚。德山托钵下至法堂。峰云。钟未鸣鼓未响。这老汉。托钵向什么处去。山无语低头归方丈。雪峰举似岩头。头云。大小德山。不会末后句。山闻令侍者唤至方丈问云。汝不肯老僧那头密启其语。山至来日上堂。与寻常不同。头于僧堂前。抚掌大笑云。且喜老汉会末后句。他后天下人。不奈他何。虽然如是。只得三年。此公案中。如雪峰见德山无语。将谓得便宜。殊不知著贼了也。盖为他曾著贼来。后来亦解做贼。所以古人道。末后一句。始到牢关。有者道。岩头胜雪峰。则错会了也。岩头常用此机示众云。明眼汉没窠臼。却物为上。逐物为下。这末后句。设使亲见祖师来。也理会不得。德山斋晚。老子自捧钵下法堂去。岩头道。大小德山。未会末后句在。雪窦拈云。曾闻说个独眼龙。元来只具一只眼。殊不知。德山是个无齿大虫。若不是岩头识破。争知得昨日与今日不同。诸人要会末后句么。只许老胡知。不许老胡会。自古及今。公案万别千差。如荆棘林相似。尔若透得去。天下人不奈何。三世诸佛。立在下风。尔若透不得。岩头道。雪峰虽与我同条生。不与我同条死。只这一句自然有出身处。雪窦颂云。
　　末后句(已在言前。将谓真个。觑著则瞎)　　为君说(舌头落也。说不著。有头无尾有尾无头)　　明暗双双底时节(葛藤老汉。如牛无角似虎有角。彼此是恁么)　　同条生也共相知(是何种族。彼此没交涉。君向潇湘我向秦)　　不同条死还殊绝(拄杖子在我手里。争怪得山僧。尔鼻孔为什么在别人手里)　　还殊绝(还要吃棒么。有什么摸索处)　　黄头碧眼须甄别(尽大地人亡锋结舌。我也恁么。他人却不恁么。只许老胡知。不许老胡会)　　南北东西归去来(收。脚跟下。犹带五色线在。乞尔一条拄杖子)　　夜深同看千岩雪(犹较半月程。从他大地雪漫漫。填沟塞壑无人会。也只是个瞎汉。还识得末后句么。便打)
　　末后句为君说。雪窦颂此末后句。他意极有落草相为。颂则杀颂。只颂毛彩些子。若要透见也未在。更敢开大口便道。明暗双双底时节。与尔开一线路。亦与尔一句打杀了也。末后更与尔注解。只如招庆一日问罗山云。岩头道。恁么恁么不恁么不恁么。意旨如何。罗山召云。大师。师应诺。山云。双明亦双暗。庆礼谢而去。三日后又问。前日蒙和尚垂慈。只是看不破。山云。尽情向尔道了也。庆云。和尚是把火行。山云。若恁么据大师疑处问将来。庆云。如何是双明亦双暗。山云。同生亦同死。庆当时礼谢而去。后有僧问招庆。同生亦同死时如何。庆云。合取狗口。僧云。大师收取口吃饭。其僧却来问罗山云。同生不同死时如何。山云。如牛无角。僧云。同生亦同死时如何。山云。如虎戴角。末后句。正是这个道理。罗山会下有僧。便用这个意。致问招庆。庆云。彼此皆知。何故我若东胜身洲道一句。西瞿耶尼洲也知。天上道一句。人间也知。心心相知。眼眼相照。同条生也则犹易见。不同条死也还殊绝。释迦达磨也摸索不著。南北东西归去来。有些子好境界。夜深同看千岩雪。且道是双明双暗。是同条生是同条死。具眼衲僧试甄别看。
　　【五二】举。僧问赵州。久响赵州石桥。到来只见略彴(也有人来捋虎须。也是衲僧本分事)州云。汝只见略彴。且不见石桥(惯得其便。这老汉卖身去也)僧云。如何是石桥(上钓来也。果然)州云。渡驴渡马(一网打就。直得尽大地人无出气处。一死更不再活)彴(实若切)。
　　赵州有石桥。盖李膺造也。至今天下有名。略彴者。即是独木桥也。其僧故意减他威光问他道。久响赵州石桥。到来只见略彴。赵州便道。汝只见略彴。且不见石桥。据他问处。也只是平常说话相似。赵州用去钓他。这僧果然上钩。随后便问。如何是石桥。州云。渡驴渡马。不妨言中自有出身处。赵州不似临济德山。行棒行喝。他只以言句杀活。这公案好好看来。只是寻常斗机锋相似。虽然如是。也不妨难凑泊。一日与首座看石桥。州乃问首座。是什么人造。座云。李膺造。州云。造时向什么处下手。座无对。州云。寻常说石桥。问著下手处也不知。又一日州扫地次。僧问。和尚是善知识。为什么有尘。州云。外来底。又问。清净伽蓝。为什么有尘。州云。又有一点也。又僧问。如何是道。州云。墙外底。僧云。不问这个道。问大道。州云。大道透长安。赵州偏用此机。他到平实安稳处。为人更不伤锋犯手。自然孤峻。用得此机甚妙。雪窦颂云。
　　孤危不立道方高(须是到这田地始得。言犹在耳。还他本分草料)　　入海还须钓巨鳌(坐断要津不通凡圣。虾蚬螺蚌不足问。大丈夫汉。不可两两三三)　　堪笑同时灌溪老(也有恁么人曾恁么来。也有恁么用机关底手脚)　　解云劈箭亦徒劳(犹较半月程。似则似是则未是)
　　孤危不立道方高。雪窦颂赵州寻常为人处。不立玄妙。不立孤危。不似诸方道打破虚空。击碎须弥。海底生尘。须弥鼓浪。方称他祖师之道。所以雪窦道。孤危不立道方高。壁立万仞。显佛法奇特灵验。虽然孤危峭峻。不如不立孤危。但平常自然转辘辘地。不立而自立。不高而自高。机出孤危方见玄妙。所以雪窦云。入海还须钓巨鳌。看他具眼宗师等闲垂一语。用一机不钓鰕蚬螺蚌。直钓巨鳌。也不妨是作家。此一句用显前面公案。堪笑同时灌溪老。不见僧问灌溪。久响灌溪。及乎到来。只见个沤麻池。溪云。汝只见沤麻池。且不见灌溪。僧云。如何是灌溪。溪云。劈箭急。又僧问黄龙。久响黄龙。及乎到来。只见个赤斑蛇。龙云。子只见赤斑蛇。且不见黄龙。僧云。如何是黄龙。龙云。拖拖地。僧云。忽遇金翅鸟来时如何。龙云。性命难存。僧云。恁么则遭他食啖去也。龙云。谢子供养。此总是立孤危。是则也是不免费力。终不如赵州寻常用底。所以雪窦道。解云劈箭亦徒劳。只如灌溪黄龙即且致。赵州云。波驴渡马。又作么生会。试辨看。
　　垂示云。遍界不藏。全机独露。触途无滞。著著有出身之机。句下无私。头头有杀人之意。且道古人。毕竟向什么处休歇。试举看。
　　【五三】举。马大师与百丈行次。见野鸭子飞过(两个落草汉草里辊。蓦顾作什么)大师云。是什么(和尚合知。这老汉鼻孔也不知)丈云。野鸭子(鼻孔已在别人手里。只管供款。第二杓恶水更毒)大师云。什么处去也(前箭犹轻后箭深。第二回啖啄。也合自知)丈云。飞过去也(只管随他后转。当面蹉过)大师遂扭百丈鼻头(父母所生鼻孔却在别人手里。捩转枪头。裂转鼻孔来也)丈作忍痛声(只在这里。还唤作野鸭子得么。还识痛痒么)大师云。何曾飞去(莫瞒人好。这老汉元来只在鬼窟里作活计)。
　　正眼观来却是百丈具正因。马大师无风起浪。诸人要与佛祖为师。参取百丈。要自救不了。参取马祖大师。看他古人二六时中。未尝不在个里。百丈丱岁离尘。三学该练。属大寂阐化南昌。乃倾心依附。二十年为侍者。及至再参。于喝下方始大悟。而今有者道。本无悟处。作个悟门建立此事。若恁么见解。如狮子身中虫。自食狮子肉不见古人道。源不深者流不长。智不大者见不远。若用作建立会。佛法岂到如今。看他马大师与百丈行次。见野鸭子飞过。大师岂不知是野鸭子。为什么却恁么问。且道他意落在什么处。百丈只管随他后走。马祖遂扭他鼻孔。丈作忍痛声马祖云。何曾飞去百丈便省。而今有底错会。才问著便作忍痛声。且喜跳不出。宗师家为人须为教彻。见他不会。不免伤锋犯手。只要教他明此事。所以道。会则途中受用。不会则世谛流布。马祖当时若不扭住。只成世谛流布。也须是逢境遇缘。宛转教归自己。十二时中。无空缺处。谓之性地明白。若只依草附木。认个驴前马后。有何用处。看他马祖百丈恁么用。虽似昭昭灵灵。却不住在昭昭灵灵处。百丈作忍痛声。若恁么见去。遍界不藏头头成现。所以道。一处透千处万处一时透。马祖次日升堂众才集。百丈出卷却拜席。马祖便下座。归方丈次问百丈。我适来上堂。未曾说法。尔为什么。便卷却席丈云。昨日被和尚扭得鼻孔痛。祖云。尔昨日向甚处留心。丈云。今日鼻头又不痛也。祖云。尔深知今日事。丈乃作礼。却归侍者寮哭。同事侍者问云。尔哭作什么。丈云。尔去问取和尚。侍者遂去问马祖。祖云。尔去问取他看。侍者却归寮问百丈。丈却呵呵大笑。侍者云。尔适来哭。而今为什么却笑。丈云。我适来哭。如今却笑。看他悟后。阿辘辘地。罗笼不住。自然玲珑。雪窦颂云。
　　野鸭子(成群作队又有一只)　　知何许(用作什么。如麻似粟)　　马祖见来相共语(打葛藤有什么了期。说个什么。独有马祖识个俊底)　　话尽山云海月情(东家杓柄长。西家杓柄短。知他打葛藤多少)　　依前不会还飞去([囗@力]。莫道他不会言。飞过什么处去)　　欲飞去(鼻孔在别人手里。已是与他下注脚了也)　　却把住(老婆心切。更道什么)　　道道(什么道。不可也教山僧道。不可作野鸭子叫。苍天苍天。脚跟下好与三十棒。不知向什么处去)
　　雪窦劈头便颂道。野鸭子知何许。且道有多少。马祖见来相共语。此颂马祖问百丈云。是什么。丈云。野鸭子。语尽山云海月情。颂再问百丈什么处去。马大师为他意旨自然脱体。百丈依前不会。却道飞过去也。两重蹉过欲飞去。却把住。雪窦据款结案。又云。道道。此是雪窦转身处。且道。作么生道。若作忍痛声则错。若不作忍痛声。又作么生会。雪窦虽然颂得甚妙。争奈也跳不出。
　　垂示云。透出生死。拨转机关。等闲截铁斩钉。随处盖天盖地。且道是什么人行履处。试举看。
　　【五四】举。云门问僧近离甚处(不可也道西禅。探竿影草。不可道东西南北)僧云。西禅(果然。可杀实头。当时好与本分草料)门云。西禅近日有何言句(欲举恐惊和尚。深辨来风。也似和尚相似寐语)僧展两手(败阙了也。勾贼破家。不妨令人疑著)门打一掌(据令而行。好打。快便难逢)僧云。某甲话在(尔待要翻款那。却似有搀旗夺鼓底手脚)门却展两手(险驾与青龙不解骑)僧无语(可惜)门便打(不可放过。此棒合是云门吃。何故。当断不断返招其乱。阇黎合吃多少。放过一著。若不放过合作么生)。
　　云门问这僧。近离甚处。僧云。西禅。这个是当面话。如闪电相似。门云。近日有何言句。也只是平常说话。这僧也不妨是个作家。却倒去验云门。便展两手。若是寻常人遭此一验。便见手忙脚乱。他云门有石火电光之机。便打一掌。僧云。打即故是。争奈某甲话在。这僧有转身处。所以云门放开。却展两手。其僧无语。门便打。看他云门自是作家。行一步知一步落处。会瞻前亦解顾后。不失踪由。这僧只解瞻前不能顾后。颂云。
　　虎头虎尾一时收(杀人刀活人剑。须是这僧始得。千兵易得一将难求)　　凛凛威风四百州(坐断天下人舌头。盖天盖地)　　却问不知何太险(不可盲枷瞎棒。雪窦元来未知在。阇黎相次著也)　　师云。放过一著(若不放过又作么生。尽天下人一时落节。击禅床一下)
　　雪窦颂得此话极易会。大意只颂云门机锋。所以道。虎头虎尾一时收。古人云。据虎头收虎尾。第一句下明宗旨。雪窦只据款结案。爱云门会据虎头。又能收虎尾。僧展两手。门便打。是据虎头。云门展两手。僧无语。门又打。是收虎尾。头尾齐收。眼似流星。自然如击石火。似闪电光。直得凛凛威风四百州。直得尽大地世界风飒飒地。却问。不知何太险。不妨有险处。雪窦云。放过一著。且道如今不放过时又作么生。尽大地人。总须吃棒。如今禅和子。总道等他展手时。也还他本分草料。似则也似。是则未是。云门不可只恁么教尔休。也须别有事在。
　　垂示云。稳密全真。当头取证。涉流转物。直下承当。向击石火闪电光中。坐断誵讹。于据虎头收虎尾处。壁立千仞。则且置。放一线道。还有为人处也无。试举看。
　　【五五】举。道吾与渐源至一家吊慰。源拍棺云。生邪死邪(道什么。好不惺惺。这汉犹在两头)吾云。生也不道。死也不道(龙吟雾起。虎啸风生。买帽相头。老婆心切)源云。为什么不道(蹉过了也。果然错会)吾云。不道不道(恶水蓦头浇。前箭犹轻后箭深)回至中路(太惺惺)源云。和尚快与某甲道。若不道。打和尚去也(却较些子。罕逢穿耳客。多遇刻舟人。似这般不唧[口*留]汉。入地狱如箭)吾云。打即任打。道即不道(再三须重事。就身打劫。这老汉满身泥水。初心不改)源便打(好打且道。打他作什么。屈棒元来有人吃在)后道吾迁化。源到石霜举似前话(知而故犯。不知是不是。是则也大奇)霜云。生也不道。死也不道(可杀新鲜。这般茶饭却元来有人吃)源云。为什么不道(语虽一般。意无两种。且道与前来问是同是别)霜云。不道不道(天上天下。曹溪波浪如相似。无限平人被陆沈)源于言下有省(瞎汉。且莫瞒山僧好)源一日将锹子。于法堂上。从东过西。从西过东(也是死中得活。好与先师出气。莫问他。且看这汉一场懡[怡-台+羅])霜云。作什么(随后娄薮也)源云。觅先师灵骨(丧车背后悬药袋。悔不慎当初。尔道什么)霜云。洪波浩渺白浪滔天。觅什么先师灵骨(也须还他作家始得。成群作队作什么)雪窦著语云。苍天苍天(太迟生。贼过后张弓。好与一坑埋却)源云。正好著力(且道落在什么处。先师曾向尔道什么。这汉从头到尾。直至如今。出身不得)太原孚云。先师灵骨犹在(大众见么。闪电相似。是什么破草鞋。犹较些子)。
　　道吾与渐源。至一家吊慰。源拍棺木云。生邪死邪。吾曰生也不道。死也不道。若向句下便入得。言下便知归。只这便是透脱生死底关键。其或未然。往往当头蹉过。看他古人行住坐卧。不妨以此事为念。才至人家吊慰。渐源便拍棺问道吾云。生邪死邪。道吾不移易一丝毫。对他道。生也不道。死也不道。渐源当面蹉过。逐他语句走更云。为什么不道。吾云。不道不道。吾可谓赤心片片。将错就错。源犹自不惺惺。回至中路又云。和尚快与某甲道。若不道。打和尚去也。这汉识什么好恶。所谓好心不得好报。道吾依旧老婆心切更向他道。打即任打。道即不道。源便打。虽然如是。却是他赢得一筹。道吾恁么血滴滴地为他。渐源得恁么不瞥地。道吾既被他打。遂向渐源云。汝且去。恐院中知事探得。与尔作祸。密遣渐源出去。道吾忒杀伤慈。源后来至一小院。闻行者诵观音经云。应以比丘身得度者即现比丘身而为说法。忽然大悟云。我当时错怪先师。争知此事。不在言句上。古人道。没量大人。被语脉里转却。有底情解道。道吾云。不道不道。便是道了也。唤作打背翻筋斗。教人摸索不著。若恁么会。作么生得平稳去。若脚踏实地。不隔一丝毫。不见七贤女游尸陀林。遂指尸问云。尸在这里。人在什么处。大姊云。作么作么。一众齐证无生法忍。且道有几个。千个万个。只是一个。渐源后到石霜。举前话。石霜依前云。生也不道。死也不道。源云。为什么不道。霜云。不道不道。他便悟去。一日将锹子。于法堂上。从东过西。从西过东。意欲呈己见解。霜果问云。作什么。源云。觅先师灵骨。霜便截断他脚跟云。我这里洪波浩渺白浪滔天。觅什么先师灵骨。他既是觅先师灵骨。石霜为什么却恁么道。到这里。若于生也不道。死也不道处。言下荐得。方知自始至终全机受用。尔若作道理。拟议寻思。直是难见。渐源云。正好著力。看他悟后道得自然奇特。道吾一片顶骨如金色。击时作铜声。雪窦著语云。苍天苍天。其意落在两边。太原孚云。先师灵骨犹在。自然道得稳当。这一落索。一时拈向一边。且道作么生是省要处。作么生是著力处。不见道。一处透千处万处一时透。若向不道不道处透得去。便乃坐断天下人舌头。若透不得。也须是自参自悟。不可容易过日。可惜许时光。雪窦颂云。
　　兔马有角(斩可杀奇特。可杀新鲜)　　牛羊无角(斩。成什么模样。瞒别人即得)　　绝毫绝牦(天上天下唯我独尊。尔向什么处摸索)　　如山如岳(在什么处。平地起波澜。[祝/土]著尔鼻孔)　　黄金灵骨今犹在(截却舌头。塞却咽喉。拈向一边。只恐无人识得伊)　　白浪滔天何处著(放过一著。脚跟下蹉过。眼里耳里著不得)　　无处著(果然。却较些子果然没溺深坑)　　只履西归曾失却(祖祢不了。累及儿孙。打云。为什么却在这里)
　　雪窦偏会下注脚。他是云门下儿孙。凡一句中。具三句底钳锤。向难道处道破。向拨不开处拨开。去他紧要处颂出。直道兔马有角。牛羊无角。且道兔马为什么有角。牛羊为什么却无角。若透得前话。始知雪窦有为人处。有者错会道。不道便是道。无句是有句。兔马无角。却云有角。牛羊有角。却云无角。且得没交涉。殊不知。古人千变万化。现如此神通。只为打破尔这精灵鬼窟。若透得去。不消一个了字。兔马有角牛羊无角。绝毫绝牦。如山如岳。这四句。似摩尼宝珠一颗相似。雪窦浑沦地。吐在尔面前了也。末后皆是据款结案。黄金灵骨。今犹在。白浪滔天何处著。此颂石霜与大原孚语。为什么无处著。只履西归曾失却。灵龟曳尾。此是雪窦转身为人处。古人道。他参活句不参死句。既是失却。他一火为什么。却竞头争。
　　垂示云。诸佛不曾出世。亦无一法与人。祖师不曾西来。未尝以心传授。自是时人不了。向外驰求。殊不知自己脚跟下。一段大事因缘。千圣亦摸索不著。只如今见不见闻不闻。说不说知不知。从什么处得来。若未能洞达。且向葛藤窟里会取。试举看。
　　【五六】举。良禅客问钦山。一镞破三关时如何(险不妨奇特。不妨是个猛将)山云。放出关中主看(劈面来也。也要大家知。主山高按山低)良云。恁么则知过必改(见机而作。已落第二头)山云。更待何时(有擒有纵。风行草偃)良云。好箭放不著所在便出(果然。拟待翻款那。第二棒打人不痛)山云。且来阇黎(呼则易遣则难。唤得回头。堪作什么)良回首(果然把不住。中也)山把住云。一镞破三关即且止。试与钦山发箭看(虎口里横身。逆水之波。见义不为无勇也)良拟议(果然摸索不著。打云。可惜许)山打七棒云。且听这汉疑三十年(令合恁么。有始有终。头正尾正。这个棒合是钦山吃)。
　　良禅客也不妨是一员战将。向钦山手里。左盘右转。坠鞭闪[革*登]。末后可惜许。弓折箭尽。虽然如是。李将军自有嘉声在。不得封侯也是闲。这个公案。一出一入。一擒一纵。当机觌面提。觌面当机疾。都不落有无得失。谓之玄机。稍亏些子力量。便有颠蹶。这僧亦是个英灵底衲子。致个问端。不妨惊群。钦山是作家宗师。便知他问头落处。镞者箭镞也。一箭射透三关时如何。钦山意道。尔射透得则且置。试放出关中主看。良云。恁么则知过必改。也不妨奇特。钦山云。更待何时。看他恁么只对。钦山所问。更无些子空缺处。后头良禅客却道。好箭放不著所在。拂袖便出。钦山才见他恁么道。便唤云。且来阇黎。良禅客果然把不住。便回首。钦山擒住云。一镞破三关则且止。试与钦山发箭看。良拟议。钦山便打七棒。更随后与他念一道咒云。且听这汉疑三十年。如今禅和子尽道。为什么不打八下。又不打六下。只打七下。不然等他问道试与钦山发箭看。便打。似则也似。是则未是在。这个公案。须是胸襟里不怀些子道理计较。超出语言之外。方能有一句下破三关。及有放箭处。若存是之与非。卒摸索不著。当时这僧。若是个汉。钦山也大险。他既不能行此令。不免倒行。且道关中主。毕竟是什么人。看雪窦颂云。
　　与君放出关中主(中也。当头蹉过。退后退后)　　放箭之徒莫莽卤(一死不再活。大誵讹过了)　　取个眼兮耳必聋(左眼半斤。放过一著。左边不前右边不后)　　舍个耳兮目双瞽(右眼八两。只得一路。进前则堕坑落堑。退后则猛虎[銜-金+缶]脚)　　可邻一镞破三关(全机恁么来时如何。道什么。破也。堕也)　　的的分明箭后路(死汉。咄。打云。还见么)　　君不见(癞儿牵伴。打葛藤去也)　　玄沙有言兮(那个不是玄沙)　　大丈夫先天为心祖(一句截流万机寝削。鼻孔在我手里。未有天地世界已前。在什么处安身立命)
　　此颂数句。取归宗颂中语。归宗昔日。因作此颂。号曰归宗。宗门中谓之宗旨之说。后来同安闻之云。良公善能发箭。要且不解中的。有僧便问。如何得中的。安云。关中主是什么人。后有僧举似钦山。山云。良公若恁么。也未免得钦山口。虽然如是。同安不是好心。雪窦道。与君放出关中主。开眼也著。合眼也著。有形无形。尽斩为三段。放箭之徒莫莽卤。若善能放箭。则不莽卤。若不善放。则莽卤可知。取个眼兮耳必聋。舍个耳兮目双瞽。且道取个眼。为什么却耳聋。舍个耳。为什么却双瞽。此语无取舍。方能透得。若有取舍则难见。可怜一镞破三关的的分明箭后路。良禅客问。一镞破三关时如何。钦山云。放出关中主看。乃至末后同安公案。尽是箭后路。毕竟作么生。君不见。玄沙有言兮。大丈夫先天为心祖。寻常以心为祖宗极则。这里为什么。却于天地未生已前。犹为此心之祖。若识破这个时节。方识得关中主。的的分明箭后路。若要中的。箭后分明有路。且道作么生是箭后路。也须是自著精彩始得。大丈夫先天为心祖。玄沙常以此语示众。此乃是归宗有此颂。雪窦误用为玄沙语。如今参学者。若以此心为祖宗。参到弥勒佛下生。也未会在若。是大丈夫汉心犹是儿孙。天地未分已是第二头。且道正当恁么时。作么生是先天地。
　　垂示云。未透得已前。一似银山铁壁。及乎透得了。自己元来是铁壁银山。或有人问且作么生。但向他道。若尚个里。露得一机。看得一境。坐断要津不通凡圣。未为分外。苟或未然。看取古人样子。
　　【五七】举。僧问赵州。至道无难唯嫌拣择。如何是不拣择(这铁蒺藜。多少人吞不得。大有人疑著在。满口含霜)州云。天上天下唯我独尊(平地上起骨堆。衲僧鼻孔一时穿却。金刚铸铁券)僧云。此犹是拣择(果然随他转了也。拶著这老汉)州云。田厍奴。什么处是拣择(山高石裂)僧无语(放尔三十棒。直得目瞪口呿)厍(式夜切音含)。
　　僧问赵州。至道无难唯嫌拣择。三祖信心铭劈头便道这两句。有多少人错会。何故至道本无难。亦无不难。只是唯嫌拣择。若恁么会。一万年也未梦见在。赵州常以此语问人。这僧将此语。倒去问他。若向语上觅。此僧却惊天动地。若不在语句上。又且如何更参三十年。这个些子关捩子。须是转得始解。捋虎须也须是本分手段始得。这僧也不顾危亡。敢捋虎须便道。此犹是拣择。赵州劈口便塞道。田厍奴。什么处是拣择。若问著别底。便见脚忙手乱。争奈这老汉是作家。向动不得处动。向转不得处转。尔若透得一切恶毒言句。乃至千差万状。世间戏论。皆是醍醐上味。若到著实处。方见赵州赤心片片。田厍奴。乃福唐人。乡语骂人。似无意智相似。这僧道此犹是拣择。赵州道田厍奴。什么处是拣择。宗师眼目。须至恁么。如金翅鸟擘海直取龙吞。雪窦颂云。
　　似海之深(是什么度量。渊源难测。也未得一半在)　　如山之固(什么人撼得。犹在半途)　　蚊虻弄空里猛风(也有恁么底。果然不料力。可杀不自量)　　蝼蚁撼于铁柱(同坑无异土。且得没交涉。阇黎与他同参)　　拣兮择兮(担水河头卖。道什么赵州来也)　　当轩布鼓(已在言前一坑埋却。如麻似粟打云。塞却尔咽喉)
　　雪窦注两句云。似海之深如山之固。僧云。此犹是拣择。雪窦道。这僧一似蚊虻弄空里猛风。蝼蚁撼于铁柱。雪窦赏他胆大。何故此是上头人用底。他敢恁么道。赵州作不放他。便云。田厍奴。什么处是拣择。岂不是猛风铁柱。拣兮择兮。当轩布鼓。雪窦末后提起教活。若识得明白。十分尔自将来了也。何故不见道。欲得亲切。莫将问来问。是故当轩布鼓。
　　【五八】举。僧问赵州。至道无难唯嫌拣择。是时人窠窟否(两重公案。也是疑人处。踏著秤锤硬似铁。犹有这个在。莫以己妨人)州云。曾有人问我。直得五年分疏不下(面赤不如语直。胡孙吃毛虫。蚊子咬铁牛)。
　　赵州平生不行棒喝。用得过于棒喝。这僧问得来。也甚奇怪。若不是赵州。也难答伊。盖赵州是作家。只向伊道。曾有人问我。直得五年分疏不下。问处壁立千仞。答处亦不轻他。只恁么会直是当头。若不会。且莫作道理计较。不见投子宗道者。在雪窦会下作书记。雪窦令参至道无难唯嫌拣择。于此有省。一日雪窦问他。至道无难唯嫌拣择。意作么生。宗云。畜生畜生。后隐居投子。凡去住持。将袈裟裹草鞋与经文。僧问。如何是道者家风。宗云。袈裟裹草鞋。僧云。未审意旨如何。宗云。赤脚下桐城。所以道。献佛不在香多。若透得脱去。纵夺在我。既是一问一答。历历现成。为什么赵州却道。分疏不下。且道是时人窠窟否。赵州在窠窟里答他。在窠窟外答他。须知此事不在言句上。或有个汉彻骨彻髓。信得及去。如龙得水。似虎靠山。颂云。
　　象王颦呻(富贵中之富贵。谁人不悚然。好个消息)　　狮子哮吼(作家中作家。百兽脑裂。好个入路)　　无味之谈(相骂饶尔接嘴。铁橛子相似。有什么咬嚼处。分疏不下五年强。一叶舟中载大唐。渺渺兀然波浪起。谁知别有好思量)　　塞断人口(相唾饶尔泼水。咦阇黎道甚么)　　南北东西(有么有么。天上天下。苍天苍天)　　乌飞兔走(自古自今一时活埋)
　　赵州道。曾有人问我。直得五年分疏不下。似象王颦呻狮子哮吼。无味之谈。塞断人口。南北东西。乌飞兔走。雪窦若无末后句。何处更有雪窦来。既是乌飞兔走。且道赵州雪窦山僧毕竟落在什么处。
　　垂示云。该天括地。越圣超凡。百草头上指出涅槃妙心。干戈丛里点定衲僧命脉。且道承个什么人恩力。便得恁么。试举看。
　　【五九】举。僧问赵州。至道无难。唯嫌拣择(再运前来。道什么。三重公案)才有语言是拣择(满口含霜)和尚如何为人(拶著这老汉。[囗@力])州云。何不引尽这语(贼是小人智过君子。白拈贼。骑贼马趁贼)僧云。某甲只念到这里(两个弄泥团汉。逢著个贼。垛根难敌手)州云。只这至道无难唯嫌拣择(毕竟由这老汉。被他换却眼睛。捉败了也)。
　　赵州道。只这至道无难唯嫌拣择。如击石火似闪电光。擒纵杀活。得恁么自在。诸方皆谓。赵州有逸群之辩。赵州寻常示众。有此一篇云。至道无难唯嫌拣择。才有语言。是拣择。是明白。老僧不在明白裹。是汝等还护惜也无。
　　时有僧问云。既不在明白里。护惜个什么。州云。我亦不知。僧云。和尚既不知。为什么道。不在明白里。州云。问事即得。礼拜了退。后来这僧只拈他衅罅处去问他。问得也不妨奇特。争奈只是心行。若是别人奈何他不得。争奈赵州是作家。便道何不引尽这语。这僧也会转身吐气。便道某甲只念到这里。一似安排相似。赵州随声拈起便答。不须计较。古人谓之相续也大难。他辨龙蛇别休咎。还他本分作家。赵州换却这僧眼睛。不犯锋铓。不著计较。自然恰好。尔唤作有句也不得。唤作无句也不得。唤作不有不无句也不得。离四句绝百非。何故。若论此事。如击石火。似闪电光。急著眼看方见。若或拟议踌躇。不免丧身失命。雪窦颂云　踌躇(上音踌。下音除。犹豫不进也)。
　　水洒不著(说什么太深远生。有什么共语处)　　风吹不入(如虚空相似。硬剥剥地。望空启告)　　虎步龙行(他家得自在。不妨奇特)　　鬼号神泣(大众掩耳。草偃风行。阇黎莫是与他同参)　　头长三尺知是谁(怪底物。何方圣者。见么见么)　　相对无言独足立(咄。缩头去。放过一著。山魈。放过即不可。便打)
　　水洒不著。风吹不入。虎步龙行。鬼号神泣。无尔啖啄处。此四句颂赵州答话大似龙驰虎骤。这僧只得一场懡[怡-台+羅]。非但这僧。直得鬼也号神也泣。风行草偃相似。末后两句。可谓一子亲得。头长三尺知是谁。相对无言独足立。不见僧问古德。如何是佛。古德云。头长三尺颈长二寸。雪窦引用。未审诸人还识么。山僧也不识。雪窦一时脱体画却赵州。真个在里了也。诸人须子细著眼看。
　　垂示云。诸佛众生本来无异。山河自己宁有等差。为什么却浑成两边去也。若能拨转话头。坐断要津。放过即不可。若不放过。尽大地不消一捏。且作么生是拨转话头处。试举看。
　　【六○】举。云门以拄杖示众云(点化在临时。杀人刀活人剑。换却尔眼睛了也)拄杖子化为龙(何用周遮。用化作什么)吞却乾坤了也(天下衲僧性命不存。还碍著咽喉么。阇黎向什么处安身立命)山河大地甚处得来(十方无壁落。四面亦无门。东西南北四维上下。争奈这个何)。
　　只如云门道。挂杖子化为龙。吞却乾坤了也。山河大地甚处得来。若道有则瞎。若道无则死。还见云门为人处么。还我拄杖子来。如今人不会他云门独露处。却道即色明心。附物显理。且如释迦老子四十九年说法。不可不知此议论。何故。更用拈花。迦叶微笑。这老汉便搽胡道。吾有正法眼藏涅槃妙心。分付摩诃大迦叶。更何必单传心印。诸人既是祖师门下客。还明得单传底心么。胸中若有一物。山河大地。摐然现前胸中若无一物。外则了无丝毫。说什么理与智冥境与神会。何故一会一切会。一明一切明。长沙道。学道之人不识真。只为从前认识神。无量劫来生死本。痴人唤作本来人。忽若打破阴界。身心一如身外无余。犹未得一半在。说什么即色明心附物显理。古人道。一尘才起。大地全收。且道是那个一尘。若识得这一尘。便识得拄杖子。才拈起拄杖子。便见纵横妙用。恁么说话。早是葛藤了也。何况更化为龙。庆藏主云。五千四十八卷。还曾有恁么。说话么。云门每向拄杖处。拈掇全机大用。活泼泼地为人。芭蕉示众云。衲僧巴鼻。尽在拄杖头上。永嘉亦云。不是标形虚事褫。如来宝杖亲踪迹。如来昔于然灯佛时。布发掩泥。以待彼佛。然灯曰。此处当建梵刹。时有一天子。遂标一茎草云。建梵刹竟。诸人且道。这个消息。从那里得来。祖师道。棒头取证。喝下承当。且道承当个什么。忽有人问。如何是拄杖子。莫是打筋斗么。莫是抚掌一下么。总是弄精魂。且喜没交涉。雪窦颂云　褫(音驰)。
　　拄杖子吞乾坤(道什么。只用打狗)　　徒说桃花浪奔(拨开向上一窍。千圣齐立下风。也不在拏云攫雾处。说得千遍万遍。不如手脚罗笼一遍)　　烧尾者不在拏云攫雾(左之右之。老僧只管看。也只是一个干柴片)　　曝腮者何必丧胆亡魂(人人气宇如王。自是尔千里。万里。争奈悚然)　　拈了也(谢慈悲。老婆心切)　　闻不闻(不免落草。用闻作什么)　　直须洒洒落落(残羹馊饭干。坤大地甚处得来)　　休更纷纷纭纭(举令者先犯。相次到尔头上。打云放过则不可)　　七十二棒且轻恕(山僧不曾行此令。据令而行。赖值得山僧)　　一百五十难放君(正令当行。岂可只恁么了。直饶朝打三千暮打八百堪作什么)　　师蓦拈拄杖下座。大众一时走散(雪窦龙头蛇尾作什么)　　曝(音仆日干也。通作暴。又薄报切)
　　云门委曲为人。雪窦截径为人。所以拨却化为龙。不消恁么道。只是拄杖子吞乾坤。雪窦大意免人情解。更道徒说桃花浪奔。更不必化为龙也盖禹门有三级浪。每至三月。桃花浪涨。鱼能逆水。而跃过浪者即化为龙。雪窦道纵化为龙。亦是徒说。烧尾者不在拏云攫雾。鱼过禹门。自有天火烧其尾。拏云攫雾而去。雪窦意道。纵化为龙。亦不在拏云攫雾也。曝腮者何必丧胆亡魂。清凉疏序云。积行菩萨。尚乃曝腮于龙门。大意明华严境界非小德小智之所造诣。独如鱼过龙门透不过者。点额而回。困于死水沙碛中。曝其腮也。雪窦意道。既点额而回。必丧胆亡魂拈了也。闻不闻。重下注脚。一时与尔扫荡了也。诸人直须洒洒落落去。休更纷纷纭纭。尔若更纷纷纭纭。失却拄杖子了也。七十二棒且轻恕。雪窦为尔舍重从轻。古人道七十二棒。翻成一百五十。如今人错会。却只算数目。合是七十五棒。为什么。却只七十二棒殊不知。古人意在言外。所以道。此事不在言句中。免后人去穿凿。雪窦所以引用。直饶真个洒洒。落落正好与尔七十二棒。犹是轻恕直饶总。不如此一百五十难放君。一时颂了也。却更拈拄杖。重重相为虽然恁么。也无一个皮下有血。

　　佛果圜悟禅师碧岩录卷第六终

　　嵎中书隐鼎刊圜悟碧岩录。幸已讫事。四方禅友或收得祖庭事苑万善同归录及禅宗文字。世罕刊本者。幸乞见示当为绣梓。以广禅学。此亦方便接引之一端也。告毋舍玉幸甚　禀白。


　　佛果圜悟禅师碧岩录卷第七

　　垂示云。建法幢立宗旨。还他本分宗师。定龙蛇别缁素。须是作家知识。剑刃上论杀活。棒头上别机宜。则且置。且道独据寰中事一句作么生商量。试举看。
　　【六一】举。风穴垂语云(兴云致雨。也要为主为宾)若立一尘(我为法王于法自在。花簇簇锦簇簇)家国兴盛(不是他屋里事)不立一尘(扫踪灭迹。失却眼睛。和鼻孔失也)家国丧亡(一切处光明。用家国作什么。全是他家屋里事)雪窦拈拄杖云(须是壁立千仞始得。达磨来也)还有同生同死底衲僧么(还我话头来。虽然如是。要平不平之事。须于雪窦商量始得还知么。若知许尔自由自在。若不知朝打三千暮打八百)。
　　只如风穴示众云。若立一尘。家国兴盛。不立一尘。家国丧亡。且道立一尘即是。不立一尘即是。到这里。须是大用现前始得。所以道。设使言前荐得。犹是滞壳迷封。直饶句下精通。未免触途狂见。他是临济下尊宿。直下用本分草料。若立一尘。家国兴盛野老颦蹙。意在立国安邦。须藉谋臣猛将。然后麒麟出凤凰翔。乃太平之祥瑞也。他三家村里人。争知有恁么事。不立一尘。家国丧亡。风飒飒地。野老为什么。出来讴歌。只为家国丧亡。洞下谓之转变处。更无佛无众生。无是无非。无好无恶。绝音响踪迹。所以道。金屑虽贵。落眼成翳。又云。金屑眼中翳。衣珠法上尘。己灵犹不重。佛祖是何人。七穿八穴。神通妙用。不为奇特。到个里。衲被蒙头万事休。此时山僧都不会。若更说心说性。说玄说妙。都用不著。何故。他家自有神仙境。南泉示众云。黄梅七百高僧。尽是会佛法底人。不得他衣钵。唯有卢行者。不会佛法。所以得他衣钵。又云。三世诸佛不知有。狸奴白牯却知有。野老或颦蹙。或讴歌且道作么生会。且道他具什么眼却恁么。须知野老门前。别有条章。雪窦双拈了。却拈拄杖云。还有同生同死底衲僧么。当时若有个汉出来。道得一句。互为宾主。免得雪窦这老汉后面自点胸。
　　野老从教不展眉(三千里外有个人。美食不中饱人吃)　　且图家国立雄基(太平一曲大家知。要行即行要住。即住尽乾坤大地是个解脱门。尔作么生立)　　谋臣猛将今何在(有么有么。土旷人稀相逢者少。且莫点胸)　　万里清风只自知(旁若无人。教谁扫地。也是云居罗汉)
　　适来双提了也。这里却只拈一边。放一边裁长补短。舍重从轻。所以道。野老从教不展眉。我且图家国立雄基。谋臣猛将今何在。雪窦拈拄杖云。还有同生同死底衲僧么。一似道还有谋臣猛将么。一口吞却一切人了也。所以道。土旷人稀相逢者少。还有相知者么。出来一坑埋却。万里清风只自知便。是雪窦点胸处也。
　　垂示云。以无师智。发无作妙用。以无缘慈。作不请胜友。向一句下。有杀有活。于一机中。有纵有擒。且道什么人曾恁么来。试举看。
　　【六二】举。云门示众云。乾坤之内(土旷人稀。六合收不得)宇宙之间(休向鬼窟里作活计蹉过了也)中有一宝(在什么处。光生也。切忌向鬼窟里觅)秘在形山(拶点)拈灯笼向佛殿里(犹可商量)将三门来灯笼上(云门大师是即是不妨誵讹。犹较些子。若子细捡点将来。未免屎臭气)。
　　云门道。乾坤之内。宇宙之间。中有一宝。秘在形山。且道云门意在钓竿头。意在灯笼上。此乃肇法师宝藏论数句。云门拈来示众。肇公时于后秦逍遥园造论。写维摩经。方知庄老未尽其妙。肇乃礼罗什为师。又参瓦棺寺跋陀婆罗菩萨。从西天二十七祖处。传心印来。肇深造其堂奥。肇一日遭难。临刑之时。乞七日假。造宝藏论。云门便拈论中四句。示众。大意云。如何以无价之宝。隐在阴界之中。论中语言。皆与宗门说话相符合。不见镜清问曹山。清虚之理。毕竟无身时如何。山云。理即如是。事作么生。清云。如理如事。山云瞒曹山一人即得。争柰诸圣眼。何清。云若无诸圣眼。争知不恁么。山云。官不容针。私通车马。所以道。乾坤之内。宇宙之间。中有一宝。秘在形山。大意明人人具足个个圆成。云门便拈来示众。已是十分现成。不可更似座主相似。与尔注解去。他慈悲更与尔下注脚道。拈灯笼向佛殿里。将三门来灯笼上。且道云门恁么道。意作么生。不见古人云。无明实性即佛性。幻化空身即法身。又云。即凡心而见佛心。形山即是四大五蕴也。中有一宝。秘在形山。所以道。诸佛在心头。迷人向外求。内怀无价宝不识。一生休。又道。佛性堂堂显现。住相有情难见。若悟众生无我。我面何殊佛面。心是本来心。面是娘生面。劫石可移动。个中无改变。有者。只认个昭昭灵灵为宝。只是不得其用。亦不得其妙。所以动转不得。开拨不行。古人道。穷则变。变则通。拈灯笼向佛殿里。若是常情可测度得。将三门来灯笼上。还测度得么。云门与尔一时。打破情识意想得失是非了也。雪窦道。我爱韶阳新定机。一生与人抽钉拔楔。又云。曲木据位知几何。利刃剪却令人爱。他道。拈灯笼向佛殿里。这一句已截断了也。又将三门来灯笼上。若论此事。如击石火。似闪电光。云门道。汝若相当去。且觅个入路。微尘诸佛在尔脚跟下。三藏圣教。在尔舌头上。不如悟去好。和尚子莫妄想。天是天地是地。山是山水是水。僧是僧俗是俗。良久云。与我拈面前按山来看。便有僧出问云。学人见山是山水是水时如何。门云。三门为什么从这里过。恐尔死却。遂以手划一划云。识得时。是醍醐上味。若识不得。反为毒药也。所以道。了了了时无可了。玄玄玄处直须呵。雪窦又拈云。乾坤之内宇宙之间。中有一宝。秘在形山。挂在壁上。达磨九年。不敢正眼觑著。而今衲僧要见。劈脊便棒。看他本分宗师。终不将实法系缀人。玄沙云。罗笼不肯住。呼唤不回头。虽然恁么。也是灵龟曳尾。雪窦颂云。
　　看看(高著眼。用看作什么。骊龙玩珠)　　古岸何人把钓竿(孤危甚孤危。壁立甚壁立。贼过后张弓。脑后见腮。莫与往来)　　云冉冉(打断始得。百匝千重。炙脂帽子鹘臭布衫)　　水漫漫(左之右之。前遮后拥)　　明月芦花君自看(看著则瞎。若识得云门语。便见雪窦末后句)
　　若识得云门语。便见雪窦为人处。他向云门示众后面两句。便与尔下个注脚云。看看。尔便作瞠眉瞠眼会。且得没交涉。古人道。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。若只向瞠眉努眼处坐杀。岂能脱得根尘。雪窦道。看看。云门如在古岸把钓竿相似。云又冉冉。水又漫漫。明月映芦花。芦花映明月。正当恁么时。且道是何境界。若便直下见得。前后只是一句相似　瞠(抽庚切。直视也)。
　　垂示云。意路不到。正好提撕。言诠不及。宜急著眼。若也电转星飞。便可倾湫倒嶽。众中莫有辨得底么。试举看。
　　【六三】举。南泉一日东西两堂争猫儿(不是今日合闹。也一场漏逗)南泉见遂提起云。道得即不斩(正令当行。十方坐断。这老汉有定龙蛇手脚)众无对(可惜放过。一队漆桶堪作什么。杜撰禅和如麻似粟)泉斩猫儿为两段(快哉快哉。若不如此。尽是弄泥团汉。贼过后张弓。已是第二头未举起时好打)。
　　宗师家。看他一动一静。一出一入。且道意旨如何。这斩猫儿话。天下丛林。商量浩浩地。有者道。提起处便是。有底道。在斩处。且得都没交涉。他若不提起时。亦匝匝地作尽道理。殊不知。他古人。有定乾坤底眼。有定乾坤底剑。尔且道。毕竟是谁斩猫儿。只如南泉提起云。道得即不斩。当时忽有人道得。且道南泉斩不斩。所以道。正令当行十方坐断。出头天外看。谁是个中人。其实当时元不斩。此话亦不在斩与不斩处。此事轩知。如此分明。不在情尘意见上讨。若向情尘意见上讨。则辜负南泉去。但向当锋剑刃上看。是有也得无也得。不有不无也得。所以古人道。穷则变变则通。而今人不解变通。只管向语句上走。南泉恁么提起。不可教人合下得甚语。只要教人自荐。各各自用自知。若不恁么会。卒摸索不著。雪窦当头颂云。
　　两堂俱是杜禅和(亲言出亲口。一句道断。据款结案)　　拨动烟尘不柰何(看尔作什么折合。现成公案。也有些子)　　赖得南泉能举令(举拂子云。一似这个。王老师犹较些子。好个金刚王宝剑。用切泥去也)　　一刀两段任偏颇(百杂碎。忽有人按住刀。看他作什么。不可放过也。便打)　　颇(普禾切偏也音坡)
　　两堂俱是杜禅和。雪窦不向句下死。亦不认驴前马后。有拨转处。便道拨动烟尘不柰何。雪窦与南泉把手共行。一句说了也。两堂首座。没歇头处。到处只管拨动烟尘。柰何不得。赖得南泉与他断这公案。收得净尽。他争柰前不构村后不迭店。所以道。赖得南泉能举令。一刀两段任偏颇。直下一刀两段。更不管有偏颇。且道南泉据什么令。
　　【六四】举南泉复举前话。问赵州(也须是同心同意始得。同道者方知)州便脱草鞋。于头上戴出(不免拖泥带水)南泉云。子若在。恰救得猫儿(唱拍相随。知音者少。将错就错)。
　　赵州乃南泉的子。道头会尾。举著便知落处。南泉晚间复举前话问赵州。州是老作家。便脱草鞋。于头上戴出。泉云。子若在却救得猫儿。且道真个恁么不恁么。南泉云。道得即不斩。如击石火似闪电光。赵州便脱草鞋。于头上戴出。他参活句。不参死句。日日新时时新。千圣移易一丝毫不得。须是运出自己家珍。方见他全机大用。他道。我为法王于法自在。人多错会道。赵州权将草鞋。作猫儿。有者道。待他云道得即不斩。便戴草鞋出去。自是尔斩猫儿。不干我事。且得没交涉。只是弄精魂。殊不知。古人意。如天普盖。似地普擎。他父子相投。机锋相合。那个举头。他便会尾。如今学者。不识古人转处。空去意路上卜度。若要见。但去他南泉赵州转处便见好。颂云。
　　公案圆来问赵州(言犹在耳。不消更斩。丧车背后悬药袋)　　长安城里任闲游(得恁么快活。得恁么自在。信手拈来草。不可不教尔恁么去也)　　草鞋头戴无人会(也有一个半个。别是一家风。明头也合暗头也合)　　归到家山即便休(脚跟下好与三十棒。且道过在什么处。只为尔无风起浪。彼此放下只恐不恁么。恁么也太奇)　　[祝/土](侧六切塞也)　　磕(克盍切石声同音榼)
　　公案圆来问赵州。庆藏主道。如人结案相似。八棒是八棒。十三是十三。已断了也。却拈来问赵州。州是他屋里人。会南泉意旨。他是透彻底人。[祝/土]著磕著便转。具本分作家眼脑。才闻举著。剔起便行。雪窦道。长安城里任闲游。漏逗不少。古人道。长安虽乐。不是久居。又云。长安甚闹。我国晏然也。须是识机宜别休咎始得。草鞋头戴无人会。戴草鞋处。这些子。虽无许多事。所以道。唯我能知。唯我能证。方见得南泉赵州雪窦同得同用处。且道而今作么生会。归到家山即便休。什么处是家山。他若不会。必不恁么道。他既会。且道家山在什么处。便打。
　　垂示云。无相而形。充十虚而方广。无心而应。遍刹海而不烦。举一明三目机铢两。直得棒如雨点喝似雷奔。也未当得向上人行履在。且道作么生。是向上人事。试举。
　　【六五】举。外道问佛。不问有言。不问无言(虽然如是。屋里人也有些子香气。双剑倚空飞。赖是不问)世尊良久(莫谤世尊。其声如雷。坐者立者皆动他不得)外道赞叹云。世尊大慈大悲。开我迷云。令我得入(伶俐汉一拨便转。盘里明珠)外道去后阿难问佛。外道有何所证。而言得入(不妨令入疑著。也要大家知。锢鐪著生铁)佛云。如世良马见鞭影而行(且道唤什么作鞭影。打一拂子。棒头有眼明如日。要识真金火里看。拾得口吃饭)。
　　此事若在言句上。三乘十二分教。岂是无言句。或道无言便是。又何消祖师西来作什么。只如从上来。许多公案。毕竟如何见其下落。这一则公案。话会者不少。有底唤作良久。有底唤作据坐。有底唤作默然不对。且喜没交涉。几曾摸索得著来。此事其实。不在言句上。亦不离言句中。若稍有拟议。则千里万里去也。看他外道省悟后。方知亦不在此。亦不在彼。亦不在是。亦不在不是。且道是个什么。天衣怀和尚颂云。维摩不默不良久。据坐商量成过咎。吹毛匣里冷光寒。外道天魔皆拱手。百丈常和尚参法眼。眼令看此话。法眼一日问。尔看什么因缘。常云。外道问佛话。眼云。尔试举看。常拟开口。眼云。住住。尔拟向良久处会那。常于言下。忽然大悟。后示众云。百丈有三诀。吃茶珍重。歇。拟议更思量。知君犹未彻。翠岩真点胸拈云。六合九。有青黄赤白。一一交罗外道会四维陀典论。自云。我是一切智人。在处索人论议。他致问端。要坐断释迦老子舌头。世尊不费纤毫气力。他便省去。赞叹云。世尊大慈大悲。开我迷云。令我得入且道作么生。是大慈大悲处。世尊只眼通三世。外道双眸贯五天。沩山真如拈云。外道怀藏至宝。世尊亲为高提。森罗显现。万象历然。且毕竟外道悟个什么。如趁狗逼墙。至极则无路处。他须回来。便乃活鱍鱍地。若计较是非。一时放下情尽见除。自然彻底分明。外道去后。阿难问佛云。外道有何所证而言得入。佛云。如世良马见鞭影而行。后来诸方便道。又被风吹别调。中又云。龙头蛇尾。什么处是世尊鞭影。什么处是见鞭影处。雪窦云。邪正不分。过由鞭影。真如云。阿难金钟再击。四众共闻。虽然如是。大似二龙争珠。长他智者威狞。雪窦颂云。
　　机轮曾未转(在这里。果然不动一丝毫)　　转必两头走(不落有必落无。不东则西。左眼半斤右眼八两)　　明镜忽临台(还见释迦老子么。一拨便转破也破也。败也败也)　　当下分妍丑(尽大地是个解脱门。好与三十棒。还见释迦老子么)　　妍丑分兮迷云开(放一线道。许尔有个转身处。争奈只是个外道)　　慈门何处生尘埃(遍界不曾藏。退后退后。达磨来也)　　因思良马窥鞭影(我有拄杖子。不消尔与我。且道什么处是鞭影处。什么处是良马处)　　千里追风唤得回(骑佛殿出三门去也。转身即错。放过即不可。便打)　　唤得回鸣指三下(前不构村。后不迭店。拗折拄杖子。向什么处去。雪窦雷声甚大。雨点全无)
　　机轮曾未转。转必两头走。机乃千圣灵机。轮是从本已来诸人命脉。不见古人道。千圣灵机不易亲。龙生龙子莫因循。赵州夺得连城璧。秦王相如总丧身。外道却是把得住作得主。未尝动著。何故他道。不问有言。不问无言。岂不是全机处。世尊会看风使帆。应病与药。所以良久。全机提起。外道全体会去。机轮便阿辘辘地转。亦不转向有。亦不转向无。不落得失。不拘凡圣。二边一时坐断。世尊才良久。他便礼拜。如今人多落在无。不然落在有。只管在有无处。两头走。雪窦道。明镜忽临台。当下分妍丑。这个不曾动著。只消个良久。如明镜临台相似。万象不能逃其形质。外道云。世尊大慈大悲。开我迷云。令我得入。且道是什么处。是外道入处。到这里。须是个个自参自究。自悟自会始得。便于一切处。行住坐卧。不问高低。一时现成。更不移易一丝毫。才作计较。有一丝毫道理。即碍塞杀人。更无入作分也。后面。颂世尊大慈大悲。开我迷云。令我得入。当下忽然分妍丑。妍丑分兮迷云开。慈门何处生尘埃。尽大地是世尊大慈大悲门户。尔若透得。不消一捏。此亦是放开底门户。不见世尊。于三七日中。思惟如是事。我宁不说法。疾入于涅槃。因思良马窥鞭影。千里追风唤得回。追风之马。见鞭影而便过千里。教回即回。雪窦意赏他道。若得俊流。方可一拨便转。一唤便回。若唤得回。便鸣指三下。且道是点破。是撒沙。
　　垂示云。当机觌面。提陷虎之机。正按傍提。布擒贼之略。明合暗合。双放双收解弄死蛇。还他作者。
　　【六六】举。岩头问僧什么处来(未开口时纳败缺了也。穿过髑髅。要知来处也不难)僧云。西京来(果然一个小贼)头云。黄巢过后。还收得剑么(平生不曾做草贼。不惧头落。便恁么问。好大胆)僧云。收得(败也。未识转身处。茅广汉如麻似粟)岩头引颈近前云。[囗@力](也须识机宜始得。陷虎之机。是什么心行)僧云。师头落也(只见锥头利。不见凿头方。识甚好恶。著也)岩头呵呵大笑(尽天下衲僧不奈何。欺杀天下人。寻这老汉头落处不得)僧后到雪峰(依前颟顸蒙懂。这僧往往十分纳败缺去)峰问。什么处来(不可不说来处。也要勘过)僧云。岩头来(果然纳败缺)峰云。有何言句(举得不免吃棒)僧举前话(便好赶出)雪峰打三十棒赶出(虽然斩钉截铁。因甚只打三十棒。拄杖子也未到折在。且未是本分。何故朝打三千暮打八百。若不是同参。争辨端的。虽然如是。且道雪峰岩头落在什么处)。
　　大凡挑囊负钵。拨草瞻风。也须是具行脚眼始得。这僧眼似流星。也被岩头勘破了一串穿却。当时若是个汉。或杀或活。举著便用。这僧砑郎当。却道收得。似恁么行脚。阎罗老子问尔。索饭钱在。知他踏破多少草鞋。直到雪峰。当时若有些子眼筋。便解瞥地去。岂不快哉。这个因缘。有节角誵讹处。此事虽然无得失。得失甚大。虽然无拣择。到这里。却要具眼拣择。看他龙牙行脚时。致个问端。问德山。学人仗镆鎁剑。拟取师头时如何。德山引颈近前云。[囗@力]。龙牙云。师头落也。山便归方丈。牙后举似洞山。洞山云。德山当时道什么。牙云。他无语。洞山云。他无语则且置。借我德山落底头来看。牙于言下大悟。遂焚香遥望德山礼拜忏悔。有僧传到德山处。德山云。洞山老汉。不识好恶。这汉死来多少时也。救得有什么用处。这个公案。与龙牙底一般。德山归方丈。则暗中最妙。岩头大笑。他笑中有毒。若有人辨得。天下横行。这僧当时若辨得出。千古之下。免得检责。于岩头门下。已是一场蹉过。看他雪峰老人是同参。便知落处。也不与他说破。只打三十棒赶出院。可以光前绝后。这个是拈作家衲僧鼻孔。为人底手段。更不与他如之若何。教他自悟去。本分宗师为人。有时笼罩。不教伊出头。有时放令死郎当地。却须有出身处。大小大岩头雪峰倒被个吃饭禅和勘破。只如岩头道。黄巢过后还收得剑么。诸人且道。这里合下得什么语。免得他笑。又免得雪峰行棒赶出。这里誵讹。若不曾亲证亲悟。纵使口头快利。至究竟透脱生死不得。山僧寻常教人觑这机关转处。若拟议则远之远矣。不见投子问盐平僧云。黄巢过后。收得剑么。僧以手指地。投子云。三十年弄马骑。今日却被驴子扑。看这僧。也不妨是个作家。也不道收得。也不道收不得。与西京僧。如隔海在。真如拈云。他古人。一个做头。一个做尾定也。雪窦颂云。
　　黄巢过后曾收剑(孟八郎汉有什么用处。只是锡刀子一口)　　大笑还应作者知(一子亲得。能有机个。不是渠侬争得自由)　　三十山藤且轻恕(同条生同条死。朝三千暮八百。东家人死西家人助哀。却与救得活)　　得便宜是落便宜(据款结案。悔不慎当初。也有些子)
　　黄巢过后曾收剑。大笑还应作者知。雪窦便颂这僧与岩头大笑处。这个些子。天下人摸索不著。且道他笑个什么。须是作家方知。这笑中有权有实。有照有用。有杀有活。三十山藤且轻恕。颂这僧后到雪峰面前。这僧依旧莽卤。峰便据令而行。打三十棒赶出。且道为什么却如此。尔要尽情会这话么。得便宜是落便宜。
　　【六七】举。梁武帝请傅大士讲金刚经(达磨兄弟来也。鱼行酒肆即不无。衲僧门下即不可。这老汉老老大大作这般去就)大士便于座上。挥案一下。便下座(直得火星迸散。似则似是则未是。不烦打葛藤)武帝愕然(两回三度被人瞒。也教他摸索不著)志公问。陛下还会么(党理不党情。盵膊不向外。也好与三十棒)帝云。不会(可惜许)志公云。大士讲经竟(也须逐出国始得。当时和志公。一时与赶出国。始是作家。两个汉同坑无异土)。
　　梁高祖武帝。萧氏。讳衍。字叔达。立功业。以至受齐禅。即位后。别注五经讲议。奉黄老甚笃。而性至孝。一日思得出世之法。以报劬劳。于是舍道事佛。乃受菩萨戒。于娄约法师处。披佛袈裟。自讲放光般若经。以报父母。时志公大士。以显异惑众。系于狱中。志公乃分身。游化城邑。帝一日知之。感悟极推重之。志公数行遮护。隐显逮不可测。时婺州有大士者。居云黄山。手栽二树。谓之双林。自称当来善慧大士。一日修书。命弟子。上表闻于帝。时朝廷以其无君臣之礼不受。傅大士将入金陵城中卖鱼。时武帝或请志公讲金刚经。志公曰。贫道不能讲。市中有傅大士者。能讲此经。帝下诏召之入禁中。傅大士既至。于讲座上。挥案一下。便下座。当时便与推转。免见一场狼籍。却被志公云陛下还会么。帝云。不会。志公云。大士讲经竟也。是一人作头。一人作尾。志公恁么道。还梦见傅大士么。一等是弄精魂。这个就中奇特。虽是死蛇。解弄也活。既是讲经为甚。却不大分为二。一如寻常座主道。金刚之体坚固。物物不能坏。利用故能摧万物。如此讲说。方唤作讲经。虽然如是。诸人殊不知。傅大士只拈向上关捩子。略露锋铓。教人知落处。直截与尔。壁立万仞。恰好被志公不识好恶。却云大士讲经竟。正是好心不得好报。如美酒一盏。却被志公以水搀过。如一釜羹。被志公将一颗鼠粪污了。且道既不是讲经。毕竟唤作什么。颂云。
　　不向双林寄此身(只为他把不住。囊里岂可藏锥)　　却于梁土惹埃尘(若不入草。争见端的。不风流处也风流)　　当时不得志公老(作贼不须本。有牵伴底癞儿)　　也是栖栖去国人(正好一状领过。便打)
　　不向双林寄此身。却于梁土惹埃尘。傅大士与没板齿老汉。一般相逢。达磨初到金陵。见武帝。帝问。如何是圣谛第一义。磨云。廓然无圣。帝云。对朕者谁。磨云。不识。帝不契。遂渡江至魏。武帝举问志公。公云。陛下还识此人否。帝云。不识。志公云。此是观音大士。传佛心印。帝悔。遂遣使去取。志公云。莫道陛下。发使去取。合国人去。他亦不回。所以雪窦道。当时不得志公老。也是栖栖去国人。当时若不是志公。为傅大士出气。也须是赶出国去。志公既饶舌。武帝却被他热瞒一上。雪窦大意道。不须他来梁士。讲经挥案。所以道。何不向双林寄此身。吃粥吃饭。随分过时。却来梁士。恁么指注挥案一下。便下座。便是他惹埃尘处。既是要殊胜。则目视云霄。上不见有佛。下不见有众生。若论出世边事。不免灰头土面。将无作有。将有作无。将是作非。将粗作细。鱼行酒肆。横拈倒用。教一切人明此个事。若不恁么放行。直到弥勒下生。也无一个半个。傅大士既是拖泥带水。赖是有知音。若不得志公老。几乎赶出国了。且道即今在什么处。
　　垂示云。掀天关翻地轴。擒虎兕辨龙蛇。须是个活鱍鱍汉。始得句句相投机机相应。且从上来什么人合恁么。请举看。
　　【六八】举。仰山问三圣。汝名什么(名实相夺。勾贼破家)圣云。惠寂(坐断舌头。搀旗夺鼓)仰山云。惠寂是我(各自守封疆)圣云。我名惠然(闹市里夺。去彼此却守本分)仰山呵呵大笑(可谓是个时节。锦上铺花。天下人不知落处。何故土广人。稀相逢者少。一似岩头笑。又非岩头笑。一等是笑。为什么却作两段。具眼者始定当看)。
　　三圣是临济下尊宿。少具出群作略。有大机有大用。在众中。昂昂藏藏。名闻诸方。后辞临济。遍游淮海。到处丛林。皆以高宾待之。自向北至南方。先造雪峰便问。透网金鳞。未审以何为食。峰云。待汝出网来。即向汝道。圣云。一千五百人善知识。话头也不识。峰云。老僧住持事繁。峰往寺庄。路逢猕猴。乃云。这猕猴各各佩一面古镜。圣云。历劫无名。何以彰为古镜。峰云。瑕生也。圣云。一千五百人善知识。话头也不识。峰云。罪过。老僧住持事繁。后至仰山。山极爱其俊利。待之于明窗下。一日有官人来参仰山。山问。官居何位。云推官。山竖起拂子云。还推得这个么。官人无语。众人下语。俱不契仰山意。时三圣病在延寿堂。仰山令侍者持此语问之。圣云。和尚有事也。再令侍者问未审有什么事。圣云。再犯不容。仰山深肯之。百丈当时。以禅板蒲团付黄檗。拄杖拂子付沩山。沩山后付仰山。仰山既大肯三圣。圣一日辞去。仰山以拄杖拂子付三圣。圣云。某甲已有师。仰山诘其由。乃临济的子也。只如仰山问三圣。汝名什么。他不可不知其名。何故更恁么问。所以作家。要验人得知子细。只似等闲。问云。汝名什么。更道无计较。何故三圣不云惠然。却道惠寂。看他具眼汉。自然不同。三圣恁么。又不是颠。一向搀旗夺鼓。意在仰山语外。此语不堕常情。难为摸索。这般汉手段。却活得人。所以道。他参活句。不参死句。若顺常情。则歇人不得。看他古人念道如此。用尽精神。始能大悟。既悟了用时还同未悟时人相似。随分一言半句。不得落常情。三圣知他仰山落处。便向他道。我名惠寂。仰山要收三圣。三圣倒收仰山。仰山只得就身打劫道。惠寂是我。是放行处。三圣云。我名惠然。亦是放行。所以雪窦后面颂云。双收双放若为宗。只一句内一时颂了。仰山呵呵大笑。也有权有实。也有照有用。为他八面玲珑。所以用处得大自在。这个笑与岩头笑不同。岩头笑有毒药。这个笑。千古万古。清风凛凛地。雪窦颂云。
　　双收双放若为宗(知他有几人。八面玲珑。将谓真个有恁么事)　　骑虎由来要绝功(若不是顶门上有眼肘臂下有符。争得到这里。骑则不妨。只恐尔下不得。不是恁么人。争明恁么事)　　笑罢不知何处去(尽四百军州觅恁么人。也难得。言犹在耳。千古万古有清风)　　只应千古动悲风(如今在什么处。咄。既是大笑。为什么却动悲风。大地黑漫漫)
　　双收双放若为宗。放行互为宾主。仰山云。汝名什么。圣云。我名惠寂是双放。仰山云。惠寂是我。圣云。我名惠然是双收。其实是互换之机。收则大家收。放则大家放。雪窦一时颂尽了也。他意道。若不放收。若不互换。尔是尔我是我。都来只四个字。因甚却于里头。出没卷舒。古人道。尔若立我便坐。尔若坐我便立。若也同坐同立。二俱瞎汉。此是双收双放。可以为宗要。骑虎由来要绝功。有如此之高风最上之机要。要骑便骑。要下便下。据虎头亦得。收虎尾亦得。三圣仰山。二俱有此之风。笑罢不知何处去。且道他笑个什么。直得清风凛凛为什么。末后却道。只应千古动悲风。也是死而不吊。一时与尔注解了也。争柰天下人啖啄不入。不知落处。纵是山僧。也不知落处。诸人还知么。
　　垂示云。无啖啄处。祖师心印。状似铁牛之机。透荆棘林。衲僧家。如红炉上一点雪。平地上七穿八穴则且止。不落寅缘。又作么生。试举看。
　　【六九】举。南泉归宗麻谷。同去礼拜忠国师。至中路(三人同行必有我师。有什么奇特。也要辨端的)南泉于地上。画一圆相云。道得即去(无风起浪。也要人知。掷却陆沉船。若不验过。争辨端的)归宗于圆相中坐(一人打锣。同道方知)麻谷便作女人拜(一人打鼓。三个也得)泉云。恁么则不去也(半路抽身是好人。好一场曲调作家作家)归宗云。是什么心行(赖得识破。当时好与一掌。孟八郎汉)。
  </div>
  <div class="pagination">
   <a href="佛果圜悟禅师碧岩录_page3.html">
    上一页
   </a>
   <a href="佛果圜悟禅师碧岩录.html">
    1
   </a>
   <a href="佛果圜悟禅师碧岩录_page2.html">
    2
   </a>
   <a href="佛果圜悟禅师碧岩录_page3.html">
    3
   </a>
   <span class="current-page">
    4
   </span>
   <a href="佛果圜悟禅师碧岩录_page5.html">
    5
   </a>
   <a href="佛果圜悟禅师碧岩录_page6.html">
    6
   </a>
   <a href="佛果圜悟禅师碧岩录_page7.html">
    7
   </a>
   <a href="佛果圜悟禅师碧岩录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
