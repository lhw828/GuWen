<!DOCTYPE html>
<html>
<head>
    <meta charset="UTF-8">
    <title>净土五会念佛略法事仪赞 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>净土五会念佛略法事仪赞 - 第 1 页/共 11 页</h1>
    <div class="content">  净土五会念佛略法事仪赞
　　唐 法照述




　　净土五会念佛略法事仪赞一卷(并序)

　　　　南岳沙门法照于上都章敬寺净土院述
　　夫如来设教广略。随根终归乎实相。得真无生者。孰能与于此哉。然念佛三昧是真无上深妙禅门矣。以弥陀法王四十八愿名号。为佛事。愿力度众生。所以五会声流于常宫。净教普沾于沙界。故华严经云。三贤乃至一切诸佛无上菩提。皆不离念佛念法念僧而生。故法华维摩等经。有以音声语言而作佛事。又声名句文为诸教体。岂同今之学者紫金之容。都拨为有相。髻珠之教悬指为文字。语无色则舍于真色。论无声乃厌于梵声。生号无为。行称失道。即颠坠邪山良可悲矣。今则不然。且金刚般若云。六度万行一切善法无非佛因。此是释迦三世诸佛诚谛真言。足以为信敬。可依行。今依大无量寿经。五会念佛。若广作法事。具在五会法事仪三卷。启赞弥陀观经广说由序。问答释疑并在彼文。亦须具写寻读流传后世。若略作法事。即依此文。凡作法事人。若道若俗。多即六七人少即三五人。拣取好声解者。总须威仪齐整端坐合掌专心观佛。齐声齐和切。不得笑左右顾视。起真实悲济之心。勿为名利。众诠一人为座主。稽请庄严经赞法事。须知次第。一人副座。知香火打磬同声唱赞。专知捡挍。先须焚香声磬召请圣众。当座人念佛一声白众云。敬白道场众等。总须发至诚心端坐合掌。观想阿弥陀佛一切贤圣如对目前。若能如是用心即贤圣降临。龙天护念。听闻经赞法事。令众等即于言下。灭无量罪获无量福。心开意解速证甚深念佛三昧。得无生忍获大总持。具六波罗蜜神通自在。言讫即打磬。一下作梵了。念阿弥陀佛观音势至地藏菩萨。各三五十声。然后至心稽请。次庄严了依前念佛。即须观其道场徒众多少。或昼或夜或广或略。有道场请主。为何善事。切须知。时别为庄严。广与念诵。坐道场时。或有两坐三坐乃至多坐。其弥陀观经。一坐一启。散华乐及诸赞文总须暗诵。周而复始。经赞必须精熟不得临时把本。唯五会妙音一坐独作不得声。若准一坐。启经法事即广略看时。其诸依次诵之。散华乐为首。其散华乐一坐一。诸宝鸟相好。维摩五会。大小般若。般舟涅槃等赞。一坐两句为声打磬。净土乐六根赞。西方乐。出家乐礼赞等。并四句为准。道场乐一句而已。从弥陀观维经已后诸赞。皆须第三会念佛和之。诵诸赞了欲散。即诵道场乐。音即高声。须第三会念阿弥陀佛三百余声。最后唱西方礼赞天台智者回向发愿文。取散。智者必须深厌生死。正念思惟念佛三昧。普为法界六道怨亲。愿同生极乐速成无上菩提。专心学取五会真声。传于未来广度群品。若不师学滥授与人。转误后学失其宗旨。即却招其咎无利福田。普劝现在及以未来道俗。广作五会真声。念佛三昧理事双修。相无相念。即与中道实相正观相应。
　　问曰。五会念佛有何利益。复何所表。答曰。即于此生。为能离五浊烦恼。除五苦断五盖。截五趣净五眼。具五根成五力。得菩提具五解脱。速能成就五分法身。五会念佛功力如斯。最胜无比。尽此一形。顿舍最后凡夫之身。生极乐国入菩萨圣位。得不退转疾至菩提。实为佛任此事终不虚也。

　　云何梵

　　云何得长寿　　金刚不坏身
　　复以何因缘　　得大坚固力
　　云何于此经　　究竟到彼岸
　　愿佛开微密　　广为众生说

　　赞请文(依各一请一别礼)

　　南无一心奉请本师释迦牟尼佛
　　南无一心奉请十方三世诸佛
　　南无一心奉请阿弥陀佛
　　南无一心奉请观世音菩萨
　　南无一心奉请大势至菩萨
　　南无一心奉请十方诸大菩萨摩诃萨
　　南无一心奉请十方声闻缘觉一切贤圣僧

　　庄严文

　　粤大哉。至理真法一如。化物利人弘誓各别。故我释迦应生于浊世。阿弥陀出现于净土。方净秽两殊。利益齐一。若易修易证。真唯净土教门。然彼西方殊妙难比。其国土也。严以百宝莲敷九品以收人。其名号也。能荡千殃音开五会而摄物。故使称其名者。则十方诸佛常护其人。愿生其国者。则异华五云争捧其座。是知。弥陀悲愿不可思议。实谓。启三界之横门。截四生之直路。故得恒沙诸佛舒舌证明。劝念弥陀令生佛国。若不以斯净教所在佛宣。则何以能令未闻者闻未见者见。今之念佛意在兹焉。惟愿释梵护世卫国卫人。八部天龙调风调雨。伏愿皇帝轮宝飞来。韬戈偃钾。舜泽遐沾于万国。尧风远备于八荒。太子声飞洊雷。诸王志坚盘石。公主银楼耀彩。卿相永镇台衡无戎。节越长光。尧天永佐郎官侍御。云飞省阁星映天台。大将高斑。荣耀日新。台逾百胜长官。马分驼色衣含绣文。亟薄慰等佐理分忧。清声远振。禅和尚定水澄净。禅河厕清慈风莫收。慧日长挂。法和尚道山弥峻。慧海逾深久。住人天。常为舟楫。律和尚戒珠常净。无惭照乘之理。定沼恒清。岂谢沧浪之绿。当寺三纲。照彰梵字。宿睦乘门徒众。禀其清风。寺舍和于水乳。诸阇梨等三学圆明。慧灯长映。愿弘斯教同往净土。尼众等戒月常明。凝神入定。恒春道树。永秀觉华。诸公等福霈山岳。寿齐椿鹤。夫人娘子玉质长春。千秋不易。清信士女等恒沙业。累闻佛名。以冰消。无量福田。随念佛而增长。观业成就三昧现前。若坐若行常见诸佛。然愿佛日高悬。法轮大阐。幽涂息苦。錍丘心宁。希望者何愿不从。所念者应时咸遂。有情有识同超有漏之因。此界他方咸愿。同生安乐。阿弥陀佛福海无边。大众虔诚。普为念阿弥陀佛。

　　散华乐文(依大般若经散华品)

　　散华乐散华乐　奉请释迦如来入道场　散华乐　散华乐散华乐　奉请十方如来入道场　散华乐　散华乐散华乐　奉请弥陀如来入道场　散华乐　散华乐散华乐　奉请观音势至诸大菩萨　入道场　散华乐　道场庄严极清净　散华乐　天上人间无比量　散华乐

　　五会念佛(梁汉沙门法照。大历元年夏四月中起。自南岳弥陀台般舟道场。依无量寿经作)

　　问曰。五会念佛出在何文。答曰。大无量寿经云。或有宝树。车渠为本。紫金为茎。白银为枝。琉璃为条。水精为叶。珊瑚为华。玛瑙为实。行行相值。茎茎相望。枝枝相准。叶叶相向。华华相顺。实实相当。荣色光耀不可胜视。清风时发出五会音声。微妙宫商自然相和。皆悉念佛念法念僧。其闻音者得深法忍。住不退转至成佛道。
　　又释五会念佛。五者会是数。会者集会。彼五种音声。从缓至急。唯念佛法僧。更无杂念。念则无念。佛不二门也。声则无常。第一义也。故终日念佛。恒顺于真性。终日愿生。常使于妙理。发心有如此者。必降天魔击法鼓。六种震动四花繁雨。金刚宝座正觉可期也。故观经曰。若念佛者。当知。此人中分陀利花。名为希有。观世音大势至。为其胜友。当坐道场生诸佛家。是以如来常于三昧海中。举网绵乎。谓父王曰。王今坐禅。但当念佛。岂同离念求乎无念。离生求于无生。离相好求乎法身。离文字求乎解脱。夫如是者则住于断灭见。谤佛毁经。成柜法业。坠无间矣。
　　凡在修道可不慎毁。可不敬欺。又观佛三昧海经云。此观佛三昧。是破戒者护。失道者依。烦恼贼中大勇猛将。首楞严王百千三昧所出生处。亦名诸三昧母。亦名诸三昧王。亦名诸佛共所印可定。亦名如来禅。非二乘外道等禅。信可知矣。此五会念佛声。势点大尽。长者即是缓念。点小渐短者。即是渐急念。须会此意。
　　第一会平声缓念　南无阿弥陀佛。
　　第二会平上声缓念　南无阿弥陀佛。
　　第三会非缓非急念　南无阿弥陀佛。
　　第四会渐急念　南无阿弥陀佛。
　　第五会四字转急念　阿弥陀佛。
　　五会念佛竟即诵宝鸟诸杂赞。

　　宝鸟赞(依阿弥陀经)

　　极乐庄严间杂宝(弥陀佛)　　实是希奇闻未闻(弥陀佛弥陀佛)
　　宝鸟临空赞佛会(弥陀佛)　　哀婉雅亮发人心(弥陀佛弥陀佛)
　　昼夜连声无有息(弥陀佛)　　文文句句理相同(弥陀佛弥陀佛)
　　或说五根七觉分(弥陀佛)　　或说八圣慈悲门(弥陀佛弥陀佛)
　　或说他方离恶道(弥陀佛)　　或说地狱封人天(弥陀佛弥陀佛)
　　或说散善波罗蜜(弥陀佛)　　或说定慧入深禅(弥陀佛弥陀佛)
　　或说长时修苦行(弥陀佛)　　或说无上菩提因(弥陀佛弥陀佛)
　　菩萨声闻闻此法(弥陀佛)　　处处分身转法轮(弥陀佛弥陀佛)
　　愿此法轮相续转(弥陀佛)　　道场众等益长年(弥陀佛弥陀佛)
　　众等回心生净土(弥陀佛)　　手执香花往西方(弥陀佛弥陀佛)

　　维摩赞(依维摩经)

　　佛国清净从心现(难思议)　　种种庄严心裹生(难思议维摩诘)
　　足指按地三千界(难思议)　　虚空性海坐花台(难思议维摩诘)
　　毗耶离城方丈室(难思议)　　有一居士号维摩(难思议维摩诘)
　　托病现身而有疾(难思议)　　国主王子悉来遇(难思议维摩诘)
　　无量声闻菩萨众(难思议)　　欲遣问病不堪任(难思议维摩诘)
　　唯有文殊入征问(难思议)　　居士所疾是何因(难思议维摩诘)
　　答曰病从痴爱起(难思议)　　我病非有亦非无(难思议维摩诘)
　　广说身是无常法(难思议)　　阴界诸入合成身(难思议维摩诘)
　　菩萨毛端容大海(难思议)　　芥子之内纳须弥(难思议维摩诘)
　　手掷世界他方外(难思议)　　室中天女悟无生(难思议维摩诘)

　　相好赞(依相好经)

　　世尊往昔尘沙劫(弥陀佛)　　苦行勤修相好身(弥陀佛弥陀佛)
　　今已得成无见顶(弥陀佛)　　复生绀发旋螺文(弥陀佛弥陀佛)
　　眉间毫相颇梨色(弥陀佛)　　右旋宛转琉璃筒(弥陀佛弥陀佛)
　　齿如珂佩皆齐密(弥陀佛)　　舌相长舒覆面门(弥陀佛弥陀佛)
　　佛心红莲金色坐(弥陀佛)　　清净皎洁日光分(弥陀佛弥陀佛)

　　五会赞(依无量寿经)

　　　　释法照
　　第一会时平声入(弥陀佛)　　第二极妙演清音(弥陀佛弥陀佛)
　　第三盘旋如奏乐(弥陀佛)　　第四要期用力吟(弥陀佛弥陀佛)
　　第五高声唯速念(弥陀佛)　　闻此五会悟无生(弥陀佛弥陀佛)
　　一到西方受快乐(弥陀佛)　　永不轮回入苦坑(弥陀佛弥陀佛)
　　发心念佛事须坚(弥陀佛)　　临终决定上金船(弥陀佛弥陀佛)
　　回愿众生皆得往(弥陀佛)　　直向西方坐宝莲(弥陀佛弥陀佛)
　　西方世界实为精(弥陀佛)　　彼土众生不可轻(弥陀佛弥陀佛)
　　衣裓持花供养佛(弥陀佛)　　还来本国饭经行(弥陀佛弥陀佛)
　　发心念佛度群生(弥陀佛)　　愿此五会广流行(弥陀佛弥陀佛)
　　六道三涂皆摄取(弥陀佛)　　莲花会裹著真名(弥陀佛弥陀佛)

　　净土乐赞(依称赞净土经)

　　　　释法照
</div>
    <div class="pagination">
<span class="current-page">1</span><a href="净土五会念佛略法事仪赞_page2.html">2</a><a href="净土五会念佛略法事仪赞_page3.html">3</a><a href="净土五会念佛略法事仪赞_page4.html">4</a><a href="净土五会念佛略法事仪赞_page5.html">5</a><a href="净土五会念佛略法事仪赞_page6.html">6</a><span>...</span><a href="净土五会念佛略法事仪赞_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
