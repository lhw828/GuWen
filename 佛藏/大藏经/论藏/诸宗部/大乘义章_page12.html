<!DOCTYPE html>
<html>
 <head>
  <meta charset="utf-8"/>
  <title>
   大乘义章 - 第 12 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘义章 - 第 12 页/共 22 页
  </h1>
  <div class="content">
   第五门中约对人依辨明可依不可依义。人依有四。如上所说人法相从二俱可依。人即法故。依法之者亦必依人。故涅槃云。如上四人应当依止。法即人故。依人之者亦必依法。人法别分互有可依不可依义。有肉眼者人为可依。法不可依。人能教诲乐道善恶故人可依。法相难辨。故法叵依。故涅槃云。我为肉眼诸众生等说人四依。终不为于有慧眼者。有慧眼者法为可依。人不可依。以有慧眼正见法故。法亲成行故。法可依。人是疏远不亲成行。故人叵依。法四依义辨之略尔。

　　四圣种义两门分别(辨相一　就人分别二)

　　第一辨相。四圣种者亦名四依。乞食等法能生圣道。与圣为种故名圣种。起行所凭故复名依。依别不同。一门说四。四名是何。一尽形乞食。二尽形寿著粪扫衣。三尽形寿树下常坐。四有病服陈弃药。为破比丘四种恶欲故说此四。一破比丘为食恶欲受乞食。二破比丘衣服恶欲受粪扫衣。三破比丘房舍卧具恶欲受树下坐。四破比丘汤药恶欲受陈弃药。初乞食中三门分别。一明乞仪。二明所为。三明食法。言乞仪者有十三种。一住正形乞。不自妄禅得上人法而行乞食。二正威仪乞。执持应器进止安祥被服齐整而行乞食。如戒经说。三住正命乞。终不谄曲执持威仪不现异相。不禅己善而行乞食。如是一切。四住正见乞。不取乞食以为真道。著取乞食为真道者是戒取摄。五依法乞。非法饮食生罪过者终不乞求。六依时乞。要在中前不得余时。故毗尼中迦留陀夷夜行乞食生世讥嫌。如来制之。七依处乞。若有学处僧先为作学家羯磨。又有恶人僧先为作覆钵羯磨。不得从乞。八依次乞。亦名等乞。不简贫富次第等乞。除有命难梵行难处。又观他人因己乞食而生罪过终不从乞。九离贪心乞。于所乞求不念美饎。及时早得。又于所乞受求以限不得过分。十离取著乞。如维摩说。于乞食时见色如盲。闻声如响。臭香如风。于所食味心无分别。受触如证。知法如幻。十一离嗔恼乞。如地持说。若得粗涩留难不时。或加打骂不生嗔恼。方于破所起怜愍心。十二不粗矿乞。软言乞食终不粗矿。亦不强乞。十三离慢心乞。于乞食时若见贫贱不起轻想。又亦不时乞食生慢。故遗教云。当自摩头。已舍饰好著坏色衣。执持应器以乞自活。自见如是。若起憍慢当自灭之。增长憍慢尚非世俗白衣所宜。何况出家入道之人为解脱故自降其身而行乞也。此十三中初四一分住四正乞。次四一分住依义乞。后五一分舍烦恼乞。乞仪如是。次明所为。所为有二。一为自己资身行道。二为众生令施得福。凡夫乞食但为自己设有为他少不足言。声闻缘觉多为自己少为他人。菩萨人中有始行者多为自身少为他人。次行之者多为他人少为自身。上行之流唯为众生。法身菩萨无所假故。佛亦如是。然佛为他有二十事。如转女身经说。一为示现相好之身令物睹见发菩提心。二令众生睹见佛身。盲者见色。聋者闻声。哑者能言。如是一切。三乞食故现受诸天龙鬼神等所奉供养。令人睹见发菩提心。四舍尊位出家乞食息物慢高发菩提心。五令大德诸天人等见佛慈心愍物乞食学佛为之。六有众生欲见如来以懈怠故不能往见佛。知其心现行乞食令彼睹见。七令众生见佛闻法远离愚痴渐增出世涅槃之因。八有众生系闭牢狱。或受楚毒。因见佛故即得解脱发菩提心。故行乞食。九有女人欲供养佛。而为父母亲戚所护不能奉献。佛为受之故行乞食。十如来钵四王所奉佛持乞食。若有众生欲少布施少物即满。欲多施者多物不满。欲休乃满令人睹见发菩提心。故行乞食。十一如来钵中所成之食施一切僧终无增减。令人睹见发菩提心。十二如来钵中成百千种食味。味味各别不相和杂犹如别器。令人睹见发菩提心。十三佛身一合之体。其内不空如实金刚。无生熟藏大小便利。虽现有食而无入者。令释梵等睹见发心。十四有人施佛。若多若少若粗若妙福皆无尽乃至涅槃。佛为是故现行乞食。十五如来常定现行乞食。令人睹见发菩提心。十六如来若常不行乞食有人学之。便常饥饿羸疲无力不能修得过人智慧。故行乞食。十七如来善摄四圣种。故现行乞食。十八佛若不乞未来不信诸长者等见比丘乞便作是言。汝家世尊不行乞食。汝何故乞。为破是言故行乞食。十九有诸豪贵随佛出家耻于乞食。故佛行乞食。令彼学之不生羞耻。二十如来为度根熟众生处处随逐。故行乞食。所为如是。次辨食法。随所乞得于自所食三分留一。所余著净处施与众生。随所欲食上奉诸佛次献贤圣下施众生。然后食之。故维摩言。供养一切及众贤圣然后可食。然于所食当坏贪想。如药涂疮饥世食子。不生味著复应生厌。为是食故多致苦恼。愿得法身维此食过食已念道报施主恩。食法如是。粪扫衣者。外国法。死人之衣火烧鼠啮如是等衣弃之巷野。事同粪扫名粪扫衣。问曰。何故饮食须乞。衣受粪扫。释言。饮食乞求易得无妨修道。故行乞食。衣乞难得惧妨修道。是以不乞。又外国法粪扫之衣求觅易得无妨修道。故受粪扫。食不如是。是以须乞。树下坐者。树能阴覆。事同半舍不须造作。省事修道是以依之。陈弃药者。所谓大便除病易得无妨修道。故病服之。辨相如是(此一门竟)。
　　次就人论。此四乃是出家人中上行所依。在家积聚不行此法。出家人中义别有三。一简小异大。此中唯是凡夫二乘之所依凭非佛菩萨。何故如是。凡夫二乘心行微劣依仗此四方能离过。诸佛菩萨知法如幻常处五欲而能不染不假如此。故转女身经云。如贫人病服苦涩等贱价之药得差病苦。声闻如是。行四圣种头陀之法方能离过。如帝王病服上味药仗药适心所患得除。菩萨如是。虽在五欲以其种种巧方便行得无众患不假四依。二简因异果。此四唯是凡夫二乘菩萨所行。出家菩萨亦依此四离诸过故。故地经中宣说。菩萨修习少欲头陀等也。以此四法名圣种故。局唯在因。诸佛如来圣果已满不假此四。三就实通论从凡至佛皆行此四。故转女身经云。如来善摄四圣种矣。四圣种义略之云尔。

　　四亲近行义

　　四亲行者如涅槃说。盖乃验人简友行也。附人捡练名亲近行。近行不同略有四种。一者共住。二者久处。三者智慧。四者观察。四中前二验其身行。后二验心。身心之中各有难知易觉之别。故有四种。故经说言。如奄罗果生熟难分。人亦如是。善恶难别。或善外相内无诚实。或内贤良外现粗鄙。或俱相禅。如是等人远瞩难明。近鉴易晓。故须亲近验之得失。验法云何。有人意欲访德凭友。乍闻他人有善可依未可专信。直须共住捡其虚实。若易别者共住即知。若难识者加以久处乃知美恶。此前验身。内心善恶难以自睹。须以智慧观察验之。心虽难晓准言度意事亦可知。唯依如来三藏教法验言取意名为智慧。言扶行者此验即足言乖行者加以观察。不依圣教。直以道理测其得失名为观察。四亲之义略辨如是。

　　转业四行义

　　转业四行如涅槃说。何等为四。所谓修习身戒心慧。于中差别乃有八门。一一门中皆初辨过。后翻显德。第一门中不摄五情名不修身。不能受持七支净戒名不修戒。不善调心名不修心。不修圣行名不修慧。观谛圣慧名为圣行。翻此名修身戒心慧第二门中。不能具足清净戒体名不修身。受畜八种不净之物名不修戒。不能修习止举舍相名不修心。不修梵行名不修慧。四无量心名为梵行。不知修此名不修慧。又大无量用慧为体。故不修彼名不修慧。翻此名修身戒心慧。第三门中。不能观身身相身数。不能观色色相色数。非身色中生身色想贪著不舍名不修身。身根名身。长短大小好恶等根名为身相。眼耳鼻等名为身数。如想受等名为心数。色尘名色。方圆大小好恶等相名为色相。香味触等名为色数。如是一切。受持下戒边戒自戒名不修戒。受持声闻凡夫之戒名为下戒。苦身求度名为边戒。自为舍他名为自戒。若心散乱不守自境名不修心。自境界者谓四念处。他境界者谓五欲也。于恶业中不善护心名不修慧。翻此名修身戒心慧第四门中。不能观身无常灭坏。爱著不舍名不修身。此名无檀。不具尸罗名不修戒。不具禅那名不修心。不具般若名不修慧。翻此名修身戒心慧。第五门中。著我我所谓身常恒名不修身。著我我所是其身见。谓身常恒是其边见。作十恶业名不修戒。于十恶中不能修心名不修心。不能分别善恶等法名不修慧。翻此名修身戒心慧。第六门中。不断我见名不修身。不断戒取名不修戒。不断贪嗔名不修心。不断愚痴名不修慧。翻此名修身戒心慧。第七门中。不能观身犹如怨贼常须将护。不护害人名不修身。不能观戒是善梯撜根本道首名不修戒。不能观心轻躁动转难捉难调一切恶本名不修心。不观智慧有大势力名不修慧。翻此名修身戒心慧。第八门中。妄想分别一切身相名不修身。分别戒相名不修戒。分别心相名不修心。分别慧相名不修慧。翻此名修身戒心慧。于此诸行善修习者转重令轻。不善修者转轻令重。转业之行略辨如是。

　　四修定义

　　四修定义如成实论四修定品具广分别。四名是何。一现法乐。二为知见。三为慧分别。四为漏尽。现法乐者。依如毗昙初禅善法名现法乐。以初禅中创背欲乐故偏说为现法乐矣。成实法中二禅已上乃至非想名现法乐。以初禅中有其觉观散动心故不说现乐。问曰。二禅亦有喜动。何故说之。论言。一禅先灭觉观。摄心深故所以说矣。若依地持一切禅定通名现乐。问曰。亦有后世之乐。何故偏说现法乐乎成实释言。以近故说现乐。在近易知见故偏说之。又为破现五欲乐故说现法乐。又佛不赞后身乐故偏说现乐。又复世人谓。出家者现无乐。故佛说现乐。问曰。四修皆是现乐。何故偏说初为现乐。为别四门就初言耳。为知见者。依如毗昙观生死慧名为知见。成实法中修八除入十一切入等名之为知。五神通等说以为见。推求成故。慧分别者。依如毗昙得闻思修名慧分别。成实法中观五阴空名慧分别。不通闻思。为漏尽者。有论师说。依第四禅九无碍道得罗汉果名为漏尽。以第四禅尽漏胜故。毗昙法中依六地禅及三无色得罗汉果名为漏尽。成实法中一切圣人破坏假名证泥洹果名为漏尽。四修定义辨之粗尔。

　　四不坏净义两门分别(辨相一　就处分别二)

　　第一辨相。依如成实四不坏净亦得名为四不坏信。信心精纯离于疑浊故名为净。净信坚固不可倾动称曰不坏。是信不同一门说四。四名是何。一佛不坏净。二法不坏净。三僧不坏净。四戒不坏净。佛不坏者。于佛所得真实法中自证小分。仰类佛德知其殊胜名佛不坏净。故成实言。自得真智于佛决定知佛一切众生中尊名佛不坏净。法不坏者。自证真法于法决定名法不坏。又得真智信此真智殊胜微妙亦名信法。故成实言。信此真智即名信法。僧不坏者。自得真智类余圣众。知于一切诸众中胜名僧不坏。故成实言。信得真智者一切众中最为第一名信僧也。戒不坏者。如成实释。得圣所爱戒深心离恶。知因是戒能信三宝信戒大力名戒不坏。问曰三学常相随逐。以何义故偏说信戒不说信定及与信慧。释言。实通。就初为论偏言信戒。又复三学隐显论之。见谛道中治三涂恶戒行成就。修道之中断人天爱定行成就。无学道中永绝无明慧行成就。此三道中就始彰信。是故四中偏言信戒。以此四种皆是信故通名心净。若依毗昙此四正得名不坏净。不得说为四不坏信。何故如是。彼宗所立前三是信。后一是戒非是信故。唯依彼义信戒精纯名之为净。是二牢固称曰不坏。于此二中开信合戒。故有四种。佛不坏者。自见道故于佛所得尽无生智深信决定名佛不坏净。法不坏者。于四真谛证见决定名法不坏。就四谛中于苦集灭一切皆信名法不坏净。道谛之中深佛及僧无漏功德。信余菩萨及缘觉人无漏功德名法不坏净。僧不坏者。僧不坏净。戒不坏者。出世上人成就圣戒。名此圣戒为戒不坏净。问曰。云何知。毗昙中前三是信后一是戒。杂心释言。前三心净故知是信。第四一种名四大净。明知是戒。彼宗戒法四大所造。是故戒净名四大净。大乘所说多同毗昙。又说四信为不坏净。亦得无伤(此一门竟)。
　　次就处论。若说四谛义通上下。若当宣说四不坏净局在出世。依如毗昙从苦法忍至灭比智其唯成就二不坏净。谓法不坏及戒不坏。于苦集灭证信决定名法不坏。此忍智边所成圣戒名戒不坏净。从道法忍至道比智得具四种。彼宗佛僧是道谛摄故。见道时于佛及僧无漏功德深信决定即名信佛及与信僧。信余菩萨缘觉无漏名为信法。此忍智边所成圣戒名戒不坏净。修道已上当知亦具。若依成实无相位中于理决定得名信法。余三义有。良以是中心无异缘故隐不论。须陀果去方于佛等起心决定名为信佛乃至信戒。大乘初地始心已去一切皆具。以大乘中心普缘故。四不坏净辨之粗尔。

　　四坚义

　　四坚之义如成实说。牢固不坏称之为坚。坚别不同。一门说四。四名是何。一者说坚。二者定坚。三者见坚。四解脱坚。言说坚者。如论中释。宣说有为无常苦空涅槃寂灭。此言决定不可破坏名为说坚。于此正知名闻慧满。言定坚者。如论中释。因说得定名为定坚。是定成就名思慧满。言见坚者。论言。依定观有为法无常苦等名为见坚。是见成就名修慧满。解脱坚者。如论中释。三慧得果名解脱坚。名见谛上无漏圣德为解脱也。此即是证。问曰。何故不说戒坚。道理应论。以初行故略而不辨。又此为明闻思修证一次第行故不说戒。四坚如是。

　　四种道义(杂心八　第二法聚品)

　　四种道义出阿含经。毗昙成实具广分别。名字是何。一苦难行道。二苦易行道。三乐难行道。四乐易行道。此之四种论释不同。依如毗昙人有利钝。定有根本方便之别。以人依定故分四种。是义云何。如彼中释。利根之人所行名易。易成就故。钝根之人所行名难。难成就故。定中四禅是其根本。根本具支。作用自在名为乐道。未来中间是其方便。方便定中支因不具。用不自在名为苦道。钝人依于方便之定名苦难行。利人依于方便之定名苦易行。钝人依于四根本禅名乐难行。利人依于四根本禅名乐易行。成实法中难易如上。苦乐约就定慧以说。彼宗之中定名为苦。于照用中不自在故。慧名为乐。于照用中得自在故。钝人得定名苦难行。利人得定名苦易行。钝人得慧名乐难行。利人得慧名乐易行。四道如是。

　　四种善法义(第二四法品)

　　四种善法者。一是退分。二是住分。三胜进分。成实论中名为增分。四决定分。成实论中名为达分。依如成实此四通摄一切善法。如彼论释。离于禅定修施戒等名为退分。修习诸禅名为住分。见道已前起闻思修名为增分。见谛已上无漏圣道名为达分。毗昙法中此四唯就净禅以说。释有两义。一义释云。下品净定喜为下地烦恼所败。以可退故名为退分。非是已退。中品净定坚守自地。不为下地烦恼所退名为住分。上品净定微能厌伏自地之过。起求上定名胜进分。上上净定能学观法苦无常等。出生圣道名决定分。第二义者。下品净定喜为自地烦恼所陵名为退分。如彼欲界下品善心喜为欲界恶心所杂。彼亦如是。此退分禅虽为自地烦恼所杂而不失定。因地法故。中品净定坚守善心。不为自地烦恼所杂名为住分。上品净定能呵自地烦恼之过深心厌背名胜进分。上上净定能生圣道名决定分。问曰。此四局在净定。散善亦有。释言。亦有。如欲界中下品散善多为欲界不善所杂即名退分。坚守善心不为恶杂即是住分。渐习散善令转精纯名胜进分。求出世心起闻思慧修诸善行。远生圣道名决定分。四善如是。

　　四种味义(第二法聚品第一)

　　四种味者。如涅槃说。成实论中亦具分别。地持说为四无罪乐。神耳道法名之为味。以善适心名无罪乐。乐味名别其义不殊。名字是何。一出家味。二离欲味。三寂灭味。四者道味成实论中名正智味。信家非家出家学道解脱种种在家之难。受离欲戒得戒爱味名出家味。地持说此为出家乐。离欲恶不善法有觉有观离生喜乐得初禅行名离欲味。地持说此为远离乐。二禅已上乃至灭定觉观喜乐色想等灭名寂灭味。地持说此为寂灭乐。无漏圣道永断烦恼名为道味。道是正智。故成实中名正智味。地持说此为菩提乐。四中初一是其戒学。中二定学。后一慧学。四味如是。

　　四德处义三门分别(辨相一　约对四家会名分别二　就位分别三)

　　第一辨相。四德处义如成实说。德成分齐名为德处。处别不同。一门说四。四名是何。一慧德处。二实德处。三舍德处。四寂灭德处。如论中释闻法生慧名慧德处。依前慧故见真谛空名实德处。实犹谛也。此亦是慧。为别前门从境立称。故名实处。见谛空故舍离烦恼名舍德处。前实德处亦舍烦恼。此舍德处亦见谛实。为别前门隐显异名。舍烦恼故心得寂灭名寂灭德处。以离烦恼苦心灭故。论释如是(此一门竟)。
　　次就四家会名分别。此四德处十地论中名为四家。圣所依处名之为家。家与德处眼目之异。名字是何。一般若家。犹前第一慧德处也。二者谛家。犹前第二实德处也。三舍烦恼家。犹前第三舍德处也。四苦清净家。犹前第四寂灭德处。名虽变改其义不殊(此二门竟)。
　　次第三门就位分别。此四行实并通上下。于中分别非无差异。异相如何。初慧德处。在见道前。以见道前依于闻法起闻思修故。说慧亦即名为般若家也。实德处者。在见道中。以见道中初见谛理从境立称。故名实处。亦名谛家。舍德处者。在修道中。重缘谛理正能断除贪嗔等过名舍德处。亦即名为舍烦恼家。寂灭处者。在无学道。无学圣智永尽生死。故云寂灭。亦即名为苦清净家。大小齐然。四德处义略之云尔。

　　四种求知义两门分别(辨相一　对妄显治二)

　　第一辨相。四种求知出地持论。始观推寻谓之为求。终成悟实名如实知。求知不同。一门说四。言四求者。如论中说。一随名求。二随事求。三自性施设求。四差别施设求。四中前二名事别观。后二合观。故彼论言。彼名与事若离相观若合相观。别为名事。合为自性差别施设。言名求者。菩萨随彼名字分齐观以求实。故曰名求。言事求者。随色等事观以求实。名随事求。后二合中言施设者。依事施名依名施事。名事相施故曰施设。云何依名。施设彼事。废名求法法如幻化非有非无。无一定相可以自别。将名摄法法随名转。方有种种诸法相立。相立由名。故曰施设。又依名字造作诸事。如依瓶名造作瓶事依车乘名造车乘事。如是一切亦是依名施设事也。此施设中有体有相。体名自性。相名差别。于彼自性施设法中观以求实名自性施设求。于差别施设法中观以求实名差别施设求。四求如是。言四知者。如论中说。一随名求如实知。二随事求如实知。三随自性施设求如实知。四随差别施设求如实知。理实通论菩萨于彼一一门中皆悉具知一切种义。随相分别第一门中但知世谛。知法名字随世立故。第二门中知第一义。离名求事事体寂灭离言说故。第三门中知一实谛。知法体性非有无故。第四门中了知缘起差别法界。以知诸义同一体性互相成故。论言。随名如实知者。随前所求诸法名字。于中正知。知彼名为事故立为想为见为于流布。若不立名无有能知色等事者。是为随名如实知矣。言随事求如实知者。随前所求色等诸事。于中正知彼事寂灭离言离言求事事常寂故。自性施设如实知者。随前所求名事体性。于中正知。知此名事体非有无犹如幻化影响梦等。是义云何。菩萨深知诸法如幻。幻化之有有非定有。非定有故无法为有。无为有故无外无别有性可得。幻化之无无非定无。非定无故说彼幻化有法为无。有为无故有外无别有性可得。还即说彼幻化有无为非有无。有无之外无别非有非无可得。还即说此非有非无以为有无。非有无外无别有无自性可得。进退推求无一别性名一实观。此理渊极。故论说为甚深义处。差别施设如实知者。随前所求差别之相。于中正知论义同一性互相集成种种差别。以知诸义同一体故。论中说之为不二观。互相集成种种别故。论中说为有色无色有性无性可见不可见等无量差别。言有色者。世谛有色。言无色者。真谛无色。言有性者。真谛有性。言无性者。世谛无性。所言可见不可见者。若对色论世谛可见。真谛叵见。若对性论真谛可见世谛叵见。知如是等无量种法名随差别如实知矣。辨相如是(此一门竟)。
　　次对八妄明其对治。八妄想义前烦恼中已广分别。一自性妄想。取诸法体。二差别妄想。取有诸法差别之相。三者摄受积聚妄想。取有诸法和合业用。四我妄想。于前摄受积聚法中有内有外。彼内法中取立我人。五为我所妄想。于前积聚外法之中取为我所。六念妄想。于前所取我所法中取有顺情可念之事。七不念妄想。于前所取我所法中取有违情不可念事。八俱相违妄想。于前所取我所法中取有中容非违顺事。八妄如是。此八妄想四求四智能为对治。治有通别。通而论之八种妄想所取法中皆有名事。别求其名名随名求。别成其事名随事求。名事合观说为后二。求其体性名自性求。求其相别名差别求。通治如是。随相分别八妄想中偏对前二。前二妄中所取之法无出名事。名事别观说为前二。名事合观说为后二。自性施设观彼自性妄想所取。差别施设观彼差别妄想所取。此二是本。但破此二余六皆随。故无别治。经说破竹喻。况在斯。四求既然。四知同尔。四种求知略之然矣。

　　四陀罗尼七门分别(释名一　修德二　约闻思修证四义分别三　约对三昧辨其同异四　就位分别五　大小有无六　明因七)

　　第一释名。四陀罗尼出地持论。陀罗尼者。是中国语此翻名持。念法不失故名为持。持别不同。一门说四。四名是何。一法陀罗尼。二义陀罗尼。三咒术陀罗尼。四忍陀罗尼。教法名法。于佛教法闻持不忘名法陀罗尼。闻不忘故经中亦名闻陀罗尼。二谛名义。于诸法义总持不忘名义陀罗尼。菩萨依禅能起咒术为众除患。第一神验名咒术陀罗尼。菩萨依禅备起多用。随用别论即有无量陀罗尼门。良以咒术传益义多故偏论之。于法实相安住名忍。忍法不失名忍陀罗尼。忍行成时能入法界陀罗尼门成就法界陀罗尼德。如九地说。地持就本且说忍矣。名义如是(此一门竟)。
　　次辨修得。法陀罗尼得之云何。释有六种。一由先世业因缘得。故龙树言。有人先世业因缘故受生不忘。先世何业得此闻持。或因愿力或曾修习闻持之力所以得之。二因现在神咒力得故。龙树言。或复有人因神咒力故得不忘。三因药力。有人服药便得不忘。如诸仙等。四因现在修习力得。如龙树说。先于一门所知法中一心忆念令心增长。次复于余相似法中系心专念。复于一切所闻事中专心忆念皆使不忘。是为初学。初学成就三闻能持。心根转利二闻能持。究竟成时一闻能持。成有优劣。下者于彼小法之中一闻能持。中者于彼次多法中一闻能持。上者能于广多法中一闻能持。五因禅定得。如龙树说。有人依禅得其不忘。解脱力故能于一切言说之中乃至一句亦不忘失。六因实慧深入法界陀罗尼门故能不忘。闻持如是。第二义持得亦有六。与闻持同。唯于义中修学为异。第三咒术得有三种。一以现在修习力故能为咒术。二依禅定能为咒术。三以实智深入法界咒术法门能为咒术。第四忍持得有二种。一由先世久习力得。谓诸菩萨久修力故生。便能于一切法中不取不舍。二由现在修习力得。修之云何。如地持说。精勤不惰。托处寂静身不游行。口默少言不杂种食。常一坐食少睡多觉。思量如来所说之法知非有无。以其所知类通诸法皆悉善解。修得如是(此二门竟)。
　　次约闻思修证分别。四中初一是其闻慧。持教法故。第二义持是其思慧。第三咒术依禅而起。摄末从本是其修慧。一切禅定修慧摄故。第四忍持是其证行。证心住理说为忍故(此三门竟)。
　　次对三昧辨其同异。诸行同体互相集。成缘集相摄得言是同。随相别分非无差异。异有五种。一心法分不同。三昧多用定数为体。陀罗尼门念数为主。又言是慧。二约心辨异。如龙树说。一切三昧唯心相应。诸陀罗尼或心相应。或不相应作意念持名心相应。虽起嗔等不忘所持名不相应。相应据体言不相应。辨其势力。如留化通心虽灭尽而有化用。三始终分异。如龙树说。始修之时名为三昧。久习成就名陀罗尼。其犹习欲不改之时说名为性。此亦如是。四本末分异。如龙树说。三昧是本。三昧与彼实相和合出生功德名陀罗尼。其犹瓦瓶为火烧已方堪持水。功德如是。从实相出方堪能持。五失不失异。如龙树说。三昧转身容有退失。陀罗尼者转身不失。以是增上成就行故(此四门竟)。
　　次就位论如地持说。法义咒术度初僧祇入净心地。所成就者必定不动最胜最妙。中间所得或因愿力。或禅定力不定不住。忍陀罗尼起在解行。成在地上。若复通论种性已上亦能起之。分如是(此五门竟)。
　　次明大小有无之义。通而论之小乘亦得。如阿难等闻持第一。于中别分唯在大乘。小乘中无。何故如是。如龙树言。如小家无金不足为问。声闻小人无大功德何足可怪。又彼论言。声闻但求戒定慧等出离生死不求一切诸大功德。为是不修陀罗尼门。故彼论复言。声闻之人唯求自度不欲持法授与众生。为是不修诸陀罗尼。又声闻人唯求早灭不欲久留住持佛法。为是不修陀罗尼矣。问曰。若言小乘无者经说阿难闻持第一。云何言无。释言。阿难于声闻中说有闻持。若望菩萨少故名无。如河少水名为无水。如食少盐名为无盐。所得少故名之为无。如小乘中说摩诃拘絺罗四无碍第一。如涅槃经说声闻人一向不得。此亦同彼。又阿难等虽现声闻实是菩萨故有闻持。龙树言无据实声闻。所以无过。有无如是(此六门竟)。
　　次辨其因。如地持说。具四功德。乃能得之。一不习爱欲。二不嫉彼胜。三一切所求等施无悔。四者乐法乐菩萨藏及摩德勒伽。前二离过。后二摄善。就中等施无悔摄功德因。五度皆是摄功德因。就初云施。乐法是其摄智慧因。闻思修等皆是慧因。就初以举偏云乐法。四陀罗尼略之云尔。

　　四无量义八门分别(释名辨性一　开合制立二　次第三　三缘分别四　体用分别五　修得之义六　就处分别七　大小无量差别八)

　　第一门中先释其名。后辨其性。四无量者化物心也。化心不同。一门说四。谓慈悲喜舍。爱怜名慈。恻怆曰悲。庆悦名喜。亡怀名舍。心无存著。故曰亡怀。经中名此以为无量。亦云四等。缘于无量诸众生起故名无量。等缘一切故复名等。名义如是。体性云何。于中略以四义分别。一就心体分别。二就心法分别。三就有漏无漏分别。四常无常分别。言心体者心有三种。一者事识谓六识心。二者妄识谓七识心。三者真识。凡夫二乘所修无量事识为体。就事识中意识为体。菩萨始修事识为体。次修转深妄识为体。见生唯妄念为妄缠。起怜愍心究竟终成真识为体。真为体故无相无缘等虚空界(此一门竟)。
　　次就心法辨其体性。法谓一切想受行等诸心心法。依如毗昙慈悲二行是无嗔性。喜者是其喜受自性。舍者是其无贪善性。对治淫贪。故杂心言。舍治淫贪。此言淫者。父母亲戚共相怜爱寻续不断说之为淫。如世俗中多日连风名曰淫风。多时连雨说为淫雨。此亦如是。亲情不断说之为淫。不同世人奸逸名淫。以于亲所偏爱不断故舍治之。问曰。舍心通舍一切贪嗔痴等。何故偏说为无贪性。释言。修时最后于亲舍离贪著。故就终成就说为无贪。理实通舍贪嗔痴等。成实法中四无量心用慧为体。故彼论言。四无量心体性是慧。盖乃从其根本为言。由慧分别四种生异而行四等。故名为慧。又慧分别怨亲等别而行四等。故名为慧。大乘法中四无量心有大有小。真行是大。妄修是小。小同毗昙。故涅槃中说慈与悲同无嗔性。大无量心体皆是慧。故地论中说为大慈大悲智慧。杂心亦云。大悲是慧。由慧证实。法门之力自然能益一切众生说为慈等。是故就本说为智慧。随用论之与小相似。若言诸行同体相成。一一门中备具法界一切行德(此二门竟)。
　　次就有漏无漏分别。毗昙法中四无量心一向有漏。众生缘故。成实法中义释不定。若言观空断于漏故名为无漏。四无量心齐是有漏。非是观空断结心故。若言所行不生漏故名无漏者。四无量心通漏无漏。凡夫所行一向有漏取性心中修此行故。学人所起或漏无漏。未断结处名为有漏。断处无漏。无学所起一向无漏。名用心中起此行故。大乘法中隐显互论。小无量心一向有漏。大无量心一向无漏。证真成故。随义通论大小皆有漏无漏义。小无量中众生缘者。是其有漏。法缘无缘是其无漏。大无量中众生缘者。用随世转相似漏故名之为漏。与经中说功德庄严有为有漏其义相似。法缘无缘德体寂灭。说为无漏(此三门竟)。
　　次就有常无常分别。小无量心一向无常。大无量心一向是常。大中义分用随世变名为无常。与经中说功德庄严有常非常其义相似。德体不变名之为常。故经中说慈即佛性常乐我净。悲喜舍心类亦同尔。
　　第二明其开合制立。先辨开合后明制立。开合不定。总之为一。如地持说。一切无量名为大悲。成就此者名哀愍菩萨。如四无量俱能拔苦。故通名悲。盖乃且据一门言耳。若以慈门统摄诸行亦皆成慈。喜舍亦尔。诸行同体互相成故。或分为二。二有两门。一对治说二。慈之与悲对治见行。以见行者多嗔恚故。喜之与舍对治爱行。以爱行者多嫉妒故。二化益分二。如地持说。前三无量名乐想摄。后一舍行名安想摄。通即义齐。隐显互彰。故为此判。等是隐显。何故前三偏名乐想舍名安想。释言。慈心能与物乐。悲喜佐助。故前三种通名乐想。云何佐助。悲拔物苦遣其乐障。喜离嫉妒能与胜乐。故曰佐助。后一舍心去怨离亲齐与善法令离危怖。故曰安想。又复前三是其有行。有行事益适情名乐。舍是空行。空理教授永绝危怖。故曰安想。或分为三。三如上辨。慈悲二行是无嗔性合为之一。喜以为二。舍以为三。或分为四。谓慈悲喜舍。无嗔中离重名慈。除轻曰悲。故分四矣。或分为五。如地持说。所谓五种净心说法。一者慈心于怨不嗔。二者安心于恶欲善。三哀愍心于苦欲拔。四不自赞毁他。除嫉行喜。五不著名利。离贪行舍。五中初一是慈无量。次二是悲。次一是喜。后一是舍。地论之中亦同此说。或分为六。如地经说。一慈。二安。此如前释。三怜愍心。于贫忆念。四者乐心。于苦欲益。五利润心。于乐放逸欲令住善。六摄饶益心。于善懈退欲令坚住。此六犹是慈悲差别。慈乐二心是慈无量。余皆是悲。或分为八。如地经说。一安隐心。二者乐心。三者慈心。此同前释。四者悲心。于苦欲拔。五怜愍心。乐放逸者愍其当苦。六利润心。外道众生欲令住正。七守护心。同法众生守令不退。八者我心。于大乘中已发愿者视之如己。此八亦是慈悲差别。乐心慈心守护我心慈中差别。余者皆是悲行差别。随义广分。数别难穷。今据一门且论四种。开合如是(此一门竟)。
　　次辨制立。以何义故说四无量不增不减。释有七义。一体性不同。二功能有异。三缘境有别。四治患不等。五行时有殊。六得果有异。七相资义别。体性别者。爱念是慈。哀伤是悲。庆悦是喜。等心是舍。舍行不同。泛释有七。一心平等。名之为舍。二舍怨亲故名为舍。三舍一切贪嗔痴等。因之为舍。四舍放众生故名为舍。五得空平等舍离众相。称之为舍。六自舍己乐施与众生。名之为舍。如涅槃说。七化众生舍离悕求故名为舍。如维摩说。故彼经云。有所福祐无所悕望名为舍矣。今初门中心等曰舍(此一门竟)。
　　功能别者。慈能与乐。悲能拔苦。喜能庆物。舍能齐益怨亲等故(此二门竟)。
　　对境别者。慈心多缘无乐众生。悲心多缘有苦众生。喜心多缘得乐众生。舍缘究竟解脱众生。以彼究竟得解脱故心即放舍。又舍多缘怨亲及中三品众生。舍此等故。以斯境别故分四种。故涅槃云。器若有慈即不得有悲喜舍心。余亦如是。故立四种(此三门竟)。
　　对患别者。如涅槃说。慈息贪欲。悲止嗔恚。经中亦云。悲止害觉喜除嫉妒。经中亦云。喜除不乐。以嫉妒故见他得利心不喜乐。故喜治之。舍除一切贪恚痴等。问曰。前说慈无嗔性。今云何说慈息贪欲。释言。不违。若贪五欲由惜资财便嗔众生不能与乐。由息贪故于他不嗔能与其乐。是故慈心性虽不嗔能息贪欲(此四门竟)。
　　行时别者。如涅槃说。以行分别故应立四。何者行别。修慈之时不得修余。余时亦尔。是为行别。以是别故建立四种(此五门竟)。
　　得果别者。如经中说。修慈极远生遍净。处遍净是其第三禅天。修悲极远生于空处。修喜极远生于识处。修舍极远生无所有。此义难解。若依毗昙喜无量心在初二禅。修之极远得二禅报。余三无量遍在四禅。修之齐得四禅之果。成实大乘四无量心具依八禅。修之齐得八禅之报。如来何故说修慈心极生遍净乃至修舍生无所有。毗昙释云。此非无量。是八禅定。世尊假作无量名说。何故假说。慈与物乐还得乐果。遍净天中乐报最胜相顺慈果。故说彼因为慈无量。悲拔物苦得无苦报。空处地中离色恼碍相顺悲果。故说彼因为悲无量。喜心庆物得多喜报。识处地中舍外空缘。多识适意相顺喜果。故说彼因为喜无量。舍心平等得寂静报。无所有处舍缘多识。内心寂静相顺舍果。故佛说彼无所有因为舍无量。理实非是。成实释云。四无量心理实具得八禅无之果。佛隐显说。故言修慈生遍净等。何义隐显。慈多与乐。故佛偏说生于遍净。以遍净中乐增上故。悲多拔苦。故佛偏说生于空处。以空处中离色恼故。善多庆物。故佛偏说生于识处。以识处中缘无边识多适意故。舍心寂静故佛偏说生无所有。以无所有舍多缘故。此虽隐显然其所说实是无量。龙树释云。佛不思议随应众生故如是说。以慈无量多与物乐求遍净易。悲多拔苦求空处易。喜多庆物求识处易。舍亡怨亲求无所有易。佛随易故如是偏说。又复论言。慈愿与乐多生遍净。悲愿除恼多生空处。喜愿众生一切法中心得自在多生识处。舍欲令人舍苦乐等多得生于无所有处。佛随多故如是偏说。以斯果别故立四种(此六门竟)。
　　相资别者。四行相资相顺难阙。故立四种。云何相资。先就慈悲明相资助。慈欲与乐无悲拔苦与乐不成。由悲拔苦与乐方熟。故悲资慈。悲欲拔苦无慈与乐苦终不去。由慈与乐苦方可离。故慈资悲。次用慈悲共喜相资。慈欲与乐悲欲拔苦。无喜除嫉与拔不成。由善除嫉与拔方熟。故用喜心资成慈悲。喜欲庆物若无慈悲拔苦与乐即无所庆。由慈与乐悲拔物苦方随庆喜。故用慈悲助成喜心。次以前三共舍相助。慈欲与乐悲欲拔苦喜欲庆物。若无舍心简别怨亲不能普利。由舍除碍方能齐与俱拔等庆。故用舍心资成前三。舍欲等利。若无前三与乐拔苦庆物随喜知何所等。由前三故就之说等。故将前三资成舍行。又复前三是其有行。舍是空行。若无空舍有成爱见。故用舍心资成前三。若无有行空成涕没。故以前三资成空舍。以此四行相资相顺。故须齐立。故涅槃云。伴侣相对故分四矣。制立如是。
　　第三门中明其次第。次第有二。一据修难易以辨次第。二化益始终以论次第。难易如何。慈缘佛乐玄欲与人。贳益易为。故先修之。悲拔今苦。交益难作。故在慈后次修悲心。悲苦易生。爱乐难发。故在悲后次修喜心。此云何知。如人见其怨家受苦亦起悲心。故知悲易。睹观得乐未必生喜。故知喜难。偏益易为。等利难作。故后修舍。又复前三其是有行。有行易生。故先修习。舍是空行。空行难发。故后为之。修入如是(此一门竟)。
　　次辨化益。如维摩说。谓以菩提起于慈心。以救众生起大悲心。以持正法起于喜心。以摄智慧行于舍心。此对一人化益始终以论次第。始缘佛乐玄欲与人。故先修慈。所益众生交在苦中。理须救拔故次行悲。所化众生依教受法。虽未得脱去脱不遥。故随生喜。彼人依法修成智慧心即放舍。不须爱故。譬如父母养子长大心即放舍。此亦如是。问曰。此舍舍益众生。何成利他。释有四义。一依龙树释。前三无量虽欲与乐拔苦庆物而未能得。故须修舍舍前三种所念众生。自修善法摄大菩提饶益于彼。故名利他。二有众生菩萨化之得少智慧未能究竟。菩萨舍之更修胜善摄大菩提究竟饶益。故名利他。三为究竟舍众生故。慈勤与乐悲勤拔苦喜勤庆之。进策前三。故名利化。四舍前所化更益余人。故名利他。次第如是。
　　第四门中明其三缘分别。言三缘者。一众生缘。二是法缘。三是无缘。地经论中名众生念法念无念。缘念一矣。辨此三缘略有三别。一依涅槃直就化益开分三种。于此门中缘诸众生欲与其乐名众生缘。缘诸众生所须之物名为法缘。缘如来者名曰无缘。简前二故。故彼经言。慈者多缘贫穷众生。如来大师永离贫穷受第一乐。若缘众生即不缘佛。法亦如是。是故缘佛名曰无缘。此明缘生欲与乐时不缘于佛。缘法欲与众生之时亦不缘佛。前二缘中并不缘佛。简别前二故曰无缘。非全不缘。既非不缘何义缘之。欲将佛乐与众生。故若将佛乐欲与众生便是法缘。何故言无。以佛是人非是法故。若佛是人即众生缘。何义言无。为别所化诸众生故。如慈既然。悲等亦尔。二依地论前二化益。后一观入开分三种。于此门中缘生与乐名众生缘。缘化生法名曰法缘。观诸法空说为无缘。慈行如是。悲等亦然。三依涅槃地持论等初一化益。后二观入离分三种。于此门中四义分别。一辨其相。二约人分定。三论通别。四明大小有具不具。言辨相者。缘诸众生欲与其乐。如缘父母妻子眷属名众生缘。缘诸众生但是五阴生灭法数无我无人名为法缘。问曰。法缘不见我人众生等相。云何行慈。释有两义。一由见无我。念诸众生妄为我人之所缠缚深可哀愍。所以生慈。二念为生说如斯法。是即真利乐。故名行慈。观五阴空名曰无缘。问曰。无缘云何行慈。还有两义。一由见法空。念诸众生妄为虚法之所缠缚。所以生慈。二念为生说如斯法。故名行慈故维摩言。自念我当为众生说如斯之法。是即名为真实慈也。第一义乐利众生故。问曰。彼此皆无我人。谁起自念为众生说。释言。经说幻化不真。所以名无。不无幻人。故经说言。譬如幻士为幻人说。当建是意而为说法。故得自念为其说也。如慈既然。悲等同然(此一门竟)。
　　次约人分定。如地持说。众生缘者。与外道共。外道亦依世俗净禅修四无量。彼缘众生欲与其乐。故众生缘与彼共也。法缘无量与二乘共。二乘亦见五阴法数无我人故。无缘无量不与声闻辟支佛共。二乘不能见法性相毕竟空故(此二门竟)。
　　次就慈等辨其通局。通而论之四无量中皆有三缘。缘诸众生与乐拔苦。庆喜等益是众生缘。但缘五阴而行四等是其法缘。知无阴法而行四等是其无缘。随义分别前三无量是其有行。唯众生缘故。后一空行。唯有法缘及与无缘。如此说者前三种中法缘无缘通摄为舍。舍有相故。舍中生缘摄属前三。与乐中等摄属慈门。拔苦中等摄属悲门。庆物中等摄属喜门。其犹六度。通即六中并含空有。别即前五唯是有行。后一空行。无量似此(此三门竟)。
　　次明大小有具不具。无量有二。一小。二大。六识七识分别缘修名之为小。第八识中无量等益名之为大。以分别心缘别彼此不能自然等益一切。故名为小。真心平等无简彼此。自然等益故称为大。大小相对义别有三。一简凡异圣。小无量心凡夫所修唯众生缘。大无量者贤圣所习破离人相及法相。故唯有法缘及与无缘。二简小异大。凡夫二乘同名为小。菩萨及佛说之为大。小无量心小人所修唯有生缘及与法缘。大无量心大人所习唯有无缘。以佛菩萨见法空故。三就实通论。大小就量并具三缘。小无量中分别之心缘诸众生欲为利益是众生缘。观察众生但是五阴是其法缘。观阴空寂名为无缘。此之无缘望前是大。对后真行犹名为小。故大智论十八空观名小慧门。真证般若名大慧门。此亦同尔。大无量中无心分别。而能普益一切众生名众生缘。故涅槃中慈益众生而言。我时实不往彼。慈善根力令诸众生见如是事。此即是其大无量中众生缘也。虽益众生而无爱见。故涅槃云。譬如母中行求水草。以爱念故若足不足忽然还归。诸佛世尊不如是也。又佛菩萨取舍心亡而能遍照一切法界名为法缘。神知交绝而能常照一切法如名为无缘。三缘如是。
　　第五门中义别有二。一体用分别。二主伴分别。言体用者。初一慈行是其德体。后三德用。如维摩说。慈是体故一慈门中统含法界一切行德。故彼经言。行寂灭慈无所生故。行不热慈无烦恼故。行等之慈等三世故。乃至修行六度慈等。良以真实如来藏中恒沙佛法同一体性互相成故。依之成德。德只如是。一一之中皆备一切。是以慈中得具法界一切行德。后三用故随人化益。故彼经言。何谓为悲。菩萨功德皆与一切众生共之。何谓为喜。有所饶益欢喜无悔。何谓为舍。有所福祐无所悕望。此等皆是对人用也。一相如是。理实四行齐得为体并得为用。互相依故(此一门竟)。
　　次论主伴。如龙树言。慈为如王。余三随从如民随王。慈心正是与乐之意。故说为主。无悲拔苦与乐不成故。悲随慈无喜除嫉。与乐不胜故喜随慈。无舍除碍。与乐不等故舍随慈。盖乃只据一门为论。理实四行皆得为主齐得为伴。互相随故。
　　第六明其修得之相。于中先就众生缘说。次就法缘。后就无缘。众生缘慈得有二种。一离欲得。二是修得。离欲得者。众生本来曾依诸禅修得无量。后还退失起下烦恼。后修禅定。离下欲时本所失者今还得之名离欲得。离欲虽得而不现前。要假方便。譬如有人财在他方。虽复属己不得现用要须方便。方便如何。先以观心分别众生以为七品。亲中分三。上中下别。怨中亦尔。通前为六。中人为一。合为七矣。良以中人无多阶异故合为一。毗婆娑论及涅槃经同为此判。人言分境以为九品当应谬耳。彼涅槃等就怨亲中分定所化。地持论中就苦乐等分定所化。彼苦乐等犹怨亲中。损己名苦犹是其怨。益己名乐犹是其亲。不损不益名不苦乐犹是中人。境别既然。次对起修。依如成实修慈悲喜。始缘上亲终缘上怨。上亲易益上怨之所难与利故。彼宗所说慈悲及喜究竟成时即名为舍。先别修习相状如何。如修慈心品别有七。其第一品先缘上亲欲与上乐。次缘中亲欲与中乐。后缘下亲欲与下乐。其第二品是缘中亲齐同上亲等与上乐。次缘下亲欲与中乐。后缘中人欲与下乐。如是次第乃至第七。缘彼上怨齐同上亲等与上乐。以心难调七品修习方能齐益。七中前六修慈方便。第七一品慈行成就。前六方便直名为慈。第七一品亦慈亦舍。与乐名慈。平等名舍。以慈对舍修之既然。悲喜对舍修之亦尔。唯有拔苦庆物为异。若依毗昙毗婆娑等修慈悲喜与成实同。然彼宗中至第七品唯名慈悲喜行成就。不名为舍。以此亲想非是中容亡怀心故。以第七品非是舍故。别须修习。彼法云何。于中亦有七品差别。其第一品先缘中人而修舍心。中品人所先无憎爱易行舍故。其第二品缘下品怨齐同中人。其第三品缘中品怨亦同中人。其第四品缘上品怨亦同中人。其第五品缘下品亲齐同中人。乃至第七缘上品亲齐同中人。此七品中前六方便。后一舍成。良以最后上亲处成故说舍心为无贪性。问曰。何故先舍三怨却舍三亲。怨相易除亲难舍故。问曰。慈等爱怜众生能为利益可须修习。舍心亡怀不能深益。何用修乎。释言。无舍彼慈悲喜虽复等益多先益亲。后方及怨。为除是患故须修舍。又若无舍慈悲及喜益亲心易。利怨心难。故须修舍。又若无舍彼慈悲喜便成爱见。故须修舍毗昙如是。大乘法中多同毗昙。故地持中慈悲喜外别修舍心众生缘行修得如是。次辨法缘。随义浅深略有七重。一观众生体是五阴事相之法无我无人。二观众生体是五阴生灭法故无我无人。三观众生体是五阴因缘假法如土禾城。但假因缘无我无人。四观众生体是五阴妄相之法如揵闼婆城。诳相似有无我无人。五观众生妄想有法如梦所见无我无人。六观众生体是真实集用五阴。如夜所见皆报心作如波水作。亦如有人见绳为蛇蛇是绳作。五阴如是无我无人。七观众生体是真实如来藏性缘起法界无我无人。如是观察名修法缘。次辨无缘。于中有四。一观五阴假有性无如土禾城缘假无性。二观五阴妄相本无如揵闼波城远观似有近观本无。非直无性亦无城相。三观五阴情有理无如梦所见。但出妄心心外无法。四观五阴真法所集。穷其本性体是真如。古今常湛不起不灭。如是观察名修无缘。修得如是。
　　第七门中就处分别。于中有四。一所依处。二所缘处。三修起处。四成就处。所依处者。四无量心依禅定起。论说不同。毗婆娑中有一论师说。四无量唯依四禅中间禅起。余皆不依。复有论师说。四无量依于四禅未来中间六地禅起。非四无色。就所依中初禅二禅无悲无量。悲与喜违。彼处有喜。是故无悲。未来中间三禅四禅无喜无量。彼处地法无喜受故。慈舍二行六地俱起。此前两家杂心论中举束对破。杂心所立亦说无量依六地禅。慈喜及舍与前所列第二家同。悲行有异。彼说悲行念众生心。喜者是其庆众生心。两不相返故。初二禅亦得起悲。何故不说依无色定。彼宗无量缘欲界生。无色不缘下有漏故。是以不依。成实法中四无量心具依八禅。故彼论言。是无量心三界皆有。问曰。喜心在初二禅。三禅已上云何得有。成实释言。我不说喜是喜根性。但为利生心。得清不浊说名为喜。故上有之。问曰。云何知依四空亦起无量。成释言。经说修悲生于空处。喜生识处。修舍生于无所有处。明知通依。问曰。经中不说无量生于非想。非想应无。释言。彼有微故不说。大乘所论凡夫二乘及小菩萨所修无量与毗昙同。佛大菩萨四无量心具依八禅。问曰。地论说慈心等欲色界中受正习果。非无色界。云何说言诸佛菩萨具依八禅。释言。彼依世间相说。所以无过。云何得知。如无色定如经中说。修习悲心生于空处。乃至修舍生无所有。不说余人。成实取此。非阿毗昙道理不应。所依如是(此一门竟)。
　　次辨缘处。无量缘于众生而起。依如毗昙四无量心唯依欲界众生而起。非上二界。以欲界中有苦须释故偏缘之。上界无苦所以不说。成实法中通缘三界。故彼论言。有论师说。无量但缘欲界众生。是事云何。答曰。何为不缘余者。佛说慈心普覆一切。岂独欲界。又色无色诸众生等亦有退没堕恶道等。何为不缘。然成实中虽说无量通缘三界止一三千不论十方。诸佛菩萨无量宽广尽众生界。悉皆普缘(此二门竟)。
　　次明起处。随身修起名为起处。依如毗昙身在欲界起四无量。非上二界。何故如是。杂心释言。慈治嗔恚。悲止害觉。喜除嫉妒。舍除贪恚。此皆欲界烦恼对治故欲界起。又慈欲与苦众生乐。余三随助。欲界有苦故欲界起。上界无苦是以不生。就欲界中三天下人能起无量。余皆不修。何故偏在三天下修非郁单越。由说起故。何故唯人非余四趣。人多方便故能修起。天多著乐不肯修习。三涂难处不能修起。故非余趣。成实三界皆得修起。彼问曰。有论师说。欲界现入。是事云何。答曰。不然。一切生处皆能现入。彼复问言。若在上界亦得修起。即上界死还上界生。报应无尽。释言。上界虽得修起亦有退失。故还生下。大乘亦说。三界俱起。菩萨所在常修习故(此三门竟)。
　　次辨成处。随身不失名为成处。依如毗昙四无量心性是有漏。在下成上。生上失下。以是义故依于初禅未来中间所修无量但未退失。大梵已还随身何处皆得成就。生上界失。依二禅者二禅已还一切处成。乃至依于四禅起者四禅已还一切处成。生上即失。成实法中有漏生上不失于下。上得寄起下地法故。以是义故依一切禅所修无量但未退失。于三界中随身何处皆得成就。故彼成实无量品云。于一切处有一切矣。大乘亦尔。菩萨所修随身何处常成就故。
　　第八门中明无量心大小不同。略有十二。一心体不同。小无量心六识七识以之为体。大无量心真识为体。二心法不同。小无量中慈之与悲是无嗔性。喜是受性。舍贪性。大无量心是智慧性。故杂心云。大悲是慧。一切无量皆大悲摄故。余三种亦是慧性。以慧证入法界门中化益法门说为慈等。故名为慧。随用义分与小相似。三漏无漏别。小无量心一向有漏妄为体故。大无量心一向无漏。真为体故。四常无常别。小无量心一向无常。妄为体故。大者是常。真为体故。五心缘不同。小无量心攀缘分别。大无量心心如虚空。无一分别而能普益一切众生。六行缘不同。如涅槃说。无量有四。一缘而非自在。普缘一切名之为缘。不能自在与其利乐名非自在。二自在而非缘。如缘父母妻子眷属与乐无碍名为自在。所益不广称曰非缘。三者非缘亦非自在。如声闻等缘小境界。故名非缘。不能与乐名不自在。若缘小境即非无量。何故经言有无量心而非缘乎。释言。此是无量中分亦名无量。如一比丘僧中分故亦名为僧。四亦缘亦自在。普缘一切名之为缘。与益无碍称曰自在。四中前三是小无量。后一是大。七依法不同。小无量心依世法成。大无量心依真谛成。故涅槃云。舍世谛慈得第一义慈。第一义慈即是佛性。故涅槃云。慈即佛性菩提涅槃常乐净等。八成德不同。小无量心一行一缘。大无量心德体圆通。一一门中旷备法界一切行德。如维摩说。九起行不同。小无量心出生小善。大无量心能生一切功德善根。故涅槃中说。慈能生一切诸行。地持亦尔。十功能不同。如杂心说。小无量心能缘不能度。大无量心能缘能度。又小无量能度小苦小恶众生。大无量心能度大苦大恶众生。十一位分不同。小无量心位在世间。大无量心位在出世。所谓无量初地已上。故涅槃云。因世无量得出世无量。是故出世名大无量。十二在人不同。如杂心说。小无量心与二乘共。大无量心不与声闻辟支佛共。四无量心辨之粗尔。

　　四无碍义七门分别(释名一　辨相二　随义具论三　相对辨四　大小有无五　大小不同六　对力无畏彰别本末七)

　　第一释名。四无碍者起说智也。说智不同。一门说四。四名是何。一法无碍。二义无碍。三辞无碍。四乐说无碍。所言法者。泛释有二。一轨则名法。二自体名法。知法无滞名法无碍。义无碍者。泛释有四。一所以名义。二义用名义。三义利名义。四德义名义。知义无滞名义无碍。辨法之言目之为辞。于辞自在名辞无碍。语称物情名为乐说。于乐自在名乐说无碍。此四经中亦名四辨。若别分之无碍是智。辨是口业。智于诸法知无滞碍。故名无碍。言辞辨了故称为辨。通即心口俱名无碍。齐称为辨。智于诸法知无滞碍。故名无碍。知法辨了故复名辨。口于诸法说无障碍名为无碍。言辞辨了故复称辨。名义如是(此一门竟)。
　　次辨其相。此四种中随相别分前二是智。后二是说。智中穷本唯一知法。就智法中上穷深故别分义。说中穷本其唯一辞。辞中善巧故复分乐。通而论之四俱是智。智之所照四俱是法。依智起言四俱是说。故地经言。四无碍智起言辞说。今先就法辨其四种。余类可知。辨法不同略有四门。一教法为法。二谛为义。依此法义随方言音辨宣之仪用之为辞。辞中差别能应物情名为乐说。二世谛为法。真谛为义。于世谛中色等诸法各有自体。故名为法。又复世谛显真之轨亦名为法。真谛之理有深所以。故号为义。一切教法名之为辞。随方言音辨宣之仪名为乐说。三真谛为法。世谛为义。真谛是其诸法自体故名为法。世谛是其显真所以。故说为义。又复义用亦名为义。辞乐如上。四历法分别一一法中皆具四种。如地经说。如一色中总相论色名之为法。色中差别目之为义。随方说仪称之为辞。辞中差别即名乐说。如是一切。上来所辨通皆是法。依法正知。悉皆是智。依此起言。四俱是说。辨相粗尔(此二门竟)。
　　次随门别具义论之。法无碍中具有五种。一知教法名法无碍。故地经中知修多罗名法无碍。如是一切。二知世谛名法无碍。故地经中知色等法名法无碍。三知第一义名法无碍。故地经中知法无性名法无碍。如是一切。四知因行名法无碍。故地经中知菩萨行名法无碍。五知果德名法无碍。故地经中知佛法身名法无碍。如是一切。义无碍中具亦有五。一知教中解释所以名义无碍。故地经中知解释相名义无碍。二知世谛名义无碍。故地经中知法生灭名义无碍。三知第一义名义无碍。故地经中知如实境名义无碍。四知因行名义无碍。故地经中善知十地义差别相名义无碍。五知果德名义无碍。故地经中知佛色身时事相等名义无碍。辞无碍中具义有五。一知名无尽起说自在名辞无碍。云何无尽。如华严经名号品说。四谛名字一世界中有四十亿那由他别。一切世界差别例然。如来名字一世界中有百亿万。一切世界差别类尔。以此类余诸法名字齐应无尽。二得解知一切众生语言三昧。随以何言起说自在名辞无碍。三得无碍法蠡声相起说自在名辞无碍。四得闻持持一切教起说自在名辞无碍。五得义持持一切义起说自在名辞无碍。乐说无碍差别有五。一知义不同称情乐说。二知教不同称情乐说。三知诸法名字不同称情乐说。四知方言不同称情乐说。五以无碍法蠡圆音称情乐说。具义如是(此三门竟)。
　　次就诸法相对辨异。法义相对略有十四。一就能诠所诠分异。知一切教名法无碍。知诸法义名义无碍。故地持云。于法章句修慧不谬名法无碍。法相不谬名义无碍。二就能说所说分异。如地经说。知力无畏不共佛法大悲智行转法轮德名法无碍。知所说法名义无碍。三就教中总别分异。如地经说。总知如来所转法轮名法无碍。知佛所说八万四千音声差别名义无碍。四就教中本末分异。如地经说。知修多罗名法无碍。知解释相名义无碍。五就二谛观入分异。如地经说。知世谛中色等诸法名法无碍。知真谛中如实智境名义无碍。六就二谛浅深分异。亦得名为体用分异。真谛名体。世谛名用。如地经说。知法无性名法无碍。知法生灭名义无碍。七就诸法总别分异。如地经说。总知一切诸法自相名法无碍。知法差别名义无碍。八就诸法约时分异。如地经说。知现在法名法无碍。知过未法名义无碍。以过未法显今所以。故说为义。九就诸法别智分异。如地经说。法智知法名法无碍。比智知法名义无碍。十就诸乘权实分异。如地经说。知实一乘名法无碍。知权说三名义无碍。涅槃经中知三乘别名法无碍。知实一乘名义无碍。十一通就诸乘浅深分异。知三乘人第一义智名法无碍。知三乘人世谛之智名义无碍。故地经说。知第一义无我慢相名法无碍。知世谛中无我慢相名义无碍。三乘上人证理之慧名第一义无我慢相。知阴界等名世谛中无我慢相。十二偏就大乘因中实相分异。知诸地实名法无碍。知诸地相名义无碍。故地经说。知菩萨行名法无碍。知说十地义差别相名义无碍。十三偏就大乘果中体德分异。知涅槃体名法无碍。知佛法身解脱般若三德差别名义无碍。故涅槃云。法者所谓大般涅槃。义谓法身解脱般若。十四偏就大乘果中体用分异。如地经说。知佛法身名法无碍。知佛色身时事相等名义无碍。法义相对实有无量。且论斯耳。就辞乐相对分异略有七种。一同体义分。以言显理名之为辞。辞中差别随人所好即名乐说。地经论中多依此门。二总别分异。总说名辞。别说名乐。故地经言。次第不断名为乐说。三多一分异。一名显法名之为辞。多名显法随人异乐名为乐说。故地经言。于假名法以假名说。名之为辞。不坏前名异假名说名为乐说。四粗妙分异。于恶众生粗言呵识唯得名辞。妙言说法令人爱好方名乐说。五所随分异。如地经说。随音异说名之为辞。随心异说名为乐说。六自他分异。诸佛菩萨随自意语名之为辞。随他意语说之为乐。是二种语如涅槃说。七约法分异亦得名为约智分异。如地经说。依于世谛正见说法名之为辞。依第一义不倒说法名为乐说。此据教授观入时语。亦得宣说真谛名辞说世称乐。辞乐之异理亦无量。且说斯耳(此四门竟)。
　　次明大小有无之义。通而论之大小皆有。小乘法中唯是利根阿罗汉得。余者皆无。大乘法中种性已上一切皆具。若复通论十信菩萨亦分得之。隐显别论大有小无。故涅槃云。声闻缘觉无四无碍。问曰。经说。摩诃呴絺罗四无碍第一。今云何言小乘中无。释有两义。一多少分别。小乘所得少故名无。如河少水名为无水。此亦如是。故经说言。声闻之人或有得一。或复得二。若具得者无有是处。以不具故宣说其无。大具得故说有无碍。二取舍分别。小乘之人于法取著。不能自然等照诸法。故无无碍。诸佛菩萨心无取著。自然等照一切诸法。故有无碍。故涅槃云。有取著者即无无碍。无取著乃有无碍。问曰。就通宣说大小齐得应好。何须就别言小不得。释言。为显四无碍智是上功德。小乘人中得之者鲜。设有得者不具不胜。是故就别道其不得。问曰。无碍就别唯大不在小者戒定慧等亦如是不。释言。齐类理亦无伤。但戒定等是通行门。凡圣大小咸皆得之。四无碍智是上行门。上人方有。是故设通唯通小乘利根罗汉。彰胜隐劣唯在大乘。问曰。无碍是上功德得通声闻。力无畏等何不如是。释言。力等是上上门故小乘人一向不得。然德阶降相非一准。或有功德。唯佛有之。如地持说。谓断诸习及佛一切种妙智等。或有功德。佛菩萨有。余者皆无。谓首楞严定及不思议解脱门等。或有功德。唯佛菩萨利罗汉有。余人皆无。谓四无碍．无诤．愿智．边际智等。或有功德。唯佛菩萨声闻缘觉四人有之。谓三明等。或有功德。唯佛菩萨声闻缘觉那含人有。谓灭尽定。或有功德。唯是三乘贤圣有之。谓三无漏根。或有功德。凡圣皆行。谓戒定等。德门不同非可一类。不得相并(此五门竟)。
　　次明大小不同之义。不同有六。一体性不同。二依地不同。三缘境不同。四缘心不同。五开化不同。六起说不同。体不同者。小乘无碍十智为体。言十智者。谓四谛智．法智．比智．尽智．无生智．等智及他心智。如龙树说。辞法无碍唯等智性。以缘名故。乐说无碍具九智性。除一灭智。灭智缘无不缘众生根欲性等随乐说故。义无碍者。具十智性。十智所缘皆是义故。大乘法中莫不皆是一如实智。何者如实。如地持释。谓清净智一切智无碍智是如实智。何者是其依地不同。地谓九地。欲界八禅是其九也。如龙树说。小乘法中义及乐说在于九地。九地所知皆是义故。义无碍智在于九地。依九地心缘诸众生根欲性等为他说故。乐说无碍亦在九地。问曰。若言依四空定得缘众生根欲性等起乐说者。依彼得起他心通不。释言。不得。论说五通在于四禅不在余定。故依四空虽缘众生根欲性等起于乐说不能明见。故无他心通。法辞无碍缘名起故唯在欲界及初禅地。杂心所说在于欲界及四禅地。大乘法中诸佛菩萨起用自在。四无碍慧齐依九地。何者是其缘境不同。声闻之人但缘小乘十二部经名法无碍。缘阴界入四真谛等名义无碍。虽知阴等总相粗知不能深细。说小乘法名辞无碍。说小乘法应小乘心名乐说无碍。诸佛菩萨知一切法名法无碍。知一切义名义无碍。说一切法名辞无碍。说一切法应一切心名乐说无碍。此等如前第三门中具广分别。何者是其缘心不同。声闻之人于法义等分别攀缘名为无碍。诸佛菩萨深证实性舍离妄想。无念无缘而能普照一切法界名为无碍。何者是其开化不同。如地经说。菩萨或以一音说法。令众生解即得解了。言一音者。或随方言。或随法别。以论一也。或种种音说令一切大众生解解了。言种种者。或随方言。或随法异。彰种种也。或放光说令生解了即得解了。或以一切风铃树等宣说法音。令人解了即得解了。何者是其起说不同。不同有六。一音声不同。诸佛菩萨有法蠡声无心分别。自然普应诸众生心而为说法。声闻不能。二方言不同。诸佛菩萨得解众语言三昧。能随一切差别为说。声闻不能三名字不同。诸佛菩萨知名无尽一一法中无量名说。声闻不能。四现说不同。诸佛菩萨或以口言而现说法。或于自身诸毛孔中而现说法。或但放光而现说法。或依一切风铃树等而现说法。声闻不能。五所说不同。如地经说。十方一一微尘之中。各有无量不可说界尘数法门。诸佛菩萨能具宣说。声闻不能。六广狭不同。诸佛菩萨身充法界一时等说。闻声不能。此六合为起说不同。大小不同差别如是(此六门竟)。
　　次以无碍对力无畏彰其本末次第之义。德实同体无有前后。随相起用非无本末次第之义。本末有二。一十力为本。依十力故起四无碍为众说法。依力无畏破诸外道说四无畏。依十力故起一切智漏尽无畏。依四无碍能说法故起后二种。能说彰道及尽苦无畏。二十力为本。依十力故起四无畏。以有力故于他不怯。依四无畏起四无碍。以不畏故能为他说。故龙树言。依十力故说四无所畏。以四无畏庄严十力。依四无畏说四无碍。以四无碍庄严无畏。四无碍义略辨粗尔。
  </div>
  <div class="pagination">
   <a href="大乘义章_page11.html">
    上一页
   </a>
   <span>
    ...
   </span>
   <a href="大乘义章_page7.html">
    7
   </a>
   <a href="大乘义章_page8.html">
    8
   </a>
   <a href="大乘义章_page9.html">
    9
   </a>
   <a href="大乘义章_page10.html">
    10
   </a>
   <a href="大乘义章_page11.html">
    11
   </a>
   <span class="current-page">
    12
   </span>
   <a href="大乘义章_page13.html">
    13
   </a>
   <a href="大乘义章_page14.html">
    14
   </a>
   <a href="大乘义章_page15.html">
    15
   </a>
   <a href="大乘义章_page16.html">
    16
   </a>
   <a href="大乘义章_page17.html">
    17
   </a>
   <span>
    ...
   </span>
   <a href="大乘义章_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
