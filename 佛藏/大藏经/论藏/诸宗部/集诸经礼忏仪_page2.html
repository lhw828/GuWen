<!DOCTYPE html>
<html>
<head>
    <meta charset="UTF-8">
    <title>集诸经礼忏仪 - 第 2 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集诸经礼忏仪 - 第 2 页/共 12 页</h1>
    <div class="content">　　·敬礼十二部尊经甚深法藏
　　·敬礼诸大菩萨一切贤圣
　　·为二十八天释梵王等敬礼。常住三宝
　　·为诸龙神等风雨顺时。敬礼常住三宝
　　·为过现诸师恒为导首。敬礼常住三宝
　　·为天皇天后圣化无穷。敬礼常住三宝
　　·为诸王公主文武百官。敬礼常住三宝
　　·为现存父母诸善知识。敬礼常住三宝
　　·为十方施主六度圆满。敬礼常住三宝
　　·为此国过往诸人神生净土。敬礼常住三宝
　　·为僧伽蓝神并诸眷属。敬礼常住三宝
　　·为四方宁静兵甲休息。敬礼常住三宝
　　·为三涂八难受苦众生。敬礼常住三宝

　　为法界众生永除三障归命忏悔。

　　至心忏悔

　　十方无量佛．　　所知无不尽．　　我今悉于前．　　发露诸黑恶．　　三三合九种．　　从三烦恼起．　　今身若前身．　　有罪尽忏悔．　　于三恶道中．　　若应受业报．　　愿得今身偿．　　不入恶道受。
　　忏悔已。归命礼三宝。

　　至心劝请

　　十方一切佛．　　现在成道者．　　我请转法轮．　　安乐诸众生．　　十方一切佛．　　若欲舍寿命．　　我今头面礼．　　劝请令久住。
　　劝请已。归命礼三宝。

　　至心随喜

　　所有布施福．　　持戒修禅行．　　从身口意生．　　去来今所有．　　习行三乘人．　　具足三乘者．　　一切凡夫福．　　众等皆随喜。
　　随喜已。归命礼三宝。

　　至心回向

　　我所有福德．　　一切皆和合．　　为诸众生故．　　正回向佛道。
　　回向已。归命礼三宝。

　　至心发愿

　　愿诸众生等．　　悉发菩提心．　　系心常思念．　　十方一切佛．　　复愿诸众生．　　永破诸烦恼．　　了了见佛性．　　犹如妙德等。
　　发愿已。归命礼三宝。
　　诸大德。欲求寂灭乐。当学沙门法。衣食计身命精粗随众等。今朝某日僧各六念。六念已礼佛恭敬。
　　自归依佛　　当愿众生　　体解大道　　发无上意
　　自归依法　　当愿众生　　深入经藏　　智慧如海
　　自归依僧　　当愿众生　　统理大众　　一切无碍
　　愿诸众生　　三业清净　　奉持尊教　　和南圣众

　　大集经咒

　　南无佛陀耶　胡嚧嚧　悉度嚧　遮赋婆　讫利波　悉檀尼　步嚧尼　娑婆诃
　　此咒出大集经。诵一遍当诵十二部经一遍。又当礼万五千佛名四十万八千五百遍。又持咒人身上如大地微尘。如是等罪普皆消灭。
　　南无救苦观世音菩萨摩诃萨。
　　南无救苦观世音菩萨摩诃萨。
　　南无救苦观世音菩萨摩诃萨。
　　向来称扬十念功德。广大善根资益亡者。花台花阁空裹相迎。宝坐宝床乘虚接引。摩尼殿上听说苦空。般若池中荡除心垢。观音化佛为作证明。弥勒坐前分明受记。六亲眷属七族因缘。百福庄严天龙卫护。三涂息苦。地狱停酸。大及亡灵俱时离苦。和南圣众。檀为万行首。舍著离悭贪。是故今施主。持财奉布施。以此胜善根。果报无穷尽。逮及苦众生。当来成佛道。

　　施粥偈天帝释说

　　持戒清净如所奉　　恭敬随时以粥施
　　十利饶益于行者　　色力寿乐辞清辩
　　宿食风除饥渴消　　是名良药佛所说
　　欲得生天长受乐　　应当以粥施众僧

　　南无十方无边际．　　去来现在一切佛．　　等空不动真如智．　　清净皎识庵摩罗．　　清净法身毗嚧遮．　　圆满报应嚧舍那．　　应化色身千百亿．
　　释迦牟尼现娑婆．　　三佛体同一切尔．　　故我顶礼诸佛陀．
　　南无十方无边际．　　去来现在一切佛．　　诸佛身如新明镜．　　我心净若摩尼珠．　　诸佛悉来入我身．　　我还遍入诸佛躯．　　彼此相入如镜像．　　无来无去体空虚．　　无障无碍无生灭．　　故我顶礼心真如．
　　南无十方无边际．　　去来现在一切佛．　　诸佛真身并如镜．　　善现圣凡真身相．
　　一一身现一切身．　　一切身中身无量．　　法性清净体空融．　　身相涉入而无障．　　法身圆满遍法界．　　故我顶礼如来藏．

　　南无十方无边际．　　去来现在一切佛．　　圣凡心性真如来．　　具足一切功德财．　　智慧光明恒普照．　　自性清净心本开．　　常乐我净真识智．　　清净不变始终明．　　久乘如道成正觉．　　故我顶礼心如来．

　　南无十方无边际．
　　去来现在一切佛．　　法身实相真如智．　　湛然圆满遍世界．　　一切诸法藏总持．　　总持是心能善誓．　　不信见闻及觉知．　　无知见觉觉真正．　　自觉觉他佛无二．　　故我顶礼身佛性．

　　南无十方无边际．　　去来现在一切佛．　　正真正道大悲心．　　自性清净极悬深．　　非修非作无见得．　　离名绝想叵思寻．　　非作有无微难见．　　诸魔外道莫能侵．　　常住圆满无增减．　　故我顶礼菩提心．　　南无十方无边际．　　去来现在一切佛．　　佛与众生性本净．　　始终自如久坦然．　　清净寂躯极微密．　　体无生灭性恒安．　　已无分别无增减．　　万德圆满寂无端．　　具八自在真常乐．　　故我顶礼大涅槃．

　　南无十方无边际．　　去来现在一切佛．　　圣凡心性久如如．　　无有是非一切离．　　三界六道体寂灭．　　唯有性空第一义．　　朗然普照常寂静．　　欲显真如与言寄．　　了达诸法无能所．　　故我顶礼波若智．
　　南无十方无边际．　　去来现在一切佛．　　圣凡心性空无因．　　普照十方无边际．　　真如寂体满虚空．　　实相湛然遍法界．　　一切诸佛诸法藏．　　总持是心能善誓．　　无有一法不净心．　　故我顶礼大明慧．
　　南无十方无边际．　　去来现在一切佛．　　圣凡心性本来真．　　自性清净与言陈．非空非有无能所．　　亦复能为诸法因．　　建立生长一切法．　　无能无所无能人．　　寂而常用无增减．　　故我顶礼法性身．

　　南无十方无边际．　　去来现在一切佛．　　圣凡心性体空寂．　　久离无明痴暗冥．　　常然性戒定慧炬．　　解脱知见知见灯．　　五众和合无违诤．　　寂光普照无爱憎．　　五分法身常清净．　　故我顶礼无为僧．

　　南无十方无边际．
　　去来现在一切佛．　　圣凡心性离名色．　　而见名色相庄严．　　净心法身是一等．　　能见诸色等法性．　　智身法身报应同．　　色身不二体空寂．　　随感应化一切身．　　故我顶礼众贤圣．　　于此平等礼．　　不礼无不礼．　　一礼遍含识．　　同会实相体。

　　一心敬礼常住三宝

　　普请归依佛　　诸魔种子除
　　真如平等显　　见性会无余
　　普请归依法　　恒沙经藏开
　　总持心境内　　无去亦无来
　　普请归依僧　　启道入如流
　　无诤神光显　　同归波若舟

　　至心忏悔

　　总忏六根诸见罪　　昔日迷真误执真
　　今知真妄元来一　　生死寂静涅槃因
　　通达法灯光内照　　菩提妙相绝疏亲
　　无碍慧王师子吼　　碎诸烦恼作微尘
　　一一尘中无量佛　　一一佛现无边身
</div>
    <div class="pagination">
<a href="集诸经礼忏仪.html">上一页</a><a href="集诸经礼忏仪.html">1</a><span class="current-page">2</span><a href="集诸经礼忏仪_page3.html">3</a><a href="集诸经礼忏仪_page4.html">4</a><a href="集诸经礼忏仪_page5.html">5</a><a href="集诸经礼忏仪_page6.html">6</a><a href="集诸经礼忏仪_page7.html">7</a><span>...</span><a href="集诸经礼忏仪_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
