<!DOCTYPE html>
<html>
 <head>
  <meta charset="utf-8"/>
  <title>
   佛果圜悟禅师碧岩录 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛果圜悟禅师碧岩录 - 第 5 页/共 7 页
  </h1>
  <div class="content">
   当时马祖盛化于江西。石头道行于湖湘。忠国师道化于长安。他亲见六祖来。是时南方擎头带角者。无有不欲升其堂入其室。若不尔。为人所耻。这老汉三个。欲去礼拜忠国师。至中路。做这一场败缺。南泉云。恁么则不去也。既是一一道得。为什么却道不去。且道古人意作么生。当时待他道恁么则不去也。劈耳便掌。看他作什么伎俩。万古振纲宗。只是这些子机要。所以慈明道。要牵只在索头边。拨著点著便转。如水上捺葫芦子相似。人多唤作不相肯语。殊不知。此事到极则处。须离泥离水。拔楔抽钉。尔若作心行会。则没交涉。古人转变得好。到这里。不得不恁么。须是有杀有活。看他一人去圆相中坐。一人作女人拜。也甚好。南泉云。恁么则不去也。归宗云。是什么心行。孟八郎汉。又恁么去也。他恁么道。大意要验南泉。南泉寻常道。唤作如如。早是变了也。南泉归宗麻谷。却是一家里人。一擒一纵。一杀一活。不妨奇特。雪窦颂云。
　　由基箭射猿(当头一路谁敢向前。触处得妙。未发先中)　　绕树何太直(若不承当争敢恁么。东西南北一家风。已周遮多时也)　　千个与万个(如麻似粟。野狐精一队。争奈得南泉何)　　是谁曾中的(一个半个。更洛一个。一个也用不得)　　相呼相唤归去来(一队弄泥团汉。不如归去好。却较些子)　　曹溪路上休登陟(大劳生想料。不是曹溪门下客。低低处平之有余。高高处观之不足)。
　　复云。曹溪路坦平。为什么休登陟(不唯南泉半路抽身。雪窦亦乃半路抽身。好事不如无。雪窦也患这般病痛)
　　由基箭射猿。绕树何太直。由基乃是楚时人。姓养。名叔。字由基。时楚庄王出猎。见一白猿。使人射之。其猿捉箭而戏。敕群臣射之。莫有中者。王遂问群臣。群臣奏曰。由基者善射。遂令射之。由基方弯弓。猿乃抱树悲号。至箭发时。猿绕树避之。其箭亦绕树中杀。此乃神箭也。雪窦何故却言太直。若是太直则不中。既是绕树。何故却云太直。雪窦借其意。不妨用得好。此事出春秋。有者道。绕树是圆相。若真个如此。盖不识语之宗旨。不知太直处。三个老汉。殊途而同归一揆。一齐太直。若是识得他去处。七纵八横。不离方寸。百川异流。同归大海。所以南泉道。恁么则不去也。若是衲僧正眼觑著。只是弄精魂。若唤作弄精魂。却不是弄精魂。五祖先师道。他三人是慧炬三昧。庄严王三昧。虽然如此。作女人拜。他终不作女人拜会。虽画圆相。他终不作圆相会。既不恁么会。又作么生会。雪窦道。千个与万个。是谁曾中的。能有几个。百发百中。相呼相唤归去来。颂南泉道恁么则不去也。南泉从此不去。故云。曹溪路上休登陟。灭却荆棘林。雪窦把不定。复云。曹溪路坦平。为什么休登陟。曹溪路绝尘绝迹。露裸裸赤洒洒。平坦坦翛然地。为什么却休登陟。各自看脚下。
　　垂示云。快人一言快马一鞭。万年一念一念万年。要知直截。未举已前。且道未举已前。作么生摸索。请举看。
　　【七○】举。沩山五峰云岩。同侍立百丈(阿呵呵。终始誵讹。君向西秦我之东鲁)百丈问沩山。并却咽喉唇吻。作么生道(一将难求)沩山云。却请和尚道(借路经过)丈云。我不辞向汝道。恐已后丧我儿孙(不免老婆心切。面皮厚三寸。和泥合水。就身打劫)。
　　沩山五峰云岩。同侍立百丈。百丈问沩山。并却咽喉唇吻。作么生道。山云。却请和尚道。丈云。我不辞向汝道。恐已后丧我儿孙。百丈虽然如此。锅子已被别人夺去了也。丈复问五峰。峰云。和尚也须并却。丈云。无人处斫额望汝。又问云岩。岩云。和尚有也未。丈云。丧我儿孙。三人各是一家。古人道。平地上死人无数。过得荆棘林者。是好手。所以宗师家。以荆棘林验人。何故若于常情句下。验人不得。衲僧家须是句里呈机。言中辨的。若是担板汉。多向句中死却。便道。并却咽喉唇吻。更无下口处。若是变通底人。有逆水之波。只向问头上有一条路。不伤锋犯手。沩山云。却请和尚道。且道他意作么生。向个里如击石火似闪电光相似。拶他问处便答。自有出身之路。不费纤毫气力。所以道。他参活句。不参死句。百丈却不采他。只云。不辞向汝道。恐已后丧我儿孙。大凡宗师为人。抽钉拔楔。若是如今人便道。此答不肯他不领话。殊不知。个里一路生机处。壁立千仞。宾主互换。活鱍鱍地。雪窦爱他此语风措。宛转自在。又能把定封疆。所以颂云。
　　却请和尚道(函盖乾坤。已是伤锋犯手)　　虎头生角出荒草(可杀惊群。不妨奇特)　　十洲春尽花凋残(触处清凉赞叹也不及)　　珊瑚树林日杲杲(千重百匝。争柰百草头上寻他不得。答处盖天盖地)
　　此三人答处。各各不同。也有壁立千仞。也有照用同时。也有自救不了。却请和尚道。雪窦便向此一句中。呈机了也。更就中轻轻拶。令人易见云。虎头生角出荒草。沩山答处。一似猛虎头上安角。有什么近傍处。不见僧问罗山。同生不同死时如何。山云。如牛无角。僧云。同生亦同死时如何。山云。如虎戴角。雪窦只一句颂了也。他有转变余才。更云。十洲春尽花凋残。海上有三山十洲。以百年为一春。雪窦语带风措。宛转盘礴。春尽之际。百千万株花。一时凋残。独有珊瑚树林。不解凋落。与大阳相夺。其光交映。正当恁么时。不妨奇特。雪窦用此。明他却请和尚道。十洲皆海外诸国之所附。一祖洲。出反魂香。二瀛洲。生芝草玉石泉如酒味。三玄洲。出仙药。服之长生。四长洲。出木瓜玉英。五炎洲。出火浣布。六元洲。出灵泉如蜜。七生洲。有山川无寒暑。八凤麟洲。人取凤喙麟角。煎续弦胶。九聚窟洲。出狮子铜头铁额之兽。十檀洲(一作流洲)出琨吾石。作剑切玉如泥。珊瑚外国杂传云。大秦西南。涨海中。可七八百里。到珊瑚洲。洲底盘石。珊瑚生其石上。人以铁网取之。又十洲记云。珊瑚生南海底。如树高三二尺。有枝无皮。似玉而红润。感月而生。凡枝头皆有月晕(此一则与八卷首公案同看)。

　　佛果圜悟禅师碧岩录卷第七(终)



　　佛果圜悟禅师碧岩录卷第八

　　【七一】举。百丈复问五峰。并却咽喉唇吻。作么生道(阿呵呵。箭过新罗国)峰云和尚也须并却(搀旗夺鼓。一句截流。万机寝削)丈云。无人处斫额望汝(土旷人稀相逢者少此一则与七卷末公案同看)。
　　沩山把定封疆。五峰截断众流。这些子。要是个汉当面提掇。如马前相扑。不容拟议。直下便用紧迅危峭。不似沩山盘礴滔滔地。如今禅和子。只向架下行。不能出他一头地。所以道。欲得亲切。莫将问来问。五峰答处。当头坐断。不妨快俊。百丈云。无人处斫额望汝。且道是肯他。是不肯他。是杀是活。见他阿辘辘地。只与他一点。雪窦颂云。
　　和尚也并却(已在言前了。截断众流)　　龙蛇阵上看谋略(须是金牙始解七事随身。惯战作家)　　令人长忆李将军(妙手无多子。匹马单枪。千里万里。千人万人)　　万里天边飞一鹗(大众见么。且道落在什么处。中也。打云。飞过去也)
　　和尚也并却。雪窦于一句中。拶一拶云。龙蛇阵上看谋略。如排两阵突出突入。七纵八横。有斗将底手脚。有大谋略底人。匹马单枪。向龙蛇阵上。出没自在。尔作么生围绕得他。若不是这个人。争知有如此谋略。雪窦此三颂。皆就里头。状出底语如此。大似李广神箭。万里天边飞一鹗。一箭落一雕定也。更不放过。雪窦颂百丈问处如一鹗。五峰答处如一箭相似。山僧只管赞叹五峰。不觉浑身入泥水了也。
　　【七二】举。百丈又问云岩。并却咽喉唇吻。作么生道(虾蟆窟里出来。道什么)岩云。和尚有也未(粘皮著骨。拖泥带水。前不构村后不迭店)丈云。丧我儿孙(灼然有此答得半前落后)。
　　云岩在百丈。二十年作侍者。后同道吾至药山。山问云。子在百丈会下。为个什么事。岩云。透脱生死。山云。还透脱也未。岩云。渠无生死。山云。二十年在百丈。习气也未除。岩辞去见南泉。后复归药山。方契悟。看他古人。二十年参究。犹自半青半黄。粘皮著骨。不能颖脱。是则也是。只是前不构村。后不迭店。不见道。语不离窠臼。焉能出盖缠。白云横谷口。迷却几人源。洞下谓之触破。故云。跃开仙仗凤凰楼。时人嫌触当今号。所以道。荆棘林须是透过始得。若不透过。终始涉廉纤。斩不断。适来道。前不构村。后不迭店。云岩只管去。点检他人底。百丈见他如此。一时把来打杀了也。雪窦颂云。
　　和尚有也未(公案现成。随波逐浪。和泥合水)　　金毛狮子不踞地(灼然。有什么用处。可惜许)　　两两三三旧路行(并却咽喉唇吻。作么生道。转身吐气。脚跟下蹉过了也)　　大雄山下空弹指(一死更不再活。可悲可痛。苍天中更添怨苦)
　　和尚有也未。雪窦据款结案。是则是。只是金毛狮子。争柰不踞地。狮子捉物。藏牙伏爪。踞地返掷。物无大小。皆以全威。要全其功。云岩云。和尚有也未。只是向旧路上行。所以雪窦云。百丈向大雄山下空弹指。
　　垂示云。夫说法者。无说无示。其听法者。无闻无得。说既无说无示。争如不说。听既无闻无得。争如不听。而无说又无听。却较些子。只如今诸人。听山僧在这里说。作么生免得此过。具透关眼者。试举看。
　　【七三】举。僧问马大师。离四句绝百非。请师直指某甲西来意(什么处得这话头来。那里得这消息)马师云。我今日劳倦。不能为汝说。问取智藏去(退身三步蹉过也不知。藏身露影。不妨是这老汉推过。与别人)僧问智藏(也须与他一拶。蹉过也不知)藏云。何不问和尚(草里焦尾大虫出来也。道什么。直得草绳自缚。去死十分)僧云。和尚教来问(爱人处分。前箭犹轻后箭深)藏云。我今日头痛。不能为汝说。问取海兄去(不妨是八十四员善知识。一样患这般病痛)僧问海兄(转与别人。抱赃叫屈)海云。我到这里却不会(不用忉忉。从教千古万古黑漫漫)僧举似马大师(这僧却有些子眼睛)马师云。藏头白海头黑(寰中天子敕。塞外将军令)。
　　这个公案。山僧旧日。在成都参真觉。觉云。只消看马祖第一句。自然一时理会得。且道这僧。是会来问。不会来问。此问不妨深远。离四句者。有。无。非有。非无。非非有。非非无。离此四句。绝其百非。只管作道理。不识话头。讨头脑不见。若是山僧。待马祖道了。也便与展坐具。礼三拜。看他作么生道。当时马祖。若见这僧来。问离四句绝百非。请师直指某甲西来意。以拄杖劈脊便棒赶出。看他省不省。马大师只管与他打葛藤。以至这汉。当面蹉过。更令去问智藏。殊不知马大师来风深辨。这僧蒙懂。走去问智藏。藏云。何不问和尚。僧云。和尚教来问。看他这些子。拶著便转。更无闲暇处。智藏云。我今日头痛。不能为汝说得。问取海兄去。这僧又去问海兄。海兄云。我到这里却不会。且道为什么。一人道头痛。一人云不会。毕竟作么生。这僧却回来。举似马大师。师云。藏头白海头黑。若以解路卜度。却谓之相瞒。有者道。只是相推过。有者道。三个总识他问头。所以不答。总是拍盲地。一时将古人醍醐上味。著毒药在里许。所以马祖道。待汝一口吸尽西江水。即向汝道。与此公案一般。若会得藏头白海头黑。便会西江水话。这僧将一檐蒙懂。换得个不安乐。更劳他三人尊宿。入泥入水。毕竟这僧不瞥地。虽然一恁么。这三个宗师。却被个担板汉勘破。如今人只管去语言上。作活计云。白是明头合。黑是暗头合。只管钻研计较。殊不知。古人一句截断意根。须是向正脉里。自看始得稳当。所以道。末后一句。始到牢关。把断要津。不通凡圣。若论此事。如当门按一口剑相似。拟议则丧身失命。又道。譬如掷剑挥空。莫论及之不及。但向八面玲珑处会取。不见古人道。这漆桶。或云。野狐精。或云。瞎汉。且道与一棒一喝。是同是别。若知千差万别。只是一般。自然八面受敌。要会藏头白海头黑么。五祖先师道。封后先生。雪窦颂云。
　　藏头白海头黑(半合半开。一手抬一手搦。金声玉振)　　明眼衲僧会不得(更行脚三十年。终是被人穿却尔鼻孔。山僧故是口似匾檐)　　马驹踏杀天下人(丛林中也须是这老汉始得。放出这老汉)　　临济未是白拈贼(癞儿牵伴。直饶好手。也被人捉了也)　　离四句绝百非(道什么。也须是自点检看。阿爷似阿爹)　　天上人间唯我知(用我作什么。夺却拄杖子。或若无人无我无得无失。将什么知)
　　藏头白海头黑。且道意作么生。这些子。天下衲僧跳不出。看他雪窦。后面合杀得好。道直饶是明眼衲僧。也会不得。这个些子消息。谓之神仙秘诀父子不传。释迦老子。说一代时教。末后单传心印。唤作金刚王宝剑。唤作正位。恁么葛藤。早是事不获己。古人略露些子锋铓。若是透得底人。便乃七穿八穴。得大自在。若透不得。从前无悟入处。转说转远也。马驹踏杀天下人。西天般若多罗。谶达磨云。震旦虽阔无别路。要假儿孙脚下行。金鸡解衔一粒粟。供养十方罗汉僧。又六祖谓让和尚曰。向后佛法。从汝边去。已后出一马驹。踏杀天下人。厥后江西法嗣。布于天下。时号马祖焉。达磨六祖。皆先谶马祖。看他作略。果然别。只道藏头白海头黑。便见踏杀天下人处。只这一句黑白语千人万人咬不破。临济未是白拈贼。临济一日示众云。赤肉团上有一无位真人。常向汝等诸人面门出入。未证据者看看。时有僧出问。如何是无位真人。临济下禅床搊住云。道道。僧无语。济托开云。无位真人。是什么干屎橛。雪峰后闻云。临济大似白拈贼。雪窦要与他临济相见。观马祖机锋。尤过于临济。此正是白拈贼。临济未是白拈。贼也。雪窦一时穿却了也。却颂这僧道。离四句绝百非。天上人间唯我知。且莫向鬼窟里作活计。古人云。问在答处。答在问处。早是奇特。尔作么生。离得四句。绝得百非。雪窦道。此事唯我能知。直饶三世诸佛。也觑不见。既是独自个知。诸人更上来求个什么。大沩真如拈云。这僧恁么问。马祖恁么答。离四句绝百非。智藏海兄都不知。要会么。不见道。马驹踏杀天下人搊(初尤切拘也)。
　　垂示云。镆鎁横按。锋前剪断葛藤窠。明镜高悬。句中引出毗卢印。田地稳密处。著衣吃饭。神通游戏处。如何凑泊。还委悉么。看取下文。
　　【七四】举。金牛和尚每至斋时。自将饭桶。于僧堂前作舞。呵呵大笑云。菩萨子吃饭来(竿头丝线从君弄。不犯清波意自殊。醍醐毒药一时行。是则是七珍八宝一时罗列。争奈相逢者少)雪窦云。虽然如此。金牛不是好心(是贼识贼。是精识精。来说是非者。便是是非人)僧问长庆。古人道。菩萨子吃饭来。意旨如何(不妨疑著。元来不知落处。长庆道什么)庆云。大似因斋庆赞(相席打令。据款结案)。
　　金牛乃马祖下尊宿。每至斋时。自将饭桶。于僧堂前作舞。呵呵大笑云。菩萨子吃饭来。如此者二十年。且道他意在什么处。若只唤作吃饭。寻常敲鱼击鼓。亦自告报矣。又何须更自将饭桶来。作许多伎俩。莫是他颠么。莫是提唱建立么。若是提唱此事。何不去宝华王座上。敲床竖拂。须要如此作什么。今人殊不知。古人意在言外。何不且看祖师当时初来底题目道什么。分明说道。教外别传。单传心印。古人方便。也只教尔直截承当去。后来人妄自卜度。便道那里有许多事。寒则向火。热则乘凉。饥则吃饭。困则打眠。若恁么以常情。义解诠注。达磨一宗。扫土而尽。不知古人。向二六时中。念念不舍。要明此事。雪窦云。虽然如此。金牛不是好心。只这一句。多少人错会。所谓醍醐上味。为世所珍。遇斯等人。翻成毒药。金牛既是落草为人。雪窦为什么道。不是好心。因什么却恁么道。衲僧家须是有生机始得。今人不到古人田地。只管道见什么心。有什么佛。若作这见解。坏却金牛老作家了也。须是子细看始得。若只今日明日。口快些子。无有了期。后来长庆上堂。僧问。古人道。菩萨子吃饭来。意旨如何。庆云。大似因斋庆赞。尊宿家忒杀慈悲。漏逗不少。是则是。因斋庆赞。尔且道。庆赞个什么。看他雪窦颂云。
　　白云影里笑呵呵(笑中有刀。热发作什么。天下衲僧不知落处)　　两手持来付与他(岂有恁么事。莫谤金牛好。唤作饭桶得么。若是本分衲僧。不吃这般茶饭)　　若是金毛狮子子(须是他格外始得。许他具眼。只恐眼不正)　　三千里外见誵讹(不直半文钱。一场漏逗。誵讹在什么处。瞎汉)
　　白云影里笑呵呵。长庆道。因斋庆赞。雪窦道。两手持来付与他。且道只是与他吃饭。为当别有奇特。若向个里知得端的。便是个金毛狮子子。若是金毛狮子子。更不必金牛将饭桶来作舞大笑。直向三千里外。便知他败缺处。古人道。鉴在机先。不消一捏。所以衲僧家。寻常须是向格外用始得称本分宗师。若只据语言。未免漏逗。
　　垂示云。灵锋宝剑。常露现前。亦能杀人亦能活人。在彼在此。同得同失。若要提持。一任提持。若要平展。一任平展。且道不落宾主。不拘回互时如何。试举看。
　　【七五】举。僧从定州和尚会里。来到乌臼。乌臼问。定州法道何似这里(言中有响。要辨浅深。探竿影草。太杀瞒人)僧云。不别(死汉中有活底。一个半个。铁橛子一般。踏著实地)臼云。若不别更转彼中去。便打(灼然。正令当行)僧云。棒头有眼。不得草草打人(也是这作家始得。却是狮子儿)臼云。今日打著一个也。又打三下(说什么一个。千个万个)僧便出去(元来是屋里人。只得受屈。只是见机而作)臼云。屈棒元来有人吃在(哑子吃苦瓜。放去又收来点。得回来堪作何用)僧转身云。争奈杓柄。在和尚手里(依前三百六十日。却是个伶俐衲僧)臼云。汝若要山僧回与汝(知他阿谁是君。阿谁是臣。敢向虎口横身。忒杀不识好恶)僧近前夺臼手中棒。打臼三下(也是一个作家禅客始得。宾主互换纵夺临时)臼云。屈棒屈棒(点。这老汉。著什么死急)僧云。有人吃在(呵呵。是几个杓柄却在这僧手里)臼云。草草打著个汉(不落丙边。知他是阿谁)僧便礼拜(临危不变。方是丈夫儿)臼云。和尚却恁么去也(点)僧大笑而出(作家禅客天然有在。猛虎须得清风随。方知尽始尽终。天下人摸素不著)臼云。消得恁么。消得恁么(可惜放过。何不劈脊便棒。将谓走到什么处去)。
　　僧从定州和尚会里来到乌臼。臼亦是作家。诸人若向这里。识得此二人一出一入。千个万个只是一个。作主也恁么。作宾也恁么。二人毕竟合成一家。一期勘辨。宾主问答。始终作家。看乌臼问这僧云。定州法道何似这里。僧便云。不别。当时若不是乌臼。难奈这僧何。臼云。若不别。更转彼中去。便打。争奈这僧是作家汉。便云。棒头有眼不得草草打人。臼一向行令云。今日打著一个也。又打三下。其僧便出去。看他两个转辘辘地。俱是作家。了这一事。须要分缁素别休咎。这僧虽出去。这公案。却未了在。乌臼始终。要验他实处看他如何。这僧却似撑门拄户。所以未见得他。乌臼却云。屈棒元来有人吃在。这僧要转身吐气。却不与他争。轻轻转云。争奈杓柄在和尚手里。乌臼是顶门具眼底宗师。敢向猛虎口里横身云。汝若要山僧回与汝。这汉是个肘下有符底汉。所谓见义不为无勇也。更不拟议。近前夺乌臼手中棒。打臼三下。臼云。屈棒屈棒。尔且道意作么生。头上道。屈棒元来有人吃在。及乎到这僧打他。却道屈棒屈棒。僧云。有人吃在。臼云。草草打著个汉。头上道草草打著一个也。到末后自吃棒。为什么亦道草草打著个汉。当时若不是这僧卓朔地。也不奈他何。这僧便礼拜。这个礼拜最毒。也不是好心。若不是乌臼。也识他不破。乌臼云。却恁么去也。其僧大笑而出。乌臼云。消得恁么消得恁么。看他作家相见。始终宾主分明。断而能续。其实也只是互换之机。他到这里。亦不道有个互换处。自是他古人。绝情尘意想。彼此作家。亦不道有得有失。虽是一期间语言。两个活鱍鱍地。都有血脉针线。若能于此见得。亦乃向十二时中。历历分明。其僧便出是双放。已下是双收。谓之互换也。雪窦正恁么地。颂出。
　　呼即易(天下人总疑著。臭肉引来蝇。天下衲僧总不知落处)　　遣即难(不妨剿绝。海上明公秀)　　互换机锋子细看(一出一入。二俱作家。一条拄杖两人扶。且道在阿谁边)　　劫石固来犹可坏(袖里金锤如何辨取。千圣不传)　　沧溟深处立须干(向什么处安排。棒头有眼。独许他亲得)　　乌臼老乌臼老(可惜许。这老汉不识好恶)　　几何般(也是个无端汉。百千万重)　　与他杓柄太无端(已在言前。洎合打破蔡州。好与三十棒。且道过在什么处)
　　呼即易遣即难。一等是落草。雪窦忒杀慈悲。寻常道。呼蛇易遣蛇难。如今将个瓢子吹来。唤蛇即易。要遣时即难。一似将棒与他却易。复夺他棒。遣去却难。须是有本分手脚。方能遣得他去。乌臼是作家。有呼蛇底手脚。亦有遣蛇底手段。这僧也不是瞌睡底。乌臼问。定州法道何似这里。便是呼他。乌臼便打。是遣他。僧云。棒头有眼。不得草草打人。却转在这僧处。便是呼来。乌臼云。汝若要山僧回与汝。僧便近前夺棒。也打三下。却是这僧遣去。乃至这僧大笑而出。乌臼云。消得恁么消得恁么。此分明是遣得他恰好。看他两个机锋互换。丝来线去。打成一片。始终宾主分明。有时主却作宾。有时宾却作主。雪窦也赞叹不及。所以道。互换之机。教人且子细看。劫石固来犹可坏。谓此劫石。长四十里。广八万四千由旬。厚八万四千由旬。凡五百年乃有天人下来。以六铢衣袖拂一下。又去至五百年。又来如此拂。拂尽此石。乃为一劫。谓之轻衣拂石劫。雪窦道。劫石固来犹可坏。石虽坚固。尚尔可消磨尽。此二人机锋。千古万古。更无有穷尽。沧溟深处立须干。任是沧溟。洪波浩渺白浪滔天。若教此二人。向内立地。此沧溟也须干竭。雪窦到此。一时颂了。末后更道。乌臼老乌臼老。几何般。或擒或纵。或杀或活。毕竟是几何般。与他杓柄太无端。这个拄杖子。三世诸佛也用。历代祖师也用。宗师家也用。与人抽钉拔楔。解粘去缚。争得轻易分付与人。雪窦意要独用。赖值这僧当时只与他平展。忽若旱地起雷。看他如何当抵。乌臼过杓柄与人去。岂不是太无端。
　　垂示云。细如米末。冷似冰霜。逼塞乾坤。离明绝暗。低低处观之有余。高高处平之不足。把住放行。总在这里许还有出身处也无。试举看　逼(拍逼切满也)。
　　【七六】举。丹霞问僧。甚处来(正是不可总没来处也。要知来处也不难)僧云。山下来(著草鞋入尔肚里过也。只是不会。言中有响谙含来。知他是黄是绿)霞云。吃饭了也未(第一杓恶水浇。何必定盘星。要知端的)僧云。吃饭了(果然撞著个露柱。却被旁人穿却鼻孔。元来是个无孔铁锤)霞云。将饭来与汝吃底人。还具眼么(虽然是倚势欺人。也是据款结案。当时好掀倒禅床。无端作什么)僧无语(果然走不得。这僧若是作家。向他道。与和尚眼一般)长庆问保福。将饭与人吃。报恩有分。为什么不具眼(也只道得一半。通身是遍身是。一刀两段。一手抬一手搦)福云。施者受者二俱瞎汉(据令而行。一句道尽。罕遇其人)长庆云。尽其机来。还成瞎否(识甚好恶。犹自未肯。讨什么碗)福云。道我瞎得么(两个俱是草里汉。龙头蛇尾。当时待他道尽其机来。还成瞎否。只向他道瞎。也只道得一半。一等是作家。为什么前不构村。后不迭店)。
　　邓州丹霞天然禅师。不知何许人。初习儒学。将入长安应举。方宿于逆旅。忽梦白光满室。占者曰。解空之祥。偶一禅客问曰。仁者何往。曰。选官去。禅客曰。选官何如选佛。霞云。选佛当往何所。禅客曰。今江西马大师出世。是选佛之场。仁者可往。遂直造江西。才见马大师。以两手托幞头脚。马师顾视云。吾非汝师。南岳石头处去。遽抵南岳。还以前意投之。石头云。著槽厂去。师礼谢。入行者堂。随众作务。凡三年。石头一日告众云。来日刬佛殿前草。至来日。大众各备锹锄刬草。丹霞独以盆盛水净头。于师前跪膝。石头见而笑之。便与剃发。又为说戒。丹霞掩耳而出。便往江西。再谒马祖。未参礼。便去僧堂内。骑圣僧颈而坐。时大众惊愕。急报马祖。祖躬入堂。视之曰。我子天然。霞便下礼拜曰。谢师赐法号。因名天然他古人天然。如此颖脱。所谓选官不如选佛也。传灯录中载其语句。直是壁立千仞。句句有与人抽钉拔楔底手脚。似问这僧道。什么处来。僧云。山下来。这僧却不通来处。一如具眼倒去勘主家相似。当时若不是丹霞。也难为收拾。丹霞却云。吃饭了也未。头边总未见得。此是第二回勘他。僧云。吃饭了也。懵懂汉元来不会。霞云。将饭与汝吃底人。还具眼么。僧无语。丹霞意道。与尔这般汉饭吃。堪作什么。这僧若是个汉。试与他一札。看他如何。虽然如是。丹霞也未放尔在。这僧便眼眨眨地无语。保福长庆。同在雪峰会下。常举古人公案商量。长庆问保福。将饭与人吃。报恩有分。为什么不具眼。不必尽问公案中事。大纲借此语作话头。要验他谛当处。保福云。施者受者二俱瞎汉。快哉到这里。只论当机事。家里有出身之路。长庆云。尽其机来。还成瞎否。保福云。道我瞎得么。保福意谓。我恁么具眼。与尔道了也。还道我瞎得么。虽然如是。半合半开。当时若是山僧。等他道尽其机来。还成瞎否。只向他道瞎。可惜许。保福当时。若下得这个瞎字。免得雪窦许多葛藤。雪窦亦只用此意颂。
　　尽机不成瞎(只道得一半。也要验他过。言犹在耳)　　按牛头吃草(失钱遭罪。半河南半河北。殊不知伤锋犯手)　　四七二三诸祖师(有条攀条。带累先圣。不唯只带累一人)　　宝器持来成过咎(尽大地人换手捶胸。还我拄杖来。带累山僧也出头不得)　　过咎深(可杀深。天下衲僧跳不出。且道深多少)　　无处寻(在尔脚跟下。摸索不著)　　天上人间同陆沈(天下衲僧一坑埋却。还有活底人么。放过一著。苍天苍天)　　厂(齿两切马屋无壁也)　　眨(侧洽切目动也)
　　尽机不成瞎。长庆云。尽其机来。还成瞎否。保福云。道我瞎得么。一似按牛头吃草。须是等他自吃始得。那里按他头教吃。雪窦恁么颂。自然见得丹霞意。四七二三诸祖师。宝器持来成过咎。不唯只带累长庆。乃至西天二十八祖。此土六祖。一时埋没。释迦老子。四十九年。说一大藏教。末后唯传这个宝器。永嘉道。不是标形虚事褫。如来宝杖亲踪迹。若作保福见解。宝器持来。都成过咎。过咎深无处寻。这个与尔说不得。但去静坐。向他句中点检看。既是过咎深。因什么却无处寻。此非小过也。将祖师大事。一齐于陆地上平沈却。所以雪窦道。天上人间同陆沈。
　　垂示云。向上转去。可以穿天下人鼻孔。似鹘捉鸠。向下转去。自己鼻孔在别人手里。如龟藏壳。个中忽有个出来道。本来无向上向下。用转作什么。只向伊道。我也知尔向鬼窟里作活计。且道作么生。辨个缁素。良久云。有条攀条无条攀例。试举看。
　　【七七】举。僧问云门。如何是超佛越祖之谈(开。旱地忽雷。拶)门云。糊饼(舌拄上腭。过也)。
　　这僧问云门。如何是超佛越祖之谈。门云。糊饼。还觉寒毛卓竖么。衲僧家问佛问祖。问禅问道。问向上向下了。更无可得问。却致个问端。问超佛越祖之谈。云门是作家。便水长船高。泥多佛大。便答道。糊饼。可谓道不虚行。功不浪施。云门复示众云。尔勿可作了。见人道著祖师意。便问超佛越祖之谈道理。尔且唤什么作佛。唤什么作祖。即说超佛越祖之谈。便问个出三界。尔把三界来看。有什么见闻觉知隔碍著尔。有什么声色佛法与汝可了。了个什么碗。以那个为差殊之见。他古圣勿奈尔何。横身为物。道个举体全真物物觌体。不可得。我向汝道。直下有什么事。早是埋没了也。会得此语。便识得糊饼。五祖云。驴屎比麝香。所谓直截根源佛所印。摘叶寻枝我不能。到这里欲得亲切。莫将问来问。看这僧问。如何是超佛越祖之谈。门云。糊饼。还识羞惭么。还觉漏逗么。有一般人。杜撰道。云门见兔放鹰。便道糊饼。若恁么将糊饼。便是超佛越祖之谈见去。岂有活路。莫作糊饼会。又不作超佛越祖会。便是活路也。与麻三斤解打鼓一般。虽然只道糊饼。其实难见。后人多作道理云。粗言及细语皆归第一义。若恁么会。且去作座主。一生赢得多知多解。如今禅和子道。超佛越祖之时。诸佛也踏在脚跟下。祖师也踏在脚跟下。所以云门只向他道糊饼。既是糊饼。岂解超佛越祖。试去参详看。诸方颂极多。尽向问头边作言语。唯雪窦颂得最好试举看。颂云。
　　超谈禅客问偏多(个个出来便作这般见解。如麻似粟)　　缝罅披离见也么(已在言前。开也。自屎不觉臭)　　糊饼[祝/土]来犹不住(将木槵子换却尔眼睛了也)　　至今天下有誵讹(画个圆相云。莫是恁么会么。咬人言语。有甚了期。大地茫茫愁杀人。便打)　　[祝/土](仄六切塞也)
　　超谈禅客问偏多。此语禅和家偏爱问。不见云门道。尔诸人横担拄杖。道我参禅学道。便觅个超佛越祖道理。我且问尔。十二时中。行住坐卧。屙屎放尿。至于茅坑里虫子市肆买卖羊肉案头。还有超佛越祖底道理么。道得底出来。若无莫妨我东行西行。便下座。有者更不识好恶。作圆相。土上加泥。添枷带锁。缝罅披离见也么。他致问处。有大小大缝罅。云门见他问处披离。所以将糊饼拦缝塞定。这僧犹自不肯住。却更问。是故雪窦道。糊饼[祝/土]来犹不住。至今天下有誵讹。如今禅和子。只管去糊饼上解会。不然去超佛越祖处作道理。既不在这两头。毕竟在什么处。三十年后。待山僧换骨出来。却向尔道。
　　【七八】举。古有十六开士(成群作队。有什么用处。这一队不唧[口*留]汉)于浴僧时随例入浴(撞著露柱。漆桶作什么)忽悟水因(恶水蓦头浇)诸禅德作么生会。他道妙触宣明(更不干别人事。作么生会他。扑落非他物)成佛子住(天下衲僧到这里摸索不著。两头三而作什么)也须七穿八穴始得(一棒一条痕。莫辜负山僧好。撞著磕著。还曾见德山临济么)。
　　楞严会上。跋陀婆罗菩萨。与十六开士。各修梵行。乃各说所证圆通法门之因。此亦二十五圆通之一数也。他因浴僧时。随例入浴。忽悟水因。云。既不洗尘。亦不洗体。且道洗个什么。若会得去。中间安然。得无所有。千个万个。更近傍不得。所谓以无所得是真般若。若有所得。是相似般若。不见达磨谓二祖云。将心来与汝安。二祖云。觅心了不可得。这里些子。是衲僧性命根本。更总不消得如许多葛藤。只消道个忽悟水因。自然了当。既不洗尘。亦不洗体。且道悟个什么。到这般田地。一点也著不得。道个佛字。也须讳却。他道。妙触宣明。成佛子住。宣则是显也。妙触是明也。既悟妙触。成佛子住。即住佛地也。如今人亦入浴亦洗水。也恁么触。因甚却不悟。皆被尘境惑障。粘皮著骨。所以不能便惺惺去。若向这里。洗亦无所得。触亦无所得。水因亦无所得。且道。是妙触宣明。不是妙触宣明。若向个里。直下见得。便是妙触宣明。成佛子住。如今人亦触。还见妙处么。妙触非常触与触者合则为触。离则非也。玄沙过岭。磕著脚指头。以至德山棒。岂不是妙触。虽然恁么。也须是七穿八穴始得。若只向身上摸索。有什么交涉。尔若七穿八穴去。何须入浴。便于一毫端上现宝王刹。向微尘里。转大法轮。一处透得。千处万处一时透。莫只守一窠一窟。一切处都是观音入理之门。古人亦有闻声悟道见色明心。若一人悟去。则故是。因甚十六开士。同时悟去。是故古人同修同证。同悟同解。雪窦拈他教意。令人去妙触处会取。出他教眼颂。免得人去教网里笼罩半醉半醒。要令人直下洒洒落落。颂云。
　　了事衲僧消一个(现有一个。朝打三千暮打八百。跳出金刚圈。一个也不消得)　　长连床上展脚卧(果然是个瞌睡汉。论劫不论禅)　　梦中曾说悟圆通(早是瞌睡更说梦。却许尔梦见。寐语作什么)　　香水洗来蓦面唾(咄。土上加泥又一重。莫来净地上屙)。
　　了事衲僧消一个。且道了得个什么事。作家禅客。聊闻举著。剔起便行。似恁么衲僧。只消得一个。何用成群作队。长连床上展脚卧。古人道。明明无悟法。悟了却迷人。长舒两脚睡。无伪亦无真。所以胸中无一事。饥来吃饭困来眠。雪窦意道。尔若说入浴悟得妙触宣明。在这般无事衲僧分上。只似梦中说梦。所以道。梦中曾说悟圆通。香水洗来蓦面唾。似恁么只是恶水蓦头浇。更说个什么圆通。雪窦道似这般汉。正好蓦头蓦面唾。山僧道土上加泥又一重。
　　垂示云。大用现前。不存轨则。活捉生擒。不劳余力。且道是什么人。曾恁么来。试举看。
　　【七九】举。僧问投子。一切声是佛声是否(也解捋虎须。青天轰霹雳。自屎不觉臭)投子云。是(赚杀一船人。卖身与尔了也。拈放一边。是什么心行)僧云。和尚莫[尸@豖]沸碗鸣声(只见锥头利。不见凿头方。道什么。果然纳败缺)投子便打(著。好打。放过则不可)又问。粗言及细语皆归第一义。是否(第二回捋虎须。抱赃叫屈作什么。东西南北。犹有影响在)投子云。是(又是卖身与尔了也。陷虎之机。也是什么心行)僧云。唤和尚作一头驴得么(只见锥头利。不见凿头方。虽有逆水之波。只是头上无角。含血噀人)投子便打(著。不可放过。好打。拄杖未到折。因什么便休去)[尸@豖](都木切臀也)。
　　投子朴实头。得逸群之辩。凡有致问。开口便见胆。不费余力。便坐断他舌头。可谓运筹帷幄之中。决胜千里之外。这僧将声色佛法见解。贴在他额头上。逢人便问。投子作家。来风深辨。这僧知投子实头。合下做个圈缋子。教投子入来。所以有后语。投子却使陷虎之机。钓他后语出来。这僧接他答处道。和尚莫[尸@豖]沸碗鸣声。果然一钓便上。若是别人。则不奈这僧何。投子具眼。随后便打。咬猪狗底手脚。须还作家始得。左转也随他阿辘辘地。右转也随他阿辘辘地。这僧既是做个圈缋子。要来捋虎须。殊不知投子。更在他圈缋头上。投子便打。这僧可惜许。有头无尾。当时等他拈棒。便与掀倒禅床。直饶投子全机。也须倒退三千里。又问。粗言及细语皆归第一义是否。投子亦云是。一似前头语无异。僧云。唤和尚作一头驴得么。投子又打。这僧虽然作窠窟。也不妨奇特。若是曲录木床上老汉。顶门无眼。也难折挫他。投子有转身处。这僧既做个道理。要搀他行市。到了依旧不奈投子老汉何。不见岩头道。若论战也。个个立在转处。投子放去太迟。收来太急。这僧当时。若解转身吐气。岂不作得个口似血盆底汉。衲僧家一不做二不休。这僧既不能返掷。却被投子穿了鼻孔。颂云。
　　投子投子(灼然。天下无这实头老汉。教坏人家男女)　　机轮无阻(有什么奈何他处。也有些子)　　放一得二(换却尔眼睛。什么处见投子)　　同彼同此(恁么来也吃棒。不恁么来也吃棒。阇黎替他。便打)　　可怜无限弄潮人(丛林中放出一个半个。放出这两个汉。天下衲僧要恁么去)　　毕竟还落潮中死(可惜许。争奈出这圈缋不得。愁人莫向愁人说)　　忽然活(禅床震动。惊杀山僧。也倒退三千里)　　百川倒流闹[洱*舌][洱*舌](险。徒劳伫思。山僧不敢开口。投子老汉。也须是拗折拄杖始得)　　[洱*舌](古活切水流声)

　　投子投子。机轮无阻。投子寻常道。尔总道投子实头。忽然下山三步。有人问尔。道如何是投子实头处。尔作么生抵对。古人道。机轮转处。作者犹迷。他机轮转辘辘地全无阻隔。所以雪窦道。放一得二。不见僧问。如何是佛。投子云。佛。又问。如何是道。投子云。道。又问。如何是禅。投子云。禅。又问。月未圆时如何。投子云。吞却三个四个。圆后如何。吐却七个八个。投子接人。常用此机。答这僧。只是一个是字。这僧两回被打。所以雪窦道。同彼同此。四句一时。颂投子了也。末后颂这僧道。可怜无限弄潮人。这僧敢搀旗夺鼓道。和尚莫[尸@豖]沸碗鸣声。又道唤和尚作一头驴得么。此便是弄潮处。这僧做尽伎俩。依前死在投子句中。投子便打。此僧便是毕竟还落潮中死。雪窦出这僧云。忽然活便与掀倒禅床。投子也须倒退三千里。直得百川倒流闹[洱*舌][洱*舌]。非唯禅床震动。亦乃山川岌崿。天地陡暗。苟或个个如此。山僧且打退鼓。诸人向什么处。安身立命　岌(逆及切)　崿(逆各切)。
　　【八○】举。僧问赵州。初生孩子。还具六识也无(闪电之机。说什么初生孩儿子)赵州云。急水上打毬子(过也。俊鹞趁不及。也要验过)僧复问投子。急水上打毬子。意旨如何(也是作家同验过。还会么。过也)子云。念念不停流(打葛藤汉)。
　　此六识。教家立为正本。山河大地。日月星辰。因其所以生。来为先锋。去为殿后。古人道。三界唯心。万法唯识。若证佛地。以八识。转为四智。教家谓之改名不改体。根尘识是三。前尘元不会分别。胜义根能发生识。识能显色分别。即是第六意识。第七识末那识。能去执持世间一切影事。令人烦恼。不得自由自在。皆是第七识。到第八识。亦谓之阿赖耶识。亦谓之含藏识。含藏一切善恶种子。这僧知教意。故将来问赵州道。初生孩子。还具六识也无。初生孩儿。虽具六识眼能见耳能闻。然未曾分别六尘。好恶长短。是非得失。他恁么时总不知。学道之人要复如婴孩。荣辱功名。逆情顺境。都动他不得。眼见色与盲等。耳闻声与聋等。如痴似兀。其心不动。如须弥山。这个是衲僧家。真实得力处。古人道。衲被蒙头万事休。此时山僧都不会。若能如此。方有少分相应。虽然如此。争奈一点也瞒他不得。山依旧是山。水依旧是水。无造作。无缘虑。如日月运于太虚未尝暂止。亦不道我有许多名相。如天普盖。似地普擎。为无心故。所以长养万物。亦不道我有许多功行。天地为无心故。所以长久。若有心则有限齐。得道之人亦复如是。于无功用中施功用。一切违情顺境。皆以慈心摄受。到这里。古人尚自呵责道。了了了时无可了。玄玄玄处直须呵。又道。事事通兮物物明。达者闻之暗里惊。又云。入圣超凡不作声。卧龙长怖碧潭清。人生若得长如此。大地那能留一名。然虽恁么。更须跳出窠窟始得。岂不见。教中道。第八不动地菩萨。以无功用智。于一微尘中。转大法轮。于一切时中。行住坐卧。不拘得失。任运流入萨婆若海。衲僧家。到这里。亦不可执著。但随时自在。遇茶吃茶遇饭吃饭。这个向上事著个定字也不得。著个不定字也不得。石室善道和尚示众云。汝不见小儿出胎时。何曾道我会看教。当恁么时。亦不知有佛性义。无佛性义。及至长大。便学种种知解出来。便道我能我解。不知是客尘烦恼。十六观行中。婴儿行为最。哆哆啝啝时。喻学道之人离分别取舍心。故赞叹婴儿。可况喻取之。若谓婴儿是道。今时人错会。南泉云。我十八上。解作活计。赵州道。我十八上解破家散宅。又道。我在南方二十年。除粥饭二时。是杂用心处。曹山问僧。菩萨定中。闻香象渡河。历历地。出什么经。僧云。涅槃经。山云。定前闻定后闻。僧云。和尚流也。山云。滩下接取。又楞严经云。湛入合湛入识边际。又楞伽经云。相生执碍。想生妄想。流注生则逐妄流转。若到无功用地。犹在流注相中。须是出得第三流注生相。方始快活自在。所以沩山问仰山云。寂子如何。仰山云。和尚问他见解。问他行解。若问他行解。某甲不知。若是见解。如一瓶水注一鉼水。若得如此。皆可以为一方之师。赵州云。急水上打毬子。早是转辘辘地。更向急水上打时。眨眼便过。譬如楞严经云。如急流水。望为恬静。古人云。譬如驶流水。水流无定止。各各不相知。诸法亦如是。赵州答处。意浑类此。其僧又问投子。急水上打毬子。意旨如何。子云。念念不停流。自然与他问处恰好。古人行履绵密。答得只似一个。更不消计较。尔才问他。早知尔落处了也。孩子六识。虽然无功用。争奈念念不停。如密水流。投子恁么答。可谓深辨来风。雪窦颂云　驶(音史疾也)。
　　六识无功伸一问(有眼如盲。有耳如聋。明镜当台。明珠在掌。一句道尽)
　　作家曾共辨来端(何必。也要辨个缁素。唯证乃知)　　茫茫急水打毬子(始终一贯。过也。道什么)　　落处不停谁解看(看即瞎过也。滩下接取)
　　六识无功伸一问。古人学道。养到这里。谓之无功之功。与婴儿一般。虽有眼耳鼻舌身意。而不能分别六尘。盖无功用也。既到这般田地。便乃降龙伏虎。坐脱立亡。如今人但将目前万境。一时歇却。何必八地以上。方乃如是。虽然无功用处。依旧山是山水是水。雪窦前面颂云。活中有眼还同死。药忌何须鉴作家。盖为赵州投子是作家。故云。作家曾共辨来端。茫茫急水打毬子。投子道。念念不停流。诸人还知落处么。雪窦末后教人自著眼看。是故云。落处不停谁解看。此是雪窦活句。且道落在什么处。

　　佛果圜悟禅师碧岩录卷第八(终)



　　佛果圜悟禅师碧岩录卷第九

　　垂示云。搀旗夺鼓。千圣莫穷。坐断誵讹。万机不到。不是神通妙用。亦非本体如然。且道。凭个什么。得恁么奇特。
　　【八一】举。僧问药山。平田浅草麈鹿成群。如何射得麈中麈(把髻投衙。擎头带角出来。脑后拔箭)山云。看箭(就身打劫。下坡不走。快便难逢。著)僧放身便倒(灼然不同。一死更不再活。弄精魂汉)山云。侍者拖出这死汉(据令而行。不劳再勘。前箭犹轻。后箭深)僧便走(棺木里瞠眼。死中得活。犹有气息在)山云。弄泥团汉有什么限(可惜许放过。据令而行。雪上加霜)雪窦拈云。三步虽活五步须死(一手抬一手搦。直饶走百步。也须丧身失命。复云。看箭。且道。雪窦意落在什么处。若是同死同生。药山直得目瞪口呿。一向似无孔锤。堪作何用)　麈(音主)　瞪(直耕切。怒目直视也)　呿(袪遮立伽二切。张口貌)。
　　这公案。洞下谓之借事问。亦谓之辨主问。用明当机。鹿与麈寻常易射。唯有麈中麈。是鹿中之王。最是难射。此麈鹿常于崖石上利其角。如锋铓颖利。以身护惜群鹿。虎亦不能近傍。这僧亦似惺惺。引来问药山。用明第一机。山云。看箭。作家宗师。不妨奇特。如击石火。似闪电光。岂不见。三平初参石巩。巩才见来。便作弯弓势云。看箭。三平拨开胸云。此是杀人箭活人箭。巩弹弓弦三下。三平便礼拜。巩云。三十年。一张弓两只箭。今日只射得半个圣人。便拗折弓箭。三平后举似大颠。颠云。既是活人箭。为什么向弓弦上辨。三平无语。颠云。三十年后。要人举此话。也难得。法灯有颂云。古有石巩师。架弓矢而坐。如是三十年。知音无一个。三平中的来。父子相投和。子细返思量。元伊是射垛。石巩作略。与药山一般。三平顶门具眼。向一句下便中的。一似药山道看箭。其僧便作麈放身倒。这僧也似作家。只是有头无尾。既做圈缋要陷药山。争奈药山是作家。一向逼将去。山云。侍者拖出这死汉。如展阵向前相似。其僧便走也好。是则是。争奈不脱洒。粘脚粘手。所以药山云。弄泥团汉有什么限。药山当时。若无后语。千古之下遭人检点。山云。看箭。这僧便倒。且道。是会是不会。若道是会。药山因什么。却恁么道。弄泥团汉。这个最恶。正似僧问德山。学人仗镆鎁剑。拟取师头时如何。山引颈近前云。[囗@力]。僧云。师头落也。德山低头归方丈。又岩头问僧。什么处来。僧云。西京来。岩头云。黄巢过后。曾收得剑么。僧云。收得。岩头引颈。近前云。[囗@力]。僧云。师头落也。岩头呵呵大笑。这般公案。都是陷虎之机。正类此。恰是药山不管他。只为识得破。只管逼将去。雪窦云。这僧三步虽活。五步须死。这僧虽甚解看箭。便放身倒。山云。侍者拖出这死汉。僧便走。雪窦道。只恐三步外不活。当时若跳出五步外。天下人便不奈他何。作家相见。须是宾主始终互换。无有间断。方有自由自在分。这僧当时既不能始终。所以遭雪窦检点。后面亦自用他语。颂云。
　　麈中麈(高著眼看。擎头戴角去也)　　君看取(何似生第二头走。要射便射。看作什么)　　下一箭(中也。须知药山好手)　　走三步(活鱍鱍地。只得三步。死了多时)　　五步若活(作什么。跳百步。忽有个死中得活时如何)　　成群趁虎(二俱并照。须与他倒退始得。天下衲僧放他出头。也只在草窠里)　　正眼从来付猎人(争奈药山未肯承当这话。药山则故是雪窦又作么生。也不干药山事。也不干雪窦事。也不干山僧事。也不干上座事)　　雪窦高声云。　　看箭(一状领过。也须与他倒退始得。打云。已塞却尔咽喉了也)
　　麈中麈。君看取。衲僧家须是具麈中麈底眼。有麈中麈底头角。有机关有作略。任是插翼猛虎戴角大虫。也只得全身远害。这僧当时放身便倒自道。我是麈。下一箭。走三步。山云。看箭。僧便倒。山云。侍者拖出这死汉。这僧便走也甚好。争奈只走得三步。五步若活。成群趁虎。雪窦道。只恐五步须死。当时若跳得出五步外活时。便能成群去趁虎。其麈中麈。角利如枪。虎见亦畏之而走。麈为鹿中王。常引群鹿。趁虎入别山。雪窦后面颂药山亦有当机出身处。正眼从来付猎人。药山如能射猎人。其僧如麈。雪窦是时因上堂。举此语束为一团话。高声道一句云。看箭。坐者立者。一时起不得。
　　垂示云。竿头丝线具眼方知。格外之机作家方辨。且道作么生是竿头丝线格外之机。试举看。
　　【八二】举。僧问大龙。色身败坏。如何是坚固法身(话作两橛。分开也好)龙云。山花开似锦。涧水湛如蓝(无孔笛子撞著毡拍板。浑仑擘不破。人从陈州来。却往许州去)。
　　此事若向言语上觅。一如掉棒打月。且得没交涉。古人分明道。欲得亲切。莫将问来问。何故问在答处。答在问处。这僧担一檐莽卤。换一檐鹘突。致个问端。败缺不少。若不是大龙。争得盖天盖地。他恁么问。大龙恁么答。一合相。更不移易一丝毫头。一似见兔放鹰。看孔著楔。三乘十二分教。还有这个时节么。也不妨奇特。只是言语无味。杜塞人口。是故道。一片白云横谷口。几多归鸟夜迷巢。有者道。只是信口答将去。若恁么会。尽是灭胡种族汉。殊不知。古人一机一境。敲枷打锁。一句一言。浑金璞玉。若是衲僧眼脑。有时把住。有时放行。照用同时。人境俱夺。双放双收。临时通变。若无大用大机。争解恁么笼天罩地。大似明镜当台。胡来胡现汉来汉现。此公案与花药栏话一般。然意却不同。这僧问处不明。大龙答处恰好。不见僧问云门。树凋叶落时如何。门云。体露金风。此谓之箭锋相拄。这僧问大龙。色身败坏。如何是坚固法身。大龙云。山花开似锦。涧水湛如蓝。一如君向西秦我之东鲁。他既恁么行。我却不恁么行。与他云门一倍相返。那个恁么行却易见。这个却不恁么行却难见。大龙不妨三寸甚密。雪窦颂云。
　　问曾不知(东西不辨。弄物不知名。买帽相头)　　答还不会(南北不分。换却髑髅。江南江北)　　月冷风高(何似生。今日正当这时节。天下人有眼不曾见。有耳不曾闻)　　古岩寒桧(不雨时更好。无孔笛子撞著毡拍板)　　堪笑路逢达道人(也须是亲到这里始得。还我拄杖子来。成群作队恁么来)　　不将语默对(向什么处见大龙。将个什么对他好)　　手把白玉鞭(一至七拗折了也)　　骊珠尽击碎(留与后人看。可惜许)　　不击碎(放过一著。又恁么去)　　增瑕颣(弄泥团作什么。转见郎当。过犯弥天)　　国有宪章(识法者惧。朝打三千暮打八百)　　三千条罪(只道得一半在。八万四千无量劫来堕无间业。也未还得一半在)
　　雪窦颂得。最有工夫。前来颂云门话。却云。问既有宗。答亦攸同。这个却不恁么。却云。问曾不知。答还不会。大龙答处傍瞥。直是奇特。分明是谁恁么问。未问已前。早纳败缺了也。他答处俯能恰好。应机宜道。山花开似锦。涧水湛如蓝。尔诸人如今作么生会大龙意。答处傍瞥。直是奇特。所以雪窦颂出。教人知道月冷风高。更撞著古岩寒桧。且道他意作么生会。所以适来道。无孔笛子撞著毡拍板。只这四句颂了也。雪窦又怕人作道理。却云。堪笑路逢达道人。不将语默对。此事且不是见闻觉知。亦非思量分别。所以云。的的无兼带。独运何依赖。路逢达道人。不将语默对。此是香岩颂雪窦引用也。不见僧问赵州。不将语默对。未审将什么对。州云。呈漆器。这个便同适来话。不落尔情尘意想。一似什么。手把白玉鞭骊珠尽击碎。是故祖令当行十方坐断。此是剑刃上事。须是有恁么作略。若不恁么。总辜负从上诸圣。到这里要无些子事。自有好处。便是向上人行履处也。既不击碎。必增瑕颣。便见漏逗。毕竟是作么生得是。国有宪章三千条罪。五刑之属三千。莫大于不孝。宪是法章是条。三千条罪。一时犯了也。何故如此。只为不以本分事接人。若是大龙必不恁么也。
　　【八三】举。云门示众云。古佛与露柱相交。是第几机(三千里外没交涉。七花八裂)自代云(东家人死。西家人助哀。一合相不可得)南山起云(乾坤莫睹。刀斫不入)北山下雨(点滴不施。半河南半河北)。
　　云门大师。出八十余员善知识。迁化后七十余年。开塔观之。俨然如故。他见地明白。机境迅速。大凡垂语别语代语。直下孤峻。只这公案。如击石火。似闪电光。直是神出鬼没。庆藏主云。一大藏教还有这般说话么。如今人多向情解上作活计。道佛是三界导师四生慈父。既是古佛。为什么却与露柱相交。若恁么会。卒摸索不著。有者唤作无中唱出。殊不知宗师家说话。绝意识绝情量。绝生死绝法尘。入正位更不存一法。尔才作道理计较。便缠脚缠手。且道他古人意作么生。但只使心境一如。好恶是非。撼动他不得。便说有也得无也得。有机也得无机也得。到这里拍拍是令。五祖先师道。大小云门元来胆小。若是山僧。只向他道第八机。他道。古佛与露柱相交。是第几机。一时间且向目前包裹。僧问。未审意旨如何。门云。一条绦三十文买。他有定乾坤底眼。既无人会。后来自代云。南山起云北山下雨。且与后学通个入路。所以雪窦只拈他定乾坤处教人见。若才犯计较露个锋铓。则当面蹉过。只要原他云门宗旨。明他峻机。所以颂出云。
　　南山云(乾坤莫睹。刀斫不入)　　北山雨(点滴不施。半河南半河北)　　四七二三面相睹(几处觅不见。带累傍人。露柱挂灯笼)　　新罗国里曾上堂(东涌西没。东行不见西行利。那里得这消息来)　　大唐国里未打鼓(迟一刻。还我话头来。先行不到。末后太过)　　苦中乐(教阿谁知)　　乐中苦(两重公案。使谁举。苦便苦乐便乐。那里有两头三面来)　　谁道黄金如粪土(具眼者辨。试拂试看。阿剌剌。可惜许。且道是古佛是露柱)
　　南山云北山雨。雪窦买帽相头。看风使帆。向剑刃上与尔下个注脚。直得四七二三面相睹。也莫错会。此只颂古佛与露柱相交。是第几机了也。后面劈开路。打葛藤要见他意。新罗国里曾上堂。大唐国里未打鼓。雪窦向电转星飞处便道。苦中乐乐中苦。雪窦似堆一堆七珍八宝。在这里了。所以末后有这一句子。云。谁道黄金如粪土。此一句是禅月行路难诗。雪窦引来用。禅月云。山高海深人不测。古往今来转青碧。浅近轻浮莫与交。地卑只解生荆棘。谁道黄金如粪土。张耳陈余断消息。行路难行路难。君自看。且莫土旷人稀。云居罗汉。
　　垂示云。道是是无可是。言非非无可非。是非已去。得失两忘。净裸裸赤洒洒。且道。面前背后是个什么。或有个衲僧出来道。面前是佛殿三门。背后是寝堂方丈。且道。此人还具眼也无。若辨得此人。许尔亲见古人来。
　　【八四】举。维摩诘问文殊师利(这汉太杀合闹一场。合取口)何等是菩萨入不二法门(知而故犯)文殊曰。如我意者(道什么。直得分疏不下。担枷过状。把髻投衙)于一切法(唤什么作一切法)无言无说(道什么)无示无识(瞒别人即得)离诸问答(道什么)是为入不二法门(用入作什么。用许多葛藤作什么)于是文殊师利问维摩诘。我等各自说已。仁者当说。何等是菩萨入不二法门(这一靠莫道金粟如来。设使三世诸佛。也开口不得。倒转枪头来也。刺杀一人。中箭还似射人时)雪窦云。维摩道什么(咄。万箭攒心。替他说道理)复云。勘破了也(非但当时。即今也恁么。雪窦也是贼过后张弓。虽然为众竭力。争奈祸出私门。且道雪窦还见得落处么。梦也未梦见。说什么勘破。险。金毛狮子也摸索不著)。
　　维摩诘令诸大菩萨各说不二法门。时三十二菩萨。皆以二见有为无为真俗二谛。合为一见。为不二法门。后问文殊。文殊云。如我意者。于一切法。无言无说。无示无识。离诸问答。是为入不二法门。盖为三十二人以言遣言。文殊以无言遣言。一时扫荡总不要。是为入不二法门。殊不知灵龟曳尾。拂迹成痕。又如扫帚扫尘相似。尘虽去。帚迹犹存。末后依前除踪迹。于是文殊却问维摩诘云。我等各自说已。仁者当自说。何等是菩萨入不二法门。维摩诘默然。若是活汉。终不去死水里浸却。若作恁么见解。似狂狗逐块。雪窦亦不说良久。亦不说默然据坐。只去急急处云。维摩道什么。只如雪窦恁么道。还见维摩么。梦也未梦见在。维摩乃过去古佛。亦有眷属。助佛宣化。具不可思议辩才。有不可思议境界。有不可思议神通妙用。于方丈室中。容三万二千狮子宝座。与八万大众。亦不宽狭。且道是什么道理。唤作神通妙用得么。且莫错会。若是不二法门。虽同得同证方乃相共证知。独有文殊。可与酬对。虽然恁么。还免得雪窦检责也无。雪窦恁么道。也要与这二人相见云。维摩道什么。又云。勘破了也。尔且道是什么处。是勘破处。只这些子。不拘得失。不落是非。如万仞悬崖。向上舍得性命。跳得过去。许尔亲见维摩。如舍不得。大似群羊触藩。雪窦故然是舍得性命底人。所以颂出云。
　　咄这维摩老(咄他作什么。朝打三千暮打八百。咄得不济事。好与三十棒)　　悲生空懊恼(悲他作什么。自有金刚王宝剑。为他闲事长无明。劳而无功)　　卧疾毗耶离(因谁致得。带累一切人)　　全身太枯槁(病则且置。为什么口似匾担。饭也吃不得。喘也喘不得)　　七佛祖师来(客来须看。贼来须打。成群作队。也须是作家始得)　　一室且频扫(犹有这个在。元来在鬼窟里作活计)　　请问不二门(若有可说。被他说了也。打云。和阇黎。也寻不见)　　当时便靠倒(苍天苍天。道什么)　　不靠倒(死中得活。犹有气息在)　　金毛狮子无处讨(咄。还见么。苍天苍天)
　　雪窦道。咄这维摩老。头上先下一咄作什么。以金刚王宝剑。当头直截。须朝打三千暮打八百始得。梵语云维摩诘。此云无垢称。亦云净名。乃过去金粟如来也。不见僧问云居简和尚。既是金粟如来。为什么却于释迦如来会中听法。简云。他不争人我。大解脱人不拘成佛不成佛。若道他修行务成佛道。转没交涉。譬如圆觉经云。以轮回心。生轮回见。入于如来大寂灭海。终不能至。永嘉云。或是或非人不识。逆行顺行天莫测。若顺行则趣佛果位中。若逆行则入众生境界。寿禅师道。直饶尔磨炼得到这田地。亦未可顺汝意在。直待证无漏圣身。始可逆行顺行。所以雪窦道。悲生空懊恼。维摩经云。为众生有病故。我亦有病。懊恼则悲绝也。卧疾毗耶离。维摩示疾于毗耶离城也。唐时王玄策使西域过其居。遂以手板纵横量其室得十笏。因名方丈。全身太枯槁。因以身疾。广为说法云。是身无常无强无力无坚。速朽之法。不可信也。为苦为恼。众病所集。乃至阴界入所共合成。七佛祖师来。文殊是七佛祖师。承世尊旨往彼问疾。一室且频扫。方丈内皆除去所有。唯留一榻等文殊至。请问不二法门也。所以雪窦道。请问不二门。当时便靠倒。维摩口似匾檐。如今禅和子便道。无语是靠倒。且莫错认定盘星。雪窦拶到万仞悬崖上。却云不靠倒。一手抬一手搦。他有这般手脚。直是用得玲珑。此颂前面拈云维摩道什么。金毛狮子无处讨。非但当时。即今也恁么。还见维摩老么。尽山河大地草木丛林。皆变作金毛狮子。也摸索不著。
　　垂示云。把定世界不漏纤毫。尽大地人亡锋结舌。是衲僧正令。顶门放光。照破四天下。是衲僧金刚眼睛。点铁成金。点金成铁。忽擒忽纵。是衲僧拄杖子。坐断天下人舌头。直得无出气处。倒退三千里。是衲僧气宇。且道总不恁么时。毕竟是个什么人。试举看。
　　【八五】举。僧到桐峰庵主处便问。这里忽逢大虫时。又作么生(作家弄影汉。草窠里一个半个)庵主便作虎声(将错就错。却有牙爪。同生同死。承言须会宗)僧便作怕势(两个弄泥团汉。见机而作。似则也似。是则未是)庵主呵呵大笑(犹较些子。笑中有刀。亦能放亦能收)僧云。这老贼(也须识破。败也。两个都放行)庵主云。争奈老僧何(劈耳便掌。可惜放过。雪上加霜又一重)僧休去(恁么休去。二俱不了。苍天苍天)雪窦云。是则是两个恶贼。只解掩耳偷铃(言犹在耳。遭他雪窦点检。且道当时合作么生免得点检。天下衲僧不到)。
　　大雄宗派下。出四庵主。大梅白云。虎溪桐峰。看他两人恁么眼亲手辨。且道誵讹在什么处。古人一机一境。一言一句。虽然出在临时。若是眼目周正。自然活鱍鱍地。雪窦拈教人识邪正辨得失。虽然如此。在他达人分上。虽处得失。却无得失。若以得失见他古人。则没交涉。如今人须是各各穷到无得失处。然后以得失辨人。若一向去拣择言句处用心。又到几时得了去。不见云门大师道。行脚汉莫只空游州猎县。只欲得提搦闲言语。待老和尚口动。便问禅问道。向上向下。如何若何。大卷抄将去。[祝/土]向肚皮里卜度。到处火炉边。三个五个聚头举口。喃喃地便道。这个是公才语。这个是就身打出语。这个是事上道底语。这个是体里语。体尔屋里老爷老娘。噇却饭了。只管说梦。便道我会佛法了也。将知恁么行脚。驴年得休歇去。古人暂时间拈弄。岂有胜负得失是非等见。桐峰见临济。其时在深山卓庵。这僧到彼中遂问。这里忽逢大虫时又作么生。峰便作虎声。也好就事便行。这僧也会将错就错。便作怕势。庵主呵呵大笑。僧云。这老贼。峰云。争奈老僧何。是则是二俱不了。千古之下遭人点检。所以雪窦道。是则是两个恶贼。只解掩耳偷铃。他二人虽皆是贼。当机却不用。所以掩耳偷铃。此二老如排百万军阵。却只斗扫帚。若论此事。须是杀人不眨眼底手脚。若一向纵而不擒。一向杀而不活。不免遭人怪笑。虽然如是。他古人亦无许多事。看他两个恁么。总是见机而作。五祖道。神通游戏三昧。慧炬三昧。庄严王三昧。自是后人脚跟不点地。只去点检古人便道。有得有失。有底道。分明是庵主落节。且得没交涉。雪窦道。他二人相见皆有放过处。其僧道。这里忽逢大虫时又作么生。峰便作虎声。此便是放过处。乃至道。争奈老僧何。此亦是放过处。著著落在第二机。雪窦道。要用便用。如今人闻恁么道。便道当时好与行令。且莫盲枷瞎棒。只如德山入门便棒。临济入门便喝。且道古人意如何。雪窦后面。便只如此颂出。且道毕竟作么生免得掩耳偷铃去。颂云。
　　见之不取(蹉过了也。已是千里万里)　　思之千里(悔不慎当初。苍天苍天)　　好个斑斑(阇黎自领出去。争奈未解用在)　　爪牙未备(只恐用处不明。待爪牙备向尔道)　　君不见。大雄山下忽相逢(有条攀条。无条攀例)　　落落声光皆振地(这大虫却恁么去。犹较些子。几个男儿是丈夫)　　大丈夫见也无(老婆心切。若解开眼同生同死。雪窦打葛藤)　　收虎尾兮捋虎须(忽然突出如何收。收天下衲僧在这里。忽有个出来便与一拶。若无收放尔三十棒。教尔转身吐气。喝打云。何不道这老贼)
　　见之不取。思之千里。正当险处都不能使。等他道争奈老僧何。好与本分草料。当时若下得这手脚。他必须有后语。二人只解放不解收。见之不取。早是白云万里。更说什么思之千里。好个斑斑爪牙未备。是则是个大虫。也解藏牙伏爪。争奈不解咬人。君不见。大雄山下忽相逢。落落声光皆振地。百丈一日问黄檗云。什么处来。檗云。山下采菌子来。丈云。还见大虫么。檗便作虎声。丈于腰下取斧作斫势。檗约住便掌。丈至晚上堂云。大雄山下有一虎。汝等诸人出入切须好看。老僧今日亲遭一口。后来沩山问仰山。黄檗虎话作么生。仰云。和尚尊意如何。沩山云。百丈当时合一斧斫杀。因什么到如此。仰山云。不然。沩山云。子又作么生。仰山云。不唯骑虎头。亦解收虎尾。沩山云。寂子甚有险崖之句。雪窦引用明前面公案。声光落落振于大地也。这个些子转变自在。要句中有出身之路。大丈夫见也无。还见么。收虎尾兮捋虎须。也须是本分。任尔收虎尾捋虎须。未免一时穿却鼻孔。
　　垂示云。把定世界不漏丝毫。截断众流不存涓滴。开口便错拟议即差。且道作么生是透关底眼。试道看。
　　【八六】举。云门垂语云。人人尽有光明在(黑漆桶)看时不见暗昏昏(看时瞎)作么生是诸人光明(山是山水是水。漆桶里洗黑汁)自代云。厨库三门(老婆心切。打葛藤作什么)又云。好事不如无(自知较一半。犹较些子)。
　　云门室中垂语接人。尔等诸人脚跟下。各各有一段光明。辉腾今古迥绝见知。虽然光明。恰到问著又不会。岂不是暗昏昏地。二十年垂示。都无人会他意。香林后来请代语。门云。厨库三门。又云。好事不如无。寻常代语只一句。为什么这里却两句。前头一句为尔略开一线路教尔见。若是个汉。聊闻举著剔起便行。他怕人滞在此。又云。好事不如无。依前与尔扫却。如今人才闻举著光明。便去瞠眼云。那里是厨库。那里是三门。且得没交涉。所以道。识取钩头意。莫认定盘星。此事不在眼上。亦不在境上。须是绝知见忘得失。净裸裸赤洒洒。各各当人分上究取始得。云门云。日里来往日里辨人。忽然半夜无日月灯光。曾到处则故是。未曾到处取一件物。还取得么。参同契云。当明中有暗。勿以暗相睹。当暗中有明。勿以明相遇。若坐断明暗。且道是个什么。所以道。心花发明。照十方刹。盘山云。光非照境。境亦非存。光境俱忘。复是何物。又云。即此见闻非见闻。无余声色可呈君。个中若了全无事。体用何妨分不分。但会取末后一句了。却去前头游戏。毕竟不在里头作活计。古人道。以无住本。立一切法。不得去这里弄光影弄精魂。又不得作无事会。古人道。宁可起有见如须弥山。不可起无见如芥子许。二乘人多偏坠此见。雪窦颂云。
　　自照列孤明(森罗万象。宾主交参。列转鼻孔。瞎汉作什么)　　为君通一线(何止一线。十日并照。放一线道即得)　　花谢树无影(打葛藤有什么了期。向什么处摸索。黑漆桶里盛黑汁)　　看时谁不见(瞎。不可总扶篱摸壁。两瞎三瞎)　　见不见(两头俱坐断。瞎)　　倒骑牛兮入佛殿(中。三门合掌。还我话头来。打云。向什么处去也。雪窦也只向鬼窟里作活计。还会么。半夜日头出。日午打三更)
　　自照列孤明。自家脚跟下。本有此一段光明。只是寻常用得暗。所以云门大师。与尔罗列此光明。在尔面前。且作么生是诸人光明。厨库三门。此是云门列孤明处也。盘山道。心月孤圆光吞万像。这个便是真常独露。然后与君通一线。亦怕人著在厨库三门处。厨库三门则且从却。朝花亦谢树亦无影。日又落月又暗。尽乾坤大地。黑漫漫地。诸人还见么。看时谁不见。且道是谁不见。到这里。当明中有暗。暗中有明。皆如前后步自可见。雪窦道。见不见。颂好事不如无。合见又不见。合明又不明。倒骑牛兮入佛殿。入黑漆桶里去也。须是尔自骑牛入佛殿。看道是个什么道理。
  </div>
  <div class="pagination">
   <a href="佛果圜悟禅师碧岩录_page4.html">
    上一页
   </a>
   <a href="佛果圜悟禅师碧岩录.html">
    1
   </a>
   <a href="佛果圜悟禅师碧岩录_page2.html">
    2
   </a>
   <a href="佛果圜悟禅师碧岩录_page3.html">
    3
   </a>
   <a href="佛果圜悟禅师碧岩录_page4.html">
    4
   </a>
   <span class="current-page">
    5
   </span>
   <a href="佛果圜悟禅师碧岩录_page6.html">
    6
   </a>
   <a href="佛果圜悟禅师碧岩录_page7.html">
    7
   </a>
   <a href="佛果圜悟禅师碧岩录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
