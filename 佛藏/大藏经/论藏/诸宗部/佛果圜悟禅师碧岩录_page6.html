<!DOCTYPE html>
<html>
 <head>
  <meta charset="utf-8"/>
  <title>
   佛果圜悟禅师碧岩录 - 第 6 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛果圜悟禅师碧岩录 - 第 6 页/共 7 页
  </h1>
  <div class="content">
   垂示云。明眼汉没窠臼。有时孤峰顶上草漫漫。有时闹市里头赤洒洒。忽若忿怒那吒。现三头六臂。忽若日面月面。放普摄慈光。于一尘现一切身。为随类人。和泥合水。忽若拨著向上窍。佛眼也觑不著。设使千圣出头来。也须倒退三千里。还有同得同证者么。试举看。
　　【八七】举。云门示众云。药病相治(一合相不可得)尽大地是药(苦瓠连根苦。摆向一边)那个是自己(甜瓜彻蒂甜。那里得这消息来)治(澄之切。攻理也。音持)。
　　云门道。药病相治。尽大地是药那个是自己。诸人还有出身处么。二六时中。管取壁立千仞。德山棒如雨点。临济喝似雷奔。则且致。释迦自释迦。弥勒自弥勒。未知落处者。往往唤作药病相投会去。世尊四十九年。三百余会。应机设教。皆是应病与药。如将蜜果换苦葫芦相似。既淘汝诸人业根。令洒洒落落。尽大地是药。尔向什么处插嘴。若插得嘴。许尔有转身吐气处。便亲见云门。尔若回顾踌躇。管取插嘴不得。云门在尔脚跟底。药病相治。也只是寻常语论。尔若著有。与尔说无。尔若著无。与尔说有。尔若著不有不无。与尔去粪扫堆上。现丈六金身。头出头没。只如今尽大地森罗万象乃至自己。一时是药。当恁么时。却唤那个是自己。尔一向唤作药。弥勒佛下生。也未梦见云门在。毕竟如何。识取钩头意。莫认定盘星。文殊一日。令善财去采药云。不是药者采将来。善财遍采。无不是药。却来白云。无不是药者。文殊云。是药者采将来。善财乃拈一枝草。度与文殊。文殊提起示众云。此药亦能杀人。亦能活人。此药病相治话。最难看。云门室中寻常用接人。金鹅长老。一日访雪窦。他是个作家。乃临济下尊宿。与雪窦论此药病相治话。一夜至天光。方能尽善。到这里。学解思量计较。总使不著。雪窦后有颂送他道。药病相治见最难。万重关锁太无端。金鹅道者来相访。学海波澜一夜干。雪窦后面颂得最有工夫。他意亦在宾亦在主。自可见也。颂云。
　　尽大地是药(教谁辨的。撒沙撒土。架高处著)　　古今何太错(言中有响。一笔句下。咄)　　闭门不造车(大小雪窦为众竭力。祸出私门。坦荡不挂一丝毫。阿谁有闲工夫。向鬼窟里作活计)　　通途自寥廓(脚下便入草。上马见路。信手拈来。不妨奇特)　　错错(双剑倚空飞。一箭落双雕)　　鼻孔辽天亦穿却(头落也。打云。穿却了也)
　　尽大地是药。古今何太错。尔若唤作药会。自古自今。一时错了也。雪窦云。有般汉不解截断太梅脚跟。只管道贪程太速。他解截云门脚跟。为云门这一句惑乱天下人。云门云。拄杖子是浪。许尔七纵八横。尽大地是浪。看尔头出头没。闭门不造车。通途自寥廓。雪窦道。为尔通一线路。尔若闭门造车。出门合辙。济个甚事。我这里闭门也不造车。出门自然寥廓。他这里略露些子缝罅。教人见。又连忙却道。错错。前头也错。后头也错。谁知雪窦开一线路。也是错。既然鼻孔辽天。为什么也穿却。要会么。且参三十年。尔有拄杖子。我与尔拄杖子。尔若无拄杖子。不免被人穿却鼻孔。
　　垂示云。门庭施设。且恁么。破二作三。入理深谈。也须是七穿八穴。当机敲点。击碎金锁玄关。据令而行。直得扫踪灭迹。且道誵讹在什么处。具顶门眼者。请试举看。
　　【八八】举。玄沙示众云。诸方老宿。尽道接物利生(随分开个铺席。随家丰俭)忽遇三种病人来。作么生接(打草只要蛇惊。山僧直得目瞪口呿。管取倒退三千里)患盲者。拈锤竖拂。他又不见(端的瞎。是则接物利生。未必不见在)患聋者。语言三昧。他又不闻(端的聋。是则接物利生。未必聋在。是那个未闻在)患哑者教伊说。又说不得(端的哑。是则接物利生。未必哑在。是那个未说在)且作么生接。若接此人不得。佛法无灵验(诚哉是言。山僧拱手归降。已接了也。便打)僧请益云门(也要诸方共知。著)云门云。汝礼拜著(风行草偃。咄)僧礼拜起(这僧拗折拄杖子也)云门以拄杖挃。僧退后。门云。汝不是患盲(端的瞎。莫道这僧患盲好)复唤近前来。僧近前(第二杓恶水浇。观音来也。当时好与一喝)门云。汝不是患聋(端的聋。莫道这僧患聋好)门乃云。还会么(何不与本分草料。当时好莫作声)僧云。不会(两重公案。苍天苍天)门云。汝不是患哑(端的哑。口吧吧地。莫道这僧哑好)僧于此有省(贼过后张弓。讨什么碗)　瞪(持陵切。怒目直视也)　呿(去伽切。张口貌)　挃(陟栗切。音窒撞空也)。
　　玄沙参到绝情尘意想。净裸裸赤洒洒地处。方解恁么道。是时诸方。列刹相望。寻常示众道。诸方老宿。尽道接物利生。忽遇三种病人来时。作么生接。患盲者。拈锤竖拂他又不见。患聋者。语言三昧他又不闻。患哑者。教他说又说不得。且作么生接。若接此人不得。佛法无灵验。如今人若作盲聋喑哑会。卒摸索不著。所以道。莫向句中死却。须是会他玄沙意始得。玄沙常以此语接人。有僧久在玄沙处。一日上堂。僧问和尚云。三种病人话。还许学人说道理也无。玄沙云许。僧便珍重下去。沙云。不是不是。这僧会得他玄沙意。后来法眼云。我闻地藏和尚举这僧语。方会三种病人话。若道这僧不会。法眼为什么却恁么道。若道他会。玄沙为什么。却道不是不是。一日地藏道。某甲闻。和尚有三种病人话是否。沙云是。藏云。圭琛现有眼耳鼻舌。和尚作么生接。玄沙便休去。若会得玄沙意。岂在言句上。他会底自然殊别。后有僧举似云门。门便会他意云。汝礼拜著。僧礼拜起。门以拄杖挃。这僧退后。门云。汝不是患盲。复唤近前来。僧近前。门云。汝不是患聋。乃云会么僧云。不会。门云。汝不是患哑。其僧于此有省。当时若是个汉。等他道礼拜著。便与掀倒禅床。岂见有许多葛藤。且道云门与玄沙会处。是同是别。他两人会处都只一般。看他古人出来。作千万种方便。意在钩头上。多少苦口。只令诸人各各明此一段事。五祖老师云。一人说得却不会。一人却会说不得。二人若来参。如何辨得他。若辨这两人不得。管取为人解粘去缚不得在。若辨得。才见入门。我便著草鞋向尔肚里走几遭了也。犹自不省。讨什么碗出去。且莫作盲聋喑哑会好。若恁么计较。所以道。眼见色如盲等。耳闻声如聋等。又道。满眼不视色。满耳不闻声。文殊常触目。观音塞耳根。到这里眼见如盲相似。耳闻如聋相似。方能与玄沙意不争多。诸人还识盲聋喑哑底汉子落处么。看取雪窦颂云。
　　盲聋喑哑(已在言前。三窍俱明。已做一段了也)　　杳绝机宜(向什么处摸索。还做计较得么。有什么交涉)　　天上天下(正理自由。我也恁么)　　堪笑堪悲(笑个什么。悲个什么。半明半暗)　　离娄不辨正色(瞎汉。巧匠不留踪。端的瞎)　　师旷岂识玄丝(聋汉。大功不立赏。端的聋)　　争如独坐虚窗下(须是恁么始得。莫向鬼窟里作活计。一时打破漆桶)　　叶落花开自有时(即今什么时节。切不得作无事会。今日也从朝至暮。明日也从朝至暮)。
　　复云。还会也无(重说偈言)无孔铁锤(自领出去。可惜放过。便打)
　　盲聋喑哑杳绝机宜。尽尔见与不见闻与不闻说与不说。雪窦一时与尔扫却了也。直得盲聋喑哑见解。机宜计较。一时杳绝。总用不著。这个向上事。可谓真盲真聋真哑。无机无宜。天上天下堪笑堪悲。雪窦一手抬一手搦。且道笑个什么悲个什么。堪笑是哑却不哑。是聋却不聋。堪悲明明不盲却盲。明明不聋却聋。离娄不辨正色。不能辨青黄赤白。正是瞎。离娄黄帝时人。百步外能见秋毫之末。其目甚明。黄帝游于赤水沈珠。令离朱寻之不见。令吃诟寻之亦不得。后令象罔寻之方获之。故云。象罔到时光灿烂。离娄行处浪滔天。这个高处一著。直是离娄之目亦辨他正色不得。师旷岂识玄丝。周时绛州晋景公之子。师旷字子野(一云。晋平公之乐太师也)善别五音六律。隔山闻蚁斗。时晋与楚争霸。师旷唯鼓琴。拨动风弦。知战楚必无功。虽然如是。雪窦道。他尚未识玄丝在。不聋却是聋底人。这个高处玄音。直是师旷亦识不得。雪窦道。我亦不作离娄。亦不作师旷。争如独坐虚窗下。叶落花开自有时。若到此境界。虽然见似不见。闻似不闻。说似不说。饥即吃饭。困即打眠。任他叶落花开。叶落时是秋。花开时是春。各各自有时节。雪窦与尔一时扫荡了也。又放一线道云。还会也无。雪窦力尽神疲。只道得个无孔铁锤。这一句急著眼看方见。若拟议又蹉过。师举拂子云。还见么。遂敲禅床一下云。还闻么。下禅床云。还说得么。
　　垂示云。通身是眼见不到。通身是耳闻不及。通身是口说不著。通身是心鉴不出。通身即且止。忽若无眼作么生见。无耳作么生闻。无口作么生说。无心作么生鉴。若向个里拨转得一线道。便与古佛同参。参则且止。且道参个什么人。
　　【八九】举。云岩问道吾。大悲菩萨。用许多手眼作什么(当时好与本分草料。尔寻常走上走下作什么。阇黎问作什么)。吾云。如人夜半背手摸枕子(何不用本分草料。一盲引众盲)岩云。我会也(将错就错。赚杀一船人。同坑无异土。未免伤锋犯手)吾云。汝作么生会(何劳更问。也要问过。好与一拶)岩云。遍身是手眼(有什么交涉。鬼窟里作活计。泥里洗土块)吾云。道即太杀道。只道得八成(同坑无异土。奴见婢殷勤。癞儿牵伴)岩云。师兄作么生(取人处分争得。也好与一拶)吾云。通身是手眼(鰕跳不出斗。换却尔眼睛。移却舌头。还得十成也未。唤爹作爷)。
　　云岩与道吾同参药山。四十年胁不著席。药山出曹洞一宗。有三人法道盛行。云岩下洞山。道吾下石霜船子下夹山。大悲菩萨有八万四千母陀罗臂。大悲有许多手眼。诸人还有也无。百丈云。一切语言文字。俱皆宛转归于自己。云岩常随道吾咨参决择。一日问他道。大悲菩萨用许多手眼作什么。当初好与他劈脊便棒。免见后有许多葛藤。道吾慈悲不能如此。却与他说道理。意要教他便会。却道如人夜半背手摸枕子。当深夜无灯光时。将手摸枕子。且道眼在什么处。他便道我会也。吾云汝作么生会。岩云遍身是手眼。吾云。道即太杀道。只道得八成。岩云。师兄又作么生。吾云。通身是手眼。且道遍身是底是。通身是底是。虽似烂泥却脱洒。如今人多去作情解道。遍身底不是。通身底是。只管咬他古人言句。于古人言下死了。殊不知。古人意不在言句上。此皆是事不获已而用之。如今下注脚。立格则道。若透得此公案。便作罢参会。以手摸浑身。摸灯笼露柱。尽作通身话会。若恁么会。坏他古人不少。所以道。他参活句不参死句。须是绝情尘意想。净裸裸赤洒洒地。方可见得大悲话。不见曹山问僧。应物现形如水中月时如何。僧云。如驴觑井。山云。道即杀道只道得八成。僧云。和尚又作么生。山云。如井觑驴。便同此意也。尔若去语上见。总出道吾云岩圈缋不得。雪窦作家。更不向句下死。直向头上行。颂云。
　　遍身是(四肢八节。未是衲僧极则处)　　通身是(顶门上有半边。犹在窠窟里。瞎)　　拈来犹较十万里(放过则不可。何止十万里)　　展翅鹏腾六合云(些子境界。将谓奇特。点)　　搏风鼓荡四溟水(些子尘埃。将谓天下人不奈尔何。过)　　是何埃壒兮忽生(重为禅人下注脚。斩拈却著那里)　　那个毫厘兮未止(别别。吹散了也。截)　　君不见(又恁么去)　　网珠垂范影重重(大小大雪窦作这个去就。可惜许。依旧打葛藤)　　棒头手眼从何起(咄。贼过后张弓。放尔不得。尽大地人无出气处。放得又须吃棒。又打咄云。且道山僧底是雪窦底是)　　咄(三喝四喝后作么生)　　[土*盍](于盖切。尘也通作堨)
　　遍身是通身是。若道背手摸枕子底便是。以手摸身底便是。若作恁么见解。尽向鬼窟里作活计。毕竟遍身通身都不是。若要以情识去见他大悲话。直是犹较十万里。雪窦弄得一句活道。拈来犹较十万里。后句颂云岩道吾奇特处云。展翅鹏腾六合云。搏风鼓荡四溟水。大鹏吞龙以翼搏风鼓浪。其水开三千里。遂取龙吞之。雪窦道。尔若大鹏能搏风鼓浪。也太杀雄壮。若以大悲千手眼观之。只是些子尘埃忽生相似。又似一毫厘风吹未止相似。雪窦道。尔若以手摸身用作手眼堪作何用。于是大悲话上。直是未在。所以道。是何埃壒兮忽生。那个毫厘兮未止。雪窦自谓作家。一时拂迹了也。争奈后面依旧漏逗说个谕子。依前只在圈缋里。君不见。网珠垂范影重重。雪窦引帝网明珠。以用垂范。手眼且道落在什么处。华严宗中。立四法界。一理法界。明一味平等故。二事法界。明全理成事故。三理事无碍法界。明理事相融大小无碍故。四事事无碍法界。明一事遍入一切事。一切事遍摄一切事。同时交参无碍故。所以道。一尘才举大地全收。一一尘含无边法界。一尘既尔诸尘亦然。网珠者。乃天帝释善法堂前。以摩尼珠为网。凡一珠中映现百千珠。而百千珠俱现一珠中。交映重重。主伴无尽。此用明事事无碍法界也。昔贤首国师。立为镜灯谕。圆列十镜。中设一灯。若看东镜。则九镜镜灯历然齐现。若看南镜则镜镜如然。所以世尊初成正觉。不离菩提道场。而遍升忉利诸天。乃至于一切处。七处九会。说华严经。雪窦以帝网珠。垂示事事无碍法界。然六相义甚明白。即总即别。即同即异。即成即坏。举一相则六相俱该。但为众生日用而不知。雪窦拈帝网明珠。垂范况此大悲话。直是如此。尔若善能向此珠网中。明得拄杖子。神通妙用。出入无碍。方可见得手眼。所以雪窦云。棒头手眼从何起。教尔棒头取证喝下承当。只如德山入门便棒。且道手眼在什么处。临济入门便喝。且道手眼在什么处。且道雪窦末后。为什么更著个咄字参。
　　垂示云。声前一句千圣不传。面前一丝长时无间。净裸裸赤洒洒。头鬔松耳卓朔。且道作么生。试举看。
　　【九○】举。僧问智门。如何是般若体(通身无影象。坐断天下人舌头。用体作什么)门云。蚌含明月(光吞万象。即且止。棒头正眼事如何。曲不藏直。雪上加霜又一重)僧云。如何是般若用(倒退三千里。要用作什么)门云。兔子怀胎(险。苦瓠连根苦。甜瓜彻带甜。向光影中作活计。不出智门窠窟。若有个出来。且道是般若体是般若用。且要土上加泥)。
　　智门道。蚌含明月兔子。怀胎。都用中秋意。虽然如此。古人意却不在蚌兔上。他是云门会下尊宿。一句语须具三句。所谓函盖乾坤句。截断众流句。随波逐浪句。亦不消安排。自然恰好。便去险处。答这僧话。略露些子锋铓。不妨奇特。虽然恁么。他古人终不去弄光影。只与尔指些路头教人见。这僧问。如何是般若体。智门云。蚌含明月。汉江出蚌。蚌中有明珠。到中秋月出。蚌于水面浮。开口含月光。感而产珠。合浦珠是也。若中秋有月则珠多。无月则珠少。如何是般若用。门云。兔子怀胎。此意亦无异。兔属阴。中秋月生。开口吞其光。便乃怀胎。口中产儿。亦是有月则多。无月则少。他古人答处。无许多事。他只借其意。而答般若光也。虽然恁么。他意不在言句上。自是后人。去言句上作活计。不见盘山道。心月孤圆光吞万象。光非照境境亦非存。光境俱亡复是何物。如今人但瞠眼唤作光。只去情上生解。空里钉橛。古人道。汝等诸人。六根门头昼夜放大光明。照破山河大地。不只止眼根放光。鼻舌身意亦皆放光也。到这里直须打叠六根下无一星事。净裸裸赤洒洒地。方见此话落处。雪窦正恁么颂出。
　　一片虚凝绝谓情(拟心即差动念即隔。佛眼也觑不见)　　人天从此见空生(须菩提好与三十棒。用这老汉作什么。设使须菩提也倒退三千里)　　蚌含玄兔深深意(也须是当人始得。有什么意。何须更用深深意)　　曾与禅家作战争(干戈已息天下太平。还会么。打云。阇黎吃得多少)
　　一片虚凝绝谓情。雪窦一句便颂得好。自然见得古人意。六根湛然。是个什么。只这一片虚明凝寂。不消去天上讨。也不必向别人求。自然常光现前。是处壁立千仞。谓情即是绝言谓情尘也。法眼圆成实性颂云。理极忘情谓。如何得谕齐。到头霜夜月。任运落前溪。果熟兼猿重。山遥似路迷。举头残照在。元是住居西。所以道。心是根法是尘。两种犹如镜上痕。尘垢尽时光始现。心法双忘性即真。又道三间茅屋从来住。一道神光万境闲。莫把是非来辨我。浮生穿凿不相关。只此颂亦见一片虚凝绝谓情也。人天从此见空生。不见须菩提岩中宴坐。诸天雨花赞叹。尊者云。空中雨花赞叹。复是何人。天云。我是梵天。尊者云。汝云何赞叹。天云。我重尊者善说般若波罗蜜多。尊者云。我于般若未尝说一字。汝云何赞叹。天云。尊者无说。我乃无闻。无说无闻是真般若。又复动地雨花。看他须菩提善说般若。且不说体用。若于此见得。便可见智门道蚌含明月兔子怀胎。古人意虽不在言句上。争奈答处有深深之旨。惹得雪窦道蚌含玄兔深深意。到这里曾与禅家作战争。天下禅和子。闹浩浩地商量。未尝有一人梦见在。若要与智门雪窦同参。也须是自著眼始得。

　　佛果圜悟禅师碧岩录卷第九(终)



　　佛果圜悟禅师碧岩录卷第十

　　垂示云。超情离见。去缚解粘。提起向上宗乘。扶竖正法眼藏。也须十方齐应八面玲珑。直到恁么田地。且道还有同得同证同死同生底么。试举看。
　　【九一】举。盐官一日唤侍者。与我将犀牛扇子来(打葛藤不少。何似这个好个消息)侍者云。扇子破也(可惜许。好个消息。道什么)官云。扇子既破。还我犀牛儿来(漏逗不少。幽州犹自可。最苦是新罗。和尚用犀牛儿作什么)侍者无对(果然是个无孔铁锤。可惜许)投子云。不辞将出。恐头角不全(似则似。争奈两头三面。也是说道理)雪窦拈云。我要不全底头角(堪作何用。将错就错)石霜云。若还和尚即无也(道什么。撞着鼻孔)雪窦拈云。犀牛儿犹在(险。洎乎错认。收头去)资福画一圆相。于中书一牛字(草藁不劳拈出。弄影汉)雪窦拈云。适来为什么不将出(金鍮不辨。也是草里汉)保福云。和尚年尊。别请人好(僻地里骂官人。辞辛道苦作什么)雪窦拈云。可惜劳而无功(兼身在内。也好与三十棒。灼然)。
　　盐官一日唤侍者。与我将犀牛扇子来。此事虽不在言句上。且要验人平生意气作略。又须得如此藉言而显。于腊月三十日著得力。作得主。万境摐然。睹之不动。可谓无功之功。无力之力。盐官乃齐安禅师。古时以犀牛角为扇。时盐官岂不知犀牛扇子破。故问侍者。侍者云。扇子破也。看他古人。十二时中常在里许撞著磕著。盐官云。扇子既破。还我犀牛儿来。且道他要犀牛儿作什么。也只要验人知得落处也无。投子云。不辞将出。恐头角不全。雪窦云。我要不全底头角。亦向句下便投机。石霜云。若还和尚即无也。雪窦云。犀牛儿犹在。资福画一圆相。于中书一牛字。为他承嗣仰山。平生爱以境致接人明此事。雪窦云。适来为什么不将出。又穿他鼻孔了也。保福云。和尚年尊。别请人好。此语道得稳当。前三则语却易见。此一句语有远意。雪窦亦打。破了也。山僧旧日在庆藏主处理会。道。和尚年尊老耄。得头忘尾。适来索扇子。如今索犀牛儿。难为执侍。故云。别请人好。雪窦云。可惜劳而无功。此皆是下语格式。古人见彻此事。各各虽不同。道得出来。百发百中。须有出身之路。句句不失血脉。如今人问著。只管作道理计较。所以十二时中。要人咬嚼教滴水滴冻。求个证悟处。看他雪窦颂一串云。摐(七恭切撞也)。
　　犀牛扇子用多时(遇夏则凉遇冬则暖。人人具足。为甚不知。阿谁不曾用)
　　问著元来总不知(知则知。会则不会。莫瞒人好。也怪别人不得)　　无限清风与头角(在什么处。不向自己上会。向什么处会。天上天下。头角重生。是什么。无风起浪)　　尽同云雨去难追(苍天苍天。也是失钱遭罪)。
　　雪窦复云。若要清风再复。头角重生(人人有个犀牛扇子。十二时中全得他力。因什么问着总不知。还道得么)请禅客各下一转语(盐官犹在。三转了也)问云。扇子既破。还我犀牛儿来(也有一个半个。咄。也好推倒禅床)时有僧出云。大众参堂去(贼过后张弓。被夺却枪。前不构村。后不迭店)雪窦喝云。抛钩钓鲲鲸。钓得个虾蟆。便下座(招得他恁么地。贼过后张弓。佛果自征此语云。又直问尔诸人。这僧道。大众参堂去。是会不会。若是不会。争解恁么道。若道会时。雪窦又道。抛钩钓鲲鲸。只钓得个虾蟆。便下座。且道。誵讹在什么处。试请参详看)。
　　犀牛扇子用多时。问著元来总不知。人人有个犀牛扇子。十二时中。全得他力。为什么问著总不知去著。侍者投子。乃至保福。亦总不知。且道雪窦还知么。不见无著访文殊。吃茶次。文殊举起玻璃盏子云。南方还有这个么。著云。无殊云。寻常用什么吃茶。著无语。若知得这个公案落处。便知得犀牛扇子有无限清风。亦见犀牛头角峥嵘。四个老汉恁么道。如朝云暮雨一去难追。雪窦复云。若要清风再复头角重生。请禅客各下一转语。问云。扇子既破。还我犀牛儿来。时有一禅客出云。大众参堂去。这僧夺得主家权柄。道得也杀道。只道得八成。若要十成。便与掀倒禅床。尔且道。这僧会犀牛儿不会。若不会却解恁么道。若会雪窦因何不肯伊。为什么道。抛钩钓鲲鲸。只钓得个虾蟆。且道毕竟作么生。诸人无事。试拈掇看。
　　垂示云。动弦别曲。千载难逢。见兔放鹰。一时取俊。总一切语言为一句。摄大千沙界为一尘。同死同生。七穿八穴。还有证据者么。试举看。
　　【九二】举。世尊一日升座(宾主俱失。不是一回漏逗)文殊白槌云。谛观法王法。法王法如是(一子亲得)世尊便下座(愁人莫向愁人说。说向愁人愁杀人。打鼓弄琵琶。相逢两会家)。
　　世尊未拈花已前。早有这个消息。始从鹿野苑。终至拔提河。几曾用著金刚王宝剑。当时众中。若有衲僧气息底汉。绰得去。免得他末后拈花。一场狼藉。世尊良久间。被文殊一拶。便下座。那时也有这个消息。释迦掩室。净名杜口。皆似此这个。则已说了也。如肃宗问忠国师。造无缝塔话。又如外道问佛。不问有言。不问无言之语。看他向上人行履。几曾入鬼窟里作活计。有者道。意在默然处。有者道。在良久处。有言明无言底事。无言明有言底事。永嘉道。默时说说时默。总恁么会。三生六十劫。也未梦见在。尔若便直下承当得去。更不见有凡有圣。是法平等无有高下。日日与三世诸佛。把手共行。后面看雪窦自然见得颂出。
　　列圣丛中作者知(莫谤释迦老子好。还他临济德山。千个万个中难得一个半个)
　　法王法令不如斯(随他走底。如麻似粟。三头两面。灼然能有几人到这里)
　　会中若有仙陀客(就中难得伶俐人。文殊不是作家。阇黎定不是)　　何必文殊下一槌(更下一槌。又何妨。第二第三槌总不要。当机一句作么生道。险)。
　　列圣丛中作者知。灵山八万大众。皆是列圣。文殊普贤。乃至弥勒。主伴同会。须是巧中之巧。奇中之奇。方知他落处。雪窦意谓。列圣丛中。无一个人知有。若有个作家者。方知不恁么。何故文殊白槌云。谛观法王法。法王法如是。雪窦道。法王法令不如斯。何故如此。当时会中。若有个汉。顶门具眼。肘后有符。向世尊未升座已前。觑得破。更何必文殊白槌。涅槃经云。仙陀婆一名四实。一者盐。二者水。三者器。四者马。有一智臣。善会四义。王若欲洒洗。要仙陀婆。臣即奉水。食索奉盐。食讫奉器饮浆。欲出奉马。随意应用无差。灼然须是个伶俐汉始得。只如僧问香严。如何是王索仙陀婆。严云。过这边来。僧过严云。钝置杀人。又问赵州。如何是王索仙陀婆。州下禅床。曲躬叉手。当时若有个仙陀婆。向世尊未升座已前透去。犹较些子。世尊更升座。便下去。已是不著便了也。那堪文殊更白槌。不妨钝置他世尊一上提唱。且作么生是钝置处。
　　【九三】举。僧问大光。长庆道。因斋庆赞。意旨如何(重光这漆桶。不妨疑着。不问不知)大光作舞(莫赚杀人。依旧从前恁么来)僧礼拜(又恁么去也。是则是恐错会)光云。见个什么。便礼拜(也好一拶。须辨过始得)僧作舞(依样画猫儿。果然错会。弄光影汉)光云。这野狐精(此恩难报。三十二祖只传这个)。
　　西天四七。唐土二三。只传这个些子。诸人还知落处么。若知免得此过。若不知。依旧只是野狐精。有者道。是裂转他鼻孔来瞒人。若真个恁么。成何道理。大光善能为人。他句中有出身之路。大凡宗师。须与人抽钉拔楔。去粘解缚。方谓之善知识。大光作舞。这僧礼拜。末后僧却作舞。大光云。这野狐精。不是转这僧。毕竟不知的当。尔只管作舞。递相恁么。到几时得休歇去。大光道野狐精。此语截断金牛。不妨奇特。所以道。他参活句。不参死句。雪窦只爱他道这野狐精。所以颂出。旦道这野狐精。与藏头白海头黑。是同是别。这漆桶。又道。好师僧。且道。是同是别。还知么触处逢渠。雪窦颂云。
　　前箭犹轻后箭深(百发百中。向什么处回避)　　谁云黄叶是黄金(且作止啼。瞒得小儿。也无用处)　　曹溪波浪如相似(弄泥团汉有什么限。依样画猫儿。放行一路)　　无限平人被陆沈(遇着活底人。带累天下衲僧。摸索不着。带累阇黎。出头不得)
　　前箭犹轻后箭深。大光作舞。是前箭。复云。这野狐精。是后箭。此是从上来爪牙。谁云黄叶是黄金。仰山示众云。汝等诸人。各自回光返照。莫记吾言。汝等无始劫来。背明投暗。妄想根深卒难顿拔。所以假设方便。夺汝粗识。如将黄叶止小儿啼。如将蜜果换苦葫芦相似。古人权设方便为人。及其啼止。黄叶非金。世尊说一代时教。也只是止啼之说。这野狐精。只要换他业识。于中也有权实。也有照用。方见有衲僧巴鼻。若会得如虎插翼。曹溪波浪如相似。傥忽四方八面学者。只管大家如此作舞。一向恁么。无限平人被陆沈。有什么救处。
　　垂示云。声前一句。千圣不传。面前一丝。长时无间。净裸裸赤洒洒。露地白牛。眼卓朔耳卓朔。金毛狮子。则且置。且道。作么生是露地白牛。
　　【九四】举。楞严经云。吾不见时。何不见吾不见之处(好个消息。用见作什么。释迦老子漏逗不少)若见不见。自然非彼不见之相(咄。有甚闲工夫。不可教山僧作两头三面去也)若不见吾不见之地(向什么处去也。钉铁橛相似。咄)自然非物(按牛头吃草。更说什么口头声色)云何非汝(说尔说我总没交涉。打云。还见释迦老子么。争奈古人不肯承当。打云。脚跟下自家看取。还会么)。
　　楞严经云。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。雪窦到此。引经文不尽。全引则可见。经云。若见是物。则汝亦可见吾之见。若同见者。名为见吾。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。辞多不录。阿难意道。世界灯笼露柱。皆可有名。亦要世尊指出此妙精元明。唤作什么物。教我见佛意。世尊云。我见香台。阿难云。我亦见香台。即是佛见。世尊云。我见香台则可知。我若不见香台时。尔作么生见。阿难云。我不见香台时。即是见佛。佛云。我云不见。自是我知。汝云不见。自是汝知。他人不见处。尔如何得知。古人云。到这里。只可自知。与人说不得。只如世尊道。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。若道认见为有物。未能拂迹。吾不见时。如羚羊挂角。声响踪迹。气息都绝。尔向什么处摸索。经意初纵破。后夺破。雪窦出教眼颂。亦不颂物。亦不颂见与不见。直只颂见佛也。
　　全象全牛翳不殊(半边瞎汉。半开半合。扶篱摸壁作什么。一刀两段)　　从来作者共名模(西天四七唐土二三。天下老和尚。如麻似粟。犹自少在)　　如今要见黄头老(咄。这老胡。瞎汉。在尔脚跟下)　　刹刹尘尘在半途(脚跟下蹉过了也。更教山僧说什么。驴年还曾梦见么)
　　全象全牛翳不殊。众盲模象。各说异端。出涅槃经。僧问仰山。和尚见人问禅问道。便作一圆相。于中书牛字。意在于何。仰山云。这个也是闲事。忽若会得。不从外来。忽若不会。决定不识。我且问尔。诸方老宿。于尔身上。指出那个是尔佛性。为复语底是。默底是。莫是不语不默底是。为复总是。为复总不是。尔若认语底是。如盲人摸著象尾。若认默底是。如盲人摸著象耳。若认不语不默底是。如盲人摸著象鼻。若道物物都是。如盲人摸著象四足。若道总不是。抛本象落在空见。如是众盲所见。只于象上名邈差别。尔要好。切莫摸象。莫道见觉是。亦莫道不是。祖师云。菩提本无树。明镜亦无台。本来无一物。争得染尘埃。又云。道本无形相。智慧即是道。作此见解者。是名真般若。明眼人见象得其全体。如佛见性亦然。全牛者出庄子。庖丁解牛。未尝见其全牛。顺理而解。游刃自在。更不须下手。才举目时。头角蹄肉。一时自解了。如是十九年。其刀利如新发于硎。谓之全牛。虽然如此奇特。雪窦道。纵使得如此。全象全牛与眼中翳更不殊。从来作者共名摸。直是作家。也去里头摸索不著。自从迦叶。乃至西天此土祖师。天下老和尚。皆只是名摸。雪窦直截道。如今要见黄头老。所以道。要见即便见。更要寻觅方见。则千里万里也。黄头老。乃黄面老子也。尔如今要见。刹刹尘尘在半途。寻常道。一尘一尘刹。一叶一释迦。尽三千大千世界。所有微尘。只向一尘中见。当恁么时。犹在半途。那边更有半途在。且道在什么处。释迦老子。尚自不知。教山僧作么生说得　翳(壹计切目疾)。
　　垂示云。有佛处不得住。住著头角生。无佛处急走过。不走过。草深一丈。直饶净裸裸赤洒洒。事外无机机外无事。未免守株待兔。且道总不恁么。作么生行履。试举看。
　　【九五】举。长庆有时云。宁说阿罗汉有三毒(焦谷不生芽)不说如来有二种语(已是谤释迦老子了)不道如来无语(犹自颟顸。早是七穿八穴)只是无二种语(周由者也。说什么第三第四种)保福云。作么生是如来语(好一拶。道什么)庆云。聋人争得闻(望空启告。七花八裂)保福云。情知尔向第二头道(争瞒得明眼人。裂转鼻孔。何止第二头)庆云。作么生是如来语(错。却较些子)保福云。吃茶去(领。复云。还会么。蹉过了也)。
　　长庆保福在雪峰会下。常互相举觉商量。一日平常如此说话云。宁说阿罗汉有三毒。不说如来有二种语。梵语阿罗汉。此云杀贼。以功能彰名。能断九九八十一品烦恼。诸漏已尽。梵行已立。此是无学阿罗汉位。三毒即是贪嗔痴。根本烦恼。八十一品。尚自断尽。何况三毒。长庆道。宁说阿罗汉有三毒。不说如来有二种语。大意要显如来无不实语。法华经云。唯此一事实。余二则非真。又云。唯有一乘法。无二亦无三。世尊三百余会。观机逗教。应病与药。万种千般说法。毕竟无二种语。他意到这里。诸人作么生见得。佛以一音演说法。则不无长庆要且未梦见如来语在。何故大似人说食终不能饱。保福见他平地上说教遂问。作么生是如来语。庆云。聋人争得闻。这汉知他几时。在鬼窟里作活计来也。保福云。情知尔向第二头道。果中其言。却问师兄作么生是如来语。福云。吃茶去。枪头倒被别人夺却了也。大小长庆。失钱遭罪。且问诸人。如来语还有几个。须知恁么见得。方见这两个汉败缺。子细检点将来。尽合吃棒。放一线道与他理会。有底云。保福道得是。长庆道得不是。只管随语生解。便道有得有失。殊不知。古人如击石火。似闪电光。如今人不去他古人转处看。只管去句下走。便道长庆当时不便用。所以落第二头。保福云。吃茶去。便是第一头。若只恁么看。到弥勒下生。也不见古人意。若是作家。终不作这般见解。跳出这窠窟。向上自有一条路。尔若道聋人争得闻有什么不是处。保福云吃茶去。有什么是处。转没交涉。是故道。他参活句。不参死句。这因缘与遍身是通身是因缘一般。无尔计较是非处。须是尔脚跟下。净裸裸地。方见古人相见处。五祖老师云。如马前相扑相似。须是眼辨手亲。这个公案。若以正眼观之。俱无得失处。辨个得失。无亲疏处。分个亲疏。长庆也须礼拜保福始得。何故这个些子。巧处用得好。如电转星飞相似。保福不妨牙上生牙。爪上生爪。颂云。
　　头兮第一第二(我王库中无如是事。古今榜样。随邪逐恶作什么)　　卧龙不鉴止水(同道方知)　　无处有月波澄(四海孤舟独自行。徒劳卜度讨什么碗)　　有处无风浪起(吓杀人。还觉寒毛卓竖么。打云来也)　　棱禅客棱禅客(勾贼破家。闹市里莫出头。失钱遭罪)　　三月禹门遭点额(退己让人。万中无一。只得饮气吞声)
　　头兮第一第二。人只管理会第一第二。正是死水里作活计。这个机巧。尔只作第一第二会。且摸索不著在。雪窦云。卧龙不鉴止水。死水里岂有龙藏。若是第一第二。正是止水里作活计。须是洪波浩渺白浪滔天处。方有龙藏。正似前头云澄潭不许苍龙蟠。不见道。死水不藏龙。又道。卧龙长怖碧潭清。所以道。无龙处有月波澄。风恬浪静。有龙处无风起浪。大似保福道吃茶去。正是无风起浪。雪窦到这里。一时与尔打叠情解颂了也。他有余韵。教成文理。依前就里头。著一只眼。也不妨奇特。却道棱禅客棱禅客。三月禹门遭点额。长庆虽是透龙门底龙。却被保福蓦头一点。
　　【九六】举。赵州示众三转语(道什么。三段不同)。
　　赵州示此三转语了。末后却云。真佛屋里坐。这一句忒杀郎当。他古人出一只眼。垂手接人。略借此语。通个消息。要为人。尔若一向正令全提。法堂前草深一丈。雪窦嫌他末后一句漏逗。所以削去。只颂三句。泥佛若渡水。则烂却了也。金佛若渡炉中。则镕却了也。木佛若渡火。便烧却了也。有什么难会。雪窦一百则颂古。计较葛藤。唯此三颂直下有衲僧气息。只是这颂也不妨难会。尔若透得此三颂。便许尔罢参。
　　泥佛不渡水(浸烂鼻孔。无风起浪)　　神光照天地(干他什么事。见兔放鹰)　　立雪如未休(一人传虚万人传实。将错就错。阿谁曾见尔来)　　何人不雕伪(入寺看额。二六时中走上走下是什么。阇黎便是)
　　泥佛不渡水。神光照天地。这一句颂分明了。且道为什么却引神光。二祖初生时。神光烛室亘于霄汉。又一夕神人现。谓二祖曰。何久于此。汝当得道时至。宜即南之。二祖以神遇遂名神光。久居伊洛。博极群书。每叹曰。孔老之教祖述风规。近闻达磨大师住少林。乃往彼晨夕参扣。达磨端坐面壁。莫闻诲励。光自忖曰。昔人求道。敲骨出髓。刺血济饥。布发掩泥。投崖饲虎。古尚若此。我又何如。其年十二月九日夜大雪。二祖立于砌下。迟明积雪过膝。达磨悯之曰。汝立雪于此。当求何事。二祖悲泪曰。惟愿慈悲开甘露门。广度群品。达磨曰。诸佛妙道旷劫精勤。难行能行。非忍而忍。岂以小德小智轻心慢心。欲冀真乘。无有是处。二祖闻诲励。向道益切。潜取利刀。自断左臂。致于达磨前。磨知是法器。遂问曰。汝立雪断臂。当为何事。二祖曰。某甲心未安。乞师安心。磨曰。将心来。与汝安。祖曰。觅心了不可得。达磨云。与汝安心竟。后达磨为易其名曰慧可。后接得三祖灿大师。既传法隐于舒州皖公山。属后周武帝破灭佛法沙汰僧。师往来太湖县司空山。居无常处。积十余载无人知者。宣律师高僧传。载二祖事不详。三祖传云。二祖妙法不传于世。赖值末后依前悟他当时立雪。所以雪窦道。立雪如未休。何人不雕伪。立雪若未休。足恭謟诈之人皆效之。一时只成雕伪。则是謟诈之徒也。雪窦颂泥佛不渡水。为什么。却引这因缘来用。他参得意根下无一星事。净裸裸地方颂得如此。五祖寻常教人看此三颂。岂不见洞山初和尚有颂示众云。五台山上云蒸饭。古佛堂前狗尿天。刹竿头上煎[飢-几+追]子。三个胡孙夜簸钱。又杜顺和尚道。怀州牛吃禾。益州马腹胀。天下觅医人。灸猪左膊上。又傅大士颂云。空手把锄头。步行骑水牛。人从桥上过。桥流水不流。又云。石人机似汝。也解唱巴歌。汝若似石人。雪曲应须和。若会得此语。便会他雪窦颂　足(将树反过也)。
　　金佛不渡罏(燎却眉毛。天上天下唯我独尊)　　人来访紫胡(又恁么去也。只恐丧身失命)　　牌中数个字(不识字底猫儿也无话会处。天下衲僧插嘴不得。只恐丧身失命)　　清风何处无(又恁么去也。头上漫漫脚下漫漫。又云来也)　　皖(户版切明貌)
　　金佛不渡罏。人来访紫胡。此一句亦颂了也。为什么却引人来访紫胡。须是作家罏鞴始得。紫胡和向。山门立一牌。牌中有字云。紫胡有一狗。上取人头。中取人腰。下取人脚。拟议则丧身失命。凡见新到便喝云。看狗。僧才回首。紫胡便归方丈。且道为什么却咬赵州不得。紫胡又一夕夜深于后架叫云。捉贼捉贼。黑地逢著一僧。拦胸捉住云。捉得也捉得也。僧云。和尚不是某甲。胡云。是则是。只是不肯承当。尔若会得这话。便许尔。咬杀一切人。处处清风凛凛。若也未然。牌中数个字。决定不奈何。若要见他。但透得尽方见。颂云。
　　木佛不渡火(烧却了也。唯我能知)　　常思破灶堕(东行西行有何不可。癞儿牵伴)　　杖子忽击著(在山僧手里。山僧不用人。阿谁手里无)　　方知辜负我(似尔相似。摸索不著。有什么用处。苍天苍天。三十年后始得。宁可永劫沉沦。不求诸圣解脱。若向个里荐得。未免辜负。作么生得不辜负去。拄杖子未免在别人手里)
　　木佛不渡火。常思破灶堕。此一句亦颂了。雪窦因此木佛不渡火。常思破灶堕。嵩山破灶堕和尚不称姓字。言行叵测隐居嵩山。一日领徒。入山坞间有庙甚灵。殿中唯安一灶。远近祭祀不辍。烹杀物命甚多。师入庙中。以拄杖敲灶三下云。咄汝本砖土合成。灵从何来。圣从何起。恁么烹杀物命。又乃击三下。灶乃自倾破堕落。须臾有一人。青衣峨冠。忽然立师前设拜曰。我乃灶神。久受业报。今日蒙师说无生法。已脱此处。生在天中。特来致谢。师曰。汝本有之性非吾强言。神再拜而没。侍者曰。某甲等久参侍和尚。未蒙指示。灶神得何径旨。便乃生天。师曰。我只向伊道。汝本砖土合成。灵从何来。圣从何起。侍僧俱无对。师云。会么。僧云。不会。师云。礼拜著。僧礼拜。师云。破也破也堕也堕也。侍者忽然大悟。后有僧举似安国师。师叹云。此子会尽物我一如。灶神悟此则故是。其僧乃五蕴成身。亦云破也堕也。二俱开悟。且四大五蕴。与砖瓦泥土。是同是别。既是如此。雪窦为什么道。杖子忽击著。方知辜负我。因甚却成个辜负去。只是未得拄杖子在。且道雪窦颂木佛不渡火。为什么却引破灶堕公案。老僧直截与尔说。他意只是绝得失情尘意想。净裸裸地。自然见他亲切处也。
　　垂示云。拈一放一。未是作家。举一明三。犹乖宗旨。直得天地[陡-土+止]变四方绝唱。雷奔电驰云行雨骤。倾湫倒嶽瓮泻盆倾。也未提得一半在。还有解转天关能移地轴底么。试举看。
　　【九七】举。金刚经云。若为人轻贱(放一线道。又且何妨)是人先世罪业(驴驼马载)应堕恶道(陷堕了也)以今世人轻贱故(酬本及末。只得忍受)先世罪业(向什么处摸索。种谷不生豆苗)则为消灭(雪上加霜又一重。如汤消冰)。
　　金刚经云。若为人轻贱。是人先世罪业应堕恶道。以今世人轻贱故。先世罪业则为消灭。只据平常讲究。乃经中常论。雪窦拈来颂这意。欲打破教家鬼窟里活计。昭明太子科此一分。为能净业障。教中大意说此经灵验。如此之人先世造地狱业。为善力强未受。以今世人轻贱故。先世罪业则为消灭。此经故能消无量劫来罪业。转重成轻转轻不受。复得佛果菩提。据教家。转此二十余张经。便唤作持经。有什么交涉。有底道。经自有灵验。若恁么。尔试将一卷放在闲处看。他有感应也无。法眼云。证佛地者。名持此经。经中云。一切诸佛。及诸佛阿耨多罗三藐三菩提法。皆从此经出。且道唤什么作此经。莫是黄卷赤轴底是么。且莫错认定盘星。金刚谕于法体坚固。故物不能坏。利用故。能摧一切物。拟山则山摧。拟海则海竭。就谕彰名。其法亦然。此般若有三种。一实相般若。二观照般若。三文字般若。实相般若者即是真智。乃诸人脚跟下。一段大事。辉腾今古。迥绝知见。净裸裸赤洒洒者是。观照般若者即是真境。二六时中。放光动地。闻声见色者是。文字般若者即能诠文字。即如今说者听者。且道是般若不是般若。古人道。人人有一卷经。又道。手不执经卷。常转如是经。若据此经灵验。何止转重令轻转轻不受。设使敌圣功能未为奇特。不见庞居士听讲金刚经。问座主曰。俗人敢有小问。不知如何。主云。有疑请问。士云。无我相无人相。既无我人相。教阿谁讲阿谁听。座主无对。却云。某甲依文解义。不知此意。居士乃有颂云。无我亦无人。作么有疏亲。劝君休历座。争似直求真。金刚般若性外绝一纤尘。我闻并信受总是假称名。此颂最好。分明一时说了也。圭峰科四句偈云。凡所有相皆是虚妄若见诸相非相即见如来。此四句偈义。全同证佛地者名持此经。又道。若以色见我。以音声求我。是人行邪道。不能见如来。此亦是四句偈。但中间取其义全者。僧问晦堂。如何是四句偈。晦堂云。话堕也不知。雪窦于此经上指出。若有人持此经者。即是诸人本地风光本来面目。若据祖令当行。本地风光本来面目。亦斩为三段。三世诸佛十二分教不消一捏。到这里设使有万种功能。亦不能管得。如今人只管转经。都不知是个什么道理。只管道。我一日转得多少。只认黄卷赤轴巡行数墨。殊不知全从自己本心上起。这个唯是转处些子。大珠和尚云。向空屋里堆数函经看。他放光么。只以自家一念发底心是功德。何故。万法皆出于自心。一念是灵。既灵即通。既通即变。古人道。青青翠竹尽是真如。郁郁黄花无非般若。若见得彻去。即是真如。忽未见得。且道作么生唤作真如。华严经云。若人欲了知三世一切佛。应观法界性一切唯心造。尔若识得去。逢境遇缘。为主为宗。若未能明得。且伏听处分。雪窦出眼颂大概。要明经灵验也。颂云。
　　明珠在掌(上通霄汉。下彻黄泉。道什么。四边誵讹八面玲珑)　　有功者赏(多少分明。随他去也。忽若无功时作么生赏)　　胡汉不来(内外绝消息。犹较些子)　　全无技俩(展转没交涉。向什么处摸索。打破漆桶来相见)　　伎俩既无(休去歇去。阿谁恁么道)　　波旬失途(勘破了也。这外道魔王。寻踪迹不见)　　瞿昙瞿昙(佛眼觑不见。咄)　　识我也无(咄。勘破了也)
　　复云。勘破了也(一棒一条痕。已在言前)。
　　明珠在掌有功者赏。若有人持得此经。有功验者。则以珠赏之。他得此珠。自然会用。胡来胡现。汉来汉现。万象森罗。纵横显现。此是有功勋。法眼云。证佛地者。名持此经。此两句颂公案毕。胡汉不来。全无伎俩。雪窦裂转鼻孔。也有胡汉来。则教尔现。若忽胡汉俱不来时。又且如何。到这里。佛眼也觑不见。且道是功勋是罪业。是胡是汉。直似羚羊挂角。莫道声响踪迹气息也无。向什么处摸索。至使诸天捧花无路。魔外潜觑无门。是故洞山和尚。一生住院。土地神觅他踪迹不见。一日厨前抛撒米面。洞山起心曰。常住物色。何得作践如此。土地神遂得一见便礼拜。雪窦道。伎俩既无。若到此无伎俩处。波旬也教失途。世尊以一切众生为赤子。若有一人。发心修行。波旬宫殿。为之振裂。他便来恼乱修行者。雪窦道。直饶波旬恁么来。也须教失却途路无近傍处。雪窦更自点胸云。瞿昙瞿昙识我也无。莫道是波旬。任是佛来。还识我也无。释迦老子尚自不见。诸人向什么处摸索。复云。勘破了也。且道是雪窦勘破瞿昙。瞿昙勘破雪窦。具眼者试定当看。
　　垂示云。一夏唠唠打葛藤。几乎绊倒五湖僧。金刚宝剑当头截。始觉从来百不能。且道作么生是金刚宝剑。眨上眉毛。试请露锋铓看。
　　【九八】举。天平和尚行脚时参西院。常云。莫道会佛法。觅个举话人也无(漏逗不少。这汉是则是。争奈灵龟曳尾)一日西院遥见召云。从漪(铙钩搭索了也)平举头(著。两重公案)西院云。错(也须是炉里煅过始得。劈腹剜心。三要印开朱点窄。未容拟议。主宾分)平行三两步(已是半前落后。这汉泥里洗土块)西院又云。错(劈腹剜心。人皆唤作两重公案。殊不知似水入水。如金博金)平近前(依前不知落处。展转摸索不著)西院云。适来这两错。是西院错。是西院错。是上座错(前箭犹轻后箭深)平云。从漪错(错认马鞍桥。唤作爷下颔。以恁么衲僧。打杀千个万个。有什么罪)西院云。错(雪上加霜)平休去(错认定盘星。果然不知落处。轩知尔鼻孔在别人手里)西院云。且在这里过夏。待共上座商量这两错(西院寻常脊梁硬似铁。当时何不赶将出去)平当时便行(也似衲僧。似则似。是则未是)后住院谓众云(贫儿思旧债。也须是点过)我当初行脚时。被业风吹。到思明长老处。连下两错。更留我过夏。待共我商量。我不道恁么时错。我发足向南方去时。早知道错了也(争奈这两错何。千错万错。争奈没交涉。转见郎当愁杀人)漪(于宜切水文也)。
　　思明先参大觉。后承嗣前宝寿。一日问。踏破化城来时如何。寿云。利剑不斩死汉。明云。斩寿便打。思明十回道斩。寿十回打云。这汉著甚死急。将个死尸。抵他痛棒。遂喝出。其时有一僧。问宝寿云。适来问话底僧。甚有道理。和尚方便接他。宝寿亦打赶出这僧。且道宝寿亦赶这僧。唯当道他说是说非。且别有道理。意作么生。后来俱承嗣宝寿。思明一日出见南院。院问云。甚处来。明云。许州来。院云。将得什么来。明云。将得个江西剃刀。献与和尚。院云。既从许州来。因甚却有江西剃刀(明把院手掏一掏。院云。侍者收取。思明以衣袖拂一拂便行。院云。阿刺刺)阿刺刺。天平曾参进山主来。为他到诸方。参得些萝卜头禅。在肚皮里。到处便轻开大口道。我会禅会道。常云。莫道会佛法。觅个举话人也无。屎臭气薰人。只管放轻薄。且如诸佛未出世。祖师未西来。未有问答。未有公案已前。还有禅道么。古人事不获已。对机垂示。后人唤作公案。因世尊拈花。迦叶微笑。后来阿难问迦叶。世尊传金襕外别传何法。迦叶云。阿难。阿难应诺。迦叶云。倒却门前刹竿著。只如未拈花阿难未问已前。甚处得公案来。只管被诸方冬瓜印子印定了便道。我会佛法奇特。莫教人知。天平正如此。被西院叫来连下两错。直得周慞惶怖分疏不下。前不构村后不迭店。有者道。说个西来意。早错了也。殊不知西院这两错落处。诸人且道。落在什么处。所以道。他参活句不参死句。天平举头。已是落二落三了也。西院云。错。他却不荐得当阳用处。只道我肚皮里有禅。莫管他。又行三两步。西院又云。错。却依旧黑漫漫地。天平近前。西院云。适来两错。是西院错。是上座错。天平云。从漪错。且喜没交涉。已是第七第八头了也。西院云。且在这里度夏。待共上座商量这两错。天平当时便行。似则也似。是则未是。也不道他不是。只是赶不上。虽然如是。却有些子衲僧气息。天平后住院谓众云。我当初行脚时。被业风吹到思明和尚处。连下两错。更留我度夏。待共我商量。我不道恁么时错。我发足向南方去时。早知道错了也。这汉也杀道。只是落第七第八头。料掉没交涉。如今人闻他道。发足向南方去时。早知道错了也。便去卜度道。未行脚时。自无许多佛法禅道。及至行脚。被诸方热瞒。不可未行脚时。唤地作天。唤山作水。幸无一星事。若总恁么作流俗见解。何不买一片帽戴大家过时。有什么用处。佛法不是这个道理。若论此事。岂有许多般葛藤。尔若道我会他不会。担一檐禅。绕天下走。被明眼人勘破。一点也使不著。雪窦正如此颂出。
　　禅家流(漆桶。一状领过)　　爱轻薄(也有些子。呵佛骂祖。如麻似粟)　　满肚参来用不著(只宜有用处。方木不逗圆孔。阇[黎-(暴-(日/共))+(恭-共)]与他同参)　　堪悲堪笑天平老(天下衲僧跳不出。不怕旁人攒眉。也得人钝闷)　　却谓当初悔行脚(未行脚已前错了也。踏破草鞋堪作何用。一笔句下)　　错错(是什么。雪窦已错下名言了也)　　西院清风顿销铄(西院在什么处。何似生。莫道西院。三世诸佛天下老和尚。亦须倒退三千始得。于斯会得。许尔天下横行)
　　复云。忽有个衲僧出云错(一状领过。犹较些子)雪窦错。何似天平错(西院又出世。据款结案。总没交涉。且道毕竟如何。打云。错)。
　　禅家流爱轻薄。满肚参来用不著。这汉会则会。只是用不得。寻常目视云霄道。他会得多少禅。及至向烘罏里才烹。元来一点使不著。五祖先师道。有一般人参禅。如琉璃瓶里捣糍糕相似更动转不得。抖擞不出。触著便破。若要活泼泼地。但参皮壳漏子禅。直向高山上。扑将下来。亦不破亦不坏。古人道。设使言前荐得。犹是滞壳迷封。直饶句下精通。未免触途狂见。堪悲堪笑天平老。却谓当初悔行脚。雪窦道。堪悲他对人说不出。堪笑他会一肚皮禅。更使些子不著。错错这两错。有者道。天平不会是错。又有底道。无语底是错。有什么交涉。殊不知这两错。如击石火。似闪电光。是他向上人行履处。如仗剑斩人直取人咽喉命根方断。若向此剑刃上行得。便七纵八横。若会得两错。便可以见西院清风顿销铄。雪窦上堂。举此话了。意道错。我且问尔。雪窦这。两错。何似天平错。且参三十年。
　　垂示云。龙吟雾起虎啸风生。出世宗猷金玉相振。通方作略箭锋相拄。遍界不藏远近齐彰。古今明辨。且道是什么人境界。试举看。
　　【九九】举。肃宗帝问忠问师。如何是十身调御(作家君王。大唐天子。也合知恁么。头上卷轮冠脚下无忧履)国师云。檀越踏毗卢顶上行(须弥那畔把手共行。犹有这个在)帝云。寡人不会(何不领话。可惜许。好彩不分付帝当时便喝。更用会作什么)国师云。莫认自己清净法身(虽然葛藤。却有出身处。醉后郎当愁杀人)。
　　肃宗皇帝。在东宫时。已参忠国师。后来即位。敬之愈笃。出入迎送躬自捧车辇。一日致个问端来。问国师云。如何是十身调御。师云。檀越踏毗卢顶上行。国师平生。一条脊梁骨硬如生铁。及至帝王面前。如烂泥相似。虽然答得廉纤。却有个好处。他道。尔要会得。檀越须是向毗卢顶[寧*頁]上行始得。他却不荐。更道。寡人不会。国师后面。忒杀郎当落草。更注头上底一句云。莫错认自己清净法身。所谓人人具足。个个圆成。看他一放一收。八面受敌。不见道。善为师者。应机设教。看风使帆。若只僻守一隅。岂能回互。看他黄檗老善能接人。遇著临济。三回便痛施六十棒。临济当下便会去。及至为裴相国。葛藤忒杀。此岂不是善为人师。忠国师善巧方便。接肃宗帝。盖为他有八面受敌底手段。十身调御者。即是十种他受用身。法报化三身。即法身也。何故报化非真佛。亦非说法者。据法身。则一片虚凝。灵明寂照。太原孚上座。在扬州光孝寺。讲涅槃经。有游方僧。即夹山典座。在寺阻雪。因往听讲。讲至三因佛性三德法身。广谈法身妙理。典座忽然失笑。孚乃目顾。讲罢令请禅者问云。某素智狭劣。依文解义。适来讲次。见上人失笑。某必有所短乏处。请上人说。典座云。座主不问。即不敢说。座主既问。则不可不言。某实是笑座主不识法身。孚云。如此解说。何处不是。典座云。请座主更说一遍。孚曰。法身之理。犹若太虚。竖穷三际。横亘十方。弥纶八极。包括二仪。随缘赴感。靡不周遍。典座曰。不道座主说不是。只识得法身量边事。实未识法身在。孚曰。既然如是。禅者当为我说。典座曰。若如是。座主暂辍讲旬日。于静室中端然静虑。收心摄念。善恶诸缘一时放却。自穷究看。孚一依所言。从初夜至五更。闻鼓角鸣。忽然契悟。便去叩禅者门。典座曰。阿谁。孚曰某甲。典座咄曰。教汝传持大教。代佛说法。夜半为什么。醉酒卧街。孚曰。自来讲经。将生身父母鼻孔扭捏。从今日已后。更不敢如是。看他奇特汉。岂只去认个昭昭灵灵。落在驴前马后。须是打破业识。无一丝毫头可得。犹只得一半在。古人道。不起纤毫修学心。无相光中常自在。但识常寂灭底。莫认声色。但识灵知。莫认妄想。所以道。假使铁轮顶上旋。定慧圆明终不失。达磨问二祖。汝立雪断臂。当为何事。祖曰。某甲心未安。乞师安心。磨云。将心来。与汝安。祖曰。觅心了不可得。磨曰。与汝安心竟。二祖忽然领悟。且道。正当恁么时。法身在什么处。长沙云。学道之人不识真。只为从前认识神。无量劫来生死本。痴人唤作本来人。如今人只认得个昭昭灵灵。便瞠眼努目弄精魂。有什么交涉。只如他道莫认自己清净法身。且如自己法身。尔也未梦见在。更说什么莫认。教家以清净法身为极则。为什么却不教人认。不见道。认著依前还不是咄。好便与棒。会得此意者。始会他道莫认自己清净法身。雪窦嫌他老婆心切。争奈烂泥里有刺。岂不见洞山和尚接人有三路。所谓玄路鸟道展手。初机学道。且向此三路行履。僧问师。寻常教学人行鸟道。未审如何是鸟道。洞山云。不逢一人。僧云。如何行。山云。直须足下无私去。僧云。只如行鸟道。莫便是本来面目否。山云。阇黎因什么颠倒。僧云。什么处是学人颠倒处。山云。若不颠倒。为什么认奴作郎。僧云。如何是本来面目。山云。不行鸟道。须是见倒这般田地。方有少分相应。直下打叠教削迹吞声。犹是衲僧门下。沙弥童行见解在。更须回首尘劳。繁兴大用始得。雪窦颂云。
　　一国之师亦强名(何必空花水月。风过树头摇)　　南阳独许振嘉声(果然坐断要津。千个万个中难得一个半个)　　大唐扶得真天子(可怜生。接得堪作何用。接得瞎衲僧济什么事)　　曾踏毗卢顶上行(一切人何不恁么去。直得天上天下。上座作么生踏)　　铁锤击碎黄金骨(畅快平生。已在言前)　　天地之间更何物(茫茫四海少知音。全身担荷撒沙撒土)　　三千刹海夜沉沉(高着眼。把定封疆。尔待入鬼窟里去那)　　不知谁入苍龙窟(三十棒。一棒也少不得。拈了也。还会么咄。诸人鼻孔被雪窦穿了也。莫错认自己清净法身)
　　一国之师亦强名。南阳独许振嘉声。此颂一似个真赞相似。不见道。至人无名。唤作国师。亦是强安名了。国师之道。不可比伦。善能恁么接人。独许南阳是个作家。大唐扶得真天子。曾踏毗卢顶上行。若是具眼衲僧眼脑。须是向毗卢顶上行。方见此十身调御。佛谓之调御。便是十号之一数也。一身化十身。十身化百身。乃至千百亿身。大纲只是一身。这一颂却易说。后颂他道莫认自己清净法身。颂得水洒不著。直是难下口说。铁锤击碎黄金骨。此颂莫认自己清净法身。雪窦忒杀赞叹他。黄金骨一锤击碎了也。天地之间更何物。直须净裸裸赤洒洒。更无一物可得。乃是本地风光。一似三千刹海夜沉沉。三千大千世界香水海中有无边刹。一刹有一海。正当夜静更深时。天地一时澄澄地。且道是什么。切忌作闭目合眼会。若恁么会。正堕在毒海。不知谁入苍龙窟。展脚缩脚。且道是谁。诸人鼻孔一时被雪窦穿却了也。
　　垂示云。收因结果。尽始尽终。对面无私。元不曾说。忽有个出来道一夏请益为什么不曾说。待尔悟来向尔道。且道为复是当面讳却。为复别有长处。试举看。
　　【一○○】举。僧问巴陵。如何是吹毛剑(斩险)。陵云。珊瑚枝枝撑著月(光吞万象。四海九州)。
　　巴陵不动干戈。四海五湖多少人舌头落地。云门接人正如此。他是云门的子。亦各具个作略。是故道。我爱韶阳新定机。一生与人抽钉拔楔。这个话正恁么地也。于一句中。自然具三句。函盖乾坤句。截断众流句。随波逐浪句。答得也不妨奇特。浮山远录公云。未透底人参句不如参意。透得底人。参意不如参句。云门下有三尊宿。答吹毛剑俱云了。唯是巴陵答得过于了字。此乃得句也。且道。了字与珊瑚枝枝撑著月。是同是别。前来道。三句可辨。一镞辽空。要会这话。须是绝情尘意想。净尽方见他道珊瑚枝枝撑著有。若更作道理。转见摸索不著。此语是禅月怀友人诗曰。厚似铁围山上铁。薄似双成仙体缬。蜀机凤雏动蹶蹩。珊瑚枝枝撑著月。王凯家中藏难掘。颜回饥汉愁天雪。古桧笔直雷不折。雪衣石女蟠桃缺。佩入龙宫步迟迟。绣帘银簟何参差。即不知骊龙失珠。知不知。巴陵于句中。取一句答吹毛剑。则是快。剑刃上吹毛试之。其毛自断。乃利剑谓之吹毛也。巴陵只就他问处。便答这僧话。头落也不知。颂云。
　　要平不平(细若蚍蜉。大丈夫汉须是恁么)　　大巧若拙(不动声色。藏身露影)　　或指或掌(看。果然这个不是)　　倚天照雪(斩。觑着则瞎)　　大冶兮磨砻不下(更用煆炼作什么。干将莫能来)　　良工兮拂拭未歇(人莫能行。直饶干将出来也倒退三千)
　　别别(咄。有什么别处。赞叹有分)珊瑚枝枝撑著月(三更月落影照寒潭。且道向什么处去。直得天下太平。醉后郎当愁杀人)
　　蚍蜉(音毗浮)
　　要平不平。大巧若拙。古有侠客。路见不平。以强凌弱。即飞剑取强者头。所以宗师家。眉藏宝剑袖挂金锤。以断不平之事。大巧若拙。巴陵答处。要平不平之事。为他语忒杀伤巧。返成拙相似。何故为他不当面挥来。却去僻地里。一截暗取人头。而人不觉。或指或掌。倚天照雪。会得则如倚天长剑凛凛神威。古人道。心月孤圆。光吞万象。光非照境。境亦非存。光境俱忘。复是何物。此宝剑或现在指上。忽现掌中。昔日庆藏主说到这里。竖手云。还见么。也不必在手指上也。雪窦借路经过。教尔见古人意。且道一切处不可不是吹毛剑也。所以道。三级浪高鱼化龙。痴人犹戽夜塘水。祖庭事苑载孝子传云。楚王夫人。尝夏乘凉抱铁柱感孕。后产一铁块。楚王令干将铸为剑。三年乃成双剑。一雌一雄。干将密留雄。以雌进于楚王。王秘于匣中。常闻悲鸣。王问群臣。臣曰。剑有雌雄。鸣者忆雄耳。王大怒即收干将杀之。干将知其应。乃以剑藏屋柱中。因嘱妻莫耶曰。日出北户。南山其松。松生于石。剑在其中。妻后生男。名眉间赤。年十五问母曰。父何在。母乃述前事。久思惟剖柱得剑。日夜欲为父报仇。楚王亦募觅其人。宣言。有得眉间赤者厚赏之。眉间赤遂逃。俄有客曰。子得非眉间赤邪。曰然。客曰。吾甑山人也。能为子报父仇。赤曰。父昔无辜。枉被荼毒。君今惠念。何所须邪。客曰。当得子头并剑。赤乃与剑并头。客得之进于楚王。王大喜。客曰。愿煎油烹之。王遂投于鼎中。客诒于王曰。其首不烂。王方临视。客于后以剑拟王头堕鼎中。于是二首相啮。客恐眉间赤不胜。乃自刎以助之。三头相啮。寻亦俱烂(川本无此楚王一段)雪窦道。此剑能倚天照雪。寻常道。倚天长剑光能照雪。这些子用处直得大冶兮磨砻不下。任是良工拂拭也未歇。良工即干将是也。故事自显。雪窦颂了末后显出道。别别也不妨奇特。别有好处。与寻常剑不同。且道如何是别处。珊瑚枝枝撑著月。可谓光前绝后独据寰中。更无等匹。毕竟如何诸人头落也。老僧更有一小偈。
　　　诒(音待欺也)　啮(倪结切噬也)
　　万斛盈舟信手拏　　却因一粒瓮吞蛇
　　拈提百转旧公案　　撒却时人几眼沙

　　佛果圜悟禅师碧岩录卷第十(终)


　　后序

　　雪窦颂古百则。丛林学道诠要也。其间取譬经论或儒家文史。以发明此事。非具眼宗匠时为后学击扬剖析。则无以知之。
　　圜悟老师。在成都时。予与诸人请益其说。师后住夹山道林。复为学徒扣之。凡三提宗纲。语虽不同。其旨一也。门人掇而录之。既二十年矣。师未尝过而问焉。流传四方。或致踳驳。诸方且因其言以其道不能寻绎之。而妄有改作。则此书遂废矣。学者幸谛其传焉。
　　宣和乙巳春暮上休。[刀/牛]人关友无党记。
  </div>
  <div class="pagination">
   <a href="佛果圜悟禅师碧岩录_page5.html">
    上一页
   </a>
   <a href="佛果圜悟禅师碧岩录.html">
    1
   </a>
   <a href="佛果圜悟禅师碧岩录_page2.html">
    2
   </a>
   <a href="佛果圜悟禅师碧岩录_page3.html">
    3
   </a>
   <a href="佛果圜悟禅师碧岩录_page4.html">
    4
   </a>
   <a href="佛果圜悟禅师碧岩录_page5.html">
    5
   </a>
   <span class="current-page">
    6
   </span>
   <a href="佛果圜悟禅师碧岩录_page7.html">
    7
   </a>
   <a href="佛果圜悟禅师碧岩录_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
