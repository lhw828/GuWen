<!DOCTYPE html>
<html>
 <head>
  <meta charset="utf-8"/>
  <title>
   大乘义章 - 第 10 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘义章 - 第 10 页/共 22 页
  </h1>
  <div class="content">
   断结义九门分别(释名辨相一　治道差别二　缘境总别三　渐顿四　假实五　品数多少上下之义六　依禅地七　就位分别八　就识分别九)

　　就初门中。先释其名后辨其相。言断结者。烦恼闇惑结集生死。名之为结。又复烦恼结缚众生。亦名为结。解生结尽目之为断。宗别不同。说断亦异。先依毗昙分别解释。于中先明所断之结。后明治断。结有二种。一者现起。二成就得。对缘现行贪嗔痴等名为起惑。是惑起已谢入过去。种类当生。在于未来。于其中间有一非色非心惑得。在于心边得彼过去未来之惑。击属行人名成就得。此得连持如绳系物。是故世人说为得绳。惑相如是。次辨治断。治道有四。一方便道。学观未成。二无碍道。观心始熟。三解脱道。顺旧纯熟。四胜进道。发修上进。四中初一遮伏现起。后三断得。初无碍道正断惑得。此言断者。与得同时使不生后。故名为断。非令惑得不与道俱名之为断。彼无碍道与得同时谢往过去。解脱道起证彼惑得尽处无为。第三胜进远令前得毕竟不起。持前无为使之不失。有漏无漏断结齐尔。次就成实以辨治断。于中亦先明所断结。后明治断。成实法中惑亦有二。一者现起。二成就得。现起烦恼与毗昙同。成就之得与毗昙异。成实不说别有非色非心得法。但说假人成就过未烦恼因果。名为成就亦名为得。惑相如是。次辨治断。先修八禅伏其现起。如修初禅伏欲界结。修第二禅伏初禅结兼伏欲界。乃至修习非想地定。伏无所有兼伏下地。后修观理断其所得。总分粗尔。于中细论理观之中有伏有永。是义云何。圣道有三。一方便道。学观谛理而未能见。二无碍道。观而正见。见中增进三解脱道见中顺旧。三中初一与前禅定同伏现起。后二永断所得烦恼。无碍正断。解脱证除。无碍增明。故能正断。解脱顺旧。故但证除。断相云何。烦恼之因起在过去。所生惑果成就当来道。起于中隔彼因果令过去者不能为因。使未来者不能为果。故名为断。据实论之正遮后惑。令其不生名之为断。但未来惑不起之时。令过去惑因义不成。义说断因。非谓现有过因可断。若说现有过去因力可断除者。是则过去复有过去。云何过去复有过去。过去烦恼起已谢往。是一过去生后之力流来至今。为道断灭是二过去。此二过去成实已破。明知现无因力可断。问曰。若现令无因力谁牵后惑未来得生。释言。过去所起惑因当起之时招感已竟然后谢往。未来之惑远由彼力所以得生。非现有力牵后令起。问曰。过去所起惑因一道能断。多道共治。释言。多道。何故如是。过去一惑能生未来多品惑果。多品果中有粗细中。圣道初起先断未来多品之惑。粗惑断时令过去惑生粗惑边因义不成。粗因虽断中细惑因义犹在后道起时。方能断尽故藉多道。次就大乘以辨断相。亦先明惑后辨治断。惑有二种。一者四住。二者无明。诸爱及见是其四住。痴闇无知是其无明。四住之中有粗有细。粗者对缘作意现生。细者与彼无明同体任性成就。无明之中有粗有细。粗者是其异相无明。细者是其自性无明。于诸法中缘而不了。相返明解名为异相。七识心体性是痴闇。设于诸法缘照分明犹名闇惑。名性无明。如人梦中虽有所知性是昏睡。亦如乐受性是行苦。惑相如是。次辨治断。断四住中。粗起之者与成实同。微细之者要灭无明四住随亡。其中治断如无明说。断无明中。异相无明治断有二。一就地前出入观心以明治断。二就地上相续观心以明治断。地前如何先修禅定以为治因。后修无漏而为正治。正治有三。一方便道。随于何法观而未见。二无碍道。观而始见。三解脱道。见而顺旧。初方便道制伏无明令不障后。良以无明先成在心不可制伏令其不生。故但制伏令不障后无碍正断。其犹世闇明生闇灭。解脱证除。地前如是。地上云何。初地已上无漏观解运运相续。念念之中无不断障。于彼相续明解之中随义分别。望其当分所除无明说为无碍。即此无碍望其前念所断无明累外而生说为解脱。望其后念所灭无明。有能遮伏令不障后。使其后解相续得生即名方便。如是一切。断此异相缘照无碍。缘照解脱。断性无明用前总相缘观之解以为治因。后修真观以为正治治别有三。一方便道。观真无妄而未能见。二无碍道。见真无妄而未舍妄。三解脱道。见真无妄而能舍妄。于此三中。初方便道渐觉体虚名为伏断。第二无碍正能永断。良以无碍正见唯真无妄想。故能令自体更不牵后后不起前。故能正断。以断自体性无明故治亦随亡。如油尽故明亦随灭。第三解脱累外证除。证法本如体无妄故。于此门中缘照无碍。真证解脱。治断如是。
　　第二明其治道差别。于中有四。一就有漏无漏分别。二见修分别。三忍智分别。四法比分别。漏无漏者依如毗昙治道有二。一有漏道。谓世八禅攀上厌下六行断结。何者六行。观察下地为苦粗障。观察上地为止妙出。合为六也。如观欲界为粗苦障厌断下结。观初禅地为止妙出悕求上静。以此六行断欲界结。乃至观察无所有处为苦粗障。观非想地为止妙出。断无所有结。非想一地无上可攀等智不断。然此六行多人合说。人别论之。于下三中随观一行。于上亦然。不具观六。二无漏道。所谓四谛十六行观。以此理观断诸烦恼。何者十六。观苦有四。谓苦无常空与无我。观集有四。因集有缘。观灭有四。灭止妙离。观道有四。道如迹乘。此义如前四谛中释。然此十六多人合说。人别论之一一谛下随观一行。成实法中有漏唯伏不能永断。故彼论言。世俗道中无断结故。见谛道中不得名为行三果者。论其永断要在无漏。大乘法中断除五住性结烦恼要是无漏。以此迷理见理断故断事无知或是无漏。习学五明断事无知是其有漏。断无明地令彼事中无知不生必是无漏(此一门竟)。
　　次就见修分别治道。依如毗昙三界烦恼摄为三分。始从欲界至无所有。见谛烦恼为第一分。非想地中见谛烦恼为第二分。三界修惑为第三分。此三界中非想见惑唯见解断。三界修惑唯修道断。无所有下见谛烦恼治断不定。若凡夫断用修道断。世俗八禅修道摄故。若圣人断用见解断。问曰。凡夫既无见解。云何能得断见谛惑。释言。凡夫虽无见解而用八禅。总厌下过不分见修。是故断彼三空已还修道惑时见惑随灭。问曰。凡夫断三空下修道惑时见随灭者。圣断三界见惑之时修道烦恼何不随去。而须别用修道解断。释言。凡夫断惑无有分齐。总相厌离。是故通断。云何总厌。总观下地一切有漏为苦等故。圣人断惑必有分齐。见理之时虽除理迷染事犹在。故须别断。成实法中一切见惑唯见道断。一切修惑唯修道断。大乘法中与成实同。不杂对治(此二门竟)。
　　次就忍智分别治道。慧心安法名之为忍。于境决断。说之为智。依如毗昙断见谛惑忍为无碍。智为解脱。断修道惑智为无碍。智为解脱。何故见惑忍为无碍不得名智。释言。见解安理名忍。所断惑得犹与心俱。心俱得中有其疑得带疑不决。故不名智。何故见惑智为解脱。疑得已舍心决了故。何故修惑智为无碍智为解脱。疑唯障见不障修道。修道治边一向无疑。故皆名智。何故疑惑唯障见谛不障修道。释言。疑是迷理烦恼。故唯障见。不迷事故不障修道。问曰。若言疑迷理故唯障见者。圣人修道亦观谛理。何故不障。释言。圣人见谛道中见理分明已舍疑得。修道门中虽重观理缘无不了。是故不为疑结所障。问曰。若言疑不迷事不障修者。现见有人迷事生疑。如夜见机疑为是杌为是人等。云何说言不缘事生。释言。此疑是不染法不能障道。是故不论。问曰。圣人修道心边一向无疑。无碍解脱俱名为智。义则可尔。凡夫所起八禅修道亦断疑得得与心俱。何故无碍得名为智。释言。凡夫所修八禅虽断疑得缘事断结。事粗易了缘之心决故得名智。缘何等事谓观下地一切有漏为苦粗等。问曰。圣人观下为苦得名缘理凡亦缘苦。何故名事。释言。圣人观彼念念微细行苦。行苦理通故得名理。凡夫但观生老病死爱别离等八苦事恼。故名缘事。问曰。缘事安能断彼迷理之疑。释言。虽不观理明白断彼疑得。而观下疑为苦粗等。故能厌断。毗昙如是。成实法中一切治道通名为忍。通名为智。以心安法故通名忍。决断无著故通名智。大乘法中忍智亦通。如说五忍。该始至终。二谛智等通初及后。随义具分非无义异。始观名忍。终成曰智(此三门竟)。
　　次就法比分别治道。言法智者亦名现智。如论中说。初知法故名为法智。知现法故亦名现智。言比智者正知之时亦知于法为别法智。从初为目故曰比智。要依现智比度知故。此二如后十智章中具广分别。治断如何。毗昙法中见道已前学观未成。但伏未永断。苦忍已上法比观成方能永断。欲界见惑法忍无碍法智解脱。何故不用比忍为治。境界别故。又复比忍依法智生。法智生时欲界见惑已断灭。故不至比忍。上界见惑比忍无碍比智解脱。何故不用法忍为治。境界别故虽见下谛于上犹迷。是故不治。欲界修惑法智无碍法智解脱。何故不用比智为治。比智生时欲界修惑已断灭故。上界修惑灭道法智及四比智以为无碍。亦即用此为解脱。何故不用苦集法智为上对治。偏用灭道二种法智。此义如前金刚心中已具解释。欲界灭道细于上境。观细舍粗。故能治之。欲界苦集粗于上境。设使观之不除上惑。问曰。若言欲界灭道细于上境治上修惑。何故不治上界见惑。释言。修惑缘事而生。观细厌粗便能舍之。故观欲界灭道二谛除上修惑。上界见惑亲迷谛理。要见彼谛方能舍之。是故不能除上见惑。毗昙如是。成实法中若论伏惑比智亦能。若论永断要唯理现智。以其现智见理明故。大乘法中断迷理惑现智能断。比智能伏。断迷事惑现比俱断。治道如是。
　　第三明其缘境总别。境谓四谛。毗昙法中观谛有二。一总。二别。总念处中总观四谛为空无我。名之为总。燸顶已上别观四谛。目之为别。于中总观但伏不断。见不明故。别中始习伏而未断。苦忍已上观成能断。成实法中亦有总别。燸顶忍中别而不总。世第一上总而不别。世第一法中总观四谛名用虚假。无相已上总观谛空。于中若对世俗八禅总别俱断。故成实言。从燸等来渐断烦恼见灭乃尽。谓无相中见理灭故。若就理观随义分之别观但伏。总观之中世第一法总观未成但伏未永断。无相已上总观成就方能永断。问曰。何故毗昙法中总伏别断。成实法中别伏总断。释言。两宗立患各异。毗昙法中闇为患本。故经说言。我昔与汝不见四谛。是故久流生死苦海。良以闇惑为患本故。总观未明。但能伏惑。别观分明。故能永断。成实法中取为患本。别观之时取相未泯。故但伏惑。总观泯相。故能永断。大乘法中亦有总别。入法平等总观谛空。随有差别别观谛有。总别二观俱断烦恼。著有之患迷空之闇。总观除之。著空之患迷事无知。别观遣之。总别如是。
　　第四门中顿渐分别。毗昙法中断见谛惑。圣谛是渐。品数是顿。四谛下惑次第除之。名之为渐。一一谛下九品之惑一治顿断。名之为顿。良以见惑迷心易除。是故一治能破九品。故论说为折石方便。断修道惑望于谛理非渐非顿。于惑品数得名为渐。随缘一谛即能断之。不具观四。是故不可说为顿渐。始从欲界乃至非想一一地中。九品烦恼品品别断故名为渐。良以修惑染事而生缠绵难舍。所以渐除。是故论中说断修惑如绝藕丝。成实法中断见谛惑望谛为顿。品数为渐。总观四谛断迷谛惑。故名为顿。随其粗细品数别断。故名为渐。断修道惑总观谛空。亦能断除。此则是顿。别观亦断。非渐非顿。缘一谛故望惑品数唯渐不顿。大乘法中断迷理惑望谛为顿。品数为渐。总观法空断彼迷惑。是故于谛名之为顿。粗细渐除。故于品数名之为渐。断迷事惑于境为渐。品数亦渐。渐学诸法次第断除。是故于境名之为渐。粗细渐断。故于品数亦名为渐。顿渐如是。
　　第五门中明断假实。毗昙法中实法有断。假中不论。圣道念念能断结。故实中有断。彼宗之中无别假法。故假不断。以实断故。见道八忍各别一念断见谛惑。修道之中九无碍道。各别一念断修道惑。若依成实假中有断。实中无断。故彼成实假名品云。诸断得事皆是假名。良以一念见理不明故实不断。相续乃明。故假有断。大乘法中始修之时相续能断。一念见理不明了故。终成之时一念能断。相续乃尽。以其念念见理明故一念能断。故彼地经七地中说。菩萨念念具足一切助菩提法。所俱之法皆能治障。是故一念能有所断。以障难穷相续乃尽。故地论说。非唯初断亦非中后。前中后取方能断尽。假实如是。
　　第六明其品数多少上下之义。先辨多少。毗昙法中断见谛惑有八无碍。谓四法忍及四比忍。各别一念。若通解脱有十六心。断修道惑有其八十一品无碍。品别一念。断欲界惑有九无碍。乃至非想皆有九品。故有八十一品无碍。若通解脱便有一百六十二心。见修合说有其一百七十八品。成实法中断见谛惑。总相一品。别则无量。不止八忍八解脱等。断修道惑。地地之中总相粗分有九无碍九解脱道。细分无量。故彼成实断过品云。以无量心断诸烦恼。非八非九。言非八者。不同毗昙唯用八忍断见谛惑。言非九者。不同毗昙地地之中用九无碍断修道惑。大乘法中亦无量心断诸烦恼。不止八九。始从种性终至金刚。念念之中比皆断结故。品数如是。次论上下。惑虽众多要为三品。谓下中上。义释不定。就过以分粗惑为上。以过重故。细惑为下。以过微故。两楹之间说以为中。就力以分。粗惑力微。浮粗易遣。说以为下。细惑力强。难可制断。说以为上。故胜鬘云。无明住地其力最上。中同前释。解亦有三。谓下中上。粗解名下。细解称上。两楹之间说以为中。以解对惑上下不定。对向初门三品之惑。得言下解对治上惑。中对治中惑。上品之解对治下惑。此之一义如地持说。故彼文云。解行菩萨行下忍时诸过相增。中忍时中。上忍时下。若对后门三品之惑。得言下解还治下惑。中品治中。上解治上。诸佛胜解能治无明最大惑故。品数如是。
　　第七门中依禅分别。毗昙法中断见谛惑依六地禅。未来中间根本四禅是六地也。次第之人依未来禅。超越之人六地禅中随依何地。问曰。何故唯六地禅能断见惑非四无色。释言。前六心分粗强能缘下地有漏之法为苦集观。并缘彼治为灭道观。故断见惑。无色心细不能缘下有漏之法为苦集观。亦不缘彼对治灭道为灭道观。是故不能断见谛惑。断修道惑所依不定。若以有漏等智断结。用彼八禅方便之道治断下结。不断自地及上地结。以何义故不断自地。有漏力微不能断除自地系缚。如人被缚不能自解。以何义故不断上结。有漏于上唯生欣乐不能厌故。以何义故。不说未来。未来即是初禅方便。以何义故。不说中间。是其初禅眷属不能断除初禅地结。为是不论。若用无漏圣道断结。依六地禅及三无色除彼欲界及非想地。无漏大王不居边故。就彼所依九地禅中依未来禅所发无漏断一切结。依余八地所发无漏唯断自地及上地结不断下地。何故如是。无漏力大故断自地。能厌上过故断上地。无漏必依净禅而生。净禅起时下结已断。是故无漏不断下结。以是义故依未来禅所发无漏。能断一切三界烦恼。依初禅地所发无漏。能断初禅乃至非想结不断欲界。乃至依彼无所有定所发无漏。能断自地及非想结不断下地。成实法中。断二轮惑并依四禅及三无色。并依欲界电光三昧。云何得知依于四禅及三无色。成实说为七依定故。云何得知依于电光。成实说言离七依处更有欲界如电三昧为所依故。问曰。毗昙何故不说依于电光。毗昙所说欲界地中无此定故。又问。成实何故不依未来中间。释言。成实一向不说离初禅地别有未来。是故不依。然彼论中亦说梵王能至中间。当应相从摄属初禅。故不别论。以何义故不依非想。非想心微不发无漏断烦恼故。问曰。成实宣说。非想无漏心后入灭尽定。云何说言不发无漏。释言。有以。先依下地发无漏观。观非想地苦无常等断非想惑。然后用彼非想定心缘向所观苦无常等。名为无漏。实无现观断结无漏。大乘法中。断二轮惑多依四禅。以第四禅功力强故。是故如来成道之时依第四禅。理实通论依欲界定乃至非想皆能断结。问曰。欲界乱地无定。云何说言依欲界定。释言。大乘欲界有定。故龙树言。有欲界定。佛常依之。此与欲界电光何别。当应电光是彼定相。声闻暂得名为电光。又问。非想不发无漏。云何说言乃至非想。释言。声闻依非想定不发无漏。菩萨得发。故龙树言。云何菩萨非想处定。实相相应是为菩萨非想处定。实相俱故名为无漏。实相俱故能断烦恼。依禅如是。
　　第八门中。就位分别。毗昙法中一切烦恼摄为四分。非想见惑以为一分。非想修惑为第二分。无所有下见谛之惑为第三分。无所有下修道之惑为第四分。于中初分唯见道断。第二分者唯是那含金刚心断。第三分者或凡夫断。或是圣人见道中断。第四分者或凡夫断。或是圣人斯陀行去修道所断。成实法中断见谛惑位分不定。若论无相空慧所断要在见道。若通离相见空所断燸等已上皆断见惑。故彼论言。从燸等来渐断烦恼见灭乃尽。若通习观想解所除从闻思上皆断见惑。故彼论言。多闻因缘思惟因缘灭假名心。燸等见灭灭实法心。因和合中取立定相名假名心。法和合中取立定相名实法心。是二如前假名义中具广分别。问曰。闻等。非见谛解。云何能得断见谛惑。彼是见道之方便。故所断烦恼通名见惑。修道烦恼斯陀行去次第断除。大乘法中。见谛烦恼断处不定。若论真见解脱证断要在初地。故地论言。诸见缚者先在初地见道时断。若论缘见无碍所除解行终心亦能断之。故地持言。先解行住诸见缚断。若复通论十信已上皆断见惑。彼是见道之方便故。修道烦恼断处不定。大位以分二地已上渐次断除。若复通论初地之中满心已去亦皆能断。故地持中初地满心名修慧行。位分如是。
　　第九约就心识有三。一者事识。谓六识心。二者妄识。谓七识心。三者真识。此三广释如八识章。治断如何。事识之中。隔绝因果名之为断。不灭心体。妄识之中。始则解生闇灭名断。终则妄心尽灭为断。以知妄心本无法故。真识之中。融妄名名断。不灭心体。良以真心绝妄成结穷之则实更无所除故不灭心。事识中断如刀截绳。隔绝而已。妄识中断如火烧绳。通体皆尽。真识中断如解绳结。更无所除。断结之义辨之云尔。

　　灭尽定义九门分别(释名辨体一　出入之相二　时节分齐三　就界分别四　就地分别五　有漏无漏分别六　就人分别七　对第八解脱辨其同异八　释文九)

　　第一门中。先释其名后辨体性。名别不同。乃有四种。一名无心定。二名断受定。三名灭受想定。四名灭尽定。通释是一。于中别分非无差异。无心定者。偏对心王以彰其名。心识尽谢。故曰无心。离于有心分别散动名无心定。断受定者。地持论中名断受乐。此对受数以彰其名。五受皆亡。故曰断受。离受散动名断受定。良以诸苦皆在受中故断此受名断受乐。故地持言。随所有受是真实苦。住定受灭名断受乐。灭受想者。偏对受想二阴。彰名。想绝受亡名灭受想。灭尽定者。通对一切心心数法以彰名也。心及心法一切俱亡名曰灭尽。又复三界缘心都尽亦名灭尽。如初禅中。虽灭欲恶觉观犹在。乃至非想虽灭下过自地心在。以是义故不名灭尽。至此定中一切斯亡。故曰灭尽。定如前释。名字如是。体性云何。论者不同所说各异。如彼佛陀提婆所说心法为体。彼人何故作如是说。入灭定者犹名众生。若全无心不名众生。是众生故明知有心。体虽是心绝离粗想。故云灭尽。毗昙所说非色心法为灭定体。是义云何。彼论宣说。绝去心虑得一非色非心之法。在于身中须补心处。故说非色非心为体。问曰。是中灭去心虑。心得灭不。释言。不灭。何故不灭。能灭所灭同地法故。如欲界善虽灭欲恶不灭彼得。此亦如是。问曰。若此能灭所灭同地法故不灭得者。断善根时以欲界恶断欲界善。何故断得。释言。阐提断善根时具以方便无碍解脱三道断善。极违善故通断其得。灭定唯以方便灭心。故不舍得。毗昙如是。成实宣说。心识尽处数灭无为为灭定体。问曰。若说心识尽处为灭定体是灭定中便无心识。应非众生。又若无心草木何别。成实释言。心得在故犹名有心。以有心故亦名众生。不同草木。何者心得入灭定者。成就过去未来世心。故名心得。不同毗昙别立非色非心得也。大乘法中。寻名取义。心识尽处为灭定体。以实具论灭尽定中亦得有心亦得无心。言无心者。声闻灭定无六识心。菩萨灭定全无六识。分有妄识。诸佛灭定六七全无。言有心者。声闻菩萨灭定之中犹有本识。真妄和合为本识故。佛灭定中犹有真心。若有心识云何灭尽。灭粗心故。体性如是(此一门竟)。
　　次辨出入灭尽定相。先就毗昙以辨出入。入时云何。依彼论中先得八禅极令纯熟。次于八禅六种入定调练其心。故经说言。欲入灭定必先调心。何者六种。一者顺入。从初禅入次第上升乃至非想。二者逆入。从非想入次第下转至初禅出。三逆顺入。从初禅入至第二禅。却入初禅次第上升至第三禅。劫入二禅次第上升至第四禅。如是却入而复上升乃至非想。四者顺超。从初禅入超第二禅入第三禅。超第四禅入于空处。如是上超乃至非想。问曰。何故唯超一地。声闻超禅不过一故。五者逆超。从非想定超无所有。入于识处。超于空处入第四禅。超第三禅入二禅中。超于初禅起欲界心。六逆顺超。从初禅地超入三禅。却入二禅超入四禅。却入三禅超入空处。如是却入而复上超乃至非想。然此六种皆就有漏根本定中转次相入。不入无漏。不由方便。问曰。上入至非想地即得出定入散心不。释言。不得。何故不得。若从彼出赴于欲界散乱之心便超八地。声闻禅定无如是义。如人极上善心之后不起重恶。彼亦如是。问曰。若言至非想定不得即出起散心者。向前六中第三第六至非想定云何得出。释言。彼还次第下入至于初禅或至二禅。然后出定起欲界心。若尔便有八种调心。何得言六。彼逆入者同第二门。逆次第收故合说六。调心如。是如是六种调心已竟。次起要期作灭心意。又复要期其时当出。作是念已方入灭定。先入初禅根本定中灭欲界心。次入二禅灭初禅心。乃至转入非想定中灭无所有心。非想心后以本要期心心数法忽然而灭。问曰。有人一世之中数入灭定。为当一一别须六种入定调心。为当一调能多入定。彼宗如来一调已后能多入定。声闻之人随别须调。入时如是。出时云何。在灭定中随时多少。至本要期欲出之时。以本要期欲出之力心心数法忽然而生。毗昙如是。次就成实以辨出入。成实法中趣入灭定有二次第。一种次第先得八禅。次修圣道断欲界中修道烦恼。上至非想非想地结或尽不尽。断此惑已次起要期作灭心意并起要期其时当出。生此要期后然后灭心。先入初禅根本定中灭欲界心。乃至转入非想定中灭无所有心。非想心后以本愿力一切心想忽然而灭。问曰。成实得八禅已别修无漏断修道惑。然后灭心。毗昙法中何不如是。释言。毗昙禅定断结。得八禅时无所有下烦恼已尽。不须更修无漏断结然后灭心。设修无漏但断悲想一地烦恼。故异成实。此成实一种次第。第二次第先依电光修习圣道断欲界中修道烦恼乃至非想。次修八禅得八禅。已次起要期作灭心意。并起要期其时当出。然后灭心从初禅入乃至灭定。问曰。毗昙亦得如是先断修惑后得禅不。释言。不同毗昙法中。依未来禅发无漏观。断除三界修道惑时即得八禅。同治修故。虽得八禅不能现前。更起方便修乃现前。问曰。向说毗昙法中欲入灭定先作六种入定调心。成实法中亦如是不。释言。不须但得八禅则能灭心。何故如是。彼论宣说。得此禅已别用无漏断诸烦恼。无漏调心是故不假。故彼成实六三昧品云。得八禅已即能灭心。不假六种。问曰。欲入灭尽定时为作意灭为不作意。成实两释。一义释云。作意灭心是心方灭。若不作意更缘余法。不名灭心。良以行者断烦恼来恒常制心。以制心故欲灭即灭。故彼成实引经说言。欲入灭定必先调心。第二释云。不作灭意而心自灭。如人眠时不念而现。以常修故。入时如是。出同毗昙。问曰。出时前无意根。定后心识依何得生。释言。定前最后之心为意根故后心得生。问曰。前心灭谢已久。何能生后。说为意根。成实释言。因义成故。虽灭生后。如业虽灭能生后果。成实如是。次就大乘以辨出入。大乘法中义别有四。一据修始。与毗昙同。先得八禅。六种调心。要期方便后乃出入。二据修终。相同成实。直得八禅。要期方便即能出入。不假六种。入定调心。三据修纯。始从欲界乃至非想。随何地心欲入即入。欲出即出。不假先作要期方便。又复不须从初禅入乃至灭定次第灭心。四据德成。无时不入。以常寂故。无时不出。以常用故。故经说言。不起灭定而现威仪为宴坐也。问曰。菩萨何因缘故独能常入复能常出。释言。菩萨毕竟不取一切心相。故能常入。不取灭相。故能常出。又复菩萨善入法界差别法门。法界门中有其寂静灭心法门。菩萨住之毕竟不舍。故常灭心复有分别不灭心门。菩萨住之无时暂舍。故常不灭。出入定相辨之粗尔(此二门竟)。
　　次辨灭定时节分齐。毗昙法中。欲界众生所入灭定时虽能久而不久入。于中极远不过七日。若过七日出定即死。何故如是。欲界众生段食养身。段食之势不过七日。故过七日出定即死。上界众生离段食。故入灭定者能经多时。虽经多时不得过于彼报分齐。过出即死。成实法中。破毗昙家欲界众生段食养身七日须出。彼说一切入灭定者。正受持身纵迳多劫出亦不死。于中或有出而死者。以本命根垂尽之时而入灭定。是故出时即便命终。不由在定多时故死。大乘法中。诸佛菩萨所入灭定时无限齐。问曰。经说。摩诃迦叶在鸡足山待弥勒出。从山而起礼觐弥勒现十八变然后灭身。彼今在山为般涅槃为入灭定。释有两义。若依成实彼入灭定正受持身。故后能出礼佛现化。若依毗昙彼入涅槃。非是灭定。若是灭定出即身坏。何能诣佛礼事供养广现神化。又复依如阿育王经宣说。迦叶欲涅槃时往辞世王。云入涅槃。定知所入非是灭定。又复世尊付法藏中说。佛灭后迦叶持法经二十年。摩诃迦叶般涅槃后阿难持法复二十年。如是次第。故知彼今入般涅槃。问曰。若彼入涅槃者。后时何能诣佛礼觐广现神变。释言。彼是留化神力故能如是。如佛世尊般涅槃时摩诃摩耶来至佛所。佛为起坐。亦如舍利目揵连等化火烧身。此等皆是留化力也。时分如是(此三门竟)。
　　次就界论。界谓三界。于中别以三门分别。一明得处。二明入处。三明成处。言得处者。修得之所名为得处。小乘法中。最初修得要在欲地。非上二界。藉说起故。欲界地中有佛宣说灭心之法。故得修起。上二界中无佛宣说。故不修起。问曰。上界无佛说法得修诸禅。何为不得修起灭定。释言。凡夫过去已来曾得诸禅。以是凡夫常所得法故上修起。凡夫本来不得灭定。以非凡夫常得法故上不修起。若退重修上界亦得。问曰。上界修得之时为得已得为得未得。释言。斯乃得于未得非得已得。何故如是。彼非心法不得冥通三世成故。如人得戒念念之中皆得未得。彼亦如是。大乘法中。始同声闻欲界修得。终则不尔。三界皆得。于一切处灭心法门常现前故。言入处者。随身所在堪能入中名为入处。小乘法中。欲色两界堪能现入。非无色界。何故如是。入灭定者断绝心虑。欲色界中灭心色在命根犹存。故得现入。四空无色。复绝心虑命根不立。故不入矣。大乘法中。诸佛菩萨随身何处皆能现入。问曰。无色灭心即死。云何大乘一切处入。释言。大乘说无色界犹有形。故虽灭心命根犹存。又大乘中说有真心常而不灭。无色界中入灭定时虽息心用心体犹存。故不命终。言成处者。随身所在成就不失名为成处。修得已后于三界中随身何处皆得成就。依如毗昙灭定是其非想法。故三界皆成。成实大乘宣说。灭定不系法故三界皆成。处别如是(此四门竟)。
　　次就地论。地谓欲界乃至非想。就此诸地以明灭定。先明定体。次论入心。后辨出心。灭定之体宗别各异。毗昙法中宣说。灭定是非色非心有为法故系属非想。与非想定同招一果。成实说为无为法。故不属三界。大乘法中。义则不定。若说六识七识心灭为灭定体。是无为故不属三界。若说第八真心体寂为灭定体亦非三界。若说第七妄识心寂为灭定体系属三界。总相系属不别诸地。次论入心。声闻灭定非想心入。余心粗强难可灭故。菩萨法中始同声闻。成则不同。云何不同。始从欲界乃至非想一切地心皆能入故。次论出心。毗昙法中或非想出。或无所有出。次第正受非想心出。超越正受无所有出。声闻超禅不过一故余地不出。问曰。灭定非想地摄。从灭定起无所有心应是次第。以何义故说为超越。释言。就地应非超越。论家约就九次第说。中间隔于非想定故。成实法中。虽无文证以义推之与毗昙同。毗昙所立彼不非故。大乘法中诸佛菩萨于禅自在。一切地心皆悉得出。地别如是(此五门竟)。
　　次就有漏无漏分别。先论定体。次辨入心。后明出心。灭定之体诸论不同。毗昙法中一向有漏。体是非想。有漏法故。成实法中一向无漏。体是数灭无为法故。大乘法中。总相论之体是无漏故。地持中说为圣住。于中分别亦有有漏无漏之义。若说六识七识心灭为灭定体一向无漏。若说第八真识体寂为灭定体亦是无漏。若说第七妄识心寂为灭定体。相似无漏性是有漏。次论入心。毗昙法中入心有漏。非想入故。成实入心一向无漏。问曰。灭定非想心入。成实论家无漏唯依四禅三空。欲界电光不依非想。云何说言入心无漏。释言。成实非想地中亦有无漏。有何无漏。谓有顺旧游观无漏。何者是乎。先依下禅发无漏观。观非想地苦无常等。断非想结。然后用彼非想地心。观非想地苦无常等名非想地游观无漏。依此无漏入灭尽定。大乘法中有漏无漏皆悉得入。次明出心。毗昙法中。出定之心或是有漏。或是无漏。非想心出一向有漏。无所有处或漏无漏。无所有中具有有漏无漏心故。成实法中出唯无漏。云何得知。如彼成实灭定品中。破毗昙云。有人宣说。入心有漏。出心或漏或是无漏。是义云何。答曰。非漏。以其行者欲入灭定先破一切有为行已然后入中故。入无漏。出缘泥洹。故出无漏。大乘法中。诸佛菩萨有漏无漏皆悉得出(此六门竟)。
　　次就人论。总相论之唯是三乘贤圣所得。别相论之小乘人唯有那含罗汉人得。就彼那含罗汉人中论说不同。毗婆沙中十人得之。谓非想地九品惑中。从断一品乃至九品即为九人。非想地中具缚为一。令为十人。此十人中始从具缚乃至断除八品惑来是阿那含。断第九品是阿罗汉。成实法中无有非想具缚能得。要分断除方乃得云分断几品。论中不辨。有人释言。于非想地九品惑中断前八品唯一品在。患心劳虑故入灭定。或可如此。或断一二三四品等亦能灭心。断之未尽。是阿那含尽。是罗汉。大乘法中。种性已上一切皆得。若复通论十信已上亦渐得之(此七门竟)。
　　次对经中第八解脱以辨同异。毗昙法中正用灭定为第八解脱。成实法中灭定与彼第八解脱一向别体。第八解脱偏在果中。灭尽定者通因及果。故成实言。灭尽定者学人亦得。第八解脱唯无学得。又彼论言。灭尽定者灭心心法。第八解脱灭诸烦恼。彼论复言。灭尽定者灭想受等。第八解脱灭无明爱。故知全别。大乘所说与毗昙同。故大品经六度摄品中宣说。菩萨第八解脱灭定为体。涅槃亦尔(此八门竟)。
　　次释其文。如经中说。过一切非想非非想处。想受灭身作证名灭尽定。言过非想非非想者。论释不同。毗昙释云。过者名到。到非想地即能灭心。故名为过。非谓要断非想烦恼超出名过。成实释云。超出名过。故彼论言。学人能见非想地中一切行空断非想结。名之为过。但断未尽。不能不生故名学人。非是始到说之为过。大乘法中文无定判唯义判之与毗昙同。菩萨虽未断非想惑随分亦得灭尽定故。想受灭者。依如毗昙理实通灭一切心法。但想及受二数强故偏说灭之。此云何强。如论中说。烦恼法中受为爱根。想为见本。净法之中受修诸禅。想修无色。故说为强。成实非此。若说想受二数强故偏言灭者。心王最强。何故经中不说心灭。又复想受皆依心王。何不说心。若欲释通就主而言。应云心灭。但彼灭定灭八禅心。八禅定中受修诸禅。想修无色故对想受以彰灭矣。成实所立灭尽定中灭一切心灭。一切法通名为受。受有二种。一者想受。二者慧受。有为缘心名为想受。无为缘心名为慧受。言灭想者。明有为缘想受灭也。隐受在想。故云灭想。言灭受者。明无为缘慧受灭也。隐慧彰受。故说灭受。问曰。心灭通摄空有。何不就通说心灭乎。为彰空有二心灭。故余经论中多同毗昙。身作证者。是中无心唯有色身。定与身合名身作证。故成实言。八解脱等皆是身证。何故独说灭定身证。答曰。是中更无有心。唯有身故。灭定如是。

　　一乘义二门分别(释名义一　辨体相二)

　　第一门中释其名义。所言乘者对人名也。行能运人。为人所乘故名为乘。所言一者释有四义。一简别名一。二破别名一。三会别名一。四无别名一。言简别者。据实以论唯一大乘随化分三。简别彼三。是故言一。言破别者。佛随众生假施三乘。众生闻已执为定实。佛为破其所执假三。是故言一。故经说言。十方佛土唯一佛乘无二无三。又经亦言。唯此一实。余二非真。言无二者。一大乘外无别声闻缘觉二乘。言无三者。一大乘外无别声闻缘觉二乘。并无随化所施大乘。问曰。直说无三之时无二已竟。何须别说无二无三。释言。声闻缘觉乘者。是大乘家对。然大有二。一者实大。二者权大。声闻缘觉非直是彼实大家对。当知亦是权大家对。言无二者。无实大家所对二也。言无三者。无权大家所对二乘并无权大。故言无三。何者实大。如华严等所说是也。彼说菩萨实修一切十三住中无漏真德。息除妄想证性成佛。故名为实。何者权大。如彼三乘别教之中所说是也。彼说。菩萨三阿僧祇但修有漏六波罗蜜。不习诸地无漏真德度三僧祇。次于百劫修相好业。于最后身修世八禅。厌离断烦恼后观四谛道树成佛。言不称实故名权大。破斯权大并破余小。是故言一。言会别者。总唯一大。佛随众生分一为三。今还摄三以归一大。因无异趣。果无别从。是故言一。故经说言。说大威仪以为木叉毗尼法等。木叉毗尼即大乘学。又经复言。声闻缘觉乘即是大乘。法华亦云。汝等所行是菩萨道。良以根本无二法故。问曰。向前破三辨一。今复何故会三为一。释言。对情破其别取。故说破三。废情就法一外无三。是故会别。即是一也。问曰。乘者人之所行。三乘人别随人说乘。乘应定别。云何为一。释言。此以理一故尔。故经中说三乘虽异同一佛性。其犹诸牛色虽种种乳色无别。三乘如是。佛性无别。性无别故。证之未圆唯一佛因。证之圆极唯一佛果。是故就实唯一大乘。故经说言。世若无佛非无二乘证二涅槃。一切世界唯一佛乘。更无余故无别二乘得二涅槃。会别如是。言无别者。就实论乘由来无别。非有三别可会可破。犹如虚空平等无二。是故言一。问曰。一乘以行为体。行别千殊。云何乘一。释言。法门有其二种。一别相门。二共相门。若就别相乘有无量。今就共相。是故言一。其犹众木共成一车。此亦如是。然此一乘经论之中亦名大乘。解有两义。一随人解释。诸佛菩萨是其大人。大人所乘故曰大乘。二当法辨释。备摄宽广。是故名大。名义如是。问曰。乘义道义何别。总相释之。能通名道。能运名乘。于中别分乃有三种。一就行法相对辨异。乘者是行。道者是法。行能运人。故说为乘。法为行履能通行心。故说为道。然就乘中非无有法。今对道法唯说为行。道亦有行。对彼乘行偏说为法。二就行中随义分异。一切行德能通名道。能运名乘。又复诸行体通名道。用通名乘。云何体通。行无障故。云何用通。能运人故。三就法中随义分异。能通名道。能运名乘。又复诸法体通名道。用通名乘。问曰。乘义门义何别。总相分之通入名门。能运名乘。于中分别亦有三种。一就行法相对辨异。门唯就法。通行人故。乘唯就行。能运人故。二就行中随义分异。一切诸行门别名门。能运名乘。又复诸行通入名门。运通名乘。三就法中随义分异。一切诸法门别名门。运通名乘。又复诸法通入名门。运通名乘。问曰。道义门义何别。释言。体一随义名异。通入名门。通到名道(此一门竟)。
　　次辨乘体。于中略以五门分别。一乘法分别。乘有二种。一者乘法。二者乘行。法有三种。一者教法。所谓三藏十二部经。二者理法。所谓佛性。于中分别二谛一实缘起法界是其理也。三者行法。六度等仪。言乘行者要唯三种。一闻。二思。三是行修。依教生闻。依理成思。依于行法集起行修。问曰。经说闻思修证。今此行中何不说证。摄入修故。二行断分别。行德虽众无出三种。一智。二福。三者是报。波若是智。五度是福。又复波若一向是智。施戒及忍一向是福。精进与禅亦福亦智。寿等八种是其报也。此三种中依智起福。依福起报。故地持言。若报报因及与报果皆依福起。福依智起。此三至果转名波若解脱法身。智为波若。福为解脱。报为法身。行德如是。言断德者。要唯三种。一烦恼断。五住结亡。此前智慧所断灭也。二者业断。分段变易二种因亡。此前福德所远离也。三者苦断。分段变易二种报尽。此前净报所出离也。此三种中断烦恼故诸业不生。业不生故苦报不起。苦不起故得大涅槃。以斯行断为一乘体。三自利利他二行分别。自行有二。一厌有为起离过行。二求佛智起集善行。利他亦二。一大悲方便。拔令出苦。二大慈方便。化令得乐。以斯两行为一乘体。自行之乘至果便住。化他行乘毕竟无尽。所化众生不可尽故。四证教分别。无始法性显成今德。名为证行。依教修起方便行德。名为教行。此之两行该始及终。五因果分别。因虽众多无出灭道。果虽无量不出菩提涅槃之德。问曰。因行运人至果可名为乘。果德穷满更无进趣。云何名乘。释有三义。一乘因至果。果仍因名故说为乘。二者至果。虽无去处非是果德不能运去。如劫尽火更无所烧非火不能。此亦如是。以其能运故说为乘。三至果中自行虽竟化他未息。乘大涅槃周旋齐度一切众生。故得名乘。乘体随别难以具论。略举斯五行无不摄。一乘如是。

　　二种庄严义四门分别(释名一　就位分别二　辨体三　就人分别四)

　　二种庄严者。一福德庄严。亦名功德。二智慧庄严。言福德者。善能资润福利行人。故名为福。福利是其善行家德。如清冷等是水家德。言功德者。功谓功能善有资润福利之功。故名为功。此功是其善行家德名为功德。言智慧者。照见名智。解了称慧。此二各别。知世谛者名之为智。照第一义说以为慧通则义齐。此福与智经中或复名为庄严。或复说之为菩提具。或名助道。或称律仪。言庄严者。如涅槃说。分别有四。一能严人。二能严心。第三严果。第四诸行共相庄严。故曰庄严。能为佛因亦名菩提具。资顺菩提名助道法。言律仪者。如地持说。内调名律。行合真则。故曰律仪。亦可调法名之为律。行合戒律。故曰律仪。能严行人。故曰庄严。名义如是(此一门竟)。
　　次辨体性。于中别以三门分别。一就行分别。二体德分别。三体用分别。言就行者。行谓六度。摄此六种以为福智。相状如何。经论不同。乃有四别。一依优婆塞经。施戒精进以为福分。忍禅波若以为智分。何故如是。施之与戒随事修行资助行人。福利义显故说为福。不能照见。故不名智。精进虽能遍策诸行而彼精进性是发动。随事修行精进相显。故从戒施摄之为福。余三种中。波若正是照见之性。故说为智。即彼波若安法名忍。忍体是慧。故摄智中。如五忍等。然就忍中义别有三。一他不饶益忍。加损能受。二安苦忍。逢苦堪耐。三法思惟忍。于法能安。此三种中前二非慧。后一是慧。彼经偏说法思惟忍为忍度。故摄入智中。即彼波若住缘名定。定体是慧。故摄智中。然就定中义别有二。一者事定系意住缘。二者理定慧心不动。彼经偏说理定为禅。是故禅度摄入智中。二依相续解脱及地持论。施戒及忍同为福分。波若智分。精进与禅亦福亦智。施戒及忍但能资润。故说为福。体非慧性。不能照见。故不名智。波若慧性。故说为智。简别前门。故不名福。精进与禅那体性是福。从其所生故。分二种福之与智。故地持说。依精进故修行施戒四无量等。是其福分。起闻思修是其智分。依禅修习四无量等是其福分。修阴界入巧便观等是其智分。问曰。向说。依精进故修行施戒四无量等以为福分。何故依禅唯修无量以为福分。释言。精进遍策诸行。是故通起施戒等善以为福分。施戒散善不依禅生。是故唯起四无量等以为福分。又问。精进起闻思修通为智分。何故依禅唯起修慧巧便之观以为智分。正以精进遍策诸行。是故通起闻思修等以为智分。闻思二慧乃是禅因非是禅果。是故依禅唯起修慧以为智分。三依大品等经。前之五度是其福分。体非慧性照明法故。故彼经中说之为盲。波若是智体。是慧性照明法故。是故论中说之为眼。四依涅槃经。前之五度及事中波若同为福分。以其不能见实义故。照理波若说之为智。见实义故。故彼经言。福庄严者从檀波罗蜜乃至波若非般若波罗蜜。慧庄严者是波罗蜜。何者波若。非波若波罗蜜。何者波若是波罗蜜。彼说六度。各有二种。一者布施乃至波若非波罗蜜。二者布施乃至波若是波罗蜜。随事修行不到实义。非是自性清净度故非波罗蜜。合理成者是其自性清净度故是波罗蜜。于中前五体非慧性一向为福。就波若中分取波若非波罗蜜助成前五亦判为福。分取波若是波罗蜜为智慧也。上来第一就行分别。次就体德以分福智。真心为体。从缘修生诸行为德。心体本净从缘说染。后息妄染真心始净。真心始净内照法界。说之为智。从缘修生方便行德。资顺义强。通说为福。体德如是。行体虽众无出证教。无始法性显成今德。是证行也。方便修生是教行也。教行修起资顺义强。通说为福。证行体明照穷法界。说之为智。体德如是。次就体用开分二种。体谓证如涅槃之行。用谓随缘世间之行。用随世间同世福善。说之为福。体则合如照第一义。说之为智。随世行中非无有智。隐而不彰。合如行中非无有福。隐而不说。故涅槃云。福庄严者。有为有漏以有果报有碍非常。是凡夫法。慧庄严者。无为无漏无有果报。无碍常住。是贤圣法。是凡法者。诸佛菩萨常在世间同凡行也。以同凡故有为有漏有碍非常。是圣法者。诸佛菩萨舍离世间合如行也。以合如故无为无漏无碍常住。此二即是地经之中常与无常二种爱果。福德是彼无常爱果。智是常果。然此二种性不相离。故经中说。无常共常常共无常。二种庄严体性如是(此二门竟)。
　　次就位论。位别有二。一世间出世间相对分别。地前世间。地上出世。然福与智义有通别。通而论之并通世间及与出世。所言别者如法鼓经说。地前之行名为福德。地上所行说为智慧。良以地前在相修行随事犹润故说为福。于深法性未能证见。故不名智。初地已上于深法性证见分明。故名为智。简别前门故不名福。二约眼见闻见分别。如涅槃说。初至九地闻见佛性未能眼见。因名为福。十地若佛同能眼见说之为智。位别如是(此三门竟)。
　　次就人论人。谓凡夫声闻缘觉菩萨及佛。约就此人以辨福智。略有二门。一对理分别。凡夫所行随事资润。说之为福。未能见理故不名智。三乘所行见理而成。故通名智。简别前门故不名福。二对实分别。实谓不空如来藏性。凡夫二乘于实未见。一切所行通名为福。诸佛菩萨见实性故。一切所行通名为智。凡夫二乘非无智慧。隐而不彰。诸佛菩萨非无福德。隐而不说。二种庄严略辨如是。

　　二种种性义三门分别(行位相对定其先后一　就分别二　就行分别三)

　　第一门中。约就行位辨定先后。二种性者。一习种性。二性种性。此二种性若据位分习种在前性种在后。若就行论性习同时。以同时故前后不定。依体起用先明性种后明习种。寻用取体先明习种后明性种。与彼证道教道相似。就位以论教道在前证道在后。世间之行为教道故。所以在前。地上之行为证道故。所以在后。据行论之证教同时。以同时故先后不定。依体取用。先证后教。寻用取体先教后证。先后如是。
　　第二门中。就位分别。为辨种性通对解行十地以论。于中义别有其四门。一释其名。二约解以分。三就行显别。四通解行以彰其异。名字如何。言种性者亦名十住。若言十住当分为名。解观成就不退名住。若言习种对后立称。依前观解习后性种所成行德。修而未成。说之为习。望后佛果能生曰种。第二性种亦名十行。若言十行当分以名备具法界一切行性。故名为行。言性种者对前望后以立其名。前习种中所修行德至此位中成就不坏。故名为性。望后佛果能生曰种。解行之位名有四别。一名解行。二名发心。三名回向。四名道种。言解行者。对出世道以立名也。于出世道解而行。故名为解行。言发心者。对果以名。于大菩提起意趣求故名发心。亦可发求出世之心故名发心。言回向者。亦是对果以立其名。回己善法趣向菩提。故名回向。言道种者。当分望后以立其名。当分中之如观道立故名为道。望后佛果能生曰种。十地之位亦有四名。一名十地。二名行方便。三名菩提分。四名圣种。言十地者。当分以名。行德成就住处名地。亦可望后能生名地。行方便者。当分以名。善起诸度名行方便。菩提分者。当分为名。出世之道名曰菩提。道行差别名菩提分。亦可此言对果以名。佛果之道名曰菩提。地上所行与彼为因名菩提分。言圣种者。当分望后以立其名。当分之中会正名圣。望后能生故说为种。名字如是(此一门竟)。
　　次就观解以分其位。解别有四。一知教法。知诸教门若权若实。二知义法。知诸义门若通若别。三知理法。知相空寂。四知实法。知一切法皆从佛性真心所起体则是真。通则位位俱解此四。于中别分习种位中偏解教法。故华严云。十住菩萨随所闻法即自闻解。不由他悟。性种位中寻诠达旨。解知义法。解行位中破相归寂解知理法。初地已上悟实穷本解知实法。解有此别。故分四位。又更分别习种位中。寻诠取法知世谛义。性种位中。舍诠求理知第一义。解行位中。破离有无趣入中道知一实义。初地已上悟实随缘了知缘起无尽法界。解有此别。故分四位。第一解知生死涅槃染净法相。第二解知无相空理。第三解知非有非无一实之义。第四解知如来藏中真实法界缘起之门。解别如是。理实通论一一位中皆具此四。随别论之习种位中观行初起。解知染净差别法相。性种位中观解转胜。舍相趣寂解知无相第一义谛。解行位中观解转深。破相毕竟解知非有非无之法。初地已上观解毕竟解知真实缘起法界。解有斯异。故分四位(此二门竟)。
　　次约诸行以别其位。行有二阶。一者行种。二者行德。此二之中各有始终。就行种中习种始。习性种终成。行德之中解行始习。十地终成。行有此别。故分四位(此三门竟)。
　　次就解行以分四位。于中有二。一解行参论。二解行并说。言参论者。此四位中分为两对。前二一对先解后行。后二一对先解后行。相状如何。习种位中成就教解。故华严云。十住菩萨随所闻法即自开解不由他悟。性种位中随起教行。故华严中说为十行。初对如是。第二对中初解行住修习理解。是故经中说为解行。解为行故。又地经中说彼解行为观分明。观犹解也。初地已上成就理行。故论名为行方便持。据此以论习种解行解观成就。性种十地行德成也。言并说者。闻思修证四种之中。闻思是解。修证是行。习种位中依教生解成就闻慧。性种位中依义生解成就思慧。解行位中依教起行成就修慧。初地已上依理成行成就实证。解行相对分别如是。上来四门合为第二就位分别。
　　第三门中就行分别。然就行中义别有四。一释其名。二辨体相。三明真妄作灭之义。四约时辨异。名字如何。性种性者从体为名。无始法性说之为性。此之法性本为妄隐。说之为染。随修对治离染始显。说以为净。始显净德能为果本。目之为种。此乃显性以成种故名为性种。种义不坏。故复名性。故论说言。性种性者无始法尔。习种性者从因为名。方便行德本无今有。从习而生。故名为习。习成行德能生真果。故名习种。性义同前。故论说言。若从先来修善所得名习种性。名义如是(此一门竟)。
　　次辨体相。此二种性同用真识以之为体真识之中义别有三。谓体相用。体谓平等如实法性。古今常湛非隐非显非因非果。故经说言。非因非果名为佛性。此之谓也。语其相也。真实缘起集成心事。所谓一切恒沙佛法集成真实觉知之心。此心妄隐义说为染。出缠离垢义说为净。净中之始能为果本生后果。故说为性种。语其用也。真识在染与妄和合起作生死。在净随治集起行德。行德初立能生后果说为习种。体相粗尔(此二门竟)。
　　次辨真妄作灭之义。于中先明真妄两心有作不作。后明真妄有灭不灭。问曰。真妄二心之中。何心能作习种行德。何心不作。释言。唯真则无作义。单唯妄想亦无作理。真妄相依方有作义。是义云何。若唯真实而无妄者真即平等。故无修作。若唯妄想而无真者。妄想之法化化自灭体既不立焉。有众作。故经说言。若无藏识七法不住。不得厌苦乐求涅槃。由妄依真真随妄转。故有修作。问曰。妄心何缘能作。释言。妄心有三因缘。所以能作。一以现在善友缘力所以能作。谓诸众生于现在世由佛菩萨善友教化。故妄心中能修种性一切行德。二以过去善行因力所以能作。谓诸众生由其过去曾习众善薰发现心。故妄心中能修众行。三以所缘真力故作。谓彼所依如来藏中。具足一切功德法性薰发妄心。故妄心中发生诸善。问曰。真心何缘能作。释言。真心亦以三缘所以能作。一以现在善友缘力所以能作。谓诸众生于现在世由佛菩萨善友教化。故真心中出生诸行。二以妄修薰力故作。谓诸众生妄想心中修集众善彼善薰心。故真心中起诸善法。三以自体薰力故作。是义云何。真心之体是如来藏。如来藏中具足一切恒沙法性。彼法薰心故真心中发生诸善。若心体中不具一切恒沙法性虽加功力善不可生。作善如是。次辨真妄有灭不灭。真妄别论。妄想缘修一向尽灭。真修不灭。何故如是。妄想之法相有体无。穷之则尽。所以尽灭。故楞伽云。妄想尔。涅槃智彼灭我涅槃。真实之法相隐性实。研之则明。明显真性说为行德。所以不灭。随义具论真妄皆有灭不灭义。是义云何。妄法体虚终归灰谢。所以尽灭。藉妄薰真。真实行德由妄薰起。故言不灭。妄尽之时真随妄息。不复更起。故言真灭。真体常存。故云不灭。作灭之义辨之粗尔(此三门竟)。
　　次第四门约时辨异。此二种性在外凡时但名佛性。不名行德。佛性有二。一法佛性。二报佛性。法佛性者是性种因。报佛性者是习种因。二性何别。法佛性者本有法体。与彼果时体无增减。唯有隐显。净秽为异。报佛性者本无法体。但有方便可生之义。此二如前佛性章中具广分别。是二佛性依至性地名二种性。法佛之性转名性种。报佛之性所生行德名为习种。是二种性至解行中名得方便及清净向。彼习种性至解行中名得方便。彼性种性至解行中名清净向。彼得方便及清净向至初地上转名二道。彼得方便转名教道。彼清净向转名证道。教道至果转名报佛方便菩提方便涅槃。证道至果转名法佛性净菩提性净涅槃。此等虽复随时变改其义不殊。二种种性辨之粗尔。

　　证教两行义三门分别(释名一　辨相二　料简可说不可说义三)

　　第一释名。证教两行出地经论。所言证者乃是知得之别名也。实观平等契如名证。所言教者义别有七。一方便行德。依教修起从其所依。故名教行。二差别之行。可以教辨行从诠目。故名教行。三知诸佛所说教法。从其所知故名教行。四说法智行。能起言说教被世间。故名教行。五平等证行。约言分异。异从教别。故名教行。六行能显真义说为教。如因分行名为说大。七上德下被义名为教。如楞伽云。法报说等。然此二行藉教以彰应通名教。行成合法应通名证。为别两行隐显异名。实观平等证法义显。故偏名证。方便行德诠题易及。故独名教。此证与教集起名行。名义如是(此一门竟)。
　　次辨体相。义别有九。一修成相对以分证教。一切地前造修方便名为教行。以比始修依言起故。一切地中所成之德名为证行。以此成德证法性故。此二犹是地经之中。最初所行成就佛法地证。论释言。最初所行是阿含。行成就佛法是证行。此之谓也。又此教者是彼说大因分之行。是中证者是彼义大果分之行。二就位分别。地前所修名为教行。世间之行依言起故。初地已上一切诸德同为证行。行熟舍言证法性故。此二犹是地经之中叹众二净。彼说地前闻思修等为阿含净。犹此教行。十地行德同为证净。犹此证行。三真妄分别。一切妄修此名教行。一切真修齐为证行。故地论言。闻思修及报生识智。是则可说。以可说故名之为教。真智不尔。离文字故。以离文字故说为证。四直就妄修随义分别。妄修有二。一随事造修福德之行。二依理所成智慧之行。福依事易以言彰。故说为教。慧依理成照理分明。故言为证。问曰。妄修不能会真。云何名证。释言。妄修虽不体会缘中相应。故得名证。五就真中相实相对。因分之中得彼出世真证无相说为教行。彼相现于教行中故。寻相得实说为证行。此二犹是地经之中增上妙法光明法门。彼增上法是此证行。彼光明法是此教行。言光明者。论自释言。此大乘法显照一切余法门故。谓显世间修行心中。六就真中体德分别。无始法性显成今德。是其体也。从缘修起方便之行。是其德也。体为证行始显。净智证自体德故为教行。方便行德本依言教修习生故。此二犹是地经之中金庄严具所况法是。金体清净喻于证行。环玔等相喻于教行。七就真中体用分别。次前证教同说为体。依此体上教智外彰说以为用。体为证行。证法性故用为教行。正说法智照明世故。此二犹是地经之中摩尼珠光所况法是。珠体清净喻于证行。光明外照喻于教行。故地论言。证智法明摩尼宝中放阿含光。八就真体约诠就实随义分别。平等证体说为证行。即此证体约言分十说为教道。此二犹是地经之中虚空鸟迹虚空画处所况法是。平等虚空喻于证行。故地论言。鸟迹住处名句字身住处菩萨地证智所摄。空中鸟迹风画之处喻于教行。故论说言。非不于中有此言说十地差别。约言分十。故从诠目名为言说。九就真中自分胜进相对分别。自分所成一切行德若体若用斯为证行。自于此法已证得故。胜进分中上受佛教名为教行。此二犹是地经之中。叹金刚藏证与阿含二力并是。彼中宣说。妙无垢智无量义辨演说美言真实相应同为证力。犹此证行。于佛教法念坚净慧为阿含力。犹此教行。体相如是(此二门竟)。
　　次辨证教有可宣说不可说义。于中且就初对论之。余类可知。然就初对修成门中义别有三。一就证教二行相对。以辨可说不可说义。二唯就证。三唯就教证教相对辨之云何。教行可说。证行叵论。盖乃就其修证时语始修之时未出名相。行外犹有名相可得。用之显修。是故可说。得证之时证诸法如。证外更无名相可得。知复用何表影实证。是故证行一向不说。良以可说偏在教故。地经说言。但说一分。言一分者所谓因分。此名始修教道之行为因分也。以其修行不可说故。地经说言。十地如是。不可说闻。证教二行相对如是。次唯就证以辨可说不可说义。然证望教一向叵说。于中别论亦有可说不可说义。义相云何。分别有五。第一可以总相玄标名为可说。故地经中宣说五偈显示义大。又复经中说之为证。不可即相指以示人名不可说。故地经云。言说不及。此义如彼空中所有鸟迹风画等处。可以玄谈名为可说。不可即相指以示人名不可说。第二可以拂相显示名为可说。不可相论名不可说。何故如是。证离名相不可说闻。今还道证可说闻。言当彼法名为说证。故金刚藏彰地难说名显义大。若言证法可说可闻。言乖彼法则不名说。第三可以况诠显示名为可说。故地经中用彼因分所修之行。况显果分离相真德名喻相应。喻犹况也。不可直诠显示彼法名不可说。第四可以自体真法互相显示名为可说。于中或有因果相显。故地经中举彼佛法用显地法。或复体用互相显示。如地经说。彼经之中金庄严具所况之法以用显体。摩尼光等所况之法以体显用。或复行法互相显示。故地经中用彼真智显示地法。是等皆是自体真法互相显班名为可说。不可用彼情相显真名不可说。第五情实相望以说。据情望实情外有实。可以谈论名为可说。就实望情实外无情。知复用何施名说实。故不可说。证中可说不可说义差别如是。次就教行以辨可说不可说义。教中随义亦有可说不可说义。教行之中义含真伪。伪修可陈名为可说。真修难显名不可说。故地经中彰彼因分观修之德云。言难说自心知也。证教两行辨之云尔。

　　大乘义章卷第九(终)



　　大乘义章卷第十

　　　　远法师撰
　　净法聚因法中。此卷有十二门(三归义　三学义三聚戒义　三种律仪义　止观舍义　三慧义　三种般若义　三智义　三量智义　同相三道义　别相三道义　三种住义)。

　　三归义三门分别(释名一　所归二　能归三)

　　第一释名。言三归者。归投依伏。故曰归依。归投之相如子归父。依伏之义如民依王依。归依不同随境说三。所谓归佛归法归僧。依佛为师。故曰归佛。凭法为药。故称归法。依僧为友。故名归僧。问曰。何故偏归此三。以此三种毕竟归处能令众生出离生死称涅槃故。名义如是。
　　第二门中。别明所归三宝境界。三宝义中三门分别。一释其名。二辨体相。三明次第。先释其名。所言佛者。外国正音名为佛陀。此云觉者。觉行成人。故名觉者。又人有觉亦名觉者。觉有两义。一觉察名觉。二觉悟名觉。言觉察者。对烦恼障。烦恼侵害事等如贼。唯圣觉知不为其害。其犹世人觉知有贼贼无能为。彼亦如是。故名为觉。言觉悟者对于智障。无明昏寝事等如睡。唯圣独悟不为覆障。如睡得寤。故名为觉。所对无明有其二种。一迷理无明。对除彼故觉法实性。故名为觉。二迷事无明。对除彼故觉知一切善恶无记三聚之法。故名为觉。地持论中同此后义。所言法者。外国正音名为达摩。亦名昙无。本是一音传之别耳。此翻名法。法义不同。泛释有二。一自体名法。如成实说。所谓一切善恶无记三聚法等。二轨则名法。辨彰行仪。能为心轨故名为法。今三宝中所论法者。轨则名法。所言僧者。外国正音名曰僧伽。此方翻译名和合众。行德不乖。名之为和。和者非一。目之为众。此之三种何故名宝。世间琼瑶人之所珍。此之三种世所尊重如世珍奇。是故就喻说之为宝。宝性论中释有六义。喻之如宝。一希有义。如世宝物贫穷之人所不能得。三宝如是。薄福众生有千万世不能值遇。故名为宝。二离垢义。如世真宝体无瑕秽。三宝如是。绝离诸漏。故名为宝。三势力义。如世珍宝除贫去毒有大势力。三宝如是。具不可思议六神通力。故说为宝。四庄严义。如世珍宝能严身首令身殊好。三宝如是。能严行人清净法身。故说为宝。五最胜义。如世宝璧诸物中胜。三宝如是。一切世中最为殊胜。故名为宝。六不改义。如世真金烧打磨等不能变改。三宝如是。不为世间八法所改。故名为宝。名义如是(此二门竟)。
　　次辨体相。于中略以三义辨之。一明别相。二明一体。三明住持。初别相者。经中亦名阶梯三宝。三宝宝相异。故称别相。随化阶降佛上法中僧为最下。故曰阶梯。此阶梯。中先明佛宝。佛宝之中四门分别。一定其体性。二开合辨相。三明佛德。四论修成。体性如何。经论不同。所说各异。毗昙法中宣说。如来五阴之外无别假人。但就阴上假施人名。如贫贱人名字富贵。彼亦如是。以无人故不说假人以为佛宝。就五阴中唯取方便修成善阴以为佛宝。报无记者非是佛宝。以无记法非可重故。修成德中无漏功德是其佛宝。有漏则非。漏有有漏功德非可重故。是故彼宗诸佛如来相好之形种智之德斯非佛宝。相从说佛亦得无漏。成实法中唯说假人以为佛宝。五阴实德于彼宗中法宝所收。故非佛宝。何故彼宗唯说假人以为佛法。彼宗说有假名行人。为师匠益要在假中。故说假人以为佛宝。大乘法中佛宝门摄。假人实德悉是佛宝。体性如是。次开合辨相。开合不定。总唯一佛。或分为二。二有两门。一生身法身。开分二种。父母所生相好之形是其生身。方便修起戒定慧等五分功德名为法身。二真应。分二或分为三。三有两门。一法报与应开分三种。如地论说。二化应及真开分三种。如金光明三身品说。或分为四。四有两门。一开真合应以论四种。是义云何。如楞伽说。一应化佛。二功德佛。三智慧佛。四如如佛。四中初一犹上应身。中二报身。报随福智故分二种。后一法身。二真应并开以论四种。是义云何。真中有二。谓法与报。应中亦二。谓应与化。王宫所生示修成佛。名之为应依此应身起余化佛。如涅槃说。释迦如来化无量佛受诸大众所奉供等。或分为十。如华严说。广则无量。此等如后三佛章中具广分别。辨相如是。次明佛德。佛德虽众要唯二种。一菩提行德。二涅槃断德。行德不同。一门说三。所谓般若解脱法身。依于般若而起解脱。依于解脱而成法身。此三同时。义别先后。涅槃断德亦有三种。一烦恼断。二者业断。三苦报断。先断烦恼。断烦恼故业结不生。业不生故苦报随己。由前般若故断烦恼。与前解脱故能离业。与前法身故能灭苦。佛德如是。次辨修成。大智论中明。迦旃延子所说修成略有四阶。第一先于三阿僧祇劫修习有漏六波罗蜜。不习无漏。不断诸结。以其不修无漏道故。则无习种性种解行乃至法云圣位差别。第二度于三阿僧祇。次于百劫修相好业。是中亦未修习无漏断诸结缚。第三分中于最后身修世八禅。以有漏道攀上厌下。断除欲界至无所有一切烦恼。修习初禅断欲界结。修第二禅断初禅结。乃至修习非想地定断无所有结。非想一地无上可攀。等智不除。第四分中修习谛观。观察四谛十六圣行断非想地见修两惑。有十六心断除见惑。谓见道中八忍八智。有十八心断除修惑。谓非想地九无碍道九解脱道。通合具有三十四心。前三十三心因中无漏。非佛宝体。第三十四果中无漏。是佛宝体。毗昙宗中依此义。成实与前大同少异。所言同者。四分所修与前相似。所言异者。第三分中所修八禅但能伏结。不能永断。第四分中所修圣道总观谛空。通断三界见修两惑。不同前宗别观谛有局断非想。又复成实多心断结。不局在于三十四心。大乘法中行修多阶。略有十五。一于外凡善趣位中修习净信。第二次于习种位中修习正解。第三次于性种位中修起诸行。第四次于解行位中修学如观。第五次于欢喜地中发诸大愿。第六次于离垢地中修习净戒。第七次于明地之中修治净定。第八次于炎地之中修道品观。第九次于难胜地中修习谛观。第十次于现前地中观十二缘。第十一远行地中修习一切菩提分法。第十二不动地中修净佛土。第十三善慧地中修习一切说法智行。第十四法云地中修习一切殊胜智行。第十五十地穷终起金刚定断绝微障入佛境界。当知于此一一位中皆具修习法界行德。随其说相且分如是。佛宝门竟。
　　次辨法宝。于中义别略有五种。一者教法。二者理法。三助道法。四涅槃法。五化用法。言教法者。所谓三藏十二部经。是义如前教法聚中具广分别。言理法者。毗昙法中宣说。四谛十六圣行以为法宝。十六圣行如四谛章具广分别。成实法中宣说。四谛名用假有为世谛理。无性之空为真谛理。大乘所论义别有三。一就相明理。二相实相对。三唯就实言。就相者就彼妄情所起法中以辨道理。离相之有为世谛理。无性之空无相之空为真谛理。所言相实相对辨者。以彼妄情所起之相对于真实如来藏情以辨道理。性相之法相有体无为世谛理。如来藏性相界体有为真谛理。此义如彼地经中说。观十二缘法相有体无名世谛观。观察真心名第一义观。言就实者。直就真实如来藏中作用法门为世谛理。寂灭如门为真谛理。理法如是。助道法者。所谓三十七道品法。毗昙法中释有两义。一者坏缘。二不坏缘。言坏缘者。不分三宝境界差别。故名坏缘。于此门中一切三乘无漏功德悉皆是其助道法宝。不坏缘者。三宝境界各别建立名不坏缘。于此门中唯取菩萨无漏功德及缘觉人因果无漏为助道法。自余声闻无漏功德判为僧宝。如来无漏判为佛宝。是故不说为助道法。问曰。助道道谛所收。前理法中已说道谛。何须更说助道法乎。释言。道中有理有事。通者是理别者是事。戒定智慧三十七品行数差别。是其事道道。如迹乘四义宽通是其理道。前理法中所明道谛是其理道。今此所论助道法者。其事道。事理不同故复明之。成实法中宣说。假人为佛僧。故一切三乘无漏功德悉是助法。大乘亦说。一切三乘无漏功德为助道法。涅槃法者。毗昙唯说烦恼业思尽灭之处数灭无为为涅槃法。问曰。涅槃体是灭谛。前理法中已说灭竟。何劳更说涅槃法宝。释言。灭中亦有理事。别名为事。通名为理。约对所除烦恼业等品数上下以论其灭。灭则阶降优劣不等。名为事灭。尽止妙出四义宽通是其理灭。前理法中所论灭谛是其理灭。今涅槃法是其事灭。事理不同。故复须论。成实法中烦恼业苦尽无之处同为涅槃。大乘法中涅槃有二。一数灭无为为涅槃法。二以善有万德圆寂为涅槃法。化用法者。如经中说。行于非道通达佛道。如是法也。法宝如是。
　　次辨僧宝。于中三门。一定体性。二明僧德。三开合辨相。体性如何。毗昙法中僧有二种。一应供僧。与尽诸佛下极至于凡夫沙弥。通皆是僧。是故檀越僧次请人不简上下皆悉得于供僧之福。二三归僧。唯局分处声闻人中四果四向以为僧宝。凡夫比丘无德可归。是以不取。缘觉出世无和合众。不成僧故。所以不论。彼论之中住圣菩萨单一无侣。只不成僧。所以不说。佛是佛宝亦非僧故。所以不论。又声闻中唯取五阴实法功德为僧宝体。不说假人以为僧宝。彼宗阴外无别人故。又实德中无漏功德是其僧宝。有漏则非。有漏功德不可量故。成实法中僧亦有二。一应供僧。与前相似。二三归僧。大况同前。唯取声闻不取余众。所言异者。声闻人中四果四向假名行人为僧宝体。不取实德。受供生福唯假人故。大乘法中通而论之。三乘圣众皆是僧宝。简大异小唯取菩萨。于中以彼僧门统摄假人实德悉是僧宝。体性辨之粗尔。次辨僧德。德有二种。一行。二断行。德虽众要唯三种。一福。二智。三者净报。施戒忍辱是其福分。般若智分。精进与禅亦福亦智。依精进故修施戒忍四无量等是其福分。起闻思修是其智分。依禅修习四无量等是其福分。修阴界入巧便观等是其智分。菩萨成就八种胜报是其报也。此等具辨如地持论。行德如是。断德亦三。所谓烦恼业苦断也。由前智故能断烦恼。由前福故能绝诸业。由前净报能离诸苦。僧德如是。次辨其相。于中开合广略不定。总唯一僧。或分为二。二有三门。一就位分二。如涅槃说。一假名僧在见道前。未有僧德。假与僧名名假名僧。二真实僧。位分在于见谛已上。内有实德名真实僧。二约境分二。谓事和僧及理和僧。随有行同名事和僧。证理行同名理和僧。三随法分二。谓羯磨僧及法轮僧。法别不同泛有三种。一出家众法。所谓百一羯磨之事。出家比丘四人已上同崇此法名出家众法。二出家行法。所谓四依。唯出家者所共行之名出家行法。何等为四。所谓比丘尽形乞食。著粪扫衣。于树下坐。有病服陈弃药。是为四依。问曰。比丘所受禁戒亦是出家同行之法。何故不名出家行法。偏名四依为出家行法。释言。戒是比丘正体。故废不论。四依乃是比丘所行。是以偏说。三道俗通法。所谓坐禅学问观空断结。如是一切道俗同行名为通法。三中前二是其僧法。约之辨僧。于彼出家众法之中四人已上同一界内。许崇不乖名羯磨僧。于彼出家行法之中十方同遵和而不乖名法轮僧。有人说言。四谛之理是其法轮。会谛之解是法轮僧。然彼四谛乃是道俗通行法轮非是出家僧行法轮。若言四谛是僧法轮调达破僧说相似语。应说五谛。以何义故宣说五邪。以说五邪为相似故。明知不用四谛之理为僧法轮。又复若以会谛之解为法轮僧者。在家之中三果圣人皆会谛理。应名为僧。彼非僧故。明知不以会谛之解为法轮僧。以此推之。但令出家莫问凡圣同遵四依情无乖异。斯皆名为法轮僧也。法轮无漏同异难分。今此具以四句辨之。何等为四。一法轮僧而非无漏。谓出家凡夫。同遵四依故名法轮。未有圣德故非无漏。二是无漏非法轮僧。谓在家圣人。内具圣德故名无漏。不行四依故非法轮。三亦法轮亦是无漏。谓出家圣人。遵行四依故是法轮。内具圣德故是无漏。四非法轮亦非无漏。谓在家凡夫。不行四依故非法轮。不具圣德故非无漏。以此推之法轮无漏同异可知。不得唯将无漏圣人为法轮僧。上来三门分僧为二。或说为三。于中亦有三门差别。一就位分三。一假名僧位在外凡。未有僧德。假与僧名名假名僧。二清净僧位在内凡。三真实僧位在于见道已上。内具真德名真实僧。二就行分三。如涅槃说。一破戒杂。身虽持戒慎过不犯与破戒者共同止住布萨说戒。二愚痴僧。身虽持戒见己弟子有所毁犯令悔除。见他有犯默而不举。三清净僧。身自持戒见他有犯能教悔除。三大小分三。所谓声闻缘觉菩萨。故经说言。僧者谓三乘众。或分为四。如大智论说。一哑羊僧。愚痴比丘不识善恶持犯轻重。随所犯罪不知悔除。犹如哑羊至死无声。名哑羊僧。二无羞僧。虽知善恶持犯轻重内无羞耻。故为毁犯。三有羞僧。识知善恶持犯轻重内怀羞耻。慎过不犯。四真实僧。内具圣德。或分为五。如律毗婆沙说。一群僧。与前四中哑羊相似。二无惭僧。与前四中无羞相似。三别众僧。身虽不犯而不和布萨说戒。四清净僧。与前四中有差相似。五者实僧。与前四中真实相似。若复广分僧有无量。如毗昙中说十四贤圣。成实宣说二十七贤。大乘宣说四十一贤。谓十住．十行．十回向．十地。合为四十。加一等觉为四十一。若通十信有五十一。此等如后贤圣章中具广分别。别相三宝辨之粗尔。
　　一体如何。于中分别略有三义。一就事论。就佛体上随义分三。觉照义边说为佛宝。即彼佛德有可轨义说为法宝。违诤过尽说为僧宝。此三义别德体不殊。故名一体。此之一义毗昙成实大乘法中齐具有之。不偏在大。二就破相空理以论三宝。事别体空不殊。故名一体。亦名同体。此义唯在大乘。成实毗昙中无彼宗不说法体空故。三就实论一。三宝虽别莫不皆用实性为体。于中辨一随法不定。若就涅槃开出三宝三宝即于一大涅槃名为一体。故涅槃云。我示三事即是涅槃。若就性以辨三宝。三宝即性名为一体。故涅槃云。如是三归即是我性。若就真谛以分三宝。三宝即真名为一体。故涅槃云。若能观三宝常住同真谛。我性佛性无二无别。若就常义以辨三宝。三宝即常名为一体。故经说言。我曾不说佛法圣僧有差别相。唯说常恒无有变易无差别耳。若就不二法门以辨三。三即不二名为一体。故经说言。佛即是法。法即是僧。此之三宝皆无为相。与虚空等。一切法亦尔。斯乃一切法界门中随就何法辨一皆尔。一体三宝辨之既然。诸法一体类皆像此。此之一义局在大乘。小乘中无。一体三宝辨之略尔。
　　住持云何。小乘法中泥龛木像为住持佛。绵素竹帛为住持法。凡夫比丘为住持僧。大乘法中住持有二。一化用住持。二实德住持。言化用者。诸佛如来大悲作用充遍法界。八相成道为住持佛。随化所说一切言教流布益世为住持法。依法化成三乘诸众为住持僧。又复诸佛虽得涅槃毕竟不舍菩萨所行。常能示为菩萨声闻缘觉等事。此亦名为住持僧也。化用如是。实德云何。诸佛如来法身常住为住持佛。法性常恒为住持法。诸佛如来僧行不灭为住持僧。住持三宝辨之粗尔(此二门竟)。
　　次明三宝次第之义。次第不同。略有三义。一起化次第。先明佛宝。次法后僧。佛为化本。故先明之。由佛起说。故次明法。依法化成三乘诸众。故后明僧。二化益次第。亦先明佛次法后僧。先明佛宝化人生信。次明法宝变化人生解。后明僧宝。人起行化令供养起福行故。又欲令人学之行故。三修成次第。或先明法次僧后佛。或先明僧次法后佛。于中若以行仪为法先明法宝。依法集起僧宝行德故。次明僧。僧行成满便得成佛故。后明佛。若就理性以为法宝则先明僧。僧行成就便证法性故。次明法。证法穷满便得成佛故。后明佛。所归如是。
　　第三门中别明能归。于中有二。一明归相。二辨归意。归相有三。一异相归依。于彼外相佛法僧中归心凭伏名异相归依。二自德归依。于己当来三宝功德起心归趣名自德归依。三自实归依。如涅槃说。三归真性是己自实。舍彼异求归趣自实三宝真性名自实归依。归相如是(此一门竟)。
　　次辨归意。异相归依所为有三。一为离故归。为离生死恶不善故。故涅槃云。一切众生怖畏生死恶猎师故求三归依。胜鬘亦云。声闻辟支以怖畏故依于如来。二为得故归。为得乐果及善法故。三为益故归。为依三宝利众生故。自德归依所为亦三。一为离故归。为离生死恶不善故。二为得故归。为得出世涅槃道故。三为益故归。为求当果利众生故。自实归依所为亦三。一为离故归。为离妄想虚伪法。故二为得故归。为证自性如实法故。三为益故归。为证自实化众生故。三归之义厥趣粗尔。

　　三学义五门分别(释名定体一　辨相二　就位分别三　摄相四　对治五)

　　第一释名。言三学者。一增戒学。二增定学。亦名增意亦名增心。三增慧学。防禁名戒。澄静曰定。定神内静故复名意亦名为心。观达称慧。于此三中进习称学。学进名增。名义如此。问曰。是中何者学体。释言。能学以心为体。若论所学用戒定慧三行为体。问曰。三学为局在因。为当通果。释言。学心局唯在因。果德穷满学心停息。是故经中说为无学。若论所学通因及果。问曰。果中名为无学。云何学行得通于果。释言。果中戒定慧等由学成故。亦名为学(此一门竟)。
　　次辨其相。戒学有三。一律仪戒。二摄善戒。三摄生戒。此义如后三聚戒中具广分别。定学亦三。一有觉有观。谓欲界定乃至初禅。问曰。欲界云何有定。释言。毗昙不说有定。大乘成实宣说有之。成实宣说如电三昧为欲界定。龙树宣说欲界禅定佛常住之。不如电光暂现而已。二无觉有观。谓中间禅。于初禅上二禅定下除觉观在名为中间。三无觉无观。谓三禅上乃至非想。此义如后八禅章中具广分别。慧学有三。谓闻思修。此义如下三慧章中具广分别(此二门竟)。
　　次就位论。三学之行遍通始终。随位真分非无差异。异相如何。小乘法中义别有二。一义分别五停心观。总别念处未得定水。修习戒品。燸等四心已得定水。修习定品。见谛已上修习慧品。第二义者始从内凡渐学戒行。至初果时戒行成就。以得圣戒不可坏故。斯陀行去渐学定品。至那含果定行成就。那含金刚渐学慧品。究竟尽智无生智时慧行成就。大乘法中亦有两义。一义分别净行贤首修习戒品。种性解行修习定品。初地已上同修慧品。第二义者始从世间渐学戒行。至离垢地戒行成就。故地持中无离垢地为增上戒住。三地方便渐学定品。住三地时定行成就。故地持中宣说三地为增上意住。相续解脱说为定净。四地已上渐学慧品。至第十地慧行成就。故彼相续解脱经中说四地上以为慧净。位分如是(此三门竟)。
　　次辨摄相。于中有四。第一约对五分法身共相收摄。二约六波罗蜜共相收摄。三对七净共相收摄。四约八正共相收摄。五分身者。所谓戒身．定身．慧身．解脱身．解脱知见身．是其五也。此五种中戒身是戒。定身是定慧。及知见是其慧学。解脱一身诸论不同。若依成实体是慧学。彼宗解脱体是慧故。若依毗昙是解脱数。非是慧性。三学不收。相从为论摄入定慧。多与定慧相随逐故。次约六度共相收摄。依如地持前之四度是其戒学。故彼论言。众具．自性．眷属．无尽．是其戒学。施为戒因。故名众具。戒度正是戒学之体。故名自性。忍行助戒。名为眷属。由精进故。持戒不断。故名无尽。禅是定学。般若慧学。问曰。精进通策诸行。何故偏摄在于戒中。释言。实通。今以三义偏摄在戒。一戒学在初。故摄戒中。二戒学中摄行度多。广多之行由精进成故。入戒中。云何广多。戒中具有三聚法故。又复具摄施戒忍故。三以戒学散心修行未与法合。难成易败。必须精进佐助方立。故摄戒中。若依相续解脱经中前三戒学。禅是定学。般若慧学。精进之行通策三学。问曰。何故五分身中慧分多身。六度之中戒分多度。释言。诸行开合不同。各随一义。或时开戒。如六度等。或复开定。自所未见道理应有。或复开慧。如五分身及七净等。或时俱开如八正等。或复俱合如三学等。法门不同。宁可一类。约七净共相收摄。何者七净。一者戒净。二者定净。三者见净。四度疑净。五道非道净。六者行净。七行断智净。此义如后七净章中具广分别。于此七中初一戒学。第二定学。后五慧学。次约八正共相收摄。言八正者。所谓正语．正业．正命．正念．正定．正思惟．正见．正精进。于此八中正语正业正命是其戒学。正念正定是其定学。正思惟正见是其慧学。精进一种通策三学。问曰。戒中正语正业正命何别。释有三义。一离嗔痴所起口业名为正语。离于嗔痴所起身业名为正业。离贪所起身口二业名为正命。第二义者。离贪嗔痴所起口业名为正语。离贪嗔痴所起身业名为正业。离四邪命名为正命。言四邪者。如龙树说。一下口食。所谓种殖。合和汤药。治生贩卖而自活命。二仰口食。所谓占相日月星宿变现尊事以求活命。三方口食。所谓谄媚豪势贵胜通致使命巧言求利以自活命。四维口食。所谓习学种种咒术卜算吉凶诸妓艺等以自养活。离如是等名为正命。第三义者。如龙树说。以无漏慧离口四过名为正语。用此圣慧离身三恶名为正业。离五邪命名为正命。言五邪者。一为利养诈现奇特异人之相。二自说功德。二占相吉凶为人宣说。四者高声现其威严令人畏敬以取其利。五自说己所得利养以动人心。五中前一是其身邪。后四口邪。离此五邪名为正命。问曰。定中正念正定有何差别。释言。此二始终为异。求定方便守心住缘名为正念。终成不动说为正定。又问。慧中正思正见有何差别。释言。此亦始终为异。始心分别名正思惟。终成而彻说为正见。摄相如是(此四门竟)。
　　次辨对治。于中有三。一约业烦恼使性辨治。戒防业非。定除起惑慧断使性。二对五盖辨治。如成实说。贪嗔二盖能发恶业障于戒品。戒能治之。掉悔障定。定能治之。掉睡眠障慧。慧能治之。疑返障三品。三学返治。三对六弊以辨对治。悭贪破戒嗔恚懈怠能障于戒。戒能治之。乱意障定。定能治之。愚痴障慧。慧能治之。三学之义辨之略尔。

　　三聚戒七门分别(释名一　论体二　辨相三　制立四　大小不同五　大小异六　总别七)

　　第一释名。三聚戒者。谓律仪戒摄善法戒摄众生戒。律仪戒者。亦一名离戒亦名正受戒。言律仪者。制恶之法说名为律。行依律戒故号律仪。又复内调亦名为律。外应真则目之为仪。防禁名戒。即此律仪离杀等过。故名离戒。正是所爱离过之行。是故亦名正受戒也。摄善戒者顺益名善。要期纳善故名曰摄。离不摄过名摄善戒。摄生戒者。论中亦名利众生戒。众多生死名曰众生。要期摄化故名云摄。离不摄过名摄众生戒。以道益物。是故亦名利众生戒也。此三积聚故云三聚。名义如是。
　　第二门中辨其体。于中有五。一受持分别。二作无作分别。三止作分别。四自利利他二行分别。五色心等三聚分别。言受持者。戒行虽众要唯受持。始心纳法名之为受。顺法防护说以为持。受则对法。要期而成。持则对缘。防护以成。此受与持以种分别。开之为四。所言四者受中有二。一从他正受。二善净心受。持中亦二。一专精护持。二犯已能悔。故地持中说此四德为自性戒(此一门竟)。
　　次就有作无作分别。先就受行明作无作。后就持行明作无作。受行云何。受中之作泛有二种。一因中作。求戒方便。礼师乞戒如是等也。二果中。所谓最后一刹那顷与法相应身等业。因中之作是作戒因非作戒体。果中之作是作戒体。作戒如是。次辨无作。准依毗昙。文中无作略有三分。一因时无作。谓前因中有作善边无作随生。二果时无作。谓彼最后一刹那项有作善边无作随生。是中即有二种无作。同时俱起。一作俱无作。二要期无作。随彼作戒无作善生名为作俱。由前要期无作法生名为要期。问曰。此二同在一时。何故偏名一为作俱。释言。作俱亲从作生。故名作俱。要期无作由前方便要期力起。为是义故不名作俱。此是第二果时无作。三果后无作。于作戒后无作续生名为果后。此三时中。因时无作一向非是无作戒体。果时果后有是有非。作俱则非。要期则是。准依成实亦有三分。一者因时。二者果时。三者果后。因时果后与前相似。果时无作大况同前。所言异者。毗昙法中作俱要期二种并生。此宗果时唯有作俱要期未有。以未有故唯名作俱。此云何知。如成实说。彼论问曰。齐何当名无作。论自释言。第二念项名为无作。彼名作戒以为初念。故名无作为第二念。此三时中因及果时一向非是无作戒体。果后所发要期无作是无作戒。大乘戒中亦有三分。一者因时。二者果时。三者果后。因及果后与小乘同。果时无作文无定判。或同毗昙。或同成实。此三时中。因时无作非无作戒。果时不定。若说果时单有作俱非无作戒。若说果时二种并生是则分取要期无作为无作戒。作俱则非。果后亦尔。作俱则非。要期则是。受戒如是。次就持戒明作无作。义释有四。一就行业明作无作。对缘防护名为作持。依作则有无作善生名无作持。二据行修始终分别。学戒之始作意防护名为作持。修心纯熟任运离过。不假作意名无作持。如杖转轮。与杖相应名为作转。去杖自动名无作转。此亦如是。三就行位明作无作。一切凡夫习戒未成。通名作持。一切贤圣戒行成就名无作持。故涅槃云。戒不具者。是人但有作戒无无作戒。谓凡夫人但有方便始作之戒无其终成无作戒也。四约境界明作无作。从凡至佛随事离过通名作持。证实舍过名无作。义辨之粗尔(此二门竟)。
　　次就止作二门分别。三聚别论律仪是止。止诸恶故。余二是作。作诸善故。三聚通论一一之中皆有止作。律仪戒中防禁杀等名之为止。修习慈心安稳心等对治杀果。修施治盗修不净观对治邪行。如是一切名之为作。摄善戒中离其懈怠不摄善过名之为止。修行六度说之为作。摄生戒中离其独善不化生过名之为止。修行四摄饶益众生说之为作。良以三聚皆止恶故。经说三聚通为律仪。皆作善故经中说为善集诸善(此三门竟)。
　　次就自利利他分别。行门有二。一分相门。三聚戒中前二自利后一利他。二助成门。三俱自行三俱利他自修三聚为涅槃因。故通自利。修此三聚为得菩提利益众生。故皆利他(此四门竟)。
　　次就色心非色心等三聚分别。依萨婆多作无作戒一切是色。以是身口色业性故。相状如何。谓受戒时最后一念身口调善是其作色。此之作色为眼所行。眼见身口不作恶故。口之止业不可耳闻。以无声故。于此作边无作善生名无作色。以此无作是其色业从色法生防禁色过。故说为色。故杂心云。以作色故无作亦色。其如树动影亦随动。此无作色为意所行。故论说言。为不可见无对色也。依昙无德作戒唯色。亦以身口色业性故。然此宗中是假名色为意所行。非眼识见。正义如是。有人说言。依昙无德作戒是其色心自性。若言作戒是色心性何所依据。又若作戒是色心性。声闻应受十善道戒。何故唯受七律仪戒。声闻唯受七律仪故明非心性。又若作戒是色心性。比丘二百五十戒中应有一戒独防心过。无有一戒独防心故明非心性。问曰。若言声闻戒法不防心过。何故律言汝以何心。释言。彼遮成身口心。非谓制戒独防心过。以如是义当知作戒一向非心。无作戒者。于彼宗中非色非心。以非形碍所以非色。又非虑知所以非心。大乘法中作戒是其色心自性。以大乘中作戒是其三业性故。问曰。若言大乘法中作戒是其色心性者。有人于彼受戒之时最后一念心想异缘。是人云何得具作戒。释言。是人心虽异缘由前方便要期力故身口意上离恶义成。说为作戒。故得具足。无作戒者。于大乘中是色心法非色心事。以无作戒三业自性从三业生防三业故。说为色心。是色心故。异昙无德。故涅槃云。我诸弟子不解我意。唱言。如来说无作戒定非色心。彼无作戒虽复是其防色心法不是其色心之事。是故说为非色非心。非色心故异萨婆多。故涅槃云。我诸弟子不解我意。唱言。如来说无作戒一向是色。是义云何。萨婆多中说。无作戒性四大造。体是障碍故。欲色界有。无色则无。大乘法中说。无作戒真是制法。如结界处所有界法。是制法故不为大造。非大造故非定隔碍。不定碍故身生四空亦常成就。是以不同。以小乘中情见未融。或有闻说是色心法便即取之以为色事。或有闻说非色心事便即取为非色心法。故成诤论。大乘通取。所以非诤。体性如是。
　　第三开合以辨其相。先就律仪开合辨相。律仪戒中开合不定。总之唯一。谓三聚中一律仪戒。或分为二。如地持说。一在家戒。二出家戒。或分为三。一别解脱戒。二者禅戒。三无漏戒。别解脱者。戒是正顺解脱之本。故名解脱。又免业羁亦名解脱。此之解脱不与定道二种心俱。故称为别。言禅戒者。经论亦名定共戒也。有人意谓。定心无过名为定戒。此事不然。盖乃世俗禅定心边戒法随生名为禅戒。依阿毗昙。四根本禅未来中间六地禅边戒法随生以为禅戒。依成实论。八禅心边及彼欲界电光定边戒法随生以为禅戒。无漏戒者。经论亦名道共戒也。有人意谓。道心无过即名道戒。此亦不然。盖乃出世无漏道边戒法随生名无漏戒。毗昙法中依色界禅所起道边戒法随生说为道戒。成实大乘三界道边戒法随生悉名道戒。又成实中更说三种。与前少异。何等为三。一别解脱戒。二者禅戒。三者定戒。别解脱戒与前相似。欲界电光及色界定。此等心边所生有漏及无漏戒通名禅戒。无色定边所生有漏及无漏戒通名定戒。依如毗昙。戒是色故四空无之。成实无作非色心故。四空定边亦得有戒。或分为四。一别解脱戒。二者禅戒。三者道戒。四断律仪戒。别解脱戒义如上释。余三云何。四根本禅及中间禅所生禅戒一切皆是禅戒所收。依未来禅所生禅戒有是有非。是非如何。未来净禅唯治欲恶。彼治有二。一无碍道。二解脱道。解脱道边所生禅戒是四种中禅戒所收。无碍道边所生禅戒是断律仪非禅戒摄。以此亲断欲界不善故与断名。又依四禅及中间禅所生圣戒一切皆是道戒所收。依未来禅所生圣戒有是有非。是非如何。依未来禅所生圣道能治三界九地之中所业烦恼。随其地别各有无碍解脱之道。于此九地解脱道边所生圣戒一切皆是道戒所收。无碍道边所生圣戒义则不定。依治初禅乃至非想无碍道边所生圣戒是道戒收。对治欲界无碍道边所生圣戒是断律仪非道戒摄。以此亲断欲恶不善故与断名。问曰。欲界有其不善。能治道边可有戒生。上二界中无其不善。能治道边云何有戒。释言。上界虽无不善而彼对治。于欲界恶有持对治远分对治。故得有戒。或分为五。谓五支戒。如涅槃说。一是根本业清净戒。谓离根本不善体。二前后眷属余清净戒。谓离业道前后方便。三离诸恶觉觉清净戒。谓离八种恶觉烦恼。八觉如前烦恼聚中具广分别。四护持正念念清净戒。谓修六念助成戒行。言六念者。念佛．法．僧．戒．施及天。五回向阿耨多罗三藐三菩提戒。谓以戒行正向佛道。或分为六。所谓五戒．八戒．十戒．式叉摩那．比丘及尼合为六也。或分为七。谓七众戒。言七众者。在家有二。谓优婆塞优婆夷。出家有五。比丘比丘尼。式叉摩那。沙弥沙弥尼。合为七也。或分为十。谓十善戒。或复宣说二百五十五百戒等。广则无量。律仪如是。次就摄善开合辨相。此亦不定。总唯一善。或分为二。唯福与智。或分为三。谓闻思修。或分为四。闻思修证。或分为五。如地经说。凡夫二乘菩萨及佛五品善法即为五也。或分为六。谓六波罗蜜。又地持中身口意善加闻思修亦为六也。或分为十。谓十善道。广则无量。摄善如是。次就摄生开合辨相。总之唯一。或分为二。一离恶摄。二修善摄。或分为三。谓身口意摄取众生。或分为四。谓四摄法摄化众生。或分为五。五品善法饶益众生。或分为六。如胜鬘说。六波罗蜜摄取众生。或分为十。谓十善法饶益众生。或分十一。如地持说。彼分四摄以为十一。何者是乎。布施有四。一者财施。二者法施。三无畏施。四报恩施。爱语有一。通前为五。利行有四。一无德善人方便随顺。二有德善人称扬赞悦。三易调恶人随过治罚。四难调恶人神力降伏。以此通前合为九也。同事有二。一苦事中同。二乐事中同。以此通前合为十一。广则无量。辨相如是。
　　第四门中制立三聚。于中略以五义制之。一起因不同故立三聚。言起因者。一厌有为心。起律仪戒。二求菩提心。起摄善戒。三念众生心。起摄生戒。二依法不同故立三聚。所言法者。一离恶法依。成律仪。二集善法依。成摄善。三化生法依。成摄生。三离过不同故立三聚。言离过者。初律仪戒离杀等过。二摄善戒离不摄善过。三摄众生戒离不摄生过。四功能不同故分三聚。言功能者。如地持说。初律仪戒能令心住。二摄善戒成就菩提。三摄众生戒成就众生。以此不同故分三聚。五品分不同故分三聚。律仪最下。以能离恶未修善故。摄善为次。依前离恶能修善故。地持论言。摄善法戒于律仪为上。摄生为胜。依前自善能利他故。故地论言。利益众生戒于摄善为上。以此五义故立三聚。
　　第五明其大少不同。于中有五。一起因不同。二有无不同。三宽狭不同。四长短不同。五受舍不同。言起因者。菩萨戒法三种心起。一厌有为心。二求佛智心。三念众生心。于中别分为厌有为故受律仪。为求佛智故受摄善。为念众生故受摄生。通则三聚一一皆从三种心起。为厌有为必须离恶。故受律仪。为求佛智离恶方成。故受律仪。欲化众生离恶方能。故受律仪。又厌有为非善不治。故须摄善。为求佛智非善不成。故须摄善。为念众生非善不救。故须摄善。又厌有为独善不去。故须摄生。为求佛智独善不到。故须摄生。为念众生必须要期。以法摄取。故受摄生。菩萨如是。声闻唯从厌有为心而起律仪。是故不同(此一门竟)。
　　次辨有无不同之义。大乘法中犹具三聚。小乘法中单受律仪无余二聚。以何义故无摄善戒。有人释言。小乘之人意存息灭。故受律仪。无心起作。故无摄善。若尔小乘三学之中但应修戒不习定慧。彼存息灭三学俱修。虽存息灭三学俱修。虽存息灭何妨摄善。以有斯妨更为异释。夫为制戒流类均齐。故制律仪。云何均齐。莫问利钝同皆远离五篇诸过得圣果故。摄善不等。是故不制摄善法戒。云何不等。彼小乘中作善无量。无有一人具修诸善方得圣果。故曰不等。如八禅等随修一二亦得圣果。不要具修。问曰。何故离恶均齐集善不等。以恶易离善难成故。问。纵使摄善不等制摄善戒竟有何过。释言。不得。若小乘中制摄善戒。有人不能具修善法便是犯戒。云何得圣。又不齐等云何名制。为是义故无摄善戒。问曰。若言小乘法中无摄善戒亦应小乘无有止犯作持之义。释言。小乘虽不制于摄善法戒非全不修。故有止犯作持之义。虽有作持量分而为非制齐修。是故不名制摄善戒。又小乘中设有作持助止之作非摄善戒。问曰。若言小乘作善是助止法。三聚戒中无摄善者三学之中亦应不立定慧两学。释言。三学随义分别。非制法故不得齐等。为是义故说有无过。以何义故无摄生戒。彼在独度不兼他故。有无如是(此二门竟)。
  </div>
  <div class="pagination">
   <a href="大乘义章_page9.html">
    上一页
   </a>
   <span>
    ...
   </span>
   <a href="大乘义章_page5.html">
    5
   </a>
   <a href="大乘义章_page6.html">
    6
   </a>
   <a href="大乘义章_page7.html">
    7
   </a>
   <a href="大乘义章_page8.html">
    8
   </a>
   <a href="大乘义章_page9.html">
    9
   </a>
   <span class="current-page">
    10
   </span>
   <a href="大乘义章_page11.html">
    11
   </a>
   <a href="大乘义章_page12.html">
    12
   </a>
   <a href="大乘义章_page13.html">
    13
   </a>
   <a href="大乘义章_page14.html">
    14
   </a>
   <a href="大乘义章_page15.html">
    15
   </a>
   <span>
    ...
   </span>
   <a href="大乘义章_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
