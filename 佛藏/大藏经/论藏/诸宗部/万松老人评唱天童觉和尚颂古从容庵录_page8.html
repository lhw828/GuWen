<!DOCTYPE html>
<html>
 <head>
  <meta charset="utf-8"/>
  <title>
   万松老人评唱天童觉和尚颂古从容庵录 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   万松老人评唱天童觉和尚颂古从容庵录 - 第 8 页/共 10 页
  </h1>
  <div class="content">
   师云。雪窦道。善窃者鬼神不知。既为保福天童觑破。翠岩不是好手。殊不知。许大云门长庆。都被翠岩用一茎眉毛。一时穿却鼻孔。若藏头露影。算甚太手强人。故能历历纵横对机应感。保福云。作贼人心虚。云门云关。皆衲僧鼻孔长也。千里已闻干屎殠。三冬犹嗅烂瓜香。翠岩道眉毛在么。长庆便道生也。乃壁上高僧一呼便应。瓶中养鹅随声。已出底时节。岂识情可卜度也。此所以道修眉映眼。冷地看人。一点谩他不得。有底道。一夏葛藤上生枝引蔓。而今剪草除根。一齐刬却。殊不知。三十年后。此话大行去在。何必囊藏被盖。饮气吞声。恁么则面墙担板。累及先宗也。诸方道。徐六担板只见一边。尚书不学墙面。疏面墙无所睹见。君不见。灵山放出白毫相。照见东方万八千。

　　第七十二则中邑猕猴

　　示众云。隔江斗智。遁甲埋兵。觌面相持真枪实剑。衲僧所以贵全机大用也。从慢入紧。试吐露看。
　　举。仰山问中邑。如何是佛性义(这个座主却堪持论)邑云。我与尔说个譬喻(宜假不宜真)如室有六窗中。安一猕猴(还肯宁息么)外有人唤云狌狌。猕猴即应(再来不直半文)如是六窗俱唤俱应(只要檀郎认得声)仰云。只如猕猴睡时。又作么生(莫寐语)邑乃下禅床把住云(觉来也未)狌狌我与尔相见(何不早恁么道)。
　　师云。朗州(统要鼎州)中邑洪恩禅师。马祖八十余员大善知识之一。仰山之叔祖也。仰山江陵受戒。回往谢戒。邑见山年幼。以猕猴应六窗。说佛性义。如拍大奶諕小孩儿。山埋兵掉斗。忍俊不禁。礼谢毕曰。今蒙和尚譬喻。无不明了。更有一事。只如内猕猴瞌睡。外猕猴欲相见时。如何奇哉。真师子儿便露法窟爪牙。邑不觉自下禅床。执仰山手。作舞云。狌狌与尔相见了也。何不说个比喻。云居锡云。中邑当时。不得仰山这一句。何处有中邑也。先师与胜默师伯。二十余岁。丛林敬畏。郑州宝和尚。名震河洛。先师遍参往见。州云。兄弟年俊。正宜叩参。老僧当年念念。常以佛法为事。先师避席进曰。和尚而今如何也。州云。如生冤家相似。先师曰。若不得此语。几乎枉行千里。州下禅床。握先师手曰。作家那。遂留数日。夹山谓佛日死灰里一粒豆爆。盖谓此也。玄觉云。若不是仰山。争得见中邑。且道。甚么处是仰山得见中邑处。万松道。报恩法堂上。崇寿稠云。还有人定得此道理么。若定不得。只是个弄精魂脚手。佛性义在甚么处。万松道。向弄精魂脚手上辨取。佛鉴云。仰山放憨。中邑卖俏。俏措卖来憨痴。憨痴放来俏措。虽然猕猴睡著。其奈肚里惺惺。直饶杜绝六窗。狌狌何处不相见。诸人要见二老誵讹么。各各面皮厚三寸。万松道。觅个识惭愧汉不可得。唯天童老人较些些。颂云。
　　冻眠雪屋岁摧颓(蛰户不开)　　窈窕萝门夜不开(龙无龙句)　　寒槁园林看变态(几乎死杀)　　春风吹起律筒灰(喜得重苏)
　　师云。汝南先贤传曰。时大雪积地丈余。洛阳令躬出按行见。人除雪出有乞食者。至袁安门。无有行路。谓安已死。令人除雪。入户见安僵卧。问何以不出。安曰。大雪人皆饿。不宜干人。令以为贤。举为孝廉。此颂中邑说喻。睡语一上。终是不惺惺。窈窕萝门夜不开也。忽被仰山点破。中邑便全体作用。枯木重阳。春风吹起律筒灰也。蔡邕月令。截竹为管。谓之律。置之密室。以葭莩为灰。以实其端。其月气至则飞灰而管空。阳气生。死中活也。如中邑仰山作家相见。见了后如何不劳久立。

　　第七十三则曹山孝满

　　示众云。依草附木去。作精灵。负屈[口*(銜-金+缶)]冤。来为鬼祟。呼之则烧钱奏马。遣之则咒水书符。如何得家门平安去。
　　举。僧问曹山。灵衣不挂时如何(蟭蟟脱壳犹抱寒枝)山云。曹山今日孝满(不负平生)僧云。孝满后如何(宽行大步)山云。曹山爱颠酒(有何不可)。
　　师云。僧问同安威禅师。牛头未见四祖时如何。安云。路边神庙子。见者尽擎拳。僧云。见后如何。安云。室内无灵床。浑家不著孝。这僧问灵衣不挂时如何。洞山初道。卸了炙脂帽子。脱却狐臭布衫。作个脱洒衲僧。后来僧问如何是佛。答麻三斤。若到这个时节。便会曹山今日孝满。这僧也好。要见今日曹山行履。问孝满后如何。山云。曹山好颠酒。觉范道。心如明镜口如醉汉。一日僧问。清税孤贫乞。师拯济。山召清税。僧应喏。山云。清源白家酒三盏。犹道未沾唇。又有僧。问金峰。金柸满酌时如何。峰云。金峰不胜酩酊。佛果拈云。承言会宗。明机普应。则不无金峰。子细点检。将来也太漏逗。若有人。问蒋山金柸满酌时如何。只对他道。山僧自来天戒。又有僧问曹山。十二时中如何保任。山云。如过蛊毒之乡。水也不得沾他一滴。曹山有时醉醉里醒醒。有时醒不分昼夜。为他黄粮梦断闺合情忘。洞山问云居。大阐提人。杀父害母。孝养何在。居云。始成孝养。此名孝满颠酒底人。洞山道。触目荒林论年放旷。天童惯曾游戏其间。颂云。
　　清白门庭四绝邻(脑后见腮莫与往来)　　长年关扫不容尘(设有一点无著处)　　光明转处倾残月(否极泰生)　　爻象分时却建寅(阴惨阳舒)　　新满孝(泪痕犹未罢)　　便逢春(相唤打秋千)　　醉步狂歌任堕巾(熟不讲礼)　　散发夷犹谁管系(千自由百自在)　　太平无事酒颠人(七村里这汉快活)
　　师云。眼里著沙。不得底太局狭生。曹山道。若是世间粗重贪嗔痴。虽难断。却是轻。若是无事无为净洁。此个重无以加也。所以洞山道。明月堂前时时九夏也。至道不可形容。古人近取诸身。远取诸物。比兴连类以喻至道。报慈赞龙牙半身颂云。日出连山。月圆当户。不是无身。不欲全露。二老皆洞山儿孙。觉范云。其家风机贵回互。使不犯正位。语忌十成。使不堕今时。而报慈匠心独妙语不失宗。为可贵也。此光明转处。倾残月。喻孝满逢春也。周易乾卦。九二见龙在田。利见大人疏。九二当据建寅建丑之间。于时地之萌芽初有出者。即是阳气发见之义。乾卦之象其应然也。老杜饮中八仙歌。脱巾露顶王公前。与天子呼来不上舡。皆忘形忽礼。非可以涯岸检束也。丹霞天然。一日横卧天津桥上。留守郑公前导喝之。师不顾问之。徐曰。我无事僧也。郑敬异之。雪峰众晚参。峰在中庭卧。太原孚上座云。五州管内只有这个和尚较些子。峰便起去。此皆披襟散发无事酒徒。曹山孝满如何受用。四时春富贵。万物酒风流。

　　第七十四则法眼质名

　　示众云。富有万德。荡无纤尘。离一切相。即一切法。百尺竿头进步。十方世界全身。且道。甚么处得来。
　　举。僧问法眼。承教有言。从无住本立一切法。如何是无住本(合取狗口)眼云。形兴未质(莫眼华)名起未名(毕竟唤作甚么)。
　　师云。文殊问维摩。身孰为本。答贪欲为本。问贪欲孰为本答。虚妄分别为本。问虚妄分别孰为本。答颠倒想为本。问颠倒想孰为本。答无住为本。又问无住孰为本。答无住则无本。文殊师利从无住本。立一切法。肇公注云。心犹水也。静则有照。动则无鉴。痴爱所浊。邪风所扇。涌溢波荡。未始暂住。以此观法。何往不倒。譬如临面涌泉责己本状者。未之有也。又云。若以心动为本。则有因相。生理极初动。更无本也。若以无法为本。则有因无生。无不因无。更无本也。又云。无住故倒想。倒想故分别。分别故贪欲。贪欲故有身。既有身也。则善恶并陈。善恶既陈。则万法斯起。自兹以往。言数不能尽也。肇公以最初动念根本不觉。为无住本。传灯清凉国师。答皇太子心要云。至道本乎其心。心法本乎无住。无住心体灵知不昧。安国师举。金刚经云。应无所住。而生其心。无所住者不住色不住声。不住迷不住悟。不住体不住用。而生其心者。则是一切处。而显一心。若住善生心则善现。若住恶生心则恶现。本心则隐没。若无所住。十方世界唯是一心也。六祖问荷泽。知识远来也。大艰辛。将本来否。若有本则合识其主试说看。泽曰。以无住为本。见则为主。荷泽显宗记云。自世尊灭后。西天二十八祖。共传无住之心。此无住本即以本分事。名无住也。若以真妄融即。一有多种。二无两般。法眼答处。出宝藏论。形兴未质。名起未名。形名既兆。游气乱清。雪窦拈起拄杖云。大众拄杖。是形名双举。形即无形。名即无名。一等没见识瞎汉。只认个无形段无名姓底。便为极则。辜负法眼。违背永明。寿禅师唯心诀云。无一名不播如来之号。无一物不阐遮那之形。又有一等孤陋寡闻。不肯究理参问。只道。本来有甚。万松道已。太多生。他云。如何免得。万松道。本来少甚。尔但恁么会去。因参法眼兼见天童。颂云。
　　没踪迹(羚羊挂角)　　断消息(久负不逢)　　白云无根(妙体本来无处所)　　清风何色(通身那更有踪由)　　散干盖而非心(尚能出岫)　　持坤舆而有力(不费精神)　　洞千古之渊源(尽向这里流出)　　造万象之模则(一法之所印)　　刹尘道会也。处处普贤(栏街截巷)　　楼阁门开也　　头头弥勒(筑著磕著)
　　师云。视之无形。普天匝地。听之无声圆音无间。云虽无根。太虚为片云所点。风虽无色。大地为风轮所持。刘禹端公问云居。雨从何来。居曰。从端公问处来。公喜而谢之。居却问曰。问从何来。公无语西禅与官员坐次。禅云。风作何色。官无语。禅却问僧。僧拈起衲衣云在府中铺。禅云。用多少帛子。僧云。勿交涉。禅无语。云门代云。咄这话堕阿师。雪窦并作两颂。雨从何来。风作何色。龙门万仞曾留宿客。进退相将谁遭点额。风作何色。雨从何来。不用弹指。楼阁门开。波波棱棱南方未回。天童颂无住本。白云无根。清风何色。颂立一切法。散干盖而非心。持坤舆而有力。善慧大士心王铭。观心空王。玄妙难测。无形无相。有大神力。管子曰水出而不流曰渊水。远而流曰源。上古之前。千古渊源也。万象自兹而形。华严普贤行愿品。佛说菩萨说。刹说众生说。三世一切说。又普眼不见普贤。见与不见俱普贤也。若不见处无。不名普也。入法界品时。弥勒菩萨前诣楼阁弹指出声。其门即开。命善财入。乃至悉见三千大千世界百亿四天下。兜率陀天。一一皆有弥勒。又有颂云。弥勒真弥勒。化身千百亿。时时示时人。时人皆不识。此皆立一切法之标榜也。还见法眼么。常因送客处。记得别家时。

　　第七十五则瑞岩常理

　　示众云。唤作如如早是变也。智不到处。切忌道著。这里还有参究分也无。
　　举。瑞岩问岩头。如何是本常理(有理不在高声)头云。动也(可知理也)岩云。动时如何(再犯不容)头云。不见本常理(相物作价)岩伫思(却识惭愧)头云。肯即未脱根尘(个中无肯路)不肯即永沉生死(当堂不正坐那赴两头机)。
　　师云。台州瑞岩师彦禅师。闽人。姓许氏。始问岩头。安个名立个字。创号本常理。岩头有时放过。只与照破道。动也。瑞岩好彩三十棒。何幸免却来。是他尚不顾危亡。道动时如何。撩虎头编虎尾。岩头半醉半醒又放过。只与照破道。不见本常理。大方之家。容物如此。岩方伫思。这里正到枯木岩前差路多处也。头已是不惜身命。与截断走路。剖开当阳长安官道云。肯即未脱根尘。不肯即永沉生死。沩山唤作法窟爪牙。生擒活捉。略无闲暇功夫。夹山会下一僧到石霜。入门便道。不审。霜云。不必阇黎。僧云。恁么则珍重。又到岩头如前。头乃嘘两声。僧云。恁么则珍重。才回步。头云。虽是后生。亦能管带。僧归举似夹山。山明日上堂。唤僧如法举似前话。山云。大众还会么。若无人道。老僧不惜两茎眉毛道去也。乃曰。石霜虽有杀人刀。且无活人剑。岩头且有杀人刀。亦有活人剑。临济下谓之七事随身。岩头见瑞岩志诚请益。非是机锋勘辨之时。故悯物垂慈道眼相见。瑞岩随言领悟。后来自唤主人翁。莫受人谩。盖为曾遭毒手永劫难忘。此话古今无人拈掇。不是天童。凭谁赏鉴。颂云。
　　圆珠不穴(甚处下手)　　大璞不琢(可惜功夫)　　道人所贵无棱角(就理藏锋)　　拈却肯路根尘空(十二处忘闲影响)　　脱体无依活卓卓(三千界放净光明)
　　师云。世记潘岳与夏侯湛为友。二人并美姿容。张谓赞和氏之璧莹而无瑕。隋侯之珠圆而不穴。削圆方竹杖绝却紫绒毡。白玉碾做象牙梳。黄金打作鍮石筋。弓弦上结纽子。钵盂上安柄。尔试回光定省看。何人不如是。百丈道。灵光独耀迥脱根尘。既肯则未脱根尘。拈却肯路根尘自空也。六根六尘既空。六识自归觉海。凡物有圭角即不能圆转。欲要活卓卓无粘缀无依倚。但向肯不肯处著眼。自然不住此岸。不住彼岸。不住中流。洞山所以半肯半不肯。疏山所以肯诺不得全也。还识此人归计么。金锁玄关留不住。行于异路且轮回。

　　第七十六则首山三句

　　示众云。一句明三句。三句明一句。三一不相涉。分明向上路。且道。是那一句在先。
　　举。首山示众云。第一句荐得。与佛祖为师。(犹是万松儿孙)第二句荐得与人天为师(教坏人家男女)第三句荐得自救不了(说这不唧嬼汉)僧云。和尚是第几句荐得(你试卜度)山云。月落三更穿市过(三句可辨一镞辽空)。
　　师云。三句之作。始于百丈大智。宗于金刚般若。丈云。夫教语皆三句相连。初中后善。初直须教渠发善心。中破善心。后始名好善。则菩萨即非菩萨。是名菩萨。法非法非非法。总恁么也。若只说一句。令众生入地狱。若三句一时说。渠自入地狱。不干教主事。说道如今鉴觉是自己佛。是初善。不守住如今鉴觉。是中善。亦不作不守住知解。是后善。云门有时云。天中函盖乾坤。目机铢两不涉春缘。作么生承当。自代云。一镞破三关。然虽有此意。未尝立为三句。后得鼎州德山第九世圆明大师讳缘密。上堂云。德山有三句语。一句函盖乾坤。一句随波逐浪。一句截断众流。后得鼎州普安山道禅师。颂上三句。一函盖乾坤颂。乾坤并万象。地狱及天堂。物物皆真见。头头用不伤。二截断众流颂。堆山积岳来。一一尽尘埃。更拟论玄妙。冰消瓦解摧。三随波逐浪颂。辩口利舌问。高低应不亏。还如应病药。诊候在临时。三句外。当人如举唱。三句岂能该。有问如何事。南岳与天台。往往指此颂。为云门所作。此皆看阅之不审也。道嗣德山密。密嗣云门。云门虽有天中函盖一镞三关之语。因密公拈出。道公颂之。祖述三世而三句始明。此与大阳三句。三玄三要。大同小异。首山示众云。第一句荐得与佛祖为师。黄檗为南泉首座。一日占泉座位。泉至问。首座甚年行道。檗云。威音王佛以前。泉云。犹是王老师儿孙下去。檗便退归本位坐。镜清道毗卢有师法身有主。谓之佛祖向上人。此所以谓第一句荐得与佛祖为师也。灵树遗封盒子。云堂中首座人天眼目。首座乃云门也。此所以谓第二句荐得与人天为师也。尔莫见万松恁么道。便谓南泉可与佛祖为师。云门只可与人天为师。可谓痴人面前不得说梦。万松且略举一二以为榜样。其自救不了者。不入祖位。何足道哉。僧便问。和尚是第几句荐得。烂泥里有刺。山云。月落三更穿市过。此乃行人更在青山外也。天童见此话无人敢下口。遂向槎手刺脚处。交加颂出。颂云。
　　佛祖髑髅穿一串(一任伊[跳-兆+孛]跳)　　宫漏沉沉密传箭(不许外人知)　　人天机要发千钧(以轻劳重)　　云阵辉辉急飞电(眨眼蹉过)　　个中人看转变(计在临时)　　遇贱则贵贵则贱(心知本自同所以无饮怨)　　得珠罔象兮至道绵绵(一念不生全体现)　　游刃亡牛兮赤心片片(泪出痛肠)
　　师云。佛祖髑髅一串穿却。然后可与佛祖为师。可谓透出毗卢顶[寧*頁]行。却来化佛舌头坐。宫漏沉沉密传箭。殷夔漏刻法曰。为器三重。圆皆径尺。差立于方舆踟蹰之上。为金龙口吐水。转注入踟蹰经纬之中。盖上铸金为司晨。具衣冠。两手执箭。又军中密令。夜中传箭。此言向朕兆未分以前。荐得可与佛祖为师。才落今时为第二头。且于人天路上作个小歇场。心地观经。电光三昧。衲僧唤作瞥地处。若是个中人。有时佛祖头上行。有时人天路上走。水牯牛队里。异类中行。王荆公观俳优。诗云。诸优戏场中。一贵复一贱。心知本自同。所以无欣怨。庄子天地篇。黄帝游乎赤水之北。登昆仑之丘。而南望还归。遗其玄珠。使智索之而不得。使离朱索之而不得。使吃诟索之而不得。使象罔。象罔得之。黄帝曰。异哉。象罔乃可以得之。养生篇。庖丁为文惠公解牛曰。彼节者有闲。而刀刃者无厚。以无厚入有闲。恢恢乎其于游刃。必有余地矣。是以十九年。而刀刃若新发于硎。文惠君曰。善哉吾闻庖丁之言。得养生焉。此二事颂月落三更穿市过。至道绵绵密密。宫漏传箭相似。赤心片片为人。如游刃恢恢得珠罔象也。今人见天童用庄子。便将老庄。雷同至道。殊不知古人借路经过。暂时光景耳。忽有个出来道。庄子岂不知首山行履处。但向道。月落三更穿市过。是外篇是内篇。

　　第七十七则仰山随分

　　示众云。如人画空下笔即错。那堪起模作样。堪作甚么。○万松已是露栓索。有条攀条。无条攀例。
　　举。僧问仰山。和尚还识字否(是甚么字)山云。随分(当仁不让)僧乃右旋一匝云。是甚么字(已见偏傍)山于地上书个十字(更书画点)僧左旋一匝云。是甚么字(半满俱分形声转注)山改十字作卍字(机轮转处智眼犹迷)僧画一圆相。以两手托。如修罗掌日月势云。是甚么字(细看切脚)山乃画圆相。围却卍字(天下衲僧跳不出)僧乃作楼至势(门外金刚笑汝)山云。如是如是。汝善护持(关空锁梦牢收掌)。
　　师举。慈觉劝孝文首篇颂云。父母未生前。凝然一相圆。释迦犹不会。迦叶岂能传。十四祖龙树。于法座上隐身现○相。提婆曰。此尊者现佛体相。以示吾辈也。以此无相三昧形如满月。佛性之义廓然虚明。譬此而已。圆相之作东土。始于忠国师。付侍者耽源。承谶记传于仰山。今遂目为沩仰家风。明州五峰良和尚。尝制四十则。嵩明教为序称之。良云。圆相总六名。一圆相。二义海。三暗机。四字学。五意语。六默论。沩仰宗派云。耽源谓仰山曰。国师传六代祖师圆相九十七个。吾灭后三十年。南方有一沙弥。到来大兴此道。吾详此谶事。在汝躬。仰山既得以火燔之。源一日又谓曰。向传圆相宜深秘之。山曰。已烧却了也。源曰。于子即得。来者如何。仰曰。和尚若要重录一本。山乃重录呈似。一无差失。耽源一日上堂。仰出众作○相。以手托呈。却叉手立。源以两手。交拳示之。仰进前三步。作女人拜。源点头。仰礼拜。九十七种圆相交拳。名罗刹三昧。女拜名女人三昧。此皆三昧。王三昧中流出普门示现也。又有一梵僧来参。仰于地上画半月相。僧近前添作圆相。以脚抹却。仰展两手。僧拂袖便出曰。我来东土礼文殊。却遇小释迦。又僧礼拜了。仰不顾。僧问和尚。还识字否。仰曰。随分。僧画○相托呈。仰以衣袖拂之。僧又作半月相托呈。仰以两手作背抛势。僧以目视之。仰低头。僧绕师一匝。仰便打。僧遂出。此仰山壁立千仞。与德山临济峻机不别。仰坐次。又有僧来作礼。仰不顾。僧问。师识字否。仰云。随分。僧右旋一匝曰。是甚么字。这般施设待教有识情。成何宗旨。若总无道理。西天东土凡圣同参。观音会下一僧来参岩头。以手左边作一圆相。又右边作一圆相。又中心作一圆相。欲成未成。头以手一拨。僧无对。头乃喝出。僧方跨门。头却唤回问。汝是洪州观音来么。僧云。是。头问。只如适来左边圆相作么生。僧曰。是有句。头曰。右边圆相聻。僧曰。是无句。头曰。中间圆相作么生。僧曰。是不有不无句。头曰。只如吾恁么又如何。僧曰。如刀画水。头打趁出。这僧不得圆相宗旨。妄生穿凿。若不是岩头。几被惑乱一上。据这僧见仰山问识字否。乃右旋一匝。伎俩已尽。仰山十字注也注了。说也说破。更要后面许多粥饭气作么。那里待到如此。当初才问师识字否。只道自来文寡。看他如何。不见。昔有一僧。居常闲过。一僧劝云。上座年隽。可惜虚掷寸阴。僧云。尔待教我作甚即得。劝云。何不看经。僧云。不识字。劝云。何不问人。僧云。是甚么字。其劝者无语。可谓文不加点乐不加声也。僧又左旋一匝曰。是甚么字。此与寻常从东过西却从西过东。拍左边膝此是教意。拍右边膝此是祖意。是同是别。仰山星移斗转。改十字作卍字。梵语修罗此云非天。梵语罗睺此云障蔽。以手障日月故。此僧画圆相。如修罗掌日月势。九十七种圆相。名为修罗三昧。梵语楼至此云啼泣。贤劫千佛。为千王子。末后得筹。最后成佛。遂啼泣云。我何薄祐。穷底得筹。忽复笑云。我当尽取九百九十九佛方便妆严。今护法神执杵者是。僧末后作楼至势。其意可知。仰云。如是如是。此是诸佛护念。汝亦如是。吾亦如是。汝善护持。善哉善哉。好去。其僧礼谢了。腾空而去。时有一道者。曾见经五日来问。仰云。汝还见否。者云。某正见出门腾空而去。仰云。此是西天罗汉故来探吾。者云。某虽睹种种三昧。不辨其理。仰云。吾以义为汝解释。此是八种三昧。是觉海变为义海。其体则同。然此义有因有果。即时异时。总别不离隐身三昧也。所以道。涅槃心易得。差别智难明。试看。天童如何下手。颂云。
　　道环之虚靡盈(担雪填河)　　空印之字未形(切忌雕刻)　　妙运天轮地轴(权衡在手)　　密罗武纬文经(将相全才)　　放开捏聚(睦州犹在)　　独立周行(老氏复生)　　机发玄枢兮青天激电(措手不及)　　眼含紫光兮白日见星(照破四天下)
　　道环之虚靡盈。此人牛不见处。正是月明时。慈觉道。谁知末后一著。却是未分以前。道环。庄子枢始得其环中。以应无穷。天童借颂圆相托呈势。空印之字。虽十字改卍字。其实非世间文字可执。道副对达磨。如某甲所见。不执文字。不离文字。而为道用。大宁宽禅头到法昌。遇公作[○@廿]此相。宁便出作务。明日上堂。法座前曰。昨日公案作么生。宁作[○@牛]此相了。复以脚攃却。昌曰。宽禅头名不虚得。遂升座曰。忽地晴天霹雳声。禹门三尺浪泙渹。几多头角为龙去。鰕蟹依前努眼睛。此颂与天童机发玄枢。青天激电同参。天轮地轴。武纬文经。皆左右二匝。十字卍字血脉也。放开捏聚。独立周行。颂修罗掌日。楼至擎拳围卍字赞善哉也。春秋题辞云。天之为体。中包乎地。日月星辰属焉。然天地有高下之形。四时有升降之理。日月有运行之度。星辰有次舍之常。乃至诸星运转。缠度如轮。故为天轮也。河图括地象曰。地下有八柱。柱广十万里。有三千六百轴。互相牵掣。名山大川孔穴相通。家语。地东西为纬。南北为经。又文能经天。武能纬地。无文无以怀远。无武无以御乱。睦州示众云。裂开也在我。捏聚也在我。僧问。如何是裂开。州云。三九二十七。菩提涅槃。真如解脱。即心即佛。我且恁么道。汝又作么生。僧云。某甲不恁么道。州云。盏子落地楪子成七片。僧云。如何是捏聚。州敛手而坐。老子云。寂兮寥兮。独立而不改。周行而不殆。枢机之发。如电光．石火。眼有神光。名为岩电。白日见星。此如暗中树影水底鱼踪。非肉眼能见。觉范寄灵源云。暗中树影平生意。水际鱼踪病后机。想见瘦容无住著。倚藤闲看暮云归。还知仰山行履处么。皂上乌鸡深夜绣。暗中一线实难通。

　　第七十八则云门糊饼

　　示众云。絻天索价。搏地相酬。百计经求。一场懡[怡-台+羅]。还有知进退识休咎底么。
　　举。僧问云门。如何是超佛越祖之谈(此问太高生)门云。糊饼(一举四十九)。
　　师云。云门上堂云。一言才举。千差同辙。该括微尘。犹是化门之说。若是衲僧合作么生。若将祖意佛意。这里商量。曹溪一路平沈。还有人道得么。道得出来。僧问。如何是超佛越祖之谈。门云。糊饼。僧云。这个有甚么交涉。师云。灼然有甚么交涉。乃云。尔勿可作了。见人道著祖师意。便问超佛越祖之谈道理。尔且唤甚么作佛。唤甚么作祖。则说超佛越祖之谈。便问个出三界。尔把将三界来。有甚么见闻觉知碍著尔。有甚么声色法。与汝可了。了个甚么碗。又有僧问。如何是超佛越祖之谈。门云。蒲州麻黄。益州附子。又曰。来来。我更问尔诸人。横担拄杖道。我参禅学道。便觅个超佛越祖底道理。我且问尔。十二时中行住坐卧。屙屎送尿。至于茆沆里虫子。市肆里买卖羊肉案头。还有超佛越祖底道理么。佛果云。有者作一圆相。土上加泥。添枷带锁。万松道。若要敲枷打锁钻锤。问取天童颂古。颂云。
　　糊饼云超佛祖谈(一大藏教诠注不及)　　句中无味若为参(甚处下口)　　衲僧一日如知饱(始知糊饼醍醐毒药)　　方见云门面不惭(云门无眼见人)
　　师云。洞山初禅师指通机颂云。洞山寥索一无可有。无味之谈塞断人口。直饶巧馔千般。争奈饱人不爱。若是饿鬼相馋噇底。横咬竖咬狗啮枯骨相似。直待嚼破舌头。掷在一边。却与云门相见。相见后如何。各各面皮厚三寸。

　　第七十九则长沙进步

　　示众云。金沙滩头马郎妇。别是精神。琉璃瓶里捣[飢-几+(磁-石)]糕。谁敢转动。不入惊人浪。难逢称意鱼。宽行大步。一句作么生。
　　举。长沙令僧问会和尚。未见南泉时如何(早晨有粥)会良久(问著便屎臭气)僧云。见后如何(更与挑剔)会云。不可别有也(只向屎堆里跶倒)僧回举似沙(走口送舌汉)沙云。百尺竿头坐底人(竿下底一场懡[怡-台+羅])虽然得入未为真(孤危不立道方高)百尺竿头须进步(甚底大如个割舍)十方世界是全身(始信蒲团不是天)僧云。百尺竿头如何进步(果有这个在)沙云。朗州山澧州水(筑著磕著)僧云。不会(可[日*煞]聪明)沙云。四海五湖王化里(一任[跳-兆+孛]跳)。
　　师云。湖南长沙招贤大师。讳景岑。觉范云。禅师大寂之孙。南泉之子。赵州之兄。当时衲子。倔强如仰山者。犹下之。而呼以为岑大虫。上堂云。我若一向举扬宗教。法堂里草深一丈。事不护已。向汝诸人道。尽十方世界。是沙门眼。尽十方世界。是沙门全身。尽十方世界。是自己光明。尽十方世界。在自己光明中。尽十方世界。无一人不是自己。我常向诸人道。三世诸佛。共法界众生。是摩诃般若光。光未发时。汝等众生。向甚么处委。光未发时尚无佛无众生消息。何处得山河国土来。沙令僧问会庵主。主乃南泉下不出世。潜符密证之徒。灯录列在末后无机缘语句中。然此话既在。合作一传。也不为分外。僧作专使。去见庵主。传长沙法旨云。庵主未见南泉时如何。会默然。僧进云。见南泉后如何。会云。更不可别有也。万松道。一死不再活。僧回举似沙。沙述偈云。百尺竿头坐底人。虽然得入未为真。此与岩头道雪峰德山不会末后句。病痛一般。万松常向人道。大似个人把祖父家门。产业并眷属自身。一契卖却。置得个水晶瓶子。终日随形守护。如眼睛相似。莫教万松见。定与捏破。教伊撒手掉臂。作个无忌讳快活汉。胜默道。撒手悬崖下。分身万象中。然后朗州山澧州水。四海五湖王化里。方可配天童水牯牛拖犁拽[金*罷]。颂云。
　　玉人梦破一声鸡(开眼不觉晓)　　转盻生涯色色齐(无尽藏中受用不了)　　有信风雷催出蛰(节气不相饶)　　无言桃李自成蹊(水到渠成)　　及时节力耕犁(避者不做)　　谁怕春畴没胫泥(做者不避)
　　师云。天童得超方三昧。略去庵主紧抱竿头。不敢转动处。拨动若一向恁么去。法堂上草深一丈。优波鞠多。有著身见者。求度于祖。祖曰。求度之法。要信吾言。不违吾教。人曰。既来投师。固当闻命。祖乃化一险崖。山耸乔木。令其上树。又于树下。化作大坑深广千肘。祖令放脚。其人受教即放二脚。令放一手。便放一手。令复放手。其人答言。若复放手便堕坑死。祖曰。先约受教。云何违我。是时其人身爱即灭。放手而堕。不见树坑。即证道果。长沙朗州山澧州水。谓之善用险崖之句。若非玉人梦破别有生涯。争得四海五湖斩新日月。毛诗习习谷风。催之惊蛰。春分后一候。雷乃发声。汉书。李广传赞。桃李无言下自成蹊。宗镜云。既蕴德行。不言而信。若桃李之自成蹊也。又朗州山澧州水。此语乃拖泥带水边事。三圣在会下。令秀上座问沙。南泉迁化向甚么处去。沙云。石头作沙弥时参见六祖。秀云。不问石头作沙弥时参见六祖。南泉迁化向甚么处去也。沙云。教汝寻思去。秀云和尚只有千尺寒松。且无抽条石笋。沙不对。秀云。谢师答话。沙亦不对。秀举似三圣。圣曰。若实恁么犹胜临济七步。圣亲上方丈云。和尚早来答话。可谓光前绝后。沙不答。圣云。我从来疑著这汉。佛印颂云。客见长沙陌路同。令人依约探家风。须弥万仞磨今古。折草量天枉用功。古人把定处放得行竿头进步。放行时把得定壁立千仞。为甚么如此自由自在。湖南城里好养民。米贱柴多足四邻。

　　第八十则龙牙过板

　　示众云。大音希声大器晚成。向盛忙百闹里。佯呆待七古千年后。慢[怡-台+反]。且道。是如何底人。
　　举。龙牙问翠微。如何是祖师西来意(一回拈出一回新)微云。与我过禅板来(著本图利)牙取禅板与翠微(兀兀[目*牚][目*牚])微接得便打(情知是)牙云。打即任打。要且无祖师西来意(半肯半不肯)又问临济。如何是祖师西来意(顽皮癞肉)济云。与我将蒲团来(好本多同)牙取蒲团与临济(将错就错)济接得便打(顺手骨挆)牙云。打即任打。要且无祖师意(得恁软顽)牙后住院。僧问。和尚当年问翠微临济祖意。二尊宿明也未(贫儿思旧债)牙云。明即明矣。要且无祖师意(焦砖打著连底冻)。
　　师云。湖南龙牙山居遁禅师。初参翠微临济。后参德山洞山。一日问洞山。如何是祖师西来意。山云。待洞水逆流则向尔道。师于此悟入。佛果道。龙牙当时取禅板时。岂不知是打他。住院后。僧问。和尚见二尊宿。是肯他不肯他。牙云。肯即肯他。要且无祖师意。佛果道。山僧即不然。肯即未肯。要且无祖师西来意。佛日杲禅师颂。子卿不下单于拜。始末恒遵汉帝仪。雪后始知松柏操。事难方见丈夫儿。雪窦一向抑之。真如喆云。翠微临济可谓本分宗师。龙牙一等是拨草瞻风。与他后人为龟为鉴。举住后僧问处。乃云。龙牙瞻前顾后。应病与药。大沩则不然。待问当初二尊宿明不明。劈脊便棒。非唯扶竖翠微临济。亦乃不辜他来问。万松道。真如正是济下钻锤。不能放过。要见龙牙肘后神符。须是当派天童眼目。颂云。
　　蒲团禅板对龙牙(计稳甘屠眷)　　何事当机不作家(咬人狗不露齿)　　未意成褫明目下(人无远见)　　恐将流落在天涯(必有近忧)　　虚空那挂剑(不假锋鉾事)　　星汉却浮槎(别有向上一路)　　不萌草解藏香象(佛眼觑不见)　　无底篮能著活蛇(一般拈弄与君殊)　　今日江湖何障碍(太平无忌讳)　　通方津渡有舡车(何处不风流)
　　师云。龙牙蒲团禅板。翠微临济对众教伊拈来。为甚用不出。百丈举野狐话了。黄檗问。古人错答一转语。堕野狐身五百生。转转不错合做甚么。丈云。近前来向汝道。檗近前先与丈一掌。丈云。将谓狐须赤。更有赤须狐。此真当机作家。龙牙非不作家。未意成褫明目下。不欲当机雷奔电扫。一期峭峻。古诗一千里色中秋月。十万军声半夜潮。谓之寒乞。无含蓄。僧问镜清。学人未达其源。请师方便。清云。是甚么源。僧云。其源。清云。若是其源。争受方便。侍者问。适来是成褫伊。清云。无。者又云。是不成褫伊。清云。无。者云。和尚尊意如何。清云。一点水墨两处成龙。成褫犹成就结裹也。恐成流布败辱门风。洞山嘱曹山曰。吾于云岩先师处。亲印宝镜三昧。事穷的要。今付授汝。汝善护持。无令断绝。向去若遇真法器。方可传授。直须秘隐。不得形露。虑属流布难接后人。僧问同安察。如何是无干戈。安云。虚空不挂剑。玉兔不被鳞。闻世传。天河与海通。海滨年年八月。有浮槎往来。不失信。博望侯张骞。乃多赍粮食乘槎而去。匆匆不觉昼夜。奄至一处。见城郭居室。室中多织女。唯一丈夫。牵牛临渚。不饮惊问。何人至此。骞问。此是何处。曰。君可往蜀问严君平。乃如其言。君平曰。某年月有客星。犯牛斗。因话录。汉书载。张骞穷河源。言奉使之远。实无天河之说。唯博物志说。有人赍粮乘槎。到天河。见饮牛丈夫。问君平。客星犯牛斗。即此人也。此颂龙牙当用时却放过。放过后别作主宰。僧问曹山。不萌之草。为甚能藏香象。山云。阇梨幸是作家。又问曹山作么不萌草。无底篮。是龙牙不用之大用。故香象非驴骡蹴蹋。活蛇非死在句下。龙牙示众云。参方人须透佛祖始得。新丰和尚道。佛祖言教。如生冤家。始有参学分。若透不得即被佛祖谩去。僧便问。佛祖还有谩人之心也无。牙云。尔道江湖还有碍人之意么。又云。江湖虽无碍人之意。为时人透不得。江湖成碍人去。不得道江湖不碍人。龙牙透过祖意。如生冤家。所以道。明即明矣。要且无祖师西来意。江湖岂能碍人。俗谚云。自家不会浮。怨他河曲[彔*見]。一老宿云。自家不会浮。怨他坑热。

　　第八十一则玄沙到县

　　示众云。动即影现。觉即尘生。举起分明。放下稳密。本色道人相见。如何说话。
　　举。玄沙到蒲田县。百戏迎之。次日问小塘长老。昨日许多喧闹。向甚么处去也(又闹也)小塘提起袈裟角(果然手忙脚乱)沙云。顟挑没交涉(谢证据)。
　　师云。福州玄沙宗一大师。讳师备。芒鞋布衲菲食自怡。雪峰高其苦行。常以备头陀呼之。世传。玄沙不出岭。保寿不渡河。因蹶伤足指。叹曰。是身非有。痛自何来。是身是苦。毕竟无生休休。达磨不来东土。二祖不往西天。遂回复因阅楞严而发明。故应机捷敏与修多罗合。至与雪峰征诘亦当仁不让。峰曰。备头陀再来人也。闽帅王审知。令公王延彬。皆以师礼之。众常八九百。沙到蒲田县。百戏迎之。次日问小塘长老。昨日许多喧闹向甚处去也。小塘提起袈裟角。也不妨紧峭。第一不得向喧静昨日今朝处著眼。蹉过当阳一段大事。小塘不费心力。信手拈起袈裟。沙云。顟挑没交涉。小塘甚处是没交涉处。玄沙是许不许。大沩喆云。大沩即不然。或有问。但鸣指一下。如有个衲子出来。云顟挑没交涉。却肯他。何故大丈夫汉。捋虎须也是本分。且道。利害在甚么处。又云。小塘怀藏至宝。遇别者以增辉。玄沙本分钻锤一击。乃光流千古。法眼别云。昨日有多少喧闹。法灯云。今日更好笑。看他二尊宿是当派下儿孙。觑破玄沙用底。一向宽遮外罗却就里。暗箭相射。天童具通方眼。见伊家长里短。彻底颂出。颂云。
　　夜壑藏舟(衲子难谩)　　澄源著桌(肯堕死水)　　龙鱼未知水为命(当局者迷)　　折筋不妨聊一搅(打草惊蛇)　　玄沙师小塘老(一状领过)　　函盖箭锋(易开终始口)　　探竿影草(难保岁寒心)　　潜缩也老龟巢莲(藏身处没踪迹)　　游戏也华鳞弄藻(没踪迹处莫藏身)
　　师云。玄沙问昨日喧闹。如庄子大宗师篇云。夫藏舟于壑。藏山于泽。谓之固矣。然夜半有力者负之而趋。昧者不知也。藏小大有宜。犹有所遁。若夫藏天下于天下。而不得所遁。是恒物之大情也。天童以玄沙昨日今日置问。藏舟密负以验小塘。却来澄源湛水里尚桌孤舟。此玄中铭恐滞死水。玄沙句中眼活。要人识动静根源。卧龙球和尚曰。欲得省要却是山河大地。与汝发明。其事既常。亦能究竟。若从文殊门入者。一切有为土木瓦石助汝发机。若从观音门入者。一切音响。虾蟆蚯蚓助汝发机。若从普贤门入者。不动步而到。我以此三门。方便示汝。如将一只折筋搅大海水。令彼鱼龙知水为命。若常知动静语默来去根源。早不空过。此颂玄沙为人处。若是作家。函盖箭锋。探竿影草。把定放行。看取提袈裟与没交涉。看是何道理。史记龟策。传太史公曰。余至江南。观其行事。云龟千岁乃游莲叶之上。此没交涉。潜缩也不妨游戏。游戏也不妨潜缩。今画鱼藻图。藻水草也。随波摇漾自成文章。又藻水草有文者也。见论语。山节藻棁。要识二老么。有意气时添意气。不风流处也风流。

　　第八十二则云门声色

　　示众云。不断声色是随处堕。声求色见。不见如来。莫有就路还家底么。
　　举。云门示众云。闻声悟道(双丸塞耳)见色明心(两叶遮睛)观世音菩萨将钱来买糊饼。放下手却是馒头(又被风吹别调中)。
　　师云。天童举话谈其神骏。略其玄黄。本录。云门示众云。闻声悟道。见色明心。作么生。是闻声悟道。见色明心。举手云。观世音菩萨将钱来买糊饼。放下手。元来却是馒头。圆通国师道。韶阳老人。可谓唱弥高而和弥寡。如今却向延圣拂子头上。入方网三昧。东方入定西方起。乃至男身入定女身起。还会么。野色更无山隔断。月光直与水相通。万松道。海中寻不得。岸上却相逢。更看。天童甚处相见。颂云。
　　出门跃马扫搀抢(阃外将军令)　　万国烟尘自肃清(风行草偃)　　十二处亡闲影响(并作一家)　　三千界放净光明(更无两样)
　　师云。闻声悟道。道岂有声。见色明心。心岂有色。此礼乐征伐自天子出。仁义之兵无敌于天下。搀抢棓彗其殃一也。以声色为影响。表不实也。影谓镜像水月。响谓空谷传声。此皆在道心中。为搀抢也。万国犹万法也。十二处犹六根六尘也。三千界光明。照破影响。由除影响。放出光明。不见。百丈古灵道。灵光独耀回脱根尘。忽若根根尘尘皆遍法界。又作么生。将谓是馒头。却是糊饼。

　　万松老人评唱天童觉和尚颂古从容庵录五



　　万松老人评唱天童觉和尚颂古从容庵录六

　　　　侍者离知录

　　第八十三则道吾看病
  </div>
  <div class="pagination">
   <a href="万松老人评唱天童觉和尚颂古从容庵录_page7.html">
    上一页
   </a>
   <a href="万松老人评唱天童觉和尚颂古从容庵录.html">
    1
   </a>
   <a href="万松老人评唱天童觉和尚颂古从容庵录_page2.html">
    2
   </a>
   <a href="万松老人评唱天童觉和尚颂古从容庵录_page3.html">
    3
   </a>
   <a href="万松老人评唱天童觉和尚颂古从容庵录_page4.html">
    4
   </a>
   <a href="万松老人评唱天童觉和尚颂古从容庵录_page5.html">
    5
   </a>
   <a href="万松老人评唱天童觉和尚颂古从容庵录_page6.html">
    6
   </a>
   <a href="万松老人评唱天童觉和尚颂古从容庵录_page7.html">
    7
   </a>
   <span class="current-page">
    8
   </span>
   <a href="万松老人评唱天童觉和尚颂古从容庵录_page9.html">
    9
   </a>
   <a href="万松老人评唱天童觉和尚颂古从容庵录_page10.html">
    10
   </a>
   <a href="万松老人评唱天童觉和尚颂古从容庵录_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
