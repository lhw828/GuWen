<!DOCTYPE html>
<html>
<head>
    <meta charset="UTF-8">
    <title>圆悟佛果禅师语录 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圆悟佛果禅师语录 - 第 6 页/共 15 页</h1>
    <div class="content">　　住云居山结夏小参。云居千百众如无。只缘内外绝消息。个中空洞等虚空。杀活全承此恩力。所以道。护生须是杀。杀尽始安居。要论个中意。铁船水上浮。算来直得铁船水上浮也有什么奇特。只如护生须是杀。且道。杀个什么。便有禅和子道。不是杀物命。只是杀无明贼。是杀烦恼贼。是杀六根六尘贼。杀争人争我贼。虽然一期也似。要且未梦见衲僧脚跟头。既是护生。须是明杀意。如何是杀意。险。若向个里辨得出。便可放一线道。浩浩之中管取。坐断天下人舌头。然后始杀得尽。然虽如是。释迦老子也杀不尽。迦叶也杀不尽。西天二十八祖也杀不尽。唐土六祖也杀不尽。要明不尽底。须是放却从前已后见解明暗玄妙理性殊胜奇特净洁。刬除不留毫末。也不到极尽处。只如正净处合作么生。还委悉么。深山大泽无人到。聚头正好共商量。复云。释迦老子云。以大圆觉为我伽蓝。身心安居平等性智。师云。释迦老人慈悲大杀怕。尔诸人。不知与尔一个护身符子。虽然如是。点检将来。犹带影在。若是山僧则不然。即云居山见成伽蓝。九旬安居。拍拍是令。
　　如上座请小参。僧问。城东老母与佛同生。为什么不见佛。师云。他具大丈夫意气进云。以手掩面十指悉皆见佛。为什么回避不得。师云。只为渠侬得自由。进云。雪窦道。他虽是女人。却有丈夫之行。是肯伊不肯伊。师云。重言不当吃。师乃云。情与无情一体。触目皆真。佛与众生不别。当体全现。随处作主遇缘即宗。有时放行。则沟渠瓦砾悉生光彩。有时把定。则真金七宝咸皆失色。所以道。诸人欲识命么。流泉是命。湛寂是身。千波竞起。是文殊境界。一亘晴空。是普贤床榻。其次借一句子是指月。于中事是话月。从上来事如节度使信旗相似。如诸古德未建立许多作略。到这里作么生商量。不假三寸试请说看。不假眼试观瞩看。不假耳试采听看。所以道。尽十方世界。都卢是个真实人体。更向什么处著眼耳鼻舌身意。所以山僧从来向诸人道。塞却尔眼。教尔觑不见。塞却尔耳。教尔听不闻。塞却尔鼻。教尔嗅不得。塞却尔口。教尔说不得。拈却尔身。教尔不知痛痒。坐却尔意根。教尔分别不得。正当恁么时。却是好个消息。且不是情尘意想分别计较得失是非境界。也须是罢却机境不立知见。不作道理。除却解会。不见有佛祖。然后可以坐断报化佛头。天下人罗笼不住。是故玄沙道。沙门眼目。直须把定世界。不漏丝毫。只如把时。诸人向这里下喝得么。打一坐具得么拂袖出去得么。从东过西从西过东得么。六六三十六九九八十一得么。都卢是自家屋里事得么。唤作本分事得么。指露柱话灯笼得么。唯心唯性得么若恁么。浑是纷纷纭纭俱非正见。若有个正知正见底。便知有本分事。既知有本分事。终不作计校窠窟道理。作么生道。还委悉么。振奋吒沙无向背。翻身师子大家看。
　　小参。当阳一著千圣莫觑。面门一机作家罔措。恁么恁么。不恁么不恁么。拈向一边行棒行喝。击石火闪电光。放过一著。正当恁么时。水泄不通。乾坤坐断。有眼不可见。有耳不可闻。有口不可辨。有心不可思。任是通身是眼。尽乾坤大地草木丛林纤洪长短一一交罗。作无量无边神通妙用。到这里不消一札。且道。具什么道理便恁么奇特。便恁么直截。能恁么坐断。净裸裸赤洒洒。全身独露。便担荷得行透得出。三世诸佛六代祖师乃至天下老和尚。只得饮气吞声目瞪口呿。虽然如是。即今诸人在这里作个什么。山僧更据个什么说话即得。是则是。太杀不近人情。不免放一线道。还委悉么。四海如今清似镜。弯虹直气透青霄。
　　山僧二十七年。开个铺席。与一切人。解黏去缚抽钉拔楔。令一个个无窠臼无计校。不作合头语。不作相似语。不依倚一物。与他二十八祖马师百丈黄檗临济天下大宗师所为所行。全体显露。非止今日。寻常不曾于宝华王座上说世谛语。亦不说禅机。不论生灭。岂可胡说乱说作地狱业。唯只凭此一著真实处。于一切人面前。直截吐露。承当得底真实悟入。得大受用更无凝滞。山僧而今已得退居。不欲更升座小参。此盖承太夫人使君朝议通判大夫诸官员。晨夕每以此道见照。再三虔请为众小参。随分应命。然此一事也不难也不易。若道难。永嘉到六祖处。一句下便能承当。初至曹溪。绕禅床三匝。振锡而立。祖曰。夫沙门者。具三千威仪八万细行。大德何方而来。生大我慢。永嘉云。生死事大无常迅速。六祖开个方便门便道。何不体取无生。了取无速。诸人且道。无生作么生体。速又作么生了。一宿觉当头便领云。体即无生。了本无速。如水入水水乳相同。箭锋相拄自然恰好。六祖见他透得过便道。子甚得无生意也。只此一句。也有权也有实。也有照也有用。是他永嘉不向死句下坐杀。也不下合头语。只徐徐地道。和尚。无生岂有意耶。奇哉奇哉。而今人才见师道子甚得无生意。便谓。和尚肯我印证我。此恩难报。第三瓣香。不为别人。只是向语句里死杀。不达本源。讨甚么碗。及至永嘉告辞。祖云。返太速乎。云本自非动。岂有速耶。祖云。谁知非动。云仁者自生分别。当时幸有大丈夫意气。可惜放过。便与掀倒禅床。不为分外。又却随例留一宿。又石头在六祖会里作沙弥时。一日问祖云。和尚迁化后。某甲如何。祖云。寻思去。及至六祖迁化后。他只一味坐禅。只管寻思个无生底道理。鬼窟里作活计。其时有同参遂问。尔作什么。云和尚教我寻思去。所以坐禅。同参云。错了也。有青原师兄名思。指汝去见他。石头方省。遂往青原。原问。甚处来。云曹溪来。思拈起拂子问云。曹溪还有这个么。而今兄弟被人恁么问。便下喝下语。野狐精见解。张眉弩眼强作主宰。总没交涉。石头便会答道。非但曹溪。西天亦无。思云。子莫到西天么。曰若到即有也。不妨绵绵密密地。语不失宗。步步踏著。思云。未在更道。石头云。和尚也须道取一半。莫全靠某甲。思云。不辞向汝道。恐已后无人承当。一日又问青原。和尚在曹溪时。还识六祖么。思云。尔只今还识老僧么。云识。又争能识得。众角虽多。一麟足矣。自然气类相同。羽毛相似。如胶如漆。而今人一句东一句西。有时说心说性。求人印证。有什么交涉。又药山在石头会下坐。次石头来见便问。汝在此作什么。云一物不为。头云。恁么则闲坐。而今人不会便道。唤什么作闲坐。又道。不因和尚问某甲不知。心下黑漫漫地。只管胡道。他自有旨趣。乃云。若闲坐则为也。头云。汝道不为。不为个什么。曰千圣亦不识。由是石头作一赞云。从来共住不知名。任运相将只么行。自古上贤犹不识。造次凡流岂可明。且道。毕竟不为底是个什么。何故却不识千圣。既不识。如何共住。所以这些子事不容尔思量计校。近傍不得。鬼神莫窥。脱却千重万重恶知恶解。心眼自见。若见刺不除。得失是非关念。则永无交涉。此是山僧不得已为诸人说禅病。又唤作入理深谈。只如玄沙令僧驰书上雪峰。峰上堂开缄。见三幅白纸。乃呈似大众云。会么。不见道。君子千里同风。便下座。其僧同举似玄沙。沙云。山头老汉蹉过也不知。敢问大众。如何是雪峰蹉过处。莫是玄沙见解过于师么。且喜没交涉。都向情尘里会。又争会得。所以真如哲和尚有颂云。玄沙封白纸。雪老却同风。蹉过人难会。古曲调不同。到这里凡圣情尽生死关透。得失是非了然不生。全体如如。如如亦不要。然后骑佛殿出三门。将新罗国与占波国斗额。搽灰抹土展钵吃饭。著衣御寒自在优游。初无二缘亦无二相。不是心不是佛。全心即佛。全佛即人。人佛不二。只这不二亦不消得。所以千圣出来。无尔提掇处。无尔凑泊处。如猛火聚近之则燎却面门。如按太阿拟之则丧身失命。到得恁么田地。方始会得自家活计。所以古人道。寻牛须访迹。学道贵无心。迹在牛还在。无心道易寻。又云。佛说一切法。为度一切心。我无一切心。何用一切法。有一伴共诸人商量。大家有一个心。所作所为因甚却道无心。既若无心。开口动舌说话底。众心领底。却是什么。到这里若不见彻。只成一场相谩。所以二祖见达磨断臂立雪。磨云。将心与汝安。二祖云。觅心了不可得。而今兄弟若被问将心与汝安。便孟八郎。或打个圆相。或进前三步退后三步。作女人拜。拍一下喝一声。或撑眉努目。或说心说性。只是情尘业识。所谓学道之人不识真。只为从前认识神。无量劫来生死本。痴人唤作本来人。只如二祖岂不会作许多道理。因甚么只答道。觅心了不可得。须知达磨当头一拶。二祖当下如暗得灯如贫得宝。见彻根源。此中不唤作心。不唤作佛。亦不是物。直似红炉上著一点雪相似。山僧顷日问五祖和尚。二祖云。觅心了不可得。毕竟如何。他道。汝须自参始得这些好处。别人为汝著力不得。参来参去。忽因举频呼小玉元无事只要檀郎认得声。忽然桶底脱。庭前柏树子也透。麻三斤也是。玄沙蹉过也是。睦州担板也是。不落因果也是。不昧因果也是。三乘十二分教。二六时中眼里耳里。乃至钟鸣鼓响驴鸣犬吠。无非这个消息。方省怀禅师颂云。蜀魄连宵叫。鵽[孑*鳥]长夜啼。圆通门大启。何事隔云泥。大丈夫汉。一等是踏破草鞋。放下情尘计校得失是非。识得根本。一物不留。丝毫不著。百骸俱溃散。一物镇长灵。和一灵也不要。然后依时及节著衣吃饭。而今兄弟见恁么说。便道。只是虚空里打筋斗。兄弟。只这虚空也难得。岂不见祖师传法偈云。心同虚空界。示等虚空法。证得虚空时。无是无非法。又楞严云。十方虚空生汝心内。犹若云点太清里。诸兄弟。既是访寻知识把生死为念。歇却心猿意马。荷担大机大用。于佛祖不为处安稳坐地。有时向高高峰顶立。有时向深深海底行。任运犹如痴兀人。他家自有通人爱。山僧十年在众。无一时异缘。只是参禅参到。第十年方打得彻。旋旋知非然后稳当。若有一念憎爱得失是非。即是垢衣。须是识得玄旨始得。所以道。不识玄旨徒劳念静。得失是非一时放却。但莫憎爱洞然明白。杨岐所谓栗棘蓬有刺而难吞金刚圈者至小而难跳。勿语中有语。为人解黏去缚。不是人情底事。兄弟参禅。即不得邪解也须子细始得。只如赵州勘一庵主。入门便问。有么有么。庵主竖起拳。州云。水浅不是泊船处。又访一庵主云。有么有么。主亦竖起拳。州云。能纵能夺能杀能活。且那里是水浅不是泊船处。那里是能纵能夺能杀能活处。有者道。赵州先知前庵主不会。所以道。不是泊船处。先知后庵主会。所以道。能杀能活。有底道。舌头在赵州口里。任渠与夺。如斯见解。总是邪徒情识卜度。不得真正宗眼。便是吞跳金刚圈栗棘蓬不得也。五祖和尚常云。诸方参得底禅。如琉璃瓶子相似。爱护不舍第一。莫教老僧见。将铁锤一击尔底碎定也。山僧初见他如此说。便尽心参他。他常问。有句无句如藤倚树。作么生会。山僧便喝或下语。总不契他。云须是情识尽净计校都忘处会。山僧明日便于无计校处胡道乱道。转没交涉。后来彻悟实见实用。如明镜当台明珠在掌得大自在。释迦老子道。若有一法过于涅槃。我即说为如幻如化。此一著子。亘古亘今凝然不变。火不能烧水不能溺。刀斧不能斫。唤作根本。一切有漏无漏。佛界魔界。净土秽土。无不真实。若悟得可以丹霄独步。不受别人处分。若未到恁么田地。管取被人罗笼。山僧如今已退了院。彼此缘法自有时。所以今日因朝议太夫人请小参。尽情说与诸人。各自参究佛法本无彼此。诸家总是六祖下儿孙。终不说我是临济下人。须得我家宗派盛传。宁可粉骨碎身。终不作这见解。复举。僧问保寿。万境来侵时如何。寿云。莫管他。僧礼拜。寿云。不得动著。动著打折汝腰。师云。大众。保寿和尚用金刚王宝剑。一切逆顺得失长短是非。无边境界不消一瞥。这僧见机而作。当时礼拜。为什么却道不动著子细检点。大似龙头蛇尾。山僧即不然。或有人问。万境来侵时如何。亦对他道。莫管他。这僧或若便礼拜。只向他道。伶利衲僧。一拨便转。
　　师云。父母未生已前。净裸裸赤洒洒。不立一丝毫。及乎投胎既生之后。亦净裸裸赤洒洒。不立一丝毫。然生于世。堕于四大五蕴中。多是情生翳障。以身为碍。迷却自心。若是明眼人。明了四大空寂五蕴本虚知四大五蕴中。有个辉腾今古迥绝知见底一段事。若能返照。无第二人。根脚下净裸裸赤洒洒。六根门头亦净裸裸赤洒洒。乃至山河大地穷虚空界。尽无边香水海。亦净裸裸赤洒洒。恁么说话。莫是拨有归无么。且喜没交涉。若拨有归无。杳杳冥冥。堕在豁达空拨无因果处。则永劫出他地狱三涂因果不得。若真实彻证。到真净明妙实际理地。则四圣六凡三世诸佛天下祖师有情无情。悉于是中流出显现。所以孚上座问鼓山晏国师道。父母未生前鼻孔在什么处。山云。即今生也在什么处。孚上座不肯云。尔问我来。山如前问。孚但摇扇。大凡参请。参须实参。见须实见。用须实用。父母未生前鼻孔在什么处。孚上座只摇扇子。莫是弄精魂么。须知有奇特事始得。只如文殊初生见十吉祥异相。须菩提生室现空相。善财初生涌出万宝藏。皆在此一大宝光中净裸裸赤洒洒流出。若只在杳杳冥冥堕在空空寂寂处。岂有如是奇特。所以古人于生处见大奇特。如世尊分手指于天地自云。天上天下唯吾独尊。若逢云门大师。尚不以为奇特。直行衲僧正令。后来老宿云。云门知恩方解报恩。既知了。便以衲僧本分事向逆顺境界中行。且道。还当得么。若是平展商量。则有向上事。若据衲僧本分事上。不直半分。何故。他家自有通霄路。
　　师云。现成公案。不隔一丝毫。普天匝地。是一个大解脱门。与日月同明。与虚空等量。若祖若佛无别元由乃古乃今同一正见。若是利根上智。不用如之若何。直下壁立万仞。向自己根脚下承当。可以笼罩古今。坐断报化佛头。更无纤毫渗漏。威音王已前无师自悟。是大解脱人。威音已后因师打发。不免立师立资。有迷有悟。虽然如是。要且只是方便垂手接人。所以达磨西来不立文字。直指人心见性成佛。后来六祖大鉴禅师。尚自道。只这不立两字。早是立了也。何况语言机境种种知解。须是一笔句断始得。此一件事直饶三世诸佛出兴。以无量知见方便接引。亦只有限。历代祖师天下老和尚。设百千问答提持。亦只有限。不如向自己脚跟下究取。威音王已前空劫那畔。自己家珍随处受用也。须是大丈夫汉意气方有如是作略。亦不依他言语指示。不受他欺谩。从朝至夜。入息不居阴界。出息不涉万缘。极是省要。只为各各当人自违背此事。向六根门头。认光认影。不得快活。却云。争奈某甲疑何。且道。疑从什么处来。又道。某甲为什么道不得。只尔这道不得底是什么。为尔不能回光直下承当。祖师道。自己分上。有如是灵光。有如是自在。一切众生流浪情尘不能解脱。假使将此一大事因缘。种种垂示。犹是有机有境。落在情尘。要会么。直是一念不生。方有少分相应。所以先师道。直须是命根断始得。且道。如何是命根断。须是打叠从前知见种种解会。一似大死底人。活得起来。自然无诤。所以道。我得无诤三昧。人中最为第一。不见南泉和尚道。黄梅七百高僧。尽是会佛法底。只有卢行者一人不会佛法。所以得他衣盂。须是恁么人始契恁么事。又云。如圣果大可畏处。盖为无如许圣量等事。若是没量大人。终不肯乱承当。终不道。我能我解我是禅师。若如此则堕在解脱深坑。不见云门大师道。平地上死人无数。过得荆棘林者是好手。而今平地上。死人无数。云门一句道著。山僧这里则不然。直饶透得荆棘林。亦未是好手。更须知有银山铁壁。直须透得银山铁壁。然后是千了百当底人。方知有向上事。可以分付钵袋子。更不与他情尘作对。浩浩作佛法见解。作禅道商量。直须心境一如湛湛寂寂地无为无事。又不堕在无为无事处。到此须是向上人始得。所以龙牙和尚道。无端遣向墨池边。惹得身心黑似烟。却向上流清处洗。身心用尽亦如然。德山和尚道。但有文字语言。皆是依草附木竹木精灵。须是独脱一路。犹较些子。只如今衲僧家。也须著精神参取始得。千里万里行脚。一等是踏破草鞋。也须是踏得破始得。方且不孤负平生。彼此来南阎浮提打一遭。也不虚过亦不折本。然后向四威仪中。随时受用。亦自安乐。忽然一旦霜露果熟。被人推向曲录木床上。作人天师。与人解粘去缚。不妨奇特。若未谛当。切不可为人祸事也。不见德山道。一似淫妇相似。一向立问立答。立宾立主。有甚么交涉。大凡参学人。当须洒洒落落直下彻去。岂不庆快。
　　师云。现成公案。更不消如之若何直下一切截断。犹较些子。佛法本无许多。若以无心无念无事无为无计校无分别。至竟著衣至竟吃饭。何曾动著一丝毫。便能坐断报化佛头。不起一丝毫佛法见解。所以古人才见僧来便云。见成公案。放尔三十棒。布漫天网。打冲浪巨鳞。持万里钩。御千里乌骓马。也是事不获已。所以石室和尚。才见人来举起拄杖云。过去诸佛也恁么。见在诸佛也恁么。未来诸佛也恁么。只与尔略露些子锋铓。若是个人。才见恁么道。撩起便行。犹较些子。若是才入思量。已被漫天网罩却也。如是三十年。只有长沙和尚。知渠落处。便云。和尚放下拄杖子。别通个消息来。方契他意。而今参学兄弟。直须是箭锋相拄针芥相投内外绝消息始得。若只寻见寻闻求知求解。只成个生死根本。何不体取无生了本无速。若能个个如是见。生死路一时截断。全不动一丝毫头。所以道。居千人万人中。如无一人相似。只是歇得身心。百无知解。如无用处一般。若是随言逐句作道理。满肚皮是禅。何时得脱去。故南泉禅师道。山僧出世。只为诸人。拈却佛病祖病。老僧寻常向兄弟道。父母未生前。还有形貌也无。他教中道。四大五蕴成身。只因父母交感一念染心。而成此身。我且问尔。哆哆和和时。何不共人相争。及至才长大。便有争人争我。四大一旦离散。依前还复本来形貌。故云。菩提本无树。明镜亦非台。本来无一物。何处惹尘埃。各宜勉力。以悟为期。莫虚度光阴。时不待人。
　　师云。此个大事。已是八字打开了。直饶回头返照。早是钝置也。直是彻底信得。于未发言已前。一时觑透。既发言之后。且道。作么生承当。初机之士。且于脚跟下明取。而今坐立俨然。各各见闻不昧。人人向脚跟下。如印印空如印印水如印印泥。初不分得失彼我是非。净裸裸赤洒洒。辉腾今古。迥绝知见。返照回光。岂有许多事。然未返照时。却无许多事。只如寻常百不思百不管绝念忘缘时。一时现成。聊闻返照。便作个见闻觉知解会。各各在见闻觉知处。起模画样。方恁么时。落在生死阴果中。无由得出离。欲明此事。直须蕴藉深方。可不落是非得失闻见知觉。纤毫净尽始得快活。拘牵惹绊他不住。所以道。如人学射久久方中。岂不见。裴相国出镇宛陵。因游寺见高僧像。遂问僧职云。高僧仪相可观。未审高僧在什么处。于时僧职莫知所措。裴公云。此间有禅僧么。僧职云。近有一僧。舍身扫地。身披百衲。恐是禅僧。及乎请得来。乃是黄檗断际运禅师也。裴公乃举前话问之。檗乃召相公。公应诺。檗云。在什么处。裴公于此大悟。诸人且道。问处是答处是。且道。又是个什么禅僧家。直须有省发始得。莫只认声认色。所以老僧寻常道。千人万人但识取一人。千句万句但识取一句。千机万机但明取一机。毕竟且道。是什么。将知洪炉大冶千煆百炼。正要得人。须知向一言下。一明一切明。一了一切了。聊闻举著。透顶透底。净尽无余。且如断际。一呼之下。因什么高僧却作裴公。裴公却成高僧。若论此事。直须是俊流始得净尽。所以道。举不顾即差互。拟思量何劫悟。本分衲僧。不要思量分别。直须求个悟处。言悟者。如失一件物多年废置而一旦得之。又如伤寒病忽然得汗。直是庆快也。将知悟心见性。非思量分别。所以证入金刚正体。自然亘古亘今。廊周沙界。水不能溺。火不能烧。世界坏时。此个常住。为山河大地之本。六凡四圣之家。而蕴在各各当人方寸之下。若能方寸颖悟。独露真常。于万别千差说处。终不起异见。于千差万别境上。终不作别解。须是打并净尽。方可全体见成。如水潦问马祖。本来佛法。祖与一踏倒地。忽然大悟。起来呵呵大笑云。百千三昧无量妙义。只向一毫头。一时识得根源去。又呵呵大笑。后来出世。每升堂自云。自从一吃马师踏。直至如今笑未休。复呵呵大笑。且道。作么生是根源。将知此个根源。若识得了。说到深深密密。千圣所不到处亦得。若只一棒一喝。尽乾坤大地一时收来。如金刚王宝剑踞地师子亦得。行脚人要参禅。有如是眼脑。方可入作。直须审细言。多去道转远。

　　圆悟佛果禅师语录卷第十二



　　圆悟佛果禅师语录卷第十三

　　　　宋平江府虎丘山门人绍隆等编

　　小参六

　　高邮乾明受敕。住金山龙游寺。当晚小参。僧问。明历历露堂堂。因什么乾坤收不得。师云。金刚手里八棱棒。进云。忽若一唤便回。还当得活也无。师云。鹙子目连无奈何。进云。不落照不落用。如何商量。师云。放下云头。进云。忽遇其中人时如何用。师云。骑佛殿出三门。进云。万象不来渠独语。教谁把手上高峰。师云。错下名言。师乃云。祖师心印。状似铁牛之机。诸佛密语。正如击涂毒鼓。未拟议前先蹉过。才思量处隔千山。要须眼似流星心如铁石。所以从上来提持向上纲宗。只有三句。有时咬去。有时咬住。有时一向不去。有时一向不住。明眼汉没窠臼。若论战也。个个力在转处。却物为上逐物为下。要须把断凡圣路头不立毫末。然后举一毫毛尽无边香水海。七达八通。说一句子。穷龙宫盈海藏。此犹是极则之谈。未是衲僧巴鼻。若论衲僧受用。直饶棒如雨点喝似雷奔。列千圣下风。立毗卢顶上。击石火闪电光。俊鹞俊鹰。也赶他不及。要须正一切知见发明大解脱。无不历落无不透脱。则在天同天。在地同地。物同物我同我。证一切智明一切道。无处不通容。无机不圆证。正当恁么时。诸人各各返照自己分上。曾移易一丝毫许么。所谓十世圆融十分成就。且道。不落机缘一句作么生道。觌面要须宗正眼。临机截断圣凡踪。
　　入寺小参。金刚王宝剑。截断玄机。正眼摩醯光。吞诸祖目。机铢两举一明三。左转右旋。七穿八穴也。须是个风吹不入水洒不著针札不入。快活自由底汉始得。若也浮逼逼地。尚留观听。犹涉形声。说妙说玄。举今举古。进前退后。敲床竖拂。行棒行喝。则没交涉。直得净裸裸赤洒洒。还有相见底么。若有。须是同道人方知同道事。若非。同道者毕竟没来由。正当恁么时。还相委悉么。十方聚会无余事。共向曹溪路上行。复颂云。正眼横顶门。神符悬肘后。幸是师子儿。各作师子吼。
　　小参。僧问应真不借时如何。师云。渠侬得自由。进云。点则不到。到即不点。师云。同彼同此。进云。此犹未是学人安身立命处在。师云。独有阇黎高一著。进云。也知和尚要用此机。师云。也被阇黎识破。进云。老老大大。转见放憨。师云。道什么。进云。也不可放过。师云。却是尔放憨。师乃云。好日多同十方尽应。好本多同千差共辙。直得龙吟雾起。虎啸风生。八面更玲珑。一方独峭绝。此犹是人人分上知有底。其余不知有底如恒河沙数。且作么生凑泊。作么生参详。有进步得底不用伎俩。试拈出看。有证据得底不用思量。试剖判看。若剖判得。正如灵山会上龙女献珠便得成佛。女云。我献宝珠。世尊纳受。是事疾否。智积云。是事甚疾。龙女云。以汝神力。观我成佛。复速于此。然虽如是。犹有途辙。若是本分行本分证。直须更放过三千里。正当恁么时。毕竟如何是著实处。十方薄伽梵。一路涅槃门。
　　李从议请小参。僧问。不问有言不问无言时如何。师云。其声如雷。进云。为什么如此。师云。只为聋人不听闻。进云。争奈五音六律甚分明。师云。阇黎闻个什么。进云。某甲从来无耳朵。师云。更须识取口头底。师乃云。一句绝誵讹。千里万里无消息。一尘含法界。千重百匝太周遮。若是明眼人。终不向目前觅。何故。若向目前觅。此人未具眼。更于句中求。落在第八机。既不向句中求。又不向目前觅。且道。如何凑泊。只如隔山隔岳隔浮幢王隔香水海。那边还有恁么事也无。若道有。隔许多作么生知道有。若道无。佛法即有边际。若道不有不无。正是半前落后。直饶离却有无。未免吃金山手中棒。忽有衲僧出来道。不恁么如龙得水。似虎靠山。通身是眼也。看他不见。通身是舌也。说他不及。且道。毕竟落在什么处。若不蓝田射石虎。几乎误杀李将军。
　　师云。欲得亲切。第一莫将来。将来不相似。向尔道。壁立万仞。依前却来。撞墙撞壁。有什么近傍处。虽然如是。已是落草了也。不免将错就错。于第二头说葛藤去也。还知么直下如当门按一口剑相似。凛凛威风。才跨门来。谁敢近傍。若近著则丧身失命。若望涯而退。不是大丈夫汉。须是不顾死生。从他手中夺去始得。所以道。不入虎穴不得虎子。须是当前不顾性命。若夺剑在自己手中。任是佛来也不放过。直饶恁么。已是第二头也。不见资福道。尔隔江见资福刹竿。便回去。脚跟下好与三十棒。睦州才见僧来便云。见成公案。随后云。放尔三十棒。似此等有什么近傍处。然子细推穷来。不妨剿绝。免他说玄说妙说理说事说向上向下秽污心田。须知人人分上有一段事。辉腾今古。迥绝见知。净裸裸赤洒洒。先没许多般。只为尔诸人从无始时来妄想浓厚。背却自己只从他觅。若能回光返照。无第二人。终不随他起灭。若一处得脱。则千处百处一时透脱。莫只向人舌头听他处分。聊闻举著剔起便行。已是三千里外没交涉。若得个中受用。便乃毛羽相似。作他屋里人。虽有恁么人。也须向山僧手里饮气吞声始得。直须按下云头。将自己平生所知所解。掇在善知识面前。若是则与尔证据。不是则与尔刬除。岂不见。药山参石头时。置个问端云。三乘十二分教某粗知。诚闻南方直指人心见性成佛。某甲实未明了。乞师指示。石头云。恁么也不得。不恁么也不得。恁么不恁么总不得。山不契。直至江西马大师处。又如前问。马师云。有时教伊扬眉瞬目。有时教伊不扬眉瞬目。有时教伊扬眉瞬目是。有时教伊扬眉瞬目不是。药山于是有省。马云。尔见什么道理。山云。我在石头时。如蚊子上铁牛相似今时众中兄弟便道。石头一向壁立万仞。所以他不会。马祖放开一线。他乃悟去。殊不知。石头恁么道。已是漏逗了也。马祖道处。这一著尤更毒害。因甚么药山得悟去。且道。因什么如此。到此须是生铁铸就底汉始得。所以云。此事不在语言上。不在文字上。看他置个问头。问石头了。及至马祖处。亦如是问。此人是个铁石身心。如今若有如是心底人。何忧不彻。尔若只觅言觅句觅玄觅妙。何时得了。千人万人各说不同。尔用那个句则是。若见道了更用言句作么。若不用言句。尔作么生见。到这里参须实参悟须实悟。令教透顶透底亘古亘今。打开自己库藏。运出自己家财拯济。莫只向外边寻觅。尔若拶得一路透去。便与尔同参。尔若只守个昭昭灵灵下咄下喝扬眉瞬目。不如这个更是大病。所以云。此事隐在四大六根里。六根四大只是个闲家具。故云。生如著衫。死如脱裤。六根四大。只是个衫裤。且道。著底是什么人。且道。是谁著。乃喝云。莫便是这个么。复云。错了也。所以古人云。身心一如。身外无余。尽乾坤大地。只是个本来心。尽山河大地。只是个一末撒子也不要。既不要。且道。向什么处安身立命。到此须是有生机一路始得。若不如是。尔若道佛则著佛。尔若道祖则著祖。直须红炉一点雪相似始得。且去巾单下。放教如寒灰死火。世法佛法都不用思量。莫怕他落空。莫怕如土木瓦石。尔若怕落空。只如忧落空底心。是什么。何曾落空来。若是果歇得。到真实休歇之处。佛祖也不立。千圣万圣法门一时透了。岂不径截也。
　　师云。即恁么便承当。担荷得去。可以笼罩古今。乾坤大地透顶透底。净裸裸赤洒洒。要且不是尔见闻觉知色声香味触。尽乾坤大地。只是个真实人体。说什么见闻觉知。才跨门来。已是两手分付。更无纤毫遗漏。须知向上一路不立文字语言。既不立文字语言。如何明得。所以道。路逢达道人。不将语默对。又云。相逢不拈出。举意便知有也。须是彻骨彻髓信得极见得彻。然后尽十方世界。只在一丝毫头上明得。其或滞于知见。便有佛有祖。所以却入建化门中。葛藤露布。祖师西来不立文字。直指人心见性成佛。只论直指人心。要须是其中人始得。若立语句。以至百千万亿方便。其意只是与人解粘去缚。令教净裸裸地辉腾今古。实无许多般计校。岂不见。五泄参石头问云。一言相契即住。不契即去。石头不顾。五泄乃拂袖便行。出至三门。石头乃唤云。阇黎。泄回首。头云。从生至老。只是这个。更回头转脑作什么。泄从此有省。若是山僧。当时不须唤他。从他担板。蹉却一生。只为慈悲落草。以至如此。只如诸人。坐立俨然。从生至老。只是这个。更疑什么。所以云。参禅须是铁汉。著手心头便判。直趣无上菩提。一切是非莫管。须是一念不生前后际断。才敲磕便见。更待他人唤作什么。直是打成一片。如水入水如金博金。古人既恁么。只如向长老口上听取。且道。有实法无实法。若有实法则成系缀人。若无从上来立许多方便门作么。只教诸人见性。若真见自性。岂干他见闻觉知思量拟议。如东寺会禅师道化荆湖。有崔郡相国。出镇湖南。师因目疾次。崔乃问曰。如何是宗乘中事。师云。见性成佛。崔云。争奈患眼何。师云。见性非眼。赤眼何咎。且道。见性既非眼。且将什么见。闻性亦非耳。且道。将什么闻。乃至鼻嗅香舌了味身觉触意攀缘。一一皆然。若向这里明得。至于一切处悉皆明得。所以雪峰和尚道。尽大地是个解脱门。把手拽不肯入。又云。尽大地撮来如粟米粒大。抛向面前。漆桶不会。打鼓普请。看更有甚玄妙见闻觉知。若尔方能心境一如。也无能也无所。唯一自心。更无他物。若是得底人。终不言我知我会。遇饭吃饭。遇茶吃茶。终日只守闲闲地。盖他胸中无许多波吒计校。所以道。心若无事。万法一如。无得无失。终日只履践此一片田地。凡有来问。只将此事一时截断。所以道。见须实见。悟须实悟。古人云。百尺竿头作伎俩未险。向衲衣下不明大事失却人身始是险。既如是。岂可不明心达本。一切万缘一齐放下弃却知见解会。令教如木石瓦砾相似。及到大安稳休歇之地。然后一波才动万波随。而初无动静等相。盖他得底人。终日以无所得心。修无所得行。行虽与人同。而常与人异。只为此一片田地打揲得尽净一切会同脱体无碍。岂是小了底事。直须用作事始得。
　　师云。人人具足各各圆成。但向己求莫从他觅。何故。从他觅是他家底。舍己从人。去道远矣。须知自己分上有一段事。辉腾今古。如十日并照。但以从无始劫来妄想浓厚翳障自心才回顾著则黑漫漫地。却到世间知见种种声色。才现在前一切明得。此等岂不是背觉合尘从他求觅不能返照耶。且如从上来乃佛乃祖。以无量百千言句方便。且道。明个什么边事。只被尔起见起念起思量作聪明作计校。惑却本来自己。了却立能立所立现立智立是立非。扰扰纷纷不能得脱。所以祖佛出世。只要教尔歇却知见打并教丝毫尽净。且道。作么生歇。直下如悬崖撒手。放身舍命。舍却见闻觉知。舍却菩提涅槃真如解脱。若净若秽一时舍却。令教净裸裸赤洒洒。自然一闻千悟。从此直下承当。却来返观佛祖用处。与自己无二无别。乃至闹市之中。四民浩浩经商贸易。以至于风鸣鸟噪。皆与自己无别。然后佛与众生为一。烦恼与菩提为一。心与境为一。明与暗为一。是与非为一。乃至千差万别悉皆为一。方可搅长河为酥酪。变大地作黄金。都卢混成一片。而一亦不立。然后行是行坐是坐。著衣是著衣。吃饭是吃饭。如明镜当台胡来胡现汉来汉现。初不作计校。而随处见成。所以万机顿赴而不挠其神。千难殊对而不干其虑。此岂世间粗浅知见所能测度。此乃至妙因缘。学道之士。或十年或二十年。专心一意。尚透不能得。或有才闻便解。或有无师自悟。既自不能便悟。亦障他人不得就中土大夫尤难。以其从事世务勤劳家国。所以悟入稍难。然得底人。于己分上本无殊别。若是未能了底人。须要根性颖利。向自己脚跟下觑著。一闻便了。如李附马留意祖道。与杨文公为友。日夕切磋。后见石门慈照禅师。因为举。唐房孺相公问径山国一禅师云。祖师大道毕竟意旨如何。径山云此大丈夫事。非将相之所能为。李闻之大悟。遂作颂云。学道须是铁汉。著手心头便判。直趣无上菩提。一切是非莫管。道得不妨奇特。且如出将入相安邦定业剪除暴乱。岂非丈夫耶。而径山何故却道。此大丈夫事。非将相之所能为。须知向上一路。毫发不容。所以洞山道。见佛见祖如生冤家。始有参学分。只如佛祖。为一切人师。作一切人依止。为甚却道。如生冤家。尔且道。如何是大丈夫事。直须是不取人处分。不受人罗笼。不听人系缀。脱略窠臼。独一无侣。巍巍堂堂。独步三界。通明透脱。无欲无依。得大自在。都无丝毫佛法情解。如愚如痴如木如石。不分南北不辨寒温。昏昏默默。似个百不能百不解底相似。然而肚里直是峭措。动著则眼目卓朔。无有不明底事。乃至千差万别古人言句。一时透彻。如或不是到此田地底人。须得向骨董袋里平高就下为他去也。如昔日于迪相公出镇襄阳。酷刑惨毒。忤者皆杀之。因读观音经有疑处。一日访紫玉山道通禅师。乃问曰。如何是黑风吹其船舫飘堕罗刹鬼国。玉乃抗声云。于迪客作汉。问恁么事作么。于闻之大怒。玉乃云。只这便是黑风吹其船舫飘堕罗刹鬼国。于迪有省。尔且道。他恁么问紫玉。何故恁么答他。此乃发他根本无明。现前随手为伊指出。不妨好手。然不若当时不消著后语。从他斫作两段。却有些衲僧气息。及乎为他点破。也是顺手摩挲。大凡接人有三种机。若是第一机为人。只消向他道于迪客作汉。尔问与么事作么。更无方便。只是没义理难话会。若于此直下承当去。更不拟议。则与柏树子麻三斤一口吸尽西江水。更无差别。所以道。举不顾即差互。拟思量何劫悟。只要教尔当头领解去。若是第二机为人。即易也。只是发起问端。如道于迪客作汉。尔问与么事作么。此乃发他根本无明。令他无明现前。随手点破。若是第三机为人。不免入泥入水重下个注脚。如云于迪客作汉。便是放却黑风吹其船舫。于迪或作怒。便是罗刹现前。玉云。正是黑风吹其船舫。岂不是观音出现。此是落草注解。瞎人眼目。破灭胡种。若是真正衲僧。直须拨却。岂不见道。他参活句。不参死句。活句上荐得。与祖佛为师。如李万卷问归宗和尚。须弥纳芥子则不问。如何是芥子纳须弥。宗云。尔身如椰子大。万卷书著在甚处。归宗老汉寻常一条白棒。打佛打祖。及乎李万卷问著。不免曲顺人情放开一线。然他用处也只教尔当头截去。后来众中无识者。便道。芥子是心。须弥是万卷。纳之于心何所不可。佛法若只如此。争到今日也。又如庞居士问马大师。不与万法为侣者是什么人。马大师云。待汝一口吸尽西江水。即向汝道。居士乃大悟。作颂云。十方同聚会。个个学无为。此是选佛场。心空及第归。此颂与一口吸尽西江水题目。岂曾相副。既不说口。又不说水。只道心空及第归。且道。作么生是心空。只教尔是非得失明暗色空森罗万象一时融会归于一理。和理一时空却。然后有些趣向。山僧今夜不惜眉毛。为尔一时吐却了也。更为诸人说个小偈。祖佛单传向上机。电光石火构不彻。独许诸根颖脱人金刚宝剑当头截。
　　师云。道由悟达。法离见闻直下便承当。更无第二个。此犹是就今时曲为垂手处。若是本分事。又且不然。所以道。尔未跨船舷时。好与三十棒。如此则千里万里一时坐断。何故。须知当人分上。各有水洒不著风吹不入。清寥寥白滴滴。祖佛不能到。魔外不能入。坐断要津不通凡圣。设使尽大地草木丛林。尽化为衲僧。各各置百千问难。不消一札。尽教吞声饮气目瞪口呿。而今事不获已。且无见起见。无言起言。与诸人且通个时节。只如各各常人分上。上来下去已是十分现成。欠少个什么。更来就人觅。所以玄沙道。饮箩里坐地展手。问人觅饭吃。只为无始劫来抛家日久。背驰此本分事。向六尘境界里。妄想轮回。不能回光返照。甘处下流。若能具上根利智。返本还源。知有此事。辉腾今古迥绝知见。坐断十方无复轮转。始有语话分。而今须是换个骨头了。方见此一片田地。若未知有此一片田地。直饶解到佛祖边事。问一答十。终无交涉。须知诸佛出世唯证明此一片田地。祖师西来亦提持此一片田地。所以先师见白云师翁。一觑透了。便作个颂子道。山前一片闲田地。叉手叮咛问祖翁。几度卖来还自买。为怜松竹引清风。诸人还曾恁么也未。须是向此一片田地。净裸裸赤洒洒方可入作。

　　普说

　　告香普说。师示众云。只这个便承当得去。如天普盖似地普擎。更不欠一毫头。亦无第二见。设使尽无边香水海尘尘刹刹。一时穿却鼻孔也。更不落别处。傥或思量拟议。即没交涉。所以道。一念不生前后际断。即名为佛。若也涉思量作计校。分能所作知解。则千里万里。祖师门下直教见须实见悟须实悟证须实证。诸人各各有一灵妙性。确实而论。才被拶著。便脚忙手乱。作么生见得亲信得彻。桶底子脱去。只为从无始劫来妄想浓厚。只在诸尘境界中。元不曾踏著本地风光。明见本来面目。若是真实人。直下承当。了知生本不生。知死本不死。向不生不死处。千圣著眼觑不见。千手大悲提不起。而今兄弟。若能返照。更无第二人。更不待山僧两回三度不惜眉毛入泥入水。何况抛沙撒土。说心说性。未免落七落八。当面相谩去也。岂不见。破灶堕和尚。闻古庙作孽。遂领十八弟子。入山观之。全无神相。唯见三间空屋一所泥灶。遂以杖击之云。汝本泥土合成。灵从何来。圣从何起。其灶乃飒飒而堕。破灶堕云。破也破也。堕也堕也。不觉纸钱。后有一神人出云。某甲乃灶神。蒙师为说无生法。已得生天。礼谢而去。其十八弟子乃白师云。某等皆久参侍和尚。殊不蒙开示无生法。今日灶神何幸。和尚却为伊说。破灶堕云。我只向伊道。汝本砖瓦泥土合成。灵从何来。圣从何起。其徒皆作礼。破灶堕云。破也破也。堕也堕也。其十八弟子悉皆省悟。只如山僧。即今举拂子。且道。与破灶堕是同是别。遂云。破也破也。堕也堕也。若也见得。不唯不孤负破灶堕和尚。亦乃不孤负从上祖师。若也不见。不唯孤负破灶堕和尚。亦乃孤负自己。知有此事不从他得。所以道。灵从何来圣从何起。只如诸人。见今身是父母血气成就。若于中识得灵明妙性。则若凡若圣。觅尔意根了不可得。便乃内无见闻觉知。外无山河大地。寻常著衣吃饭。更无奇特。所以道。我若向刀山。刀山自摧折。我若向地狱。地狱自消灭。方知有如是灵通。有如是自在。只如今禅僧家。何不回光返照明教彻去。若也未明得。且向三根椽下七尺单前。默默地究取。不见云门大师道。尔且东卜西卜。忽然卜著也不定。若也打开自己库藏。运出自己家财。拯济一切。教无始妄想一时空索索地。岂不庆快。老僧往日。为热病所苦死却。一日观前路黑漫漫地。都不知何往。获再苏醒遂惊骇生死事。便乃发心行脚。访寻有道知识。体究此事。初到大沩参真如和尚。终日面壁默坐。将古人公案翻覆看。及一年许。忽有个省处。然只是认得个昭昭灵灵驴前马后。只向四大身中作个动用。若被人拶著。一似无见处。只为解脱坑埋却禅道满肚。于佛法上看即有。于世法上看即无。后到白云老师处。被他云尔总无见处。自此全无咬嚼分。遂烦闷辞去。心中疑情终不能安乐。又上白云再参先师。便令作侍者。一日忽有官员问道次。先师云。官人尔不见小艳诗道。频呼小玉元无事。只要檀郎认得声。官人却未晓。老僧听得忽然打破漆桶。向脚跟下亲见得了。元不由别人。方信乾坤之内宇宙之间。中有一宝秘在形山。已至诸佛出世祖师西来。只教人明此一件事。若也未知。只管作知作解。瞠眉努目。元不知只是捏目生华担枷过状。何曾得自在安乐。如红炉上一点雪去。若打破了。或喝或掌。一切皆得。然终不作此解。方可放下人我担子千休万歇。方可生死奈何不得。也须是实到此个田地始得。若实到此。便能提唱大因缘。建立法幢。与一切人抽钉拔楔解粘去缚。如是揭千人万人。如金翅鸟入海直取龙吞。如诸菩萨入生死海中捞捷众生。放在菩提岸上。方可一举一切举。一了一切了。有时一喝如金刚王宝剑。有时一喝如踞地。师子。有时一喝如探竿影草。有时一喝不作一喝用。方可杀活自由布置临时。谓之我为法王于法自在。诸人既是挑囊负钵遍参知识。怀中自有无价之宝。方向这里参学。先师常云。莫学琉璃瓶子禅。轻轻被人触著便百杂碎。参时须参皮可漏子禅。任是向高峰顶上扑下。亦无伤损。劫火洞然我此不坏。若是作家本分汉。遇著咬猪狗底。手脚放下复子靠将去。十年二十年管取。打成一片。且作么生得独脱去。须是入流人。方知恁么事。

　　圆悟佛果禅师语录卷第十三



　　圆悟佛果禅师语录卷第十四

　　　　宋平江府虎丘山门人绍隆等编

　　法语上


　　示张持满朝奉

　　克勤自出峡止讷堂。唯念兹在兹。相从者多不告倦。所谓利他乃自利也。要须根本明彻理地精至纯一无杂。才有是非。纷然失心。若踏王脉。诸天捧华无路。魔外潜觑不见。深深海底行。高高峰顶立始得。不惊群动众。谓之平常心本源天真自性也。虽居千万人中。如无一人相似。此岂粗浮识想利智聪慧所能测哉。示谕。绵密无间寂照同时。岁月悠久打成一片。而根本愈牢密密作用。诚无出此。应当当处全真。则彼我遐迩触处皆渠。刹刹尘尘皆在自己大圆镜中。愈绵愈密。则愈能转换也。故云门道。直得乾坤大地无纤毫过患。犹为转句。不见一色始是半提。直得如此。更须知有全提时节始得。所以德山棒临济喝。皆彻证无生。透顶透底。融通自在。到大用现前处。方能出没欲人全身担荷外。退守文殊普贤大人境界。岩头道。他得底人。只守闲闲地。二六时中无欲无依。自然超诸三昧。德山亦云。汝但无事于心。于心无事。则虚而灵寂而照。若毫端许言本末者。皆为自欺。此既已明。当须履践。但只退步愈退愈明。愈不会愈有力量。异念才起拟心才生。即猛自割断令不相续。则智照洞然。步步踏实地。岂有高低憎爱达顺拣择于其间哉。无明习气旋起旋消。悠久间自无力能扰人也。
　　古人以牧牛为喻。诚哉所谓要久长人尔。直截省要。最是先忘我见。使虚静恬和任运腾腾。腾腾任运于一切法皆无取舍。向根根尘尘应时脱然自处孤运独照。照体独立物我一如。直下彻底无照可立。如斩一綟丝。一斩一切断。便自会作活计去也。佛见法见尚不令起。则尘劳业识自当冰消瓦解。养得成实如痴似兀。而峭措祖佛位中收摄不得。那肯入驴胎马腹里也。
　　赵州道。我见千百亿个。尽是觅作佛汉子。于中觅个无心底难得。又云。我在南方三十年。除粥饭二时是杂用心处。香林四十年方成一片。涌泉四十年尚自走作。南泉十八上解作活计。信知从上古人。无不皆如此密密履践。安可计得失长短取舍是非知解也。同学之中唯龙门智海。昔常熟与究明。但逢缘遇境莫不管带。何止此生而已。穷未来际证无量圣身也。未是他泊头处。但一味退步。切莫作限量也。

　　示吴教授

　　佛祖以神道设教。唯务明心达本。况人人具足各各圆成。但以迷妄背此本心。流转诸趣枉受轮回。而其根木初无增减。诸佛以为一大事因缘而出。盖为此也。祖师以单传密印而来。亦以此也。若是宿昔蕴大根利智。便能于脚跟直下承当。不从他得了然自悟。廓彻灵明。广大虚寂。从无始来亦未曾间断。清净无为妙圆真心。不为诸尘作对。不与万法为侣。长如十日并照。离见超情。截却生死浮幻。如金刚王坚固不动。乃谓之即心即佛。更不外求唯了自性。应时与佛祖契合。到无疑之地。把得住作得主。可不是径截大解脱耶。
　　探究此事。要透死生。岂是小缘。应当猛利诚志信重如救头然。始有少分相应。多见参问之士。世智聪明。只图资谈柄广声誉。以为高上趣向。务以胜人。但增益我见。如以油投火其炎益炽。直到腊月三十日。茫然缪乱。殊不得纤毫力。良由最初已无正因。所以末后劳而无功。是故古德劝人参涅槃堂里禅。诚有旨也。生死之际处之良不易。唯大达超证之士。奋利根勇猛。一径截断则无难。然此段虽由自己根力亦假方便。于常时些小境界中。转得行打得彻。不存解不立见。凛然全体现成。践履将云养得纯熟。到缘谢之时。自然无怖畏。只有清虚莹彻。无一法当情。如悬崖撒手。弃舍得无留恋。一念万年万年一念。觅生了不可得。岂有死也。是故古德坐脱立亡行化倒蜕能得勇健。皆是平昔淘汰得净洁。香林四十年得成一片。涌泉四十年尚有走作。石霜劝人休去歇去。如古庙里香炉去。永嘉云。体即无生了本无速。盖业业兢兢念兹在兹。方得无碍自在。既舍生之后。得意生身随自意趣。后报悉以理遣。不由业牵。所谓透脱生死耶。报缘未谢于人间。世上有如许参涉。交互应须处之。使绰绰然有余裕始得。人生各随缘分不必厌喧求静。但令中虚外顺。虽在闹市沸汤中。亦恬然安稳。才有纤毫见刺。则打不过也。

　　示许庭龟奉议

　　此个事。在利根上智之人。一闻千悟不为难。要须根脚牢实谛当彻信。把得定作得主。于一切违顺境界差别因缘。打成一片。如太虚空无纤毫障隔。湛湛虚明无有转变。虽百劫千生。始终一如方可平稳。多见聪俊明敏。根浮脚浅。便向言语上认得转变。即以世间无可过上。遂增长见刺。逞能逞解逞言语快利。将谓佛法只如此。及至境界缘生。透脱不行。因成进退。良可痛惜。是故古人直是千魔万难悉皆尝遍。虽七处割截亦不动念。一往操心犹如铁石。以至透脱生死浑不费力。岂不是大丈夫超诣慷慨所存也。
　　在家菩萨修出家行。如火中出莲。盖名位权势意气卒难调伏。而况火宅烦扰煎熬百端千绪。除非自己直下明悟本真妙圆。到大寂定休歇之场。尤能放下廓尔平常彻证无心。观一切法如梦幻泡空豁豁地。随时应节消遣将去。即与维摩诘傅大士庞居士裴相国杨内翰诸在家胜士。同其正因。随自己力量转化未悟。同入无为无事法性海中。则出来南阎浮提。打一遭不为折本矣。

　　示隆知藏

　　有祖已来。唯务单传直指。不喜带水拖泥打露布列窠窟钝置人。盖释迦老子。三百余会对机设教。立世垂范太段周遮。是故最后径截省要接最上机。虽自迦叶二十八世。少示机关多显理致。至于付受之际。靡不直面提持。如倒刹竿碗水投针示圆光相执赤幡把明鉴。说如铁橛子传法偈。达磨破六宗。与外道立义。天下太平。翻转我天尔狗。皆神机迅捷。非拟议思惟所测。洎到梁游魏。尤复显言。教外别行单传心印。六代传衣所指显著。逮曹溪大鉴。详示说通宗通。历涉既久。具正眼大解脱宗师。变革通涂。俾不滞名相。不堕理性言说。放出活卓卓地。脱洒自由。妙机遂见。行棒行喝。以言遣言。以机夺机。以毒攻毒。以用破用。所以流传七百来年。枝分派别各擅家风。浩浩轰轰莫知纪极。然鞠其归著。无出直指人心。心地既明无丝毫隔碍。脱去胜负彼我是非知见解会。透到大休大歇安稳之场。岂有二致哉。所谓百川异流同归于海。要须是个向上根器具高识远见。有绍隆佛祖志气然后能深入阃奥。彻底信得及直下把得住。始可印证堪为种草。舍此切宜宝秘慎词。勿作容易放行也。
　　五祖老师。平生孤峻。少许可人。干嚗嚗地壁立。只靠此一著。常自云。如倚一座须弥山。岂可落虚弄滑头谩人。把个没滋味铁酸饀劈头拈似学者令咬嚼。须待渠桶底子脱。丧却如许恶知恶见。胸次不挂丝毫。透得净尽。始可下手锻炼。方禁得拳踢。然后示以金刚王宝剑。度其果能践履负荷。净然无一事。山是山水是水。更应转向那边。千圣笼罗不住处。便契乃祖已来所证传持正法眼藏。及至应用为物。仍当驱耕夫牛夺饥人食。证验得十成无渗漏。即是本家道流也。
　　摩竭陀国亲行此令。少林面壁全提正宗。而时流错认遂尚泯默。以为无缝罅无摸索壁立万仞。殊不知。本分事恣情识抟量便为高见。此大病也。从上来事本不如是。岩头云。只露目前些子。个如击石火闪电光。若构不得不用疑著。此是向上人行履处。除非知有莫能知之。赵州吃茶去。秘魔岩擎叉。雪峰辊毬。禾山打鼓。俱胝一指。归宗拽石。玄沙未彻。德山棒临济喝。并是透顶透底。直截剪断葛藤。大机大用。千差万别会归一源。可以与人解粘去缚。若随语作解。即须与本分草料。譬如七斛驴乳。只以一滴师子乳滴悉皆迸散。要脚下传持相继绵远。直须不徇人情。勿使容易。乃端的也。末后一句始到牢关。诚哉是言。透脱死生提持正印。全是此个时节。唯踏著上头关捩子底。便谙悉也。
　　隆公知藏。湖湘投机。还往北山十余年。真探赜精通本色衲子。遂举分席训徒已三载。予被睿旨。移都下天宁。欲得法语以表道契。因为出此数段。宣和六年十二月中。佛果老僧书。

　　示华藏明首座

　　祖师门下直截指示。岂有如许多蹊径。只贵向上人聊闻举著剔起便行。明眼觑来只是钝置。古者道。举一隅不以三隅反者。吾不与也。个个须是举一明三目机铢两。阿辘辘地疏通峻快始称提持。岂不见。良遂见麻谷。第一番才见。便归方丈闭却门。及至第二次见。谷骤步向菜园。渠便瞥地乃谓谷曰。和尚莫谩良遂。良遂若不来见和尚。洎被十二本经论赚过一生。看渠恁地不妨省力。既归谓徒党曰。诸人知处良遂总知。良遂知处诸人不知。信知渠知处有不通风。诸人卒未构得。可谓真师子儿。要作他家种草。直须更出他一头地始得。
　　达磨游梁入魏。落草寻人。向少林冷坐九年。深雪之中觅得一个。及至最后问得个什么。却只礼三拜依位而立。遂有得髓之言。至令守株待兔之流。竞以无言礼拜依位。为得髓深致。殊不知。剑去久矣尔方刻舟。岂曾梦见祖师。若是本色真正道流。要须超情离见别有生涯。终不向死水里作活计。方承绍得他家基业。到此须知有向上事。所谓善学柳下惠。终不师其迹。是故古人道。一句合头语。万劫系驴橛。诚哉。
　　破有法王出现世间。随众生欲种种说法。将知所说皆为方便。只为破执破疑破解路破我见。若无许多恶觉恶见。佛亦不必出现。而况说种种法耶。古人得旨之后。向深山茆茨石室。折脚铛子煮饭吃十年二十年。大忘人世永谢尘寰。今时不敢望如此。但只韬名晦迹守本分。作个骨律锥老衲。以自契所证。随己力量受用。消遣旧业融通宿习。或有余力推以及人。结般若缘炼磨自己。脚根纯熟。正如荒草里拨剔一个半个。同知有共脱生死转益未求。以报佛祖深恩。抑不得已。霜露果熟推将出世。应缘顺适开拓人天。终不操心于有求。何况依倚贵势。作流俗阿师举止。欺凡罔圣苟利图名。作无间业纵无机缘。只恁度世亦无业果。真出尘罗汉耶。
　　此门瞥脱契证。即是素来不曾经人。坏持拍盲百不知一。但以利根种性孟八郎。便透直下承当。要用便用要行即行。无如许般心行纯熟。顿放著所在便得休歇安乐。终日饱齁齁地。不妨真正。最难整理。是半前落后。认得瞻视光影。听闻不随声。守寂湛之性。便为至宝怀在胸中。终日昭昭灵灵。杂知杂解自担负。我亦有见处。曾得宗师印证。惟只增长我见。便雌黄古今印证佛祖。轻毁一切。问著即作伎俩。粘作一堆。殊不知。末上便错认定盘星了也。及至与渠作方便解粘去缚。便谓移换人捩转人。作恁么心行。似此有甚救处。除是蓦地自解知。非却将来须放得下。作善知识。遇著此等。须是大脚手与烹炼。救得一个半个。得彻不妨翻邪成正。将来却是个没量大人。何故只为病多谙药性。
　　得底人。心机泯绝。照用已忘。浑无领览。只守闲闲地。而诸天捧华无路。魔外潜觑不见。深深海底行。漏尽意解所作平常。似三家村里无异。直下放怀。养到恁么处。亦未肯住在。才有纤毫便觉如泰山。似碍塞人便即摆拨。虽纯是理地亦无可取。若取即是见刺。所以云。道无心合人。人无心合道。岂肯自炫。我是得底人。原他深不欲人知。唤作绝学无为。与古人为俦。真道人也。
　　他参活句不参死句。活句下荐得。永劫不忘。死句下荐得。自救不了。若要与佛祖为师。须明取活句。韶阳出一句。如利刀剪却。临济亦云。吹毛用了急须磨。此岂阴界中事。亦非世智辩聪所及。直是深彻本源。打落从前。依他作解。明昧顺逆。以金刚正印印定。挥金刚王宝剑。用本分手段。所以道。杀人须是杀人刀。活人须是活人剑。既杀得人须活得。既活得须杀得。若只孤单则偏堕也。垂手之际却看方便。勿使伤锋犯手。著著有出身之路。八面玲珑照破他方。与下刃亦须紧密始得。稍宽缓即落七落八也。只自己等闲尚不留毫发许。设有亦斩作三段。何况此宗门中从上牙爪遇其中人才拈出。若投机则共用。不投机则刬却。以是为要。无不了底事。切在力行之。

　　示光禅人

　　欲得亲切。第一不用求。求而得之。已落解会。况此大宝藏。亘古亘今历历虚明。从无始劫来。为自己根本举动施为。全承他力。唯是休歇到一念不生处。即是透脱不堕情尘不居意想。迥然超绝。则遍界不藏。物物头头浑成大用。一一皆从自己胸襟流出。古人谓之运出家财。一得永得受用。岂有穷极耶。但患体究处根脚不牢。不能彻证。直须猛截诸缘令无纤毫。依倚放身舍命。直下承当。无第二个。纵使千圣出来。亦不移易。随时任运。吃饭著衣。长养圣胎。不存知解。可不是省要径截殊胜法门耶。

　　示民禅人

　　先圣一麻一麦。古德攻苦食淡。洁志于此。废寝忘餐。体究专确。要求实证。岂计所谓四事丰饶者哉。及至道不及古。便有法轮未转。食轮先转之义。由是丛林呼长老为粥饭头。得非与古人一倍相反耶。然入随缘变异门。且行第二段。北山延接方来道人。唯仰南亩。今秋适会大稔。觉民禅客觑收刈。临行乞言。因示以前段因缘。贵宗本构末。乃为兼利并照。圆悟通达之人本分事也。勉行之。百草头上有祖师。夹山指出令人荐。宽平田中有大义。百丈展手要人知。若能颗粒圆成。即是单传心印。更或弥望坦然。便证第一圣谛。且出草一句作么生道。满船明月载将归。

　　示世祥禅人

　　立志办道之士。于二六时中自照自了。念兹在兹。知有自己脚跟下一段因缘。处圣不增居凡不减。独脱根尘迥超物表。凡所作为不立方所。湛寂凝然。唯万变千化。初无动摇。应缘而彰。遇事便发。靡不圆成。唯要虚静。一切超然。主本既明无幽不烛。万年一念一念万年。透顶透底全机大用。譬如壮士屈伸臂顷。不借他力。则生死幻翳冰消。金刚正体独露。一得永得无有间断。古今言教机缘公案。问答作用并全明此。若脱洒履践得。日久岁深。自然左右逢源。打成一片。岂不见法灯道。入荒田不拣。信手拈来草。触目未尝无。临机何不道。无根兮得活。离地兮不倒。日用尚不知。更向何处讨。切宜消息之。

　　示谏长老

　　赵州云。我在南方三十年。除粥饭二时是杂用心处。将知古德为此个事不将作等闲。直是郑重。所以操修觑捕到彻底分明。于一机一境一句一言。悉不落虚。是致世法佛法打成一片。今时要凑泊著实。须是猛利奋发。倒肠换肚。莫取恶知恶见。莫杂毒食。一味纯正。真净妙明。直下踏著本地风光。到安稳大解脱之地。坐断报化佛头凛凛孤危。风吹不入。水洒不著。正体现成。日用有力量。闻声见色不生取舍。著著有出身之路。岂不见。僧问九峰。见说和尚亲见延寿是否。峰云。山前麦熟也未识。得渠亲切用处。便见衲僧巴鼻。所谓杀人刀活人剑。但请长时自著眼看。到出格时。自然知落处也。

　　示禅人

　　达磨西来不立文字语句。唯直指人心。若论直指。只人人本有。无明壳子里。全体应现。与从上诸圣。不移易一丝毫许。所谓天真自性本净妙明。含吐十方独脱根尘。一片田地唯离念绝情。迥超常格。大根大智。以本分力量。直下就自己根脚下承当。如万仞悬崖撒手放身更无顾。藉教知见解碍倒底脱去。似大死人已绝气息。到本分地上大休大歇。口鼻眼耳初无相知。手足项背各不相到。然后向寒灰死火上。头头上明。枯木朽株间。物物斯照。乃契合孤迥迥峭巍巍。更不须觅心觅佛。筑著磕著无非外得。古来悟达百种千端。只这便是心。不必更求心。是佛何劳更觅佛。傥于言句上作露布。境物上生解会。则堕在骨董袋中。卒捞摸不著。此忘怀绝照真谛境界也。
　　不与万法为侣者。是什么人。回光自照看。待汝一口吸尽西江水。即向汝道。八角磨盘空里走。参得透目前万法平沈。无始妄想荡尽。德山隔江摇手。便有人承当。鸟窠吹布毛寻有人省悟。得非此段大因缘。时至根苗自生也。亦机感相投有地也。亦当人密运无间借师门发挥。何峭绝如此之难。而超证如此之易。古人以辊芥投针为况。良不虚矣。
　　末后一句都通穿过。有言无言向上向下。权实照用卷舒与夺。不消个勘破了也。谁识赵州这巴鼻。须是吾家种草始得。

　　示尼修道者

　　学道之士。初无信向。厌世烦溷长恐不能得个入路。既逢师指。或因自己直下发明。从本已来元自具足妙圆真心。触境遇缘自知落著。便乃守住患不能出得。遂作窠臼。向机境上立照立用。下咄下拍。努眼扬眉。一场特地更遇本色宗匠。尽与拈却如许如解。直下契证。本来无为无事无心境界。然后证羞惭知休歇。一向冥然。诸圣尚觅他起念处不得。况其余耶。所以岩头道。他得底人。只守闲闲地。二六时中无欲无依。可不是安乐法门。昔灌溪往末山。山问。近离甚处。溪云路口。山云。何不盖却。溪无语。次日致问。如何是末山境。山云。不露顶。如何是境中人。云无男女等相。溪云。何不变去。山云。不是神不是鬼。变个什么。如此岂不脚踏实地到壁立万仞处。所以道。末后一句始到牢关。把断要津不通凡圣。古人既尔。今人岂少欠耶。幸有金刚王宝剑。当须遇著知音可以拈出。
</div>
    <div class="pagination">
<a href="圆悟佛果禅师语录_page5.html">上一页</a><a href="圆悟佛果禅师语录.html">1</a><a href="圆悟佛果禅师语录_page2.html">2</a><a href="圆悟佛果禅师语录_page3.html">3</a><a href="圆悟佛果禅师语录_page4.html">4</a><a href="圆悟佛果禅师语录_page5.html">5</a><span class="current-page">6</span><a href="圆悟佛果禅师语录_page7.html">7</a><a href="圆悟佛果禅师语录_page8.html">8</a><a href="圆悟佛果禅师语录_page9.html">9</a><a href="圆悟佛果禅师语录_page10.html">10</a><a href="圆悟佛果禅师语录_page11.html">11</a><span>...</span><a href="圆悟佛果禅师语录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
