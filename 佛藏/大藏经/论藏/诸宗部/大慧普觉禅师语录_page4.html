<!DOCTYPE html>
<html>
 <head>
  <meta charset="utf-8"/>
  <title>
   大慧普觉禅师语录 - 第 4 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大慧普觉禅师语录 - 第 4 页/共 20 页
  </h1>
  <div class="content">
   上堂。秋江清浅时。白露和烟岛。良哉观世音。全身入荒草。在荒草不须讨。为甚么如此。不识大哥妻。元来是嫂嫂。
　　上堂。门外春将半。山房总不知。可怜拄杖子。暗里自抽枝。遂拈起拄杖云。这个是拄杖子。那个是抽底枝。掷下云。直下来也休眼鼓眵。
　　上堂举。干峰示众云。举一不得。举二放过。一著落在第二。云门出众云。昨日有人从天台来。却往径山去。干峰遂唤维那云来日不得普请。师云。干峰洗面摸著鼻。云门吃饭咬著沙。二人蓦地相逢著。元来却是旧仇家。虽然如是。只许老胡知。不许老胡会。
　　上堂。扑落非他物。纵横不是尘。山河及大地。全露法王身。蓦拈拄杖卓一下云。这个是拄杖子。那个是法王身。又举起云。这个是法王身那个是拄杖子。遂掷下云。既已扑落。又非他物却是个甚么。已是头上安头。喝一喝云。更是个甚么。
　　上堂。今朝十月旦。为君重衍算。两个五百文。元来是一贯。顶门具眼人。记取这公案。
　　今上皇帝在建邸。遣内知客入山供养罗汉。祝圣请升座。僧问。当来下生弥勒佛。一毛头上现乾坤。现在无量寿世尊。大光普照河沙界。天台五百阿罗汉。随缘赴感靡不周。双径峰头老作家。超诸方便如何说。师云。现在未来佛。皆同一名号。进云。恁么则人间天上无不归依。师云。师子窟中师子。栴檀林里栴檀。进云。可谓是。是法住法位。世间相常住。师云。刹竿头上仰莲心。进云。正当恁么时。未审是谁家风月。师云。是法住法位。世间相常住。进云。和尚分上又作么生。师云。天人群生类。皆承此恩力。进云。如是则。一身有赖乾坤阔。万事无忧日月高。师云。龙得水时添意气。虎逢山色长威狞。进云。道端到这里。只得兵随印转将逐符行去也。师云。灵利衲僧一拨便转。进云。人归大国方知贵。水到潇湘一样清。师云点。进云。只如教中道。天人得道此为证。三宝于是现世间。以斯妙法济群生。一受不退常寂然。如何是妙法。师云。生铁铸成浑钢打就。进云。只凭此个真消息。玉叶金枝万万春。师云。天上有星皆拱北。人间无水不朝东。僧礼拜云。谁不恁么道。师乃云。欲识佛性义。当观时节因缘。时节若至其理自彰。敢问大众。作么生是自彰底理。举起拂子云。还见么。又击禅床云。还闻么。闻见分明是个甚么。若向这里提得去。皇恩佛恩一时报足。其或未然。径山打葛藤去也。复举起拂子云看看无量寿世尊在径山。拂子头上放大光明。照不可说不可说又不可说佛刹微尘数世界。于诸世界中转大法轮。作无量无边广大佛事。其中若凡若圣。若正若邪。若草若木。有情无情遇斯光者。皆获无上正等菩提。所以诸佛于此得之。具一切种智。诸大菩萨于此得之。成就诸波罗蜜。辟支独觉于此得之。出无佛世现神通光明。诸声闻众洎夜来迎请。五百阿罗汉于此得之。得八解脱具六神通。天人于此得之。增长十善。修罗于此得之。除其憍慢。地狱于此得之。顿超十地。饿鬼傍生及四生九类。一切有情于此得之。随其根性各得受用。无量寿世尊放大光明作诸佛事已竟。然后以四大海水灌弥勒世尊顶。与授阿耨多罗三藐三菩提记。当于补处作大佛事。无量寿世尊有如是神通。有如是自在。有如是威神。到这里还有。知恩报恩者么。若有出来与径山相见为汝证明。如无听取一颂。十方法界至人口。法界所有即其舌。只凭此口与舌头。祝吾君寿无间歇。亿万斯年注福源。如海滉漾永不竭。师子窟内产狻猊。鸑鷟定出丹山穴。为瑞为祥遍九垓。草木昆虫尽欢悦。稽首不可思议事。喻若众星拱明月。故今宣畅妙伽陀。第一义中真实说。
　　俞御干请上堂。一别二十年。蓦地又相见。如百炼精金。始终色不变。请我转法轮。增长菩提愿。直下绝狐疑。便悟本来面。
　　上堂举。圆通秀和尚示众云。少林九年冷坐。刚被神光觑破。如今玉石难分。只得麻缠纸裹。这一个那一个更一个。若是明眼人。何须重说破。师云。径山今日不免狗尾续貂。也有些子。老胡九年话堕。可惜当时放过。致令默照之徒。鬼窟长年打坐。这一个那一个更一个。虽然苦口叮咛。却似树头风过。
　　结夏上堂。一年一度解。一年一度结。只是这个事。何须更多说。不多说蹋著。秤锤硬似铁。

　　大慧普觉禅师再住径山能仁禅院语录卷第六


　　大慧普觉禅师塔铭

　　　　少师保信军节度使充醴泉观使魏国公张浚撰
　　隆兴元年。八月十日。大慧禅师宗杲。示寂于径山明月堂。皇帝闻之嗟惜。诏以明月堂为妙喜庵。赐谥普觉。塔曰宝光。用宠贲之。其徒以师全身。葬于庵之后。使了贤来请铭。先是上为普安郡王时闻师名。尝遣内都监。至径山谒师。师作偈以献上。上甚嘉之。及在建邸。复遣内知客。请师山中。为众说法。亲书妙喜庵大字。及制真赞寄师。又二年而上即位。始赐号大慧禅师。明年复取向所赐宸翰。以御宝识之恩宠加厚而师亡矣。仰惟主上神圣英武。资不世出。而惠顾一方外之士如此。盖师于释氏。所谓卓然杰出于当世者。忠诚感格得之天理。是以上动宸心。眷知特异。吁其盛哉。自昔圣贤。以传心为学。诚明合体。变化兴焉。西方之教。指心空为解脱究竟。盖得一而不见诸用。而悟入要处。或几于尽性者所为。后世三宗并行。临济正传。号为得人。超出声尘。不立一法。根源直截。以证为极。焜耀震动。卷舒无碍。如师子儿。游戏自在。获大无畏。此固不可以智知识识也。临济六传至杨岐。杨岐再世。而圜悟禅师克勤。得法于五祖演。被遇两朝。其道盖盛行矣。师实嗣圜悟。益光明焉。师讳宗杲。宣州宁国人。姓奚氏。年十七为浮图。不欲居乡里。从经论师。即出行四方。始从曹洞诸老宿游。既得其说。叹曰。是果佛祖意耶。去之谒准湛堂。准识师眉睫间。久谓之曰。子谈说皆通畅。特未可以敌生死。吾今疾革。他日见川勤。当能办子事。勤即圜悟师也。湛堂死。师谒丞相张公无尽。求准塔铭。无尽门庭高于天下。士亦小许可见。师一言而契。即下榻。朝夕与语。名其庵曰妙喜。字之曰昙晦。且谓子必见圜悟师。吾助子往。遂津致行李来京师。见勤于天宁。一日勤升堂。师豁然神悟。以语勤。勤曰。未也。子虽有得矣。而大法故未明。又一日勤举演和尚有句无句语。师言下得大安乐法。勤拊掌曰。始知吾不汝欺耶。自是纵横踔厉。无所疑于心。大肆其说。如苏张之雄辩。孙吴之用兵。如建瓴水转圆石于千仞之阪。诸老敛衽。莫当其锋。于时贤士大夫。往往争与之游。雅为右丞吕公舜徒所重奏。赐紫衣号佛日大师。会女真之变。其酋欲取禅僧十辈。师在选中。已而得免。盖若有相之者渡江而南。圜悟方主云居席。命师居第一座。为众授道。誉望蔚然。已而去入云居山。居古云门。学者云集。复避乱走湖南。转江右入闽。筑庵长乐洋屿。时从之者才五十有三人。未五十日。得法者十三辈。前此盖未始有也。后皆角立。始应给事江公少明之请。住小溪云门庵。而浚在蜀时。勤亲以师嘱谓真得法髓。浚造朝。遂以临安径山延之。道法之盛冠于一时。百舍重趼往赴。惟恐后拜其门。惟恐不得见。至无所容。敞千僧大阁以居之。凡二千余众。所交皆俊艾。当时名卿。如侍郎张公子韶。为莫逆友。而师亦竟以此遇祸。盖当轴者。恐其议己恶之也。毁衣焚牒。屏居衡州。凡十年徙梅州。梅州瘴疠寂寞之地。其徒裹粮从之。虽死不悔。噫是非有以真服其心而然耶。又五年。太上皇帝特恩放还。明年复僧服。四方虚席以邀。率不就。最后以朝命住育王。聚众多食或不继。筑涂由凡数千顷。诏赐其庄名般若。又二年移径山。师之再住此山。道俗歆慕。如见其所亲。虽老接引后进不少倦。居明月堂凡一年。以终将示寂。亲书遗奏。及寄声别右相汤公。又贻书于浚了贤请偈。复取笔大书。不少乱。师虽为方外士而义笃君亲。每及时事。爱君忧时。见之词气。其论甚正确。晚自径山来秣陵。见浚垂涕言。先人不幸无后。某之责家贫何所仰愿。乞一给使名藉公重。庶有肯就者。浚为恻然兴叹。遂奏其族弟道源奉师亲后。既退居明月堂。冒暑走其乡。上冢葺治。所存盖如此。使为吾儒岂不为名士。而其学佛亦卓然自立于当世。非豪杰丈夫哉。卒被光宠。表之无穷。诚有以自致也。所赐御书。建阁藏于妙喜庵。与兹山不磨矣。师寿七十有五。坐夏五十八年。僧俗从师得法悟彻者。不啻数十人。皆有闻于时。鼎需思岳弥光悟本守净道谦遵璞祖元冲密。先师而卒。我秦国太夫人亦尝于师问道焉。呜呼我识师之早。此心默契。未言先同。从容酬接。达旦不倦。人间至乐。孰与等拟。盖惜其沦没山林惠利之不博加于人也。然而以道观之。安可以隐显去来。索师于形骸之内哉。我实知师。宜为之铭。铭曰。
　　死生为一　　非想非说　　证彻了悟
　　一息千劫　　嗟师何为　　拳拳忠孝
　　欲迪群迷　　俾趋正教　　嘻笑怒骂
　　佛事炽然　　情生智隔　　疑谤兴焉
　　天目巍巍　　终古莫移　　师兮道德
　　此山与齐



　　大慧普觉禅师住江西云门庵语录卷第七

　　　　径山能仁禅院住持嗣法慧日禅师臣蕴闻　上进
　　结夏示众。有句无句如藤倚树。孟八郎汉便恁么去。机不到语不副。眼里著得百千万亿须弥山。耳里著得无量无边香水海。机副语语投机。眼里著沙不得。耳里著水不得。有般汉。闻恁么道。便道。见月休观指。归家罢问程。不知垂万里钩。驻千里乌骓。布漫天网打冲浪鲲鲸。若是虾蟆蚯蚓跛鳖盲龟。徒劳上钩徒劳入网。须是恁么人方知恁么事。所以道。杀人自有杀人刀。活人自有活人剑。有杀人刀无活人剑。一切死人活不得。有活人剑无杀人刀。一切活人死不得。死得活人活得死人。便能刮龟毛于铁牛背上。截兔角于石女腰边。不作奇特商量。不作玄妙解会。何须九旬禁足三月护生。谨守蜡人无绳自缚。须知尽十方遍法界无有如针锋许不是。各各当人安居之处。便恁么去。更有事在。敢问诸人。只如不死不活底人出来。且作么生杀作么生活。若杀不得活不得。佛法无灵验。直饶杀得活得。也未是作家。于衲僧分上了无交涉。且道衲僧有甚么长处。良久云。虽有一双穷相手。未曾低揖等闲人。喝一喝。
　　示众。恁么恁么。针札不入。不恁么不恁么匙挑不上。恁么中不恁么。鬼面神头。不恁么中却恁么。披毛戴角。阿呵呵。且道笑个甚么。我笑。昔日云门大师有时云。闻声悟道见色明心。观世音菩萨将钱买糊饼。放下手云。元来只是馒头。乃喝一喝云。人无远虑必有近忧。
　　示众举。云门一日拈拄杖云。凡夫实谓之有。二乘析谓之无。缘觉谓之幻有。菩萨当体即空。衲僧见拄杖但唤作拄杖。行但行坐但坐。总不得动著。师云。我不似云门老人将虚空剜窟竉。蓦拈拄杖云。拄杖子不属有不属无。不属幻不属空。卓一下云。凡夫二乘缘觉菩萨。尽向这里各随根性悉得受用。唯于衲僧分上为害为冤。要行不得行。要坐不得坐。进一步则被拄杖子迷却路头。退一步则被拄杖子穿却鼻孔。只今莫有不甘底么。试出来与拄杖子相见。如无来年更有新条在。恼乱春风卒未休。
　　示众。过去诸如来。斯门已成就。拈拄杖左边卓一下云。且拈向左边。现在诸菩萨。今各入圆明。右边卓一下云。且拈向右边。未来修学人。当依如是法。中间卓一下云。且拈向中间。二边浑莫立。中道不须安。一切智智清净。无二无二分。无别无断故。昨日有人从淮南来。不得江西信。报道。下江盗贼已平。云门山头种田博饭吃。问著禅道佛法。口似磉盘。乃喝一喝云。适来许多葛藤。向甚么处去也。又卓一下云。有利无利不离行市。
　　示众。自从胡乱后三十年。不少盐酱。顶门具眼衲僧。到此如何趣向。然冤有头债有主。云门今日和泥合水。向炙疮瘢上更著艾炷。要与马师相见。遂以拂子面前画一画云。还见么。拆东篱补西壁。眼见则亲手揽不及。释迦弥勒换手椎胸。文殊普贤连声叫屈。喝一喝云。马面夜叉才稽首。牛头狱卒便擎拳。
　　示众。永嘉道。非不非是不是。差之毫厘失千里。是则龙女顿成佛。非则善星生陷坠。永嘉亲见六祖来。要且只在是非里。云门即不然。非不非是不是。仰面看天低头觑地。惺惺时直是惺惺。瞌睡时一向瞌睡。也无佛法可商量。亦无尘劳可回避。有时睡里惊觉来。元是猫儿捉老鼠。
　　示众。古人道。他人住处我不住。他人行处我不行。不是与人难共聚。大都缁素要分明。喝一喝云。犹有这个在。云门即不然。他人住处我亦住。他人行处我亦行。瞥喜瞥嗔无理会。新罗夜半日头明。且道与古人相去多少。试定当看。
　　示众。心不是佛。智不是道。南泉老人和身放倒。至今数百年来。其间无数善知识出世。未曾有一人为他扶起。云门今日拟将灯心拄须弥山。试为扶起看。遂拈拄杖云。南泉放倒云门扶起。放倒扶起有宾有主。明眼衲僧商量。切忌别作道理。既许商量。为甚么不许作道理。良久云。相骂饶汝接嘴。相唾饶汝泼水。卓一下。
　　示众。诸法本来绝待。触目且无拘碍。只因断臂觅心。便有人求忏罪。无文印子既成。付法传衣厮赖。致令卢老黄梅。坠石腰间舂碓。将谓有法与人。问著却言不会。引得后代儿孙。尽作韩卢逐块。虽欲扶竖宗乘。奈何东倒西傫。子细检点将来。直是令人叵耐。若也尽令而行。一击须教粉碎。有时静坐思量。就中也有可爱。且道有甚么可爱。深沙共修罗结亲。金刚与土地指。背喝一喝。
　　示众。拈拄杖卓一下云。细不通风。大通车马。突出当阳。孰辨真假。虚空有杷柄。无手人能把。跛驴蹋倒摘茶轮。草庵卸下琉璃瓦。又卓一下。
　　解夏示众。洞山万里一条铁。浏阳一击百杂碎。云门关字常现前。翠岩眉毛在不在。乃举拂子云。云门大师来也。还见么。击禅床云。一彩两赛。
　　示众。法法本来法。无法无非法。何于一法中。有法有不法。拈起拄杖云。这个是拄杖子。那个是本来法。又云。这个是本来法。那个是拄杖子。只今莫有断得出底么。若断得出。非唯自有出身之路。亦乃不受人谩。若断不出。云门饶舌去也。开口即失。闭口非丧。如是如是。遂卓一下云。一椎两当。复举起云。看看寒山拾得扫地。倒转苕帚柄把露柱。一摵勃跳上兜率陀天。触破非非想天人鼻孔。毗卢遮那如来忍痛不禁。走入云门拄杖子里藏身。云门一众呵呵大笑云。料掉没交涉。正当恁么时露柱与灯笼。画眉又增得多少光彩。良久云。有意气时添意气。不风流处也风流。
　　示众。豁开正眼千圣罔测。其由一句全提万别千差路绝。识不可识智莫能知。非圣非凡非心非法。全体恁么来。全体如是住。不见毗耶示疾。文殊问言。居士所疾为何等相。维摩诘曰。我病无形不可见。又问。此病身合耶心合耶。曰非身合。身相离故。亦非心合。心如幻故。师云。身相既离。心亦如幻。谁是示疾者。谁是问疾者。还证明得么。若证明得。则诸人身病心病俱销。佛病法病齐遣。便能回三毒为三聚净戒。回六识为六神通。回烦恼为菩提。回无明为大智。便恁么去。犹是止啼之说。未为究竟。且究竟一句作么生道。良久云。幻人心识本来无。罪福皆空无所住。喝一喝。
　　示众。或是或非人不识。逆行顺行天莫测。隔山人唱鹧鸪词。错认胡笳十八拍。遂举拂子云。这个只是牦牛尾拂子。不得作是非逆顺商量。作么生识。作么生测。良久云。无人过价打与三百击禅床一下。
　　示众。入水不避蛟龙。渔父之勇也。陆行不避虎兕。猎夫之勇也。白刃临前视死若生者。将军之勇也。作么生是衲僧之勇。良久云。大胆驾头冲突过。小胆哀鸣告所由。喝一喝。
　　示众。有一人一生为善。有一人一生造恶。为善者一旦犯不与取戒。造恶者一念了悟自心。善人犯不与取戒。即名为贼。恶人了悟自心。即名为佛。二人同到。云门著那一人即是。著善人而却恶人。则是著贼而却佛。著恶人而却善人。则是怕恶而欺善。若二人俱著。则佛贼不分。若二人俱不著。则善恶不明。若决定指佛是恶人。则招谤佛之愆。入地狱如箭射。若指贼是善人。未有善人而做贼者。当人未具智眼在。到这里还有断得者么。若断不得。云门为诸人断却。贼是善人为。佛是恶人做。佛贼善恶人不出这两个。还会么。蓦拈拄杖面前画一画云。建昌纸贵一状领过。
　　示众。荆棘林中善卷舒。更于骊颔探神珠。南山鳖鼻活拈得。乘兴犹来捋虎须。如斯标致。未是作家。若到云门。不劳拈出。直须入林不动草入水不动波。坐筹帷幄之中。决胜千里之外。方有小分相应。正当恁么时。不伤物义一句。作么生道。良久云。但将饭向无心碗。自有人提折脚铛。
　　示众。拈拄杖云。休夸棒下无生忍。拨置当阳掣电机。未屙已前蓦提得。遂卓一下云。一击自然亡所知。喝一喝。
　　示众。才涉唇吻便落言诠。不落言诠即沉寂默。沉寂默则成诳。滞言诠则成谤。不语不谤不默不诳。须知向上别有一路子。明眼底知有。只是难近傍。遂拈拄杖云。拄杖子却近傍得。只是不知有。敢问大众。近傍得底不知有。知有底近傍不得。正恁么时。那个在前。那个在后。只今众中莫有不受人谩底么。试出来定当看。良久云。若不蓝田射石虎。几乎误杀李将军。卓一下。
　　示众。多时不说禅。口边生白醭。大众苦相煎。便登曲录木。匪论五家宗。不引传灯录。才开两片皮。业因招薄福。释迦干屎橛。达磨老臭秃。一人曲说直。一人直说曲。彼此大丈夫。肯受尔沸[尸@豕]。骂佛谤祖师。定入拔舌狱。佛祖生冤家。魔王真眷属。心地黑漫漫。口里水漉漉。似恁出家儿。定灭瞿昙族。腊月三十朝。大笑却成哭。召大众云。还识云门村叟么。曾闻一饱忘百饥。今日山僧身便是喝一喝。
　　示众举。僧问香严。如何是道。严云。枯木里龙吟。僧云。如何是道中人。严云。髑髅里眼睛。僧又问石霜。如何是枯木里龙吟。霜云。犹带喜在。如何是髑髅里眼睛。霜云。犹带识在。又问曹山。如何是枯木里龙吟。山云。血脉不断。如何是髑髅里眼睛山云。干不尽。遂有颂云。枯木龙吟真见道。髑髅无识眼初明。喜识尽时消息尽。当人那辩浊中清。圜悟老人云。一人透语渗漏。一人透情渗漏。一人透见渗漏。师云。诸人还拣得出么。若拣不出。不惜眉毛为诸人说破。香严透语渗漏。被语言缚杀。石霜透情渗漏。被情识使杀。曹山透见渗漏。被见闻觉知惑杀。分明说了。具眼者辩取。
　　示众举。提婆达多在地狱中。世尊令阿难传问云。汝在地狱中。可忍受否。云我虽在地狱中。如三禅天乐。世尊又令阿难传问。尔还求出否。云待世尊入地狱。我即出。阿难云。世尊是三界大师。岂有入地狱分。云世尊既无入地狱分。我岂有出地狱分。师云。既无出分又无入分。唤甚么作释迦老子。唤甚么作提婆达多。唤甚么作地狱。还委悉么。自携瓶去沽村酒。却著衫来作主人。
　　示众举。招庆问罗山。有人问岩头。尘中如何辩主。头云。铜沙锣里满盛油。意作么生。山召大师。庆应诺。山云。猕猴入道场。山却问明招。或有人问尔作么生。招云。箭穿红日影。师云。还会么。猕猴入道场。箭穿红日影。两个老古锥。担雪共填井。喝一喝。
　　示众举。招庆普请担泥次。中路按拄杖问。僧云。上窟泥下窟泥。僧云。上窟泥。庆打一棒。又问一僧。上窟泥下窟泥。僧云。下窟泥。庆亦打一棒。又问明招。招放下泥担叉手云。请师鉴。招庆便休师云。招庆虽然休去争奈明招不甘。云门当时若见他。放下泥担云。请师鉴。劈脊也与一棒。看他如何折合。
　　示众举。睦州问僧。近离甚处。僧云。河北。州云。河北有个赵州和尚。上座曾到彼么。僧云。某甲近离彼中。州云。赵州有何言句示徒。僧遂举吃茶话。睦州乃云。惭愧。却问僧。赵州意作么生。僧云。只是一期方便。睦州云。苦哉赵州。被尔将一杓屎泼了也。便打。后来雪窦云。这僧克由叵耐将一杓屎泼他二员古佛。师云。雪窦只知一杓屎泼他赵睦二州殊不知。这僧末上被赵州将一杓屎泼了。却到睦州。又遭一杓。只是不知气息。若知气息。甚么处有二员古佛。
　　示众举。僧问云门。如何是超佛越祖之谈。门云。糊饼。师云。云门直是好一枚糊饼。要且无超佛越祖底道理。
　　示众举。洞山云。须知有佛向上事。僧问。如何是佛向上事。山云。非佛。云门云。名不得状不得。所以言非。师云。二尊宿恁么提持佛向上事且缓缓。这里即不然。如何是佛向上事。拽拄杖劈脊便打。免教伊在佛向上桗根。
　　示众举。石门聪和尚云。十五日已前诸佛生。十五日已后诸佛灭。十五日已前诸佛生。尔不得离我这里。若离我这里。我有钩钩尔。十五日已后诸佛灭。尔不得住我这里。若住我这里。我有锥锥尔。且道正当十五日。用钩即是用锥即是。遂有颂云。正当十五日钩锥一时息。更拟问如何。回头日又出。师云。恢张三玄三要。扶竖临济正宗。须是恁么人始得。虽然如是。云门即不然。十五日已前。诸佛本不曾生。十五日已后诸佛本不曾灭。十五日已前尔若离我这里。我也不用钩钩尔。一任横担拄杖紧峭草鞋。十五日已后尔若住我这里。我也不用锥锥尔。一任拗折拄杖高挂钵囊。且道正当十五日。合作么生。乃云。十五日前后钩锥徒尔为。今朝是十五。正好用钩锥。且作么生用。路逢死蛇莫打杀。无底篮子盛将归。
　　示众举。白云祥和尚问僧。不坏假名而谈实相作么生。僧云。这个是椅子。白云以手拨云。将鞋袋来。僧无对。白云云。这虚头汉。云门闻云。须是祥兄始得。师云。云门扶强不扶弱。争奈怜儿不觉丑。这僧当时若是个汉。待他道将鞋袋来。便与掀倒禅床。直饶白云牙如剑树。口似血盆。也分疏不下。
　　示众举。石头问长髭。甚处来。髭云。岭南来。头云。大庾岭头一铺功德成就也未。髭云。成就久矣。只欠点眼在。头云。莫要点眼么。髭云。便请。头垂下一足。髭便礼拜。头云。子见个甚么便礼拜。髭云。如红炉上一点雪。师云。众中商量甚多。或云。无眼功德有甚点处。或云。莫要点眼么。待他道便请。好劈脊便打。若恁么未免秽污这功德。云门即不然。待这老汉垂下一足。但道起动和尚。
　　示众举。王大王向雪峰会里请晏监寺住鼓山。雪峰与孚上座送出门。回至法堂上乃曰。一只圣箭直射入九重城里去也。孚云。和尚是伊未在。峰曰。渠是彻底人。孚云。若不信。待某甲去勘过。遂往路中把住云。师兄向甚么处去。鼓山云。九重城里去。孚云。忽遇三军围闭时如何。山云。他家自有通霄路。孚云。恁么则离宫失殿去也。山云。何处不称尊。孚便回谓雪峰曰。好一只圣箭折却也。遂指前话。峰云。渠语在。孚云。这老冻脓。毕竟有乡情在。师云。众中商量道。甚么处是圣箭折处。云鼓山不合答他话。是圣箭折处。鼓山不合说道理是圣箭折处。恁么批判。非唯不识鼓山。亦乃不识孚老。殊不知。孚上座正是一枚贼汉。于鼓山面前纳一场败阙。懡[怡-台+羅]而归。却来雪峰处拔本。大似屋里贩扬州。若非雪峰有大人相。这贼向甚处容身。当时可惜放过。却成不了底公案。只今莫有为古人。出气底么。试出来。我要问尔。甚么处是圣箭折处。
　　示众举。明招向火次。僧忽问。目前无法。意在目前。不是目前法。非耳目之所到。未审此四句。那句是宾。那句是主。明招拨开火云。尔向这里与我拈出一茎眉毛看。僧云。非但某甲。尽大地人丧身失命。招云。何故自把髻投衙。师云。这僧有头无尾。明招有尾无头。若人道得头尾圆全句。云门与尔拄杖子。
　　示众举。南泉坐次。一僧问讯叉手而立。泉云。太俗生。僧合掌。泉云。太僧生。僧无语。师云。合掌太僧生。叉手又俗气。总不恁么时。尊体无顿处。无顿处有巴鼻。唵苏噜苏噜悉唎悉唎。喝一喝云。是甚么。近来王令稍严。不许搀行夺市。
　　示众。三十年来弄马骑。今朝却被驴儿颠。就地拾得丽水金。拈起却是新罗铁。报诸人别不别。夜来雪压云门。冻得乌龟成鳖。
　　除夜示众。今夜唤明朝作来年。明朝唤今夜作去岁。既称来年今夜合来。既号去岁明朝合去。来年今夜不见来。去岁明朝定不去。既不来又不去。业识茫茫无本据。大圆镜里绝纤尘。个中岂著闲家具。是则是别又别。烁迦晃破秋天月。庞公不昧本来身。大似飞龙成跛鳖。尔诸人瞥不瞥灵利汉。须看时节。五九尽处又逢春。衲僧脑后三斤铁。喝一喝。
　　示众。夜来兔子赶大虫。天明走入无何有。月下珊瑚长数枝。万象森罗齐稽首。蓦拈拄杖云。拄杖子不唧[口*留]。渠侬却善分妍丑。李公烂醉绝倒时。元是张公吃村酒。报诸人急回首。切忌痴狂外边走。
　　示众。举麻谷持锡到章敬。绕禅床三匝振锡一下。卓然而立。师云。纯钢打就生铁铸成。敬云。是是。师云。锦上铺华三五重。谷又持锡到南泉。绕禅床三匝振锡一下。卓然而立。师云。已纳败阙了也。泉云。不是不是。师云。枷上更著杻。谷云。章敬道是。和尚为甚么道不是。师云。愁人莫向愁人说。泉云。章敬则是是。汝不是。此是风力所转。终成败坏。师云。试把火照看南泉面皮厚多少。复召大众云。云门恁么批判。且道。肯他不肯他。
　　示众。举南岳和尚遣僧问马祖云。作么生。祖云。自从胡乱后三十年。不曾少盐酱。师云。云门即不然。夜梦不祥书门大吉。
　　示众。俊鹞不打篱边兔。猛虎终不食伏肉。毛头星现北斗前。把断天关并地轴。
　　示众。举僧问云峰。如何是心地法门。峰云。不从人得。僧云。不从人得时如何。峰云。此去衡阳不远。师云。云门即不然。如何是心地法门。不从人得。不从人得时如何。看脚下。

　　大慧普觉禅师住江西云门庵语录卷第七



　　大慧普觉禅师住福州洋屿庵语录卷第八

　　　　径山能仁禅院住持嗣法慧日禅师臣蕴闻　上进
　　入庵示众。恁么恁么。理随事变。不恁么不恁么。事得理融。恁么中不恁么。宽廓非外。不恁么中却恁么。寂寥非内。寂寥非内也。观法界于一尘之中。宽廓非外也。见一尘遍法界之内。无始无终无前无后。无古无今一时清净。便恁么去。止宿草庵且在门外。何故。犹是教乘极则。未是衲僧本分事。直须恁么中不恁么。不恁么中却恁么。直下便捏到这里直得三世诸佛诸代祖师天下老和尚无摸[打-丁+索]处。更说甚么内。说甚么外。说甚么理。说甚么事。说甚么法界。说甚么一尘。以拂子击禅床一下云。若向这里证得去。在内不寂在外不常。在无不减在有不增。不住两头不居中位。干峰举一不得举二。放过一著落在第二。睦州盏子落地楪子成七片。有甚么过。良久喝一喝云。任大也须从地起。更高争奈有天何。复举。僧问岩头。三界竞起时如何。头云。坐却著。僧云。未审师意如何。头云。移取庐山来。即向汝道。师云。岩头古佛向万仞崖头垂手。镬汤炉炭里横身。盖为慈悲之故有落草之谈。今日若有人问云门。三界竞起时如何。只向他道。快便难逢。未审师意如何。移取云门山来。即向汝道。
　　创庵林司法为考大祥请示众。福城东有大长者。居福城东海屿上。于不思议尘劫中。承事供养无数佛。善哉长者世希有。如优昙华时一现。发启广大真实心。创无佛处阿兰若。若昔智人建梵刹。折草插地即成就。此心坚固等须弥。或赞或毁不摇动。魔王军众数甚多。睹兹殊胜自摧伏。长者视身如浮云。变灭须臾不长久。当生佛国时节来。撒手便行不回顾。有子遵义起其家。志愿身心俱及第。仁者则寿语不诬。当知今亦未尝死。我来居是阿兰若。不见长者生遗恨。故说此偈聊发扬。同住如来寂灭海。
　　示众。以字不成八字。非烁迦罗眼不能窥。一毛头上重拈出。忿怒那吒失却威。
　　示众。一句中具三玄门。一玄门有三要路。临济小厮儿。只具一只眼。四方八面来。只打中间底。卒风暴雨时。向古廓里亸得过。兴化老冻脓。全未梦见在。至道无难唯嫌拣择。是时人窠窟。赵州古佛。直得五年分疏不下。灼然鹅王择乳。素非鸭类。有佛处不得住。无佛处急走过。三千里外逢人不得错举。揭却脑盖换却眼睛。汝等诸人。不用钻龟打瓦。百丈被马祖一喝。直得三日耳聋。作么生图度。切忌停囚长智。恁么也不得。不恁么也不得。恁么不恁么总不得。含元殿里休问长安。莫认驴鞍桥。作阿爷下颔。既然如是。向这里说。高高峰顶立。深深海底行。得么。香象渡河截流而过得么。如金翅擘海直取龙吞得么。既不许恁么。如今不免且作死马医。蓦拈拄杖卓一下云。太阳溢目。万里不挂片云。超佛越祖之谈。已为扫来填沟塞壑了也。且道。清平木杓笊篱井索钱贯。雪峰辊毬禾山打鼓。毕竟向衲僧分上。成得个甚么边事。还委悉么。莫待是非来入耳。从前知己反为仇。复卓一下喝一喝。
　　善友请示众。心空及第无阶级。直下忘怀罪性空。一念廓然三际断。千差万别尽圆通。
　　示众。针锋头上透天关。著意忘怀两不堪。直下早逾千万劫。即今成佛未同参。所以雪峰道。望州亭与汝相见了也。乌石岭与汝相见了也。僧堂前与汝相见了也。若是灵利汉。聊闻举著。剔起便行。更不周由者也。还委悉么。出头天外看。谁是我般人。
　　陈氏为考妣忏塔请示众。普贤身相无有二。八万四千毛孔刹。一一毛孔一如来。一一如来一塔庙。舍利坚固金刚身。虚空可坏此不朽。女子陈氏报劬劳。一一塔庙一瞻礼。满足八万四千拜。尽诸毛孔无有遗。所获功德不可量。正与普贤行愿等。用严慈父及慈母。遍及法界诸有情永离苦海证菩提。悉得心空超彼岸。
　　福州洋屿庵语录(终)
　　泉州小豁云门庵语录。
　　入庵示众。举波斯匿王问世尊。胜义谛中还有世俗谛否。若言其有。智不应一。若言其无。智不应二。一二之义。其义云何。世尊答曰。汝于过去龙光佛所。曾问此义。我今无说。汝亦无闻。无说无闻。是名一义二义。师云。大小释迦老子。被个俗汉等闲拽转鼻孔。直得分疏不下。今日或有人问云门。胜义谛中还有世俗谛否。若言其有。智不应一。若言其无。智不应二。一二之义。其义云何。且作么生支遣。良久云。插一枝草建梵刹。破妄想尘出经卷。饶益广大诸有情。成就无边希有事。蓦拈拄杖卓一下云。梵刹已建。妄想尘已破。大经卷已出。顿渐偏圆权实半满。一一分明。种种法门种种方便。种种智慧种种因果。种种殊胜种种行愿种种庄严。只在檀越给事一毛端上以妙明心印一印印定。还信得及么。若信得及。即今成佛不假修治。非但檀越给事如是。乃至过现未来微尘诸佛诸代祖师。古往今来一切知识天下老和尚舌头。亦以此印印定。无异无同。一一妙明。一一具足。修如是行。成如是事。满如是愿。获如是福。无古无今。无终无始。无成无坏。无悟无迷。如是了达。如是证入。如是究竟。亦只在檀越给事一毛端上。不异善财入弥勒楼阁。尘沙法门一时顿证。无量功德遍处庄严。如帝网交光互相融通。互相摄入互为主伴。一一周匝一一无偏。普令无数善心不善心众生。睹诸殊胜皆发。无上正等菩提之心生希有想。非但檀越给事如是。云门今日亦如是。非但云门与给事如是。现前僧俗大众一一平等一一无差一一如是。正当恁么时。且道。是胜义谛耶。是世俗谛耶。是有耶是无耶。是一义耶是二义耶。是说耶是无说耶。是智耶是无智耶。是闻耶是无闻耶。试断看。若断得出。檀越给事。建大宝坊。作大佛事。功不唐捐若断不出。云门为蛇画足去也。掷下拄杖拍禅床云。透过铁围山。北斗面南看。
　　浴佛示众。末后一句子。声前露裸裸。盖天盖地盖声盖色。黄面老子得个一著子。便道。未离兜率已降王宫。未出母胎度人已毕。及至初生。则震动一切世界网。便一手指天一手指地。作大师子吼道。天上天下惟我独尊。为一大事因缘故。开佛知见示佛知见。悟佛知见入佛知见。殊不知。数千年后被个跛脚阿师要一棒打杀与狗子吃。贵图天下太平。且道。释迦老子过在甚么处。莫是指天指地开大口么。莫是不合鼓弄人家男女么。莫是开佛知见示佛知见悟佛知见入佛知见么。若恁么商量。不唯谤他释迦老子。亦乃辜负云门大师。到这里若知云门落处。即知自己落处。且道。落在甚么处。良久云。万古碧潭空界月。再三捞捷始应知。复举。僧问五祖。如何是佛。祖云。露胸跣足。如何是法。云大赦不放。如何是僧。云钓渔船上谢三郎。师云。此三转语。一转具三玄三要。四料拣四宾主。洞山五位云门三句。百千法门无量妙义。若人拣得。许尔具一只眼。
　　结夏示众。今日是众僧结制之辰。云门庵比丘宗杲。与赤肉团上无位真人现前清净大众。以法界为伽蓝。同诸菩萨九十日内安居其中。跳金刚圈吞栗棘蓬。作梦中佛事。降镜里魔军。三业清净六根明洁。身四威仪无诸过患。悬契如来一百四十大愿。绍三宝种永不断绝。苟能如是修证。如是安居。是大丈夫汉。是真出家儿。不须谨守蜡人如鹅护雪。其或未然。赵州东壁挂葫芦。莫道不疑好。拍禅床下座。
　　示众。云门昨日昼寝。梦乘一叶轻舟。泛东大洋海。骑新修佛殿。入蝼蚁穴中。迤逦行到十字街头万人丛里。见一队强项衲僧。口里谈玄演妙。举古明今。说灵云见桃华悟道。香严闻击竹明心。雪峰连年辊毬。禾山长时打鼓。事存函盖合。理应箭锋拄。方作此梦。忽然被人惊觉。元来却是喜通聚三上座鞋履作声。云门虽然眼开。犹在梦中未惺。三上座近前作礼曰。请和尚来日为众说禅。云门梦里应渠曰诺。今日击动法鼓。大众上来。且道。说个甚么即得。昨日梦说禅。如今禅说梦。梦时梦如今说底。说时说昨日梦底。昨日合眼梦。如今开眼梦。诸人总在梦中听。云门复说梦中梦。良久云。驴唇先生开口笑。阿修罗王打勃跳。海神失却夜明珠。擘破弥卢穿七窍。三人上座请谈禅。平地无风浪拍天。禅禅不用思量卜度。非干文字语言。仰之弥高。钻之弥坚。岩头刬之则曰。是句非句。临济用之则曰。三要三玄。禅禅吞却栗棘蓬。透出金刚圈。休论赵州老汉庭前柏树子。莫问首山新妇骑驴阿家牵。但请一时放下著。当人本体自周圆。召大众云。且作么生说个周圆底道理。梦里明明有六趣。觉后空空无大千。喝一喝。
　　解夏示众。衲僧相见莫疑猜。布袋结头今日开。露柱著衫南岳去。灯笼脱帽上天台。蓦拈拄杖云。只有云门木上座。终年无去亦无来。有时独靠古屏畔。觑破门前下马台。掷下拄杖下座。
　　示众。举一不得举二。放过一著落在第二。遇贵则贱。遇贱则贵。筑著磕著。没处回避。南岳天台去路通。君向西兮我向东。风从虎兮云从龙。喝一喝云。拈起簸箕别处舂。熨斗煎茶铫不同。
　　示众。举僧问云门。如何是道。门云。透出一字。师云。透出一字却不相似。急转头来张三李四。下座。
　　示众。举教中道。生灭灭已寂灭现前。师云。真生无可生。真灭无可灭。寂灭忽现前。虾蟆吞却月。
　　示众。举僧问赵州。百骸俱溃散。一物镇长灵时如何。州云。今朝又风起。师云。今朝又风起。闹处莫插觜。触著阎罗王。带累阴司鬼。
　　示众。举法眼问觉铁觜。近离甚处。觉云。赵州。眼云。承闻赵州有柏树子话是否。觉云无。眼云。往来皆谓。僧问。如何是祖师西来意。州云。庭前柏树子。上座何得道无。觉云。先师实无此语。和尚莫谤先师好。师去。若道有此语。蹉过觉铁觜。若道无此语。又蹉过法眼。若道两边都不涉。又蹉过赵州。直饶总不恁么。别有透脱一路。入地狱如箭射。毕竟如何。举起拂子云。还见古人么。喝一喝。
　　示众。举青原思和尚问六祖。当何所务即不落阶级。祖云。汝曾作甚么来。思云。圣谛亦不为。祖云。落何阶级。思云。圣谛尚不为。何阶级之有。祖深器之。师云。莫将闲话为闲话。往往事从闲话生。
　　示众。举庞居士问灵照女。明明百草头。明明祖师意。作么生会。照云。这老汉头白齿黄。作这个见解。居士云。尔作么生。照云。明明百草头。明明祖师意。师云。庞居士先行不到。灵照女末后太过。直饶齐行齐到。若到云门。一坑埋却。且道。过在甚么处。明明百草头。明明祖师意。
　　示众。举云门云百草头上道将一句来。众无语。自代云俱。圜悟老师云札。师云普。复云。俱札普日轮午。李将军射石虎。虽然透过那边。枉发千钧之弩。
　　示众。举僧问赵州。四山相逼时如何。州云。无路是赵州。师云。无路是赵州。老将足机筹。关南并塞北。当下一时收。
  </div>
  <div class="pagination">
   <a href="大慧普觉禅师语录_page3.html">
    上一页
   </a>
   <a href="大慧普觉禅师语录.html">
    1
   </a>
   <a href="大慧普觉禅师语录_page2.html">
    2
   </a>
   <a href="大慧普觉禅师语录_page3.html">
    3
   </a>
   <span class="current-page">
    4
   </span>
   <a href="大慧普觉禅师语录_page5.html">
    5
   </a>
   <a href="大慧普觉禅师语录_page6.html">
    6
   </a>
   <a href="大慧普觉禅师语录_page7.html">
    7
   </a>
   <a href="大慧普觉禅师语录_page8.html">
    8
   </a>
   <a href="大慧普觉禅师语录_page9.html">
    9
   </a>
   <span>
    ...
   </span>
   <a href="大慧普觉禅师语录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
