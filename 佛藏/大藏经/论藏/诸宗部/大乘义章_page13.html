<!DOCTYPE html>
<html>
 <head>
  <meta charset="utf-8"/>
  <title>
   大乘义章 - 第 13 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘义章 - 第 13 页/共 22 页
  </h1>
  <div class="content">
   菩萨四无畏义

　　菩萨无畏如大智论说。化心不怯名为无畏。无畏不同。一门说四。四名是何。一总持不忘说法无畏。二尽知法药。及知众生根欲性心说法无畏。三善能问答说法无畏。四能断物疑说法无畏。言总持者。略有二种。一者闻持能持教法。二者义持能持众义。以此二种不妄名义。故无所畏。言知法药及根性者。药有二种。一世间法。二出世法。世法有三。一欲界法。二色界法。三无色界法。出世亦三。一声闻乘法。二缘觉乘法。三大乘法。所知根性准法可知。于此具了故无所畏。能问答者。一切异见皆能摧破。一切正法悉能咨请。名为能问。无量众生一时问难。一一众生为无量问。菩萨一时悉能酬对名为能答。以有此能故得无畏。能断疑者。善解说义巧开物心名能断疑。以有此能故得无畏。四中初一依陀罗尼说法无畏。后三依智说法无畏。菩萨无畏辨之略尔。

　　四摄义五门分别(释名一　辨体二　约对六度共相收摄三　就位分别四　次第五)

　　第一释名。言四摄者。化他行也。化行不同。一门说四。四名是何。一布施摄。二爱语摄。三利行摄。四同利摄。言布施者。以己财事分布与他名之为布。辍己惠人目之为施。因其布施缘物从道名布施摄。问曰。此与檀度何别。释言。体一随心分异。异相如何。直尔与财说为檀度。因施授道名布施摄。此地持中名随摄方便。彼说爱语以为正摄。布施顺彼故名随摄。爱语摄者。美辞可玩令他爱乐名为爱语。因其爱言缘物从道名爱语摄。此地持中名摄方便。以此爱语正授善法名摄方便。利行摄者。经中亦名利益摄也。劝物起修名为利行。以道润彼故云利益。因利缘物名利行摄。此地持中名度方便。劝修可行度离生死故名为度。同利摄者。名字不定。或名同事。或云同行。或称同利。通释是一。于中别分同事最下。菩萨为化先同众生苦乐等事名为同事。同行为次。菩萨为化亦与众生同修诸善名为同行。同利最上。化物成德来同菩萨名为同利。因同缘物名同利摄。此地持中名随顺方便。巧随众生闻修所行故名随顺。名义如是(此一门竟)。
　　次辨体相。此四穷本莫不皆用巧慧为体。随别论之非无差参相。如何。布施摄中差别有四。一者财施。二者法施。三无畏施。四报恩施。菩萨思愿与无贪俱起身口业。舍所施物济慧贫乏名为财施。以法授与名为法施。济拔厄难名无畏施。菩萨先曾受他恩慧。今还以其财法无畏酬报彼恩名报恩施。用此四种为布施摄。爱语摄中论其语体离口四过。与众生语是爱语体。故地持云。可喜语真实语如法语义饶益语与众生语是爱语性。言可喜者。不恶口也。言真实者。不妄语也。言如法者。不倚语也。义饶益者。不两舌也。以此对人说法授益名与众生语。若就所说要唯二种。如地持说。一随世间语。所谓慰问咒愿赞叹。二正说法语。谓说一切德相应法。以此二种为爱语体。问曰。爱语所说之法与布施中法施何别。释言。相同随心分异。为令众生受法从道说为法施。为使众生乐其法言而受化者判为爱语。利行摄中就行有二。一离恶摄。二集善摄。随人有四。如地持说。一无德善人方便随顺。二有德善人称扬赞叹。三易调恶人呵责折伏令其改悔。四难调恶人神力降伏令其舍恶。此四人中对前二人集善摄取。对后二人离恶摄取。用此诸行为利行体。问曰。爱语说法授人利行亦尔。有何差别。释言。直尔说法授与是爱语摄。依所说法劝之起修名利行摄。同利摄中道义别分同事有二。一苦事同。二乐事同。此二具广如地持论。同行有二。一集善行同。二离恶行同。同利有二一自分德同。二胜进行同。故地持言。此义此善若等若胜。授与众生悉与己同是名同利。用此诸行为同利体。问曰。利行劝人起行。同行之中亦劝起行。有何差别。释言。直尔劝他起修名利行摄。自作劝他名为同行。体相如是(此二门竟)。
　　次对六度共相收摄。经论不同。地持论中就初檀度说布施摄。就中四种说同利摄。以己所行劝他修故。般若之中具足四摄。以慧方便起诸行故。依阿差未经布施摄中具一切诸度无极。以布施中具有财法无畏施故。财施摄檀。无畏施中摄戒摄忍。以此不害不恼他故。法施摄余精进禅慧。布施摄中具此三义。故摄诸度。爱语摄中摄戒摄忍。良以爱语离口四过戒分所收。故摄戒度。以爱语故不毁不骂。故摄忍度。利行摄中摄精进度。以彼利行勤化众生故摄精进。同利摄中摄禅摄慧。所成定慧与人同故。又更别分布施摄檀。如地持说。余三如向阿差末经说(此三门竟)。
　　次就位论。理实四摄遍通诸位。随义且分非无差异。异相如何。经经不同。如地经中。菩萨初地布施爱语二摄增上。第二地中爱语增上。第三地中利行增上。第四地中同利增上。五地已上四摄齐等。何故初地布施爱语二摄增上。释言。初地檀行利他。彼能财施故施增上。彼修法施故爱语增上。何故二地爱语增上。彼地持戒离口四过。是爱语摄故。二地中爱语增上。何故三地利行增上。彼于众生修习十种救度之行。故三地中利行增上。何故四地同利增上。彼四地中不舍众生修行道品。故四地中同利增上。依阿差末经布施在放初地之中。爱语在于二地已上。利行在于八地已去。同利在于第十地中。故彼经言。布施摄者。名初发心。爱语摄者名已修行。利行摄者名不退转。同利摄者名一生补处。初地之中菩提心起名初发心。彼地檀胜故。布施摄在彼地中。二地已上所起修道名已修行。初修持戒离口四过说为爱语。故爱语摄在彼地中。八地已上法流水中趣佛无间名不退转。第八地中净土化生。第九地中辨才益物说为利行。故利行摄在彼地中。第十地中去财不遥名一生补处。彼地所得上同如来名为同利。又十地中与一切生同善根藏亦名同利。故同利摄在彼地中。位别如是(此四门竟)。
　　次明因起次第之义。德实同时。随人别化亦无次第。今且约就修入起用化益一人以论次第。于中略以三门分别。一修入次第。施除外悭。其行易为故先行施。爱语摄者离口四过。戒分所摄行故。次难作故布施后明修爱语。利行摄者。是集善行离恶易成集善难就。故爱语后明修利行。因前利行成就功德与他上地诸菩萨同。故利行后明其同利。故地持云。有菩萨同利。如是同利不示他。己所成德与他上地诸菩萨同。名有同利。不须显示己德化彼名不示他。二起用次第。先明同事。菩萨尊高众生卑下。彼我殊淳无由摄化。菩萨为化迀德从彼现与彼同。名为同事。故先明之。故地持言。有菩萨不同利示同利。菩萨实德不与彼同名不同利。现化同彼名示同利。于此门中先后不定。何故如是。所化之人有贫有恶。若对贫人先行布施济其贫苦。次行爱语授之以法。后明利行劝物起修。若对恶人先行爱语化令舍恶。次行布施随顺资养。后以利行劝令起修。地持论中多从后义以论次第。三摄益次第。此就一人以论摄受益。其中次第与初门同。先以布施摄取其身。次以爱语摄取其心令生信解。次以利行化之起行。因其利行化彼成德与菩萨同。故次第四明其同利。故地持言。有菩萨同利示同利。菩萨为他先与彼人同修所行名有同利。彼所化者。同修成德示同菩萨名示同利。四摄之义辨之粗尔。

　　大乘义章卷第十一



　　大乘义章卷第十二

　　　　远法师撰
　　净法聚因法中。此卷有三十一门(五愿义　五戒义　五品十善义　五停心义　五圣支定义　五圣智三昧义　五智义　五忍义　五种菩提义　五种方便义　五种善法义　五行义　五生义　五无量义　五德举罪义　五种教诫义　六波罗蜜义　六念义　六种决定义　六妙行义　六种善法义　六和敬义　六修定义　六三昧义　六摄义　七善律仪义　七净义　七财义　七种大乘义　七地义　七戒齐义)。

　　五愿义

　　五愿之义出地持论。求义名愿。愿别不同。一门说五。五名是何。一发心愿。二者生愿。三境界愿。四平等愿。五者大愿。五中初一是自利愿后四利他。发心愿者。菩萨自为发菩提心求大菩提名发心愿。后利他中言生愿者。求利他身。为众生故愿未来世随善趣生以道益物。名为生愿。问曰。何故不愿恶趣。释言。愿心有其二种。一为拔苦愿生恶道。二为授善愿生善趣。善趣众生堪受道故。境界愿者。求利他智。愿未来世成就五种无量之智。正知五种无量境界名境界愿。五无量者。一众生境无量。二世界无量。三法界无量。四调伏界无量。五调伏界方便界无量。此义如后五无量中具广分别。平等愿者。求利他行。愿未来世一切菩萨四摄之行平等成就名平等愿。言大愿者。正求利他。愿未来世于众生以四摄法平等饶益。名为大愿。故论释言。大愿者即平等愿。用前等行广利人故。五愿如是。

　　五戒义五门分别(列名解释科简废立一　遮性分别二　得有分别具三　就时分别四　约就人趣形报分别五)

　　言五戒者。所谓不杀不盗不邪淫不妄不饮酒是其五戒也。此五能防故名为戒。前三防身。次一防口。后之一种通防身口。护前四故。问曰。身中打缚等事并是不善。何不说离。释言。打缚是杀眷属。但言离杀则已具摄。故不别论。又此过轻世人难持。故不说离。问曰。离杀离盗之中不言离邪。离淫之中偏言离邪邪。释言。杀盗唯邪无正。有皆须离。是故不须以邪别之。淫则不尔。有正有邪。自妻为正。侵他为邪。为简正淫故说不邪。问曰。何故余戒法中有淫皆离。五戒之中偏离邪淫。释言。五戒被在家者。在家之人自妻难断故偏离邪。又成实言。若淫自妻不堕地狱。是故简之偏言离邪。问曰。八戒亦被在家。以何义故有淫皆离。不说离邪。释言。八戒是在家人持出家法。故似出家者有淫皆离。又复八戒时短易持有淫皆离。五戒尽形时久难持。故偏离邪。以难持故。乃至在家初果圣人亦不能离。问曰。口过乃有四种。以何义故偏离妄语不离余三。龙树释言。妄语重故偏说离之。又复妄语故作心起。余则不定。或有故作。或不故作。又复妄语摄余口过。两舌等罪不应法故皆名妄语。若说离妄余者皆随故不别论。又两舌等在家难持故不说离。故杂心言。出家之人尚不能离。况在家者。问曰。饮酒不恼众生。何故须离。论言。饮酒是放逸门多生罪过。是故须离。问曰。一切歌舞等事何不说离。以过微故又。在家者难常持故。所以不说(此一门竟)。
　　次辨遮性。五中前四远离性罪。后之一戒防禁遮恶。前离性罪是其戒体。后离遮恶是助戒法。又前戒体是其所护。后一助法是其能护。所护如果。能护之者如似园墙论说如是(此二门竟)。
　　次辨得戒。有分有具。有人说言。五戒之法具受乃得。有人宣说。不具亦得。若依毗昙具受乃得。分受不得。门曰。若言具受得者是义不然。如经中说。优婆塞义差别有五。一者一分。二者小分。三者多分。四者具足。五者断淫。若具受得云何得有一分等异。毗昙释言。此据持中宣说一分小多分等。不关受事。于五戒中具受得竟。若于一戒名为一分。若持二戒名为小分。若持三四名为多分。若具持者名为具足。若于自妻亦不淫者名为断淫。若依成实分受亦得。量其分齐或受一二乃至具足。故彼论言。随受多小皆得。据极说五。以分得故经中宣说一分多分乃至断淫。大智论中同成实说(此三门竟)。
　　次辨时分。于中有二。一约要期以辨时分。二约法辨时。言约要期辨时分者。要期有三。一者要期尽一日夜。所谓八戒。二者要期尽于一形。所谓五戒出家戒。等三者要期尽未来际。谓菩萨戒。言约法者如毗昙说。有佛法时受戒则得。无时不得。以戒必依佛法受故。若先受得佛法虽灭成就不失。成实法中乃至法灭人十岁时受戒亦得。问曰。尔时既无佛法。依何受得。释言。尔时虽无人授但自要期。结誓断恶亦能得之(此四门竟)。
　　次就人趣形报分别。趣谓五趣。依如毗昙五戒唯在人天中受。不在余趣。成实法中人天鬼畜一切皆得。趣别如是。言就人者。依如毗昙佛弟子等得受此戒。外道不得。成实法中外道亦得。阿含经中宣说。外道得受八戒。当知五戒亦应得受。涅槃经说。供养外道持戒之者得无量报。明亦得受。人别如是。言就形者。依如毗昙男女得受。余皆不得。依如成实律仪品中黄门无根不能男等皆得之。不局男女。五戒之义略辨如是。

　　五品十善义四门分别(一释名　二开合辨相　三约就人位辨其通局　四所治同异)

　　第一释名。五品十善出地经论。顺义名善。顺有三种。一顺益上升名之为善。若从是义下极三有人天善法齐名为善。二顺理名善。谓无漏行。若从是义下极二乘所修善法皆名为善。同顺理故。三体顺名善。谓真识中所成行德。相状如何。法界真性是己自体。体性缘起集成行德。行不异性。还即本体。即如不乖称曰体顺。若从是义唯佛菩萨体证真行是其善也。良以所对恶有三故善分此三。言三恶者。一违损名恶。若从是义唯三涂因及人天中别报苦业是其恶也。翻对此故宣说初善。二违理名恶。取性心中所造诸业皆违法理同名为恶。若从是义上极凡夫有漏善业犹名为恶。翻对此故说第二善。三体违名恶。一切妄心所起诸业违背真体同名为恶。若从是义上至三乘缘照无漏齐名为恶。妄心起故。翻对此故说第三善。名义如是(此一门竟)。
　　次第二门开合不定。总唯一善。简凡异圣。分之为二。圣别大小。通凡说三。小中开分声闻缘觉。二种善异。通余说四。大中离其佛与菩萨。两种善别。通余说五。凡中别分人天善异通余说六。广则无量。今据一门且论五种。开合如是(此二门竟)。
　　次约人位辨其通局。人有五阶。所谓凡夫声闻缘觉菩萨及佛。通局如何。善有二种。一者善法。二者善行。此二何别。别有四种。第一义者。法通理事。行唯在事。第二义者。法通有情及与非情。行唯在有情。第三义者。法通善恶及与无记。行唯是善。第四义者。法通自他行唯局别。法云何通。他人所行得为己法己之所行得为他法。行云何别。己行不得说为他行。他行不得说为己行。有斯差异故分两门。今先就法辨其通局。义别有四。一随人别分。凡夫善法唯就凡说。乃至佛善唯就佛说。无相通理。二简胜异劣。于此门中下不兼上。上得兼下。以是义故凡夫最劣。唯有凡善无余四种。声闻次胜。其有声闻凡夫善法无余三种。缘觉转胜。具有缘觉声闻凡夫三种善法无余二种。菩萨具四。无其佛善。如来具足一切善法。三简大异小。凡夫二乘是其小故下不兼上上得兼下。备如向辨。菩萨及佛是其大故并皆具足一切善法。精粗为异。以并具故。二地菩萨摄五十善为善摄善戒。四就实通论。凡夫二乘菩萨及佛一切皆具五品善法。此就真实如来藏中十善法门以论具矣。凡夫心中即具法界一切善法。今虽未现法实常有。二乘亦然。菩萨小见。至佛圆见。良以法界无增减故一切皆具。法之通局辨之粗尔。次就善行以论通局。于中有三。一随人别分。二简胜异劣。三简大异小。与前法中初三相似。行唯在事不同法。故阙无第四凡圣皆具。通局如是(此三门竟)。
　　次明所治同异之义。五品十善所治之障义有同异。所言同者。莫不皆离十不善业。所治既同。何缘得分五品善别。释言。离之有远有近。故得分为五品善别。凡夫十善离之最近。乃至佛善去之最远。所言异者。凡夫十善正离业道。余之四种离业根本。五住烦恼是业根本。声闻缘觉同治四住。声闻解劣见法粗昧。所治不精。缘觉智胜见理深明。所断精尽。菩萨及佛同灭无明。菩萨智浅离之未穷。佛智圆极断之毕竟。有此差别故分五品。五品十善辨之略尔。

　　五停心义四门分别(一释名辨相　二治患不同　三三善分别　四就地分别)

　　就初门中先释其名。后辨其相。名字是何。一不净观。二慈悲观。三因缘观。四界分别观。五安那般那观。此五经中名五度门。亦曰停心。言度门者。度是出离至到之义。修此五观能出贪等五种烦恼到涅槃处。故名为度。又断烦恼度离生死亦名为度。通人趣入。因之为门。言停心者。停是息止安住之义。息离贪等制意住于不净等法。故曰停心。名字如是。相状云何。不净观中略有二种。一厌他身观他不净。二厌自身观自不净。观他身中有其九相。一者死相。二者胀相。三青瘀相。四脓烂相。五者坏相。六者血涂相。七虫敢相。八骨锁相。九离坏相。大智论中加一烧相少一死相。此义如后九相章中具广分别。观自身中有五不净。如大智论说。一种子不净。是身过去结业为种。现以父母精血为种。二住处不净。在母胎中生藏之下熟藏之上两界之间安置己体。三自相不净。是身具有九孔常流。眼出眵泪。耳出结[月*寧]。鼻中出洟。口出延吐。大小便道流出屎尿。四自体不净。是身具有三十六物所共合成。如大智论说。一发。二毛。三爪。四齿。五皮。六肉。七骨。八髓。九筋。十脉。十一牌。十二肾。十三心。十四肝。十五肺。十六大肠。十七小肠。十八胃。十九胞。二十屎。二十一尿。二十二垢。二十三汗。二十四泪。二十五结[月*寧]。二十六洟。二十七唾。二十八脓。二十九血。三十黄阴。三十一白阴。三十二肪。三十三[月*(冉-土+二)]。三十四脑。三十五膜。三十六精。于此门中要唯二种。一皮等观。二除去皮肉为白骨观。骨观有三。如毗昙说。一者始业观察自身。从头至足除去皮肉作其骨相。二已习行观彼骨锁。以渐宽广周满大地。又观彼骨展转相对大风飘搏变为雪聚。修此骨相极令纯熟不作心想任运现前。三思惟已度于彼骨锁。以渐略之还至自身。于其所缘清净寂静唯观一色。此是第四自体不净。五终竟不净。此身死已埋则成土。虫啖成粪。火烧成灰。究竟推求无一净相。名终竟不净。慈悲观者。普缘众生作其与乐拔苦之想名慈悲观。于中广有七品修习。如前四无量章中具广分别。因缘观者。于彼生死十二因缘分别观察。是观不同。略有二种。一顺。二逆。逆顺不同略有两门。一前后分别。从前向后次第观察名为顺观。从后向前次第推之名为逆观。二空有分别。有观名顺。顺法相故空观名逆。逆诸法故。五度门中因缘观者。就初门说。界分别者。依如毗昙为六界观名界分别。言六界者。一地。二水。三火。四风。五空。六识。如论中释。地为水界润故不相离。水为地界持不流散。火成熟故不淤坏。风动飘故得增长。以空界故食等出入。识界合故有所造作。此六差别无我人故。若依涅槃经观十八界名界分别。十八界义如上广释。于此分别知无我人。数息观者。观自气息系心数之无令妄失名数息观。于中分别略有四种。一者增数。以一为二。二者减数。以二为一。三者乱数。出作入想入作出想。四者等数。以一为一。心散乱者。为前三数。心不乱者。为后一数。数之至几极不过十。于彼十中不满心忘还从一起。若心不乱至十便回。何故唯十不增不减。论自释言。畏心散故不得过十。惧心聚故不得减十。出入息中数何为十。是义不定。内气增者偏数出息。内气小者偏数入息。气息调者入出俱数。如杂心说。入五出五合为十也。出入息中先数何者。如论中说。先数入息后数出息。良以生时入息在前故先数入。命终之时出息在后故后数出。相状粗尔(此一门竟)。
　　次明五度治患不同。如经中说。多贪众生教观不净。贪有五种。对治各异。何者五贪。一者色贪。男女相爱。以不净观而为对治。二亲戚贪。亦名淫贪。眷属相怜名亲戚贪。亲情相爱寻续不断名为淫贪。如多日雨名为淫雨。多日之风名曰淫风。此亦如是。不同世人奸逸名淫。此之淫贪舍无量心而为对治。故杂心云。舍无量心对治淫贪。三者财贪。吝惜身财。檀度为治。四名闻贪。求善称誉。身空为治。五善法贪。爱著善法。法空为治。今此偏说色贪对治为初度门。以此过重受生根本故偏说之。色贪有二。一爱自身。观五不净而为对治。二爱他身。九相为治。爱他身中有四种欲。一威仪欲。二形色欲。三处所欲。四细触欲。威仪欲者。死相为治。第二形色青淤脓烂血涂为治。处所欲者胀坏虫食分散为治。细触欲者骨锁为治。问曰。九相能治贪欲。与彼十相对治何别。释言。九相但能遮伏。十相能灭。九相能伏如似缚贼。十相能灭如似杀。贼差别如是。十相之义后当别论。多嗔众生教慈悲观。慈悲二心治有通别。通则俱治一切嗔恚。则则各异。如涅槃中六门别之。第一义者。嗔有二种。一能夺命。二能鞭靻。断命之嗔粗而易舍。修慈悲能治。鞭靻之忿轻而难离。修悲方治。第二义者嗔有二种。一嗔众生。二嗔非众生。嗔众生者。应生所起性容轻薄。易除易遣。修慈能治。嗔非众生者。不应生处起性必深厚。难离难舍。修悲方离。嗔非生者。于众生处灼然亦嗔。故曰深厚。第三义者。嗔有二种。一有因缘。二无因缘。有缘生嗔应生处起性容浮薄。易除易舍。修慈能治。无缘生者性必深厚。难除难断。修悲方治。无缘生者有缘亦嗔。故曰深厚。第四义者。嗔有二种。一缘过去久因缘生。二缘现在近因缘生。缘于过去久缘生者。去境玄远嗔容轻薄。易除易舍。修慈能治。缘现生者。近境逼心忿恼必深。难裁难忍。修悲方治。第五义者。嗔有二种。一嗔圣人。二嗔凡夫。憎圣人者。可敬处起。易除易舍。修慈能治。嗔凡夫者。可憎处起。难忍难舍。修悲方治。第六义者。嗔有三品。上中及下。上嗔易息。修慈能治。中嗔次难。修悲方治。下嗔难断。修慧方离。慈悲不治。愚痴多者教观因缘。痴有四种。一迷世事。五明为治。二迷世俗因果之法。十二缘观而为对治。三迷二谛有无之理。以二谛观而为对治。四迷真实如来藏性。实证为治。今说第二为因缘观。问曰。经说。声闻钝根教观四谛。缘觉利根教观因缘。今云何言愚痴众生教观因缘。龙树释言。此愚痴者不如牛羊全无所知。盖乃外道邪见。利根迷正因果。故说为痴。以利根故能观因缘。然因缘中治患非一。今据一门且言治痴。著我多者教分别界。依如毗昙六界分别明无我人涅槃经中十八界观明无我人。是身唯有六根六尘及识故。所治之我或一二三乃至六十五种差别。无我章中已广分别。思觉多者教令数息。觉有八种。所谓欲觉．嗔．恼．亲里．国土．不死．族姓．轻侮。此义如前八觉章中具广分别。问曰。有人诸患等分以何为治。成实法中十六特胜能为对治。依如观佛三昧经中观佛三昧能为对治。毗昙法中义亦同此。以佛相好非是三毒境界故尔。问曰。何故诸烦恼中偏说对治贪嗔痴我及与觉观以为度门不说余结。以此凡夫多所起故。又贪嗔痴是三毒根。我为一切诸见根本。觉观妨道故偏治此。以为度门。余不如是。所以不说。又余烦恼皆是观收故唯说五(此二门竟)。
　　次就三善分别五度。言三善者。所谓无贪无嗔无痴三善根也。五度观中。不净观门是无贪性。慈悲观门是无嗔性。余三观门是无痴性。若论眷属即五阴性。定共无作是即色阴。受数为受。想数为想。心王为识。余为行阴(此三门竟)。
　　次就地论。地谓欲界未来中间及八禅地。约此诸地分别五度。初不净观是其欲界未来中间初禅二禅五地所摄。依欲界地闻思慧心作。即欲界摄。依未来等彼慧心作。即彼禅摄。问曰。何故三禅以上不起此观。释言。欲界有二种欲。一者身欲。二者心欲。五识地中有其身欲。意识地中有其心欲。故从欲界至禅中间修不净观对治彼欲。初禅地中亦有二欲。眼耳及身三识地中有其身欲。意识地中有其心欲。故依二禅修不净观对治彼欲。二禅以上单有心欲。无有身欲。故三禅上不修此观。又三禅中乐乐于自乐。四禅以上其心寂静。不乐观此不净之事。故三禅上不为此观。设令修习小故不论。慈悲观者。依如毗昙欲界四禅未来中间七地所摄。成实法中一切地摄。大乘法中粗同毗昙。细同成实。因缘界入二种度门一切地摄。安般念者。五地所摄。所谓欲界未来中间及彼二禅三禅地家方便道摄。虽五地摄多用欲界闻思慧心作。问曰。初禅二禅三禅根本定中以何义故不为此观。释言。数息为求禅定。彼根本定定心已成。是故不为。又问。何故四禅以上不为此观。彼地已离出入息故。五停心义大况粗尔。

　　五圣支定义

　　如成实说。定能生圣。与圣作因名圣支定。圣支不同一门说五。五名是何。一是喜定。二是乐定三是清净心定。四明相定。五观相定。初禅二禅名为喜定。三禅名乐。第四禅中免三灾绝四受灭出入息名清净心定。此三犹是世俗四禅。依此三种发生理解名明名观。始观五阴苦无常等名之为明。破坏五阴观五阴空说以为观。问曰。何故世俗定中唯说四禅以为圣支。生圣强故。又问。此五位在何处。释言。前三位在外凡。后之二种闻思已去。其中辨义进退不定。一义释云。闻思位中习解方便名之为明。修慧位中现见二空说以为观。第二释云。四现忍心同名为明。无相已去齐称为观。以小类大大亦应有。大中前三亦在外凡。明在种性。观在解行。亦可明在种性解行观在地上。五圣支定略辨如是。

　　五圣智三昧义

　　五圣智三昧如成实论五圣智品说。名字是何。一圣清净三昧。二非凡所近智者所赞三昧。三寂灭妙离三昧。四现乐后乐三昧。五者一心出入三昧。圣清净者。行者在于见谛道时所修禅定。时若起烦恼则以智慧除彼烦恼令定清净名圣清净。非凡所近智所赞者。行者能破世俗假名。入无相位所得圣定名非凡近智所赞也。寂灭离者。论自释言。薄诸烦恼令贪等灭名为寂灭。此斯陀含所得之定。妙尽欲界微细烦恼名为妙离。此阿那含所得之定。现乐后乐者。于现在世证烦恼断名为现乐。未来世中得泥洹果名为后乐。此上二界一切烦恼对治定也。一心出入者。论自释言。行者常行无相心故名为一心出入三昧。此一在于无学位中。准小类大。大亦具有解行已。前名圣清净。欢喜地中名非凡近智者所赞。二地已上至第八地名寂灭妙离。九地十地名现乐后乐。佛地名为一心出入。问曰。何故说此五种。成实释言。佛明定中非但系心亦有圣智。是故说之。五圣智三昧相别粗尔。

　　五智义六门分别(一辨相　二定体　三漏无漏分别　四就位分别　五就人分别　六就处分别)

　　言五智者。一法住智。二泥洹智。三无诤智。四者愿智。五边际智。法住泥洹从境为名。相状如何。泛释有六。一就有为无为分别。知苦集道有为之法法相存立名法住智。观察灭谛无为之法名泥洹智。泥洹胡语。与彼涅槃原是一名。传之音异。二望生死增损分别。观集生苦增长生死名法住智。观道趣灭减损生死名泥洹智。又观诸法无常苦空趣向涅槃是亦名为泥洹智矣。故论说言。增长生死名法住智。减损生死名泥洹智。三空有分别。知世谛有名法住智。了真谛空名泥洹智。四望有法增损分别。观察有法从因缘集名法住智。观法无常苦无我等趣入空理名泥洹智。五事理分别。了知真实如来藏中法性常住名法住智。故经宣说。真谛之法以为法界法住。知其事灭无为之法名泥洹智。六直就真谛随义分别。知第一义法性常住名法住智。知一苦灭名泥洹智。此六种中随宗别分。初之两门是毗昙法。中间两门是成实法。后之两门是大乘法。以深摄浅初之两门是毗昙法。前之四门是成实法。六门是俱大乘之法。初二如是。无诤智者。就能为名。得此智时不与物竞名无诤智。此义云何。圣人常恐违众生心令起烦恼。凡所为作类察物情知其心欲。能以巧慧善顺随之名无诤智。言愿智者。从方便为名。圣人修得捷疾智。故于一切法随愿欲知即能知之。名为愿智。边际智者。从境为名。身报穷处名为边际。圣人修得自在智故于此边际修促随心名边际智。问曰。此智所延之报谁为集因。释言。所延之因不异。直以边际住持力故令此身报相续不坏。报不坏故酬因无尽。如似仙药延命不死。以不死故酬因不断。此亦如是。问曰。所延由边际智。边际望彼说集可得。释言。不得。失言集者能生为义。修但能治不能生果。故非是集因。譬如好器盛水不漏。非谓是水即从器生。彼亦如是(此一门竟)。
　　次辨体性。此五皆用慧数为体。于中别分法住泥洹。小乘法中一切智为智体。小乘之人总能知一切法故。大乘法中或一切智或一切种。是义云何。大乘法中知世谛者名一切种。知真谛者名一切智。于彼法住泥洹智中差别非一。为是不定。若就世谛知有为法名为法住。知无为法名为泥洹。是则二种莫不皆用种智为体。问曰。何故二乘知此名一切智。如来知此名一切种。释言。二乘但能总相知一切法。故名一切智。如来于中种别知。故名一切种。故龙树云。声闻缘觉有一切智。诸佛如来有一切种。若就真谛知理常住名法住智。知理寂灭名泥洹智。二种皆用一切智为体。若知世法名法住智。知真谛空名泥洹智。是则法住种智为体。泥洹智者一切智为体。若说了知真谛常住为法住智。了知世谛事灭无为为泥洹智。是则法住一切智为体。泥洹智者种智为体。第三无诤巧智为体。善巧随顺众生心故。第四愿智无碍智为体。知法种捷疾无障碍故。第五边际自在智为体。修促知心得自在故(此二门竟)。
　　次就有漏无漏分别。法住泥洹毗昙法中通漏无漏。等智观者是其有漏。圣智观者是其无漏。成实法中泥洹无漏。法住不定。在见道前说为有漏。在见道上义有两兼。一切圣人名用心起不生漏。故名为无漏。非是现观空断漏行。故名为有漏。大乘法中义别有二。一约境分别。于此二中知世谛者是其有漏。知真谛者是其无漏。二就心分别。心中有三。一等智观。二俱有漏。二者缘照无漏智观亦漏无漏。缘修治障名为无漏。性是妄想分别心法名为有漏。三真智观一向无漏。后之三智毗昙法中一向有漏。等智摄故。成实法中亦漏无漏。无学圣人名用心起不生漏。故名为无漏。非是观空断漏行。故名为有漏。大乘法中义别有二。一约境分别。此三知于世谛法故一向有漏。二约心分别。心有真妄。分相论之妄心所起一向有漏。性是妄想烦恼法故。真心所起一向无漏。体非妄想烦恼法故。随义通论妄心所起亦漏无漏。与成实同。名用心起故名无漏。非是观空断漏行故名为有漏。真心所起亦漏无漏。体出妄想名为无漏。作用随世名为有漏。有漏无漏辨之粗尔(此三门竟)。
　　次就位论。位分有五。一者外凡。二者内凡。三者见道。四者修道。五无学道。小乘法中法住泥洹初位中无。后四位有之。后之三智第五位中有。前四无之。以是增上胜功德故。大乘法中除边际智余之四种初位。中无。后四有之。边际一智位分不定。将小类大。局在地上。学穷处论在第十地。后身菩萨于生死边得自在故。以实通论种性已上皆悉得之。生死之中粗细无量。随在何边际皆自在故(此四门竟)。
　　次就人论。人谓凡夫声闻缘觉菩萨如来。凡夫之人五智皆无。缘觉人中但有法住及泥洹智无余三种。以后三智依教修起。缘觉出世无教可依。是故无之。声闻菩萨如来齐具。声闻之中法住泥洹一切皆有。后之三智增上利根罗汉有之。余者皆无。以此增上胜功德故。以利根者得愿智故。能于三千大千世界神变自在。乃至无色诸众生心亦能知之(此五门竟)。
　　次就处论。处中有三。一者身处。二者心处。三者境处。言身处者。法住泥洹三界身中皆得修起。余之三种声闻人中唯在欲界。三天下人能得修起。除郁单越。依说起故。故论说为三方依矣。菩萨不尔。于一切处皆得修起。言心处者。法住泥洹从欲界心乃至非想皆得修起。问曰。欲界何心修起。依如毗昙欲界地中闻慧思慧二种心起。成实大乘欲界地中三慧心起。彼说欲界有禅定故。后之三智小乘法中依第四禅。胜功德故诸佛菩萨粗同小乘。以实通论一切地心皆得修起。心自在故。言境处者。法住泥洹及与愿智用三界法以为境界。无诤智者。唯欲界中未生恼心以为境界。彼观欲界未生恼心护令不起嗔恚。唯在欲界地中。故论说言。缘于欲界未生恼矣。边际智者。小乘法中唯以欲界身报为境。边际唯在欲界修故。诸佛菩萨以一切处身报为境。一切身中皆自在故。五智如是。

　　五忍义两门分别(一释名义　二就位分别)

　　五忍之义出仁王经。慧心安法名之为忍。忍行不同。一门说五。五名是何。一者伏忍。二信忍。三顺忍。四无生忍。五寂灭忍。言伏忍者。就能为名。始习观解能伏烦恼。故名伏忍。言信忍者。从伴立称。忍体是慧。与信相随故从伴说称为信忍。是义云何。信有两种。一者证信。从前伏后观心转深分证法性。于所证法证信清净。故名信忍。二者玄信以己所得仰类上法。信解不疑故曰信忍。言顺忍者。就能为名。依前信已更修胜慧趣顺无生。以能上顺故名顺忍。无生忍者。从境为名。理寂不起称曰无生。慧安此理名无生忍。亦得名为遣相为目。得此忍时舍离生相。故曰无生。寂灭忍者。从境为名。一切法界常寂不动名为寂灭。慧安此法名寂灭忍。亦得名为当相为目。舍缘分别心体寂灭名寂灭忍。问曰。寂灭无生无我及空平等有何差别。通释是一。是故诸地齐得此义。于中别分非无差异。异相如何。观法虚假遣其定性是无我义。此理最浅。破相入如名空平等。此理次深。证实离相由来不起名为无生。此理转深。法界皆寂名为寂灭。不同无生唯实无相。此理最胜。以不同故诸地之中亦得差异。异如后论。名义如是(此一门竟)。
　　次就位论。第一伏忍通则遍在一切地前。于诸地前始观未断。斯名为伏。别则唯在种性解行。以此世间未入圣位不能永断故偏名伏。问曰。地持宣说。种性二障清净似永不伏。彼文复说。解行菩萨有其种种烦恼上缠。涅槃亦云。地前菩萨具烦恼性名为凡夫。似如具在非伏非永。仁王说伏。似非永非具在。其义云何。释言。烦恼粗细非一。于中粗者种性地时已伏已断。地持据此说为二净。中品之者地前始伏未能永断。仁王据此说为伏忍。微细之者地前菩萨未伏未断。地持所说解行菩萨有其种种烦恼上缠据此为言。涅槃所云具烦恼性义有两兼。若望中品伏而未断亦名为具。若望细品未伏未断亦得名具。若复细论烦恼无量。或有烦恼。十信中伏。种性时断。或有烦恼。种性时伏。解行中断。或有烦恼。解行中伏。初地时断。或有烦恼。初地时伏。二地中断。如是次第乃至佛地。若复细论。从初发心乃至佛地念念之中前伏后断。以有此义圣说沉浮种种不同。今据一义且说地前以为伏耳。是伏有三。谓下中上。下在习种。中在性种。上在解行。第二信忍通亦遍在。如道品中所说之信。别唯在于初二三地。如仁王说。信中下品在于初地。中在二地。上在三地。问曰。论说证信两地。信在地前。故论说言。愿善决定已入初地。非信地摄。今说信忍。何故在于初二三地。释言。信者是其始相世间中说。世与出世相对有二。一地前地上相对分别。地前世间说为信地。地上出世判为证地。二就地上随相以分。初二三地是其世间说为信忍。四地已上是出世故更与异名。名为顺忍无生忍等。问曰。若言信是始相世间说者。四不坏信应在世间。何故就彼出世说乎。释言。不坏是其证信故就出世证处论之。不同玄信。在出世故。或对地前初地出世名不坏净。故地持云。初地菩萨得不坏净生欢喜心。或复对彼三地已还世间之行四地出世名不坏净。故地持云四地菩萨不坏净首。如修多罗。第三顺忍通亦遍在。别唯在于四五六地。如彼仁王及地经说。以此三地破相趣寂顺入无生。故说为顺。顺有三品。下在四地。为道品观。中在五地。为四谛观。上在六地。十法平等及因缘观。无生忍者。通亦遍在。别则不定。如龙树说。初地已上亦得无生。若依仁王及与地经无生在于七八九地。下在七地。始习无生。中在八地。成就无生。上在九地。无生忍满。问曰。前来以何义故不名无生。至此方论。释有四义。一就行以论。前六地中差别修道诸行渐起。初地起愿。二地起戒。三地起定。四地修起道品之慧。五地修起谛相应慧。六地修习缘起之慧。以此诸行分分新生故非无生。七地已上念念顿起。一切佛法无有别行新起之者。故名无生。二据修以解。初至六地功用修道修心未熟。故名为生。第七地中修无功用。八地已上成无功用。修心纯熟故曰无生。三约有无二法以解。前六地中有无二行前后互起不能双修。以互起故名之为生。七地已上寂用双修无有间起。故名无生。四就一相如理以释。初地已上观法虚假破遣定性。名得无我。四地已上破相入如。未能证实自体无相。故非无生。七地已上证实离相知法本寂。由来不起故名无生。寂灭忍者。通亦遍在。别唯在于十地已上。于中唯有上下二品。如仁王说。下在十地。上在如来。故经说言。下忍行中名为菩萨。上忍中行名之为佛。问曰。此忍九地已前何故不得。以彼趣求一相寂灭无分别法。未能了达法界皆寂。故不得此。问曰。何故三持之中地前分多。地上为一。此五忍中地前为一。地上分多。释言。地位开合不定。或有开前合后。如彼三持三决定等。或开后合前。如五忍等。或前后俱开。如五方便及六地等。或前后俱合。如彼证信二种地等。门别各异宁可一类。五忍之义大况粗尔。

　　五种菩提义

　　五菩提义如大品经无生品说。彼经直云五种菩提。不列名字。论有二释。一以声闻缘觉大乘三种菩提及与顺忍无生法忍合说为五。第二直就大乘之中随义分五。五名是何。一发心菩提。二伏心菩提。三明心菩提。四出到菩提。五无上菩提。言发心者。论云。在于无量生死发菩提心求大菩提。因中说果。是故名为发心菩提。言伏心者。论言。菩萨断诸烦恼降伏其心。行诸波罗蜜名伏心菩提。明心菩提者。论言。菩萨观三世法本来总别得法实相毕竟清净。所谓般若波罗蜜相。名明心菩提。言出到者。论言。菩萨于般若中得方便力不著般若。灭一切烦恼得无生忍。出离三界到萨波若名出到菩提。言无上者。论言。道场断烦恼习得阿耨菩提名为无上。问曰。此五位分何处。文无定判。义释有三。一义分别。发心菩提在种性前善趣位中。以此在于无量生死求菩提故。伏心在于种性解行。以此位中伏忍摄故。明心菩提者。在于初地乃至六地。以此诸地得无我智破诸法故。出到在于七地已上乃至十地。以七地上出离情相到无生忍故名出到。又七地上得方便智不著有无。能出三界到菩提。故名为出到。如彼论说。得方便力不著般若。犹七地上十方便慧于空不著。得无生忍犹七地上无生法忍。无上菩提在于佛果。第二义者。发心菩提在于地前。以此发心求出道故。伏心在于初二三地。以此三地修世间行伏烦恼故。明在四地五地六地。以此三地同修慧明顺无生故。后二如上。第三义者。发心菩提还在地前。伏心在于初地已上乃至五地。论言。伏心断诸烦恼行诸波罗蜜。此五地中修施戒忍精进及禅五度行故。明菩提者在第六地。论言。明者谓般若相。般若在于第六地故。后二同前。此五种中前四是因。后一是果。问曰。前四通皆是因。何故论文偏言发心因中说果。释言。望彼无上菩提前四皆是因中说果。随分论之伏心已上分证菩提。是故不名因中说果。初发心者一向未证。是故名为因中说果。云何得知伏心已上分证菩提。释言。有验。如法华论释法华经。所言八生乃至一生得菩提者。谓初地证智。故知地上亦证菩提。又涅槃说。须陀洹人八万劫到。乃至辟支十千劫到。谓到性地阿耨菩提。明种性上亦证菩提。以同证故论家不名因中说果。五种菩提辨之粗尔。

　　五种方便义

　　五种方便如地持说。巧修上顺名为方便。方便不同。一门说五。五名是何。一随护方便。二无罪方便。三思惟方便。四净心方便。五决定方便。五中前二是种性位。次一在于解行位。次一在于初地已上乃至七地。后一在于八九十地。言随护者。种性地中集善行也。行有福智。智慧之行随法防护。福德之行随人防护。谓修福时自护护他。故曰随护。言无罪者。种性位中离过行也。行修离过故曰无罪。言思惟者。论自释言。谓解行地。以解行中思量出道故曰思惟。言净心者。论自释言。谓解行地以解行中思量出道故曰思惟。言净心者。论自释言。从净心地至具行地。此出世间证心清净。故曰净心。言决定者。谓决定地决定行地及毕竟地。决定地者是第八地。决定行者是第九地。毕竟地者是第十地。此三在于法流水中决定趣向无上菩提。故曰决定。五种方便略之云尔。

　　五种善法义

　　五种善法者。谓信戒施多闻智慧。始于三宝得清净心名之为信。依信起行行初离过。故次明戒。既离恶已次修善行。善有福智。福行易为。故次明施。既修福已次宜起智。智由闻法。故次明闻。依闻起慧。故次第五明其智慧。五善如是。

　　五行义三门分别(一释名　二辨体　三就位分别)

　　五行之义出涅槃经。名字是何。一是圣行。二是梵行。三是天行。四是病行。五婴儿行。言圣行者。就人为名。如经中释。诸佛菩萨是其圣人。圣人之行名为圣行。又此亦得当相为名。会正名圣。此行会正故名圣行。问曰。五行皆圣人行。何故独此偏名圣行。释言。诸行名有通别。通则一切皆是圣行。于中别分初一名圣。余者随义更与异名。良以此行正圣人自行之体故偏名圣。言梵行者。当相为名。梵名为净。利他之行能为一切不善对治离过清净。故名为梵。亦可此行从果为名。初禅已上离欲果报。名之为梵。四无量等能生梵果。故名梵行。又复涅槃亦名梵果。此行能得说为梵行。言天行者。当相为名。一切禅定名为天住。天住之行名为天行。亦可此行从果立称。初禅已上净天果报名之为天。禅为彼因名为天行。又禅能得大般涅槃第一义天亦名天行。言病行者。从所治为名。罪业是病。治病之行故名病行。婴儿行者。有二种。一者自利。二者利他。若论自利从喻为名。行离分别如彼婴儿无所辨了名婴儿行。若论利他从所化为名。如经中说。凡夫二乘始行菩萨如似婴儿。化此婴儿名婴儿行。名义如是(此一门竟)。
　　次辨体相。圣行体者。经说有三。一戒。二定。三者智慧。此三如上三学章中具广分别。梵行体者。依经有二。一七善法化他之德。二四无量化他之心。何者七善。如经中说。一者知法。二者知义。三者知时。四者知足。五者知自。六者知众。七知尊卑。七中前五是自利行。后二利他。自利二行具足方堪益物。是以明之。言知法者。知佛所说十二部经。言知义者。知经所说一切法义。言知时者。知起行时。知如是时任修寂静。如是时中任修精进。如是时中任修舍心。如是时中任修施戒。如是一切。言知足者。是节量行。知于饮食汤药众具受求以限。故曰知足。言自知者。于前所修自行功德有成就者如实知之。故曰自知。故经说言。菩萨自知我有如是信戒施等。言知众者。善知刹利婆罗门等种种众别。如应教化。知尊卑者。知彼所化行有优劣。量宜劝道。七善如是。四无量心如上广辨。有人更说。知见觉等以为梵行。案经以求四无量慧。知见觉心及六念等亦是第四舍中所收。不应别分。天行体者。谓八禅定。此义如后八禅章中具广分别。此前三行犹地持中三住所摄。初圣行者。是彼圣住。第二梵行是彼梵住。第三天行是彼天住。前三摄善。后二离过。忏治前法名为病行。不起后过名婴儿行。又化婴儿令不起过亦得名为婴儿行矣。体相如是(此二门竟)。
　　次就位论。此五通则遍在诸地。随相别分修在地前。成在地上。此云何知。如经中说。定行成时住堪忍地。慧行成时住不动地。慈行成时住于极爱一子之地。舍行成时住空平等地。所成皆在初地已上。明知修处在于地前。五行如是。

　　五生义

　　五生之义出地持论。受报随物故名为生。生别不同。一门说五。五名是何。一息苦生。二随类生。三者胜生。四增上生。五者最后生。此五通论皆遍诸地。随相别分前三地前。后二地上。息苦生者。菩萨愿力自在力故受生三界。随所生处能除物恼。名息苦生。所息之苦略有二种。一息现苦。谓三劫时及于余时能息物苦。二息当苦。邪见众生奉事天神。及诸恶行教令远离不受当苦。随类生者。菩萨愿力自在力故与物同生。教令离恶化之住善。名随类生。言胜生者。菩萨自以功德善业于人天中受八胜生。言八报者。如地持说。谓寿具足色具足等。增上生者。初地已上十王等报名增上生。最后生者。菩萨学穷受生刹利波罗门家。得阿耨菩提作一切佛事。名最后生。问曰。此五二种生中为是分段。为是变易。释言。此五在地前者亦是应化。亦是分段。愿力自在力故随物现受。故是应化。随所生处即与有漏结业相应。故是分段。所受是其六道身故非是变易故。在地上者恶道之身唯是应化。恶业尽故非是分段。善道之身亦是应化。应化如前。亦是分段。地上菩萨有漏残气未尽。随所生处与之相应故。是所受亦是六道身。故非是变易。此义如前二生死中具广分别。五生如是。

　　五无量义五门分别(一释名　二辨相　三次第　四约对十尽共相收摄　五对二十无量共相收摄)

　　五无量者。是化他智。名字是何。一众生界无量。二世界无量。三法界无量。四调伏界无量。五调伏方便界无量。善知所化众生差别名众生无量。善知众生住处不同名世界无量。知诸众生心心所起善恶等法用之教化名法界无量。知诸众生根性差别名调伏无量。然此非直知调伏心。亦知不调。以调为主。故偏言耳。知度生法名调伏方便。度生法中行修善巧名为方便。用此授人调令起行名调伏方便。又复令他起行善巧亦名方便。问曰。如彼四无量心名为无量。今此五种亦名无量。无量之言为当在境。为就心说。释言。不偏废心论境。四境五境俱是无量。约境论心。四无量心五无量智皆是无量。名义如是(此一门竟)。
　　次辨其相。如地持说。六十一种众生名众生无量。何者是其六十一种。文无定判。有人释言。调伏界中就人不同有五十五。加以六道为六十一。或可如此。要略如是。若随心别形类不同。地处差异。难以限算。故地持言。随意地身则有无量。十方世界国土不同有无量种。如娑婆等。名世界无量。无善恶无记三性之法。一一分别各有无边。名法界无量。调伏界者如地持说。从一至十有五十五。广亦无边。调伏方便如地持论成就品说。二十七种方便一一各有九品分别。为无量种(此二门竟)。
　　次明五种次第之义。如地持说。菩萨方便为化众生。是故先说众生无量。所化众生住处可得。是故次说第二无量。用何法化。是故次说第三无量。依何心化。是故次说第四无量。化住何法。是故次说第五无量(此三门竟)。
　　次对十尽共相收摄。十尽之义如地经说。一众生界尽。二世界尽。三虚空尽。四法界尽。五佛出世界尽。六涅槃界尽。七如来智界尽。八心缘界尽。九佛境界智入界尽。十世间转法转智转界尽。此十皆悉该摄穷极。故名为尽。众生无量摄众生尽。世界无量摄世界尽虚空界尽。法界无量摄法界尽。调伏无量摄心缘界尽。调伏方便摄佛出世界涅槃界如来智界佛境界智入界尽。五种无量共摄第十世转法转智转界尽。以彼总收(此四门竟)。
　　次对地经二十种无量共相收摄。何者二十。如彼经说。一无量众生界。二佛无量化业。三无量世界。四佛无量净土。五无量法界。六佛无量智。七无量劫。八佛无量通达三世界事。九无量随信化。十无量根。十一无量随根说。十二无量心行。十三佛无量心行。十四佛无量说对治。十五无量声闻乘法。十六佛无量说声闻乘。十七无量辟支佛乘法。十八佛无量知辟支佛乘。十九无量大乘法。二十佛无量种说大乘。此二十中初二一对是众生无量。次二一对是世界无量。次四两对是法界无量。次六三对是调伏无量。后六三对是其调伏方便无量。五无量义辨之粗尔。

　　五德举罪义
  </div>
  <div class="pagination">
   <a href="大乘义章_page12.html">
    上一页
   </a>
   <span>
    ...
   </span>
   <a href="大乘义章_page8.html">
    8
   </a>
   <a href="大乘义章_page9.html">
    9
   </a>
   <a href="大乘义章_page10.html">
    10
   </a>
   <a href="大乘义章_page11.html">
    11
   </a>
   <a href="大乘义章_page12.html">
    12
   </a>
   <span class="current-page">
    13
   </span>
   <a href="大乘义章_page14.html">
    14
   </a>
   <a href="大乘义章_page15.html">
    15
   </a>
   <a href="大乘义章_page16.html">
    16
   </a>
   <a href="大乘义章_page17.html">
    17
   </a>
   <a href="大乘义章_page18.html">
    18
   </a>
   <span>
    ...
   </span>
   <a href="大乘义章_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
