<!DOCTYPE html>
<html>
 <head>
  <meta charset="utf-8"/>
  <title>
   大慧普觉禅师语录 - 第 17 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大慧普觉禅师语录 - 第 17 页/共 20 页
  </h1>
  <div class="content">
   示中证居士(郭知县仲堪)

　　天台智者大师。悟法华三昧。以空假中三观。该摄一大藏教。无少无剩。言空者无假为中无不空。言假者无空无中无不假。言中者无空无假无不中。得斯旨者。获旋陀罗尼。是知从上诸佛诸祖。莫不皆从此门证入。故大师证入时。因读法华经。至是真精进是名真法供养如来。乃见释迦老子在灵山说此经俨然未散。或者谓之表法。唯无尽居士张公。因阅首楞严经。至是人始获金刚心中处。忽思智者当时所证。见灵山一会俨然未散。非表法也。尝谓余曰。当真实证入时。全身住在金刚心中。李长者所谓。无边刹境。自他不隔于毫端。十世古今。始终不离于当念。智者见灵山一会俨然未散。唯证是三昧者。不待引喻。而自默默点头矣。众生境界差别不等。所见不同。互有得失。除夙有灵骨。不被法缚不求法脱。于经教及古德入道因缘。舍方便而自证入则亦不待和会差排。自然见月亡指矣。昔药山和尚初发心求善知识时。到南岳石头和尚处。遂问。三乘十二分教。某甲粗亦妍穷承闻。南方有直指人心见性成佛。实未明了。乞师指示。石头云。恁么也不得。不恁么也不得。恁么不恁么总不得。药山闻而不领。良久无言。石头云会么。药山云不会。石头云。恐子缘不在此。往江西问取马大师去。药山依教直至江西见马师。以问石头话端。依前问之。马师曰。我有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。药山闻马师语。便获金刚心中。更无奇特玄妙可通消息。但作礼而已。马师知其已证入。亦无别道理传授。只向他道。汝见个甚么便礼拜。药山亦无道理可以呈似马师。但云。某在石头如蚊子上铁牛相似。马师亦无言语与之印可。一日忽见便问。子近日见处如何。山曰。皮肤脱落尽。唯有一真实。马师曰。子之所得可谓协于心体布于四肢。既然如是。将三条篾。束取肚皮。随处住山去。药山云。某甲又是何人。敢言住山。马师云。未有长行而不住。未有长住而不行。欲益无所益。欲为无所为。宜作舟航。无久住此。遂辞马师去住山。此亦获金刚心中之效验者。仲堪道友妙喜与之素昧平昔。绍兴丙子冬。邂逅宛陵。一见风采。未语而心已许之。尝过其舍。遂蒙倾倒。因而诘之。自言于中字法门而有趣向。自尔每与对谈。未尝一语及世间事。古人隔江横趋时节亦有之矣。为政不苛不察。而奸蠹为之胆落。此亦证中字法门效验也。别来恰九个月。忽专介以此轴来求道号。因思无尽张公之言。颇与仲堪所入门户略相似。故不觉引前葛藤。仍为立道号。曰中证居士。中证之义在吾佛则曰金刚心。心至中曰忠中无定方见于行事。而利他自利。世出世间。了无遗恨矣。中证不偏。而上下相应。如析栴檀片片非别木。非如他人说得盛水不漏于行事时手足俱露。如此等辈。欲入中字法门。大似掉棒打月。不亦难乎。中证居士勉之。妙喜异日忽地撞到面前那时相见。更若守著这一字。则不中矣。

　　示徐提刑(敦立)

　　士大夫。多以有所得心。求无所得法。何谓有所得心。聪明灵利思量计较者是。何谓无所得法。思量不行计较不到。聪明灵利无处安著者是。不见释迦老子在法华会上。舍利弗殷勤三请。直得无启口处。然后尽力道得个是法非思量分别之所能解。此是释迦老子初悟此事。开方便门示真实相之椎轮也。昔雪峰真觉禅师。为此事之切。三度到投子。九度上洞山。因缘不相契。后闻德山周金刚王化。遂造其室。一日问德山。从上宗风以何法示人。德山云。我宗无语句。亦无一法与人。后又问从上宗乘中事。学人还有分也无。德山拈拄杖便打云。道甚么。雪峰于棒下。方打破漆桶。以是观之。思量计较聪明灵利。于此个门中一点也用不著。古德有言。般若如大火聚。近之则燎却面门。拟议寻思便落意识。永嘉云。损法财灭功德。莫不由兹心意识。故知心意识非独障道。亦使得人七颠八倒作诸不善。既有究竟此道之心。须有决定之志。不到大休大歇大解脱处。誓毕此生不退不堕。佛法无多子。久长难得。人世间尘劳中事无尽无穷。拨置了一重又一重来。如连环如钩锁相续不断。志意下劣者。往往甘心与伊作侣伴。不觉不知被伊牵挽将去。除是当人夙有愿力方肯退步思量。永嘉又云。无明实性即佛性。幻化空身即法身。法身觉了无一物。本源自性天真佛。若如是思量。蓦然向思量不及处见得。无一物底法身。即是当人出生死处。前所云无所得法。不可以有所得心求。便是这个道理也。士大夫一生在思量计较中作活计。才闻善知识说无所得法。便心里疑惑。怕落空去。妙喜每见如此说者。即问他。只这怕落空者。还空也无。十个有五双。分疏不下。盖平时只以思量卜度为窟宅。乍闻说著不得思量底话。便茫然无讨巴鼻处。殊不知。只这无讨巴鼻处。便是自家放身命底时节也。敦立道友靖康中在夷门相会。是时春秋鼎盛。便知有此段大事因缘。可以脱离生死。与乃兄敦济。时来扣问圜悟先师。但妙年身心未能纯一专志理会个事。别来忽地过了三十余年。绍兴己卯秋。予因到育王经由越上。时敦立提总宪纲始获再会。握手剧谈。坐间只以此一段因缘为未了。更不及世间尘劳之事。非百劫千生曾承事真善知识种得般若种子在藏识中。则不能如是把得定作得主宰信得谛当不退初心。真火中莲华也。但以博极群书。于九经十七史内。入得太深。聪明太过。理路太多。定力太少。被日用应缘处牵挽将去。故于脚跟下不能得啐地折曝地断耳。若时时正念现前。怕生死之心不变。则日月浸久。生处自熟。熟处自生矣。且那个是熟处。聪明灵利思量计较底是。那个是生处。菩提涅槃真如佛性。绝思惟分别。抟量卜度不到。无尔用心安排底是。蓦然时节到来。或于古人入道因缘上。或因看经教时。或于日用应缘。若善若不善。若身心散乱。若逆顺境界现前。若暂得心意识宁静时。忽地蹋翻关棙子。不是差事。

　　示陈机宜(明仲)

　　佛说一切法。为度一切心。我无一切心。何用一切法。法本无法。心亦无心。心法两空。是真实相。而今学道之士。多怕落空。作如是解者。错认方便。执病为药。深可怜愍。故庞居士有言。汝勿嫌落空。落空亦不恶。又云。但愿空诸所有。切勿实诸所无。若觑得这一句子。破无边恶业无明当下瓦解冰销。如来所说一大藏教。亦注解这一句子不出。当人若具决定信知。得有如是大解脱法。只在知得处。拨转上头关棙子。则庞公一句与佛说一大藏教。无异无别。无前无后。无古无今。无少师剩。亦不见有一切法。亦不见有一切心。十方世界空荡荡地。亦莫作空荡荡地见。若作是见。则便有说空者。便有闻说空者。便有一切法可听。便有一切心可证。既可听可证。则内有能证之心。外有所证之法。此病不除。教中谓之以我说法。亦谓之谤佛法僧。又教中云。若取法相即著我人众生寿者。若取非法相即著我人众生寿者。前所云内有能证之心。外有所证之法。便是这个道理也。佛弟子陈惇。知身是妄知法是幻。于幻妄中能看个赵州狗子无佛性话。忽然洗面摸著鼻孔。有书来呈见解。试手说禅。如虎生三日气已食牛。其间通消息处。虽似吉撩棒打地。有著处则入地数寸。不著处则全无巴鼻。然大体基本已正。而大法未明。亦初心入道之常病耳。苟能知是般事。拨向一边。却把诸佛诸祖要妙门。一时塞断。向威音那畔。讨个生涯处。方于法得自在矣。释迦老子云。若但赞佛乘。众生没在苦。信知如是事。以我所证扩而充之。然后不被法缚。不求法脱。恁么也得。不恁么也得。恁么不恁么总得。凡有言句凡所受用。如壮士展臂不借他力。箭既离弦无返回势。非是强为。法如是故。得如此了。始可言无善无恶无佛无众生等事。而今大法未明。若便说恁么话。恐堕在永嘉所谓豁达空拨因果莽莽荡荡招殃祸中。不可不知也。但得本莫愁末。久久淹浸得熟。不愁不成一片。勉之勉之。

　　示空相道人(黄通判宅)

　　佛是凡夫镜子。凡夫却是佛镜子。凡夫迷时。生死垢染影像。全体现佛镜子中。忽然悟时。真净妙明不生不灭。佛影像却现凡夫镜子中。然佛本无生灭。亦无迷悟。亦无镜子。亦无影像可现。由凡夫有若干。故随凡夫发明耳。而今欲除凡夫病。与佛祖无异。请打破镜来。为尔下个注脚。

　　示方机宜(夷吾)

　　祖师云。心地随时说。菩提亦只宁。事理俱无碍。当生即不生。欲知此个道理。但将平昔坐禅处得底。看经教处得底。语录上记得底。宗师口头言下领览得底。一时扫向他方世界。却缓缓地子细看他。德山何故见僧入门便棒。临济何故见僧入门便喝。若识二大老用处。则于日用触境逢缘处。不作世谛流布。亦不作佛法理论。既不著此二边。须知自有一条活路。不见临济一日侍立德山。德山良久蓦回顾云。老汉今日困。临济云。这老汉寐语作甚么。德山拟拈拄杖要打。临济便掀倒禅床。尔看。他了事汉。等闲蓦路相逢。自然各各有出身之路。后来云峰悦禅师拈云。此二员作家。一拶一捺。略露风规。大似把手上高山。虽然如是。未免旁观者丑。且道。谁是旁观者。良久喝一喝。据妙喜所见。云峰亦未免和泥合水。好与这两个老汉。一状领过。一坑埋却。且道。过在甚么处。夷吾居士夙植德本。信得此段大事因缘及。虽在尘劳中。能自省察。虽未得一刀两段直下坐断报化佛头。然却自有个信入处。如虎生三日气已食牛。欲行千里一步为初。最初一步已进得不错。直须扩而充之。决定知得三世诸佛败阙处。六代祖师败阙处。妙喜败阙处。然后打开自己库藏。运出自己家财。拯济一切。岂非在家菩萨之用心哉。勉之勉之。

　　示妙圆道人(李知省宅)

　　欲超生死越苦海。应当竖起精进幢。直下信得及。只这信得及处。便是超生死越苦海底消息。故释迦老子曰。信为道元功德母。长养一切诸善法。又云。信能远离生死苦。信能必到如来地。要识如来地么。亦只是这信得及底。既信得及。不须起心动念求出生死。但十二时中念念不离。决定要得入手。方为勇猛之士。若半信半疑。则不相续矣。此事不论男之与女贵之与贱大之与小。平等一如。何以故。世尊在法华会上。只度得一个女子成佛。涅槃会上亦只度得一个广额屠儿成佛。当知此二人成佛。亦别无功用。亦只是直下信得及。更无第二念。便坐断报化佛头。径超生死。亦别无道理。妙圆道人虽是女流。立志不在成佛底女子下。又能知有此段奇特因缘。决定要出生死因。以此纸乞指示。掇笔挥汗。书此示之。仍令看个话头。僧问马祖。如何是佛。祖云。即心是佛。妙圆道人日用只如此看。祝祝。

　　示太虚居士(邓直殿伯寿)

　　利根上智之士。身在富贵中。而不被富贵所折困。能于富贵中。作大饶益利乐有情。非夙愿力。则不能如是信得及。既信得及。当于信得及处乘自愿力随缘应用。则自然头头上明物物上显矣。昔普贤菩萨在华严会上。入一切诸佛毗卢遮那如来藏身三昧。普入一切佛平等性。能于法界示众影像广大无碍。同于虚空法界海旋。靡不随入。出生一切诸三昧法。普能包纳十方法界。三世诸佛智光明海。皆从此生。十方所有诸安立海。悉能示现。含藏一切佛力解脱诸菩萨智。能令一切国土微尘。普能容受无边法界。成就一切佛功德海。显示如来诸大愿海。一切诸佛所有法轮。流通护持使无断绝。如此世界中。普贤菩萨于世尊前入此三昧。如是尽法界虚空界。十方三世微细无碍广大光明。佛眼所见佛力能到佛身所现。一切国土及此国土所有微尘。一一尘中有世界海微尘数佛刹。一一刹中有世界海微尘数诸佛。一一佛前有世界海微尘数普贤菩萨。皆亦入此一切诸佛毗卢遮那如来藏身三昧。从三昧起时。在会听法之众皆获此三昧。皆得此三昧力。无不被其饶益者。太虚居士邓伯寿。身处富贵。又与常人不同。日侍至尊。所闻所见。皆不可思议事。与普贤菩萨于如来前入毗卢遮那藏身三昧又何异哉。但恐中忘此意。十二时中不能照管微细流注。恃恩凌铄于人。则不相当也。诸佛出世祖师西来。亦无一法可以传授。何以故。有传有授。是无明法。是有为法。非智慧法。非无为法。岩头和尚有言。若以实法系缀人。土亦难消。昔南印土。彼国之人多信福业。十四祖龙胜。特往化之。彼曰。人有福业世间第一。徒言佛性谁能睹之。龙胜曰。汝欲见佛性。先须除我慢。彼曰。佛性大小。龙胜曰。非大非小。非广非狭。无福无报。不死不生。此乃直示心要也。彼一众闻之皆悟正理。然悟在当人不从他得。前所云诸佛出世祖师相传皆无实法。便是这个道理也。佛法无多子。久长难得人。伯寿正是春秋鼎盛之时。于日用应缘处。能自警觉。回世间恶业底心。要学无上佛果菩提。非百劫千生曾承事无边诸佛诸善知识熏习般若种智。则不能如是精进如是清净如是自在如是正直。孜孜矻矻以此段大事因缘在念。既有是心莫管得在何时。若卒讨巴鼻不著。但只看个古人入道底话头。僧问赵州。如何是祖师西来意。州云。庭前柏树子。僧云。和尚莫将境示人。州云。我不将境示人。僧云。既不将境示人。却如何是祖师西来意。州只云。庭前柏树子。其僧于言下忽然大悟。伯寿但日用行住坐卧处。奉侍至尊处。念念不间断。时时提撕。时时举觉。蓦然向柏树子上。心意识绝气息。便是彻头处也。前所云普贤菩萨于世尊前。入毗卢遮那如来藏身三昧。从三昧起。在会诸菩萨皆获是益。愿伯寿于至尊前。亦时时入是三昧。忽然从三昧起。其益与普贤菩萨无二无别。勉之不可忽。

　　示妙明居士(李知省伯和)

　　道由心悟。不在言传。近年以来学此道者。多弃本逐末。背正投邪。不肯向根脚下推穷。一味在宗师说处著到。纵说得盛水不漏。于本分事上了没交涉。古人不得已。见学者迷头认影。故设方便诱引之。令其自识本地风光明见本来面目而已。初无实法与人。如江西马祖初好坐禅。后被南岳让和尚将砖于他坐禅处磨。马祖从禅定起问。磨砖何为。让曰。欲其成镜耳。马祖笑曰。磨砖岂得成镜耶。让曰。磨砖既不成镜。坐禅岂得成佛。盖让和尚尝问马祖。坐禅何图。马祖以求成佛答之。教中所谓先以定动后以智拔。马祖闻坐禅岂得成佛之语。方始著忙。遂起作礼致敬曰。如何即是。让知其时节因缘已到。始谓之曰。譬牛驾车。车若不行。打牛即是。打车即是。又曰汝学坐禅。为学坐佛。若学坐禅。禅非坐卧。若学坐佛。佛非定相。于无住法。不应取舍。汝若坐佛。即是杀佛。若执坐相。非达其理。马祖于言下忽然领旨。遂问。如何用心即合无相三昧。让曰。汝学心地法门如下种子。我说法要。譬彼天泽。汝缘合故当见其道。又问。道非色相。云何能见。让曰。心地法眼能见乎道。无相三昧亦复然矣。曰有成坏否。让曰。若以成坏聚散而见道者非也。前所云方便诱引。此是从上宗乘中第一个样子。妙明居士请依此参。
　　昔大珠和尚初参马祖。祖问。从何处来。曰越州大云寺来。祖曰。来此拟须何事。曰来求佛法。祖曰。自家宝藏不顾。抛家散走作甚么。我这里一物也无。求甚么佛法。珠遂作礼问。那个是慧海自家宝藏。祖曰。即今问我者是汝宝藏。一切具足更无欠少。使用自在何假外求。珠于言下识自本心不由知觉。后住大珠。凡有扣问。随问而答。打开自己宝藏。运出自己家财。如盘走珠。无障无碍。曾有僧问。般若大否。珠曰。般若大。曰几许大。曰无边际。曰般若小否。曰般若小。曰几许小。曰看不见。曰何处是。何处不是。尔看。他悟得自家宝藏底。还有一星儿实法传授与人否。妙喜常常说与学此道者。若是真实见道之士。如钟在虚。如谷应响。大扣大鸣。小扣小应。近代佛法可伤。为人师者。先以奇特玄妙。蕴在胸襟递相沿袭。口耳传授以为宗旨。如此之流邪毒人心。不可治疗。古德谓之谤般若人。千佛出世不通忏悔。此是宗门善巧方便诱引学者底。第二个样子。妙明居士决定究竟。当如此样子参。
　　既办此心。要理会这一著子。先须立决定志。触境逢缘。或逆或顺。要把得定作得主。不受种种邪说。日用应缘时。常以无常迅速生死二字。贴在鼻孔尖头上。又如欠了人万百贯债无钱还得。被债主守定门户。忧愁怕怖千思万量。求还不可得。若常存此心。则有趣向分。若半进半退。半信半不信。不如三家村里无智愚夫。何以故。为渠百不知百不解。却无许多恶知恶觉作障碍。一味守愚而已。古德有言。研穷至理以悟为则。近年以来多有不信悟底宗师。说悟为诳呼人。说悟为建立。说悟为把定。说悟为落在第二头。披却师子皮。作野干鸣者。不可胜数。不具择法眼者。往往遭此辈幻惑。不可不审而思思而察也。此是宗师指接群迷。令见月亡指底。第三个样子。妙明居士欲跳出生死窟。作是说者名为正说。作他说者名为邪说。思之。
　　怕怖生死底。疑根拔不尽。百劫千生流浪随业受报。头出头没无休息时。苟能猛著精彩。一拔净尽。便能不离众生心。而见佛心。若夙有愿力。遇真正善知识。善巧方便诱诲。则有甚难处。不见古德有言。江湖无碍人之心。佛祖无谩人之意。只为时人过不得。不得道江湖不碍人。佛祖言教虽不谩人。只为学此道者错认方便。于一言一句中求玄求妙求得求失。因而透不得。不得道佛祖不谩人。如患盲之人。不见日月光。是盲者过。非日月咎。此是学此道离文字相离分别相离语言相底。第四个样子。妙明居士思之。
　　疑生不知来处死不知去处底心未忘。则是生死交加。但向交加处。看个话头。僧问赵州和尚。狗子还有佛性也无。州云无。但将这疑生不知来处死不知去处底心。移来无字上。则交加之心不行矣。交加之心既不行。则疑生死来去底心将绝矣。但向欲绝未绝处。与之厮崖。时节因缘到来。蓦然喷地一下。便了教中所谓绝心生死止心不善伐心稠林浣心垢浊者也。然心何有垢。心何有浊。谓分别善恶杂毒所钟。亦谓之不善。亦谓之垢浊。亦谓之稠林。若真实得喷地一下。只此稠林。即是栴檀香林。只此垢浊。即是清净解脱无作妙体。此体本来无染非使然也。分别不生虚明自照。便是这些道理。此是宗师令学者舍邪归正底。第五个样子。妙明居士但只依此参。久久自筑著磕著也。
　　道无不在。触处皆真。非离真而立处。立处即真。教中所谓治生产业皆顺正理。与实相不相违背。是故庞居士有言。日用事无别。唯吾自偶谐。头头非取舍。处处勿张乖。朱紫谁为号。丘山绝点。埃神通并妙用。运水及搬柴。然便恁么认著。不求妙悟。又落在无事甲里。不见魏府老华严有言。佛法在尔日用处。行住坐卧处。吃粥吃饭处。语言相问处。所作所为举心动念。又却不是也。又真净和尚有言。不拟心一一明妙一一天真。一一如莲华不著水。迷自心故作众生。悟自心故成佛。然众生本佛。佛本众生。由迷悟故有彼此也。又释迦老子有言。是法住法位。世间相常住。又云。是法非思量分别之所能解。此亦是不许拟心之异名耳。苟于应缘处。不安排不造作。不拟心思量分别计较。自然荡荡无欲无依。不住有为不堕无为。不作世间及出世间想。这个是日用四威仪中。不昧本来面目底。第六个样子也。
　　本为生死事大无常迅速己事未明故。参礼宗师求解生死之缚。却被邪师辈添绳添索。旧缚未解而新缚又加。却不理会生死之缚。只一味理会闲言长语。唤作宗旨。是甚热大不紧。教中所谓邪师过谬。非众生咎。要得不被生死缚。但常教方寸虚豁豁地。只以不知生来不知死去底心。时时向应缘处提撕。提撕得熟。久久自然荡荡地也。觉得日用处省力时。便是学此道得力处也。得力处省无限力。省力处却得无限力。这些道理。说与人不得。呈似人不得。省力与得力处。如人饮水冷暖自知。妙喜一生只以省力处指示人。不教人做谜子抟量。亦只如此修行。此外别无造妖捏怪。我得力处他人不知。我省力处他人亦不知。生死心绝他人亦不知。生死心未忘他人亦不知。只将这个法门。布施一切人。别无玄妙奇特可以传授。妙明居士决欲如妙喜修行。但依此说。亦不必向外别求道理。真龙行处云自相随。况神通光明本来自有。不见德山和尚有言。汝但无事于心。无心于事。则虚而灵空而妙。若毛端许言之本末者。皆为自欺。这个是学此道要径底。第七个样子也。
　　如上七个样子。佛病法病众生病。一时说了。更有第八个样子。却请问取妙圆道人。又代妙圆道人。下一转语云。大事为尔不得小事。妙明居士自家担当。

　　大慧普觉禅师法语卷第二十三



　　大慧普觉禅师法语卷第二十四

　　　　宋径山能仁禅院住持嗣法慧日禅师臣蕴闻　上进

　　示成机宜(季恭)

　　佛言。若有欲知佛境界。当净其意如虚空。远离妄想及诸取。令心所向皆无碍。决有此志学无上菩提。常令方寸虚豁豁地。不著言说不堕空寂。无言无说两头俱勿依怙。善恶二事无取无舍。日用二六时中将思量计较之心坐断。不于空寂处住著内不放出外不放入。如空中云如水上泡。瞥然而有忽然而无。只向这里翻身一掷抹过太虚。当恁么时。安排他不得。[飢-几+殳]饤他不得。何以故。大法本来如是。非是强为。不见释迦老子有言。不取众生所言说。一切有为虚妄事。虽复不依言语道。亦复不著无言说。今时士大夫学此道者。平昔被聪明灵利所使。多于古人言语中作道理。要说教分晓。殊不知。枯骨头上决定无汁可觅。纵有闻善知识所诃肯。离言说相离文字相。又坐在无言无说处。黑山下鬼窟里不动。欲心所向无碍无窒。不亦难乎。既为无常迅速生死事大决定有志。直取无上菩提。世间种种虚妄不实底事。一笔句下。却向不可取不可舍处。谩觑捕看。是有是无。直得无用心处无开口处。方寸中如一团热铁相似时。莫要放却。只就这里看个话头。僧问云门。杀父杀母向佛前忏悔。杀佛杀祖时却向甚处忏悔。云门云露。若有决定志。但只看个露字。把思量分别尘劳中事底心。移在露字上。行行坐坐。以此露字提撕。日用应缘处。或喜或怒。或善或恶。侍奉尊长处与朋友相酬酢处。读圣人经史处。尽是提撕底时节。蓦然不知不觉。向露字上绝却消息。三教圣人所说之法。不著一一问人。自然头头上明物物上显矣。佛不云乎。菩萨摩诃萨以无障无碍智慧。信一切世间境界。是如来境界。古德云。入得世间出世无余。便是这个道理也。只怕无决定信决定志耳。无决定信。则有退转心。无决定志。则学不到彻头处。且那个是有决定信而无退转心。有决定志而学到彻头处者。昔牛头山第二世智岩禅师。曲阿人也。姓华氏。弱冠智勇过人。身长七尺六寸。隋大业中为郎将。常以弓挂一滤水囊。随行所至汲用。累从大将征讨。频立战功。唐武德中。年方四十。遂乞出家。入舒州皖公山。从宝月禅师为弟子。后一日晏坐。睹异僧身长丈余。神姿爽拔。辞气清朗。谓岩曰。卿八十生出家。宜加精进。言讫不见。又尝在谷中入定。山水瀑涨。岩怡然不动。其水自退。有猎者过之。因改过修善。复有昔同从军者二人。闻岩隐遁。乃共入山寻之既见谓岩曰。郎将狂耶。何为住此。岩曰。我狂欲惺。君狂正发。夫嗜色淫声贪荣冒宠。流转生死。何由自出。二人感悟叹息而去。贞观中归建邺。入牛头山谒懒融禅师。发明大事。懒融谓岩曰。吾受信大师真诀。所得都亡。设有一法过于涅槃。吾说亦如梦幻。夫一尘飞而翳天。一芥堕而覆地。汝今已过此见。吾复何云。山门化导。当付于汝。遂为牛头第二世祖师。此乃有决定信而无退转心。有决定志而学到彻头处底样子也。三教圣人所说之法。无非劝善诫恶正人心术。心术不正。则奸邪唯利是趋。心术正。则忠义唯理是从。理者理义之理。非义理之理也。如尊丈节使。见义便为。逞非常之真勇。乃此理也。圭峰禅师云。作有义事是惺悟心。作无义事是狂乱心。狂乱由情念。临终被业牵。惺悟不由情。临终能转业。亦此理也。佛云理则顿悟乘悟并销。事则渐除因次第尽。亦此理也。李长者云。圆融不碍行布。即一而多。行布不碍圆融。即多而一。亦此理也。永嘉云。一地具足一切地。一法遍含一切法。一月普现一切水。一切水月一月摄。亦此理也。华严云。佛法世间法。若见其真实。一切无差别。亦此理也。其差别在人不在法也。忠义奸邪与生俱生。忠义者处奸邪中。如清净摩尼宝珠置在淤泥之内。虽百千岁不能染污。何以故。本性清净故。奸邪者处忠义中。如杂毒置于净器。虽百千岁亦不能变改。何以故。本性浊秽故。前所云差别在人不在法。便是这个道理也。如奸邪忠义二人。同读圣人之书。圣人之书是法。元无差别。而奸邪忠义读之。随类而领解。则有差别矣。净名云。佛以一音演说法。众生随类各得解是也。忠义之士见义。则本性发。奸邪之人见利。则本性发。如磁石遇铁。而火逢燥薪。虽欲禁制。不可得也。如尊丈节使。雄烈过人。唱大义于万众之中。耸动时听亦本性忠义。而见义则发。非造作非安排。教中所谓譬如摩诃那伽大力勇士。若奋威怒。于其额上必生疮疱。疮若未合阎浮提中一切人民无能制伏。佛以此喻发菩提心者。菩提心则忠义心也。名异而体同。但此心与义相遇。则世出世间。一网打就。无少无剩矣。予虽学佛者。然爱君忧国之心。与忠义士大夫等。但力所不能。而年运往矣。喜正恶邪之志。与生俱生。永嘉所谓假使铁轮顶上旋定慧圆明终不失。予虽不敏。敢直下自信不疑。季恭志趣不凡。春秋鼎盛。正是奔走尘劳之时。能以此时回来。学无上菩提。非夙植德本。焉能信得及把得定作得主宰。愿坚固此心。终始如一。触境遇缘。不变不动。方名有力大人。无常迅速生死事大。若念念以此一段大事因缘。为未了未说。直下超证。是省得日用应缘处许多障道底恶业。况一念相应转凡成圣耶。但办肯心。必不相赚。古来自有为善底样式。博极群书只要知圣人所用心处。知得了自家心术即正。心术正则种种杂毒种种邪说。不相染污矣。季恭立志学儒。须是扩而充之。然后推其余可以及物。何以故。学不至不是学。学至而用不得。不是学。学不能化物。不是学。学到彻头处。文亦在其中。武亦在其中。事亦在其中。理亦在其中。忠义孝道乃至治身治人安国安邦之术。无有不在其中者。释迦老子云。常在于其中。经行及坐卧。便是这个消息也。未有忠于君而不孝于亲者。亦未有孝于亲而不忠于君者。但圣人所赞者依而行之。圣人所诃者不敢违犯。则于忠于孝于事于理。治身治人无不周旋。无不明了。行看尊丈节使。立大功凯旋而归。季恭一跃青云之上。成氏之门。有武有文。无可疑者。季恭勉之。

　　示莫宣教(润甫)

　　为学为道一也。为学则学未至圣人。而期于必至。为道则求其放心于物我。物我一如。则道学双备矣。士大夫博极群书。非独治身求富贵取快乐。道学兼具扩而充之。然后推己之余。可以及物。近世学者。多弃本逐末。背正投邪。只以为学为道为名。专以取富贵张大门户。为决定义。故心术不正。为物所转。俗谚所谓只见锥头利。不见凿头方。殊不知。在儒教则以正心术为先。心术既正。则造次颠沛无不与此道相契。前所云为学为道一之义也。在吾教则曰。若能转物即同如来。在老氏则曰慈曰俭。曰不敢为天下先。能如是学。不须求与此道合。自然默默与之相投矣。佛说一切法。为度一切心。我无一切心。何用一切法。当知读经看教。博极群书。以见月亡指。得鱼亡筌。为第一义。则不为文字语言所转。而能转得语言文字矣。不见昔有僧问归宗和尚。初心如何得个入处。宗以火著敲鼎盖三下云。还闻否。僧云闻。宗云。我何不闻。宗又敲三下问。还闻否。僧云不闻。宗云。我何以闻。僧无语。宗云。观音妙智力。能救世间苦。润甫道友夙植德本。信得此段大事因缘及。念念无间断。但于一切文字语言上。未能见月亡指得鱼亡筌尔。苟于归宗示诲处领略。方知观音悟圆通。与归宗闻与不声之义。无二无别。何以知其然也。初于闻中。入流亡所。所入既寂。动静二相。了然不生。动相不生。则世间生灭之法灭矣。静相不生。则不为寂灭所留系矣。如于此二中间不住动相。亦不为静相所困。则观音所谓生灭既灭寂灭现前。得到这个田地。始得身心一如身外无余。头头上明物物上显矣。非是强为。法如是故。润甫勉之。

　　示遵璞禅人

　　十三祖迦毗摩罗。访十四祖龙树于山窟中。龙树预知其来。即出迎接。才见便云。深山孤寂龙蟒所居。大德至尊何枉神足。摩罗曰。吾非至尊。来访贤者。龙树默念曰。此师得决定性明道眼否。是大圣继真乘否。摩罗曰。汝虽心语。吾已意知。但办出家。何虑吾之不圣。树闻示诲。即投出家。古来尊宿以法求人。师胜资强。动弦别曲。一言一句一语一默。并不虚施。可谓心眼相照胶漆相投也。今即不然。为人师者。卒岁穷年与。学者打葛藤。终不知其到不到明不明。学者亦不别其师是邪是正。盖缘初学心粗师授莽卤。以故正宗淡泊。邪法横生。如此等辈。欲报先德莫大之恩。所谓明道眼继真乘者。不亦难乎。参禅学道不为别事。只要腊月三十日眼光落地时。这一片田地。四至界分。著实分明。非同资谈柄作戏论也。近世此道寂寥。师资不相信。须假一片故纸上放些恶毒。不材不净付与学者。谓之禅会子。苦哉苦哉。吾道丧矣。不见昔日临济和尚辞黄檗。檗问。子甚处去。济曰。不是河南便是河北。檗便打。济约住棒与一掌。檗呵呵大笑。唤侍者将百丈先师禅板来。济亦召侍者。将火来。檗曰。汝但将去。已后坐却天下人。舌头去在。后沩山举此话问仰山。临济莫辜负他黄檗么。仰山曰不然。沩山曰。子作么生。仰山曰。知恩方解报恩。看他过量人。等闲露异类中些子头角。便与常人不同。后临济果兴江西宗旨于河北。此所谓龙象蹴蹋非驴所堪也。
　　遵璞禅人。昔尝侍圜悟老师于蒋山。与祥云昙懿长老为道伴。二人俱在老师处。得少为足。点胸自许。鼻孔辽天。以谓世莫有过之者。甲寅春。予自江左来闽。懿已开法于莆中。浩浩谈禅衲子辐辏。璞亦从其行。相为表里。予知其未稳当。恐误学者。以书致懿。令告假暂来。懿以畏得失。迟迟其行。遂因小参。痛斤其非。揭榜于门。以告四众。懿闻之不得已乃破夏来。诘其所证。只如旧时。无少异者。至诚以语之曰。汝恁么见解。何敢嗣圜悟老人。果欲究竟此事。便退却院来。懿曰。然夏末归庵。懿果不食言。与璞继至。二人同到室中。久之皆未造其实。一日问璞。三圣兴化出不出为人不为人话。尔道。这两个老汉还有出身处也无。璞于予膝上打一拳。予曰。只尔这一拳为三圣出气。为兴化出气。速道速道。璞拟议。予劈脊与一棒。仍谓之曰。尔第一不得忘了这一棒久未之入。一日因听别僧入室。予问僧曰。德山见僧入门便棒。临济见僧入门便喝。雪峰见僧入门便道是甚么。睦州见僧入门便道现成公案放尔三十棒。尔道。这四个老汉。还有为人处也无。僧曰有。予曰札。僧拟议。予便喝出。璞闻之忽然脱去。从前许多恶知恶解。今遂成个洒洒地衲僧。虽向上眼未开彻。而了知从上来事。果无限量。兹可喜耳。懿亦相继于一言之下。脚蹋实地。今皆勇锐。向前方知予平昔用心不在世谛也。乙卯上元后。璞来告假。归长溪省母。且乞法语因信笔书前语以遗之。建善有佛眼和尚得法上首藏六翁。彼上人者。诃佛骂祖。具择法眼。不减庞老子。试以此呈似此老。必有批判矣。仍请此老相与作证。夏前复归。究竟末后一段大事因缘。切勿秤锤落井。道人分上千里同风。更不果作藏六翁书也。

　　示妙道禅人

　　定光大师妙道问云门。此心此性迷悟向背如何。乞省要处指示。云门良久不答。妙道再问。云门笑曰。若论省要处。则不可指示于人。若可指示。则不省要矣。妙道曰。岂无方便令学人趣向。云门曰。若论方便则心无迷悟。性无向背。但人立迷悟。见执向背。解欲明此心见此性。而此心此性。即随人颠倒错乱流入邪途。以故佛魔不辩。邪正不分。盖不了此心此性之梦幻妄立二种之名言。以向背迷悟为实。认此心此性为真殊不知。若实若不实。若妄若非妄。世间出世间但是假言说。故净名云。法不可见闻觉知。若行见闻觉知。是则见闻觉知。非求法也。又古德云。若取自己自心为究竟。必有他物他人为对治。又佛谓富楼那曰。汝以色空相倾相夺于如来藏。而如来藏随为色空周遍法界。我以妙明不灭不生合如来藏。而如来藏唯妙觉明圆照法界。如来藏即此心此性也。而佛权指色空相倾相夺为非。以妙明不灭不生为是。此两段是药语。治迷悟二病。非佛定意也。为破执迷悟心性向背为实法者之言耳。不见金刚藏菩萨曰。一切三世唯是言说。一切诸法于言说中无有依处。一切言说于诸法中亦无依处。苟迷悟见亡向背解绝。则此心洞明如皎日。此性宽廓等虚空。当人脚跟下放光动地照彻十方。睹斯光者尽证无生法忍。到恁么时自然与此心此性默默相契。方知昔本无迷今本无悟。悟即迷迷即悟。向即背背即向。性即心心即性。佛即魔魔即佛。一道清净平等。无有平等不平等者。皆吾心之常分。非假于他术。既得恁么。亦是不得已而言之。不可便以为实。若以为实。则又是不识方便。认定死语重增虚妄。展转惑乱无有了期。到这里无尔用心处。不若知是般事。拨置一边。却转头来看。马大师即心是佛。非心非佛。不是心不是佛不是物。赵州庭前柏树子。云门须弥山。大愚锯解秤锤。严阳尊者土块。汾阳莫妄想。俱胝竖指头。毕竟是何道理。此乃云门方便也。妙道思之。

　　示智严禅人

　　道不可学。学而得之非实得也。道亦不可不学。不学亦无得期。学与不学得与不得。于此道了无交涉。请快著精彩。向无交涉处转身一掷。则学心无学心。得心非得心。如汤沃雪。始知从前作祟。皆是本自家亲。总不干他闲神野鬼之事。所以睦州才见僧入门。便云。现成公案放尔三十棒。赵州见僧入门。便云。辜负老僧。二老如金翅擘海直取龙吞。懵懂之流如何商量。如何凑泊。还有为人底道理么。不可闻恁么道了便只恁么休去歇去。还歇得也未。古人诃为落空亡底外道魂。不散底死人。要得直截无事。但于不可学处。试进一步看。若进得这一步。三乘十二分教。天下老和尚横说。竖说直说曲说。赞说毁说。随俗说显了说。当甚热碗鸣声。严禅还信得及么莫记吾语。

　　示知立禅人

　　昔灵云和尚因见桃华。忽然悟道。有偈曰。三十年来寻剑客。几回叶落又抽枝。自从一见桃花后。直至如今更不疑。沩山和尚诘其所悟。与之符契。乃印可曰。从缘悟达。永无退失。又雪峰和尚自作寿塔铭序曰。夫从缘有者。始终而成坏。非从缘得者。历劫而常坚。此二尊宿所见。且道是一般是两般。若道是一般。一人以从缘而得为是。一人以从缘而得为非。若道两般。不可二大老各立门户疑惑后人。(咦)鹅王择乳素非鸭类。知立禅人还知二大老落处么。若不知。云门直为尔说破。二由一有一亦莫守。一心不生万法无咎。已上两段不同。收归上科○(咄)。

　　示妙诠禅人

　　衲子参禅。要明心地。秀才读书须当及第。读书五车而不及第。终身只是个秀才。唤作官人即错。参禅衲子心地不明。则不能了生死大事。终身只是个破凡夫。唤作佛即错。只这两错。实有恁么事。实无恁么事。言实有则读书人。及第做官者。时时见之。言实无则参禅人作佛未尝目击。以此易彼。八两半斤耳。此说至浅近而至深远。往往学者。以有所得心。参向无所得处。堕坑落堑多矣。云门此语遂成虚设。真所谓醍醐上味为世所珍。遇斯等人翻成毒药。昔智常禅师至曹溪见祖师。举大通和尚所示心要。祖师据其所疑。为说偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显现。常闻偈当下疑情顿释大悟。祖师方便。乃述一偈呈祖师末云。不入祖师室。茫然趣两头。妙诠禅人要知实有恁么事实无恁么事落处么。莫管凡夫与佛秀才与官人。但识取云门方便。苟能识得潮阳去。曹溪不远。其或未然。脚跟下且照顾大颠和尚。

　　示冲密禅人

　　辩龙蛇眼。擒虎兕机。非超越格量不系尘缘之士。即以是说为戏论。故临济宗风难其继绍。近世学语之流。多争锋逞口。快以胡说乱道为纵横。胡喝乱喝为宗旨。一挨一拶。如击石火。似闪电光。拟议不来。呵呵大笑。谓之机锋俊快不落意根。殊不知。正是业识弄鬼眼睛。岂非谩人自谩误他自误耶。不见临济侍立德山次。山回顾曰。有事相借问得么。济云。老汉寐语作甚么。山拟拈棒。济便掀倒禅床。山便休去。且道二老汉恁么激扬。还有商量处否。信知龙象蹴蹋非驴所堪。非真实具如是眼得如是用。未免向得失中抟量卜度。又临济同普化在镇州。赴施主家斋次。济问毛吞巨海芥纳须弥。为是神通妙用。为是法尔如然。普化便趯倒饭床。济云。太粗生。化云。这里是甚所在。说粗说细。济休去。次日又同赴一施主斋。济复问。今日供养何似昨日。化又趯倒饭床。济云是则是。太粗生。化云。瞎汉佛法说甚粗细。济又休去。且道临济两次休去还有商量分也无。若有且如何商量。冲密禅人在丛林最久。往往都商量得讲说得批判得。自谓千了百当。后始知非。遂一时拨置。就无商量处做工夫。今始觑得见信得及。方知此事传不得学不得计较不得商量不得。侍吾南来。相从于寂寞之滨。阅四载。因吾举先师为寂寿道人举不是心不是佛不是物话。蓦向火炉边拾得一粒煼豆吃了。自此香积妙供亦无心趣向。但烝饼不托少渠。一顿不得耳。因来别吾暂归浙江。携此轴求指示。仍赠二偈云。
　　盖天盖地那一著　　无今无古绝承当
　　谩将分付密禅者　　一任诸方乱度量
　　瞎驴灭却正法眼　　临济宗风始大张
　　可怜裨贩如来者　　尽将盖覆错商量

　　示道明讲主

　　昔马祖问亮座主曰。闻汝大讲得经论是否。曰不敢。祖又问。将甚么讲。曰将心讲。祖曰。心如工技儿。意如和技者。又争解讲得经。曰心既讲不得。莫是虚空讲得否。祖曰。却是虚空讲得。亮不肯。拂袖便行。祖遂唤云座主。亮回首。豁然契悟。遂作礼而去。直入西山。别无言语可通消息。直下坐断凡圣路头。如今人似有似无。或于师家口头认得。麦里有面饭是米做。便向麦里米里求解觅会。须要师家知道我已得这个道理。生怕师家不知。如此等辈。只认得个驴前马后。欲得如亮座主于马祖一言之下便亡其所证。不亦难乎。盖亮公是个浑钢打就生铁铸成底。故能千了百当。便跳出教乘玄妙窠窟。即时前后际断。了无一法可作了不了道理。如今讲人才闻宗师说却是虚空讲得。便向虚空里东捞西摸。不疑则谤。道明座主亦是讲经者。知得那一著决定不在文字语言中。文字语言乃标月指也。念欲求善知识理会这离言说相离文字相离心缘相底一著子。故得得来寻妙喜。妙喜怜其至诚。直书此一段公案示之。异日忽然向纸墨文字上。识得教外别传底消息。方知麦里无面饭不是米做。恁么知得了。便能于讲未讲时。将一条死蛇弄得来活鱍鱍地。说虚空解讲经。虚空不解讲经。总是自家屋里事。教内教外更不作了未了之见。二见既亡。讲时即是不讲时底。不讲时即是讲时底。默时说说时默。大施门开无壅塞。是真语者实语者如语者不诳语者不妄语者(咄)恁么说话。大似无梦说梦。开眼尿床。恁么写底。也好与三十拄杖。虽然如是。但以假名字引导于众生。亦不妨于讲经处理会祖师教外别传消息。道明但只如此做工夫。但如此讲经论不妨纸已尽。且截断这一络索。

　　示妙总禅人

　　古圣云。道不假修。但莫污染。山僧道。说心说性是污染。说玄说妙是污染。坐禅习定是污染。著意思惟是污染。只今恁么形纸笔。是特地污染。降此之外。毕竟如何是。著实得力处。金刚宝剑当头截。莫管人间是与非。总禅但恁么参。

　　大慧普觉禅师法语卷第二十四



　　大慧普觉禅师书卷第二十五

　　　　宋径山能仁禅院住持嗣法慧日禅师臣蕴闻　上进
  </div>
  <div class="pagination">
   <a href="大慧普觉禅师语录_page16.html">
    上一页
   </a>
   <span>
    ...
   </span>
   <a href="大慧普觉禅师语录_page12.html">
    12
   </a>
   <a href="大慧普觉禅师语录_page13.html">
    13
   </a>
   <a href="大慧普觉禅师语录_page14.html">
    14
   </a>
   <a href="大慧普觉禅师语录_page15.html">
    15
   </a>
   <a href="大慧普觉禅师语录_page16.html">
    16
   </a>
   <span class="current-page">
    17
   </span>
   <a href="大慧普觉禅师语录_page18.html">
    18
   </a>
   <a href="大慧普觉禅师语录_page19.html">
    19
   </a>
   <a href="大慧普觉禅师语录_page20.html">
    20
   </a>
   <a href="大慧普觉禅师语录_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
