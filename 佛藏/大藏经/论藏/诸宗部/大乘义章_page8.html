<!DOCTYPE html>
<html>
<head>
    <meta charset="UTF-8">
    <title>大乘义章 - 第 8 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大乘义章 - 第 8 页/共 22 页</h1>
    <div class="content">　　次明受报时节久近。五逆之罪。若有作者。阿鼻狱中一劫寿报。问曰。有人具造五逆。是人为当一劫之中具受五报。为当前后。如阿含中。同在一劫。火有厚薄。涅槃亦然。若依毗昙。具五逆者。五劫受报。不在一时。成实亦然。故彼论言。是罪重故久受重苦。于是中死还是中生。若此劫尽。生于他方阿鼻狱中。问曰。五逆是生报业。次身受者可是生业。后余劫中所受之者。便是后业。云何名为生报业乎。释言。重罪报分相排。所以无过。若无初逆。不至后劫。是故犹名生报业矣(此六门竟)。
　　次明五逆可尽不尽。五逆之罪。是定报业。假修对治。但可令轻。不可令尽。故成实云。五逆之罪。但可令灭。不可都尽。如王法中有重罪者。但赦令轻不可全放。故彼阇王杀父之愆。诸佛忏悔。如来但言阿阇世王重罪微薄。不言灭尽。五逆之业。略之云尔。

　　六业义

　　六业之义。如成实说。所谓地狱畜生饿鬼人天之业及不定业。是其六也。三涂业者。如经中说。十不善业。上生地狱。中生畜生。下生饿鬼。又身口意具起不善。生地狱中。具二重者。生畜生中。具二轻者。生饿鬼中。如彼成实六业品中。无量分别。不可具论。人天业者。散善下业。生于人中。散善上业。生于欲天。八禅定业。生色无色。不定业者。如论中说。微善下恶名不定业。微末之善。或三涂受。或在欲界人天中。受故曰不定。下恶亦然。问曰。三涂无善业果。云何下善三涂中受。论释不同。毗昙法中。地狱之中。全无善果。鬼畜分有。成实法中。下三恶皆有善果。六业如是。

　　七不善律仪义五门分别(释名辨相一　开合广略二　对治分别三　得舍成就四　形趣分别五)

　　第一门中。释名辨相。不善律仪。无作恶也。恶法违损。称曰不善。禁制之法。名之为律。律犹法也。恶行顺法。称之为仪。问曰。恶法何所禁乎。释言。禁善通名禁矣。律仪不同。一门说七。谓杀盗淫妄语两舌恶口绮语。相状如何。如论中说。杀律仪者。屠牛屠羊屠犬猎师司猎魁脍守狱养猪养鸡捕鱼捕鸟咒龙等事。如是一切。是杀律仪。问曰。养猪养鸡等事皆非是杀云何名为杀生律仪。养皆为杀故入杀中。盗律仪者。谓常作贼以活命等。淫律仪者。如论中说。非道行淫及淫女等。妄语律仪。论言。所谓常习歌戏及俳儿等。两舌律仪。谓喜谗谤读诵。谗尽遘合国事。如是等也。恶口律仪。论言。狱卒及常恶口自活命等。绮语律仪。谓常合集不正言辞令人笑等(此一门竟)。
　　次辨开合。总之唯一。就具分二。前三身业。后四口业。相别有七义。如上辨。对因分别有二十一。谓前七种随上中下三品心发。是故合有二十一种。约惑分别有六十三。前二十一随贪嗔痴三烦恼起。是故通合有六十三。问曰。有人先依下心得恶律仪。后更以彼中上心起。更得以不。论释不同。若依毗昙。一得已后终不重得。与善律仪其义相似。若依成实。随何心起。念念更得。又问。有人贪心之中得恶律仪。是人后时更以嗔痴起于不善。重得以不。论亦不同。类前可知(此二门竟)。
　　次对境论。问曰。为望所杀所盗所淫等所而发律仪。为于一切众生边得。答曰。一切众生边得。若望别境。但得不善不名律仪。以其律仪类通故尔。由类通故。杀一众生得二无作。一恶业无作。二律仪无作。望余众生。但得一种律仪无作。问曰。已知不善律仪。普于一切众生边得。为于现在众生边得。亦于过未众生边得。论释不同。若依毗昙。唯于现在众生边得。过去未来不可杀故。若依成实。通于三世众生边得。三世皆得起恶心故(此三门竟)。
　　次明得舍成就之义。先明其得。依如毗昙有二种得。一者作得。二受事得。言作得者。有人生在屠杀儿家。未杀已来未得律仪。一杀已后得恶律仪。乃至尽寿。更无新得。言受事者。有人生在非屠杀家。作如是言。我当尽寿杀生自活。尔时即得不善律仪。乃至尽寿。更无新得。盗等皆然。若依成实。随行恶时。念念皆得不善律仪。不局前二。问曰。七种具作具受方得律仪。不具亦得。毗婆沙说。具足乃得。若不具者不名律仪。毗昙成实不具亦得。故成实言。若具不具皆得律仪。杂心说言。不能言者。得身律仪。非口律仪。明知不具。次辨其舍。依如毗昙。有四时舍。一受善戒。二者命终。三得诸禅。四二形生。设有众生。发深善心。作永断意。若不受戒。皆不能舍成实法中。有三时舍。一受善戒。二者命终。三发深善心。要期不作。此三时中。舍恶律仪。得禅舍者。彼论不说。二形生者。论言不舍。故彼论言。不能男等亦得律仪。云何二形能舍律仪。问曰。有人受八戒时。舍恶律仪。至明清旦。舍八戒已还复得彼恶律仪不。有人言得。复有人言。受八戒时舍恶律仪。得善律仪。至明旦已舍善律仪。亦更不得不善律仪。以无作事及受事故。舍义如是。次辨成就。问曰。几时成就恶戒。依如成实。未舍已来现在时中念念成就。以恶律仪念念生故。过未不成。毗昙法中。最初一念现在成就。第二念后。若未当舍。念念之中现在成就。及成过去。非心法故不通未来(此四门竟)。
　　次就形趣分别其相。趣谓五趣。五趣之中。唯人成就。余趣之中。但有业道无恶律仪。故成实言。但人成就。毗昙亦尔。问曰。成实宣说龙等得善律仪。何故不得恶律仪乎。以善律仪从师而受。以缘强故。所以得之。恶不如是。所以不得。趣别如是。形别如何。依如毗昙。男女二形。得恶律仪。余皆不得。成实法中。不能男等亦皆得之。不善律仪。略之云尔。

　　八种语义

　　八种语者。所谓见闻觉知而说不见不闻不觉知说。相状如何。今先明其见闻觉知四种心异。后明见等发语差别。见闻觉知分别有三。一随根分别。如毗昙说。眼识随生见。耳识随生闻。鼻舌及身尘到方知合名为觉。意识名知。二约境分别。如成实说。六识之心。得现境界。名之为见。故论说言。见名现信不现境界藉教而知。说之为闻。故论说言。闻名信于贤圣之语。于彼不见不闻境界。依前见闻。譬度知者说以为知。故论说言。知者比知前三心。后重分别心名之为觉。云何分别。先因见已后重思惟起于见想。或忘前见起不见想。此则是其见后觉也。闻知后觉类亦可知。然此觉心。非直从于见闻及知。三心后起。盖亦从于不见不闻不知后生。如先不见。后忘不见生于见想。此则是其不见后觉不闻不知生觉例然。此是第二约境分别。三就四心随义分别。识心名见。得现境故。想心名闻。境不现故。又复想心知于假名。故说为闻。受心名觉。觉违顺故。行心名知。强分别故。四心如是。次明见等发语不同。要略唯八。广则众多。广相如何。若依毗昙所说。见等发语不同有三十二。十六正语。十六邪语。是故通合有三十二。十六正语者。心境俱实有其八语。境虚心实。复有八语。故有十六。心境实者。有人实见亦生见想。他问见不。答言。实见。闻觉知等。亦复如是。即以为四。有实不见不见生不见想。他问见不。答言。不见。闻觉知等亦复如是。复以为四。通前即为八种实也。境虚心实八种语者。有实不见后忘不见便生见想。他问见不。答言实见。其境虽虚以心实故亦名实语。闻觉知等类亦同然。即以为四。有人实见后忘此见生不见想。他问见不。答言不见。虽不称事。以心实故亦名实语。闻觉知等类亦同然。复以为四。通前为八。此前十六。是其正语。就邪语中。心境并虚。有其八语。境实心虚。复有八语。是故通合有十六语。境心并虚八种语者。有人实见还生见想。他问见不。答言不见。闻觉知等类亦同然。即以为四。有实不见生不见想。他问见不。答言。实见。闻觉知等亦复如是。复以为四。通前为八。境实心虚八种语者。有人实见后忘此见生不见想。他问见不。答言。实见。虽当前事。以心虚故亦名妄语。闻觉知等类亦同然。即以为四。有实不见后忘不见便生见想。他问见不。答言。不见。虽当前事。以心虚故亦名妄语。闻觉知等亦复如是。复以为四。通前为八。并上八种合为十六。彼成实论所明见等发语差别。人释不同。有人释言。见闻及知。此三是本。各别发语。觉者是前三种之后重分别心。无别所知。不别发语。若存此义。所发但有二十四语。见中有八。四正四邪。闻知亦然。是故通合有二十四。于中具辨与前不异。验求成实觉亦发语。云何得知。如彼成实八语品中。明见发语差别已竟。闻觉知等亦复如是。论中既以闻觉知等类同见心。明知觉心亦别发语。若存此义。所发亦有三十二语。与上相似。问曰。觉心云何发语。有人先来曾起觉心。亦生觉想。他问觉不。答言。实觉。此是初句。有人先来不起觉心。生不觉想。他问觉不。答言。不觉。此是两句。有人先来曾起觉心。后忘觉心生不觉想。他问觉不。答言。不觉。虽违前觉不违已想。犹名实语。此是三句。有人先来不起觉心。后忘不觉便生觉相。他问觉不。答言。实觉。以称想故亦名实语。此四正语。后四邪语。翻上可知。八种语义。略辨如是。

　　九业义三门分别(列名辨释一　三性分别二　就趣分别三)

　　第一门中。列名辨释。九业之义。出成实论。名字是何。如彼论说。欲界系业有其三种。一者作业。二无作业。三者非作非无作业。色界亦尔。即以为六。无色有二。一无作业。二者非作非无作业。通前为八。及无漏业。通前为九。言作业者。谓身口业。无作业者。所谓身口无作业也。无作差别。泛释有九。一形俱无作。所谓五戒出家戒等二心俱无作。所谓禅戒无漏戒等。三要期无作。谓八戒等乃至一切善恶诸业。皆有要期。相状如何。如似世人。起要期心。我齐某时。常为此业。随所要期。分齐已来。无作常生。过期则止。故曰要期。四悕望无作。如有人言。我从今日常为此业。不作期限。自从悕心。未息已来。无作常生。心息便止。故曰悕望。五作俱无作。如人造作善恶业时。即有善恶无作随生。六从用无作。如人造作桥梁等事。随人受用。无作随生。名为从用。七事在无作。如人造作塔厕等事。未坏已来常有善生。名为事在。八异缘无作。如人手书而成口业。如是一切。九助缘无作。如人教他自得罪福。此前九种。身口无作。依如成实。更有一种。心法无作。唯从心生。毗昙无之。此无作中。除却心俱道共无作。余者皆名无作业矣。所言非作非无作者。所谓意业。思是意业。不同向前身口作业故名非作。不同身口无作之业名非无作。无漏业者。所谓无漏身口意业。道共无作。是身口业。无漏思心。是其意业。问曰。无色以何义故无其作业。以无身口造作业故(此一门竟)。
　　次就三性分别其相。言三性者。所谓善恶无记业也。欲界作业通其三性。色界作业唯善无记。不通不善。若言寄起欲界恶业。得有不善。毗昙法中。悉无寄起。界地断故。欲界无作。唯善与恶不通无记。无记羸劣。不能发生无作业。故色界无作其唯善业。若言寄起下界恶业。得有不善。无色无作与色界同。欲界非作非无作者。该通三性。色界非作非无作者。当界以论唯善无记。若言寄起欲界恶业。得有不善。无色非作非无作者。与色界同。无漏业者。局唯在善(此二门竟)。
　　次就趣论。趣谓五趣。若依毗昙成实法中。人天二趣。具起九业。余之三趣。唯起欲界三种之业。自余六业。皆悉不起。依杂阿含天品之中。有鬼神母。名富那婆薮。佛为说法得入圣道。案如彼文。鬼道亦得起无漏业。方等经中。亦同彼说。然彼既能起无漏业。明知亦能起上界业。以无漏法依禅生故。九业如是。

　　十不善业义七门分别(释名一　辨体二　业起次第三　资料简宽狭四　作无作五　三毒分别六　界趣分别七)

　　第一释名。十不善业者。所谓杀生乃至邪见。多生相续名曰众生。隔绝相续目之为杀。于他资财。非理侵夺。故名为盗。奸行违礼称曰邪淫。此三身业。问曰。一切打缚等事。亦是身业。何故不说。以彼轻故。所以不论。又打缚等。是杀眷属助成杀业。但举正业助亦随之。是故不论。又十业道。唯论根本。彼是方便。所以不说。言不当实故称为妄。妄有所谈。故名妄语。言乖彼此。谓之为两。两朋之言。依于舌起故曰两舌。言辞粗鄙目之为恶。恶从口生故名恶口。前言两舌。此言恶口。绮互言耳。邪言不正。其犹绮色。从喻立称故名绮语。此四口业。顺境染爱目之为贪。违境忿怒说以为嗔。迷正道理。邪心推求。故曰邪见。问曰。三根三毒之中皆说为痴。今此何故说为邪见成实释言。夫邪见者。痴中增上。畅思烦恼。必是增上。故说邪见。此后三种。是意业道。然此十种起作名业。能通曰道。总相如是。于中别论。释有三义。一对思以辨不善业。思能起杀等故名为业。杀等十种。通畅前思。名为业道。二对果以释。杀等十种。能起来报。故名为业。通人至果。称曰业道。三当相辨释。杀等十种缘中集起。故名为业。若望业思。通思名道。若望后报。通人至果。故名为道。名义如是(此一门竟)。
　　次辨体性。先论身业之中有作无作。先辨作业。宗别不同。所说各异。毗昙法中。说方便色为身作业。此方便色。是其色入为眼所行。问曰。若此是色入者。于青黄等二十色中何色摄乎。所谓高下正不正等。若依成实。是假名色法入所收。是义云何。于色尘上。相续之中能有损益。是身作业。有人宣说。成实法中。身业用彼思为正体。身为业具。是义不然。业前方便思为正主。身口为具。正论成业。是则身业假色为体。故成实论业相品云。色法相续余处生时。能有损益。名为身业。不言思是。明知不用思为正体。色法相续。后起异前。名余处生。次辨无作。依如毗昙。亦是色性法入所收。若依成实。非色心性法入所摄。次论口业。于中亦有作无作别。先辨作业。依如毗昙。声入为体。为耳所行。若依成实。是假名声法入所收。于实声上。前后相续能有损益。是口作业。次辨无作。与身业同。次论意业。依如毗昙。意但有作无无作业。以心法中三性不并。善时无恶。恶时无善。故无无作。故论说言。以三种故意无无作。就作业中。思为正主。余心心法相从名业。若依成实。通作无作。思为作业。随此作边。无作法生名无作业。此无作业。亦非色心。业性如是(此二门竟)。
　　次明业起次第之义。于中有二。一明业起次第之相。二明业道通局之义。言次第者。业起次第乃有四重。第一先起三根烦恼。第二次起不善业思。第三次起三道烦恼。第四次起身口七业。如欲杀生。或先起贪。或起嗔痴。次起思心。思欲断命。从此思后次起重贪。或重嗔痴。通畅前思。然后重起威仪之心。发动身手。隔断彼命。如杀既然。盗等亦尔。次第如是。言通局者。业道相对四句辨之。一业而非道。所谓思心筹虑造作故名为业。前无所通。故不名道。二道而非业。所谓思后贪嗔邪见通畅思前。故名为道。而非作性。故不名业。三亦业亦道。谓身口七业。缘中起作。故称为业。通畅前思。故名为道。四非业非道。所谓思前三根烦恼体非起作。不同思等。故不名业。前无所通。故不名道。然此四种。若望来果。俱得称业。齐得名道。能作来果。故通名业。能通至果。故通名道。问曰。思前三根之中有思业不。若依毗昙。思是通数一切处有。故三根中亦有思业。但诸心法。随时受名。故隐不论。若依成实。心起先后。三根之中。不得有思。问曰。思时有贪等不。若依毗昙。不善心边常有烦恼。故思心边亦有贪等。亦以心法随时受名。所以不彰。若依成实。无别思数。爱分之愿。说名为思。是思业外更无别体贪等可得。若就思心随义说有。理亦无伤。问曰。思后三道之中有思业不。是义与前三根相似。问曰。正起身口业时。得有思心及三道不。若依毗昙。皆具有之。彰义隐显。所以不说。依昙无德。尔时但有运动身口恶威仪心。是故一切不善业中。皆有非威仪突吉罗罪(此三门竟)。
　　次辨宽狭。于中以其十不善业对彼三邪七恶律仪。以明宽狭。此三门中。身口意等三种邪行。一向是宽。具四义故。何者四义。一具身口意。二通根本及与方便。三通轻重。四通作无作。具此四义。是故最宽。十不善业。望七律仪互有宽狭。十不善业。三宽一狭。言三宽者。一通三业。二通轻重。三通作无作。言一狭者。唯在根本不通方便。七恶律仪。三狭一宽。言三狭者。翻前可知。言一宽者。通其根本及与方便。言根本者。谓屠杀等。言方便者。谓蓄养等(此四门竟)。
　　次辨有作无作之义。于中先就根本业道明作无作。就彼身口七业之中。邪淫一种。一向具足作与无作。究竟成业。要在自身。是故有作。随作即有无作罪生。故有无作。自余业道。无作是定。作业不定。无作之业。若身自作。若教他作。皆悉随生。故称为定。若论作业。自作则有教他。则无。故曰不定。根本如是。次就方便明作无作。当知。一切前后方便。作业是定无作不定。云何不定。重心作者则有无作。轻心作者则无无作。故曰不定。有作无作。略辨如是(此五门竟)。
　　次对三毒分别诸业。依如毗昙。一切业道。皆三毒起。成则不定。杀生恶口及嗔业道。嗔心所成。盗淫及贪。贪欲究竟。邪见业道。唯痴心成。余三业道。具三事成。若依成实。邪淫一种。从三事起。唯贪欲成。自余业道。皆三事起。具三事成。宗别各异。难以会通(此六门竟)。
　　次就界趣分别业道。界谓三界。依如毗昙。十不善业。系属欲界。唯欲界起。若依成实。系属欲界。起则不定。杀盗邪淫恶口两舌。唯欲界起。妄言绮语欲色俱起。如梵天王。自言尊胜能令诸梵尽老死边。即是妄语。此不应法。即是绮语。贪及邪见三界皆起。彼邪不善。得寄起故。趣谓五趣。如毗昙说。地狱五业道。郁单越有四。余方各有十。及余恶趣天。地狱五者。地狱唯起恶口绮语贪嗔邪见五业道也。受罪之时。恶骂狱卒故有恶口。恶口违法。即是绮语。尔时忿怒即是嗔恚。贪及邪见成而不行。郁单四者。唯有绮语贪嗔邪见。彼有咏故有绮语。贪嗔邪见成而不行。问曰。彼方有行欲事。何故不说有淫业道。释言。彼方无有夫妻共相配匹。虽共行淫无相凌夺。不名邪淫。是故不名邪淫业道。问曰。郁单有行欲事。欲因贪起。云何说言贪心成就欲不现行。释言。彼方起淫之贪。其实现行。但此贪心所起之淫。非十恶收。能起之贪。亦非不善业道所摄。故虽起此不名贪欲业道现行。如人夫妻共相缠爱。不名业道。彼亦如之。问曰。若彼起淫之贪非业道者。善恶无记三性之中。何性所收。若性是善。贪欲烦恼不应名善。若是无记。论说欲界一切烦恼除身边见余悉不善。不言贪欲是其无记。若性不善。便是十恶业道所摄。何得说言不名贪欲业道现行。夫妻相爱事亦同尔。释言。此贪性是不善。性虽不善其过轻微。三毒所收。非业道摄。故虽现起不名贪欲业道现行。问曰。郁单既有绮语。绮语必依贪嗔痴起。亦依彼成。何故不名贪等现行。释言。彼方所有绮语。实依痴起但佛经中。宣说邪见。以为业业。不说痴心以为业道。是故彼痴虽复现行。但是痴毒。犹故不名邪见现行。无推求故。良以彼方邪见。不行故无断善破僧事等。问曰。彼方有歌咏等。此不应法。即是妄语。何故不说有妄语乎。彼无诳心故非妄语。余方十者。余三天下各具十也。恶趣天者。谓余鬼畜及与天趣皆具十也。若依成实。唯郁单越与毗昙同。自余三方三恶及天皆具十业。彼地狱中重处。虽少轻处具有十不善道。辨之略尔。

　　十四垢业义

　　十四垢业。出长阿含善生经中。何者十四。如彼中说。有四结业。即以为四。依于四处作诸恶行。复以为四。通前为八。六损财业通前十四。四结业者。谓杀盗淫及与妄语。问曰。何故不说两舌恶口绮语。以在家者不能离故。所以不说。言四处者。所谓爱恚怖痴处也。此之四种。起业所依。故云四处。六损财者。一是耽酒。二是博戏。三是放荡。四迷妓乐。五恶友相得。六是懈惰。饮酒之过有其六失。一者失财。二者生病。三者斗诤。四恶名流布。五嗔怒暴生。六智慧目损。博戏之过亦有六失。一财物耗减。二虽胜生怨。三智者所啧。四人不敬信。五为人疏外。六生盗窃心。放荡之过亦有六失。一不自护身。二不护财货。三不护子孙。四常自惊惧。五诸苦恶法常自缠身。六喜生虚妄。迷于妓乐亦有六失。一者求歌。二者求舞。三求琴瑟。四波内早。五多罗槃。六首呵那。此后三门。胡语不翻。不知是何。恶友相得亦有六失。一方便欺诳。二好喜屏处。三诱他家人。四图谋他物。五财利自向。六好发他过。懈惰之过亦有六失。一者富乐不肯作务。二者贫穷不肯勤修。三者寒时不肯勤修。四者热时不肯勤修。五者时早不肯勤修。六者时晚不肯勤修。十四垢业。辨之粗尔。

　　十六恶律仪义

　　十六恶律仪。出涅槃经。无作之恶。常生相续。说为律仪。律仪不同。宣说十六。一为利养羊。肥已转卖。二为利故。买买已屠杀。三为利养猪。肥已转卖。四为利故。买买已屠杀。五为利养牛。肥已转卖。六为利故。买买已屠杀。七为利养鸡。肥已转卖。八为利故。买买已屠杀。九者钓鱼。十者捕鸟。十一猎师。十二劫盗。十三魁脍。十四两舌专行破坏。十五狱卒。十六咒龙。毗昙论中。宣说十二。一者屠羊。二者养猪。三者养鸡。四者捕鱼。五者捕鸟。六者猎师。七者作贼。八者魁脍。九者守狱。十者咒龙。此与前同。十一者屠犬。十二者司猎。此二异前。言屠羊者。如毗昙说。以杀害心若卖若杀。悉名屠羊。摄十六中第一第二。言养猪者。亦以杀心。若卖若杀。悉名养猪。摄十六中第三第四。养鸡亦尔。摄十六中第七第八。言捕鱼者。杀鱼自活。捕鸟猎师亦复如是。言作贼者。常行劫盗。言魁脍者。常主杀人以自存活。言守狱者。守狱自活。言咒龙者。谓咒龙蛇戏乐自活。言屠犬者。谓旃陀罗屠犬自活。言司猎者。所谓王家主猎者是然就屠羊者。虽不起心杀余众生。而于一切诸众生所。得恶律仪。一切众生。悉皆可有作羊理故。余者皆尔。问曰。此等七律仪中几律仪摄。释言。若依涅槃所说。杀盗两舌三律仪摄。以此三种损恼处多故偏说之。毗昙所说。唯杀盗摄。作贼是盗。余皆是杀。十六律仪。辨之如是。

　　饮酒三十五失义

　　饮酒之过。有三十五失。出大智论。一者现世财物空竭。二众病之门。三斗诤之本。多致忿讼。四裸露无耻。五丑名恶声人不恭敬。六覆没智慧。七所应得物而不得之。已得之物而复散失。八私匿之事向他论说。九种种事业废而不成。十忧愁之本。十一身力减少。十二形色损坏。十三不知敬父。十四不知敬母。十五不敬伯叔尊长。十六不敬沙门。十七不敬婆罗门。十八不知敬佛。十九不知敬法。二十不知敬僧。二十一恶人亲附。二十二疏远善人。二十三作破戒人。以其饮酒违戒法故。二十四心无惭愧。二十五不守根门。二十六纵色放逸。二十七人所憎恶不喜见之。二十八贵重亲属及诸知识。所共摈弃。二十九行不善法。由其饮酒多生罪故。三十弃舍善法。三十一明人智士所不信用。三十二远离涅槃。三十三多种世世狂痴因缘。三十四身坏命终堕诸恶道。三十五若得为人。随所生处常当愚騃。酒过如是。应当断之。

　　大乘义章卷第七



　　大乘义章卷第八

　　　　远法师撰
　　染法聚苦报义有十四门(一二种生死义　二四生义　三四有义　四四识住义　五四食义　六五阴义　七六道义　八七识住义　九八难义　十九众生居义　十一十二入义　十二十八界义　十三二十五有义　十四四十居止义)。

　　二种生死义六门分别(释名一　辨相二　就位分别三　就界分别四　因缘分别五　治断分别六)

　　第一释名。二种生死。出胜鬘经。名字是何。一分段生死。二变易生死。言分段者。六道果报三世分异名为分段。分段之法。始起名生。终谢称死。言变易者。泛释有三。一者微细生灭无常念念迁异。前变后易名为变易。变易是死。名变易死。故地持中。生灭坏苦名变易苦。此通凡圣。二者缘照无漏所得法身神化无碍。能变能易。故名变易。变易是死。名变易死。此该大小。三者真证法身隐显自在能变能易。故言变易。变易非死。但此法身。未出生灭。犹为无常死法。所随变易身上。有其生死。名变易死。此唯在天。虽有三义。胜鬘所说。第二为宗下诸门中。听此言耳。分段生死。胜鬘亦名有为生死。变易生死。胜鬘亦名无为生死。盖乃从人以别名矣。凡夫多起有漏诸业。建集有果。名曰有为。有为众生所受生死。名有为生死。无为生死翻前立称。圣人不起有漏诸业受分段报。名曰无为。无为圣人所有生死。名无为生死。名义如是(此一门竟)。
　　次辨体相。分段生死开合不定。总之唯一。或分为二。一善二恶。人天名善。三涂名恶。或分为三。谓三界中所有生死。或分为四。所谓胎生卵生湿生及以化生。此如后释。或分为五。谓五道中受生差别。或分为六。六道报中生死不同。于前五上。加阿修罗名为六道。随类别分数。有无量。分段如是。变易之中。亦开合不定。总之唯一。或分为二。一事识中变易生死。二妄识中变易生死。于六识中。缘照无漏所受之报。名事识中变易生死。第七识中缘照无漏所得之果。名妄识中变易生死。彼事识中变易生死。因果在别。此世造业。余世得报。如论中说。有妙净土。出过三界。是阿罗汉当生彼中。如是等也。彼妄识中变易生死。有粗有细。地前名粗。地上名细。于中粗者。因果世别与前相似。微细之者。前念为因。后念果现。是中微细。不复可以世别论之。念念之中。细分异世亦得无伤。或分为三。谓三乘人变易生死。或分为四。如胜鬘说。一阿罗汉。二辟支佛。三大力菩萨。地前菩萨。二轮烦恼全未断除。而不为彼烦恼所牵。又于三界受生自在。故名大力。问曰。地前大力菩萨。涅槃经中说为凡夫具烦恼性。胜鬘何故说为变易。释言。涅槃对初地上出世圣人。名为凡夫。未断地上二轮之惑。名具烦恼。若对声闻辟支佛等。此是大圣二障清净。何为不得说为变易。故涅槃中说。须陀洹八万劫到。乃至辟支十千劫到。谓到性地阿耨菩提。此既大圣。变易何疑。四意生身。初地已上受生如意。名意生身。意有何义。生如意乎。意有三义。一能速疾。二能遍到。三能无碍。初地已上受身如是。或分为六。如胜鬘说。谓此三地及彼三种意生身等。此三地者。谓此地前罗汉辟支大力菩萨三乘地也。彼三种者。谓初地上三种生也。三种意生如楞伽说。一三昧意生身。谓从初地乃至五地。禅度增上故名三昧意生身也。二觉法自性性意生身。六七八地慧行成就。知法有性。知法无性。名为觉法自性性身。前自性者。是法有性。有法之中色。为碍性心为知性。如是一切名为自性。复言性者。是法无性。无是一切法之实性。故名为性。此有无性皆能善照。故名为觉。三种类俱生无作行意生身。谓九地上无功用行。任运转起。名种类俱生无作行身。此三彼三。九地已上行报纯熟。前七地中所修种类。至彼地中。报熟现前名种类俱生。法流水中任运上升。舍离功用。此三彼三合以为六。别则无量。变易如是(此二门竟)。
　　次就位论。总相粗分。分段死者。是虚伪众生。变易死者。谓阿罗汉辟支佛大力菩萨意生身等。小乘之中凡夫学人。大乘之中外凡善趣。皆于三界。妄爱受生。名为虚伪。小乘人中罗汉辟支。大乘人中种性已上。以无漏业正智受生。故非虚伪。虚伪所受。名分段死。非虚伪受。名变易死。问曰。小乘须陀已上。大乘人中十信以上。亦有五分法身功德。何故不名为变易死。乃名分段。释言。是人于三界中。有漏结业受生未尽。故名分段。虽有无漏五分法身。是因法身未得果报。是故不得名变易死。粗分如是。于中细谓分段有二。一者恶道。二者善道。三涂名恶。人天名善。小乘法中。恶道分段。见道时尽。故须陀洹名为抵债。抵三涂债。著复通论。增上忍时。三恶道报。皆非数灭。善道分段。无学时尽。大乘人中。恶道分段尽处有三。一恶业为因。四住为缘。受恶道报。十信时尽。以修身或心慧等行转恶业故。云地持中说为善趣。又花严中宣说。贤首能现作佛。明知。亦能离恶趣报。二恶业为因。四住为缘。缘力微薄不能牵生。加少悲愿受恶趣身。种性时尽。故胜鬘中说。种性上大力菩萨离分段死。三恶业为因。悲愿为缘。四住残气随逐佐助。受恶趣生。初地时尽。地前未断。初地尽故。地经宣说。初地菩萨。离恶道畏。地持宣说。解行菩萨。转恶趣报。入欢喜地。又彼随助四住烦恼。初地尽故。地持宣说。增上及中恶趣烦恼。初地出过。以其地前未断灭故。地持宣说。种性解行。或堕恶道。恶道既如是。善道分段亦有三阶。一善业为因。四住为缘。受人天报。种性时尽。二善业为因。四住为缘。缘力微薄不能牵生。加少悲愿。受人天身。初地时尽。地前未断。初地尽故。楞伽宣说。初地菩萨。得二十五三昧。破二十五有。前未断故法华论中宣说。地前犹有三界分段生死。故彼论言。所言入生乃至一生得菩提者。谓初地证智。所言八生至一生者。是其三界分段之生。三善业为因。悲愿为缘。四住残习随逐佐助。受人天生。至佛乃尽。自前未断。至佛尽故。经叹。唯佛断有顶种。十地已还。人天受生。未穷尽故。地持但云。解行菩萨。转恶趣报入欢喜地。不言转善。又十地已还人天受生。烦恼未尽。故地持中唯说。初地过增上中恶趣烦恼。不言出过善趣烦恼。以斯文证。人天残习明至十地。于中别分。人分段者。八地时尽。自前未断。八地尽故。涅槃经中宣说。八地为阿那含。不受肉身。前未断故。大品经中说。前七地犹是肉身。天分段者。至佛乃尽。自前未断。至佛尽故。唯佛一人断有顶种。前未断故。八地以上唯名那含。非阿罗汉。问曰。地上遍生六道。何故偏说人天中生以为分段。释言。地上恶业尽故。虽生恶道。但是应现。人天善业。未穷尽故。生人天中。与彼凡时微业相应名分段矣。次辨变易。变易之中。有因有果。小乘人中。见道以上变易因生。无学果后变易报起。何者是乎。如论中说。有妙净土。出过三界。无烦恼者。是阿罗汉。当生彼中。如是等也。大乘人中分齐有四。一起因处十信已上。二得果处种性以上。故胜鬘中说。种性已上大力为变易死。问曰。法华优婆提舍说。解行前为分段死。胜鬘何故说为变易。释言。菩萨种性已上有五种身。一法性身。谓性种性及解行中清净。向等如地持说。六入殊胜无始法尔。如是等也。二实报身。谓习种性及解行中得前方便。如地持说。若从先来修善所得。如是等也。三者生灭变易法身。所谓缘照无漏业果。四分段身。谓无始来有漏业果。五应化身。随物现生。此五种身。各有因缘。法性身者。佛性为因。度为缘。实报身者。六度为因。佛性为缘。更有余义。如后二种种性中说。变易身者。无漏业因。无明为缘。分段身者。有漏业因。悲愿为缘。应化身中。有其二种。一者法应依法身起。二者报应依报身现。此二种应因缘各别。论其法应。如来藏中化用三昧法门为因。悲愿为缘。若论报应。悲愿为因。化用三昧法门为缘。此五身中。初二非死。次二实死。后一应死。是故于彼种性已上。实报身中。有变易杂。应化身中。有分段杂。法花论中。据第四门说为分段。胜鬘经中。据第三门说为变易。各是一义。不相乖背。此是第二得果之处。三渐舍处。初地已上。四穷尽处。在如来地。位分如是(此三门竟)。
　　次就界论。界谓三界。于中略以二门分别。一随相分别。分段生死是三界摄。三界有漏业之果故。变易生死非三界摄。出世无漏业之果故。故论说言。有妙净土出过三界。是阿罗汉。当生彼中。明知。出世如是。一切。二就性通论。二种生死皆三界摄。此义云何。如胜鬘经中说。世间有二。一无常坏。二无常病。无常坏者。是分段三界。无常病者。是变易三界。分段生死还是分段三界所收。变易生死。还是变易三界所摄。问曰。分段于三界中分齐可知。变易生死于三界中分齐何处。唯圣所知。亦可变易。依禅地说。依初禅地发无漏业。受变易报。系属初禅。如是一切(此四门竟)。
　　次辨因缘。亲生名因疏助目缘。总相粗论。分段生死。有漏业因。四住为缘。故胜鬘云。又如取缘有漏业因而生三有。取犹爱也。于受生时。或起淫爱。或复起于花池等爱。逐即受身故说为缘。受生三界。爱力增强。故偏说之。变易生死。无漏业因。无明为缘。故胜鬘云。无漏业因。无明为缘。生阿罗汉辟支佛等。缘有二种。一前后缘。以前无明不见诸法本性平等故求后生。二同时为缘。无明住地。是七识体。变易业果。依是得立。故说为缘。如梦所作皆依睡心。总相如是。随别细分。分段生死有善有恶。恶道分段义别三阶。一凡夫所受恶业为因。四住为缘。二十信所受恶业为因。四住正缘。悲愿随助。三种性已上至初地受恶业为因。悲愿正缘。四住随助。若无恶业。苦果不生。是故用彼恶业为因。若无悲愿则不往受。是故用彼悲愿为缘。故涅槃云。地前菩萨。过去所有微尘等业。以愿力故。一切悉受。且说愿力。当知。亦以悲力故受苦。善道分段亦有三阶。一凡夫二乘乃至大乘十信所受善业为因。四住为缘。二者种性解行所受善业为因。四住正缘。悲愿随助。三地上所受善业为因。悲愿正缘。四住随助。变易有二。一事识中变易生死。二妄识中变易生死。事中变易义别三阶。一是罗汉辟支所受。用事识中众生空观以为正因。无明为缘。二是种性解行所受。用事识中法空之观以为正因。无明为缘。三地上所受。事识中非有非无息想之解以为正因。无明为缘。妄中变易亦有三阶。一地前所受。用妄识中一切妄想依心之观。以为正因。无明为缘。二地上所受。用妄识中一切妄想依真之观。以为正因。无明为缘。三是八地以上所受。用妄识中唯真无妄息想之观。以为正因。无明为缘。问曰。唯真无妄之观。能令妄智更不牵后。云何能与变易作因。释言。此观望后同类。虽不牵生。望后胜品。非不能生。故得为因。此等观别。如前八识章中具辨。前分段死。因故缘新。由是因同缘有差异。此变易死。缘故因新。为是缘同因有差别。随义细论。分段之因变易之缘。非无差别。异相难分。是以不说。理实无明亦扶分段。四住之习。亦佐变易。相隐微少。故废不论(此五门竟)。
　　次辨断处。分段之中。五道差别断处不定。小乘法中。大位论之尽在无学。于中别分。三涂分段尽处有三。一不受处。依如成实。暖心已上一向不受。于彼宗中。暖心已上名为住分。不复退堕三涂中故。故彼成实引经证言。世上正见者。往来百千世。终不堕恶道。暖心已去名上正见。若依毗昙。忍心以上。方是住。一向不受三涂之报。涅槃经中亦同此说。据此言之。忍心以上。方得名为世上正见。此是第一不受处也。二非数灭处。依如毗昙。增上忍时。三恶道报。皆非数灭。于此一生。定断其因。不受报。故涅槃经中亦同此说。故涅槃言。增上忍时。三恶道报。当知。不从智缘而灭。三缘尽处。在见道中。润惑永断。业种燋故。人中分段。那含已去。不复更受。天分段者。罗汉辟支永更不受。大乘法中。大位分之。一切分段。尽在种性。故胜鬘云。分段死者。是虚伪众生。于中分别。分段现生死有其二种。一者定系为业所牵。定系时处。者所谓生后时。处谓六道。二不定系得业自在。得生自在。不系时处。不系时故。现生后时随意受之。不系处故。六道之中。随意受之。彼三涂中定系之者。十信已上修习身戒心慧行故。渐次断除。种性时尽。不定系者。种性已上渐次断除。初地时尽。地持据此宣说。初地离恶趣报。人天定者。种性已上渐次断除。初地时尽。若复通论。十信已上渐次断除。初地时尽。楞伽据此宣说。初地得二十五三昧。破二十五有。不定之者。初地以上渐次断除。至佛乃尽。于中分别。人分段者。八地时尽。故八地上名阿那含。更不重受臭身肉身。天分段者。至佛乃尽。故佛一人断有顶种。度生死流。然初地上。虽复说有人天分段。但有微习。谓于大悲应现身中。少有残气。无有能受分段报者。分段如是。次论变易。变易之中有因有果。尽处不定。小乘法中。变易之因尽有二处。一灭定暂灭。那含已上。二无余永灭。无学果中。变易之果。小乘未灭。大乘法中。变易之因。种性暂灭。至佛乃尽。变易之果。初地渐灭。至佛乃尽。二种生死。大况粗尔。

　　四生义三段分别(辨相一　通局二　宽狭三)

　　言四生者。谓胎卵湿化。言胎生者。如今人等。禀托精气而受报者名为胎生。言卵生者。如诸鸟等。依于卵壳而受形者名为卵生。言湿生者。如今夏日湿生虫等。不假父母。依湿受形名为湿生。言化生者。如诸天等。无所依托。无而忽起。名曰化生。若无依托。云何得生。如地论释。依业故生。生相如是。
　　次就五趣辨其通局。四生之中化生一种。全摄二趣及三少分。全摄二者。诸天地狱。一向化生。三少分者。人鬼及畜少分有之。如劫初时。人鬼及畜一切化生。今时多无。故曰少分。胎生一种。人鬼及畜少分有之。余趣全无。卵湿二生。唯在人畜。余趣皆无。人中卵生。如毗舍儿。毗舍法母生其肉卵。卵中有其三十二儿。如是等类。是卵生人。人湿生者。如顶生王。过去有王。名曰善住。顶生肉胞。十月满足中生一儿。因字顶生。如是等。此是湿生人。畜生道中卵湿可知。
　　次辨宽狭。如杂心问。为生摄趣。为趣摄生。论自释言。四生摄趣。非趣摄生。何故如是。一切五趣。无出四生。故生摄趣。五道中阴。皆是化生。五趣不收。是故五趣不摄四生。四生之义。略辨如是。

　　四有义六门分别(辨相一　就时分别二　就处分别三　五阴六根有具不具四　染净分别五　凡圣有无六)

　　第一辨相。四有之义。出阿含经。毗昙论中。具广分别。生死果报。是有不无。故名为有。有别不同。一门说四。四名是何。一者生有。二者死有。三者本有。四者中有。报分始起名为生有。命报终谢名为死有。生后死前名为本有。对死及中故说为本。两身之间。所受阴形名为中有。中有相隐。九句辨之。一定其有无。经论不同。毗昙法中。定有中阴。成实法中。一向定无。有无偏定。故成诤论。故涅槃云。我诸弟子。不解我意。唱言。如来宣说中阴。一向定有。一向定无。大乘所说。有无不定。上善重恶趣报速疾则无中阴。如五逆等。余业则有。异于偏定故无诤论。二定其生分。生有四种。胎卵湿化。一切中阴。同一化生。三辨其形类。中阴之形。彿缘生阴。趣天中阴。彿缘似天。乃至趣向地狱。中阴彿缘地狱。四明中阴形量大小。如论中说。生人中阴。如有知小儿。上天中阴。以渐转大。如是中阴。随所向处。小于生阴。准人可知。五辨其形色。如地持说。色有好恶。好色有二。一者极好。如明月光。二者微好。如波罗捺衣。恶色亦二。一者极恶。如夜黑闇。二者微恶。如黑羊毛光。然实中阴色万差。地持且就粗影为言。六明中阴趣向差别。如论中说。地狱中阴。向地狱时。足上头下。直趣地狱。至地狱中。受报之时。形如人立。诸天中阴。上趣天时。如箭射空。余则倚行。七明中阴相见不同。有人宣说。一切中阴。皆得相见。复有人言。上得见下。下不见上。如此说者。地狱中阴。唯得见于地狱中阴。不见余者。畜生中阴。能见畜生地狱中阴。不见余者。乃至天阴。能见一切五趣中阴。八明中阴所食不同。欲界中阴。具足四食。其中段食。还食生阴所食香气。上界中阴。则无段食。但有识触意思食等。九明中阴衣服有无。诸天中阴。一向有衣。人中不定。如近佛地诸大菩萨转轮圣王及白净比丘尼等。福德殊胜。又具惭愧中阴有衣。余者则无(此一门竟)。
　　次明四有时分久近。生有死有时分极短。唯止一念。故杂心云。生有及死有。是各一刹那。本有中有时分。不定。本有极短至一念。长则或经亿百千劫。中有长短。人说不同。有人宣说。极短一念。极长七日。如此说者。齐七日来必得生处。若七日来不得生处。前阴灭已更受中阴。有人复说。中阴极长寿七七日。七七日来必得生处。若不得处死而更生。复有人说。寿命不定。乃至父母未和合来。常在不灭。此诸说中。后说为善(此二门竟)。
　　次就三界五道之处分别四有。先就三界辨其通局。生死本有遍通三界。中有不定。小乘法中。欲色界有。无色则无。大乘法中。四空有色。以有色故。亦有中阴。故华严中。菩萨鼻根能闻无色宫殿之香。明知有色。次就趣论。当知四有遍通五趣(此三门竟)。
　　次辨根阴有具不具。阴谓五阴。根谓六根。先就五阴明具不具。生死本有。此三若在欲界之中定具五阴。色无色界大小不同。小乘说。彼色界地中无想天处。有色无心。四空地中。有心无色。不具五阴。余色界天齐具五阴。大乘说。彼无想天处。犹有心想。四空有色。是则三界皆具五阴。故地论言。乃至有顶增长一切五阴苦聚。中有一种。定具五阴。终无缺减。次就六根明具不具。生有之中。唯有意根。所缘之色。未成己体。故无身根。以无身故。亦无眼耳鼻舌等根。死有不定。欲界众生。渐命终者。唯有身根及与意根。最后灭坏。顿命终者。一念死时六根俱坏。色界众生。无渐命终。是故死时。六根俱坏。无色众生。大小不同。小乘说。彼唯有意根。最后灭坏。大乘说。彼犹有形色。与色界同。本有之中。诸根不定。欲界众生。多具六根。乃至极小。具身及意。色无色界。大小不同。小乘说。彼色界地中。除无想处。其余诸天。齐具六根。无想天中。无其意根。无色界中。单有意根。无余五种。大乘说。彼色无色界。齐具六根。何故如是。大乘说。彼无想无色有色心故。中有一种。定具六根。无残缺者。何故如是。中阴身中。受纯业果。不受杂业报。故具六根。又中阴身形。色精微无有余缘坏其根者。故具六根。又六根中。求受生处。是故中阴。定具六根。然此中阴六根猛利。净过诸天。一切世界。应受生处。见闻无碍。以其求生自在力故(此四门竟)。
　　次辨四有染净之义。生有一种。唯染无净。受生必是烦恼心故。余通染净。故杂心云。一染三有二。言一染者。是生有也。三有二者。本死及中通染净也。此乃局论凡夫二乘。若通菩萨愿力受生。是则四有皆通染净(此五门竟)。
　　次就凡圣分别四有。凡圣虽异。齐具四有。凡夫可知。圣人之中。学具四有。无学唯三。略无生有。无学圣人。更不生故。四有如是。

　　四识住义四门分别(辨相一　漏无漏分别二　就地分别三　三世分别四)

　　四识住者。五阴之中色受想行为识所依故名识住。住义云何。依如毗昙。心王之体。依于同时色受想行故名识住。问曰。彼宗心心数法同时相依。何故偏说识依余住不说受等依余住乎。释言。住义理实齐通。但识是王故偏说之。又破外道识依神住故说识住。若依成实。心起前后。不说同时相依而住。但说心识缘余四阴。缘而爱著。故名识住。问曰。彼宗贪在行心识中无贪。云何经中说为识住。释言。依彼贪有二种。一者起贪唯在行心。二者性贪遍在四心。性贪通故识中有之故得就识说为识住。何者性贪取性烦恼。执著境界故名性贪。问曰。性贪既通四心。以何义故偏说识住不说受住想行住等。释言。住义理通四心。今以三义偏说识住。一以初类后。识心在初。但言识住。余类可知。故不具论。二举弱显强。就四心中。识心取性最为微弱。乃至行心取性最强。就弱说住。增强可知。故阙不论。三为破外道说识依神故名识住。以彼外道多取心识依神我故。问曰。若言贪故住者。何故论言喜润故住。释言。理实贪著故住。贪心必由前喜而生。故说喜润。又后贪中。犹有喜义。助成彼贪。故说喜润。问曰。前说性贪故住。性贪常有。何假喜润。释言。识中所有性贪。是前行中重贪气分。彼前行中增上重贪。由喜润生。识中性贪。从本论之。故曰喜润。问曰。色等望于何识说为识住。若依毗昙。通望六识说为识住。成实法中。人解不同。有人释言。唯望意地行心说住。以彼行中贪爱强故。又人复言。通望六识行心说住。以前心无贪爱故。此皆不然。经说识住不言行住。云何说言望行心住。人复释言。彼宗之中想受及行。是通名识。故云识住。若言行心是通名识说识住者。论通非别。云何得分四识住异。当知。成实亦望六识说为识住。何以得知。毗昙法中。通望六识说为识住。成实不非。明知。共用。又六识中性贪义等住著不殊。故通望之以说识住。问曰。若言通望六识说识住者。六识之心局缘一色不缘余法。云何得有四种识住。释言。通望六识之心说四识住。非谓一一皆具四住。又问。五识局在一念。云何名住。此言住者。住著名住著。不以经停说为住故。一念五识。亦得名住。问曰。何故唯说色受想行等阴以为识住。不还说识以为识住。若依毗昙。识是心王。两王不并。故不说识以为识住。若依成实。识时少识。故不说识以为识住。云何少识。六识之中唯有意识通具续念。自余五识局在一念。不通相续。不如六想六受六行并通续念。故曰少识。少故不论。又复为分能住所住两义差别故。不说识以为识住(此一门竟)。
　　次就有漏无漏分别。有漏四阴。望有漏识名为识住。无漏则非。何故如是。毗昙释言。无漏之法。坏有漏识。故非识住。又无漏识。厌有漏法。亦非识住。又无漏识。于无漏法。亦不贪著。故非识住。有漏之识。于有漏法乐著不舍。故名识住。成实亦同(此二门竟)。
　　次就诸地分别识住。地谓九地。始从欲界乃至悲想。若依毗昙。要当地法望当地识说为识住。异地则非。粗细别故。若如是者。依下地身起上心时。下地之身。应非识住。论自释言。住相成就。犹名识住。若依成实。莫问自地及与他地。但有缘著。斯名识住(此三门竟)。
　　次就三世分别住义。若依毗昙。于三世中。同时相依。斯名识住。异时则非。若依成实。于三世莫问同时及与异时。但令缘著。皆是识住。不简前四识住义。略之云尔。

　　四食义两门分别(辨相一　就起分别二)

　　言四食者。所谓段食触食思食及与识食。此之四食。论释不同。若依成实。羹饭等事名为段食。冷暖等名为触食。或有众生。以思活命。名为思食。虽有此言。不知何思。有人释言。过去业思。是其命根。令命不断。说为思食。若如是者。一切众生所有寿命。皆由往思。不应言无。或当应以彼现在思想而活命者。说为思食。如思玄妙得不死等。有漏识心命报不坏名为识食。若依毗昙。欲界地中香味触等。是其段食。心数法中有漏触数。能知一切心心数法。令法今不散坏说为触食。有漏思数起后不绝说为思食。有漏心识。是其心王。能令一切诸心数法住持不坏。说为识食。问曰。无漏何故非食。释言。无漏坏相续相。是故非食(此一门竟)。
　　次就趣论。先论生阴。地狱之中。论释不同。若依成实。但有识食。毗昙法中。具有四食。彼说。地狱吞热铁等能坏饥饿。即为段食。余三心法常有可知。鬼畜两趣齐具四食。人中不定。若有心者。皆具四食。灭心之者。论说不同。若依毗昙。段食余势令身不坏。更无余食。故彼宗中入灭定者。远至七日即须出定。若过七日。段食势尽。起则身坏成实法中。灭心之者。现虽无心识得在故。犹名识食。以识食故。入灭定虽迳多时身亦不坏。天中不定。欲界诸天。与人相似。色界诸天。若依成实。唯有识食。毗昙法中。彼有心者。唯无段食。有余三种。若灭心者。四食俱无。无色界天。与色界中有心者同。无色界中。无灭心故。生阴如是。次辨中阴。成实法中。一切中阴。唯有识食。毗昙不定。欲界中阴。具有四食。随其所起。还食彼趣所食香气。以为段食。余三心法有之可知。色界中阴。唯无段食。有余三种。彼说。中阴虽有三食。思食最增。以求生故。四食如是。

　　五阴义七门分别(释名一　辨相二　先后次第三　三性分别四　漏无漏分别五　常无常分别六　三界有无七)

　　第一释名。言五阴者。所谓色受想行识也。质碍名色。又复形现亦名为色。领纳称受。毗昙亦言觉知名受。取相名想。毗昙亦言顺知名想起作名行。了别名识。毗昙亦云分别名识。此之五种。经名为阴。亦名为众。聚积名阴。阴积多法。故复名众。问曰。一色一受想等无多聚积。云何名阴而复名众。释言。此等阴积之分故名为阴。多中之分故复名众。如众僧中请得一人名请众僧。此亦如是(此一门竟)。
　　次辨体相。色阴之体。离合不定。总唯一色。或分为二。一内二外。眼等五根。是其内色。色等六尘。是其外色。或分为三。如毗昙说。一可见对。谓眼所行青黄等色。二不可见有对。谓耳鼻舌身所行之色。三不可见无对之色。意根所行无作之色。前二种色。为其对碍色根所对故名有对。后一无作。不为对碍色根所对故名无对。成实法中。宣说无作非色心故。唯有前二。略无第三。或分为六。所谓色声香味触法六尘色也。前五可知。法尘色者。若依毗昙。五根无作是法尘色。成实法中。过未五尘五根四大假名之色。是法尘色。或分为十。如涅槃说。故彼经中上下数处皆说十色。五根五尘。是其十也。彼经何故不说无作。彼说。无作但是色法非是色事。成身相微故阴不彰。或分十一。如毗昙说。五根五尘及无作色。是其十一。彼说。无作是身口业性。四大造故。色阴收。成实法中。色有十四。五根五尘及与四大。为十四也。有人说言。成实法中。声不成人。非是色阴。此言不然。阴积义异。成人法异。何得说言不成人故令声非阴。云何阴异成人法异。阴通内外。成人唯内。阴通色声。成人唯色。是其异也。云何知声是色阴。如彼成实色相品说。言色阴者。所谓四大及大所因色香味触。亦因四大所成五根。是等相触故有声生。举此以释色阴体相。宁非色阴。又毗昙中说声为阴。成实不非。明知。失用。问曰。毗昙说无作色以为色阴。成实法中何故不论。释言。成实宣说。无作为非色心。行阴所收。色阴不摄。故此不论。问曰。成实根尘之外别说四大。以为色阴。毗昙法中何不如是。释言。成实宣说。四大是假名色。揽四尘成。能成五根。根尘不收。故别说之。毗昙法中。宣说四大是实法色触入所摄。故不别说。色阴如是。次明受阴。受阴体中。广略不定。总唯一受。或分为二。一者身受。二者心受。如地持说。五识相应名为身受。意识相应名为心受。问曰。五识是心非身。何故与此相应之受名为身受。释言。此从所依以名。五识依于五根之身而生意心。故所生受名为身受。意识依心。故所生受名为心受。又复苦乐亦得分二。恶果名苦。善果名乐。一切报受无出善恶二业果故。问曰。舍受何受中摄。释言。乐摄。善业果故。或分为三。一苦二乐三不苦乐。亦名舍受。辨此三受。略有五门。一分三受。二定优劣。三明通局。四生过不同。五厌舍难易。就初门中差别有六。一当相分别。如彼成实受相品说。损恼身心名为苦受。增益身心名为乐受。非损非益名不苦乐。二对因分别。一切恶果。斯为苦。一切善果。说为乐舍。是义云何。依如毗昙。三禅已还下善业果。名之为乐。四禅已上上善业果。说以为舍。是则彼宗。三禅已还无舍受报。若依成实。分善为二。一欲界散善。二上界定善。散善之中增上业果说为乐受。微下业果名为舍受。以此微乐难觉知故。问曰。苦中亦有微下不善业果。何不名舍。偏说下乐为舍受乎。释言。苦果违害之法。性与情返。微有即觉。故入苦中。不得名舍。乐果顺情。非切心法。微者难觉。故分为舍。又复一切苦乐二受。皆用微细行苦为体。于行苦上。宣说苦受。苦受必重。为心觉恼故不名舍。于行苦上。宣说乐受。乐受必微。于中上者。为心觉适当相名乐。轻微之者。非心能觉。博名为舍。定善之中。下善业果。名之为乐。四禅已上胜善业果。说之为舍。以彼寂静难觉知故。三对缘分别。缘有三种。谓违顺中。违缘逼恼名为苦受。顺缘生适名为乐受。中境所生名为舍受。四对想分别。适想所起名为乐受。不适想生名为苦受。中容想发名为舍受。五对行分别。生嗔是苦。起贪是乐。生痴是舍。六就时分别。于中约对三缘辨之。若对违缘。相应时。苦离时生乐。久离则舍。若对顺缘。初受生乐。中受则舍。久受便苦。或有顺缘。相应时。乐离时生苦。久离则舍。若对中缘。初受时舍。久受生苦。离时生乐。或有中缘。初受时舍。久受乐著则生乐受离时生苦。以此六义分受为三。次明三受优劣不同。苦受最劣。乐舍二受。上中不定。若依毗昙。乐受定下。下善果故。舍受定上。上善果故。若依成实。在欲界地。舍受为中。乐受为上。在上二界。乐受为中。舍受为上。次明三受通局之义。依如毗昙。苦局欲界。乐通欲色。舍通三界。成实法中。粗同毗昙。以实细论。并通三界。故彼文言。苦乐随身至于四禅。忧喜随心至于有顶。次明三受生过不同于中有二。一明三受生过多少。苦生过少。局在欲界。生嗔恚故。乐生过中。在欲色界。能生不善秽污法故。舍过最多。遍通三界具生一切诸烦恼故。二明三受生过轻重。舍受最重。能起邪见。断灭善根。作阐提故。又生无明能为一切生死本故。苦乐二受轻重不定。若论所为。乐重苦轻。为求乐受。多作罪故。若论所生。苦重乐轻。嗔恚大罪。从苦生故。三受生过不同如是。次明三受厌舍难易。于中有二。一明三受起厌难易。欲界地中所有三受。苦为易厌。人憎恶故。舍受次难。不烦恼故。乐受最难保爱深故。若论上界乐舍二受。乐为易厌。以其粗动易憎恶故。舍受难厌。以其寂静难觉知故。二明三受舍之难易。苦受易舍。得初禅时。已远离故。问曰。若言初禅离苦。何故经言二禅灭苦。释言。初禅有眼耳身三种识在。此三识身苦根所依。所依未尽。是故不说初禅灭苦。理实苦受初禅灭尽。乐受次难。至四禅灭。舍受最难。涅槃时灭。三受如是。或分为五。所谓忧苦喜乐及舍。此之五种。随处不定。若在欲界。五识地中逼恼名苦。适悦称乐。意识地中虑恼名忧。庆悦名喜。六识地中中容受心。舍苦乐等。说之为舍。问曰。何故苦乐二受。流至意地返名忧喜。舍不如是。六识地中。通名为舍。释言。苦乐从微想生。忧喜二受。从强想发。为是须分。六识中舍。同微想生。为是不分。欲界如是。若在初禅。眼耳及身三识。身中适悦名乐。意识地中庆悦名喜。四识身中中容受心。说以为舍。三中喜受。通定内外。余二定外。初禅已上。无鼻舌识。亦无忧苦。为是不论。在二禅地。唯就意识。说喜说舍。在三禅中。唯就意地。说乐说舍。既在意地。何不名喜。乃说为乐。是乐性故。虽在意地。不得名喜。故杂心中。说之以为乐根意行。涅槃中说下名为喜。上名为乐。粗况似此。四禅已上。唯有意舍。更无余义。五受如是。或分为六。所谓六根所生受也。或分十八。六根所生。各有苦乐不苦不乐。故有十八。又成实说。十八意行。亦是十八。谓五意识第六意识所生之受。各有忧喜不忧不喜故为十八。或复分为三十六受。如成实说。六根所生各有苦乐不苦不乐。并通染净。是故合为三十六受。或分百八。如龙树说。前三十六。三世分别故有百八。若广分别。受乃无量。受阴如是。想阴体者。开合不定。总为一想。或分为三。一者适想。二不适想。三者非适非不适想。取顺名适。取违不适。取中容者。名为非适非不适想。或分为六。所谓六识相应想也。或分十八。六想之中。各有三种。适不适等。为十八也。随缘辨想。想亦无量。想阴如是。行阴体者。广略不定。总唯一行。或分为二。一者心法。二非心法。心法之中。依如毗昙。泛尔具论。有四十六。行阴所摄。。四十六者。通地有十。想欲触慧念思解脱忆定及受。善地有十。所谓无贪无嗔惭愧信倚不放逸不害精进及舍。通前二十。不善有二。谓无惭愧。以此通前为二十二。大烦恼中别数有五。不信懈怠无明悼放逸。以此通前为二十七。小烦恼中。有其十种。所谓忿恨诳悭嫉恼谄覆高害。以此通前为三十七。余数有五。所谓觉观睡眠及悔。以此通前为四十二。十使之中。别有四数。贪嗔慢疑。以此通前为四十六。此等如前三有为中具广分别。言四十四行阴摄者。就前四十六心法中。除受除想。自余一切皆行阴摄。问曰。何故诸心法中。偏分受想。别为两阴不入行中。杂心释言。受为爱根想为见本。以此二种轮转生死。故分别之。又复论言。受修诸禅。想修无色。以此二种别地义强故。别立阴。成实法中。心法无量。除识想受自余一切。皆行阴摄。心法如是。非心法中。依如毗昙。宣说十四不相应行为非色心。此亦如前三有为中具广分别。成实法中。唯说无作以为色心不相应行。问曰。五阴通皆是行。以何义故。偏说此一以为行阴。杂心释言。行阴之中。有为行多故偏名行。余四阴中。摄行少故。更与异名。行阴如是。次辨识阴开合不定。总唯一识。或分为二。一者有漏二者无漏。或分为三。一善二恶三者无记。或分为四。一善二恶三隐没无记。谓欲界地身边两见及上二界一切烦恼相应之心。四白净无记。所谓报生威仪工巧变化之心。或分为六。所谓六识。始从眼识乃至意识。或分为七。谓七心界前六识上加以意根。是其七也。或分为九。一方便善心。二生得善心。三不善心。四阴没无记。五报生心。六威仪心。七工巧心。八变化心。九无漏心。或分为十。一方便善心。所谓一切闻思修寿相应之心。二生得善心。过习所成信进念等相应之心。三不善心。谓欲界地除身边见自余一切不善结业相应之心。四隐没无记。谓欲界中身边见两及上二界一切烦恼相应之心。五报生心。谓三界中报无记心。六威仪心。所谓一切行住坐卧见闻等心。七工巧心。所谓一切营生之心。八变化心。谓作是念。我当化作如是事业。如是之心。九者学心。谓三乘人因体无漏及学等见。三乘因中断结无漏。是学心体。游观无漏。是学等见。十无学心。谓三乘人果体无漏及无学等见。三乘果中尽无生智。是无学体。游观无漏。是无学等见。或分十二。如杂心说。欲界有四。一者善心。二不善心。三隐没无记。四白净无记。色界有三。于前四中。除不善心。有余三种。无色亦然。此十有漏。并学无学为十二也。或分二十。欲界有八。一方便善。二生得善。三不善心。四隐没心。五报生心。六威仪心。七工巧心。八变化心。谓依上禅为欲界化色界有六。前八种中。除不善心及工巧心。一切上界。无有不善及工巧。故有余六种。无色有四。前八种中。除不善心威仪工巧及变化心。有余四种。并学无学为二十也。广则无量。识阴如是(此二门竟)。
　　次明五阴次第之义。诸论不同。毗昙法中。五阴同时。随义以论。有二次第。一顺二逆。顺次第者。先明色阴。次受次想次行后识。何故如是。论释有三。一粗细次第。色阴最粗。相状显著。故先明色。受细于色。粗余心法。如人所患首足等痛。觉恼增强。故次明受。想细于受。粗余心法。取相分明。故次明想。行细想受。粗于心识。作用相显。故次明行。识心最细。故在后说。二破患次第。如论中说。本际已来。男为女色。女为男色染著处故。先观色阴。令人厌离。乐受贪故染著于色。故次观受。想颠倒故。起乐受贪。故次观想。以其贪爱烦恼行故。起颠倒想。故次观行。以依心故。起烦恼行。故后观识。三观入次第。如论中说。二种色观。入佛法中。为甘露门。一不净观。二安般念故。先观色。以观色故。便知受妄。故次观受。知受妄已。想不颠倒故。次观想。想不倒故。烦恼不行。故次观行。烦恼不行。心则堪忍。故次观识。上来三种。是顺次第。逆次第者。翻前即是。如论中说。净秽之生。以心为本。故先观识。以观识故。烦恼微薄。故次观行。烦恼薄故。便起法想。想于一切苦无常等。故次明想。起法想故。贪受不生。故次观受。贪受息故。能见色过。故次观色此逆次第。毗昙如是。成实法中。阴起前后不得一时。次第如何。先明色阴。次识次想次受后行。何故如是。心识之起。必托六根。于中五识依五色根。意识一种。依于意根。从多为论。识依色生。故先明色。第二明识。于识所缘。分别取相。故次明想。于取想所。领纳违顺非违非顺。故次明受。于所受法。起贪嗔等。故次明行。大乘法中。亦说五阴体性同时。随用隐显。非无先后。其中次第。多同毗昙(此三门竟)。
　　次就三性分别五阴。言三性者。所谓善恶无记性也。依如毗昙。阴别有九。相从为三。所言九者。一生得善阴。二方便善阴。三无漏善阴。四不善。五阴五秽污五阴。六报生五阴。七威仪五阴。八工巧五阴。生得善者。一切众生。无始已来曾修善根。未起邪见断灭已来。此善相续。生便得之名生得善。生得善根。起身口业。是其色阴。余心法等。为余四阴。方便善者。于现在世。近友闻法。思惟修习起诸善根。是方便善。于中所起身口二业。是其色阴。余心法等。为余四阴。问曰。方便与生得善。同是现起。有何差别。释言。此二分齐难知。但由宿习。任性能起。是生得善。因他教化。闻法思惟。力励起者。是方便善。无漏善者。远离系缚。合理相应。是无漏善。于中道共无漏律仪。是其色阴。余心法等。为余四阴。言不善者。一切无惭无愧俱者。是不善阴。于中所起身口恶业。是其色阴。余四可知。问曰。善恶相对之法。善中得有生得方便。不善何故总说为一。不分二乎。释言。齐类理亦应然。但今为明恶法本来九品性成。非是方便进习始具。是故隐其方便之名。既隐方便。生得亦废。又复善法。难以顿成。须分上下令渐习故。说生得方便之异。恶法易断。总相厌离。是以不分生得方便两种之别。言秽污者。欲界地中身边两见。及上二界一切烦恼。能染污心。名为秽污。于中初禅秽污烦恼。能动身口。具五阴性。如彼梵王语诸梵众。汝但住此。我能令汝尽老死边。即是妄语。牛牵黑齿屏处求之。是身邪謟。此身与口。是其色阴。余心法等。是余四阴。欲界秽污。是迷理惑。不能亲发身口二业。二禅已上。烦恼微细。不动身口。无色界中。无身口业。一向不发。故无色阴。但有余四。言报生者。过因所生眼等诸根。是其色阴报。心法等为余四阴。言威仪者。身口进止。是其色阴起。此心法为余四阴。言工巧者。身营世务。口言分处。是其色阴。余四可知。言变化者。依其通体。或化色身。或化口语。是其色阴。欲起化时。先作是念。我今当作如是色像如是语言。以此起化心心数法。为余四阴。问曰。化心与身通体为一异。释言。是异。异相如何。变化心者。是起化心。身通体者。是起化力。又复化心。是远方便。身通体者。亲能起化。又复化心。唯是无记。身通体者。或时是善。或复无记。何故如是。通体有二。一是修慧。二是生慧。依定修得。是其修慧。天龙鬼等。不假习性。能变现。是其生慧。是修慧者。体性唯善。与定相应。生慧无记。又复化心。或自地收。或他地摄。起自地化。即自地收。起他地化。则他地摄。论其通体。唯在自地。问曰。何不直依通体而起变化。别从化心而起化乎。虽有通体能起化事。若无化心终不起化。故须化心。问曰。若使要从化心而起化者。何须通体。若无通体。虽有化心。欲化前事。终不能现故。复须之。问曰。化色为当正从化心而现。为当正从通体而发。释言。化色正依通体。远依化心。化心不能亲动身口。是故必依通体化也。九阴如是。相从三者。初三是善。次一不善。后五无记。毗昙如是。成实法中。唯一行阴。该通三性。余皆无记。大乘所说。多同毗昙(此四门竟)。
　　次就有漏无漏分别。依如毗昙。就向九种五阴之中。第三无漏。余八有漏。成实法中。义有两兼。若断漏故名为无漏。唯在行心。余皆有漏。若不生漏名为无漏。无学五阴。一向无漏。凡夫五阴。一向有漏。学人不定。若断结处。是其无漏。结未尽处。是其有漏。大乘法中真德五阴。一向无漏。分段因果。一向有漏。变易因果。随相无漏。体性有漏。以相顺理故名无漏。以性违故名为有漏(此五门竟)。
　　次辨五阴常无常义。小乘法中。一向无常。大乘法中。大位以分。生死五阴。一向无常。涅槃五阴。一向是常。故经说言。色是无常。因灭是色获得常色。受想行识。亦复如是。随义通论。生死五阴。有常无常。涅槃亦尔。生死阴中。有相有实。六识七识。是其阴相。如来之藏。一在灭谛。是其阴实。阴相无常。阴实是常。涅槃阴中有体有用。体则是常。如上所说。用则无常。故经说言。功德庄严有为有漏有碍非常。良以随世有生灭故(此六门竟)。
</div>
    <div class="pagination">
<a href="大乘义章_page7.html">上一页</a><span>...</span><a href="大乘义章_page3.html">3</a><a href="大乘义章_page4.html">4</a><a href="大乘义章_page5.html">5</a><a href="大乘义章_page6.html">6</a><a href="大乘义章_page7.html">7</a><span class="current-page">8</span><a href="大乘义章_page9.html">9</a><a href="大乘义章_page10.html">10</a><a href="大乘义章_page11.html">11</a><a href="大乘义章_page12.html">12</a><a href="大乘义章_page13.html">13</a><span>...</span><a href="大乘义章_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
