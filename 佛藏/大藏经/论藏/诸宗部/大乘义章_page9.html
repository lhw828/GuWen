<!DOCTYPE html>
<html>
<head>
    <meta charset="UTF-8">
    <title>大乘义章 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大乘义章 - 第 9 页/共 22 页</h1>
    <div class="content">　　次辨三界有无之义。小乘法中。四空无色。灭定涅槃一向无心。其无想定及无想报。两论不同。毗昙无心。成实有之。故彼论言。凡夫不能灭心心法。但无粗心。故说无想。大乘法中。四空有色。故涅槃言。如非想天。亦色非色。我说非色。非想既有。下三类然。又大乘中。说无想定乃至小乘无余涅槃悉皆有心。六识虽亡。七识心在。故说有心。以有心故。受想行识四阴不无。五阴之义。粗辨如是。

　　大乘义章卷第八(本终)


　　大乘义章卷第八(末)


　　六道义四门分别(释名一　开合二　辨相三　明因四)

　　第一释名。言六道者。所谓地狱畜生饿鬼人天修罗。是其六也。言地狱者。如杂心释。不可乐故名为地狱。地持中释。增上可厌故名泥犁。泥犁胡语。此云地狱。不乐可厌。其义一也。此之两释。皆对厌心以彰其过。非是当相解其名义。若正解之。言地狱者。就处名也。地下牢狱。是其生处。故云地狱。言畜生者。如杂心释。以傍行故名为畜生。此乃辨相。非解名义。若正解释。言畜生者。从主畜养以为名也。一切世人。或为啖食。或为驱使。畜积此生。行从是义。故名畜生。言饿鬼者。如杂心释。以从他求故名饿鬼。又常饥虚故名为饿。恐怯多畏故名为鬼。所言人者。如杂心释。意寂静故。名之为人。此就人德以释人也。以人能思断绝邪念。名意寂静。若依涅槃。以多恩义故名为人。人中父子亲戚相怜。名多恩义。所言天者。如杂心释。有光明故。名之为天。此随相释。又云天者。净故名天。天报清净。故名为净。若依地持。所受自然故名为天。阿修罗者。是外国语。此名劣天。又人相传名不酒神。阿之言无。修罗名酒。不知何义名不酒神。此之六种经名为趣。亦名为道。所言趣者。盖乃对因以名果也。因能向果。果为因趣。故名为趣。所言道者。从因名也。善恶两业。通人至果。名之为道。地狱等报。为道所诣。故名为道。故地持言。乘恶行往名为恶道。亦可道者。当相名也。六趣道别故名六道(此一门竟)。
　　次辨开合。开合不定。总之唯一分段生死。或分为二。一者恶趣。二者善趣。以此二门统摄斯尽。或分为三。所谓三界生死果也。或分为五。谓三恶道诸天及人。以何义故不说修罗。依法念经。修罗有二。一鬼二畜。良以鬼畜两趣摄故。更不别论。依伽陀经。修罗有三。一畜二鬼三者是天。以鬼畜天三趣摄故。不别论之。或分为六。如上所说。修罗虽复鬼畜等摄。种类众多。故别分之。随形异论。差别无量。开合如是(此二门竟)。
　　次辨其相。先辨地狱。地狱有二。一正地狱二边地狱。正地狱者。在大海下。粗分有八。细有一百三十六所。粗分八者。一活地狱。二黑绳地狱。三众合地狱。四叫唤地狱。五大叫唤地狱。六热地狱。七大热地狱。八阿鼻地狱。于此南方大海之下五百由旬。有阎罗界。阎罗是鬼。分判罪人。阎罗界下五百由旬。至活地狱。如龙树说。此地狱中诸受罪者。各共斗诤。恶心炽盛。手捉利刀。互相残害。闷绝而死。宿业缘故。凉风来吹。狱卒咄之。罪人还活。应声即活。行从是义名活地狱。多由杀生故生其中。此地狱下。有黑绳狱。一切苦具转过于前。以黑铁绳。拼诸罪人。悉令断绝。故云黑绳。此地狱中苦事众多。黑绳事显故偏名之。以其先世谗谤良善。妄言绮语两舌恶骂。枉杀无辜。或为奸史。酷暴无道。故生其中。此黑绳下次有众合。一切苦具转重于前。于中狱卒。化作种种虎狼师子猪羊牛犬一切种形。残害罪人。或复化作两山。相合铁轮铁网一切苦具治诸罪人。以众苦具同皆合会残害罪人。故云众合。以其先世多杀众生故生其中。此众合下次有叫唤。一切苦具转过于前。有大铁城五百由旬。狱卒在中。或斫或剥。或刃或刺。或鞭。或打。或棒或杵。打碎其头。或驱东西。如是非一。令诸罪人发声叫唤故名叫唤狱。良以先世斗称欺诳。非法断事。受寄不还。侵陵下劣。恼诸贫苦。或破城邑。伤害剥切。离他眷属。或复诈善诱诳杀之。令人叫唤故生其中。此叫唤下有大叫唤。一切苦具转重于前。狱卒于中。或驱罪人。入热铁屋。令大叫唤。名大叫唤。以其先世熏杀一切穴居众生。或复系闭坠陷深坑令大叫唤故生其中。此叫唤下。有热地狱。一切苦事。复转过前。此地狱中有二铜镬。一名难陀。二跋难陀。热沸碱水。涌波于中。狱卒罗刹。叉诸罪人投之中。或投炭坑。或投沸灰。或以脓血。而自煎熬。名热地狱。以其先世恼乱父母及诸师长一切沙门婆罗门等。令其心热故生其中。此下次有大热地狱。一切苦事转重于前。以其先世活煮众生。或复生烂。或以木贯。生而炙之。或烧山泽及诸聚落佛塔僧房。或推众生令坠汤火故生其中。此下次有阿鼻地狱。如涅槃说。此狱纵广八万由旬。其中苦事过前七狱及余别处。足二千倍。铁网罗覆。上火彻下。下火彻上。交过通彻。一人入中。身亦遍满。第二人入。身亦遍满。寿命一劫。苦无暂废。以其先世作五逆罪谤方等经。起大邪见谤无因果断灭善根。故生其中。十不善业。皆生此等八大狱中。向来且随粗相言耳。所言一百三十六者。前八地狱一一各有十六眷属。八是寒冰。八是炎火。八寒冰者。如龙树说。一安浮陀。此名多孔。应是陵山多诸孔穴故名多孔。亦可。此处冻诸罪人。令多穿穴故名多孔。二足浮陀。此名无孔。对前可知。此之二种。随相名之。三阿罗逻。此患寒声。四阿波波。亦患寒声。五名睺睺。亦是寒声。此之三种。从声以名。六沤钵罗。此名青莲。狱城相状。似青莲华故名青莲。亦可。此处冻诸罪人。似青莲色名沤钵罗。七钵头摩。此名红莲。释有两义准前可知。八名摩诃钵头摩。此名大红莲华。义亦同前此后三种。从色名也。八炎火者。一名炭坑。二名沸屎。三名烧林。四名剑树。五名刀道。六名刺棘。七名咸河。八名铜柱。前八大狱。东西南北各有二冰及二炎火。故有十六。八大地狱各有十六。即是一百二十八所。通八大狱便是一百三十六也。如法念经。明此一百三十六所。名字各异业果亦异。不可具论。正处如是。边地狱者。或铁围间。或余山中。或大海里。诸治罪处。名边地狱(地狱如是)。
　　次辨畜生。如法念经。说畜生中凡有三十四亿种类。于中具有四生不同四食之异。业果差殊。备如彼经。不可具说(畜生如是)。
　　次辨饿鬼。如法念说。饿鬼之中处要有二。一在人中。二在鬼界。如彼经说。阁浮提下五由百旬。纵广三万六千由旬。是饿鬼界。类别不同。有三十六。一镬身饿鬼。其形似镬。无有头顶眼耳鼻舌手足等相。住饿鬼界。初生之时。倍过人身。后渐增长。满一由旬。猛火满于镬身之中。焚烧其身。饥渴热恼。无能救者。人中十岁。当彼日夜。镬身于彼寿五百岁。以其先世为贪财利受雇屠杀。又受他寄抵拒不还。故生其中。二针口饿鬼。身大如山。口如针孔。亦住鬼界。寿同镬身。饥火烧身。燋燃无救。并受一切寒热众毒种种之苦。以其先世雇人屠杀。或有妇人夫令供养沙门净行。诳言道无如是等比。故生其中。三食吐鬼。四食粪鬼。五无食鬼。六食气鬼。七食法鬼。八食水鬼。九悕望鬼。十食唾鬼。十一食鬘鬼。十二食血鬼。十三食肉鬼。十四食香烟鬼。十五疾行鬼。十六伺便鬼。十七地下鬼。十八神通鬼。十九炽燃鬼。二十伺婴儿便鬼。二十一欲色鬼。二十二住海渚鬼。二十三使执杖鬼。是阎罗王。二十四食小儿鬼。二十五食人精气鬼。二十六罗刹鬼。二十七火炉烧食鬼。二十八住不净巷陌鬼。二十九食风鬼。三十食火炭鬼。三十一食毒鬼。三十二旷野鬼。三十三住冢间食热灰土鬼。三十四树中住鬼。三十五住四交道鬼。三十六杀身饿鬼。鬼别无量。要摄如此。其中果报业因各异。备如经说(饿鬼如是)。
　　次辨修罗。依伽陀罗。修罗有三。一天二鬼三者畜生。法念经中。唯说二种。鬼之与畜。鬼修罗者。是其杀身饿鬼所摄。住在地上众相山中。畜修罗者。住在北方须弥山侧海底地下。四重之别。入地二万一千由旬。有其罗睺阿修罗住。地旷一万三千由旬。城名光明。纵广正等八千由旬。有千柱殿。宝房行列。城地山池一切乐具皆以宝严。于其城内。有四宝园。各百由旬。一一园中。有三千种如愿之树。树皆真金。精灵虚妙。如云如影。其园池内杂宝色鸟。游集满中。王住此城。城外别有十三住处。于一一处各有无量阿修罗众。罗睺修罗。是师子儿。形如须弥。能变自身。大小随意人中五百岁。当彼日夜。罗睺于彼寿五千岁。有四婇女。从忆念生。有其十二那由他婇女。以为眷属。围绕罗睺。其王过去作婆罗门。于旷野处有一佛塔。高二十五里。于中画作种种佛像。种种华果。树林庄严。为火所烧。是婆罗门。救之得免。救已作念。我救此塔。有福以不。若有福者。愿得大身。又外道中。多行布施。故受斯报。余阿修罗。于过去世。见他杀生强逼令放。或为名利。或为王使。或习父祖不杀之法。非慈悲心。不持净戒。不作诸善。故生其中。次下二万一千由旬。是其勇健修罗住处。王名勇健。民名摩睺。此云骨咽。地名月鬘。渐广前地城名游戏。纵广正等八万由旬。严好过前。其城住在四金山中。其山高广五千由旬。王住此城。别更有城。名曰星鬘。民住其中。城外有园。纵广一万三千由旬。于中凡有七园差别。种种庄严。是诸修罗。于中受乐。勇健修罗。其形长大。如二须弥。若住自界。变身短小。势力转胜。人六百岁。当彼日夜。此地修罗寿六千岁。其王过去劫夺他物。供养外道离欲之人。故受斯报。余众往昔供养外道不离欲者。及破戒人。故生其中。次下二万一千由旬。有其华鬘修罗住处。王名华鬘。民名游戏。地名修那。城名鋡毗罗。纵广一万三千由旬。庄严微妙。转胜于前。华鬘修罗。所受之形。如三须弥。若住自界。现微小身。势力转增。人七百岁。当彼日夜。此地修罗。寿七千岁。其王过去。饮食施与破戒病人。故受斯报。余众前世因种种戏。聚物为食。用以施人。本无净心。故生其中。次下二万一千由旬。有钵诃婆毗摩质多修罗住处。王名钵诃。亦名波罗诃。此本一名。人语音异。亦名毗摩质多。所领之民。名一切忍。地名不动。广六万由旬。城名鋡毗罗。纵广一万三千由旬。七宝宫殿。微妙如天。毗摩质多。其形长大。如四须弥。若住本界。现微小身。势力过前三地修罗。人八百岁。当彼日夜。此地修罗。寿八千岁。其王前世无正见心。见持戒者来从乞求。久乃施之。施已语言。我今施汝。有何福德。我以痴故施汝饮食。邪见心施。故受斯报。余修罗众。于前世时。自为身故。守掌果树一切诸物。己所不用。然后惠人。故生其中。此诸修罗。与天怨对。共天战竞。备如经说。不可具陈(修罗如是)。
　　次辨人趣。人类无量。大约有四。谓四天下人报差别。四天下人。有八不同。一住处不同。须弥山南有一海渚。名阎浮提。纵广二十八万里。人住其上。东方有渚。名弗婆提。倍广阎浮。人住其上。西方有渚。名瞿耶尼。倍广弗婆。人住其上。北方有渚。名郁单越。倍广瞿耶。人住其上。二形相不同。南阎浮渚。其地尖邪。人面像之。弗婆提渚。地如半月。人面像之。瞿耶尼渚。地如满月。人面像之。北郁单越。其地正方。人面像之。三长短不同。阎浮提人。身长四肘。弗婆提人。身长八肘。瞿耶尼人。长十六肘。郁单越人。三十二肘。四寿命不同。阎浮提人。寿命不定。下极十岁。上极八万四千岁。弗婆提人。寿命二百五十岁。瞿耶尼人。寿五百岁。郁单越人。定寿千岁。唯郁单定。余皆不定。五果报不同。南阎浮提人。寿十岁时。或饥馑劫。或疫病劫。或刀兵劫。三劫互起。东西二方。饥馑劫时。饮食不足。而无饿死。疫病劫时。四大不和。而不丧命。刀兵劫时。少增嗔恚。不相杀害。北郁单越。全无变异。六优劣不同。若论受道。阎浮提上。弗婆次下。瞿耶渐劣。郁单最下。若论果报。郁单最上。瞿耶次下。弗婆渐劣。阎浮最下。七起业不同。东西南方具行十恶。郁单越国。但有绮语贪嗔邪见。绮语业道成而现行。余三业道成而不行。如十业章具广分别。八趣果不同。北郁单越。死皆生天。不向余趣。以无恶故。余三天下。所向不定(人趣如是)。
　　次辨天趣。天有欲色无色差别。欲天有六。一四天王天。须弥四面乾陀罗山。去地四万二千由旬。纵广亦然。上有四王。东有天王。名提头赖吒。此名治国。领揵闼婆及毗舍阇二部鬼神。南有天王。名毗楼勒。此名增长。主领鸠槃茶薜荔多二部鬼神。西有天王。名毗楼博。此名杂语。主领龙富单那二部之神。北有天王。名毗沙门。此名多闻。主领夜又罗刹二部鬼神。此四天王所领天众。种类有四。处别四十。种类四者。一鬘持天。余处名为持华鬘天。二迦留足天。此名鸟足天。三名常恣意天。四名三箜篌天。初鬘持天。有十住处。一名白摩尼。二名峻崖。三名果命。四名功德行。五名常喜。六名行道。七名爱欲。八名爱境。九名意动。十名游戏林。此十居在须弥四面龛窟中住。南方有二。东西亦然。北方有四。彼一一窟广千由旬。多有诸山宝树宝池无量庄严。人五十年。当彼日夜。彼天寿命五百岁也。此十天中业果各异。如法念说。迦留足天。有十住处。一行莲华。二名胜蜂。三名妙声。四名香乐。五名风行。六名鬘喜。七名普观。八常欢喜。九名爱香。十名均头。此十住处。皆绕须弥。业果差别如法念说。常恣意天。三箜篌天。各有十处。不可具论。初天如是。第二天者。名忉利天。此翻名为三十三天。在须弥顶。须弥山者。名善高山。亦名安明。去地八万四千由旬。纵广亦然。六万诸山。以为眷属。上有三十三处差别。中有帝城。名曰喜见。亦高八万四千由旬。帝城四面。各有八处。臣民所居。是中天王。名释提婆那民。此方翻名能为天主。释者是能。提婆是天。那民是主。佛亦呼之为憍尸迦。盖乃从其本姓为名。如龙树说。过去世时。摩伽陀国有婆罗门。姓憍尸迦。名曰迦陀。有大福德。与其同友三十二人共修善业。命终皆生忉利天上。各在一处。本憍尸迦。今为天主。故从本姓名憍尸迦。三十二友。即为辅臣。居在四面。左辅右弼。前承后仪。并其天主合三十三。是故名为三十三天。如法念经。具列名字广以分别。此前两天。是地居天。第三天者。名曰夜摩。此云妙善。于中凡有三十六处差别不同。是中天主。名牟修楼陀。第四天者。名兜率陀。此名妙足。如龙树说。盖乃从于天主为名。第五天者。名须涅蜜陀。此云化乐。自化乐具已得受用。故云化乐。第六天者。名婆舍跋提。此云他化自在天也。他化乐具已得受用。故曰化他。此他化上。别有魔天。处近他化。亦他化摄。此六是其欲界天也。问曰。欲界日月星天何天所摄释言。随近四天王摄。随别分之六天不收。何故如是。四天王天。是其地居。彼是空居。又六欲天。寿命短促。此寿一劫。是故不摄。欲天如是。色界天者。经论不同。若依杂心地持论等。有十八天。初二三禅。各有三天。第四禅中独有九天。故合十八。若依华严。色界具有二十二天。初禅有四。一是梵天。二梵众天。亦名梵身。此前两天。小梵生处。三梵辅天贵梵生处。四大梵天。是中间禅梵王生处。梵辅同在一处。臣民之别。二禅有四。一是光天。二少光天。三无量光天。四光音天。三禅有四。一者净天。二少净天。三无量净。四遍净天。四禅有十。当分有四。一者福天。二福生天。三福爱天。四广果天。依地持等。此四禅中。皆无初天。当应随近摄属第二。故不别论。此等差别。合有十二。第四禅中。随其别修更有六天。谓无想天及五净居。无想天者。与前广果同在一处。有诸外道。取此无想以为涅槃。修无想定。趣求斯报。是人命终。生广果处。初后有心。中间无心。经五百劫。以此别得无心法故。别为一天。五净居者。一无烦天。亦名无凡。二无热天。三善见天。四善现天。五阿迦尼吒天。此名无小。阿那含人。以无漏道。熏第四禅。熏有五阶。是故得此五天之报。何者五阶。谓下中上上中上上。下得无烦。乃至上上得无小天。熏之云何。那含先得第四禅竟。为熏禅故。于四禅中。先入百千无漏之心。次入百千有漏禅心。后入百千无漏之心。以渐略之。乃至先入二无漏心。次二有漏。后二无漏。是为熏禅方便道成。然后复入一无漏心。次一有漏。如是五遍合十五心。十是无漏。五是有漏。是为熏禅究竟成就。此五遍中。初品为下。乃至最后以为上上。以纯熟故。如是熏修第四禅竟。次熏三禅。次二次初。熏法同前。然后生彼五净居中。此五净居。那含住处。是故亦名五那含天。以此通前为二十二。依大智论。五净居上。别更有一菩萨净居。名摩醯首罗。此方名为大自在天。是第十地菩萨住处。以此通前。色界合有二十三天。无色有四。一是空处。二是识处。三无所有处。四者非想非非想处。此等因行。如八禅中具广分别。天趣如是(此三门竟)。
　　次辨其因。因有通别。通而论之。唯善与恶。善谓十善。恶谓十恶。十恶是其三涂通因。十善是其人天修罗三趣通因。故龙树言。恶有三品。谓下中上。下生饿鬼。中生畜生。上生地狱。地经之中亦同此说。善亦三品。下生修罗。中善生人。上善生天。问曰。修罗四恶趣摄。何故论言下善生中。释言。修罗杂业所招。是杂业中有善有恶。恶业得彼总报之果。故名恶趣。善业得彼别报乐受。是故名为下善生也。又复恶业得彼正报。故名恶趣。善得依果故说善生。问曰。诸余鬼畜等中亦有乐受并为善生。何故偏言善生修罗。释言。修罗乐受增上。如经中说。修罗所受。其次如天。是故偏言善生修罗。问曰。修罗乐既次天。感乐之善应名为中。何故名下。释言。彼乐施福所招。施福增上故乐如天。施福望戒。不及戒善。是故名下。问曰。施福能生胜乐。何故不能生善道身乃生恶趣。释言。善趣必由戒得。彼非戒善。是故不能生善趣身。又修罗中有鬼有畜。有是天者。鬼畜修罗。乐不从善生。总报恶得。故名恶趣。天修罗者。总报虽从善业而得。疑心劣故。不能会圣。是故名为下善生也。通因如是。若论别因。六道之中种类无量。业因皆异。如法念经具广分别。六道之义。辨之粗尔。

　　七识住义

　　七识住者。如经中说。何故说者。为破外道别计故也。有诸外道计识为我。择善而居。佛为破之。故说识住非我住也。识住不同。离分为七。七名是何。欲界人天。以之为一。初禅为二。二禅为三。三禅为四。空处为五。识处为六。无所有处以为第七。此之七处。心识乐安。故名识住。问曰。何故不名受住想行住等偏云识住。释言。住义理亦应通。但识是主故偏说耳。问曰。欲界有三恶趣。何故不说。论言三恶有苦煎迫识不乐安。是以不论。又问。色界具有四禅。第四禅中寂乐过下。以何义故不名识住。论自释言。第四禅中。有无想定。残害心识。识不乐居。故非识住。又四禅中。有五净居。趣入涅槃。亦残心识。识不乐在。故非识住。问曰。无色有四空处。以何义故。不说非想以为识住。论言。非想有灭尽定。亦残心识识不乐安。故非识住。七识住义。辨之粗尔。

　　八难义五门分别(释名一　辨相二　五趣分别三　烦恼业报分别四　约对四轮明治差别五)

　　第一释名。言八难者。一是地狱。二是畜生。三是饿鬼。四盲聋喑哑五世智辩聪。六佛前佛后。七郁单越国。八长寿天。初三后一。就趣彰名。于中初三。全摄三趣。是故直言地狱畜生饿鬼难也。第八一难。不尽天趣。长寿别之。是故名为长寿天难。盲聋喑哑世智辩聪。当体立称。正用盲聋世智辩聪以为难故。佛前佛后。就时彰目。郁单一难。处别为号。此之八种。能碍圣道。故名为难(此一门竟)。
　　次辩其相。此之八种。有四义故。所以是难。一苦障故难。二乐障故难。三恶增故难。四善微故难。一切三涂盲聋喑哑。苦障故难。长寿郁单乐障故难。世智辩聪。恶增故难。以其邪见违正道故。佛前佛后。善微故难。所言地狱鬼畜难者。一切三涂。报障深重。无能会圣。是故为难。问曰。若使三涂是难无会圣者。是义不然。如方等说。有诸众生。在地狱中。遇佛光明。寻光诣佛。闻法得道。如龙树说。鬼畜两趣。闻佛说法。有得道者。如长阿含天品中说。鬼子母神。闻法得道。如提谓经。诸龙鬼等。闻佛说法。亦皆得道。三涂之中。不妨会圣。云何是难。释言。三涂是障难处。不应得道。但有众生久习胜因。遇堕三恶。今值如来及大菩萨不思议力。为品缘故。有得道者。如难陀等。烦恼障缠。不应得道。佛为缘故。得入圣道。此亦如是。无有自力及舍利等小因缘故能入圣道。故名为难。又三恶中。值圣得道。多是权人。为引余生令起出心。示有所得。非是实凡。实凡不得。故名为难。所言盲聋喑哑难者。盲不睹圣。聋不闻法。哑不咨受。不堪入圣。是故为难。问曰。一切盲聋喑哑。悉皆是难。有非难者。释言。生盲生聋生哑是八难收。余者非难。问曰。一切盲聋喑哑。皆无见闻。不堪咨受。何故偏说生盲聋哑以为难乎。释言。若非生盲聋哑。容先见友闻法咨受后依阶道。以非全障。是故非难。世智辨者。有人聪利妄执难回。所以是难。所言佛前佛后难者。佛前佛后。无佛法时。不知出道。无心求圣。所以是难。问曰。辟支出无佛世。佛前佛后有何难乎。释言。辟支久修纯熟。自力能度。不假师教。其余众生。无如是者。故就余人说之为难。郁单越者。北郁单越乐报殊胜。睹无苦事。其中众生。慧力微弱。不知厌离观过求出。是故为难。问曰。欲天乐胜郁单。何故非难。释言。六天乐报虽胜。而彼天中慧力增强。堪能厌离观过求出。是以非难。又彼天中有佛所化镜林镜壁。诸天于中。见己来世所向恶趣。愁忧心深。失于天乐。如隔千世。无有遗余。又报欲尽。五衰现时。愁忧无赖。此二时中。能厌三有。趣求出离。是以非难。郁单越国。无如是事。所以是难。长寿天者。色无色界命报延长。下极半劫。名长寿天。彼天之中寂静安隐。凡夫生彼。多谓涅槃。保著情深。又无佛法可依求出。所以是难。问曰。经说生般涅槃行无行等皆在长寿得涅槃果。云何说言长寿是难。释言。难者就凡以说。彼生般等。是那含人。生上得灭。是以无过(此二门竟)。
　　次就五趣分别八难。地狱鬼畜在下三趣。盲聋世智佛前佛后及郁单越。人趣少分。但就人中。盲聋世智佛前佛后。除郁单越。在余三方。郁单唯在郁单越国。长寿一难。天趣少分。以欲界天非是难故(此三门竟)。
　　次就烦恼业报分别。地狱鬼畜盲聋喑哑长寿郁单。就报说难。于中地狱鬼畜盲聋。是其苦报。郁单长寿是其乐报。世智辨聪。是烦恼分邪见摄故。佛前佛后。烦恼业报三分不收。但无佛法可依求出。是故为难(此四门竟)。
　　次就四轮以辨对治。何者四轮。如成实说。一住善处。谓生中国。二依善人。谓值佛世。三自发正愿。谓具正见。四宿植善根。谓于现在诸根完具。此四唯在天人中有故。论名为天人四轮。所言轮者。就喻名也。能摧八难。出生圣道无漏法轮故。名为轮。四轮如是。治相云何。如论中说。初住善处。能摧五难。谓三恶趣长寿郁单。以在人天生住中国故。离斯五。依善人者。远离佛前佛后难也。以值佛世故离斯难。自发正愿。远离世智辨聪难也。以正求故离彼邪难。宿植善者。远离盲聋喑哑难也。具诸根故。远离彼难。八难如是。

　　九众生居义

　　九众生居如经中说。何故说者。为破外道总计故也。有诸外道。总计众生以为神我。择善而居。佛为破之。故说斯九是众生居非我居也。何者是乎。欲界人天。以之为一。初禅为二。二禅为三。三禅为四。无想为五。空处为六。识处为七。无所有处。以之为八。非想为九。此之九处。众生乐住名众生居。问曰。向前七识住中。不说无想及非想处。今此何故通说为居。释言。此处残害心识。故非识住。不灭众生。是故说为众生居也。问曰。欲界三涂之中亦有众生。何故不说为众生居。释言。众生同厌三恶。非乐住处。是以不说。又问。色界第四禅中。除无想天余有八天。众生乐住。何故不说为众生居。杂心释言。彼四禅中。有五净居。乐求涅槃。不欲久住。是故不说为众生居。余有福生福爱广果。或求净居。或求无色。或求涅槃。不欲久住。是故亦非众生居也。九居之义。略辨如是。

　　十二入义六门分别(释名一　出体二　辨相三　随义分别四　对阴分别五　对界分别六)

　　第一释名。十二入者。生识之处。名之为入。如八胜处名八除入。又复根尘迭相顺入。亦名为入。入义不同。离分十二。所谓眼耳鼻舌身意色声香味触法。此十二中。初六是内。后六是外。内名六根。外名六尘。云何名眼。乃至名意。释有两义。一约对以论。对色名眼。乃至第六对法名意。二就能以释。能见名眼。能闻曰耳。能嗅称鼻。能尝名舌。能觉称身。能思曰意。云何名色。乃至名法。解云有二。一约对以释。对眼名色。乃至第六对意名法。二当相解释。质碍名色。通而论之。声香味等。皆悉质碍。而彼色尘。质碍相显。故偏名之。又复形显亦名为色。响韵称声。芬馥名香。此名不足。于中亦有腥臊臭等。不可备举。且存香称。此则是其不尽语门。可尝名味。可棠曰触。自体名法。名字如是。
　　第二门中。辨其体性。眼等五根。净色为体。依如毗昙。四大所造净色为体。若依成实。四大所成假色为体。问曰。四大既无增减。云何成根五种各别。释言。四大所成法尔。如外四大虽无增减。而其所成粟麦豆等各各差别。又由业故成根差别。有业能生一种四大集成眼根能见于色。乃至有业生一四大集成身根能觉于触。如施灯明得其眼根。施钟铃等得其耳根。如是一切。问曰。若使由业能见乃至能觉何用根乎。释言。虽复有业为因。必藉根缘。如谷虽复由业而得必藉种子。此亦如是。次辨意入。以心为体。依如毗昙。一切六识能生后义悉是意根。齐名意入。自余一切想受行等。以前生后。皆非意入。法入收故。问曰。若使一切六识能生后义悉是意根。所生六识通得名为意识以不。论自解释。依有二种。一者共依。六识共依意根而生。二不共依。六识之心各别依根。望其共依。同名意识。望不共依。眼等五识。各别受名。不名意识。若依成实。义释有三。一通相以论。一切四心。以前生后。悉是意根。同名意入。从前生义。齐名意识。法入所收。二简别五识。除生五识。自余一切识想受行。以前生后。悉是意入。据此一门。五识已前次第灭心。是法入收。非是意入。三对别名意识以明意入。识想受行四心之中。局唯分取行末之心生意识者以为意入。余者皆是法入所摄。大乘所说。与毗昙同。内入如是。次辨外入。色等五尘以色为体。依如毗昙。四大所造色声香等。以为五尘。成实法中。四大所因色香味触以为四尘。四大相击便有声发。是则四尘是四大因。声是大果。五尘如是。次辨法入。法入宽通。除前十一自余一切有为无为。悉是法入。体性如是。
　　第三门中。次辨其相。眼入有二。一肉二天。肉有二种。一者报根。二者长养。人鬼畜等所有眼根。从过因生说为报根。藉现饮食医药等缘而得眼者。说为长养。天眼之中。亦有二种。一者报根。二者方便。始从欲天至色究竟。报得净眼。是其报根。依于四禅修得天眼。是其方便。问曰。经中说有五眼。何故是中但说二种。释言。慧眼法眼佛眼。体是慧性。非是色根。故此不论。眼入如是。次辨耳入。与眼根同。鼻舌身入。亦有二种。一肉二天。肉与前同。天中但有报生之根。无其方便。何故如是。欲界诸天。为欲嗅香尝味觉触。又为严身。故有报根。色界诸天。为严身故。亦有报根。然鼻舌身非神通性。尘到方觉。不能玄知。故不依禅方便修起。问曰。若有天鼻舌身。经论之中何故不说。释言。经论实说上天有鼻舌身。但此三根非神通性。与人无别。故经论中。不说天鼻天舌通等。次辨意入。毗昙法中。六识生后。即为六意。成实法中。意有通别。行末之心。生意识者。以之为别。一切四心。生后为意。以之为通。别名之意义别有三。一五识后行末之心。生意识者。或为意入。二五意识后行末之心。生意识者。说为意入。三者第六独头识后行末之心。生意识者。说为意入。若有意入藉前五识开导生者。名五意识。不藉五识开导生者名为独头。别名如是。若论通者。要为四重。广为十二。言四重者。识想受行。能生一切。通名意根。齐名意入。言十二者。五识已后一重四心。五意识后一重四心。独头识后一重四心。三重四心各能生后。斯名意根。齐名意入。故有十二。随义别分意乃无量。次辨色入。总唯一色。或分为三。谓好恶中。或分为五。所谓青黄赤白黑色。或分二十。如毗昙说。所谓青黄赤白烟云尘雾光影明闇方圆长短高下正不正等。成实法中无其定数。但彼论中。唯说青黄赤白黑等诸杂之色。以为色尘。自余一切烟云尘雾方圆长等。皆是假色。法入所收。非是色入。光影明闇。于彼宗中。随其色相。青黄赤等诸色所摄。若复广论。色乃无量。次辨声入。总唯一声。或分为三。一者因受。四大之声。众生身大能生受心名受四大。依斯发声名为因受。二因不受。四大之声。谓外四大所发之声。三因俱声。所谓击鼓吹贝等声。内外俱发名曰因俱。广则无量。次辨香入。总唯一香。或分二种。如成实说。一成质香。即树香等。二缘生香。依彼香质缘生香气。离质而去。缘生不同。或时成地。如香熏衣令衣有香。或时成水。如香熏麻令油有香。或时成风。如风经过香树而来风中有香。或复孤游更无所成。此二香中。成质之香鼻根不闻。缘生香气来至鼻根。鼻根所得。问曰。香气来至鼻时。为当独来为更有伴。外道宣说。十微相扶来至鼻根。言十微者。色等五尘地等五大。毗昙宣说。八微相扶来至鼻根。言八微者。前十微中除声及空。成实论中广破此义。若言香气与彼色等俱来至鼻。前质应减亦可都尽。又如烧香质坏香盛。明知。不与色等俱来。唯与风大俱来至鼻。或复孤来。或分为三。如杂心说。谓好恶中。此好恶中。随情分别。顺情名好。违情名恶。非违非顺说以为中。随相别论。香乃无量。次辨味入。总唯一味。或分为三。谓好恶中。或分为六。谓辛苦甜酢醎淡别。如涅槃中宣说。甜酥八味具足。彼文不数。不知是何。随别以分。味亦无量。味辨触入。总唯一触。或分为三。谓好恶中。或分十一。如毗昙说。谓坚湿暖动轻重涩滑冷饥渴等。坚是地大。湿是水大。暖是火大。动是风大。此四能造。后七所造。后七虽复四大所造。于中亦有增微不同。如杂心说。火风增故轻。地水增故重。地风增故涩。水火增故滑。水风增故冷。风增故饥。火增故渴。以义推之。触应十五。十一如前。更应有四。地火偏增应立强(劬仰反)触。地增故饱。水增故满。成实中有毗昙不说。四大齐等。应当立一调停之触。论中不辨。以此通前。故应十五。成实法中触无定数。以义推之。有三十九。一坚．二软．三轻．四重．五强．六弱．七冷．八热．九涩．十滑．十一强．十二濯。此之十二。是其外触。十三猗乐。身离恼患自觉猗适故名猗乐。十四疲极．十五不疲极．十六病．十七老．十八身利．十九身钝．二十身懒．二十一身重．二十二迷．二十三闷．二十四瞪瞢．二十五疼．二十六痹．二十七频申．二十八饥．二十九渴．三十者饱．三十一满．三十二嗜乐。便其所喜故云嗜乐。三十三不嗜。身所不便名不嗜乐。三十四者懵．三十五者欠呿．三十六者痛．三十七者痒．三十八者急如坐禅人所得急触。三十九者缓。此后所列二十七种。是其内触。此诸触中。前三十四。是彼成实触品中说。后之五种。随义准置。此等皆是身之所觉。故通名触。问曰。猗等是心数法。云何说之为触入乎。释言。触入皆是色法。寄心显别。若复广论。触亦无量。次辨法入。总唯一法。或分为二。一者有为。二者无为。或分为六。有为有三。一色二心三非色非心。依如毗昙。善恶无作以为色法。想受行等。以为心法。自余十四不相应行。为非色心。若依成实。过未五尘身口作业及四大等假名之色。以为色法。五识已前次第灭心。以为心法。若复通论。一切六识从前生义。悉是心法。假名众生。善恶无作为非色心。无为亦三。谓虚空数灭及非数灭。此义如前三无为章具广分别。相别如是。
　　第四门中。随义分别。于中有六。一假实分别。二三世分别。三三界分别。四离合分别。五就因分别。六就报分别。初假实者。眼等五根。外道宣说。是定性有。毗昙法中。破彼定性。宣说眼等从因缘生。虽说从缘。而体是实非处非假。成实法中。一向是假。以揽诸大集成根故。第六意入毗昙是实。成实法中。亦实亦假。一念生后。名之为实。三相成念目之为假。色等五尘。毗昙法中。一向是实。成实法中。亦实亦假。五尘之法。止现一念。不通相续。名之为实。又复不揽余尘余大假以集成故名为实。所言假者。释有两义。一因和合。揽细成粗。邻空之色。以之为细。多集可见。目之为粗。二法和合。苦无常等同体虚集。故名为假。大乘法中。亦实亦假。实义同前。假有五种。一因和合。二法和合。此二同前。三妄想虚假。色等诸法。诳想假有如虚空华。四妄想虚假。色等皆从妄心假集如梦所见。五者真实缘集之假。谓依真识缘集色等。故经中说。三界虚妄皆一心作。论自释言。皆心作者。谓真心作。具斯五义。故名假矣。次辨法入。毗昙唯实。成实法中。随相以论。有实有假。过未五尘三无为等。是其实法。自余一切。我人众生舍宅军众丛林草木四大等法。悉是假名。据理以论。一切诸法悉是假名。四假摄故。大乘亦尔(此一门竟)。
　　次就三世辨定诸入。依如毗昙。十二入法。并通三世。若依成实。六根五尘。局唯现在一刹那顷。不通过未。在过未者。法入摄故。法入一种。该通三世。以法宽故。大乘法中。文无定判。多同毗昙(此二门竟)。
　　次就三界分别诸入。香味二尘。小乘法中。唯在欲界。上界则无。上界无其段食性故。大乘法中。诸佛菩萨真实报果。不属三界。余则如前。眼等五根色声触尘。小乘法中。定在欲色。大乘法中。若佛菩萨真实报果。不属三界。余通三界。大乘宣说。无色界中。犹有色故。意入法入。若无漏者。不属三界。余通三界(此三门竟)。
　　次辨根尘离合之义。外道宣说。六根六尘。合而生知。根尘异处。云何得合。彼说。眼根有其神光。去到前尘。故能见色。余之四根。无光至尘。以神我力。感尘至根。是故合知。意根一种。神我将去。往到前境。故能知法。成实论中。广破此义。眼光若去。应见中间粗细之物。又若光去。见火应烧。见水应湿。又若光去。遥睹远色。应当迟见。见远不迟。明知不去。又光若去。遥见远色。不应生疑。又若光去。水精中物渊中鱼石。眼悉见之。云何得到。又若见色合而见者。现见以物置于眼中。自所不了。明知不合。若言由我令余四尘来至根者。是中但阴。何处有我说为能感。若根无光。神我之力不能将去。尘亦无光。神我之力。焉能使来。又声味等。不离质体。纵有神我。何能使彼离质而来。问曰。若声不离质者。彼此隔绝。云何可闻。释言。世间见闻法尔。如色虽远眼能见之。声亦如是。何足可怪。若言神我将意去者。是中无我。谁将意去。又意若去。身中无心。应名死人。人不名死。明知不去又意若去。他方之物。不见闻处。具应知之。以不知故。明知不去。所破如是。正义云何。成实法中。眼根一种。离而生知。鼻舌及身。合而生知。耳根一种。亦离亦合。耳鸣之声。合而得闻。自余外声。离而得闻。意非色法。无到不到。非离非合。若依杂心。眼耳二根。离而生知。虽闻耳鸣。亦是离闻。鼻舌及身。与成实同。意根一种。亦离亦合。故彼偈言。二境不近受。远近境界一。余一向近受。二境不近者。所谓眼耳。远近境一者。所谓意根。余一向近者。谓鼻舌身(此四门竟)。
　　次就因义分别诸入。十二入中眼等五根香味触尘是无记法。一向非因。色声二尘论说不同。成实法中一向非因。彼说。五尘无罪福性。是故非因。毗昙法中。有因非因。身口业中善恶色声。一向是因。余者非因。意根法尘。通因非因。意根之中善恶俱者。说之为因。余者非因。法尘之中。诸业烦恼及此相应共有之法。判之为因。余者非因(此五门竟)。
　　次就报义分别诸入。眼等五根依如成实。一向是报。毗昙法中有报非报。过因生者。说之为报。长养之根及依禅定修习起者。说为非报。意入一种。通报非报。色等五尘。成实唯报。毗昙法中。声入一种一向非报。何故如是。彼论宣说。色报无间。声声有间。是故非报。又复色报。酬因已定。不随心转。声则不尔。大小随心轻重任意。是故非报。问曰。若言声非报者。经中宣说。施钟铃等得好音声。云何非报。论自释言。由施钟铃得好四大。在于咽喉发声微妙。从其所依故说为报。声体非报。余之四尘。通报非报。报根俱者。说之为报。余者非报。问曰。外色香味触等是其依果。云何非报。论自释言。善恶业风。吹诸众生。往好恶处。而所往处。不由业生。是故非报。大乘法中。色等五尘。通报非报。从过因生。一向是报。变化所为及余一切。现方便起皆悉非报。法入之中。通报非报。善恶等法。三无为等。说为非报。余者是报。义别如是。
　　第五门中。对阴分别。阴谓五阴。分一色阴。以为十入及一少分。五根五尘。是其十入。言少分者。依如毗昙。法入之中善恶无作。是其色阴。若依成实。法入之中过未五尘及四大等假名之色。是其色阴。故言少分。余四阴中依如毗昙。分取识阴。以为意入。想受及行。摄属法入。若依成实。随义通论。一切四心能生后义悉是意入。一切心识从前生义悉属法入。若简五识。五识已前次第灭心。是其法入。余皆意入。皆是通名意根摄故。若当对彼别名意识。行末之心生意识者。是其意入。余皆法入。
　　第六门中对界分别。此十二入对十八界。云何分别。依如毗昙。五根六尘十八界中即为十一。意入之中分出六识。通前合为十八界义。若依成实。五根五尘十八界中即为十一。法入之中开分六识。通前合为十八界义。彼宗六识。法入摄故。十二入义。略辨如是。

　　十八界义十一门分别(释名一　三聚分别二　内外分别三　三性分别四　就地分别五　有为无为分别六　有漏无漏分别七　学等分别八　三断分别九　三对分别十　识缘不同十一)

　　第一释名。眼等六根色等六尘及与六识。是其十八。能生曰根。能生识故。能坌名尘。坌污心故。然此色等。当法立名名六境界。而言尘者。偏对染心以彰名也。良以净心。多缘理生。染依事起。故偏对染以名尘矣。能了曰识。了诸尘故。此之十八。经名为界。亦名为性。界别名界。性别名性。诸法性别故名为界(此一门竟)。
　　次就三聚分别诸界。言三聚者。所谓色心非色非心。十八界中。五根五尘一向是色。意根六识一向是心。法界之中。备含三聚。依如毗昙。善恶无作以为色法。想受行等以为心法。自余十四不相应行及三无为。为非色心。成实法中。过未五尘四大等色。以为色法。五识已前次第灭心。是其心法。假名众生善恶无作三无为等。为非色心。三聚如是。色中别以三门分别。一就四大分别诸色。依如成实。色香味触是四大因。能成四大。不为大成。声尘一种。是四大果。依四大生。不揽大成。眼等五根为四大成。法界中色。义则不定。若论过未五尘色法。同前五尘。不为大成。过未五根。同前五根。为四大成。余外假色亦四大成。四大相望。得有相生。无相成理。毗昙法中。眼等五根色声香味及法尘色。皆四大造。触界不定。轻等七种。是四大造。坚湿暖动。四大之触。非四大造。问曰。为当一种四大具造诸色为当别造。论者不同。有人宣说。一种四大具造诸色。有人复言。聚者同造。异者别造。杂心所存。四大别造。都无共理。二就对分别。色有三种。一可见有对。二不可见有对。三不可见无对。色界一种。可见有对。为眼所行名为可见。为其对碍色根所对故名有对。声香味触。是不可见有对。非眼所行名不可见。有对同前。眼等五根及无作色。是不可见无对。非眼所行。故不可见。为意所缘。不为对碍色根所对。故名无对。三约受分别。若有色法破坏逼迫能生觉心。名之为受。不生觉心。名为不受。如杂心说。眼等五根。若现在者。能生受心。名之为受。若在过未不生觉心。名为不受。色香味触。在于现在。不离根者。名之为受。余者不受。声尘及与法尘中色。一向不受。不生觉故。色法如是。次辨心法。于中约就觉观分别。依如毗昙。五识之中。定有觉观。意根意识及与法界。义别三种。初禅已还。定有觉观。中间禅地。无觉有观。二禅已上。定无觉观。问曰。五识何不如是。释言。五识唯在欲界初禅中有。上地则无。是故五识唯在觉观。若依成实。五识之中定无觉观。以五识中无思惟故。意根意识及心法界粗同毗昙。细则不同。彼宗宣说。觉观一心。遍通三界。以是心之粗细相故。就三界中。欲界地心。定有觉观。色无色界。禅方便有。定体则无。以其寂故。心法如是。次辨非色非心之法。于中约就有无分别。若对空理。一切法界斯名为有。故地持云。有为无为。名之为有。无我我所。名无所有。随相分别。三无为法。是其非色非心无法。有则不定。毗昙法中宣说。十四不相应行。以为非色非心有法。成实宣说。假名众生善恶无作。以为非色非心有法(此二门竟)。
　　次就内外分别诸界。于中若就三分论之。六根是内。六尘是外。六识为中。两分论之。根尘如上。六识不定。毗昙法中。摄之为内。故彼论言。内界说十二。成实不尔。彼宗六识。法入所摄。是则六识摄之在外(此三门竟)。
　　次就三性分别诸界。善恶无记。是其三性。依如成实。五根五尘及与五识。一向无记。意根意识及与法界。该通三性。毗昙法中。眼等五根香味触尘。一向无记。余通三性。故彼论言。无记谓八种。余则善不善。意根意识及与法界善恶可知。何者是其色声五识善恶之义。依如彼宗。善心礼拜赞叹等事。是善色声。恶心发动身口二业。是恶色声。五识地中缘善境界而生五识。判之为善。若缘可贪可嗔等境而生五识。判为不善。问曰。何故毗昙法中宣说色声该通三性。成实法中唯说无记。释言。毗昙身口二业。是色声性。故通三性。成实法中一切善恶。皆在假中。实中则无。然彼论中。五尘唯实不通假名。故无善恶。问曰。何故善之与恶唯在假中不通实法。释言。彼宗相续之中。方有损益。一念无故。又问五识毗昙法中说通三性。何故成实说唯无记。释言。毗昙不立假义。宣说善恶皆在实中。是故一念五识之中。得有善恶。成实善恶假中方有。五识唯实。故无善恶。又复毗昙。心法同时。五识心边。有善恶数。以王从数。故说善恶。成实法中。心独不并。五识心起直了五尘。更无余义。故无善恶。问曰。若使成实法中五识无记无善恶者。五识之心应非妙行。释言。彼宗五识心体。实非妙行。五识心后行中无过。方名妙行。大乘所说。凡夫二乘与毗昙同。诸佛菩萨实报境界。根识唯善。尘通三性(此四门竟)。
　　次就自地他地分别。言自地者。身在欲界。于自地中。根尘及识。一切具足。身在初禅。于自地中。六根具足。尘但有四。色声触法。彼无段食。故无香味。识亦有四。除鼻舌识。无香味故。身在二禅乃至四禅。于自地中。六根四尘与初禅同。识则不定。毗昙法中。但有意识。余识皆无。若无余识。云何而得见色闻声觉触等事。彼论宣说。二禅已上借初禅识。故得见色闻声觉触。成实说彼与初禅同。当地具有眼耳身意四种识。故身在四空。义则不定。小乘法中。但有意根意识法界。大乘说彼根尘及识与四禅同。大乘说彼犹有色。故自地如是。言他地者。鼻舌身根及彼根识。唯当地起不通他地。眼耳意根及此根识。身在下地。于上地中。随所有处。皆悉得起。六尘之中香味及触。唯为自地根识所了。不通他地。无玄知故。色界声界。小乘法中。四禅已还。随身何处。于他地中。皆得见闻。不通无色。大乘所说。色界已还。与小乘同。无色界中。有同有异。说彼凡夫二乘之人。在无色界。于他地中所有色声。皆不见闻。心微劣故。此同小乘。菩萨在彼。于他地中。一切色声。皆得见闻。心自在故。根明利故。此异小乘。法界不定。依如毗昙。有漏法界。四禅已还。随身何处。于他地中。皆得缘知。生住无色。则不如是。唯缘自地及上地法。不缘下地。故彼论言。无色不缘下地有漏。无漏法界。则不如是。于他地中。随身何处。皆得缘知。不简上下。若依成实。一切他地有漏无漏。于三界中。随身何处。皆得缘知。然彼论中。说无色界。虽缘下地有漏之法。心不通畅。如烧筋羽。非是不缘。大乘法中。与成实同。问曰。有人身在欲界用初禅眼。见自地色及他地色。所生眼识何地所摄。释言。所生初禅地摄。依眼生故。又问。有人身在欲界及初禅地用二禅眼。乃至用彼四禅地眼。见自地色及他地色。所生眼识何地所摄。依如毗昙。皆初禅摄。彼宗之中二禅已上。皆无眼识。借初禅识。了诸色故所言借者。二禅已上所有眼识与初禅识。粗细相似。是故言借。不从彼来说为借矣。有人身生二禅已上。用自地眼及他地眼。见自地色及他地色。所生眼识当知。亦是初禅所摄。类上可知。若依成实。一切眼识。随眼处说。不借下识。大乘法中。文无定判。多同成实。无借识故。眼识既然。耳识同尔。若论身识。初禅已还。即当地说。二禅已上。所觉之触。必在当地。所生之识。亦初禅摄(此五门竟)。
　　次就有为无为分别。小乘法中前之十七。一向有为。法界该通有为无为。色法心法非色心法。是其有为。虚空数灭及非数灭。是其无为。大乘法中。诸佛菩萨真实根识体则无为。用现有为。六尘之中。三无为法。一向无为。自余一切。就佛菩萨实报说者。是其无为。余者有为(此六门竟)。
　　次就有漏无漏分别。毗昙法中五根五尘及与五识。一向有漏。从漏生故。漏依住故。意根意识及与法界。通漏无漏。成实法中。若断漏故。名为无漏。与毗昙同。若不生漏名无漏者。凡夫诸界。一向有漏无学诸界。一向无漏。学人不定。已断结处。一切无漏。未断结处。一切有漏。大乘法中。诸佛菩萨实报根识。体则无漏。明现有漏。六尘之中。通漏无漏。色等五尘。就佛菩萨实报说者。是其无漏。余是有漏。法尘之中。数灭无为。一向无漏。余如五尘(此七门竟)。
　　次就学等分别诸界。法有三种。一是学法。谓三乘人无漏之因。二无学法。谓三乘人无漏之果。三者非学及非无学。谓余一切有漏诸法及三无为。学等如是。小乘法中。意根意识及与法界。义通三种。无漏之因。及学等见。说之为学。学人泛尔游观无漏不断结者。名学等见。无漏极果及彼无学等见智者。说为无学。何者是其无漏极果。所谓尽智及无生智。何者是其无学等见。谓无学人游观无漏。自余意根意识法界。说为非学及非无学。余十五界。一向非学及非无学。大乘所辨。凡夫二乘十八界法与小乘同。诸佛菩萨十八界法。皆通三种。一切菩萨实报境界根尘及识。悉名为学。如地持说。种性菩萨六入殊胜。无始法尔。及从先来修善。所得如是。一切是学六根。依此生心。是学六识。实报所得净土境界。及依三昧所现境界。是学六尘。一切如来实报境界根尘及识。是其无学。余者非学及非无学(此八门竟)。
　　次就三断分别诸界。言三断者。一是见断。二是修断。三是无断。见谛断法名为见断。修道断法名为修断。自余无漏无为法等名为无断。依如毗昙。五根五尘及与五识。此十五界唯修道断。自余三界。亦见谛断。亦修道断。亦是无断。见惑俱者。说为见断。修惑俱者。说为修断。余名无断。若依成实。五根五尘及与五识。通见谛断及修道断。不通无断。断见惑故。令彼三涂五根五尘五识不生。判为见断。断修惑故。令彼人天五根五尘五识不起。判为修断。故彼论言。见断法者。谓示相我慢及彼所起诸余法也。修断法者。不示相慢及彼所起诸余法也。见谛惑体。是示相慢。所起业报。是其余法。修道惑体。不示相慢所起业果。是其余法。彼成实中。断因果丧。斯名数灭。是故见修二种惑果。从其根本说为见断。及修道断。意根意识及与法界。与毗昙同。大乘法中十八界法。皆通三种。初地所除一切生死十八界法。斯名见断。二地已上一切所除十八界法。是其修断。诸佛菩萨实报所成根识无断。尘通三种(此九门竟)。
　　次就三对分别诸界。言三对者。如杂心说。一境界有对。二障碍有对。三缘有对。境界有对者。一切色根及心心法。能于外境嘱对分了名境有对。于此门中。六根六识及心法界。是其有对。色等五尘及法界中非心之法。是其无对。以非情故。障有对者。色根色尘共相碍对。障隔不通名障有对。于此门中十界有对。所谓眼耳鼻舌身根色等五尘。余七心界及心法界。一向无对。非是色色相对碍故。问曰。若使五根五尘是障碍者。眼等根处不应得有色香味等。若得有者便非障碍。论言。各住极微聚故犹名障碍。缘有对者。心心法等。对境能缘名缘有对。于此门中。七界少分。是其有对。谓七心界法界少分。余者无对。以无缘故(此十门竟)。
　　次约诸识明缘不同。如杂心说。色界二识识。乃至触亦然。诸余十三界。一向意识缘。此乃宣说。色等五尘。当分为彼五识所缘。意识通缘一切法故。亦得缘之。自余六根六识法尘。五识不了。唯意识缘。成实法中文无定判。人释不同。有人释言。与毗昙同。有人复言。六根六识及与法尘与毗昙同。唯意识缘。色等五尘。唯五识缘。意识不缘。若意识缘。盲应见色。聋应闻声。不触之物。应知坚软。如是一切。以盲聋等不见闻故。明意不缘。大智论中。同此后释。据实论之。意识通缘一切五尘。但不分了。何故得知。如人现在缘于十方一切色声香味触等。明知通缘。所以不了色香味等。非意正境。是故不了。若得通缘。龙树何故宣说意识不知五尘。释言。龙树云不知者。不如五识知之显了。故言不知。非全不缘。十八界义。略之云尔。

　　二十五有义

　　二十五有。出涅槃经。从因有果故名为有。有别不同。为二十五。何者是乎。如经中说。欲界十四。所谓地狱畜生饿鬼及与修罗。即以为四。四天下人。复以为四。通前为八。欲界六天复以为六。通前十四。色界有七。通前合为二十一有。彼四禅地即以为四。中间梵王以为第五。无想天处以为第六。一切净居合为第七。无色有四。谓四空处通前合为二十五也。问曰。何故四天下人分为四种。五净居等合之为一。释言。离合各随所宜。今据一门且分如是。二十五有。辨之粗尔。

　　四十居止义

　　言居止者。三界众生所居住处名为居止。止处不同。分为四十。于中欲界有二十处。八大地狱。即以为八。畜生饿鬼。复以为二。通前为十。四天下人并六欲天。复以为十。通前二十。色界地中有其十六。初禅有二。谓梵身天及梵辅天。初禅地中有大梵王。何故不说。与梵辅天同在一处。故不别论。二禅有三。谓少光天无量光天及光音天。通前为五。三禅有三。谓少净天无量净天及遍净天。通前为八。四禅地中当分为三。所谓福爱福生广果。通前十一。及五那含通前十六。无想与彼广果一处。故不别说。以此十六。通前合为三十六处。无色四天。通前四十。若就色界。别分大梵及无想天。是则居止。有四十二。居止如是。

　　大乘义章卷第八(末终)



　　大乘义章卷第九

　　　　远法师撰
　　净法聚第四。有一百三十一门。净法聚因法中。有一百十三门。此卷有九门(一发菩提心义　二回向义　三金刚三昧义　四断结义　五灭尽定义　六一乘义　七二种庄严义　八二种种性义　九证教二行义)。

　　发菩提心义三门分别(释名辨体一　因起次第二　就位分别三)

　　第一释名辨其体相。发菩提心者。菩提胡语。此翻名道。果德圆通故曰菩提。于大菩提起意趣求名发菩提心。然此发心经亦名愿。要大菩提令来属己故名为愿。名义如是。体相云何。随义不同。略有三种。一者相发。二息相发。三者真发。言相发者。行者深见生死之过涅槃福利弃舍生死。趣向涅槃。随相厌求名相发心。言息相者。行者深悟诸法平等。知其生死本性寂灭涅槃亦如。生死寂故无相可厌。涅槃如故。无相可求。返背前相归心正道故名为发。良以取相违背正道故名舍相以为发也。盖乃废外以归其内故名为发。亦可离相平等之心。始起名发。故经说言灭诸发不发是发菩提心。言灭发者灭诸相发。言不发者不起相发。是发心者是无相发。无相心起名为发矣。言真发者。菩提真性由来己体。妄想覆心在而不觉谓之在外。向外推求。后息妄想。契穷自实。知菩提性由来己体。无异趣求。知菩提性是己体故。菩提即心无异求。故心即菩提。舍彼异求归心自实故名发心。良以外求违背正道。是故舍彼归心自实说为发心。此亦废外以归其内故名为发。亦可真证菩提。之心始起名发。体相如是(此一门竟)。
　　次明因起次第之义。先就相发以明因起。彼相发心因何而生。因大悲生。悲因何生。由依信慧。信慧因何。由闻正法。闻法因何。由近善友。是故菩萨先近善友。由近友故得闻正法。闻何等法。谓闻生死大苦涅槃至乐。因闻生信。信生死苦涅槃大乐。因闻生慧。知生死苦涅槃大乐。由信慧故便起慈悲。信知生死是大苦故。念众生未出故起大悲。信知涅槃是至乐故念众生未得。故起大慈。由慈悲故起菩提心。悲念众生。于苦未出欲为济拔。自我不出无由化他令出生死。是故发心愿出生死。慈念众生未得涅槃欲为授与。自我不得无由化他令得涅槃。是故发心愿得涅槃。故因悲慈起菩提心。次就息相以明因起。息相发心是修慧摄。彼依何生。由思慧生。思因何生。由于闻慧。闻慧因何。由闻正法。闻法因何。由近善友。是故菩萨先近善友。由近友故得闻正法闻何等法。谓闻生死涅槃法空。如大品等。既闻是已便知生死本性寂灭涅槃亦如。成就闻慧。依闻起思。思惟生死涅槃法空。依思起修。观诸法空。见法空故舍彼相求。安心如道。名息相发。息相如是。次明真发因起次第。真发即是证行所摄。彼由何生。由于修慧。修因何生。因思而发。思依何起。依于闻慧。闻由何生。由闻正法。闻法因何。由近善友。是故菩萨先近善友。由近友故得闻正法。闻何等法。闻知真实如来藏性是己自体。如胜鬘经楞伽经等。既闻是已便成闻慧。因闻起思。思量真实如来藏性是己自体。因思起修。观察彼实。因彼舍妄便证自实。以证实故名真发心。因起如是(此二门竟)。
　　次就位论此三发心。随义通论统于始终。约位以分非无差降。位要有三。广开为六。言要三者如马鸣论说。一信发心位。在种性。此即是前相发心也。二解发心位。在解行。此即是前息相发也。三者证发位。在地上。此犹是前真发心也。言广六者。始从外凡终至法云摄以为六。一者外凡随想趣求名为想发。二十信位中真信已成。以信趣顺名为信发。三习种位中真解成就。以解趣顺名为解发。四性种位中真行成就。以行趣向名为行发。五解行位中如观道立。观心趣顺名为观发。亦名道发。六初地已上证行成就。证心趣顺名为证发。发心之义略之云尔。

　　回向义三门分别(释名辨相一　修之所为二　约对余行辨定因异辨宽狭三)

　　第一释名辨其体相。言回向者。回己善法有所趣向。故名回向。回向不同。一门说三。一菩提回向。二众生回向。三实际回向。菩提回向者。是其趣求一切智心。回己所修一切善法趣求菩提一切种德。名菩提回向。众生回向者。是其深念众生之心。念众生故回己所修一切善法愿以与他。名众生回向。问曰。佛法无有自作他人受报。他亦无他作自己受果。菩萨何须回己善法施与他人。设令与之他人云何得此善利。释言。佛法虽无自业他人受果。亦无他业自己受报。非无彼此互相助缘。以相助故得以己善回施于彼。以回向故于未来世常能不舍。利益众生助令修善。故须回向。又复回向即是己家能化之因。回向力故未来世中众生见者敬顺受法。即是己家能化之果。良以佛法自作自受故。须回向以成己家能化之因。使未来世成就己家能化之果。堪能益物。三实际回向。是厌有为求实之心。为灭有为趣求实际。以己善根回求平等如实法性。名实际回向(此一门竟)。
　　次明修习回向所为。何故修习菩提回向。所为有三。一者为去。二者为住。三为增广善根。言为去者。一切凡夫心性乐有。若不回向所修善法坚住三界不得出离。以回向故令所修善出离诸有。故修回向。言为住者。一切有为无常磨灭。若不回向所修善根三有受报。受报已灭不得常住。以回向故令所修善尽未来际常住不灭。故经中说。如海龙王注一滴雨欲令此雨经劫不灭。若经平地无由可得。降之大海经劫不尽。回向如是。求菩提故令所修善常住不尽。言增广者。为有修善局狭不多。为佛修善广多无量。故修回向。是义云何。菩提果德广大无边。用一善根回求彼。故于大菩提一一德边皆有善生。一善回向增广既尔。一切善根回向例然。是故经中宣说回向以为大利。为是三义。故须修习菩提回向。何以故修习众生回向。所为亦三。一者为去。二者为住。三为增广善根。言为去者。一切众生心乐自乐。若不修此众生回向。得乐便住不能随物在苦摄化。以回向故得乐不住。常能随物化益众生。言为住者。若不修此众生回向。得寂即灭不肯住世饶益众生。以回向故常在世间。饶益众生。为增广者。自善狭。小旷益善多。为令诸善随物广多。故须修习。是义云何。如修一善用以回施一切众生。众生无边令此一善增广无边。一善回向增广既尔。一切善根增广例然。为是三义。是故修习众生回向。何故修习实际回向。所为亦三。一者为去。二者为住。三为增广善根。言为去者。一切众生心性取著。若不修此实际回向。所修善根随有系著不能舍离。以回向故令所修善舍相出离。故须修习。言为住者。情相之法性自浮危。依之起善磨灭不住。要与理合方得固安。故经说言。以法常故诸佛亦常。为令诸善合理常住。故须修习。为增广者。随相修善局狭不多。行与理冥方乃广大。如理无边。是故菩萨为令所修诸善如理广大。是故修习。所为如是(此二门竟)。
　　次对余行辨其同异宽狭之义。先辨同异。问曰。愿心亦愿菩提。愿利众生。愿证实际。与三回向有何差别。释言。此二有同有异。所愿修所向三义不殊。故说为同。所言异者真尔悕求。名之为愿。挟善趣彼说为回向。次辨宽狭。问曰。回向遍回众善。精进之心通策诸行。何者为宽。释言。此二虽并通遍。回向恒宽。精进恒狭。何故如是。精进但策未生诸善。故名为狭。回向通回已起未起一切善法。故名为宽。问曰。随此宽回向边有精进否。答言。亦有问。此精进与回向俱。何为不宽。答曰。精进虽复与彼宽回向俱。而彼回向通回三世一切善法。故得名宽。精进但策未生回向。不策所回向已起善法。故说为狭。问曰。若言精进之心但策未生不策已生一切善者。四正勤中已生善法方便令广。云何说言不策已生。释言。彼说已生善法令增广者。令已生善流类在于未来之者续起[甦-生+(恙-心+皿)]添。令前增广。非谓策修已生善体。策断已恶义亦同然。回向之义随行异论。广别难穷。今据一门辨之且尔。

　　金刚三昧义五门分别(释名一　体性二　开合辨相三　就位分别四　有惑无惑五)

　　第一释名。金刚三昧出涅槃经。言金刚者借喻名德。世间金刚有十四义。一能破义。如经中说。譬如金刚所拟之处。无不破坏。谓坏一切沙砾瓦石及诸鬼毒。三昧如是。能破一切烦恼业苦及诸外道魔怨等事。二清净义。如世金刚体无瑕秽。三昧如是。体性清净无诸垢秽。三体坚义。如世金刚自体坚固非物能俎三昧如是。不为一切烦恼业苦外道魔怨所能阻坏。四最胜义。如经中说。譬如金刚诸宝中胜。金刚三昧亦复如是。诸三昧中最为殊胜。五难测义。如经中说。譬如金刚一切世人无能平价。金刚三昧亦复如是。一切众生诸天世人无能平量。六难得义。如世金刚贫穷之人所不能得。金刚三昧亦复如是。世间众生所不能得。七势力义。如转轮王金刚轮宝飞行自在有大势力。三昧亦复如是。具不思议六神通力。故经中说。菩萨住是金刚三昧及身如佛。遍满十方恒河沙刹。又一念顷能至十方恒河沙界。如是等也。八能照义。如世金刚光明清净能有所照。金刚三昧亦复如是。能放智光照穷法界。故经说言。菩萨得是金刚定目一切皆见明了无障。九不定义。如经中说。譬如金刚若置日中色则不定。金刚三昧亦复如是。以此定力能于十方现种种身而无定相。十者主义。如转轮王金刚轮宝为众宝主。一切诸宝悉皆随从。亦如轮王为诸一切小王随从。金刚三昧亦复如是。为诸行主一切诸行悉皆随从。十一能集义。如世金刚若有得者一切宝物自然聚集。金刚三昧亦复如是。若有得者一切种德自然而集。十二能益义。如世金刚能益贫人。金刚三昧亦复如是。能益众生。十三庄严义。如世金刚能严身首。金刚三昧亦复如是。能严行者法身之首。十四无分别义。如世金刚虽具众德而无分别。金刚三昧亦复如是。虽有所作而无分别。故经说言。菩萨住是金刚三昧虽见众生无众生想。虽见诸法而无法想。虽有所断而无断想。虽有所作而无作想。菩萨行德具是众义如世金刚。是故就喻名曰金刚。言三昧者。是外国语此云正定。心体寂静离于邪乱。故曰三昧。名义如是(此一门竟)。
　　次辨体性。于中有二。一就心法分别。二就心体分别言心法者。所谓一切诸心数法。今此三昧诸心法中用慧为体。观理断结唯慧能故。是何等慧。小乘法中四谛之慧。缘觉法中十二缘慧。大乘法中了达法界如实慧也。体性如是。若论眷属旷备法界一切种德。问曰。若此体是慧者何故经中说为三昧。释有四义。一诸心数法更相受名。如四念处体实是慧。而名为念。此亦如是。二从伴称。是金刚慧共定相随。故从伴目说为三昧。良以散慧无所成办。即定之慧堪有所能故。此金刚从伴名矣。三就能为名。是金刚慧能令诸行正定不动。故从功能名曰三昧四随义受称。是金刚慧体含多义。于中含有正定安固不动之义。故曰三昧。心法如是。次就心体言其体性。心别有三。一者事识。所谓六识缘事之心。二者妄识。亦名业识亦名现识。所谓第七虚妄之心。三者真识。所谓第八如来藏心。小乘金刚用彼分别事识为体。于事识中第六意识。分别观解能断四住。不为四住烦恼所坏。故曰金刚。大乘法中金刚有二。一缘治金刚。二者真证。缘治金刚妄识为体。于妄识中观空之解。能除闇障不为闇惑之所破坏。故曰金刚。真证金刚真识为体。真识之心本性清净。空义隐覆遂成垢染。息除妄染心净照明。照明净慧证法本如。不见一法可起妄想。不起妄故能除闇惑。不为惑障之所破坏。故名金刚。以是金刚体是真故。故经中说以为佛性智印三昧首楞严等。体性如是(此二门竟)。
　　次辨其相。先就毗昙开合辨相。毗昙法中义别两门。一唯分取非想地中修道无碍。以为金刚。第二通取非想地中见修两治。以为金刚。先就初义开合辨相。总之唯一修道无碍。或分为二。一者法智。二者比智。言法智者。谓欲界中灭道法智。此能治非想修惑。是故说之为金刚也。何故唯取灭道法智不取苦集。释言。欲界灭道二境细于非想所受境界。观细离粗。是故观彼欲界灭道。能除非想修道之结。欲界苦集粗于非想。观粗境界不能离细。是故不取苦集法智为金刚也。言比智者。所谓苦集灭道比智。此比智中分取非想对治无碍为金刚矣。或分十三。灭道法智即以为二。苦集及道三比为三。通前令说五灭比有八。谓观初禅乃至非想八地中灭合为八也。以此通前合为十三。问曰。道比何不分八。唯分灭比。释言。上界八地之道是有为法。互相因起故合观之为一道比。上八地灭是无为法。随其所灭分别各异。不相因起故别观之。或复开分为五十二。如杂心说。前十三智但观谛理。一一智中皆四行观。是故离分有五十二。何者四行。如前四谛章中广释。苦下有四。谓苦无常空与无我。乃至道下道如迹乘是其四也。或分八十。如杂心说。此之八十根本二十。何者是乎。即就向前十三智中开道比智。以之为八。谓观上界八地道故。以此通余合有二十。此二十智各四行观。故有八十。一义如是。次就非想见修两治开合辨相。总之唯一非想对治。或分为二。一非想地见道对治。二非想地修道对治。或分为三。一者比忍。二者法智。三者比智。初一对治非想见惑。后二对治非想修惑。或分十三。如杂心说。非想地中见惑对治有四比忍。修惑对治有九无碍。是故通合有十三也。或复开分为四十五。何者是乎。非想地中见道对治有四比忍。修道对治有四十一。通前合为四十五也。何者是其修道之中四十一乎。灭道法智即以为二。苦集及道三种比智通前为五。灭比智中有三十六。通前合为四十一也。何者是其灭比智中三十六种别观上界八地之灭有其八智。谓观初禅乃至非想对治之灭。二二合观有其七智。三三合观有其六智。四四合观有其五智。五五合观有其四智。六六合观有其三智。七七合观有其二智。八地合观有其一智。从八至一通合有三十六也。或复分为一千四百九十二种金刚三昧。如杂心说。何者是乎。次前四十五金刚中。初四比忍各四行观。即为十六。此之十六名数一定更不开分。后四十一修道对治各四行观。即有一百六十四种。然此一百六十四种。一一皆治非想地中九品修惑。各分为九便有一千四百七十六数。通前见道十六比忍合有一千四百九十二也。问曰。何故见谛道中十六比忍不作九品。独修道中各为九品。释言。上界一切见惑通相断治。以一品治治九品惑。是故不作九品别分。修惑随别九品断治。是故治道九品别分。此千四百九十二种从未来禅乃至四禅皆得具起。空处唯起四百六十八。何者是乎。于前四十五金刚中唯得起于十三种智。谓苦集道三种比智。灭比智中离合有十。别观无色四地之灭。有其四智。二二合观有其三智。三三合观有其二智。四地合观复有一智。是故灭智离合有十。通前三比合为十三。一一皆作四种行观有五十二。一一皆治非想地中九品修惑为九无碍。便有四百六十八也。何故不起见道四忍。彼宗无色无见谛故。何故不起灭道法智。无色不缘下地有漏。故亦不缘下地对治。何故不缘四禅中灭为灭比智。亦以无色不缘下地有漏法。故不缘彼漏对治之灭。问曰。无色得缘下地无漏道不．释言。有得。有不得义。下地道中治下地者无色。不缘治于自地及上地者无色缘之。空处如是。识无所有次第渐减。准之可知毗昙如是。次就成实开合辨相。成实法中文无定判随义以论开合不定。总之唯一空观无漏。或分为九。谓非想地九品无碍。随别广分品数无量。以无量心断烦恼故。大乘法中开合不定。总之唯一。谓如实智。或分为二。一一切智。二一切种智。知一切空名一切智。知一切种事相差别名一切种。或分为三。如地持说。一清净智。谓真谛慧。二一切智。谓世谛慧。三无碍智。于世谛中知之自在名无碍智。又更分三。一世谛智。二第一义智。三一实智。或分为四。一世谛智。知世事相。二第一义智。知诸法空。三一实智。知非有无。四法界智。谓知真实如来藏中法界门别。随门异辨。旷别难穷。开合如是(此三门竟)。
　　次就位论金刚之义。有通有别。小乘法中通别有五。一简圣异凡。见道已上无漏圣慧能破难坏通名金刚。二简修异见。唯取修道对治无碍。以为金刚。余者皆非。三简上异下。如杂心说。唯非想地见修无碍是其金刚。余者悉非。四简胜异劣。如杂心说。唯非想地修道无碍以为金刚。余者皆非。五简终异始。唯非想地修道治中末后一治是其金刚。余者皆非。以此穷终破障毕竟。故偏说之。大乘法中通别有五。一简信异谤。十信已上信心成就。永离谤法同曰金刚。二简住异退。习种已上解行成就。坚固难坏齐名金刚。三简出世异于世间。初地已上证真无漏。能破惑妄不可破坏悉名金刚。四简上异下。第十地中一切智能皆名金刚。故地经中十地菩萨。初入地时得离垢三昧。离垢三昧犹是金刚破障之义。五简终异始。其唯最后穷终一念以为金刚。故地持云。于最后身菩提树下得众相离垢障三昧。名金刚三昧所摄。以斯准验局在穷终。位分如是(此四门竟)。
　　次明金刚有惑无惑。于中且就穷终以论。依如毗昙。金刚心中亦得有惑。亦得无惑。无漏心中烦恼不行。故言无惑。所断惑得唯在心边。故云有惑。问曰。若言无漏心边犹有惑得不应言断。若当言断不应有得。云何说言所断惑得犹在心边。释言。金刚是其心法。所断惑得是非色心。良以非心得与心并。是故于彼金刚心边得有惑得。是金刚心虽与得俱而今惑得更不牵后。故名为断。所断惑得是无常法。与金刚心同时谢往后更无续。以无续故不复得彼过未烦恼令来属己。名得解脱。成实法中亦有亦无。彼宗金刚必在相续。实一念中无断结。故于彼续中始起之时见理未明。细闇犹在得言有惑。终成之时见理分明。取执皆尽得言无惑。又复不同毗昙法中所断惑得与治同处。故言无惑。问曰。终成若无惑者无学何别。释言。金刚是增进智。力励观理。力励无惑。无学智者是顺旧智。容预观理容预无惑。有斯异也。大乘法中人说不同。先序异说。次辨其非。后显正义。言异说者。昔来相传常有二论。一说定有。此云何知金刚心者。是其学收。若全无惑应名无学。又经中说无明住地佛菩提断。若金刚中全无惑者。佛何所断。又人宣说。一向无惑。此云何知金刚心者。治惑明解。解惑不并云何有惑。又若有惑此惑须断。应金刚后更立金刚。更不立故明知无惑。异说如此。次辨其非。先破定有。若定有惑是金刚心则不能断。若不能断不名金刚。不名无碍。得名金刚。得名无碍。定知能断。以能断故不得言有。若言能断复言有者。灯能破闇。是灯之中应当有其所破之闇。彼不得有。此亦应然。又复若言金刚心中有无明地令佛断者。应名佛智以为金刚。应名佛智为无碍道。而彼佛智不名金刚。非无碍故。不应说言金刚心中留残无明令佛正断。又若佛智无碍正断便与经违。如大品说。无碍道中名为菩萨。解脱道中名之为佛。云何言佛为无碍断。又若佛智作无碍道正断无明。小乘法中应用尽智为无碍道断非想惑。彼既不然。此亦不尔。次破定无。若定无惑应名无学。非无学故不应全无。又若金刚一向无惑。所见之理应与佛齐。所成智能应与佛等。如地经说。十地菩萨遍满一切界如稻麻苇。比如来智百千万倍乃至算数毕竟不及。定知金刚惑障未尽。又复诸佛所以为常由惑尽故。证理穷故。若金刚心一向无惑见理应穷。惑尽理穷何为不常。辨非如是。次显正义。金刚心中亦得有惑。亦得无惑。是义云何。无明有二。一异相无明。于诸法中缘而不了。相返明解。故曰异相。二自性无明。即彼缘照对治金刚相。虽明照性是闇惑名性无明。是二难分。宜以喻显。异相无明所缘不了如闇中视。自性无明如梦中见。虽有所了性是昏闇。惑相如是。金刚心中异相。无明一切尽故得言无惑。自性无明犹未尽故得言有惑。以无惑故于佛境界照见悉知与佛无别。是故经中说为等觉。问曰。若等云何得分佛菩萨异。释言。金刚力励除闇。佛心容豫。又金刚心缘照无惑。佛心无缘。有斯异也。问曰。若言金刚无惑何故经说无明佛断。释言。彼说解脱证除。不关无碍。又以金刚犹有惑故学分所收。又金刚心中所有之惑体是妄识攀缘之心。缘心未息。情与法别不能融心如法广大。是故十地德劣于佛。至佛舍之唯有真心。真心离缘无简彼此。故能融心如法广大。又真法中统含法界恒沙佛法。随法论论心广统法界。无一门中而无佛心。是故佛德广大无量超逾十地。故地经云。十地菩萨遍满十方一切世界如稻麻苇。比佛功德毕竟不及。良在于此。又金刚中所有之惑体是无常生灭法。故未同佛德常住不动。问曰。有惑谁之所断。释言。金刚无碍正断。种智心起解脱证除。问曰。金刚与惑同体。安能正断。若能正断不应同体。释言。断除异相无明。明起闇灭解生惑丧。两不相应。不得同体。断性无明解惑同体而得相断。是义云何。断有二种。一以金刚观察唯真无妄相。故能令自体更不牵后。断其为因牵后之义。故名为断。二以金刚缘真力故令后同类不起赴前。断其为果酬因之义。故名为断。问。为偏断闇惑义边。亦断金刚能治之义。释有通别。别而分之唯断闇惑无知之义。闇体尽故明亦随灭。如灯油尽明亦随灭。通而语之解惑俱尽。良以金刚观真大明故灭无明。观真寂灭无分别故能息缘治。故经中说。不观是菩提离诸缘故。菩提道中具一切义。随其所观各有所离。是故金刚解惑俱断。问曰。解惑俱是无常。自然灭谢。何假金刚观真断乎。释言。此虽无常自灭力能牵后相续不断。故须金刚截令不续问曰。解惑二俱灭谢。谁作种智释言。菩萨金刚心中非唯妄智亦有真德。妄虽灭尽真德犹存。真明独曜说为种智。问曰。金刚义含真伪。为当真妄共断烦恼。单妄除惑。释有两义。一简因异果。单妄能除。缘治为因真为果故。以金刚中真德未显故不说断。二就义通论真妄共断。妄智缘真。故能灭惑。真相渐显故能除障。金刚心义粗述如是。
</div>
    <div class="pagination">
<a href="大乘义章_page8.html">上一页</a><span>...</span><a href="大乘义章_page4.html">4</a><a href="大乘义章_page5.html">5</a><a href="大乘义章_page6.html">6</a><a href="大乘义章_page7.html">7</a><a href="大乘义章_page8.html">8</a><span class="current-page">9</span><a href="大乘义章_page10.html">10</a><a href="大乘义章_page11.html">11</a><a href="大乘义章_page12.html">12</a><a href="大乘义章_page13.html">13</a><a href="大乘义章_page14.html">14</a><span>...</span><a href="大乘义章_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
