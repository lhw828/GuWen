<!DOCTYPE html>
<html>
 <head>
  <meta charset="utf-8"/>
  <title>
   宏智禅师广录 - 第 9 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宏智禅师广录 - 第 9 页/共 37 页
  </h1>
  <div class="content">
   上堂举。僧问智门和尚。如何是佛。门云。踏破草鞋赤脚走。如何是佛向上事。门云。拄杖头上挑日月。师云。踏破草鞋赤脚走。拄杖头上挑日月。智门真得祖家风。放出云门广长舌。大智如愚。大若拙。用尽工夫参不彻。莫于平地上增堆。休向虚空里钉橛。
　　上堂途中久客忆家山。一线蹊通入翠寒。望处霁云收素练。跨门残月堕金盘。十虚俱殒眼方阔。三世齐吞肚觉宽。变化鲲鹏底时节。霄程九万看风搏。
　　上堂僧问记得。僧问夹山。如何是真实之理。山云。石生无根草。山含不动云。此意如何。师云。暗中移步。明里藏身。进云。可谓是虚中不堕。应处亡痕。师云。也须是十成本色汉始得。进云。学人请问和尚。如何是真实之理。师云。青青黯黯处回。明明历历处转。师乃云。正昼热深夜凉。冰壶谁复到中央。身心直许摩云月。脾肺都将洗雪霜。莫守一色处。莫坐万年床。玉人转侧机捘动。细辨里头偏正方。
　　送监收上堂举。南泉因刈禾次。僧问。南泉路向甚么处去。泉拈起镰子云。我这镰子三十钱买。僧云。我不问镰子。南泉路向甚么处去。泉云。我这镰子用得快。当时三十文钱买。南泉门下路岐通。寄语行人著精彩。著精彩相谩杀。衲僧眼被案山碍。而今觑破露堂堂。大地撮来成一块。大众若也如此。颗糁漏他不得。上堂身里出门。门里出身。白云能作客。明月解随人参。
　　上堂举。外道问佛。不问有言。不问无言。世尊良久。外道云。世尊大慈大悲。开我迷云。令我得入。外道退已。阿难问佛。外道有何所证。世尊言。如世良马见鞭影而行。师云。一句超然。良马影鞭。道出语默。理合方圆。运斤之妙。宾主可怜。斫轮之伎。父子不传。莫将爻象兮相求龟壳。才落是非兮底事驴年。
　　上堂独立卓卓。不为形壳之所拘。周行绵绵。不为方隅之所碍。妙超物表。明漏壶中。白云之儿。风敛寒空霁净。青山之父。烟含一带秋臞。且道。作么生得恁么相应去还会么。夜明帘外主。不落偏正方。
　　育王聪和尚遗书至上堂举。禾山示众云。习学谓之问。绝学谓之邻。过此二者。是为真过。时有僧。出云。如何是真过。山云。解打鼓。师云。禾山老汉。趁个时节。得做便做。育王禅师。趁个时节。得休便休。所以不打这破鼓。诸禅德。正恁么撒手便行时。且道。落在甚么处。良久云。岸头老碧芦含雪。溪上寒清水有秋。
　　解夏上堂。僧问。古者道。十方同聚会。个个学无为。此是选佛场。心空及第归。正恁么时如何。师云。净尽无所依。通身不隔越僧云。恁么则白衣拜去也。师云。又却向今时著到。僧云。如何得不落今时去。师云。超然空劫外。一点自灵灵。僧云。此人还落阶级也无。师云。从来不立象。此处莫安名。师乃云。鉴像谷神。云心月影。闲闲不宰于功。历历无私于应。莫问正偏。谁论动静。自方自圆。谁欠谁剩。能来异类中行。常处那伽大定。云水丛林自恣人。果如是也须相庆。
　　上堂举僧问云门。初秋夏末。前路忽有人问。作么生祗对。门云。大众退后。衲僧去就。岂用机关。那容体究。蓑翁老熟惯波涛。桡桌不施舡放溜。
　　上堂。父母所生眼悉见三千界。拈却案山谁我碍。直饶全象无全牛。未免依前还碍塞。衲僧家真庆快。物我虚空。混成一块。更于何处著根尘。只个堂堂观自在。
　　上堂举僧问岩头。古帆不挂时如何。岩云。后园驴吃草。师云。不展事不投机。不徇缘不答话个是出格辙。脱窠臼汉做处。诸人作么生委悉。平生肝胆向人倾。相识犹如不相识。
　　上堂体灵自虚。黯黯之青山秋瘦。用冲无碍。瓢瓢之白云昼闲。动静之态如然。去留之踪自在。所以道。去来不以象。故无器而不形。动静不以心。故无感而不应。诸人还体悉得么偏正不曾离本位。无生那涉语因缘。
　　上堂举刘端公问云居。雨从何来。居云。从端公问来。师云。雨从何来。不离问处。森罗大千。出乎方寸。照中之虚静中之动。衲僧分上常相共。寒露濡松夜气清。皋禽惊起月巢梦。
　　上堂位处功回。化佛入十方而普能受供。用中体合。至人游三界。而初不现身。如云出岫以无心。似月印江而有应。如是也。不在不失。不坏不杂。所以教中道。一华一佛国。一叶一释迦。各坐菩提场。一时成佛道。诸禅德。还知根根尘尘在在处处。尽是释迦老子受用处么。若于转处不留情。繁兴永处那伽定。
　　天宁节上堂。主中主。须辨取。动犯威严。细看规矩。贵不可得其名。寿不可穷其数。四溟潮落露仙山。万里云开廓天宇。
　　上堂举。长庆云。宁说阿罗汉有三毒。不可说如来有二种语。不道无语。只是无二种语。保福云。作么生是如来语。庆云。聋人争得闻。保福云。情知。尔向第二头道。庆云。师兄作么生。福云。吃茶去。后来雪窦道。无处有月波澄。有处无风浪起。若有人问天童作么生是如来语。向它道。阿啰跛[跳-兆+左]曩。诸禅德道。与古人语是同是别。诸人若也未会。更为劈折去也。长庆能守。保福能做。雪窦手段纵横。天童舌头狤獠。若也分晓会去。与尔把手共行。其或未然。各自勉力。
　　上堂文殊手摩善财顶。普贤智满法界身。个是两头得用底。只如中间往来。又作么生。金鸡啄破琉璃卵。玉兔挨开碧落门。诸禅德。一句子有折合无摸索。一句子难回互没忌讳。一句子通其变使人不倦。若能恁么也。始有衲僧大自在受用处。还会么。苏秦尝佩六国印。许由还厌一瓢风。了无他相能通变。可笑僧繇画志公。
　　上堂举僧问南岳让和尚。如镜铸像。像成后镜明。向什么处去。让云。如大德为童子时。相貌何在。僧云。只如像成后。为甚么不鉴照。让云。虽然不鉴照。谩它一点不得。师云。灵机未动。道环先入。极理也妙得穷通。顺事也聊分借借。无象无私。何固何必。娟娟印水之月魂。冉冉在华之春律。巍巍堂堂兮炜炜煌煌。三千大千兮周行独立。
　　上堂环中叶照。消息平沈。方外独存。幽灵绝待。绵密不漏。宽廓无隅。清虚一亘而理绝名言。圆满十成也道无棱角。诸禅德。个是诸佛涅槃之宅。众生安葬之基。一切诸法。自此发生。一切幻缘。从此灭尽。且道。正恁么时节。又作么生履践。良久云。霜天月落夜将半。谁共澄潭照影寒。
　　上堂举。道吾与渐源。同往一家吊尉。源拍棺云。生耶死耶。吾云。生也不道。死也不道。见之不取。思之难到。用息而长灵。体虚而自妙。寥寥古路无人行。雪洗青山觉寒早。
　　上堂妙圆一片中虚。不我断其知。扫尽诸缘外化。不我分其用。底时内绍。绍了非功。转处诞生。生而发照。照中分应。应处无心。所以道。动若行云。止犹谷神。且作么生得恁么去。无心体得无心道。体得为心道也休。
　　上堂举。风穴示众云。若立一尘。家风兴盛。不立一尘。家风丧亡。师云。立一尘作么生受用。为甚么野老颦蹙。不立一尘。作么生受用。为甚么野老讴歌。又向其间指注去也。几许欢心几许愁。好看野老两眉头。家风平贴清如镜。水瘦山空一样秋。手段通变身心自由。不怕风涛雪拥舟。海上三山颓一掣。六鳌连落上金钩。诸禅德。是须恁么体。是须恁么用。且作么生委悉。华岳连天秀。黄河辊底流。
　　上堂大而无外。小而无内。合虚空而无欠无余。混万象而成团成块。不出不在。不失不坏。我不与物争。物不为我碍。路逢达道人。不将语默对。三千界里放光明。双六盘中休喝彩参。
　　上堂举僧问洞山。寒暑到来如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。若论此事。如两家著棋相似。尔不应我著。我即瞒汝去也。若恁么体得。始会洞山意。天童不免下个注脚。里头看勿暑寒。直下沧溟沥得干。我道。巨鳌能俯拾。笑君沙际弄钓竿。
　　上堂僧问。承师有言。随缘不住相。应事不触物。正恁么时如何。师云。现身来说法。随类观世音。进云。直得绝踪绝迹。师云。东说西话。作么生辨得个绝踪迹。进云。鲸吞海水尽。露出珊瑚枝。师云。又却向甚么处去也。进云。只如绝踪迹处。又作么生。师云。语带玄而无路。舌头谈而不谈。进云。梭头路细。语默难臻。师云。只恐不恁么。师乃云。寂寂寥寥。清严家法。浩浩荡荡。光显门庭。守家法则失抚会应变之方。立门庭则失安稳宴闲之道。若也驱耕夫牛。夺饥人食。须有个般手段始得。只如衲僧家。合作么生行履。还会么。身里出门门里身。眼中之物物中眼。
　　上堂举僧问云门大师。如何是超佛越祖之谈。门云胡饼。师云。云门老子能施设。胡饼佛祖俱超越。哆哆和和两片皮。狤狤獠獠三寸舌。不是特地展家风。也非投机应时节。生铁铸成无孔锤。忒团圞兮难下楔。诸禅德。且道。天童今日是下楔不下楔。明眼人辨取。
　　上堂皓然雪月净无埃。一色功中更放开。唤起牧童蓑底梦。白牛鼻孔拽教回参。
　　上堂无法可说。释迦于光耀土而掩门。有意相传。达磨在少室山而面壁。知音者鉴。默照者神。道契环中而有智游。言满天下。无口过。若能恁么去。方知道离文字绝言语。清净妙明。是诸人本所游践处。作么生体悉。还会么。金鸡啄破琉璃卵。玉兔挨开碧落门。
　　冬至日上堂。阴阳爻象此为宗。杀活机头看变通。玉女退身功后位。木人引步异中同。一尘不受能虚廓。万像无遗却混融。借得因缘成现用。玲珑八面尽家风。
　　上堂举。庞居士云。十方同聚会。个个学无为。此是选佛场。心空及第归。师云。既是无为。作么生学。若也心空。又作么生及第。还相委悉么。其或未然。天童又为分疏去也。饮干巨海。推倒须弥。廓大灵通更是谁。馨香秀林栴檀枝。哮吼出师子儿。三千界现一弹指。八万门开双用眉。知不知为不为。道满十处兮心超亿劫。影流万象兮气分二仪。
　　岁旦上堂。宿雨洗去山面尘。东君料理山家春。浩劫壶中勿新岁。枯木岩前有古人。寒暑不到。以法界为处。齿发不老。以虚空为身。坐间默有相传意。川上干无逝去津。
　　上堂生不为有。动与寂随。灭不为无。处与智共。所以道。如镜照像。像非外缘。如珠发光。光还自照。因缘有所不到。生死有所不及。正恁么时。如何体悉。夜半乌儿头戴雪。天明哑子抱头归。
　　上堂生灭夤缘不著人。一年才尽又逢春。森罗借得为他用。法界浑仑是我身。不受杂毒。自然纯真。拈却千差亡彼此。打成一片没根尘。
　　上堂举灌溪问末山。如何是末山。山云。不露顶。何是末山主。山云。非男女等相。溪喝云。何不变去。山云。不是神不是鬼。变个甚么。师云。非男女之相。出有无之量。透万机之前。超三界之上。穷而通。简而当。松含月兮夜寒。溪带雨而春涨。
　　上堂僧问。龙门一跃雷声震。宇宙为霖事若何。师云。透得过也未。僧云。直得摇干荡坤。振鬣摆尾。师云。也须是个般人手段始得。僧云。古人道。一雨所滋根苗有异时如何。师云。尔是黄连彻蒂苦。僧云。到者里请师垂示一言。师云。第一莫要问。第二莫要休。僧云。大千同一润。万物尽滋荣。师云。无根树上。还有些子消息也无。僧云。阴阳不到处。百草尽抽芽。师云。是恁么始得。师乃云。管籥真风暗度韶。春恩如许在芳条。志公不是闲和尚。柱杖头边有剪刀。衲僧家。虽无心而浩浩能应。虽有应而恰恰无为。还能恁么变通也么。亡机莫怪冷眉目。得用何妨热肺肠。
　　上堂莺弄歌喉华弄妍。许如春事在门前。道冲而用亡机者。买尽风流不著钱。
　　上堂举。刘铁磨访沩山。山云。孝牸牛汝来也。磨云。来日台山大会斋。和尚还去么。山放身卧。磨便出。师云。刘铁磨见紫湖。吃拄杖而来便能通变。大沩山参百丈。踢净瓶之后。具此神通。语默俱到。彼此同风。且道。二老宿游践处作么生。还会么。但得琴中意。何劳弦上声。
　　圣节上堂。寿等南山。位崇北斗。机运象先。体同道久。明逾日月兮普及幽深。德合乾坤兮廓无前后。
　　四月八日上堂。清彻性空水。圆明净智身。个中不洗体。直下了无尘。有成佛有降神。有彼岸有迷津。哆哆和和此其始。胶胶缀缀此其因。底时节释迦文。恶水蓦头浇莫嗔。何须念彼观音力。自然还著于本人。诸仁者只如秉杓在尔手里时。合作么生。不因一事。不长一智。
　　上堂举僧问云门。不起一念还有过也无。门云。须弥山。师云。不起一念。向道须弥舌头一脔肉。口唇两皮。云门得用妙如许。不落是非知不知。
　　上堂僧问记得。僧问风穴。语默涉离微。如何通不犯。穴云。长忆江南三月里。鹧鸪啼处百华新。意旨如何。师云。问东答西。舌头无骨。僧云。风穴岂不是别机宜识休咎底汉。师云。尔且道。风穴意作么生。僧云。黄金打就玉鹦鹉。一声声作鹧胡啼。师云。适来却圆成。而今百杂碎。僧云。要圆成也不难。师云。冬不寒腊后看。师乃云。萧然一念未萠初。露柱怀胎辨得无。风扫余云月未上。霁虚廓净绝方隅。道无根神无寄。心无像智无缘。独立卓卓而不依。一切自照灵。万物为已者。其唯圣人乎。正恁么时作么生体悉。还会么。月逐舟行江练净。春随草上烧痕青。
　　上堂举石头问长髭。甚么处来。髭云。岭中来。头云。大庾岭头一铺功德。还成就也未。髭云。成就久矣。只欠点眼在。头云。莫要点眼么。髭云。便请。石头垂下一足。髭便礼拜。头云。尔见甚么便礼拜。髭云。如红炉一点雪相似。师云。岭头功德眼。倦足等闲垂。红炉一点雪。直下廓亡依。
　　上堂百草头上平生事。闹市门前百亿身。及尽许如闲影响。体明空劫那边人。那边人何所有。白云断处青山秀。绝他缘唯自守。结夏须教醭生口。有说便是野干鸣。无说自然师子吼。
　　结夏上堂。凡圣通同共一家。寂光田地看生涯。而今选佛心空去。自有丘园开觉华。禁足九旬看未举步前处所。护生三月。体不触物底身心。多身在一身中安居。一身在多身中辨道。所以道。诸佛法身入我性。我性同共如来合。又云。以大圆觉为我伽蓝。若能恁么去。更有甚么事。且作么生体悉。得与如来合去。还相委悉么。莫于三界现身相。坐断十方明性空。
　　上堂妙湛不痕。明白自耀。合体也不空而有。顺事也不碍而通。无为而为。非住而住。云无心而雨。谷有神而自空。衲僧家。能恁么现成。能恁么变转。能恁么受用。能恁么方圆。始得一切处应用无亏。还相委悉么。森罗万像一法印。里许更无差别痕。
　　天申节上堂。三千世界出弹指。百亿庄严集化身。寿域无疆同道久。河沙劫数一成春。
　　上堂世尊无说说。迦叶不闻闻。默默到时良自庆。家山元在白云根。
　　上堂语处不伤筋骨。句中有玄。做处不带瘢痕。用中得妙。能恁么去也。自然不见胶胶缀缀纷纷纭纭。所以道。常寂寂常历历。诸佛不求觅。众生断消息。若能恁么担荷去。更有甚么应用不周。更有甚么生死可及。到恁么时。古人又道。犹属功在。且作么生转得。与那人合去。还会么。户外有云从断径。坐中无照胜然灯。
　　上堂僧问。雁过长空。影沈寒水。雁无遗踪之意。水无沈影之心。未审如何行履。师云。无心道者能如此。未得无心也大难。僧云。鸟道无踪迹。虚空绝点痕。师云。阿尔又作道理去也。僧云。不作道理。又作么生。师云。皓玉本无瑕。雕文丧君德。师乃云。归根得旨。叶落知秋。拈得鼻孔。失却舌头。照彻三世佛之顶[寧*頁]。把定历代祖之襟喉。玉井涵碧。冰壶断流。诸法空寂为之座。是须坐处不停囚。
　　上堂当处出生。当处灭尽。三世如来。相授此印。石人放意卧烟寒。玉女摇头看晓信参。
　　上堂举僧问云门。树凋叶落时如何。门云。体露金风。师云。雪峰之子德山之孙。葛藤牵转难穷根。截断众流见源底。相应函盖同乾坤。长长短短无节奏。绵绵密密忒鹘仑。随波逐浪恁么去。上船便到家前门。
　　上堂天童一夏与兄弟共住。诸人鼻孔。出得气快也未。若也出得气快。三世诸佛。与尔把手共行。历代祖师。与尔同门出入。其或未然。非唯带累先宗。亦乃埋没自己。敢问诸人。只如鼻孔子。且作么生出气。还相委悉么。青山转处水流月。寒叶落时风带秋。
　　解夏上堂。十五日已前。头上不著七宝冠。十五日已后。脚下掣断五色线。头上不著七宝冠。正坐不见坐。脚下掣断五色线。正去不见去。正当十五日。觑破两头。直得君臣道合。父子气和。琉璃殿上。玉女摇头。明月堂前。石人抚掌。退一步也。万仞崖前撒手。进一步也。百尺竿头转身。生灭去来。动静出没。只在个时撮聚。许多机要。放行把住。总在我侬。且道。正恁么时如何还会么。先行不到犹迷己。末后才过又借功。
　　上堂举刘端公问云居。雨从何来。居云。从端公问处来。师云。端公问处来。径直勿迂回。善财处处逢弥勒。弹指作声楼阁开。
　　上堂看看冰鉴净玉壶寒。一亘清抬脚易。十分明白转身难。混身转却舌头短。转却浑身鼻孔宽参。
　　上堂举保福与长庆游山次。福以手指面前地云。只这里便是妙峰孤顶。庆云。是即是可惜许。后举似镜清。清云。若不是孙公。便见髑髅遍野。师云。活人手段。游道工夫。须到恁么时节。恁么田地始得。保福不错行一步。长庆不妄说一句。当时若不是孙公。髑髅遍野。有甚么数。镜清老镜清老。太平治象浑无扰。毛发不萠平稳休。只个如如元是道。
　　天宁节上堂。一人之父。百王之师。道机有余兮动若四时。寿域无疆兮量同二仪。大功不宰。至化无为。妙兮虽喻。智也不知。个是诞生王父。真实稳密处。诸人还体悉得么。权挂垢衣云是佛。却装珍御复名谁。
　　上堂举僧问香严。如何是道。严云。枯木里龙吟。如何是道中人。髑髅里眼睛。师云。耳应声而无响。眼有照而亡缘。旷劫清规里许圆。生死死生不到处。云磨秋色水连天。
　　上堂寒林濡露。明月濯波。时节恁么。衲僧如何。廓一念不见有自。极十方不见有它。遍界通身无背面。莫教丝绪落机梭。
　　开炉上堂僧问。丹霞烧木佛意旨如何。师云。天寒宜向火。拥毳任堆堆。僧云。夜冷更深更爇一躯去也。师云。也须照管眉毛始得。僧云。通身红烂去。方始是知音。师云。为它闲事长无明。僧云。只如院主。为甚么眉须堕落。师云。也与上座病痛一般。僧云。不解作客。劳烦主人。师云。还它本色汉手段始得。师乃云。十月朔风雨肇寒天意作。丛席地炉今日开。免烧木佛无斟酌。大众丹霞无斟酌。何似院主无斟酌。师复云。本合便恁么休却。天童忍俊不禁。为尔诸人下个注脚。丹霞将错就错。院主眉须堕落。如聋如盲大家翁。搅扰杀尔不要恶。
　　上堂举陆亘大夫问南泉。和尚姓甚么。泉云姓王。大夫云。王还有眷属也无。泉云。四臣不昧。夫云。王居何位。泉云。玉殿苔生。僧举问曹山。玉殿苔生意旨如何。山云。不居正位。僧云。忽遇八方来朝时如何。山云。它不受礼。僧云。何用来朝。山云。违即斩。僧云。违是臣分上事。未审君意如何。山云。枢密不得旨。僧云。恁么则燮理之功。全归臣相也。山云。汝还知君意么。僧云。外方敢不论量。师云。深深处细细行。隐隐时密密觑。若能恁么。彻根彻源。旁参回互。宛转虚玄。不触尊贵。机横梭度。针露线穿。所以道。句里明宗即易。宗中辨的则难。正恁么时且道。有辨白无辨白。若道有辨白。又却不密密。若道无辨白。又却不惺惺。正恁么时作么生体悉。还会么。三藏老人颜似玉。万年童子鬓如丝。
　　请保宁和尚上堂。才形黑白看生缘。十字纵横解折旋。得势干关冲虎口。变通疑杀。烂柯仙。到者里还有不撞头不磕额底么。下座请宁和尚为众说法。
　　送监收上堂。一日不作一日不食。歇者无心获者力。分明只个是家风。会得种田博饭吃。记得。地藏问僧甚么处来。僧云。南方来。藏云。南方佛法如何。僧云。商量浩浩。藏云。争似我这里栽田博饭吃。僧云。争奈三界何。藏云。尔唤甚么作三界。师云。唯心唯识。平出平入。金刀之齐。玉尺之直。尔唤甚么作三界。真个不曾遗颗粒。
　　上堂举僧问南泉。高揖释迦不拜弥勒时如何。泉云。昨日有人恁么问趁出了也。僧云。和尚怕某甲不实。泉云。柱杖不在。苕帚柄聊与三十。后来雪窦道。南泉只有受璧之心。且无割城之意。师云。捡点将来雪窦也好。与三十拄杖何故不见道。当断不断。反招其乱。诸人还会也无。天童不免指注去也。王老师足意气。是是非非荡情谓。倚天照雪烂光芒。扫尽搀抢千万里。
　　荐福专使驰书。上堂。一枝秀出栴檀林。想见馨香慰众心。不负老兄开凿力。当风子和鹤鸣阴。复举阿难问迦叶。世尊传金襕。外别传何物。迦叶召阿难。难应诺。叶云。倒却门前刹竿著。师云。影略门前倒刹竿。个中消息授传难。玲珑侍者能相委。盘走明珠珠走盘。
　　陆宜人请上堂举。陆亘大夫问南泉。弟子亲从六合来。彼中还有身么。泉云。分明记取举似作家。师云。空不可有。具足无边际身。妙不可亡。具足无边际用。在天同天。在人同人。在彼同彼。在此同此。虽然天人彼此。要且不与它合。所以主不自主。乃能一切处主。宾不自宾。乃能一切处宾。若能恁么去。不唯觑破南泉。亦知陆大夫出生入死。纵横变态。不与身拘。还体悉得。明月随人如有以。白云作雨也无心。
　　上堂僧问。断言语绝思惟处。作么生商量。师云。滴水入石不得。僧云。啖啄不入去也。师云。要尔著个口嘴作么。僧云。也要向其间旁通个消息。师云。尔试回互道一句子看。僧云。船从明月波心转。家在芦华渡口看。师云。更须全身放下始得。僧云。便恁么全身放下时如何。师云。摸著鼻孔时。方是尔自己。师举。明安颂云。
　　莫行心处路。　　莫坐无处功。　　有无二俱离。　　廓然天地空。
　　师云。功勋消阶级尽。尊贵不知名。威严莫得近。子退步而就父。臣转身以合君。正恁么时如何体悉。机转玉轮侧。妙叶正当风。
　　上堂举。渐源一日坐纸帐内。僧至拨开帐子云。不审。源以目见之。良久云会么。僧云不会。源云。七佛已前事。为甚么不会。师云。湛湛不昏。绵绵若存。三世佛护持为之顶相。历代祖传受为之命根。且作么生体悉。还会么。苍头祖父寒居位。白发儿孙夜过门。
　　上堂。道契如如。非有非无。静也神之在谷。应也像之在珠。了无所住照不失虚。无影杖子两人扶。清华临于至鉴。深密守于元枢。机轮文彩妙穷初。霁色廓澄兮秋怀月满。秀棱重叠兮云卷山臞。
　　上堂举。僧问净果。如何是本来心。果云。犀因玩月纹生角。象被雷惊华入牙。师云。不即不离。非取非舍。自东自西。谁上谁下。委曲也顺俗亡功。蓦直也应真不借。且道作么生体悉。还会么。珠中有火君须信。休向天边问太阳。
　　上堂举僧问玄沙。如何是无缝塔。沙云。只者一缝大小。师云。只者一缝大小。饱丛林汉分晓。点头言语丁宁。摆手舌头狤獠。不狤獠。人人脚下长安道。
　　上堂举云居问僧。看底是甚么经。僧云。维摩经。居云。不问维摩经。看底是甚么经。师云。不问维摩经。看底甚么经。大千卷出破尘情。水中盐味色里胶青。机前有路妙难名。才形言像迢然去。又是泥团换眼睛。
　　冬至上堂。一阳生万物潜萌。隐隐有像。寥寥未形。蚌肠含妙蕴。犀角晕通星。密密用细细行。本智虚融与理冥。露地白牛肥腻饱。拥蓑人驾雪山耕。
　　上堂。今朝腊月二十五。衲僧一曲和云门。谁将节奏乱孔窍。不到瘢痕伤斧斤。舌无骨眼有筋。方见韶阳老子能。拍拍元来浑是令。哩鸣啰了逻鸣棱。
　　上堂。佛佛说法。秖成黄叶止啼。祖祖传宗。还是空拳相吓。到者里直须自休歇。自悟自明。佛是已躬做成。法非别人付得。若能恁么。是大丈夫汉。真衲僧。自己一段大事。诸兄弟且作么生得平平稳稳去。但得雪消去。自然春到来。
　　上堂举。赵州问僧。曾到此间么。僧云曾到。州云。吃茶去。又问僧。僧云。不曾到。州云。吃茶去。院主问云。曾到吃茶去。不曾到为甚么亦吃茶去。州唤院主。主应诺。州云。吃茶去。后镜清问僧。赵州吃茶去作么生。僧便行。清云。邯郸学唐步。雪窦拈云。者僧不是邯郸人。为甚么学唐步。师云。吃茶去吃茶去。明明指人无异语。家风平展没机关。谁道。赵州谩院主。苦苦苦。往往邯郸学唐步。恰恰长安道上行。分明有眼如天瞽。镜清道邯郸学唐步。雪窦道者僧不是邯郸人。为甚学唐步。还会么。登机者失。欺敌者亡。
　　岁旦上堂。岁朝坐禅。万事自然。心心绝待佛佛现前。清白十分江上雪。谢郎满意钓渔船参。
　　上堂万木寒悴。此个不凋。三春敷荣。此个不变。居二仪之前。处诸缘之后。魔外纷纷扰扰。与之同事。在其间周而有余。佛祖哆哆和和。与之同身。于里许默而无作。尔动也我自静。尔寂也我自行。欲同而不得同。欲异而不得异。只如出没之原底。且作么生辨。还会么。休询造化谁持柄。向道因缘我见根。
　　上堂举。紫胡见刘铁磨来便问。汝莫是刘铁磨否。磨云不敢。胡云。左转右转。磨云。和尚莫颠倒。胡便打。师云。见之不取。思之千里。刘铁磨既不能见机而变。紫胡遂乃倚势欺人。且道。其间事作么生。莫是驱耕夫牛夺饥人食么。要且不恁么。尔道如何体悉。还会么。不见道。无事上山行一转。借问时人会也无。
　　鸿福聪和尚入寺上堂。僧问。正不立玄。偏不附物时如何。师云。金针双锁备。叶路稳全该。僧云。物外独骑千里象。万年松下击金钟。师云。更须跨一步十方能现身。僧云。手指空时天地转。回途石马出纱笼。师云。超方者委。师乃云。明月芦华四望连。转身人上合同舡。借功自有旁参事。历历机头看正偏。所以道。偏不附物。正不立玄。若恁么行履。菩提妙华遍装严。随所住处常安乐。
　　上堂举。洞山问隐山。如何是主中主。山云。长年不出户。如何是主中宾。山云。青山覆白云。宾主相去几何。山云。长江水上波。宾主相见有何言说。山云。清风拂白月。师云。净不涉缘。照不对物。用无去来之相。混无彼我之心。若能恁么去。稳稳密密玲玲珑珑。还会么。宛转虚玄事不彰。明暗只在影中圆。
　　送化主上堂。云无心成何处雨。密有味是谁家华。一钵上方分得饭。归来香气满毗耶。须是因缘相凑。机感相投。正恁么时如何行履。一月普现一切水。一切水月一月摄。
　　到吉祥上堂。僧问。澄源湛水。尚桌孤舟。擂鼓转船头。向甚么处去。师云。明月堕寒空。青天没飞鸟。僧云。恁么则洗脚上船去也。师云。到家一句作么生道。僧云。待到玲珑岩下。即向和尚道。师云。犹隔津在。僧礼拜。师乃云。轻烟幂幂衲僧家。节物迎春气象华。流水落华无限意。游山消息付长沙。记得。长沙一日游山归。首座问。甚处去来。沙云。游山来。座云。到甚么处。沙云。始随芳草去。又逐落华回。座云。大似春意。沙云。也胜秋露滴芙蕖。师云。身心一如。物我同体。不用转山河大地归自己。亦不用将自己作山河大地。如珠发光。光还自照。一切时一切处。如何得恁么见成受用去。还会么。千峰势到岳边止。万波声归海上消。
　　上堂示众举。僧问净果。如何是本生父母。果云。头不白者是。僧云。将何奉献。果云。殷勤无米饭。堂前不问亲。师云。世梦短劫壶宽。底人退步里头看。豹变文而雾重。龙不卧而潭寒。欲使人人双眼冷。要须先沥髑髅干。
　　昌国归。上堂。鲲鲸浪里。出作清游。龙象窟中。归来宴坐。现前大用。也浩浩何妨。里许全提。也空空无说。且作么生得恁么去。自是不归归便得。五湖烟浪有谁争。
　　上堂桃华浪里振修鳞。一跃龙门看化身。谛了十方三世事。无始的的自家春。
　　示众举。庞居士问马祖。不与万法为侣者是甚么人。祖云。待汝一口吸尽西江水。即向汝道。师云。吸尽西江向汝道。马师家风不草草。截流一桌破烟寒。天水同秋清渺渺。
　　大洪和尚忌辰上堂举。马祖忌日。南泉挂真烧香次。问大众云。今日供养先师还来也无。时洞山出云。待有伴即来。泉云。虽是后生。却堪雕琢。洞山云。和尚且莫压良为贱。师云。白云之宾青山伴位里。借功看互换。无底合盘转手擎。穿心碗子通身饭。
　　上堂春云堆絮。春雨散丝。华开笑口柳申眉。翻紫燕嚼黄鹂。声色丛中有路岐。家风鼻孔相摩触。不独观音太士知。
　　上堂举。僧问赵州。王索仙陀婆时如何。州曲躬叉手。雪窦拈云。索盐奉马。师云。雪窦一百年前作家。赵州百二十岁古佛。赵州若是雪窦不是。雪窦若是赵州不是。且道。毕竟如何。天童不免。下个注脚。差之毫厘。失之千里。会也打草惊蛇。不会也烧钱引鬼。荒田不拣老俱胝。只今信手拈来底。
　　示众举。长庆有时云。宁说阿罗汉有三毒。不可说如来有二种语。不道无语。只是无二种语。保福云。作么生是如来语。庆云。聋人争得闻。福云。情知向汝第二头道。庆云。作么生是如来语。福云。吃茶去。师云。第一第二头。似有似无句。坐断路岐。密密绵绵而不通水泄。打破窠臼。坦坦荡荡而别是风规。还会么。相识满天下。知心能几人。
　　上堂。主中宾宾中主。相合回头看里许。明月团团夜正央。昆仑抱出珊瑚树。
　　上堂。水不洗水。金不博金。眼不见眼。心不用心。能恁么去。不堕根境识。那涉去来今。迷里忽然逢达磨。何曾特地作丛林。
　　结夏上堂。我住汝亦住。我行汝亦行。结制顺诸佛。禁足护众生。金锁无须两头动。灵犀有晕中间明。泥牛入海恰半夜。木鸡唤月看五更。云倚山是父子。眼约眉为兄弟。三世同参。成一段合宗家之事。大千等量破微尘。出自己之经。琼林寸寸宝。旃檀片片馨。物物头头。有平出底多许。心心法法无外来底一星。抹抹挞挞憨皮袋。跛跛挈挈常不轻。无是无非长默默。非凡非圣独惺惺。如何游践得相应。蒲团坐倚无他事。永日寥寥谢太平。
　　示众举僧问清平。如何是有漏。平云笊篱。如何是无漏。平云木杓。如何是小乘。平云钱贯。如何是大乘。平云井索。师云。笊篱木杓。钱贯井索。受用见成。家风廓落。生涯放得信缘看。佛法更于何处著。不用安排只么从。自然心地常安乐。
　　上堂默默相投时节。灯灯不断光明。其间著脚浑无地。望尽玉壶连底清。
　　上堂僧问。如何是大功一色。师云。全超无影迹。不堕古今机。僧云。如何是正位前一色。师云。与十方法常平等。在一切处能严然。僧云。万象森罗同一印。全身遍界露堂堂。师云。真个恁么即得。师乃举。镜清问曹山。心径苔生时如何。山云。难得道者。清云。向甚么处去也。山云。只见苔生。不知向甚么处去。师云。句里明宗则易。宗中辨的则难。也须是到个时节始得。色转不见身。功亡不知位。绝怜大匠一斫泥。不犯祖师三尺鼻。儿孙去后阿谁共守清贫。臣庶退时独自难称尊贵。
　　上堂寻常撞搕。当面讳却。可怜傅大师。处处失楼阁。参。
  </div>
  <div class="pagination">
   <a href="宏智禅师广录_page8.html">
    上一页
   </a>
   <span>
    ...
   </span>
   <a href="宏智禅师广录_page4.html">
    4
   </a>
   <a href="宏智禅师广录_page5.html">
    5
   </a>
   <a href="宏智禅师广录_page6.html">
    6
   </a>
   <a href="宏智禅师广录_page7.html">
    7
   </a>
   <a href="宏智禅师广录_page8.html">
    8
   </a>
   <span class="current-page">
    9
   </span>
   <a href="宏智禅师广录_page10.html">
    10
   </a>
   <a href="宏智禅师广录_page11.html">
    11
   </a>
   <a href="宏智禅师广录_page12.html">
    12
   </a>
   <a href="宏智禅师广录_page13.html">
    13
   </a>
   <a href="宏智禅师广录_page14.html">
    14
   </a>
   <span>
    ...
   </span>
   <a href="宏智禅师广录_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
