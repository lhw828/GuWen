<!DOCTYPE html>
<html>
 <head>
  <meta charset="utf-8"/>
  <title>
   大乘义章 - 第 17 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘义章 - 第 17 页/共 22 页
  </h1>
  <div class="content">
   十行义六门分别(一释名　二辨体　三修起所为　四起行所依　五定位　六起说因缘)

　　一门说十。十名是何。一欢喜行。二饶益行。三无恚恨行。四无尽行。五离痴乱行。六善现行。七无著行。八尊重行。九善法行。十真实行。喜心行施亦令他喜。名欢喜行。以持净戒饶益自他。名饶益行。修忍离嗔。名无恚恨行。勤修精进广摄善法。名无尽行。常修定意远离愚痴虚妄分别。名离痴乱行。知法实相般若现前。名善现行。以无著心起诸所行。名无著行。成就种种殊胜善根。名尊重行。成就种种化他善法。名善法行。成就第一诚实之语。如说能行如行能说。名真实行。名义如是(此一门竟)。
　　次辨行体。行有二分。一者修分。随缘进习。二者成分。证实平等广大不动。故经说言。是菩萨行业广大如法界。究竟如虚空。成分即实难以言论。修分在缘。易以言晓。今依修分次第辨释。欢喜行者布施为体。故经说言。行欢喜时为大施主。悉舍所有等施众生。但行施时生喜有二。一生自喜。故经说言。施已无悔。不以烦重而生忧恼。倍复欢喜我得善利。二生他喜。故经说言。修欢喜时一切众生欢喜爱敬。饶益行者以戒为体。故经说言。持戒清净于色声等心无染著。设有诸魔将诸天女及余乐具不起恶念。但持戒时所益有二。一者自益。故经说言。我持净戒离一切缠忧悲苦恼成就菩提。二者益他。故经说言。一切众生未度者度未解者解。如是一切无恚恨者以忍为体。故经说言。常修忍辱。设有无量无数众生一一各以无数舌无数手毁辱菩萨不生嗔恼。无尽行者精进为体。故经说言。勤修精进最胜第一大精进等。离痴乱者以定为体。故彼经言。第一正念未曾散乱。于一切行一切法中皆无痴乱。善现行者智慧为体。于中分别略有二种。一顺空行。成就寂静身口意业。知一切法皆无所有。故经说言。知一切众生无性为性。一切诸法无为为性。一切佛刹无相为相。究竟三世皆悉无性。如是一切。二随有行。故彼经言。亦复不舍菩提之心。不舍教化一切众生。增长悲慈。如是一切。无著行者。大方便慧发起胜行。以之为体。故彼经说。以无著心起诸所行。无著心者是方便智。于有不染。于空不住。故能起行。所起诸行即是发起殊胜行也。尊重行者。以一切种成就善根为体。故经说言。菩萨成就尊重善根不坏善根最胜善根不可思议无尽无退无比寂静乃至一切佛法善根。于中分别略有二种。一报行成。先修今熟。二发起胜。旷集众行趣向菩提。善法行者。以一切种化众生行为体。故经说言。为人天等一切众生作清凉池。具一切种陀罗尼门无碍辨才种种音声种种身等。真实行者。以所修习诸佛如来一切种德为体。故经说言。学三世诸佛真实语。入三世诸佛性。与三世诸佛善根等具佛十力四无畏等。如是一切。体相如是(此二门竟)。
　　次辨所为。所为有四。一为厌有为故修诸行。二为求菩提满足佛德故修诸行。三为益众生欲于现在及未来世救度众生故修诸行。四为求实际为证法如故修诸行。故彼经言。欲知清净平等法故修行精进。理实诸行皆具此四。但经文中有说不说。隐显故尔。四中前三为求世法。后一求理。所为如是(此三门竟)。
　　次明所依。所依有二。一依世谛修习诸行。二依真谛。如欢喜中依于施者受者财物修行布施。是依世谛。不见施者受者财物若业若果。如是一切名依真谛。欢喜既然。诸行类尔(此四门竟)。
　　次定其位。位在何处。有人释言。在初地上。所行即是十地法。故问曰。若此是十地者何故。经言。欲令菩萨种性清净愿种不转行种不断。以偈颂乎。经中说云种性清净。明非十地。今正论之位在性种。以性种中行种建立故名十行。问曰。经中直云欲令种性清净。云何得知。偏在性种。释言。文中虽无此判准说因缘。过前十住劣后回向及与十地。明在性种。问曰。若此是性种者何故所行与十地同。释言。此义前十住中已广分别。十地之法上下同依故。此所学虽是地法不妨成行。在于性种。位分如是(此五门竟)。
　　次明起说因缘之相。六句辨之。一明说时。文虽不辨准依地经当应亦在第二七日。二明说处。在炎摩天宫宝庄严殿。三明说人。功德林菩萨之所宣说。四明说人所入三昧。说此法时承佛威神入菩萨善伏三昧。五明加人。十方各过万佛世界尘数界外。各有万佛世界尘数诸佛。同名功德林。相与加被。六明证人。十方各过十万佛刹尘数界外。各有十万佛刹尘数菩萨。同名功德林。云集作证。十行如是。

　　十回向义四门分别(一释名义　二辨相　三定从　四起说因缘)

　　十回向义出华严经。回已善法有所趣向。故名回向。回向不同。一门说十。十名是何。一救护一切众生离众生相回向。二不坏回向。三等一切佛回向。四至一切处回向。五无尽功德藏回向。六随顺一切坚固善根回向。七等心随顺一切众生回向。八如相回向。九无缚无著解脱回向。十法界无量回向。救护众生离众生相者。就所回以名。菩萨修行六波罗蜜摄取众生。令离一切烦恼业苦安住菩提。名救众生。等救济不简怨亲善恶等别。名离众生相。回此善根有所趣向。名救众生离众生相回向。不坏回向者亦就所回以名。如经中说。于佛菩萨及一切法得不坏信。名为不坏。回此善根有所趣向。名不坏回向。等一切佛回向者就所学为名。经言。菩萨学过去未来现在诸佛所作回向。名等一切佛回向。于此门中上愿诸佛具一切佛十种快乐。谓不思议三昧解脱大悲乐。广如经说。次愿菩萨满一切行究竟佛德。下愿众生出离一切烦恼业苦。具菩萨行备佛功德。至一切处回向者。就其所成行益为名。如经中说。菩萨所修一切善根用以回向。以回向力令此善根至一切处。譬如实际无所不至。名至一切处回向。谓至一切佛法僧处无尽供养。至一切行处具足修习。至一切果处具足成满。至一切佛刹处具足庄严。至一切众生处具足摄化。至一切法处具足解知。如是等也。无尽功德藏回向者。就所回向为名。如经中说。回已所修无尽功德有所趣向。名无尽功德藏回向。亦得从于所求所成以立其名。求佛菩萨无尽功德能成无尽功德善根。名无尽功德藏回向。随顺一切坚固善根回向者。从所成彰名。回已所修施等善根有所趣向。为佛守护能成一切坚固善根。名随顺一切坚固善根回向。故经说言。住此回向为无量佛之所守护。得坚固法坚固善根坚固愿。等心随顺一切众生回向者。就所益彰名。菩萨增长一切善根回。以等益一切众生。名等心随顺一切众生回向。如相回向者。就所依彰名。菩萨所成种种善根同证一切。故曰如相。故经中说。种种善根一观不二。回此善根有所趣向。名如相回向。又复菩萨回向之心依于种种真如门起。是故亦名如相回向。亦可。此就譬况为名。随一切法以辨真如。如义无边。如经广说。所谓性如相如法如行如境界安立如量如充满如久住如等。回向善根同彼如相。于一切法差别异求名如相回向。故经说言。如性如善根亦尔。回向求知一切法性。如相如善根亦尔。回向求知一切法相。如是等也。无缚无著解脱回向者。就回向心以立名也。于一切法心无取执。名无缚无著。于法自在称曰解脱。菩萨不轻一切善法。以无缚无著解脱之心回向彼善法。求普贤行能具普贤一切种德。名无缚无著解脱回向。法界无量回向者。就所求彰名。菩萨修习无尽善根。回之愿求法界差别无量功德。名为法界无量回向。名义如是(此一门竟)。
　　次辨其相。此十回向大别有三。一回向众生所修善根。回向施众生。愿令出离一切烦恼业苦。具菩萨行满足佛德。二回向菩提所修善根。求一切智。三回向实际所修善法。愿证实际于一切法不取不舍。回向虽众要不出此。体相如是(此二门竟)。
　　次定其位。随义通论回向之心无处不有。今此所辨在于解行。过前种性劣于十地。以此测寻明在解行。以解行中邻于出道故修回向。随顺趣入。位别如是(此三门竟)。
　　次明起说因缘之相。六句辨之。一明说时。文中不辨。准依地经当应亦在第二七日。二明说处。在兜率天一切宝庄严殿。三明说人。金刚幢菩萨之所宣说。四明说人所入三昧。入菩萨明智三昧。五明加人。十方各过百万佛刹尘数界外。各有百万佛刹尘数诸佛。同名金刚幢。相与加被。六明证人。十方各过百万佛刹尘数界外。各有百万佛刹尘数菩萨。同名金刚幢。云集作证。回向义广难以具论。今随宗要辨之略尔。

　　十地义四门分别(一释名　二辨体　三论位　四起说因缘)

　　第一释名。所言地者论释不同。依毗婆娑住处解地。故彼论言。十阶住处名为十地。若依地持两义辨释。一持义解地。故彼论首标举地法。以持释之。二能生释地。彼论言。自受行故名之为住。摄受众生。因之为地。若依地论四义辨释。一生二成三住四持。故彼论言。生成佛智住持名地。生之与成望于佛果。始起名生。终满曰成。亦可。望佛为因名生。为缘称成。地之一法云何为因。而复称缘。据今因时果全未有。辨无令有。故名为因。据彼当果果是可有。可有之法地能令现。目之为缘。亦可。地有证教之别。果有性净方便之异。望性净果证道为因。教道为缘。望方便果教道为因。证道为缘。故得就地说因说缘。所言住者当分为言。德成之处名之为住。所言持者通望因果。如似初地望二地说持。乃至望佛诸地望后次第例然。良以地中备含多义故。致释者种种别异。地法不同。一门说十。十名是何。一欢喜地二离垢地三名明地四名炎地五难胜地六现前地七远行地八不动地九善慧地十法云地。欢喜地者经中亦名净心地也。成就无上自利利他行。初证圣处多生欢喜。故名欢喜。住此地时于真如中证心清净。名净心地。又于三宝得清净信。亦名净心。然此初地对前凡位应名圣地。对彼凡夫取我之障应名无我地。对前位应名证地。对后修道应名见地。如是多义不可并陈。且就利益名为欢喜。离垢地者起信论中名具戒地。地持名增上戒地。离能起误心犯戒烦恼垢等。清净戒具足名离垢地。具净戒故名具戒地。戒行殊胜名增上戒。言明地者释有三义。一得他上地证光明相。故名明地。地持论言。彼四地上无生行慧。此名光明。因彼光明故名明地。二此地中得禅方便决定慧明。故名明地。故地持言。三昧照明名为明地。二随闻思修照法显现。故名明地。故地持云。法照明故名为明地。言炎地者释有两义。一就证体释。如地论说。不忘烦恼薪智火能烧。故名炎地。前三地中分别之解名为不忘。此为四地智火。所焚义说为薪。四地证智对前惑薪义说为火。舍前分别故曰能烧。此之治能如世火炎焚烧诸物。故名炎地。二就用解释。如地论说。证智法明摩尼宝中放阿含光。故名炎地。此明菩萨依证智体所起阿含教知作用如殊光炎名为炎矣。难胜地者论释不同。若依地持得决定智难可胜过。故名难胜。若依地论得出世智方便善巧能度难度。名难胜地。得出世智方便善巧释其难也。能度难度解其胜也。度名为到。到出世难胜前三地。到彼方便善巧之难胜第四地。以彼不能随世间故。现前地者般若波罗蜜有间大智现前名现前地。远行地者起信论中名方便具足地。地持名为有行有开发无相住。善修无相行功用究竟。能过世间二乘出世间道名远行地。修道毕竟行方便具足。功用未舍名有行有开。有功用行故名有行。有功用修共相开发名为有开。寂用双行离间隔相故名无相。不动地者起信论中名色自在地。地持论中名决定地。亦名无行无开发无相住。报行纯熟无相无间名不动地。于此地中修净土行。色中自在名色自在。法流水中决定上升名决定地。舍离功用名无行无开。离其间隔及功用相故名无相。善慧地者起信论中名心自在地。地持名为决定行地。亦名无碍住。无碍力说法成就利他行。慧用善巧名善慧地。于此地中善知物心名心自在。依前决定上上进求名决定行。具足此无碍辨才名无碍住。法云地者地持论中名究竟地。亦名最上住。菩萨得大法身具足自在名法云地。学中穷满名究竟地。菩萨中极名最上住。名义如是(此一门竟)。
　　次辨体相。十地是位。位无别体。揽行以成。成位之行开合不定。或总为一。所谓菩萨愿善决定海纳众行。备苞万德诸德相摄。皆得为一。以愿行主故偏论之。或分为二。所谓菩萨证教两行备如前解。或离为三。谓同相三道。一证二助三是不住。亦如上释。又戒定慧亦得分三。或别为四。谓。闻思修证。餐教名闻。求义曰思。进行名修。得实云证。或说为五。谓。闻思修报生识智及与证行。又五方便亦得分五。如地论说。一观方便诸地观解。二得方便诸地得证。三增上方便依证所成一切行德。四不退方便前三坚固。五尽至方便前三满足。或分为六。谓。六决定如前六种决定章中具广分别。又六波罗蜜亦得分六。或说为八。如彼相续解脱经说。一方便净。趣地方便。二者心净。初入地心。三悲心净。正住地中起行方便四波罗蜜净。于诸地中所修诸度。五见佛净。于地果中多见诸佛。六成熟众生净。见诸佛时起四摄法成熟众生。七者生净。谓。十王等。八者力净。谓。摄根中神力十事及愿智果。或说为十。谓。信等十行故。地持云。信等十法净一切地。又十波罗蜜亦得分十。并如前释。或复分为三十七品。亦得离为八万四千诸度法门。广则无量。此等开合各据一门。广无量异盈狭无减小。地体如是(此二门竟)。
　　次辨地位。开合不定。或说为一。如彼证信二地分别。初地已上同名证地。或分为二。谓。见与修。初地名见。二地已上同名为修。又复功用及无功用亦得分二。七地已还名为功用。八地已上名无功用。或分为三。所谓见修及无功用。广如上释。或离为四。四中乃有四门不同。一约解分别。如仁王说。初二三地名为信忍。四五六地名为顺忍。七八九地名无生忍。十地名为寂灭忍矣。二据修分别。如地持说。初至五地名无相修。六地七地无相修净。八地九地无相修果。亦名为广。十地名为无相修果成。三就所净以分四种。如彼相续解脱经说。一者愿净。谓。初地中起十大愿。二者戒净。第二地中净戒成就。三者定净。第三地中禅定增上。四增上慧及上上出生净。谓。四地上所起行德。四五六地名增上慧。余名上上出生净矣。四就位相以别四种。如地持说。一净心地。局在欢喜。二行迹地。谓。从二地乃至七地。此起修道故曰行迹。三决定地。谓。八地上。四究竟地。谓。第十地。或分为五。如地持说。就前末后四种之中分决定地以为二种。第八一地名决定地。第九一地名决定行。通余说五。或说为八。如地持说。四五六地同名正见。余各为一。故得为八。或说为十。始从欢喜乃至法云。随行细分亦可无量。今据一门且论十种。此十难分。故经与论十门阶别。其十是何。一者趣他方便不同。如地持说。菩萨先于解行地中依世俗禅。修习一切菩提分法。广兴大愿转恶趣报入欢喜地。余地方便如地持说。修十真心入离垢地。修习十种深念之心入第三地。起十思量入第四地。修十平等深净之心入第五地。修十平等法入第六地。十方便慧发起胜行入第七地。总前诸地以为方便。及修十种无生忍行入第八地。修十自利利他之行入第九地。总修方便以满地分入第十地。二初住有异。欢喜地中菩提心生以为初住。第二地中律仪戒净以为初住。第三地中修护烦恼护小乘心方便摄行以为初住。第四地中十种法智教化成就以为初住。第五地中成就十种顺如道行以为初住。第六地中大悲为首。大悲增上大悲满足。观世生灭以为初住。第七地中修无量种无功用行以为初住。第八地中无生忍净及得胜行以为初住。第九地中得智成就以为初住。第十地中三昧满足以为初住。三正住有殊。欢喜地中修信精进回向善根以为正住。第二地中摄善根戒净及摄众生方便之行以为正住。第三地中修世八禅以为正住。第四地中道品行观以为正住。第五地中修不住道以为正住。第六地中广观因缘以为正住。第七地中二行无间以为正住。第八地中修净佛土及十自在以为正住。第九地中善知十一稠林之行以为正住。第十地中受佛智识职以为正住。四地果有别。欢喜地中起十大愿修行十行以为地满。第二地中摄生戒成以为地满。第三地中得四无量五神通等以为地满。第四中离烦恼业起增上欲。报恩精进本心界满以为地满。第五地中摄德起修。化生随世以为地满。第六地中对治灭障修行三昧。不坏自在以为地满。第七地中业净三昧过地胜行以为地满。第八地中大胜之行以为地满。第九地中智成口成法师自在以为地满。第十地中智慧解脱三昧总持神通行等以为地满。广如经说。五据修以分。初地修愿。二地修戒。三地习定。四地修习道品之慧。五地修行谛相应慧。六地修习缘起之慧。第七地中修无量种及无功用。第八地中修净佛土。第九地修习说法智行。第十地修习微细智行。六就行以别。行谓檀等十波罗蜜。初地起檀。二地起戒。乃至十地智波罗蜜。广如经说。七就报显异。初地多作阎浮提王。二地多作转轮圣王。乃至十地多作摩醯首罗天王。八寄数彰别。初地得百三昧知百佛神力等。乃至十地得十不可说百千佛国土微尘三昧等。九就喻论差。喻别有六。谓。胎藏练金山河海珠。胎藏一喻论家为况。后之五喻经家为譬。十对障以分。障有十种。始从凡夫我相障乃至第十于诸法中不得自在障。广如上释。翻对此障故说十地。位别如是(此三门竟)。
　　次明起说因缘之相。七句辨之。一明说时。佛成道已第二七日即便宣说。二明说处。在他化天自在王宫摩尼藏殿。三明说人。是金刚藏菩萨宣说。四明请主。谓解脱月。五明说人所入三昧。入大智慧光明三昧。亦名大乘光明三昧。六明加人。十方各过十亿佛土微尘数世界有十亿佛土微尘数佛。同名金刚藏相与加被。七明证人。十方各过十亿佛土微尘数界有十亿佛土尘数菩萨。同名金刚藏云集作证。十地之相辨之粗尔。

　　十功德义三门分别(一释名　二辨相　三约对五行定其位分)

　　初释其名。十功德义出涅槃经。功谓功能。能破生死能得涅槃能度众生。名之为功。此功是其善行家德。故云功德。如清冷等是水之德。此德渊深妙过情取。体寂无为诸相不及。故经说言。不与声闻辟支佛共。不可思议闻者惊怖。非内非外非难非易。非相非非相。非是世法无有相貌世间所无。然德体虽寂而义充法界。法界体德难以定论。今据一门且说十种。其十是何。一入智功德。二起通功德。三大无量功德。四十利益成就功德。五者五事报果功德。六心自在功德。七修习对治功德。八对治成就功德。九修习正道功德。十正道成就功德。此乃释者随义以名。经中不辨。十中前六自分功德。后四胜进观解。趣实名为入智。妙用随缘称曰起通。化心深广名大无量。行德建立名利益成。胜报圆具名报果成。具金刚定所为无碍名心自在。善修四种之离过道名修对治。解脱德立名对治成。起修上顺名习正道。道品德备名正道成。名义如是(此一门竟)。
　　次辨其相。初功德中差别有五。一所不闻者而能得闻。二者闻已能为利益。三者能断疑惑之心。四者慧心正直不曲。五者能知如来密藏。五中初一是其闻慧。次二思慧。次一修慧。后一证智。初言不闻而能闻者。圣道佛性菩提涅槃三宝性相。诸余凡夫二乘法中所未曾闻。今因此经悉得闻之。是名不闻而能得闻。就思慧中初门成益。后门遣疑。所言闻已能为益者。闻此经已书写读诵。为他广说思惟其义能见一切诸法义理。自知得近无上菩提。具法具义二种无碍。于一切说得无所畏名为利益。断疑心者。以思义故于诸法中种种疑惑悉得永断。慧心正道直者。凡夫二乘虚妄分别斯名邪曲。菩萨依于大涅槃经修行圣行。见法实相邪曲永断。故云正直。能知如来深密藏者。菩提涅槃佛性业果是其密藏。依于此经穷证相应故曰能知。第二德中差别有五。一昔所不得而今得之。二昔所不到而今到之。三昔所不闻而今闻之。四昔所不见而今见之。五昔所不知而今知之。五中初二是其身通。次一天耳。次一天眼。后一他心及与宿命。昔所不得而今得者。是身通中转变神通。此通不与外道声闻辟支等共。名昔不得而今得之。云何不共。略有六种。一缘心不同用。虽百变都无分别。余人不尔。二心不随身异于余人。菩萨虽复变身为小心亦不小。化身为大心亦不大。余人不尔。三多少不同。菩萨一心一时能作五趣之身。余人不堪。四所入不同。菩萨能以广大之身入一尘中。余人不能。五应现不同。菩萨一身能令众生种种异见。余人不堪。六虚实不同。菩萨变化一切种物皆得实用。余人不能。昔所不到而今到者。是身通中飞行神通。菩萨神通一念能至恒河沙刹而无去心。余人不尔。昔所不闻而今闻者。十方诸声近远粗细一时悉闻而无分别。昔所不见而今见者。于十方界一切色像近远粗细一时悉见都无见想。昔时不知而今知者。于中有二。一他心通。能知十方诸众生心。二宿命通。从今现在及过去世他及自身八种事六种同行一切悉知。第三德者。所谓菩萨无缘大悲心如虚空无所分别。而能普益一切众生。第四德中差别有十。一根深难拔。二于自身生决定想。三不观福田及非福田。四修佛净土。五灭除有余。六断除业缘。七修清净身。八了知诸缘。九离怨敌。十除二边。十中前二起行根本。后之八种所起行德。起行本中根深难拔明能立始。其体是何。谓菩萨不放逸根。般若离过名不放逸。能与无上菩提为本。故说为根。又与一切诸行为本。亦名为根。解穷实相目之为深。能增信戒施闻智慧忍进念定一切善法。不为恶败名为难拔。于自身中生定想者明能趣终。自念己身于未来世必为无上菩提法器。心亦如是终无异求。名于自身生决定想。就后八中前五是其摄功德行。后三是其摄智慧行。摄功德中初二是其净佛土行。后三是其起法身行。净土行中不观福田及非福田者明能等施。此即是其舍秽土行。以修等施故离凡夫障碍秽土。修净土者明能持戒。此即是其严净土行。以修十善离十恶故。得佛之时具众生来生其国。法身行中前二是其舍秽身行。后一是其严法身行。舍秽身中灭有余者离残苦也。断业缘者除残业因烦恼缘也。此等通时俱名有余。故涅槃中说余有三。一烦恼余报。二者余业。三者余有烦恼。余报就凡夫说。一切凡夫贪嗔痴慢增上力故堕于地狱。从地狱出于畜生中受种种身。乃至人中受恶果报犯四禁罪。言余业者就学人说。须陀洹人受七有业。斯陀含人于欲界中受二有业。阿那含人受于色有无色有业。言余有者就无学说。罗汉辟支无业无结。而有结业二家果在。更须转灭故。经说言。无业无结而转二果。此三种余菩萨皆舍。问曰。何处菩萨能舍。谓。初地上。地前虽舍而未能尽。舍初二种犹是向前断除业缘。舍后一种犹是向前灭除余有。修净身者修行十善远离十恶。得诸相好名修净身。于十善中一一各以五心修习。谓。下中上上中上上则为五十。始修五十终成五十合为百福。以此百福成于一相。如是具修三十二相。为破世间事八十神修八十好。下修智中初一摄治。后二离障。了知缘者知因缘法空无所有。不取因相不取生相。不取灭相不取一异。无有等相名了因缘。离怨对者有八种魔。是菩萨怨。菩萨离之。言八魔者一烦恼魔贪嗔痴等。二者阴魔。谓五阴身。三者死魔。谓身灭坏。四者天魔。第六天子无常无乐无我不净。此四倒心复为四魔。通前说八。魔罗胡语。此云杀者。此八害善故名杀者。又复四地已还菩萨观诸烦恼悉是己怨。常修远离。五住已上得不住道。随世化益不以一切烦恼为怨。随而受身化众生故。唯用诽谤方等经者以为大怨畏而离之。经说如是。离二边者生死有果是其一边。爱烦恼因复为一边。菩萨皆离。第五德中差别有五。一诸根完具六根不缺。二不生边地常处中国际化随物。三诸天爱念。四为一切人天大众恭敬供养。五得宿命智。初二是报中二是福。后一是智。第六德者谓金刚定。如前金刚三昧章中具广分别。第七德中差别有四。一近善知识。二专心听法。三系念思惟。四如法修行。以此四种对治诸过。故经说言。譬如病人至良医所医为说药。至心善受随教合药服之病愈。病人喻于起行菩萨。至医喻于近善知识。受教喻于专心听法。合药喻思。服喻修行。病愈身。乐喻得涅槃。第八德中具有八门。一断五事。二离五事。三成六事。四修五事。五守一事。六近四事。七信顺一实。八心善解脱慧善解。脱断五事者所谓五阴。阴义如前五阴章中具广解释分别。菩萨推求知无所有。故能断之。离五事者所谓五见。身边邪见戒见二取是其五也。此义如前十使中释。菩萨离之。成六事者谓六念心。念佛法僧戒施及天是其六也。亦如前释。修五事者一是知定。所谓初禅。彼有觉观故名为知。二者寂定。谓第二禅。彼灭觉观故云寂定。三身心乐定。谓第三禅。彼乐殊胜故云快乐。四无乐定。谓从四禅乃至非想彼绝四受故云无乐。此四事定。五首楞严是其理定。首楞严者此名一切事竟。严者此云坚固。守一事者谓菩提之心。亦如前释。近四事者谓四无量。亦如上解。信一实者谓一大乘随化说三。实唯一大故云一实。心慧脱者灭贪嗔痴心得解脱。于一切法知无碍故。慧得解脱。灭贪嗔痴即是五住性结亡也。所得名为真谛心慧。于一切法知无碍者。即是事中无知尽也。所得名为世谛慧脱。第九德别差别有五。一者信心二者直心三者戒心四者近善友五者多闻。故经说言。修大涅槃初发五事。以初发故判为胜进。信者谓信三宝二谛施有果报及善方便究竟一乘。此等犹是地持论中信八解处。三宝为三。言二谛者地持论中名真实义。施有报者地持名为种种因果。善方便者地持论中名得方便。究竟一乘地持论中名为得义。彼菩提因名得方便。菩提之果名为得义。此中略无诸佛菩萨神通之力。言直心者于自所犯发露悔除。无藏过意故名直心。又以实心覆众生过赞其善事。所谓佛性令其发心亦名直心。戒者菩萨坚持禁戒。正向菩提心无异求。不受外道乌鸡戒等。近善友者诸佛菩萨是其善友常亲近之。言多闻者凡有六种。一为涅槃受持读诵十二部经书写供养名具多闻。二除十一部唯持方广名具多闻。三除十二部但持涅槃名具多闻。四除涅槃具足全体。其唯受持一四句偈名为多闻。五除一四句偈但持如来常住不变名为多闻。六除是事若知如来常不说法亦名多闻。云何不说经。自释言。诸法无性。虽说诸法常无所说。第十德者所谓菩萨三十七品。是义如后道品章中具广辨释(此二门竟)。
　　次对五行定其位分。言五行者一是圣行。二是梵行。三是天行。四是病行。五婴儿行。此义如前五行章中已广解释。通而论之五行十德皆遍始终。是诸菩萨常所修故随相别分。五行地前。十德地上。云何得知。五行地前。如涅槃中说。初地上不动之地堪忍无畏极爱之地空平等地为五行果。明是地前。云何得知。十德地上。如经中说。菩萨十德不可思议非是世法。世间所无。明非地前。十德如是。

　　见性十法义

　　见性十法如涅槃说。一者少欲。二者知足。三者寂静。四者精进。五者正念。六者正定。七者正慧。八者解脱。九赞叹解脱。十以大涅槃教化众生。此十名中备含多义。如来自以五番释之。于中义杂难以别名。第一番中少欲知足相对辨释。经中先对不善之法辨明菩萨少欲知足。后对善法明其菩萨多欲不足。就不善中四义辨异。其一义者少有所求名为少欲。若有乏少但念善法。心无愁恼说为知足。第二义者不从他求。亦不自取名为少欲。得少之时心不悔恨说为知足。第三义者未得法中能破三欲名为少欲。得而不著说为知足。言三欲者。一是恶欲。欲为一切大众上首。令一切僧随逐于己。令我所说四众信受一切天人尊敬赞叹供养于我。二是大欲。欲令世人咸皆谓已得须陀洹乃至罗汉。得住初地乃至佛果。得禅解脱一切功德。三是欲欲。愿生刹利婆罗门家。愿生天上乃至梵天。第四义者不求他敬名为少欲。所得之物不为积聚说为知足。上来对恶辨明菩萨少欲知足。今次对善明其多欲不知足义。四句辨之。一少欲不知足。谓须陀洹求小涅槃故。学心未止名不知足。且论须陀洹。斯陀那含类亦同然。二者知足而非少欲。谓辟支佛于自所得生究竟想故名知足。辟支化人但现神通不知说法。求说心多故非少欲。三亦少欲亦是知足。谓阿罗汉更无所求名为少欲。自谓究竟故曰知足。四不少欲亦不知足。所谓菩萨求大菩提无量善法故非少欲。于自所得不生足想名不知足。然此二行有善不善。凡夫所行名为不善。求他知故。圣人行者名之为善。所行不欲令他知故。言寂静者泛论有四。一者身静而心不静。谓有比丘在空闲处。而心积聚贪嗔痴等。二者心静而身不静。谓有比丘亲近四众心无烦恼。三者身心俱不寂静。谓余凡夫。四者身心二俱寂静。谓佛菩萨。身寂静故离杀盗淫。心寂静故离贪嗔痴。又复菩萨三业无过亦名寂静。三业策勤离过。修善名为精进。具六念心故云正念。得胜三昧名为正定。观诸法空说为正慧。断诸烦恼名为解脱。为诸众生称美解脱常恒不变名赞解脱。断烦恼故得大涅槃。不舍大愿力故教化众生(此一门竟)。
　　第二番中修习四依。破四恶欲名为少欲。四恶欲者。一为衣恶欲。著粪扫衣而对治之。二为食恶欲。乞食治之。三卧具恶欲。树下治之。四为有恶欲。为有造业身心寂静而对治之。住四圣种说为知足。住四种乐名为寂静。言四乐者。一出寂乐。谓持戒乐。二寂静乐。地持论中名远离乐。所谓初禅离欲恶不善故名寂静。三永灭乐。地持论中名寂静灭乐。二禅已上觉观止息故云永灭。四毕竟乐。地持论中名菩提乐。出世圣道一得不退故云毕竟。具四正勤名为精进。具四念处名为正念。得四禅故名为正定。具四圣谛名为正慧。永断烦恼名为解脱。呵烦恼过显解脱胜名叹解脱。第十如前(此两门竟)。
　　第三番中离世间事名为少欲。既出家已不生悔心是名知足。近空闲处说为寂静。念已未得沙门道果。妄令他人谓己已得。生惭愧心疾疾勤修名为精进。近大涅槃说为正念。随顺天行名为正定。菩萨八禅是其天行。正见正知说为正慧。正知见故能破烦恼名为解脱。十住菩萨为众生故称美涅槃名叹解脱。第十如上(此三门竟)。
　　第四番中行十二头陀名为少欲。行是事时不生悔心说为知足。修空三昧名为寂静。得四果已于大菩提心不休息名为精进。思惟如来常恒不变说为正念。修八解脱名为正定。得四无碍是名正慧。远离七漏称曰解脱。七漏如前烦恼聚中具广分别。叹美涅槃名赞解脱。第十如前(此四门竟)。
　　第五番中破坏谄曲名为少欲。学如来行称曰知足。近涅槃门及五种乐说为寂静。言五乐者如地持论说。一者同乐二者受乐三苦对治乐四断受乐五无罪乐。亦可。四禅及首楞严名五乐矣。坚持禁戒名为精进。有惭愧者说为正念。不见心想名为正定。不求诸法因缘性相名为正慧。断诸烦恼说为解脱。为他称美名叹解脱。第十如上。如是十法虽见佛性而不明了。未同佛故。十法如是。

　　涅槃十因义

　　涅槃十因如涅槃说。一信二戒三近善友四者寂静五者精进六正念具足七者濡语八者护法九者布施十者正慧。信者菩萨信佛法僧常恒不变。一切众生悉有佛性。戒者菩萨坚持禁戒不为一切。唯为最上第一义故。近善友者若有能说信戒施闻智慧等法令人行者常亲近之。言寂静者深观法界身心不动。言精进者常观四谛投头火燃终不放逸舍。正念具者具六念心。念佛法僧戒施及天。言濡语者离口四过与众生语。言护法者常自乐法。受持读诵书写供养。思惟其义为他广说。见人护法种种供养。施者菩萨于同法者随其所须一切给与。慧者观察如来常住无有变易。一切众生悉有佛性。观一切法若空若有若常若无常。如是二谛种种差别。以此十种能见涅槃。十因如是。

　　菩萨十力义

　　菩萨十力出大智论。行心坚固魔法不坏名之为力。力义不同。一门说十。十名是何。一发心坚固力。求一切智不退转故。二大慈力。常能不舍诸众生故。三大悲力。不求利养化众生故。四精进力。能信出生诸佛法故。五禅定力。虽起智慧威仪之行不失坏故。具智慧力。远离二边随十二缘。断诸邪见灭戏论故。七不厌力。常受生死教化众生。集诸善行无疲厌故。八无生忍力。观法实相知无我故。九解脱力。入三解脱门。及知二乘得解脱故。十无碍智力。于法自在知众生心所趣向故。又华严中更说十力。与前十种有同有异。十名是何。一直心力。一切世界无染著故。二深心力。不坏一切诸佛法故。三方便力。究竟一切菩萨行故。四智慧力。知众生心故。五者愿力。令一切众生愿满足故。六者行力。尽未来际不断绝故。七者乘力。出生普现一切乘故。八神通力。于一毛道示现一切清净世界一切如来出兴世故。九菩提力。觉悟菩提与一切众生心念等故。十转法轮力。于一句法分别演说。随顺一切众生悕望及诸根故。此十种中初直心力是前十中具智慧力及无生忍力。第二深心是前十中精进之力。第三方便第六行力是前十中不疲厌力。第四慧力第十转法轮力是前十中无碍智力。第五愿力是前十中初发心力。第七乘力是前十中解脱之力。以知三乘解脱法故。后十种中神通力菩提力前十不论。前十种中慈悲定力后十不说。又首楞严中更说十力。一菩提心力。坚守不失。二于不思议佛法得深信力。深信不疑。三于多闻得不妄力。坚持不失。四往来生死得无疲力。常能处之。五于众生得大悲力。常能摄化。六于布施得坚舍力。恒施不休。七于持戒得不坏力。坚持不犯。八于忍辱得坚受力。常能忍受。九魔不能坏得智慧力。不为魔动。十于诸深法得信乐力。乐求无厌。此之十种与大智论所说十力有同有异。初菩提心力是彼第一发心之力。第二深信是彼第四精进之力。能信出生诸佛之法。第四无疲是彼第七无厌力也。第五于生得大慈者。是彼第二大慈之力。及第三门大悲之力。第九于魔得智慧力。是彼第六具智慧力。及第十门无碍智力。第十深法得信乐者。是彼第八无生忍力。及第九门解脱之力。此中多闻布施持戒忍辱之力彼中不论。彼中定力此处不说。十力如是。

　　菩萨十无畏义两门分别(一辨相　二对四无畏辨其同异)

　　此十无畏出华严经。名字是何。一悉能闻持问答无畏。二除灭众生疑惑无畏。三见一切空离邪见无畏。四得佛威仪无畏。五三业清净离过无畏。六诸天善神一切诸佛护念无畏。七悉能受持一切佛法无畏。八示现受生不为生死惑乱无畏。九安住大乘悉能示现诸乘无畏。十随化众生普为应现不断菩萨愿行无畏(此一门竟)。
　　次对菩萨四种无畏辨其同异。四无畏义如前广说。一者总持说法无畏。二知法药及知众生根欲性心说法无畏。三善能问答说法无畏。四能断物疑说法无畏。十中第一即是四中第一第三。十中第二即是四中第四无畏。十中第三第七第九即是四中第二无畏。知法药故余者不同。无畏如是。

　　三乘共地义三门分别(一释名辨相　二约小论大　三辨明菩萨行之通别)

　　三乘共地如大品经灯炷品说。一切贤圣住处名地。地别不同。一门说十。说三乘地共为此十。名共十地。为别菩萨独法十地故云共矣。十名是何。一干慧地。二者性地。三八人地。四者见地。五者薄地。六离欲地。七已作地。八辟支佛地。九菩萨地。十者佛地。于此十中得名有二。乘别分三。因果为六。地别说十。得名二者前之七种据法彰名。后之三种就人立称。互从皆得直。以立名不同故尔。乘别三者初七小乘。次一中乘。后二大乘。因果六者初七是其小乘因果。次一是其中乘因果。后二是其大乘因果。地别十者名如上列。言干慧者谓声闻中五停心观总别念处。于此位中勤修精进持戒之行。或观不净或修慈悲。或观因缘或分别界。或为数息或复修习念佛三昧。于四念处总别观察。总别之相后道品中具广分别。此等皆是假总观行。虽有智慧未得定水故云干慧。又此事观未得理水亦名干慧。未观四谛十六行故。言性地者论言。从暖至世第一法。依禅修习四真谛观成圣人性故云性地。依何等禅。谓四根本未来中间。八人地者论言。苦忍至道比忍具修八忍名八人地。言见地者论自释言。初得圣果。谓。须陀洹道比智心见理周尽故云见地。问曰。何故见修无学三道之中。须陀洹向名为见道。此十地中须陀洹果名为见地。释言。见义有其二种。一推求名见。多在诸忍。二明白名见。多在诸智。须陀向中推求义足故。三道中名为见道。须陀洹果中明白方具说为见地。各据一义不相乖背。言薄地者论自释言。或须陀洹或斯陀含。能薄欲结故名薄地。言须陀者欲界九品修道惑中。从断一品乃至第六无碍道来。是其进向须陀洹果。故名须陀。斯陀含者从断六品乃至第九无碍道来。通名斯陀。断第六品守果斯陀。断第七品乃至第九无碍道来进向斯陀。离欲地者谓阿那含。从断欲界第九品结乃至那含金刚三昧通名那含。离欲界欲名离欲。地此人亦能断上烦恼。从始为言且云离欲。已作地者谓罗汉果。成就尽智无生智故名为已作。言尽智者现尽诸漏。无生智者保更不起。辟支地者缘觉人中。从因至果通名辟支。辟支胡语。此方翻译名因缘觉。藉现事缘而得觉悟。不假他教名因缘觉。又于十二因缘法中而得觉悟亦名缘觉。菩萨地者从初发心乃至法云菩萨胡语。此方翻译名道众生。具修自利利他之道名道众生。又复此人解会中道。从其所会名道众生。言佛地者金刚心后种智德备。觉穷法性名为佛地。问曰。何故小乘分七中乘为一。大乘说二。释言。此等互从皆得。但今且据离合法门故为此说。以声闻人行粗易别故分为七。缘觉之人一入无漏至果乃出。异相难分故合为一。大乘法中果德高出。特异众圣。理须别树。故分为二。盖乃且据一门说言耳。若入余门或分大乘而合中小。如地经说。声闻法行缘觉法行菩萨法行如来法行。或分小乘而合中大。如涅槃经。彼恒河中七人是也。彼分小乘以之为五。始从住人乃至第七。水陆俱行。辟支菩萨及与如来同皆说为水陆俱行。如此离合经中大多。不可具论(此一门竟)。
　　次第二门约小论大。如龙树说。声闻干慧于菩萨中名初发心。种性已前善趣之人始求菩提名初发心。声闻性地于菩萨中名柔顺忍。种性解行随顺出道名柔顺忍。声闻八人于菩萨中名无生忍。入菩萨位此名初地。始入地心为无生忍。不同仁王地经论等七地已上方名无生。声闻见地于菩萨中名阿毗跋致。此乃初地正住已后。乃至地满安住不退名阿毗跋致。声闻薄地于菩萨中。过阿毗跋断诸烦恼余气亦薄。此从二地乃至七地。修道剪障名断烦恼。声闻离欲于菩萨中。离欲因缘得五神通。此从八地乃至十地爱佛心断名为离欲。净佛国土神变自在。知众生心如应说法名得五通。声闻已作于大乘中名为佛地。斯乃论主因解小中七地差别。乘以类显大乘位分。非前七中已含大乘。若前七中已含大乘。何须在后更说菩萨及与佛地。人惑在斯最须识知(此二门竟)。
　　次明菩萨行之通则。别则菩萨唯行第九。是故第九名菩萨地。通则十地菩萨皆行。故大品云。菩萨应当具行十地。始从干慧乃至佛地。问曰。菩萨行后二地义则可知。以何义故行前八地。释有两义。一就自行以论。自所行中粗近之者相同二乘。故曰通行。二就外化以释。为化众生故现行之。故天女云。以声闻法化众生故我为声闻。以因缘法化众生故我为辟支。法华亦云。知众生乐小而畏大智。是故菩萨作声闻缘觉。龙树亦云。文殊过去七十亿反作辟支佛教化众生。且言过去作辟支佛。理实过去亦作声闻。三乘共地辨之略尔。

　　大乘义章卷第十四


　　大乘义章卷第十五

　　　　远法师撰
　　净法聚因法中此卷有九门(十智义　十一智义　十一净义　十二头陀义　十二巧方便义　十三住义　十四离垢业义　离隐六方离四恶友摄四善友义　十四化心义)。

　　十智义八门分别(释名辨相一　体性二　同异相摄三　辨境四　就处分别五　诸智相缘六　诸根相应七　辨境修智八)

　　第一门中先释其名。后辨其相。所言智者论释不同。依如毗昙决断名智。异诸忍故。成实法中无著名智。异想识故。大乘俱有。智别不同。一门说十。十名是何。一是苦智。二是集智。三是灭智。四是道智。五是法智。六是比智。七是尽智。八无生智。九是等智。十他心智。就此十中初五后一从境为名。等智一种约境立称。比智从其方便为目。尽无生智就能彰号。逼恼名苦。聚积称集。寂泊名灭。虚通曰道。照斯之解名为苦智乃至道智。言法智者亦名现智。轨则名法。又如论释。自体名法。初知法故名为法智。以知现法故名现智。言比智者准前度后。目之为比。因比得智故云比智。又复即此比度之解亦名比智。言尽智者无学圣慧能尽诸漏故名尽智。无生智者若依成实无学圣慧能令当苦永更不生名无生智。大乘亦尔。毗昙法中亦有此义。但不就此说无生智。于彼宗中利根罗汉随所断结保更不生名无生智。言等智者世俗之慧等知诸法故名等智。他心智者非已之虑称曰他心。照斯之解名他心智。理实亦知他想受等。心是主故偏云他心。又想受等通名心故(此一门竟)。
　　次辨其相。先论苦集灭道四智。宗别不同。所说各异。若依毗昙知有漏果。苦与无常空与无我。四义冥通名为苦智。知有漏因因集有缘四义冥通名为集智。知无漏果尽止妙出四义冥通名为灭智。知无漏因道如迹乘四义冥通名为道智。若依成实了知四谛用名虚假无性之空名为苦智乃至道智。大乘法中有止有观。若入止门于四真谛不收一相。故地持云。不于身等妄想观苦若妄观集。亦不于断起灭妄想。不于得因起道妄想。亦复不取一切非性。若入观门种种悉知。于中所说开合不定。如就苦中或总为一或分为二。如地持说。如离言性及知无量处方便法。知离言性犹是真谛。故涅槃云。菩萨之人解苦无苦而有真谛。无量方便犹是世谛。故涅槃云。分别是苦有无量相。是名上智。或分为三。如涅槃说。所谓知苦知谛知实。了知三苦及八苦相名为知苦。知彼苦法因缘有无名为知谛。知苦实性名知苦实。此实即是如来之藏。故胜鬘云。于圣谛处说如来藏。亦是法身。故涅槃云。不知如来秘藏法身。是名为苦不名圣谛。若知如来常住法身名苦圣谛。此名苦实以为谛矣。亦是如来虚空佛性。故涅槃云。如来非苦非谛是实。虚空佛性亦复如是。凡佛同体。据佛望之从本已来清净无染。不须更灭。是故苦实即是如来。据凡望之现为惑染。与后显时净德为本。是故此实名为佛性。就体离相故复名空。菩萨于此皆如实知。或分为五。一知苦事。苦者实苦。不可令乐。二知虚假。假有四重。一因和合假。揽别成总。二法和合假。苦无常等同体相成。三妄相虚假。如幻如化。四妄相虚假。如梦所见。但从心现心外无法。此是第二。三知苦空。空有五种。一知苦法。非我我所。故名为空。二因和合中无性名空。三法和合中无性名空。四妄相法无相名空。如阳炎水近见全无。五妄想法无实名空。如梦所见于寤全无。此是第三。四知苦实。谓如来藏。于中有二。一如实空从本已来离一切相离一切性。二如实不空从本已来具足无量过恒沙法。此义如前四谛章中具广分别。此是第四。五知苦用。知如来藏不染而染缘起生死。或分为十。如地经说。始从世谛乃至第十如来智谛广则无量。菩萨于此悉如实知名为苦智。知苦既然。余谛类尔。法智比智宗别不同。所说亦异。毗昙法中时通处别。并知三世苦集灭道。故曰时通。处分上下名为处别。法智唯知欲界之法。比智唯知上二界法。问曰。何故知欲界法偏名法智。知上界法偏名比智。毗婆沙云。初入圣道必在欲界。于欲界苦有二现见。一知苦现见。二知轻重现见。具此二现故名现智。于上界苦但有一种知苦现见。不知轻重。故不名现。说之为比。故彼立喻如二担物。一则自持。二令他持。于自持者有二现知。一知是物。二知轻重。于他持者但知是物不知轻重。知欲界苦如自持物。故名现智。知上界苦如他持物。少一现知故不名现。但得称比。知苦既然。集等亦尔。若依成实义别有二。第一约就时处分别法比二智。处通时别。并通三界名为处通。法智唯知现在之法。比智唯知过未之法。说为时别。何故法智唯知现在。现有法体易现知故。何故比智偏知过未。过未之法现无其体。难可现见。要依现在比度知故。二约法分别。时处俱通。于现法中随观一法虚假无性。比类三世一切诸法虚假无性悉名为比。现见三世一切法空同名为现。前门之中先现后比。此后门中先比后现。如牧象人先观象迹后见象身。观迹如比见身如现。大乘法中义别三阶。一据修治法智一种时处俱别。唯知现在同处法故。比智一种时处俱通。于一切时一切处法比度知故。故彼相续解脱经言。现前得相知现在世苦无常等。依现得相比知余处及他世事中苦无常等。现前得相犹是现智。依现得相犹是比智。良以始修现智难成故。唯知于现在世中同处法矣。二据修次法智一种时处不定。于一切时一切处法在前知者即名为现。以此类余三界三世一切诸法悉名为比。以修转胜于一切时一切处法能现知故。三据修成唯一现智通知三世一切处法。更无比知故。地持云。十方诸佛于一切生一切诸法现知见觉。问曰。至佛若无比智佛智应少。释言。比度方能知法。此智微劣。少复何患。又佛虽不假比知法而知诸法彼此相似。如此比智诸佛最多。故知不少。问曰。法比不异前四。何劳别说。释言。辨义有二种门。一摄相门。举前四种即摄法比。不须更立。二分义门。前之四种约境别智。法之与比约时约处约修别智。与前义异故须别说。成实约时毗昙约处大乘约修。于一切法先观名现。后知称比。所言尽智无生智者。依如毗昙用前六智以之为体。若以苦智断非想结。彼惑尽已即说彼智为尽无生。集灭道智类亦同然。若观欲界灭道二谛断非想惑。即用灭道法智为体。若观上界苦集灭道断非想惑。即用四比以之为体。此前诸智至无学果。在钝根人唯名尽智。此人不能保已当结永更不生非无生智。利根人得初名尽智后名无生。若出观后重更入中则名无学等见之智非尽无生。于十智中前六收故。若依成实用彼四谛现智为体。现观谛空尽诸结故。于彼宗中比智但伏不能永断。是故不说为尽无生。彼尽无生同体义别。无学圣智能尽有因即名尽智。令苦不生即名无生。大乘法中亦用四谛现智为体。现见谛实尽诸结故。比伏不永。与成实同。同体义分亦似成实。问曰。尽智及无生智不异前六何须别说。为分果德异前因故。如前四眼至佛果德名为佛眼。此亦如是。言等智者成实法中名名字智。在圣非凡。圣人以其名用之解知于世俗假名之法。名名字智。毗昙法中不简凡圣。以有漏慧等知诸法。名为等智。大乘法中义有通别。通如毗昙说。故涅槃云。一切众生有三等智。别则知法幻有名等。此知何等。解脱有通有别。通则能知二谛诸法。问曰。等智云何能知第一义谛。虽不能证非不能解故得知之。别则唯知世俗等谛。问曰。等智二谛俱缘。云何说言唯知等谛。释言。等智于世俗法缘而能了故说为知。于第一义缘而不了故不名知。他心智者依如成实。圣人以其名用之解了知他心名他心智。凡夫之人虽知他心是他心通。非他心智以取著故。毗昙法中不简凡圣。但知他心悉皆名为他心智也。大乘法中通如毗昙别如成实。问曰。此智唯知他心亦知所缘。论说不同。毗昙法中唯知他心不知所缘。若知所缘不得名为他心智矣。成实法中通知所缘。故成实云。通知何咎。若知所缘何故偏名他心智乎。依彼解释知有兼正。正知他心兼知所缘。从正立称名他心智。大乘法中文无定判。多同成实。
　　第二门中辨其体性。于中有五。第一有漏无漏分别。二三性分别。三见智慧忍四义分别。四学无学非学非无学三义分别。五见断修断无断分别。漏无漏者初四谛智义释不定。云何不定。四谛之智泛有两门。一者独法但令观谛莫问浅深。有漏无漏一切通皆名四谛智。于此门中通漏无漏。二者共法约对余解。共为十智。或复说为十一智等。于此门中分取无漏为四谛智。其有漏者判属等智四智不收。法智比智义亦两门。一者独法。一切观行通为法比。于此门中法比两智通漏无漏。二者共法。约对余解共为十智。于此门中分取无漏为法比智。其有漏者判属等智。尽无生智一向无漏。等智一种毗昙有漏。成实法中名用无漏。非是观空断结无漏。大乘法中通漏无漏。知事有漏。知法幻有是其无漏。他心智者成实法中与等智同名用无漏。毗昙法中通漏无漏。知他众生有漏之心。是其有漏。等智摄故知他众生无漏心者名为无漏。是其道智法智比智三智摄故。问曰。若此前九智摄何劳别说。解有三义。一胜故别立。以离欲人之所得故。如尽无生。二通故别立。前九有漏无漏隔别。此智含通。三要故别立。了知他心化人要故(此一门竟)。
　　次就三性分别十智。成实法中十智唯善。毗昙法中前八唯善。等智一种义通三性。他心一种修得是善。报得无记(此二门竟)。
　　次就见智慧忍分别。推求名见。决断称智。观缘名慧。安法曰忍。先就见与非见分别。依如毗昙他心智者一向是见。推求性故。尽无生智一向非见。息求心故。余之七智通见非见。彼四谛智法智比智尽无生摄一向非见余悉是见。等智之中一切意地善相应慧皆悉是见。以推求故。五邪见慧亦皆是见。以其捷疾推求性故。意地钝使相应之慧一切非见。不捷疾故。如彼贪使相应之慧。二使覆故所以非见。谓贪及与相应无明。嗔慢痴等类亦同尔。独头无明相应之慧。虽无二使一无明使极深覆故所以非见。一切五识相应之慧悉皆非见。非推求故。不隐没慧亦皆非见。不捷疾故。若依成实一切十智皆通名见。以照境故。次就智与非智分别。依如毗昙无漏慧中八忍非智。与疑得俱不决断故。余皆是智。有漏慧中一切五识相应之慧皆名为智。以决断故。意识地中善相应慧亦皆是智。染污法中五见是智。邪决断故。余皆非智。不决断故。成实法中一切意地无漏圣慧及随名用照有之慧悉皆是智。以离著故。一切凡夫取性之解悉皆非智。以取著故。大乘法中一切无漏通皆是智。有漏法中有决断者亦皆名智。不决者非。次就忍与非忍分别。毗昙法中八忍是忍。余者悉非。成实法中一切十智通皆名忍。心安理故。大乘亦尔。如五忍等。次就慧与非慧分别。一切十智通皆是慧。是通数故(此三门竟)。
　　次就学等三义分别。依如毗昙初四谛智法智比智。此六通于学与无学。尽无生智一向无学。等智一向非学非无学。非向果故不名为学。非得果故不名无学。他心一智备含三义。阿那含人无漏地心说之为学。以是学人等见摄故。学人无碍解脱心后游观无漏名学等见。阿罗汉人无漏他心名为无学。是其无学等见摄故。阿罗汉人尽无生后游观无漏名无学等见。有漏他心非学无学。成实法中初四谛智法智比智说之为学。尽无生智名为无学。等智他心名为非学非无学矣。若依大乘因中十智通名为学。菩萨修学一切智故。果中十智斯名无学。以成满故。于彼等智及他心中有无记者说为非学非无学矣(此四门竟)。
　　次就见断修断无断三义分别。见谛所除名为见断。修道所离名为修断。二道不遣名为无断。依如毗昙前之八智一向无断。等智一种备有两义。五邪见等是其见断。自余一切有漏等智悉是修断。于中若有染污之者断其体性。不染污者断其系缚。他心一智义亦两兼。有漏他心是其修断。断系缚故。无漏他心是其无断。若依成实十智皆是无漏法故斯名无断。以无断故得灭尽定。及得无余涅槃之时方始灭之。大乘法中备有三义。若是妄想缘心为体通其见断及与修断。真心为体一切无断。
　　第三门中明其同异相摄之义。先论其异。初四谛智及与等智。此五相望一向别体无相通理。苦等四智境界别故不得相通。等智望前漏无漏别亦不相通。法智比智二种相望。亦一向别不得相通。依如毗昙。上下别故不得相通。法智缘下比智缘上。若依成实。随时别故不得相通。法智缘现比智缘过未。尽无生智及他心智依如毗昙。此三相望。亦一向别。不得相通。彼宗所说现尽诸过名为尽智。保已当过永更不生名无生智。两义全别故不相通。此二是其息求之心。他心智者是推求性故不得通。异相如是(此一门竟)。
　　次辨其同。法智比智与四谛智同体义分。依如毗昙前四谛智在欲界者名为法智。在上二界名为比智。若依成实知现在者亦为法智。知过未者亦为比智。尽无生智与前六智同体义分。前六智至无学果名尽无生。依如成实尽无生智同体义分。无学圣慧能尽惑因名为尽智。能令当果永更不起名无生智。大乘亦尔。他心智者与彼道智法智比智及与等智同体义分。其有漏者与彼等智同体义分。其无漏者与彼道智法智比智同体义分。知法智品无漏他心即名法名智。知比智品无漏他心即名比智。知前二品通名道智。问曰。知彼无漏他心即名道智法智比智。知彼有漏他心之者何故不名苦集智乎。释言。有漏他心智者知有漏事。苦集二智知有漏理。事浅理深。是故虽知有漏他心非苦集智。无漏他心知彼道如迹乘等理浅深粗同。是故知彼无漏他心即名道智。问曰。何故有漏他心粗于苦集。无漏他心不粗于道。释言。有漏他心之者缘事而生。是故粗于苦集之理。无漏他心缘理而起。是故与彼道如等理粗细相似。问曰。无漏他心智者为当知他无漏心事。为当知于道如等理。释言。方便观于道如迹乘等理。究竟终成知他心事。问曰。论说虽十六行但是除訚而非无漏。知他心事既非无漏。云何得与道智同体。释言。从始说为道智。先观道理后就道上测知他心。克论终成近道似道名为道智。非正道体。问曰。若使无漏他心理观后起。从始方便得名道智。有漏他心何故不然。释言。无漏他心智者必从无漏道观后起。故从方便得名道智。有漏他心不必要从苦集观起。为是不同。何故而然。无漏法中道如等理从暖等来常学观察。久观纯熟凝心即见。无漏他心那含果。后方始学观。始观难成。故先观道就上测心。有漏法中苦集之理暖等已上方始学观。有漏他心本来数见。不假苦集二智开导。方始能见故。不从初为苦集智。同义如是(此二门竟)。
　　次辨相摄。如大智论说。苦集智摄彼法智比智及尽智无生四智少分。观欲界苦摄彼法智。观上界苦摄彼比智。观上界苦而尽漏者即摄总尽智及无生智。故言少分。集智亦尔。灭智亦摄法智比智及尽无生四智少分。摄法比智与前相似。观三界灭断上界结证漏尽者。即摄尽智及无生智。道智摄彼法智比智尽无生智他心少分。摄法摄比摄尽无生与灭智同。观他心中无漏心者。亦道智收故摄他心。法智比智摄四谛智尽无生智他心少分。准前可知。尽无生智摄四谛智及与法智比智少分。观彼欲界灭道二谛断上界结。而得漏尽即摄法智。观上四谛断结证尽即摄比智。此等即摄四谛智也。他心智中摄彼道智法智比智等智少分。知无漏心即摄道智法智比智。知有漏心即摄等智。等智即摄他心少分。相摄如是。
　　第四门中辨其境界。后约智论。境别有二。一事二理阴界入等名之为事。理则不定。依如毗昙十六圣行名之为理。十六圣行广如上辨。苦下有四。谓苦无常空与无我。集下有四。因集有缘。灭下有四。灭止妙出。道下有四。道如迹乘。若依成实说一切法因缘假有无性之空方名为理。大乘法中因缘有无名二谛理。非有非无如来藏性为一实理。境别如是(此一门竟)。
　　次约智论。依如毗昙以有漏慧知彼苦下四行之理名为苦智。知彼集下四行之理名为集智。知彼灭下四行之理名为灭智。知彼道下四行之理名为道智。以无漏慧知彼四谛十六行理名法比智。以无漏慧知彼四谛十四行理名尽无生。除空无我。何故如是。尽无生智是息求心近于等智。不能深察空无我理。所以除之。以有漏慧知于他人有漏心事。及无漏慧知于他人无漏心事名他心智。以有漏慧知一切法若理若事名为等智。暖等四心及余等智缘谛理者名为知理。余名知事。若依成实以无漏慧了知四谛名用假有无性之空。名四谛智法智比智。以无漏慧现见谛空名尽无生。不缘有义。圣人以其名用之解知他人心名他心智。以名用智知一切事。及缘谛理名名字智。若诸凡夫取性之心缘一切法但名想识。非十智收。若依大乘圣人以其无漏圣慧知于谛理。名四谛智法智比智尽无生智。以无漏慧知他心事名他心智。以世俗智缘一切法幻化之有名为等智。
　　第五门中就处分别。处谓欲界乃至非想。分别有四。一所依处。二所缘处。三明起处。四成就处。所依处者智依定生。依如毗昙初四谛智及与比智并尽无生依九地禅。未来中间根本四禅及四空中下三空。处无漏大王不居边地。为是不依。欲界非想是其边地。法智唯依未来中间根本四禅。无色心微不能缘下为法智观。所以不依。欲界如前。等智遍在一切地心。他心局在根本四禅。余悉不依。故杂心云。五通在四禅根本非余地。离欲之人方知他心。是故不依欲界未来。眷属之定支因不具。无力起通故除中间。夫修他心要先观色后测其心。无色不缘他人色故亦不知心。为是不依四无色定。若依成实前之八智并依四禅及三无色。并依时界如电三昧。于彼四禅法比智中游观无漏亦依非想。故彼论说。从非想地无漏心后入灭尽定。未来中间彼论不说。等及他心与毗昙同。大乘法中前之八智依欲界定乃至非想。诸佛菩萨一切地心皆与如理实相合故。等智如前。他心一智始修之时与声闻同唯在四禅。究竟终成在一切地。诸佛菩萨在一切地皆能了达众生心故(此一门竟)。
　　所缘处者依如毗昙初四谛智及与等智通缘三界。法智一种唯缘欲界。比智一种缘上二界。尽无生智义则不定。若以灭道法智为体缘于欲界对治之法。若用比智而为体者缘上二界四真谛法。他心一智随人不定。得愿智者能知三界心心数法。不得愿智者于四禅中随于何地起他心智。唯缘自地及下地心。不知上地以地度故。若依成实十智皆缘三界之法。大乘法中初四谛智尽无生智等及他心通知三界。法比二智始如毗昙。久修纯熟通知三界一切处法。于三界中在先观者即名法智。以前类后通名比智(此二门竟)。
　　次明起处。随身修生名为起处。依如毗昙初四谛智比智等智尽无生智一切地起。他心智者欲色修起。法智唯在欲界修起。成实法中前之九智一切地起。他心一智应同毗昙。大乘法中前之九智与成实同。他心一智始同毗昙。究竟终成一切地起。诸佛菩萨随身何处皆知一切众生心故(此三门竟)。
　　次论成处。所得不失名为成处。依如毗昙前之六智随所修得俱不退失一切处成。无漏生上不失下故。退则不成。尽无生智随身成就。更不生故无他地成。等智之中差别有四。一不善等智。唯欲界成。上界无故。二善等智。在下成上上不成下。若有生上则失下故。三秽污等智。于一切地未断处成。断处不成。四不隐没无记等智。随身成就。生上生下悉皆不成。他心智中无漏他心但使修得而不退失。一切处成。有漏他心四禅已还随身何处在下成上。上不成下。如依初禅所发他心。大梵已还一切处成。依第二禅所发他心光音已下一切处成。余类可知。成实大乘于一切处成就一切。彼说生上不失下故。
　　第六明其诸智相缘。苦集二智各缘二智。缘于等智及他心中有漏之智。以此二智苦集性故。灭智一种于十智中一切不缘。缘无为故。道智法智及与比智各缘九智。彼缘道故除却等智。有漏法故。法智缘九除却比智。比智缘九除却法智。界处别故。尽无生智他心等智此之四种各缘十智。毗昙如是。若依成实苦集灭智与前相似。道智缘八。除等他心。彼非道故。法智比智尽无生智及他心智齐缘十智。缘智如是。
　　第七门中明根相应。同时共缘。是相应义。于中约就二十二根明智相应。二十二根如上广辨。眼等六根通男女根并及命根以之为九。加五受根及信进念定慧根合为十九。加三无漏为二十二。根别如是。次约智论。依如毗昙初四谛智法智此智十一根相应。所谓意根喜乐舍根信进念定及三无漏根。在初二禅喜根相应。在第三禅乐根相应。若依未来及中间禅。并及四禅已上根摄者舍根相应。在一切地皆与意根信进念定五根相应。在见道中未知相应。在修道中知根相应。在无学果无知相应。此三位中慧数与余心法相应。智体是慧。是故不说慧根相应。以是意地无漏法故不得与彼忧根相应。余非心法不能同缘。是故不与眼等五根男根女根命根相应。尽无生智九根相应。前十一中除未知根及与知根。在无学故他心智中是无漏者十根相应。前十一中除未知根。见道位中不能了达他人心故。云何得与无知相应。彼他心智虽不与彼尽与无生二智相应。得与无学等见傍边心法相应。是故亦名无知相应。是有漏者八根相应。前十一中除三无漏与余相应。等智一种十根相应。所谓意根信进念定及五受根。成实法中诸心心法前后别生不说相应。大乘所说多同毗昙。所言异者无漏他心通在见道。菩萨在见亦能了达他人心故。
　　第八门中明修智义。依如毗昙要唯有二。广分有十。所言二者于中两门。一就行修得修分二。现在修起名为行修。依现所起。种类增明。在于未来现成彼法名为得修。相状如何。如苦谛下具苦无常空无我等四种圣行。现观一行名为行修。未来苦下四行增明亦为得修。若依成实但立行修。破彼得修故。彼成实九智品云。未来未起云何有得。若未来业已有得者一切未来未起之法皆应有得。以何障故有得不得。此是初门。二就得修习修分二。先曾修得中间退失后还得者名为得修。如人先得初禅定竟后起欲结退失彼定。后断欲结至彼第九解脱道。时先所失者今还得之。虽未现入而得属已说为得修。如是一切于现在世方便修起名为习修。成实论中但立习修。破彼得修故。彼成实九智品云。若不现入云何名得。如人自言。我善知书而不成一字。彼亦如是。何有此义。二修不同。有此两门。次广论十。于中略以三门分别。一列十修。二明所修心智差别。三广明修。言十修者如毗昙说。一自分修。如见道中。现观苦谛未来还于苦行增明。不及余谛名自分修。余亦如是。二增观修。如见道中。于彼苦集灭比智边兼修等智名增观修。是义云何。如人依于未来禅上地入见谛道。至彼苦集灭比智时。能令欲界及未来禅等智增明。不修上智。乃至四禅皆亦如是。唯修自地及下等智而不修上。何故唯此三比智边得修等智。凡夫本来曾依等智厌下苦集。欣求上灭而不能得。后入见道三比智时。断上二界迷谛惑尽适彼所作。故能令彼等智增明。何故于彼道比智边不修等智。凡夫本来不修圣道。故道起时不修等智。三离欲修。如离欲结。至第九品解脱道时。初禅地中有漏功德悉皆得之。如是一切。四同治修。人以义同。论中无名。其义云何。如欲界中修道烦恼。未来禅中漏无漏德同能治断名为同治。修相云何。彼无漏中有四法智及与等智。此五种中趣起一种断彼欲结余者悉得。以无障故。欲结如是。初禅修七。
　　二禅地家方便等智及彼初禅未来中间无漏功德齐能治断名为同治。彼无漏中灭道法智及四比智并上等智。此七种中趣起一种断初禅结余者悉得名同治修。问曰。初禅未来中间无漏功德离欲结时应先得竟。今云何言断初禅结方始得乎。释言。一切下地无漏能断上地修道惑者。断下结时悉皆未得。断上结时方始得之。故为此说。欲界初禅同治既然。余地类尔。五依本修。修四法智令上比智而得增明名依本修。良以法智是比智本故修法智比智增明。六乘上修。修上功德令下增明名乘上修。见修不同。所修亦异。异相如何。见道之中约所依禅及望下地以辨修义。不望断处。如前所说。依未来禅入见谛道。断除三界一切见惑唯修未来欲界等智不修上地。乃至四禅类亦同尔。修道之中约断辨修。不约所依。如依未来发无漏慧。断除欲界及初禅惑。初禅已下功德增明。断二禅惑二禅已下功德增明。乃至断除非想修惑三界功德齐得增明。如依未来约断修下。乃至依彼无所有处修断例尔。良以见惑迷理烦恼虽复断除不得上禅。为是不得断处辨修。修道烦恼随地系缚。若断下结则得上禅。是故约其断处辨修。此是一异。又见道中乘上通修欲界等智。修道之中乘上但修八禅等智不修欲界。何故如是。欲界之心亦能厌离苦集之过。欣求息灭修顺于见道。是故见解通修彼智。欲界等智于彼修惑无同治义。为是不修。七转根修。信解脱人求于见到。时解脱人求于不时。名为转根。学人转根修一无碍一解脱道。即能断除障根无知。转钝作利。无学修习九无碍道九解脱道方能转根。何故如是。良以学人结患未尽求利心猛故。一无碍一解脱道便能转根。无学结尽求利心赊。故九无碍九解脱道方能转根。八熏禅修。熏法如何。圣人先得第四禅。已先熏第四。先入百千无漏心中。次入百千有漏心中。复入百千无漏心中。两边无漏中间有漏名为熏禅。以渐略之乃至最后二无漏心。后二无漏名为熏禅方便道成。各别一心名熏禅成。成中初二亦为无碍。后一解脱。次熏三禅乃至初禅。作法同前。九修通修。依于四禅根本之定修习五通名修通修。如后六通章中具辨。修习身通他心宿命。各一无碍一解脱道皆在定中。修天眼耳各一无碍在于定中。通体定外。十大明云除发彰修。罗汉证得无学果时。一切功德悉得明净。此十种中自分增观唯在见道。离欲同治及与依本唯在修道。大明发彰偏在无学。乘上一种通于见修。转根熏禅及与修通通修无学。毗昙如是。若依成实一切功德唯现起者名之为修。余不名修。故不论十。大乘法中次应分有。文中不说(此一门竟)。
　　次明所修心智差别。依如毗昙十智离分有其二百九心心差别。大例有四。一断结心见道修道无碍解脱通有一百七十八心。断见谛惑有十六心。八忍八智。断修道惑有其一百六十二心。断欲界惑乃至非想。九地之中各有九品无碍解脱。通前见解合为一百七十八心。二转根心有其二十。学人转根有其二心。谓一无碍一解脱道。无学转根有十八心。谓九无碍九解脱道。三熏禅心有其三种。初一无漏。次一有漏。后一无漏。前二无碍。后一解脱。四修通心。于中有八。谓五无碍及三解脱。除却天眼天耳通体。以此二种是无记故不就论修。此等合说有二百九心。成实大乘以无量心断诸烦恼。不可定数(此二门竟)。
　　次约前义明修多少。于中有四。一就断结一百七十八心之中明修多少。于中约就外凡内凡见修无学明修多少。外凡位中但修一智。或复修二。是义云何。凡夫修习八禅等智。断欲界结至无所有。一一地中各九无碍及九解脱。一切无碍及欲界地八解脱道唯修等智。余一切地解脱之道皆修二智。所谓等智及他心智。初禅对治至第三禅。此三地中第九解脱望其自地他心之智有其得修。望下地心有乘上修。自余解脱唯望下地他心之智有乘上修。无有自地得修之义。内凡位中七方便人唯修等智。道理其唯暖等四心名为内凡。今此对彼常没外凡七方便人同名内凡。见道位中十五心来。前后通说具修七智。除尽无生非无学故。除他心智未离欲故。同时修二。苦比智边兼修等智。集灭比智修相亦然。道比智时或修六智。或复修七。言修六者次第之人。必依未来入见谛道一时修六。谓四谛智法智比智。现修道比得修余智。问曰。余智在于向中。云何道比得修余智。依如毗昙得须陀时舍前别得。更起总得得前诸智通为果体。成实不尔。故彼成实九智品云。无漏一得乃至涅槃终不中舍。故得果时更无总得。言修七者超越之人。依四本禅入见谛者。彼欲界结先断除故。至第十六道比智时具修七智。修前六种及他心智。次就九地修惑对治无碍解脱一百六十二心之中明修多少。欲结对治九品无碍八解脱来但修七智。谓四谛智法智比智及与等智。依同治修修四谛智法智等智。就依本修修于比智。第九解脱修习八智。修前七种及他心智。初禅对治至无所有。无碍道边齐修七智。除尽无生及他心智。以在学故除尽无生。不容豫故不修他心。彼一切地解脱道边齐修八智除尽无生。问曰。何故欲界治中唯第九品解脱道边得修他心。余地一切解脱道边齐修他心。释言。他心唯依四禅根本处起。欲界第九解脱道时得根本禅。亦得他心。前八解脱道未得本禅。为是不修。初二三禅对治道中。前八解脱望下地心有乘上修。第九解脱望其自地他心之智有其得修。望下地心有乘上修。四禅对治至无所有。一切解脱于其自地虽无得修望下地心有乘上修。为是不类。非想对治九无碍道各修六智。谓四谛智法智比智。云何能得修于法智。灭道法智能断彼结。同治修故。以何义故不修等智。等智不能断非想结。无同治故。前八解脱修于七智。除尽无生及与等智。第九解脱是其大明发彰修故。修一切地十智功德。上来第一就断结心明修多少。二就转根二十种心明修多少。若是学人依未来禅而转根者。无碍解脱同修六智。除他心智。他心在于根本禅故。亦除等智。似见道故除尽无生。非无学故。学人依于四根本禅而转根者。彼无碍道亦修六智。与前相似。解脱修七。加他心智。转根要依六地禅故不依无色。是故不说。若无学人依未来禅而转根者。但修七智除他心智。他心在于根本禅。故亦除等智。似见道故除尽无生智。以未得故。无学依于四根本禅及中间禅而转根者。九无碍道但修七智。除他心智。不容豫故亦除等智。非第一有之对治故除无生智。以未得故八解脱道修习八智。修前七种及他心智。乘上修故第九解脱具修十智。以发彰修一切功德皆明净故。三就熏禅三种心中明修多少。学人熏禅二无碍道但修七智除他心智。不容豫故除尽无生。非无学故解脱修八。加他心智。无学熏禅无碍修九除他心智。解脱修十。若钝根者除无生智。四就修通八种心中明修多少。修五神通各一无碍。他心无碍具修七智除他心智。未成就故除尽无生。彼非见性。不能推求他人心故。余四无碍但修等智。身通他心及与宿命。此三解脱与定相应。今就说修他心解脱共修八智除尽无生。余二解脱但修等智。若欲依论具广分别。于彼杂心一一偈中三门求之。第一须明十修之中具足几修。第二须明十智之中具修几智。三明二百九心之中具修几心。毗昙如是。成实法中不说同时共相修义。不须辨释故。彼成实九智品中广非是义。十智如是。

　　十一智义两门分别(辨相一　大小通局二)

　　第一辨相。十一智义出大智论。名字是何。所谓十智及如实智。前十如上。如实智者泛释有二。一者独法二者共法。缘摄诸智为一如实名为独法。约对余智说为十一名为共法。独法如实知法宽通。知一切法悉名如实。不唯知于如实理故名如实智。若此不唯知如实理。云何得名如实智乎。如地持释。离增上慢智名如实智。是义云何。增上慢者于一切法不知谓知。故非如实。诸佛菩萨于一切法实知言知。故曰如实。于中分别略有三种。如地持说。谓清净智一切智无碍智名离慢智。清净智者是佛菩萨第一义智。诸佛菩萨证实离染故曰清净。一切智者是佛菩萨世谛之智。于一切世一切处一切事一切种法差别异知名一切智。一切时等如地持释。无碍智者亦是世智。于一切智所知法中知之。自在不假方便。发心即知名无碍智。于共法中如实智者知境不定。名义亦异。于中两门。一大小相对说十一智。小乘智解说为前十。大乘智解通名如实。此如实智犹是向前独法如实。对小为异。二就大乘义分十一。于此门中如实智狭。诸佛菩萨知如实理名如实智。知余世谛判属前十。体相如是(此一门竟)。
　　次约大小辨其通局。分别有二。一隐显互论。如龙树说。前之十种是其声闻缘觉之智。后一如实是大乘智。诸佛菩萨虽知苦等通亦是其如实智收。二简胜异劣。诸佛菩萨智解宽广具十一智。声闻缘觉智解狭故但有十智。无如实智。不能知于如实理故。十一智义略辨如是。

　　十一净义

　　十一种净出地持论。名字是何。一种性净。性习两种一切佛法种子在身离粗烦恼名种性净。二解行净。谓。解行地修习净忍断除诸过。趣入出道名解行净。心三净心净。谓。欢喜地得不坏净信三宝。于大菩提净心趣求名净心净。四者戒净。谓。离垢地性戒具足微过悉离故曰戒净。五者意净。菩萨明地得世谛禅厌伏烦恼。定心净故名为意净。六正见净。四五六地观菩提分。如实知谛觉诸缘起。灭除邪惑名正见净。七一切方便行满足净。谓。远行地修习一切十方便慧。发起胜行增上满足。治舍前地乐无作障名为方便行满足净。八者真实智神通净。谓。第八地成就巧慧具五神通。作用无尽故曰真实智神通净。九正义无尽说无碍净。谓。第九地得智成就知义无尽。四无碍辨起说自在名义无尽说无碍净。十随一切种所知净。谓。第十地成就如来七种智大。于一切种所知法中知见无碍。名一切种所知智净。十一一切烦恼智障习使净。谓。如来地障习永亡。果德出离名烦恼障智障习使净。十一净义略辨如是。

　　十二头陀义两门分别(释名辨相一　对四圣种辨其同异二)
  </div>
  <div class="pagination">
   <a href="大乘义章_page16.html">
    上一页
   </a>
   <span>
    ...
   </span>
   <a href="大乘义章_page12.html">
    12
   </a>
   <a href="大乘义章_page13.html">
    13
   </a>
   <a href="大乘义章_page14.html">
    14
   </a>
   <a href="大乘义章_page15.html">
    15
   </a>
   <a href="大乘义章_page16.html">
    16
   </a>
   <span class="current-page">
    17
   </span>
   <a href="大乘义章_page18.html">
    18
   </a>
   <a href="大乘义章_page19.html">
    19
   </a>
   <a href="大乘义章_page20.html">
    20
   </a>
   <a href="大乘义章_page21.html">
    21
   </a>
   <a href="大乘义章_page22.html">
    22
   </a>
   <a href="大乘义章_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
