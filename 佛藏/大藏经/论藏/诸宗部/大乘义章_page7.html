<!DOCTYPE html>
<html>
 <head>
  <meta charset="utf-8"/>
  <title>
   大乘义章 - 第 7 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘义章 - 第 7 页/共 22 页
  </h1>
  <div class="content">
   十障义四门分别(释名第一　立障所依第二　辨相第三　治断处所第四)

　　第一释名。十障之义。出十地论。名字是何。一凡夫我相障。二邪行于众生身等障。三闇相于闻思修等诸法忘障。四解法慢障。五身净我慢障。六微烦恼习障。七细相习障。八于无相有行障。九不能善利益众生障。十于诸法中不得自在障。初言凡夫我相障者。此对初地无我真解。以我为障。我有二种。一自在名我。谓八自在。此就用也。二自实名我。此据体也。实有二种。一者理实。所谓佛性。是故经言。我者所谓如来之藏。二者情实。所谓凡夫妄情所立生法自性。论其理实。得之在圣。妄情所立。起之在凡。为别真我。就人以分。故举凡夫。凡谓生死凡鄙之法。夫谓士夫。凡法成夫。故曰凡夫。此犹我人之别名也。执实名我。取我体状。目之为相。碍圣名障。邪行于众生身等障者。此对二地持戒净行。说彼恶业。以为障也。恶业乖正。目之为邪。集起名行。行起在缘。集必依具。言于生者。即是缘也。言身等者。即是具也。举身统摄口意二业。故名为等。碍彼戒行故名为障。闇相于闻等诸法忘者。此对三地闻法之解。说闇为障。心无慧明。故称为闇。闇状名相。此是障体。闇心迷境。境谓闻等三慧之法。于此法中。不能照了明记在心。故名为忘。解法慢者。此对四地出世真证。说三地中解心为障。此解当地虽能解法。取相而知。名解法慢。慢故是障。前三地中。以我邪行闇忌为障。今此何故说解为障。彼前三地。世间行故。以福舍罪。四地已上。出世行故。以智舍相。是故不类。身净慢者。此对五地十平等心。以彼四地取净为障。前四地中。得净法身。取身净相。名为我慢。慢故是障。微烦恼习者。此对六地十法平等说。五地中取染净法分别。慢心以之为障。然慢有三。谓上中下。前解法慢以之为上。障于四地下忍之心。身净为中。障于五地中忍之解。取染净慢。慢中最下。障六地中上忍之智。六地所除。对前中上。故说为微。性是取慢惑障之法。就过说恼。据微烦恼。显前中上。类亦同然。俱是烦恼。何故前二说为慢乎。为障出世。所除之障。随道取执。为过轻微。不同前三性相俱违。故约所取以别其障。说为慢矣。就初障慢类后皆尔。然此微是其粗家残气。故名为习。细相习者。此对七地发起胜行。说六地中乐空为障。以六地中得法平等于空乐住。不能即空发起胜行。所以为障。取有为粗。著空为细。细状名相。粗家残气目之为习。然其所取。虽别空有。执性同故。犹得说为粗家习也。言于无相有行障者。此对八地无功用行。说七地中功用为障。第八地中。报行纯熟。舍离功用。名曰无相。望于无相。名功用修。以为有行。碍于无相。故目为障。不能善益众生障者。此对九地无碍说法。以彼八地不能为障。前八地中。虽能净土教化众生。不堪无碍辨才益物。名为不能。以不能故。说之为障。言于诸法不自在者。此对十地自在之智。说九地中无智为障。前九地中。虽复无碍辨才说法。未能于佛所知深法照用无碍。名不自在。又复不能受佛如来云雨说法。降注法雨灭恶生善。名不自在。以不自在故说为障。
　　第二明其立障所依。论主依何立此十障。斯乃依于相续解脱二十二愚。立此十障及第十一微细智障。二十二者。初地有二。乃至佛地各有二种。是故通合有二十二。初地二者。一众生著我法著我愚。是利烦恼。二增上中恶趣起烦恼。烦恼有三。谓下中上。中上烦恼。能发恶业。受恶趣报。对果名因。名增上中恶趣烦恼。论主就初说为凡夫我相障也。第二地中二种愚者。一者微细犯戒行愚。是彼二地律仪戒障。二者种种业趣行愚。是彼二地摄善摄生二种行障。不知种种善恶业。故不能摄善。不能摄生。论主就初说为邪行身等障也。第三地中二种愚者。一闻持满足愚。障彼三地闻法解心。二欲爱愚。障彼三地八禅定等。论主就初说为闇相于闻等障。四地二者。一法爱愚。爱三地中闻法解心。二正受愚。爱三地中禅定行等。论主就初说为第四解法慢障。五地二者。一背生死向涅槃愚。谓四地中取净之慢。障彼五地十平等心。及障彼地大慈悲等利众生行。二者一向背于涅槃向世间愚。障彼五地谛观等行。论主就初说为第五身净慢障。六地二者。一多行相愚。谓五地中。取染净等分别慢相。障六地中十法平等。二不能观察多行生愚。障六地中因缘行观。论主就初说为第六微烦恼障。七地二者。一微细相行愚。谓六地中乐空之心。障七地中十方便慧发起胜行。二无相思惟方便行愚。障七地中修无功用。论主就初说为第七细相习障。八地二者。一者无相无开发愚。谓七地中功用行心。障八地中无功用行。二自在愚。障八地中净佛国土三自在行及十自在。论主就初说为第八有行障也。九地二者。一不能于诸法及法名字总持自在愚。障九地中智成就行。二乐说法自在愚。障九地中说成就等。论主就后说为第九不能善益众生障也。十地二者。一者大神通愚。谓障十地神通无上有上行等。二者微细秘密行愚。谓障十地七种智等。论主就后说为于法不自在障。十地望佛亦有二愚。一者一切尔炎微细正受愚。谓无明地。障彼如来一切智德。二障碍愚。谓事中无知。障彼如来一切种智。地论说言。第十地中有智障者。当知是彼障碍愚也。立障所依。辨之粗尔。
　　第三门中。言辨相者。开合不定。或云一二乃至众多。所言一者。一切烦恼总为一障。或分为二。所谓见修。十中初一是见谛惑。余之九种是修道惑。就业烦恼。亦得分二。第二第八是其业障。余是烦恼。或说为三。所谓见爱及与无明。初一是见。第二能起犯戒。烦恼即是其爱。后八无明。或说为六。世间有三。出世亦然。三地已还名为世间。四地已上名为出世。世中三者。一是解障。谓执我心障无我解。二是行障。所谓邪行障于戒行。三者是其智用之障。所谓闇相障彼三地明净之知。出世三者。始从解法乃至细相。是其解障。分别有无。障彼非有非无之解。二者行障。谓于无相有行障也。障彼八地无功用行。余之二种。是智用障。不能利生。不知法故。或说为十。始从我相乃至于法不得自在。或说二十。谓二十愚广如上辨。若广分别。数别难穷。障相如是。
　　第四明其除断处所。于中有五。一序异说。二破邪执。三立正义。四难正义。第五释通。言异说者。有人说言。此十障中障初地者。初地始心无碍正断。乃至障彼第十地者。十地始心无碍正断。何故得知涅槃经说。初依菩萨以为凡夫。具烦恼性故知。地前一向不断。又仁王中宣说地前。以为伏忍。故知不断。又如地论三地中说。诸见缚者。初地时断。明知。初障初地始除。又小乘中。障见谛惑。苦忍已去无碍正断。障修道惑。斯陀行后无碍正治。以小类大。其义相似。唯佛地障。十地终心无碍正断。如来地中解脱证除。以佛无学累外净故。此是一论。又复人言。障初地障。初地始心无碍正断。乃至障彼佛地之障。佛智初起无碍正断。故经说言。无明住地。佛菩提断。此是两论。异说如是(此一门竟)。
　　次破邪执。若言初障。初地始心无碍正断。乃至第十。十地始心无碍断者。是义不然。云何不然。如地论中。对十一障。说十一地。远离初障。宣说初地。乃至远离第十一障。说如来地。又如相续解脱经中。对彼二十二种愚故。说十一净。二十二愚。备如前列。对初二愚。说初地净。乃至对彼最后二愚。说佛地净。若言十地无碍道正断十障。彼如来地亦应如是。而如来地。望彼微障解脱证除非无碍者。十地亦尔。何劳致疑。若言佛地是无学故累外证除全异十地。十地望前。随分成处。更不进习。亦是无学。与佛何别。又若佛地。是无学故。出处说地。菩萨学中。断处说地。是则佛地。是无学故。出处解脱。菩萨在学。应当断处说为解脱。因果虽殊。同以出处为解脱道。因果虽异。何为不得同就出处说为地乎。若言经说初依菩萨具烦恼性令使地前全不断者。即涅槃中宣说。地前虽未阶于初不动地。而能坏一切生死。是故名为不可思议。云何不断。又大涅槃解不到到。言不到者。谓大涅槃。所言到者。菩萨永断贪欲嗔痴。是故能到。身口意净。不犯四重五逆。故能到不谤方等。不求阐提。是故能到。何处菩萨永断贪等到大涅槃。种性已上。此云何知。即彼文言。须陀洹人八万劫到。乃至辟支十千劫到。此言到者。到前菩萨所到涅槃。然彼须陀八万劫到。乃至辟支十千劫到。到种姓地。名到涅槃。故知菩萨永破贪等到涅槃者。种姓已上永断贪等到于涅槃。云何不断。又华严中辨十住义云。言菩萨最初发心便成正觉。见法实相具足慧身等诸如来。云何不断。又华严中宣说。地前有其永断。何故不依彼文如何。华严经中辨十住义。十住位分在于习种。彼偈说言。第四生贵真佛子。从诸贤圣正法生。有无二边悉不著。永离生死出三界。云何不永。又地持中宣说。种性二障清净云何不断。若言地前名为伏忍证不断者。即仁王中说。至金刚悉名为伏。唯佛一人。方能永断。应十地还悉不永断。经虽说伏。前立义家地上名永。彼虽宣说地前为伏。何得于中全无永断。又若宣说地前为伏。于中无永。仁王宣说初二三地。以为信忍。应当无证。彼名信忍。于中有证。彼虽说伏。何妨有永。又若宣说地前为伏。于中无永。地经宣说。三地已还悉是世间。但厌不断。应三地还亦无永断。彼说为厌。于中有永。地前名伏。何为无永。又若地前唯伏不永。则无无漏。若无无漏。大力菩萨用何受于变易生死。以此一验。其理足定。若言地论说诸见缚初地时断证非地前。经中亦说。无明住地唯佛所断。乃至后身犹被覆障。十地已还。应无断义。彼言佛断。十地已还。实有断除。地论虽说见缚在于初地时断。地前菩萨。何为不断。又地持云。先解行住见如是法。如是缚断。见缚犹是凡夫我障。彼论既说解行中断。云何说言初地已去无碍正除。又地持中说。烦恼障有三处过。一增上中恶趣烦恼过。过解行住入欢喜地。二微细烦恼过。过远行住入不动地。三者微细习气行过。过无碍住入第十地。彼增上中恶趣烦恼。犹是初地二种愚中第二种愚。与彼我相同障初地。恶趣烦恼初地出过。非始断故。凡夫我相。亦应如是云何说言初地始断。若言初地断处名过不以出处名为过者。是则第二微细烦恼。二地已上渐次断除。八地时尽。应说二地以之为过不至八地。第三习气。八地已去渐次断除。十地穷尽。应说八地以之为过不至十地。然彼断处不名为过。而至出处。方名过故。明知。第一恶趣烦恼。初地出过。非是始断。又地持中说。解行住依世俗禅。修习一切菩提分法。发诸大愿。断恶趣报。入欢喜地。然彼所断。犹是初地二种愚中第二恶趣烦恼之果。彼果既是解行中断彼因。何为解行不除。又地持中说。解行住有五畏等初地之障。彼云。解行行上忍时。断此过相。入欢喜地。得欢喜故。是诸过相。悉无复有。若初地障解行不断。云何说言解行上忍断此过相入欢喜地。若初地上方始渐断。云何说言得欢喜时诸过悉无。又地持云。解行菩萨有软中上方便展转净解脱。非无罪清净。欢喜住中。出障解脱无罪清净。若初地障解行不断。云何得名展转清净。若初地上方始断者。云何得名出障解脱无罪清净不名无碍。又如七卷金光明经三身品说。地前菩萨。闻法思惟修行精进。破懒惰障。次破罪障。次破不尊重障。后破掉悔心障。破四障已。入欢喜地。依欢喜地。拔利益障。已入第二地。依第二地。破逼恼障。已入第三地。乃至最后。依第十地破于一切所知之障。拔除一切根本心障。入如来地。以斯准验。定知。初障非是初地无碍正断。若言小乘障见谛惑苦忍已去方始断除令大亦同者。此如后释。又若初地无碍之道十三住。分判属初地。不在解行。彼小乘中须陀人。进断欲界六品修惑。彼无碍道四果别分。应属斯陀不属初果。斯陀进断欲界修惑七八九品。彼无碍道四果别分。应属那含不属斯陀。那含进断上二界结。彼无碍道。应属罗汉不属那含。然彼进断上结。无碍四果别分。悉属下果。初地无碍何为不得判属解行。乃令属后。说初地断。又若初地障初地断者。彼无碍道。闻思修证四种心中何心所摄。若用证断。便是证除。不名无碍。若用修断。修为世间。为是出世。若是出世。地论宣说。闻思修等。但是智因。能生出世。而体不能满出世间。云何得判以为出世。又地论言。不现三界心心数法分别修智。名为世间修道之智。云何出世既非出世。何得判之以属初地。若是世间。便属解行。何得宣说初地正断。初障既非初地正断。乃至最后微障亦然。此是一非。若言初地乃至佛地皆依无碍正断诸障。是义不然。菩萨无碍。备如前破。若当佛地无碍断者。便名佛智以为金刚。何故宣说十地终心为金刚乎。又大品云。无碍道中名为菩萨。解脱道中。名之为佛。云何说言佛为无碍正断无明。经中说言。无明住地菩萨断者。彼说证除。何关无碍(此二门竟)。
　　次立正义障有总别。所言总者。凡夫我障以为一品。乃至障佛微细智障。各为一品。所言别者。直就凡夫我相障中。品别百千。乃至第十品别例然。唯第十一微细智障品定为一。不别为多。以穷终故。障相如是。若对总障以明断处。初地家障解行地满所修诸行。为无碍道。正断彼结。故地持云。诸见结者。解行时断。彼文复言。解行住中行下忍时。五怖畏等诸过之相。增中忍时。中上忍时。下行上忍时。断此过相入欢喜地。又彼复言。解行住中有软中上方便展转净解脱故知。解行无碍正断。初地心起解脱证除故。地持云。五怖畏等一切过相。得欢喜时。悉无复有。彼文复言。欢喜住出障解脱无罪清净。解脱种种烦恼上缠故知。初地累外证除。凡夫我障断处如是。乃至最后微细智障。十地终心无碍正断。佛地证除。然彼最初无碍道者。义说不定。若当分因以别。其果判属解行。若当摄因以从果者。得言此道与彼初地为方便。故判属初地。诸地无碍类皆同尔。若对别障以明断者。就彼凡夫我相障中。品别无量。彼初品者。解行终心无碍正断。初地始心解脱证除。第二品者。即前证边。复有缘照对治心起。为无碍道。断除彼结。无碍谢已。第二念中真证心证心现为解脱道。证除彼结。第三品者。即彼第二证心起时。复有缘照对治心生。为无碍道。治第三品。彼心谢已。第四念中真证心起。解脱证除。如是次第乃至十地治断齐然。是故十地名为渐净。不同佛地顿得清净。然第十一微智障者。局唯一品。金刚心起无碍正断。种智初起解脱证除。更无异品。故地持云。如来住者。顿得清净。不如余住。渐次清净正义如是(此三门竟)。
　　次难正义。若言初障。解行终心无碍断者。何故地前不名见道。不名出世。不名欢喜。又若地前无碍永断。何故仁王宣说地前以为伏忍。又若地前无碍永断。何故经说初依菩萨具烦恼名为凡夫不名为圣。又若解行断初障者。何故地论说诸见缚初地时灭。又若初障解行终心无碍断者。彼小乘中障见谛惑。亦应以彼世第一法为无碍道正断彼结。然小乘中。障见谛惑。要苦忍等见道心断。大乘亦尔。何得异解(此四门竟)。
　　次解邪难以通正义。何故地前正断见惑。而不得名为见道者。大乘法中见有二种。一者解见。缘观谛理而断烦恼。二者证见。缘观心灭真照现前。若通论之。解行终心。缘观谛理断除见惑。亦得名见。故地持中。说诸见缚解行时断。但大乘中。灭观真见方是出世。出世分中。宣说见道。故解行中。虽能缘见。不与其名。如七地中修无功用而不得名无功用。何故不名为出世者。良以对彼灭观真德为出世故。地前缘见三界心心数法为体。故非出世。何故不名为欢喜者。正与惑对未得出离。心无安泰故不名喜。如未来禅虽断欲结以未出故无其喜支。此亦同尔。已能永断。何故仁王说为伏忍。释言。地前具有三义。一有断义。谓于四住增上及中并粗无明渐次断除。趣入欢喜。故地持中。说种性地二障清净。解行住中断诸过相。入欢喜地。二有伏义。于细四住及中无明。但能遮伏未能永断故。仁王中说为伏忍。三有未断未伏之义。于彼四住微细习气及善烦恼并细无明。未能断伏故。彼相续解脱经说。地前菩萨。烦恼亦行。善法亦行。是故不名上波罗蜜。彼仁王中。为别五忍。对后彰劣故。就伏边说为伏忍。不可执此定言不断。若以仁王说为伏忍。即令于中全无断者。仁王亦说金刚已还皆名为伏。唯佛一人方能永断。十地已还。悉应不断。彼说为伏于中有断。地前亦尔。何劳致疑。又若仁王。宣说地前名为伏忍。即使于中全无永断。仁王宣说初二三地名为信忍。岂可于中唯信无证。彼说信处于中有证。彼说伏处何为无断。何故经说。初依菩萨具烦恼性名凡夫者。地前菩萨。虽断五住。无一住中遍漏尽之处。名具烦恼性。非全无断。如小乘中。贪嗔痴慢见谛道中虽分除义。由断不尽不与断名。此亦如是。又复地前虽除六道分段生死。残气犹在于六道中。无漏尽处故名凡夫。非无圣德。论言。见缚初地断者。彼说证除不关无碍。如说无明佛菩提断。岂是无碍。此亦同尔。若以小乘类同大乘。是所不应。小乘望大有三不同。相类。所言三者。一小乘中见道已前全无无漏。大乘有之。小乘无故不断烦恼。大乘有故能为无碍。正断初障。二小乘中唯有一种缘照无漏。更无真证。是故所有断结无漏。判属出世大乘之中有二无漏。一是缘观断结无漏体是世间。二是灭观无结无漏体是出世。以彼世间有缘治故。能为无碍。正断见惑。灭观真德体是出世。故说初地解脱证除。三小乘中智解微浅。以微浅故。未见未断名为世间。有见有断即名出世。大乘智深。有见有断判为世间。息见息断无见为见无断为断。方为出世。以此三别。是故大小不得相类。望彼初地。说治既然。乃至望佛说治齐尔。十障之义。略辨如是。

　　十四难义

　　十四难义。出涅槃经。彼大品经佛母品中。亦具分别。所言难者。执邪征正。目之为难。亦可邪执碍于圣道。能与出世为留难。故名之为难。难别不同宣说十四。就十四中。常无常见。有其四种。边无边见。亦有四种。如去不如去。复有四种。身神一异有其二种。是故合有十四难也。常无常中四种见者。一神及世间二俱是常。二神及世间二俱无常。三神及世间亦常无常。四神及世间非常非无常。今先就神分别其相。后就世间。所言神者。谓诸凡夫颠倒忆想。横计我人。名之为神。言神常者。有诸外道。说神是常。于中有二。一钝二利。钝根之者。为是神故。修持所行。未来受报。又为苦行令神得脱。利根之者。说神定常苦乐不变则无罪福。多起邪见。言无常者。有诸外道。说神无常。计无常故。为今世乐。多起放逸。所言亦常无常者。有诸外道。说神有二。一细二粗。细者是常。身死神在。粗者无常。身死神灭。如仙尼说。所言非常非无常者。有人见彼常与无常二俱有过。云何有过。若神是常。则无罪福苦乐等报。犹如虚空风雨不变。若神无常。便为苦乐之所变改。犹如牛皮风雨在中则便澜坏。以是过故。说神非常亦非无常。虽复宣说非常无常。以我心故必说有神。就神如是。次就世间明常无常。言世间者论说有三。一众生世间。二五阴世间。三国土世间。于此三中。随人取别。亦有常等四种异见。言世常者。有人说。彼三种世间。自然而有。不从因起。名之为常。言无常者。有人宣说。一切世间终归断灭。更无后续。故曰无常。所言亦常亦无常者。有人说言。世间之中粗者。无常。微尘是常。是故名为亦常亦无常。所言非常非无常者。有人见彼常与无常二俱有过。是故宣说非常无常。此等四种。执定不舍。故名为邪。问曰。神者本来无法。于中妄取可名为邪。世间是有。设令取之。云何名邪。论自释言。但破世间定执常等。不破世间。如人见蛇妄谓璎珞。有明眼者语。言是蛇非是璎珞。佛亦如是。破彼常等。不破世间。现见世间。无常生灭。云何定常。业报不失。云何说言定是无常。前二既非。宁有第三亦常无常。有为生灭业果不失。宁得定说非常无常。以是义故。常等四种。皆悉是邪(此一门竟)。
　　边无边中四种见者。一神及世间二俱有边。二神及世间二俱无边。三神及世间亦有边无边。四神及世间非有边非无边。今先就神分别四种。后就世间神有边者。有人宣说。众生神我犹如微尘。或如芥子麻麦黍豆。或如枣等寸灯尺蛇蛛母中缕。或有说言。小人神小。大人神大。或云。一等如是。一切名为有边。神无边者。有人说言。神遍虚空无处不有。身所至处能觉苦乐。若无身处则不能觉。觉虽不遍神实周普。言神有边亦无边者。有人说。神有粗有细。粗者作身。细者常身。作身有边常身无边。言非有边非无边者。有人见彼边与无边二俱有过。故说非边非无边也。虽复宣说非边无边。而不离神。就神如是。次就世间明边无边。于中先就众生五阴明边无边。言有边者。说有种种。有人以想分别思惟。众生阴身。求其根本不得其始。便作是念。若无原始。亦无中后。无初中后便无世间。是故世间应当有始。以有始故。名为有边。此是一论。复有宣说。八万劫外冥性为始。始是其边。此义云何。如僧佉经说。迦毗罗仙。得世俗禅。发宿命通。能知宿命。见过去世八万劫事。过是已前。不复能见。便作是念。八万劫外。不应无法。应有冥性。冥性微细。五情不知。从彼冥性。初生觉心。涅槃经中。名之为大。所谓最初中阴心识。从彼觉心生于我心。涅槃经中。名之为慢。从此我心生二种法。一色二心。就色法中。初从我心生五微尘。所谓色声香味及触。从彼五尘生于五大。所谓地水火风及空。从声一尘生于空大。声触二尘生于风大。色声触尘生于火大。色声触味生于水大。从于色声香味触尘生于地大。地大从于多尘生故。最能生成一切万物。次从五大生于五根。从火生眼从空生耳。从地生鼻。从水生舌。从风生身。复更生于五作业根。一手二脚三口声四男根五女根。复有一种心平等根。所谓完心。诸大合成。故云平等。色法如是。就心法中有其三种。谓染粗黑。染者是贪。粗者是嗔。黑者是痴。如是次第从细生粗。后还从粗以至于细。如微尘中有其瓶瓫诸器之性故。从微尘出彼瓶等。瓶等坏时还作微尘。世性如是。此性是常。从来有之。是故说之为众生边。此是二论。复有人言。自然之性。是世间边。贫贱富贵。皆是自然不由往因。此是三论。复有人说。微尘是其世间之边。微尘是常。不可破坏。不可烧斫。以微细故。但由罪福。故有离合。罪福业集尘合成身。罪福业尽尘还离散。是故微尘是世间边。此是四论。复有人说。自在天王。是世间边。由彼出生一切人民。故说为边。此是前边。此是五论。复有人说。一切众生。受苦乐尽自然至边。譬如山顶转于缕丸缕尽自止。止处是边。此是后边。此是六论。言无边者。有人宣说。众生五阴广多无量。故曰无边。复有宣说。众生五阴前无原始。后无尽时。故曰无边。问曰。此说与佛法同。何过之有。以其定执众生相故。言亦有边亦无边者。有人宣说。众生五阴前后有边十方无边。或有宣说。十方有边前后无边。言非有边非无边者。有人见彼有边无边皆悉有过。故说非有边非无边也。虽复宣说非有非无。以其定执众生五阴。所以是过。次就国土明边无边者。言有边者。有人宣说。微尘是其世间之边。微尘聚集世间便成。微尘散故世间便坏。是故微尘是世间边。此是一论。复有人说。自在天王是世界主。造作天地一切万物。万物灭时天还摄取。如是天主。是世间边。此是二论。复有人说。自然之性是世间边。国土世界自然而有。言无边者。有人宣说。国土世间前后十方皆悉无边。言亦有边亦无边者。有人宣说。国土世间前后有边十方无边。十方有边前后无边。或有宣说。上下有边八方无边。或有宣说。八方有边上下无边。言非有边非无边者。有人见彼有边无边二俱有过。便著非有非无边也。以其定执所以是过。上来广辨边无边等四见差别(此二门竟)。
　　次辨如去不如去等。于中有四。一者如去。二不如去。三亦如去亦不如去。四非不如去。言如去者。如从前世来生此间。去向后世亦复如是。故云如去。不如去者。有人说言。如从前世来生此间。死后断灭不如前。去名不如去。言亦如去不如去者。有人说言。身之与神合以为人。如从前来。死后神去身不如去。言非如去非不如去者。有人见彼去与不去斯皆有过。故说非去及非不去。虽唯说不去及非不去。不能舍神(此三门竟)。
　　次辨身神一异之义。于中有二。一身与神一。二身与神异。所言一者。有人说言。身即是神。所以者何。分折此身。更别求神。不可得故。又受苦乐。皆是其身。是故得知身即是神。所言异者。有人说言。身与神异。身相粗现。神即微细。五情不得。散心凡夫不能得见。摄清净禅定之人。乃能见之。故知。是异。若不异者。身死之时。神即随灭。以其异故。身灭神在。十四难义。略之云尔。

　　十六神我义

　　十六神我。出大品经。神谓神主。我谓我人。神我不同。略说十六。名字是何。一名为我。二名众生。三名寿者。四名命者。五名生者。六名养育。七名众数。八名为人。九名作者。十使作者。十一起者。十二使起者。十三受者。十四使受者。十五知者。十六见者。此等皆是我之别名。初言我者。论自释言。于五阴中。起我我所。故名为我。何者是我。何者我所。是义不定。若异五阴别计有我。则名五阴。以为我所。若取五阴。以为我人。于五阴中。随取何阴。以之为我。即名为我。余阴为所。言众生者。计有我人依于五阴和合而生故名众生。问曰。佛法亦说五阴集成众生。与彼何异。释言。佛法说生。假名无其体实。彼说有体。是故不同。所言寿者。计有我人命根成就住有分限故名寿者。所言命者。即如向说。我众生寿等命根成就故名命者。所言生者。计有我人能起众事如父母生子故名生者。言养育者。计有我人假藉衣食而得增长故名养育。言众数者。从彼我人有阴界等众法之数故名众数。又取我人为阴界等诸法之数。如说诸阴以为我所。所言人者。诸有神主能行人法故名为人。所言作者。计有我人用手足等能作众事故名作者。言使作者。计有我人能使役他名使作者。所言起者。计有我人能起罪福故名起者。言使起者。计有我人能使役他起罪福业。名使起者。所言受者。计有我人后身受报故名受者。言使受者。计有我人能令他人受苦乐果名使受者。所言见者。计有我人用眼见色故名见者。所言知者。计有我人用余五情知余五尘故名知者。问曰。神我局唯十六为更有乎。论自释言。略说十六。广则无量。十六神我。略之云尔。

　　六十二见义

　　六十二见。出长阿含梵动经中。彼经所说本劫本见有十八见。末劫末见有四十四。是故通合有六十二。言本劫者。过去时也。言本见者。于彼过去起常见也。言末劫者。未来时也。言末见者。于未来世。起断见也。相状如何。如彼经说。本劫见中常论有四。常无常论有四。边无边论有四。种种论有四。无因而有论有二。是故通合有十八见。常论四者。有人入定忆识过去二十劫事。便作是言。我入定意见过去世二十劫中成劫坏劫。其中众生不增不减。常聚不散。故知是常。唯此为实。余皆妄语。是为初见。或复有人。三昧定意忆识过去四十劫事。便作是言。我入定意见过去世四十劫中成劫坏劫。其中众生。常聚不散。故知是常。唯此为实。余皆妄语。是为二见。或复有人。三昧定意忆识过去八十劫事。便作是言。我以定意见过去世八十劫中成劫坏劫。其中众生。常聚不散。故知是常。唯此为实。余皆妄语。是为三见。或复有人。以捷疾智善能观察。作是说言。我及世间皆悉是常。是为四见。问曰。此四摄常尽不。答言。不尽。今此且言见二十劫四十八十。以实论之。或有众生。见于一切乃至八万。今略不论(此一门竟)。
　　所言亦常亦无常者。如经中说。有诸沙门婆罗门等。起如是论。我及世间半常半无常。入四见中。齐见不过。何者四见。如此世界劫初成时。大梵已还空无众生。彼光音天有一天子。光音天中福命将尽。生于初禅大梵天中。彼天生已。便于是处生爱著心。作是念言。愿余众生。共我生此。时光音天有诸天子。福命将尽。生此天中。彼先生者。便作是念。我于此处。最尊最贵。为众生父。自然而有。无造我者。我福是常。余皆我作。我所化生。皆是无常。后生诸梵。亦生是心。是诸梵中。有命终者。来生人间。后修定意。忆识往事。便作是言。彼大梵王自然而有。无造作者。一向是常。后生诸梵。为他造作一向无常。是故世间亦常无常。此实余虚。是为初见。第二见者。如向后生诸梵之中。或有戏笑放逸懈怠。以戏笑故身体疲极。便失定意。以失意故。命终下生。后修定意。忆识往事。便作是言。彼不戏者。常住彼天。永无迁变。彼是其常。我等戏故。致此无常。是故定知。我及世间亦常无常。是为二见。第三见者。如向后生诸梵众中。或著相者。生欲染心。便失定意。以失意故。命终下生。后修定意。忆识往事。便作是念。彼梵众中。不相著者。常住彼天。我等相著。致此无常。流转生死。是故定知。我及世间。亦常无常。是为三见。第四见者。或有众生。以捷疾智分别思量。我及世间亦常无常。此实余虚。是为四见(此二门竟)。
　　边无边中四种见者。一有边见。二无边见。三亦有边亦无边见。四非有边非无边见。言有边者。有人入定观察世间。齐己所见生有边想。便言。世间一向有边。是为初见。言无边者。有人入定观察世间。生无边想。便作是言。世间无边。是为二见。言亦有边亦无边者。有人入定。观察世间上下有边四方无边。四方有边上下无边。便言。世间亦有边亦无边。是为三见。言非有边非无边者。或复有人。以捷疾智观察世间。为非有边及无边。便言。世间非边无边。此义如前十四难中具广分别。是为四见(此三门竟)。
　　捷种种论中四种见者。有人念言。我于善恶业报之中。不知不见。若有聪明多智之人。来问我者。我不能答。羞愧于彼。以羞彼故。于其善恶业果之中。随我意解。彼设问者当如是答。此事如是。此事是实。此事不实。此事是异。此事不异。此事非异非不异等。是为初论。或复有人。作如是见。我实不知。为有他世。为无他世。若有沙门婆罗门等。实有天眼及他心智能知远事。彼来问我。我若答之。则为妄语。畏妄语故。即用彼人所知之者。以为归依。彼设问者。取彼所见。当如是答。此事如是。此不如是。此事是异。此事不异。此事非异非不异等。是为二论。或复有人。作如是论。我实不知。何者是善。何者不善。我若宣说此法是善此法不善。则有所爱。若有所爱。则有所恚。若有爱恚。则有受生。畏受生故。用此非善非不善义。以为所归。彼设问者。用此非善非恶答之。此事如是。此事是实。此事是异。此事不异。是为三论。此事异者。异于善恶。此不异者。与彼虚空相似不异。或复有人。愚痴闇钝。一切法中。自无所知。他有问者。随他言答。取他世人所立诸见。用以答之。此事如是。此不如是。此异不异。是为四论(此四门竟)。
　　无因见中二种见者。有人先生无想天中。后生人间。修习禅定。忆识往事。便言无因而有世间。是为初见。或复有人。以捷疾智分别观察说言。世间无因而有。是为二见。上来十八。于本劫中起常见也(此本见竟)。
　　末劫末见四十四者。有想之论有十六见。无想论中有其八见。非有想非无想论亦有八见。断灭论中有其七见。现在泥洹有其五见。是故通合有四十四。有想论中十六种者。以想对色。有其四句。对边无边。复有四句。对苦对乐亦有四句。多少相对复有四句。对色四者。我此终后有色有想。是为初见。无色有想是为二见。亦有色亦无色有想。是为三见。非有色非无色有想。是为四见。边中四者。我此终后有边有想。是为初见。无边有想。是为二见。亦有边亦无边有想。是为三见。非有边非无边有想。是为四见。苦乐等中四种见者。我此终后有苦有想。是为初见。有乐有想。是为二见。有苦有乐有想。是为三见。非有苦非有乐有想。是为四见。多少四者。我此终后有其一想。是为初见。有若干想。是为二见。众多非一。故名若干。有其小想。是为三见。缘境狭故。称之为小。有无量想。是为四见。缘境宽故。说为无量(此一门竟)。
　　无想八者。对色有四。对边无边。复有四种。故有八也。对色四者。我此终后有色无想。是为初见。无色无想。是为二见。亦有色无色无想。是为三见。非有色非无色无想。是为四见。对边四者。我此终后有边无想。是为初见。无边无想。是为二见。亦有边亦无边无想。是为三见。非有边非无边无想。是为四见。以无想故。不可说为苦乐等四。苦乐等四。在心法故。又无想。故不可说为一与若干小与无量(此二门竟)。
　　非有想非无想中八者。对色有四。对边无边。复有四种。故有八也。色中四者。我此终后有色非有想非无想。是为初见。无色非有想非无想。是为二见。亦有色亦无色非有想非无想。是为三见。非有色非无色非有想非无想。是为四见。边中四者。我此终后。有边非有想非无想。是为初见。无边非有想非无想。是为二见。亦有边亦无边非有想非无想。是为三见。非有边非无边非有想非无想。是为四见。以其非有非无想故。不可说为苦乐等四。又以非想非无想故。不可说为一与若干小与无量。问曰。何故不说亦有亦无想乎。理实应有。若更说之。不异前二。所以不说。若说亦有不异初门。若说亦无不异第二。是故不论(此三门竟)。
　　断灭七者。有人说言。我今此身四大六入。父母所生。乳餔所养。衣食所成。摩扪拥护。然是无常终归断灭。是为初见。复有人言。我今此身不得灭尽。至欲界天。断灭无余。是为二见。复有人言。欲界天身。不得灭尽。色界地身。诸根具足。彼报尽竟。断灭无余。是为三见。复有人言。色界地中。不得灭尽。空处报尽断灭无余。是为四见。复有人言。空处地中。不得灭尽。识处报尽。断灭无余。是为五见。复有人言。识处地中。不得断灭。无处有尽断灭无余。是为六见。复有人言。无所有处不得灭尽。非想报尽断灭无余。是为七见(此四门竟)。
　　现在泥洹五种见者。有人说言。我今此身即是泥洹。所以者何。我于现在五欲。自恣受于快乐。是故此身即是泥洹。过是更无。是为初见。复有人言。此现在身。非是泥洹。更有泥洹。微妙第一。我独知之。余人不达。如我断灭欲恶不善。有觉有观离生喜乐入初禅行。齐是名为现在泥洹。过是更无。是为二见。复有人言。更有泥洹。微妙第一。我独知之。余人不达。如我现在。灭离觉观。内净一心。无觉无观。定生喜乐入二禅行。齐是名为现在泥洹。过是更无。是为三见。复有人言。更有泥洹。微妙第一。唯我独知。余人不达。如我除喜行舍。忆念安慧受乐入三禅行。齐是名为现在泥洹。过是更无。是为四见。复有人言。更有泥洹。第一微妙。唯我独知。余人不达。如我现在断苦断乐。先灭忧喜。不苦不乐舍念清净。入第四禅。齐是名为现在泥洹。过是更无。是为五见。问曰。何故不说四空以为泥洹。理亦应说。略不论之。六十二见。辨之粗尔。

　　八万四千烦恼义

　　八万四千诸烦恼者。经但有数。不列其名。何由可识。当应翻彼八万四千诸度法门即为八万四千烦恼。其犹六弊翻对六度即为六弊。此亦如是。所对八万四千度门。后当别论。烦恼门竟。

　　大乘义章卷第六



　　大乘义章卷第七

　　　　慧远述
　　染法聚诸业义有十六门(身等三业　三性业　三受报业　三界系业　三时报业　曲秽浊三业　黑白等四业　五逆业　六业　七不善律仪　八种语　九业　十不善业道　十四垢业　十六恶律仪　饮酒三十五失)。

　　身等三业五门分别(释名辨性一　辨相二　开合广略三　轻重四　上下五)

　　第一释名。辨其体性。色形聚积。名之为身。起说之门。说之为口。伺缘名意。依斯起作。故名身业乃至意业。名字如是。体性云何。身业有二。一者作业。二无作业。言作业者。论释不同。依如毗昙。三聚法中。色法所收。十二入中。色入所摄。彼说身作。是碍性故。色聚所收。是实法色眼所行故。色入所摄。所谓高下正不正等。若依成实。三聚法中。色聚所收。十二入中。法入所摄。色义同前。以何义故。十二入中法入所摄。彼宗之中。实色非业。凡是业者。要是假色。相续之中。有损有益。方名为业。故成实言。余处生时。能有损益。名之为业。相续之中。后起异前。名余处生。大乘法中。实有作业。相续乃成。义有两兼。不得偏取。作业如是。无作业者。依如毗昙。三聚法中色法所收。十二入中法入所摄。是碍性故。色法所收。此无作色。非眼所行。唯意识知。故法入摄。若依成实。三聚法中。是其非色非心所收。十二入中法入所摄。彼宗不说有无作色。良以无作不同形碍。故名非色。不同情虑。故曰非心。为意行故。法入所摄。大乘法中。义有两兼。是身业故。得名为色。无色心相。名非色心。身业如是。口业亦二。一者作业。二无作业。言作业者。论释不同。依如毗昙。三聚法中色法所收。十二入中声入所摄。是碍性故。色法所收。是实法声耳所行故。声入所摄。彼宗不说有假名声以为业矣。若依成实。三聚法中色法所收。十二入中法入所摄。是碍性故。色法所收。是假名声意所行故。法入所摄。相续之中。方有损益。故名为假。无作业者。论释亦异。依如毗昙。三聚法中色法所收。十二入中法入所摄。是色性故。色聚所收。是无作法意所行故。法入所摄。若依成实。三聚法中。非色心收。十二入中。法入所摄。不同形碍。故名非色。不同情虑。故曰非心。意所行故法入所摄。大乘法中。口业之相。类身可知。意业之中。诸论不同。依如毗昙。但有作业。无无作业。故彼论言。以三种故。意无无作。言三种者。谓善恶等三性法也。色法之中。三性并故。善身口边有恶无作。恶身口边有善无作。心法不尔。善恶不并。善心之中。无恶无作。恶心之中。无善无作。以是义故。但有作业。然彼作业。三聚法中心法所收。十二入中法入所摄。是心数中思数为体。故心法收。是意所行故法入摄。若依成实。意地具有作无作业。故彼论言。无有因缘令使意地无无作业。彼说作业与毗昙同。所言异者。不说心外别有思体。故彼论言。思若非意。更复说何以为意业。意行缘中说名为思。无作业者。三聚法中非色心收。十二入中法入所摄。不同形碍。复非情虑。说非色心。意所行故法入所摄。大乘法中有作无作。其中作业。思数为体。三聚法中心法所收。十二入中法入所摄。无作业者。是心业故。得言是心。非心相故。得言非心。十二入中法入所摄。意业如是(此一门竟)。
　　次辨其相。身业之中有其三种。善恶无记。善中有二。一止二作。离身三邪是名为止。礼拜等事是名为作。恶中亦二。一止二作。要期作心不礼拜等。是名为止。作身三恶杀盗邪淫。是名为作。无记亦二。一止二作。舍无记心所起身业。是名为止。起名为作。问曰。善恶止业之中。舍彼恶作。以为善止。舍彼善作。以为恶止。无记之中。何不舍彼善恶二作以之为止。乃舍无记作起之业。以为止乎。若无记中。还舍无记所作之业以为止者。善中之止。还应止彼善中之作不舍恶作。恶亦同尔。释言。不类善恶二门。正相违返。正相违故。有二相翻。一总二别。总而论之。以善对恶。以恶对善。别而论之。善中之止。必翻恶作。恶中之止。必翻善作。无记望彼善恶二门非正相违。非正违故。唯总相翻。无别相翻。总相翻故。无记翻彼善恶二门。不别翻故。无记之止。不翻善恶二门之作。无记之作。不翻善恶二门之止。当分之中。止作相翻。口业亦三。善恶无记。善中有二。一止二作。离口四过。是名为止。读诵赞叹如法之音。是名为作。不善亦二。一止二作。不读诵等。是名为止。作口四过。是名为作。无记亦二。一止二作。舍无记心所起口业。是名为止。起名为作。意业亦三。善恶无记。善有二种。一止二作。止离一切不善业思。是名为止。起善业思。是名为作。恶中亦二。一止二作。要期之心。止离善思。名之为止。起恶业思。是名为作。无记亦二。一止二作。止离威仪工巧等心。名之为止。起此名作。问曰。杀生劫盗邪淫是身作者。口教他杀。仙人忿怒杀乾陀罗一国人民。是何业乎。论释不同。若依毗昙。是身业摄。究竟成杀。要在身故。口教杀者。所教之人要身断命。方始成业。仙人忿怒而杀人者。近住鬼神知仙意故。害彼国人。若依成实。口教杀者。则是口业。意嗔杀者。则是意业。故彼成实三邪品云。口亦能教。意亦能为。但身多故。名为身业。余业道中。互造例然。邪淫一种。唯是身作。以其成业要在身故。如涅槃说。此三业中意名正业。身口二种。名为期业。期谓期会。从其业思。期会集成。在于身口。故名期业。又彼经言。意直名业。身口二业。名为业果。以从业思成身口故(此二门竟)。
　　次明开合广略之义。开合不定。或总为一。通名为业。或分为二。一者作业。二无作业。此如上辨。或说为三。于中有三。一就具分别。谓身口意三种之业。二随义分别。一者作业。所谓身口二种作业。二无作业。所谓身口无作之业。三者非作非无作业。所谓意业。三就性分别。所谓善恶无记之业。或说为四。谓黑白等四种之业。或说为五。如杂心说。身业有二。作与无作。口业亦尔。则以为四。意唯有作。通前说五。若依成实。意地亦有作无作业。若从是义。说业为六。或分为九。身口意业各有三种。善恶无记。则为九也。又如成实九业品中。更说为九。何者是乎。彼说欲界有其三种。一是作业。二无作业。三者非作非无作业。此如上辨。色界亦尔。则以为六。无色有二。一无作业。二者非作非无作业。通前为八。及无漏业。通前为九。或分十三。如毗昙说。身口有五。一者善作。二不善作。三无记作。无作有二。通前为五。无作二者。一善无作。二恶无作。无记羸劣不发无作。身业既然。口业亦尔。则以为十。意地唯有三种作业。通前十三。若依成实。意地亦有善恶无作。据斯以论。业有十五。或复说为二十三业。善业有十。谓不杀等。不善亦十。谓杀盗等。通身口意三种无记。便是二十三种业也。广以分之。数别难穷(此三门竟)。
　　次辨三业轻重之义。三业之中。何者最重。于中先以身口二业。对彼意业以辨轻重。后别论之。言以身口对意辨者。意业最重。一切身口。由意成故。又恶业中邪见最重。能断善根。作一阐提。善业之中。三乘出道最为殊胜。世间之中。非想业胜。皆是心作。故知意重。次就三业别明轻重。身中最重。出佛身血。口中最重。所谓破僧谤方等经。意中最重。所谓邪见恶业。如是善业之中。菩提之业最以为重。此三种中。身轻口中意为最重(此四门竟)。
　　次辨上下得报不同。如龙树说。不善有三。谓下中上。下生饿鬼。中生畜生。上生地狱。善中亦三。谓下中上。下生修罗。中生人中。上生天生。又更分别。恶有四品。谓下中上及与上上。下生修罗。中生饿鬼。上生畜生。上上之者生地狱中。善中亦四。下者生人。中者生天。上品之者。得二乘果。上上之者。得无上果。又涅槃中善分四品。下生郁单。中生弗婆。上生瞿耶。上上之者。生阎浮提。盖乃对道以分上下。彼郁单越。不任受道。下善生之。中上二品。生处难解。若对道法。中品之善。应生瞿耶。上生弗婆。但彼经中中上两品。约报分耳。南阎浮提。受道中胜。上善生之。若对果报。以分四品。下生阎浮。中生弗婆。上生瞿耶。上上之者。生郁单越。三业之义。略辨如是。

　　三性业义三门分别(释名辨体一　分相二　就人分别三)

　　第一门中释名辨体。三性业者。所谓善恶及与无记。顺名为善。违名为恶。此违与顺。如下五品十善中释。非违非顺说为无记。解有两义。一对果分别。中容之业。不能记得苦乐两报。故名无记。二就说分别。中容之业。如来不记为善为恶。故名无记。名义如是。体性云何。善有二种。一者生得宿习今成。二者方便对缘新起。不善唯一。不分生得方便之别。何故如是。一切恶法。皆由过去久习性成。不假现在。方便修起。为是不分。无记有四。所谓报生威仪工巧及与变化。苦乐两报。名为报生。进止往来。是其威仪。营世生务。说为工巧。十四化等。名为变化(此一门竟)。
　　次辨其相。相别有五。一约世法以为三性。一切凡圣身口意中止作两善。斯名为善。止作两恶。齐名不善。报生威仪工巧变化。通名无记。二约出家道法分别。一切凡圣身口意中止作两善。名之为善。止作两恶。齐名不善。报生无记威仪工巧及与变化。义别有三。如律中说。顺法所作。斯名为善。违法所作。通名不善。非违顺者。说为无记。三对果分别。生乐名善。生苦不善。不能生者。说为无记。于此门中。凡夫学人身口意中止作两善。名之为善。能生乐故。止作两恶。齐名不善能生苦故。报生威仪工巧变化。说为无记。不能生故。无学圣人。一切所作。通名无记。不能记得未来果故。故地持中。罗汉所犯名为无记突吉罗罪。罪既无记。善等亦然。四对理分别。理谓空理。顺理名善。违理不善。非违非顺。说为无记。于此门中。凡夫所作善恶无记。悉名不善。取性心起。违空理故。三乘圣人顺理之行。名之为善。三乘圣人随事所作。说为无记。五对实分别。实谓不空如来藏性。于此实性。顺名为善。违名不善。非违非顺说为无记。于此门中。诸佛菩萨真证行德。名之为善。凡夫二乘一切所作。悉名不善。菩萨法中缘修无漏。亦善不善。相顺名善。以性违故。说为不善。余非情法。说为无记(此二门竟)。
　　次就人论。人谓凡夫声闻缘觉菩萨及佛。凡夫二乘及与菩萨。具有三业。如来一人。大小不同。小乘法中。宣说如来有善无记无不善业。如杂心说。又如成实。佛报无记。余德是善。大乘法中。宣说如来一向是善无恶无记。故地持云。唯有如来。一切皆善。大智论中。亦同此说。故彼宣说十八不共一向是善。三性之业。略之云尔。

　　三受报业义三门分别(释名一　辨相二　就处分别三)

　　第一释名。言三受者。所谓苦乐不苦不乐。逼恼名苦。适悦名乐。中容之受。舍前二种。是故名为不苦不乐。亦名舍受。所言业者。善恶等因起作三受。故名为业。问曰。善恶能生五阴。以何义故。偏云受业不说色业想等业乎。如成实论三受品说。受是实报。故云受业。余是名报。故阙不论。言受实者。苦乐等报。正酬过去善恶之因。故名实报。自余色等。非是正对善恶二因。故不名实。但是相从说以为报。故曰名报。彼论复言。受是最胜。故云受业。余者不如。所以不说。所言胜者。酬因明显生欣生厌。其力功强。故名为胜。余不如是。故名不如。彼论复言。受于缘中相别可得。故云受业。余不如是。废而不论。云何受心缘中可得。如人说言火苦火乐。如是一切。以受缘中发生差别。酬报义显。故名受业(此一门竟)。
　　次辨其相。问曰。何业能得苦受乃至何业能得舍受。释言。恶业能得苦受。善业能得乐舍二受。恶业得苦。义在可知。善业之中。何者得乐。何者得舍。毗婆沙中两师别论。一师释云。善有三品。谓下中上。四禅已上上妙之善。能得舍受。故彼论言。得不苦不乐。是说为上善。中下二善。皆得乐受。问曰。下地以何义故无舍受报。毗昙释言。下地是粗。舍受是细。下地不寂。舍受寂静。又复下地作善之时。但为受乐不为于舍。是故下地无舍受报。如此说者。三禅已还无有报心。而命终者。无报舍。故一师所立。三品善中。上下二善。能得舍受。中善得乐。如此说者。三禅已还。亦有报舍。有报舍故。三禅已还。报心之中。亦得命终。成实法中。同向后说。三品善中。上下二善。能得舍受。下者能得三禅已还舍受之报。上者能得四禅已上舍受之报。良以善法起不顿成。始微次著终则微妙离相寂静。是故上下同得舍受。中得乐受。问曰。舍受既从善生酬遂善因应名为乐。以何义故说名为舍释言有以。下善所得。通应名乐。以轻微故。觉心不了。故名为舍。上善所得实是胜乐。以寂静故。舍粗觉心。故说为舍。问曰。所感上下二乐名为舍者。能感之善应名无记。释言。不类。夫无记者。不能记得当来果报。方名无记。良以记法生果为义。但令生果。斯名为记。乐者是其觉知为义。上下二乐。觉心微少。故不名乐。说为舍矣。问曰。下善所得乐果。觉心微故便名舍者。下不善业所得微苦。觉心亦少。以何义故。不名为舍。释言。不类。苦性粗重。违心义强。皆有觉知。故不名舍。乐性轻薄。起不违心。生觉义微故说为舍。问曰。苦乐并从业生。以何义故苦粗乐微。释言。三界有为之法。体是无常生灭行苦。彼苦受者。用彼微细行苦为体。苦上生苦。苦增故粗。彼乐受者。亦用微细行苦为体。苦上生乐。浮薄故微。以苦粗故。轻重之苦。皆名苦受。以乐微故。粗为乐受。细为舍受(此二门竟)。
　　第三门中。就处论之。处谓三界五道差别。先就三界分别其相。苦受业者。依如毗昙。起在欲界。所得果报。亦在欲界。若依成实。苦受之业。起通三界。系属欲界。欲界正起。上界寄起所得果报。起通三界。系属欲界。欲界是其正受报处。上界是其寄受之处。问曰。上界云何起苦。释言。上界报欲尽时生忧恼心。忧恼即是苦受摄也。故彼论言。苦乐随身至于四禅。忧喜随心至于有顶。忧苦并是苦受摄故。乐受业者。依如毗昙。在欲色界三禅已还。所受之报。亦在欲色三禅已还。若依成实。乐受报业。三界遍起。系属在于三禅已还。三禅已还。是正起处。三禅已上。是寄起处。所得之报。亦通三界。系属在于三禅已还。三禅已还。是正受处。三禅已上。是寄受处。舍受业者。起通三界。受报不定。若依成实。三界受之。问曰。舍受既通三界。何故经中。说四禅上有舍受乎。成实释言。四禅已上。更无余受。故偏说舍。然实舍受。非不通下。若依毗昙。唯四禅上有舍受报。下地无之。下地设有受。是方便舍。三界如是。次就五道分别其相。苦受业者。五趣通起。受报亦然。下三趣中。受总报若。人天二趣。受别报苦。乐受业者。依如毗昙。五趣遍起。所得乐果。有总有别。总报之果。唯在人天。别报乐受。唯除地狱遍余四趣。此云何知。如杂心说。善业有四。一现报业。二生报业。三后报业。四不定报业。此四种中。地狱造三。除现报业。以地狱中无善报故。余四趣中。具起四业。明知。余趣通有善报。若依成实。实受之业。五趣通起。所得乐受。亦遍五道。故彼论言。善业大利。得人天报乃至涅槃。善业小利乃至三涂亦得少乐。舍受业者。依如毗昙。人天通起。报在色天。若依成实。舍受之业。五趣通起。受果亦然。三受报业。略述如是。

　　三界系业义五门分别(释名一　能系二　所系三　处分别四　治断五)

　　第一释名。三界系者。所谓欲色无色系业。欲谓欲界。染爱尘境。名之为欲。欲别上界。名为欲界。然欲界中。亦著己身。但欲五尘。下有上无。为别上界。就欲名矣。色谓色界。对下以名。应名无欲。以此界中著内色形。从其所著故名为色。色别上下称曰色界。言无色者。谓无色界。从其所取。应名心界。以此界中绝其色报。背下彰名。故云无色。以斯别下名无色界。言系业者。释有四义。一就业体以辨系义。有漏之业体属三界。是故名为三界系业。二就得果以辨系义。有漏之业受报之处。定在三界。是故名为三界系业。三就业果相对辨系。于三界中。业果相缚。是故名为三界系业。故成实云。始从地狱乃至他化。于中受报名欲界系。始从梵世至色究竟。于中受报名色界系。始从空处乃至非想。于中受报名无色系。四对惑辨系。为其当界烦恼缘缚。故名系业。问曰。业果共相缚故名为系者。以何义故不名系果。偏云系业。释言。就果说系亦得。今据业门故名系业。又业是本故偏说之。又问。烦恼亦能系果。以何义故不说烦恼以之为系。偏云系业。释言。烦恼理亦是系。今就业门故云系业。又业正种故偏说之。问曰。无记不定报业何界系乎。成实释言。是欲界系。所以者何。能是欲界业果报故。又问。系业系法何别。释言。系业局在三业。不通余法。若论系法。通业烦恼及彼相应心心法。等皆名系法。名义如是(此一门竟)。
　　次辨能系。于中有四。一漏无漏相对分别。有漏是系。无漏不定。小乘法中。一向不系。大乘法中。无漏有二。一者真证。一向不系。二者缘照。亦系不系。望分段果。不集不招。故名不系。望变易果。因果相缚。亦名为系。谓于变易世间之中。受果报故。二就善恶无记分别。若言业体定属三界。又为当界烦恼缚故名系业者。一切有漏善恶无记。斯名系业。若言得果定属三界。又在三界因果相缚。名为系者。有漏善恶名为系业。无记不系。无果报故。就彼善恶二业之中。不善之业定系欲界。善业有二。一定二乱。乱者所谓施戒等善。系属欲界。定者所谓八禅定业。八中四禅。系属色界。四空定业。系属无色。三就身口意业分别。身口二业系属欲色。意业一种。通系三界。四就罪福不动分别。罪者所谓不善之业。福者所谓散善之业。言不动者。八禅定业。此三种中。罪福二业。系属欲界。不动业者。系上二界(此二门竟)。
　　次辨所系。于中有二。一对系业。明其所系。二对系法。明其所系。业所系中分别有四。一就有漏无漏分别。依如毗昙。有漏报法从业所生。是业所系。无漏不从有漏业生。非业所系。若依成实。一切有漏皆从过去有漏业生。是业所系。无漏之法。亦从过去施戒等生。但是业果而非业系。何故如是。经中说有不系受故。又无漏法起必藉因。生必托缘。过去所修施戒等善。以之为缘。方便无漏以之为因。因力大故。所以不系。论释如是。若言因果共相属著名之为系。理亦无伤。大乘法中。真证无漏。非业所系。变易无漏。是业所系。二三性分别。依如毗昙。无记法中报无记法。是其业果。为业所系。余非业系。若依成实。有漏法中三性之法。皆从过去有漏业生。是业所系。故彼论言。我说业报有其三种。善恶无记。言善报者。有人过去修善法故今报纯善。不善报者。不能男等贪欲之报。毒蛇蝎等嗔恚之报。如是一切。无记之报。义在可知。是业报故。是业所系。又彼论言。诸所生法皆业为本。若无业本云何能生。故知。诸法皆业所系。三内外分别。毗昙法中。众生内报从业而生。是业所系。外山河等一切境界。不从业生。非业所系。问曰。一切山河大地乃是众生依报之果。云何说言非业所系。又人作善便生好处。若人造恶便生恶处。云何说言非业系乎。毗昙释言。外山河等。还用外法四大为因。不由业起故非业系。言作善业生于好处作不善业生恶处者。业力如风。善业风故。吹诸众生。好处受乐。恶业风故。吹诸众生。恶处受苦。然所住处。不由业起。故非业系。若依成实。一切内外皆是业果。并是所系。问曰。外法非众生数。先自有之。不由业有。云何说言是业系乎。又复外法同类相生。如豆生豆麦生麦等。何用于业而云业果业所系乎。成实释言。外法虽复非众生数。而是众生共业果故。亦从业起。若言外法同类相生不由业者。是义不然。云何不然。如彼众生。虽从父母和合所生。亦假于业。外法亦尔。虽复同类。迭相因起。由业。何伤。又一切物。不尽从于同类因生。如劫初时。一切万物无因而起。明知。由业。由业生故是业所系。四三聚分别。言三聚者。所谓色心非色非心。依如毗昙。色法之中。唯报五根及彼扶根色香味触。是其业果。业之所系。自余一切方便长养眼等五根及外五尘。皆非业果。非业所系。心法之中。唯有报生心心数法。是其业果。业之所系。自余一切三性心法。皆非业果。非业所系。非心法中。唯有命根无想天报众生种类及彼相应生住灭等。是其报法业之所系。余皆非报。非业所系。若依成实。有漏法中。一切色法。一切心法。及非色心。通是业果。是业所系。上来四门。对业分别。次对系法明其所系。依如毗昙。欲界地中一切有漏。为欲界中烦恼缘缚。名欲界系。色界地中一切有漏。为色界中烦恼缘缚。名色界系。无色亦尔。成实论中不存此义(此三门竟)。
　　次就处所分别系相。依如毗昙。欲界系业。唯欲界起。受报之时。亦在欲界。色界系业。起在欲色。受报之时。唯在色界。不通余处。无色界业。三界通起。受报之时。必在无色。问曰。何故下界之中得起上业。身在上界不起下业。释言。以其界地断故。身生上界。下地法断。是故在上不起下业。问曰。若既欲界系业唯欲界受非余处者。如经中说。洗僧之福。得生梵世。洗僧散善。是欲界业。云何而得上界受乎。释言。洗僧福德因缘导生禅定。故生梵世。非洗僧福亲能生彼。经就远缘故。说洗僧得生梵世。又问。禅定是上界业。唯上界受非下界者。经说。修慈正报梵世。后生欲界身心无恼。云何而言非下界受。释云。慈体是上界业。唯上界受。经中所说。后生欲界身无恼者。彼修慈时。前后方便。身口柔软不恼众生。此之方便是欲界善故生欲界。身心无恼。若依成实。三界系业当地亦起。在他界中亦得寄起。如在欲界修起八禅。则是下界寄起上业。又在上界起邪见等。则是寄起下界不善。又如初禅婆伽梵王语诸梵众。汝但住此。我能令汝尽老死边。汝等不须诣瞿昙所。亦是寄起欲界不善。又诸梵等。见佛礼拜发言赞叹。则是寄起欲界善业。问曰。上界邪见等心是无记法。云何说言下界不善。成实释言。经说。邪见是苦因缘。其犹苦报所有四大一切皆苦。邪见如是。云何无记。是不善故。系属欲界。又成实中。三界之果。亦得寄受。如上二界。报欲尽时。心生忧恼。此之恼苦。系属欲界。上界寄受。又经中说。洗僧之福。得生梵世。亦是上界寄受欲果。又经中说。修慈因缘。正生梵世。后生欲界身心无恼。亦是欲界寄受上报。大乘法中。同成实说。一切诸业。皆得寄起。悉得寄受。乃至正报。亦是寄受。非直残气(此四门竟)。
　　次辨治断。于中有二。一总明治断。二随位别论。所言总者。毗昙法中。不善思业。烦恼相应。正断其体。以断体故。此业尽处。名为数灭。自余一切身口恶业。及诸善业。但断业思系缚之义。不断业体。不断业体。故不名数灭。成实法中。断烦恼故。令业不起。名为断业。然彼宗中。由断烦恼。令业不起。悉是数灭。不同毗昙。有是有非。故彼论言。见断法者。谓示相慢及彼所起诸余法也。修断法者。不示相慢及彼所起诸余法也。示相我慢是见谛惑。所起法者。谓此所生业及苦果。不示相慢是修道惑。所起法者。谓此所生业及苦果。故知断处则是数灭。大乘法中。亦断业体。以知诸业妄想心起本无法故。总相如是。次约诸位别以论之。依如毗昙。三涂恶业。有是见断。有是修断。凡夫先来。依见谛惑。所起之业。见道时断。凡夫先来。依修道惑。所起之者。欲界修道九无碍断。此义如后四业章中具广分别。欲界地中人天所受别报恶业。得那含时一切皆断。人天善业。得那含时。永断系缚。生上地时。永更不行。上界善业。随地各别九无碍道断其系缚。生上地时。入涅槃时。永更不行。若依成实。三涂恶业。一向在于见道中断。问曰。毗昙三涂业中分为两分。有是见断。有是修断。何故成实。三涂恶业唯见道断。释言。两宗辨惑各异。毗昙法中。凡夫并起见谛修道二轮烦恼。迷理生者。是见谛惑。缘事生者。是修道惑。此二种惑。并发三涂不善意业。造业已竟。恒有能得法。得彼往业。系属行人。入见道时。见惑所起不善家。得一切皆断。欲界修道九无碍时。修惑所起不善家。得一切皆断。故分两处。身口二业。唯修惑起。彼是世断刹那断故。无得得之。但为欲界业思。系缚。断业思时。彼缚亦断。故名为断。成实法中。凡夫之时唯起见惑。修惑成就而不现行。何故如是。彼宗之中。一切烦恼皆有取性。凡夫起惑取性则重。见道时断。是故凡夫所起烦恼。悉名见惑。圣人起惑。取性轻微。凡夫起惑。不能如是。故凡夫时。不起修惑。良以彼宗凡时唯起见谛惑。故三涂恶业。悉见惑起。是故一切唯见道断。欲界人天别报恶业。及与欲界一切善业。得那含时。一切不行。于中虽有礼拜等善。名用心起。是无漏善。非欲界业。上界善业。随断结处。一切不生。于中虽修禅定等业。名用心起。非是系业。大乘法中。三涂恶业未起之者。至种姓时。毕竟不起。已起之者。有重有轻。重为定系。轻为不定。所言定者。有三种定。一者时定。现生后时定受报故。二者报定。定得果故。三者处定。定于三涂受果报故。言不定者。亦有三种。一时不定。现生后时无定在故。二报不定。遇缘则受无缘不受。三处不定。于六道中。得受便受。无定所故。彼定业者。种姓时断。不复用之。受恶果报。以种姓上生自在故。彼不定业。初地时断。故地经中宣说。初地离恶道畏。又地持云。解行菩萨。转恶趣报入欢喜地。明知。初地恶业永尽。解行已还。以悲愿力用之受生。故地持云。种姓解行。或生恶道。又涅槃云。地前菩萨。过去世中微尘等业。以愿力故。一切悉受。问曰。论说种姓菩萨超过声闻辟支佛上。声闻法中入见道时。已于恶道毕竟不受。云何种姓乃至解行犹受恶道。释言。二乘于生死中一向厌离。不愿不堕。故见道时。三恶道业毕竟不受。地前菩萨。悲愿随物。故于三涂受恶果报。若尔地上何故不受。以业尽故。欲界人天别报恶业。亦至初地毕竟永尽。恶业如是。人天善业未起之者。至初地时。见法空寂。舍离取著。不复更起。若复通论。种姓已上。见诸法如。不复起之。已起之者。亦有二种。一者定系取性心起。二者不定随顺世谛。假名心起。彼定系中。有正有习。不定亦然。定中正者。种姓时尽。不复用之受生三有。以种姓上于六道中生自在故。定中习者。种姓已上。以悲愿力转为不定。用之受生。至初地时。究竟穷尽。故初地上名出世间。故彼法花优婆提舍。宣说初地为离分段。又楞伽云。初地菩萨。得二十五三昧。离二十五有。明知。初地三有报尽。不定之中所有正业。初地已上。犹用受身。彼初地上虽复内有法性之身。犹杂彼报。故大品中。宣说七地有其肉身。良在于此。至八地时。究竟穷尽。故涅槃云。八地已上名阿那含。不复还来二十五有。又不更受臭身虫身。不定之中。微细习气。至佛乃穷。以十地还未穷尽故。不得名为断有顶种。唯佛尽故。独佛善断有顶种也。三界系业。略之云尔。

　　三时报业义五门分别(释名辨相一　定其业体二　界趣分别三　因缘分别四　得果多少迟速分别五)

　　第一释名辨其相。三报业者。所谓现生后报业也。受果于今。名之为现。次现报起。目之为生。过生方受。谓之为后。现起善恶。造作彼报。名三报业。名义如是。相状如何。开合不定。或分为二。谓定不定。三时定受。名之为定。不定受者。名为不定。或分为三。以时统摄。无出现生后时业也。良以受报无出现生后报时故。定不定业得现报者。通名现业。生后亦然。或分为四。如经中说。前三种上。更加一种不定报业。则以为四。若现作业。现还受之。现若不受。于即不受名现报业。若现作业。次生应受生。若不受于即不受名生报业。若现作业生后应受。后若不受。于即不受名后报业。若现作业。于三时中。遇缘便受。不遇不受。名不定报。或离为八。向前四业。望果各有定与不定。故有八也。相状如何。有业属现还于现时定受果报。则以为一。有业属现而于现在受果不定。遇缘便受不遇不受。则以为二。有业属生而于生时定受果报。则以为三。有业属生而于生时受报不定。缘会便受不遇不受。则以为四。有业属后而于后时定受果报不可移转。则以为五。有业属后而于后时受报不定。缘会便受不会不受。则以为六。有业不定属于三时。而于三时定得果报不可差脱。则以为七。有业不定属于三时而于三时受报不定。缘会便受不会不受。则以为八。此八种中。义别有四。如经中说。一者时定而报不定。二者报定而时不定。三时报俱定。四时报俱不定。相状如何。就彼三时定业之中。分为两句。定得报者。以为一句。时报俱定。不定得者。复为一句。时定而报不定。就彼不定三时业中亦分两句。定得报者。以为一句。报定而时不定。不定得者复为一句。时之与报。二俱不定(此一门竟)。
　　次辨业体。若对三报以定其业。此相易分。一切业中现所受者。说为现业。次生受者。说为生业。后中受者。说为后业。若就四业以定其相分别有二。一随心分别。求现报者。说为现业。求生报者。说为生业。求后报者。说为后业。心无期为。而造业者。说为不定。二就业相随义分别。如成实说。利而不重。是现报业。所谓于佛及诸贤圣父母等所。数起善恶。数起名利。起不殷至说为不重。以求上境数起善恶。故得现报。若于上境重心作业。此报广大。非现能受。是故偏简不重之者为现报业。问曰。若言利而不重得现报者。末利夫人一食施佛。便得现果。何待利乎。释言。有以。利而不重得现报者。是现报业而得现果。就因为论。不据其缘。末利夫人一食施佛而得果者。约心以分。是现报业。求现报故。若就业相以分四业。此不定业。得现果报非现报业。以不利故。但可为缘助彼过去不定报业而受今果。不关缘事。重而不利。是生报业。谓五逆等于一境上。不过起于一逆两逆。故曰不利。于上境界。起此违害。非极重心。不能成辨。故说为重。此报重故。不得现受。何故如是。以身小故。则无大苦。以命促故。便无久恼。是故现在不受重报。五逆之业。引报促故。不至后中。故生受之。亦利亦重。是后报业。所谓轮王菩萨业等。彼业难成。非数不就。是故须利。彼报难阶。殷至方克。是故须重。以难成故。后中受之。不利不重。是不定业。就此业中。现及不定。善恶通论。生报业中。偏说其恶。后报业中。偏彰其善。盖隐显耳(此二门竟)。
　　次就界趣分别其相。界谓三界。趣谓六趣。先就三界分别其业。于三界中。一一皆得具起四业。总相如是。若随人地以别论之。则有无量。人谓凡圣。地谓九地。始从欲界乃至非想。凡夫于彼九地之中。随身何处。但令自地烦恼未尽。于自地中。具起四业。若结尽者。在欲界中。退种姓人。于自地中。具起四业。以彼可退还生自地故有生业。余三可知。若不退者。于自地中。但造三业。除生报义。起余三种。以不退者次身必定生上地故。在上八地。自地结尽。莫退性及不退性。于自地中。皆造三业。除生报业。自地结尽。次身必定生上地故。一切上界。皆无退故。不简退者。自地如是。于上地中。结未尽处。具起三业。除现报业。身在下故。身在欲界。于上地中。结已尽处。退种姓人。亦起三业。除现报业。身在下故。退种姓人。容可退上生彼地故。得有生业。后及不定义在可知。若不退者。但造二业。除现生业。有余二种。身在下故。除现报业。以不退者彼地结尽。次身必定生上地。故除生报业。若身在于初禅已上。至无所有。于上地中烦恼尽处。莫问退者及不退者。于上地中。皆起二业。所谓后报及不定报。身在下故。不造现业。天无退故。次身随逐有结处生。故结尽处。不造生业。身在上地。于下地中。一切不起。下结断故。毗昙如是。若依成实。凡夫身在一切地中。于其自地。结尽不尽。皆起四业。于上地中。所得禅处具起三业。除现报业。起余三种。于下地中。亦起三种。除现报业。以彼宗中三界之业得寄起故。凡夫如是。次论圣人。若论圣人。身在欲界二禅三禅及第四禅。但令自地烦恼未尽。皆于自地具起四业。以此四地多生处故。身在初禅。于自地中。烦恼未尽。唯造三业。除其后报。何故如是。初禅之中天。虽有三处但有二。梵身一处。梵辅大梵。同在一处。圣人一处不重生故。无后报业。毗昙如是。若依花严大智论等。初禅有其四天三处。是则圣人在初禅中亦起四业。一切圣人身在四空。于自地中烦恼未尽。皆起二业。所谓现报不定报业。现报之业。随身受之。故有现业。不定之业。现在得受。故有不定。无多处故。无其生报及后报业。一切学人。随所在处。自地结尽。于自地中。但造二业。所谓现报不定报业。于自地中。不重生故。不造生业及后报业。问曰。凡夫退种姓者。于自地中。烦恼虽尽。犹起四业。圣人亦有退种姓者。何为不得具起四业。释言。圣人虽有退者。终不经生。是故不得具起四业。自地如是。一切圣人。随在何地。于上地中。所得之处。结未尽者。具起三种。除现报业。身在欲界。于上地中。结已尽处。退种姓人。亦起三种。除现报业。退种姓人。容可退上生彼地。故不退之者。于彼上地。结已尽处。但造一种。不定报业。身不在彼故无现业。更不生彼故无生报及后报业。一切圣人。身在初禅至无所有。于上地中结尽之处。但造一种不定报业。以生天者无退转故。何故圣人生天无退。以色界上无退缘故。于下地中一向不造。学人如是。无学云何。释言。无学得造现报及不定业二种善业。虽无文证。准彼那含。造业可知。毗昙如是。成实法中人释不同。有人说言。圣人一向不造新业用之受生。设令造者。但起现报不定报业。不作余二。论文似尔。故彼成实三报品云。无学圣人。不集诸业。学人亦然。虽有此言。其义难解。云何难解。有人先在见道已前修得初禅。依此初禅入见谛道。乃至那含后更修得二禅三禅乃至非想。用之上生。则是圣人造业受生。云何不造。以此难故。今更释之。无学圣人。一向不造。学人不定。结尽之处。一向不造。与罗汉同。结未尽处。得有造义。问曰。圣人作业生者。何故论言一切圣人散坏诸业不集不积灭不然等。答曰。圣人结尽之处。不集不造。非有结处亦不造义。故彼成实三报品中问曰。若人离此地欲还能集起此地业不。论自释言。有我心者。还复起之。无我心者。不复更起。无我心者。是其圣人。圣人于彼离欲之处。方始不起。明知。未离得有起义。问曰。圣人得造业者造何等业。于中略以三门分别。一辨惑相。二约惑辨业。三就地分别。言惑相者。一切圣人修道烦恼伏断不同。乃有四种。一未伏未断。未得上禅伏下烦恼名为未伏。未有圣慧断下烦恼名为未断。二已伏未断。已得上禅伏下烦恼名为已伏。未有慧除名为未断。三已伏少断。已伏同前。言少断者。如斯陀含。欲界修惑已断六品。三微犹在名为少断。一切地中同有此义。四已伏已断。已伏同前。言已断者。已有圣慧断之毕竟。此之四义遍通诸地。惑相如是。次约诸惑有无之义。明其起业多少不同。当知。圣人于彼未伏未断之处。具起四业。就所起中善具起四。不善唯二。谓现不定。圣虽造恶。但起意业不发身口。又意业中轻而不重。是故唯造现及不定。余二全无。于彼已伏未断之处及少断处。但造善中现与不定。余悉不起。于彼已伏已断之处。一切不造。设令起之。是习非正。不能牵报。次就地论。依如彼宗。圣人身在欲界二禅三禅四禅。烦恼未尽得起四业。若已尽者。一向不造。若在初禅烦恼未尽。得造三业。除其后报。若已尽者。一向不造。于上地中。结未尽处。得造三业。除现报业。结已尽处。一向不造。于下地中。一向不为。成实如是。大乘法中。分段之业。种姓已上一向不为。若别分之。不善四业。种姓已上。一向不作。人天善业。初地已上。一向不为。地前菩萨。纵令受身。但以悲愿受于本业。初地已上。得法性身。设有人天微细习身。乃是本业非是新作。种姓已上。不造业故。不须约就界地论之。种姓已前。位分未成相同凡说。以实论之。十信已上。亦能不起分段之业。圣人造业差别如是。问曰。颇有自地烦恼犹未穷尽而得造作上地业不。释言。得有。谓欲界中烦恼未尽。修习成就未来禅定。此则是也。未来禅定与彼初禅。同招梵果。故名上业。问曰。此业四种业中得具几业。此义不定。依如毗昙。凡夫修得则具三义。除现报业。圣人修得。则具二业。所谓生报不定报业。相状云何。或有凡夫。欲爱未尽。修得未来。得未来竟更断残结。得初禅定。是人命终。用此未来及初禅定。而生梵处。此则名为生报之业。复有凡夫欲爱未尽。修得未来。则于欲界经生已后。复断残结。用此未来及初禅定。生于梵处。此则是其名为后为后报之业。不定。凡夫如是。圣人何故但造二业。圣人之中。初二果人。欲爱未尽。得未来禅。是人后时断欲爱。尽用此未来及初禅定。而生梵处。此则是其生报之业。不定可知。以何义故非后报业。圣人欲界。经生之者。终不上生。不同凡夫经生而往。故非后业。又未来禅中下品。设生梵处。唯得初天一身果报。不至二身。故非后报。若依阿育王传。欲界地中经生圣人。亦得上生。依如彼说。圣人亦用未来禅定为三报业。与凡夫同。界别如是。次就趣论。依如毗昙。不善四业。五趣具起。善中四业。人天鬼畜四趣。具起。地狱之中。但有三种。除现报业。地狱之中。无善报故。虽有三种。成而不行。此义难解。如仙誉王杀婆罗门生地狱中。发生信心生甘露国。如慈童女在地狱中发生慈心舍地狱身。如涅槃说。魔王教彼地狱众生。专念如来。于施随喜。此等皆于地狱之中发生善心。云何不行。释言。论说善不行者。当应就彼方便为言。以地狱中无闻思修。名善不行。生得善根。非令不行。向前所举。当应悉是生得善矣。若依成实。善恶四业五趣皆起。彼说三涂有善报故(此三门竟)。
　　次辨因缘。现报业中。若当一作而获报者。但可名缘不得名因。斯乃现缘助于过去不定报业。得今果故。若当数作而得果者。得名为因。用其多作。方名因故。论中宣说。利而不重。是现报业。现业得果。是甚难故。多作之者。方得为因。若论生后不定报业。一作多作皆得为因。亦得为缘。经生业熟。得果易故。于中亲生。说之为因。疏助他者。说之为缘(此四门竟)。
　　次明得果多少迟速问曰。几业得一身报。杂心释言。生后不定得一身果。现报业者。但得别报苦乐等受。不得一身。多少如是。言迟速者。问曰。颇有前念作业后念之中则得报不。论言。不得。业未熟故。要经多时方乃得报。三时报业。略辨如是。

　　曲秽浊业义

　　曲秽浊业。如毗昙说。彼论宣说。曲者从谄起。秽从嗔恚生。欲生谓为浊。世尊之所说。谄心不端。难出生死。难入涅槃。犹如曲木难出稠林故名为曲。从斯曲法所起三业。皆名为曲。以其因果相似法故。嗔恚之心。能秽自他。故名为秽。秽法所起身口意业。名之为秽。果似因故。贪心浊乱。犹如浊水。故名为浊。浊法所起身口意业。名之为浊。问曰。余结亦能起业。何故不说。释言。今据一门为论。余结起业。皆入是中。所以不说。曲秽浊业。略之粗尔。

　　黑白四业义两门分别(释名一　辨相二)

　　第一释名四业之义。众经通说。名字是何。一黑黑业。二白白业。三黑白业。四不黑不白业。言黑黑者。是不善业。不善鄙秽。名之为黑。因果俱黑。名黑黑业。言白白者。是其善业。善法鲜净。名之为白。因果俱白。名白白业。言黑白者。是其杂业。善恶交参。名黑白业。所言不黑不白业者。是无漏业。如涅槃云。无漏寂静离黑白相。是故名为不黑不白。问曰。无漏白中最胜。以何义故名为不白。成实释言。一切世人重有漏善。故名彼善以之为白。无漏舍彼。故名不白。又得涅槃寂静之果。离于白相。从其所得故云不白。又无漏业。白中最胜。过于余白。故云不白。如转轮王。体实是人。以殊胜故。世间咸言转轮圣王清净过人。无漏亦尔。故云不白。龙树释云。是无漏业。与空无相无作相应。离分别相。是故名为不黑不白。又有漏业。黑白相待。无漏离待。故名不黑不白业也。名字如是(此一门竟)。
　　次辨其相。论释不同。若依毗昙。色界善业名为白白。三涂所受一切恶业。名为黑黑。鬼畜之中别报善业。欲界人天一切所受善恶二业。名黑白业。亦名杂业。此前三种。对治无漏。是第四业。故杂心云。色有中善业。是白有白报。黑白在欲中。俱黑说不净。若有能断是诸业。无余。当知。第四业。问曰。何故色界善业偏名为白。白相显故。离无惭愧及嗔恚故。欲界善业。何故非白。杂不善故。无色善业。何故非白。彼实是白。白相不显。是以不说。云何不显。造因之时。不具三业十善道相。受报之时。但有生阴而无中阴。又生阴中。但有四阴而无色阴。以如是等白相不具故不名白。何故三涂一切恶业皆为黑黑。以其因果一向黑故。故彼成实破毗昙云。有人宣说。色界善业以为白白。三涂之业。以为黑黑。欲界人天所受之业。以为黑白。十七学思。为不黑白。是义不然。准彼以验。故知毗昙三涂恶业以为黑黑。何故宣说。鬼畜之中别报善业以为杂业。彼作因时。与恶和杂。得报之时。与苦参受。故说为杂。问曰。何故别报善业偏在鬼畜不通地狱。地狱苦重能感之因唯不善故。鬼畜报轻能感之因得杂善故。此云何知。如杂心中辨明现报生报后报不定报业。此四善业。地狱有三。除现报业。以地狱中无善果故。余四趣中。具造四业。明知。鬼畜有善业果。以其得造现报善故。又如经说。阿修罗等受报如天。明有善业。问曰。若言鬼畜之中有善果者。何故成实破毗昙。云有人宣说三涂之业为黑黑乎。彼举恶业不妨有善。若有善者与成实同。成实论家竟何所破。释言。同者成实不破。于中异者。成实破之成实宣说。地狱之中。初出炎火。则得寒冰触身之乐。并猪犬等食粪之乐。如是一切皆是善果。毗昙说为不善之报。此乖成实。成实。破之。不破善果。何故人天一切善恶悉为杂业。以因杂恶果杂苦故。第四业者。如彼论说。有其十七无漏学思。为第四业。思是思数。此是业体。故偏说之。何者十七。如彼论说。说有十二思。断于黑报业。四思能断白。一思二俱离。是则通合有十七思。所言十二断黑业者。见道之中。有其四思。修道之中。有八思。是故通合有其十二。见道四者。谓四法忍相应思也。此四正断欲界地中三涂恶业。故云断黑。问曰。忍体亦断恶法。以何义故偏说思乎。释言。忍心非不断恶。但思是业。今为辨业故偏说之。相从以论。忍等是其思业眷属。亦得名思。问曰。法智相应之思。何故不说。释言。法智累外证除。非正断故。所以不论。又问。比忍相应之思。何故不说。释言。比忍相应思者。但断上界无记染思。不断不善。所以不说。修道八者。欲界地中修道对治有九无碍九解脱道。九无碍中前八。无碍相应思也。此八正断欲界黑业。故云断黑。问曰。毗昙说三涂业以为黑黑。见道中断。是中何处更有黑业。而言修道八思断黑。此如上释。凡夫具依见修二惑发三涂业。见道烦恼。迷理生故。但发意业。修道烦恼。缘事起故。具发三业。见修烦恼。所发意业起已。谢往有得得之。入圣道时。断彼业得令不属己。名之为断。见惑所起。见道中断。修惑所起。欲界修道九无碍断。第九一品在后别论。故说前八断黑报业。修惑所起身口二业。以其世断刹那断故。无得得之。但为修惑缘缚彼业。修惑断时。修业免缚。名之为断。断之品数。与断修惑所发意业。其义相似。所言四思能断白者。四禅地中修道烦恼相应染思。皆能系缚自地善业。一一地中。各有九品无碍解脱。断其系缚。就彼四禅九无碍中。分取第九相应思业。以为四思。此四正断四禅善上系缚之义。名为断白。不断善体。问曰。四禅九无碍思皆能断除善上系缚。以何义故偏说第九能断白乎。释言。前八非不能断。但彼四禅地地之中九品染思。共缚自地一切善法。前八重缚。虽复断竟。第九一重系缚。犹在令自地中一切善法皆不得脱。故不名断。彼第九品无碍起时。断彼微品染污业思。令自地中一切善法皆得解脱故。偏就之以说断白。所言一思二俱离者。欲界修道九无碍中第九品边相应业思。以之为一。此思正断黑黑业中第九微品。并断欲界一切杂业。名为俱离。故杂心云。断黑黑业及黑白业名俱离矣。于彼黑业及杂业中。不善意业断其得体。自余一切不善身口。及杂业中一切善法。但断系缚不断得体。问曰。欲界前八无碍非但断黑亦断杂业。以何义故不名俱离。释言。前八断黑业时。杂中恶业。随分亦断。但杂善上系缚未尽。是故不得说断杂业。彼杂善业犹为自地微品黑业及杂恶业所系缚故。问曰。若言杂善之上系缚未尽不得名为断杂业者。前八无碍断黑未尽。亦应不得说断黑业。释言。恶业断体名断。以断体故。随分尽处得与断名。善断系缚不断其体。善断缚故。欲界地中九品不善。共缚欲界一切善法。前八无碍。虽断善上八重系缚。第九一重系缚。犹在。系缚在故。一切善法未有脱处。故不说断。问曰。若使恶断体故随分尽处得名断者。前八无碍亦断杂中八品恶业。以何义故不说断杂。释言。彼恶与欲界善合为杂业。虽断杂恶。杂善未出故不说断。其犹头顶手足等事共成人身。虽断手足不名杀人。此亦如是。问曰。若言前八思时杂善未出。虽断杂恶不名断者。黑业之中。虽断意业。身口二业。未免缘缚。以何义故。得名断黑。释言。有以。彼黑业中意为正业。身口随业。意为正故。前八思时。虽身口业未免缘缚。正业已除故说断黑。如人斩头或复截腰。手足虽在而名被杀。杂中虽断不善意业。善中意业。被缚未出。善恶身口。亦未免缚。故不说断。问曰。无色无漏业思。何故不说为无漏业。理亦通是。但非前三对治法故。所以不论。毗昙如是。成实法中四业。复异彼说。色界无色界业。一向是白。及欲界中纯善之业。亦名为白。阿鼻之业。一向是黑。自余地狱及鬼畜中纯苦之业。亦名为黑。欲界人天。非纯乐业。及下三趣非纯苦业。通名为杂。一切无漏。通名不黑不白业也。就无漏中别而论之。唯取思心以为业体。故彼成实九业品云。意思名业。通则俱是大智论中。地狱之业。鬼畜少分。是其黑业。论自释言。是中众生。大苦闷极故名为黑。一切天业。是其白业。论自释言。三界诸天所受乐报。自在明了故名为白。人及修罗八部神等所受之业。名黑白杂。以此业中有善有恶受报之时苦乐杂故。一切无漏。能破不善及有漏善。并拔众生善恶之果。名不黑不白。涅槃经中。三涂之业名之为黑。上二界业。说之为白。欲界地中人天之业。以之为杂。一切无漏。为不黑不白。四业如是。

　　五逆义七门分别(释名辨相一　三业三毒分别二　轻重分别三　多少次第四　人处分别五　受报久近六　可尽不尽分别七)

　　第一门中。释名辨相。言五逆者。谓杀父杀母杀阿罗汉．出佛身血．破和合僧。此之五种。经名为逆。亦名无间。何故此五偏名为逆。以其背恩违福田故。杀父杀母背恩故逆。余三违于福田故逆。杀阿罗汉破和合僧。违僧福田。出佛身血违佛福田。问曰。三宝皆是福田。以何义故不说违法。释言。谤法重于五逆。是故不入五逆罪中。其犹五逆不入四重。此五何故名无间业。释有四义。一趣果无间故曰无间。故成实言。舍此身已次身即受。故名无间。二受苦无间。五逆之罪。生阿鼻狱。一劫之中苦苦相续无有乐间。因从果称名无间业。三寿命无间。五逆之罪。生阿鼻狱。一劫之中寿命无绝。因从果因名为无间。四身形无间。五逆之罪。生阿鼻狱。阿鼻地狱。纵旷八万四千由旬。一人入中。身亦遍满。一切人入。身亦遍满。不相障碍。因从果号名曰无间。名义如是。次辨其相。前之四种。相显可知。破僧难识。今宜广辨破僧之义。泛释有二。一破羯磨僧。二破法轮僧。于中略以六句分别。一明破法。二明破人。三明破时。四明破处。五明破相。六明破性。言破法者。法有二种。一邪二正。邪为能破。正为所破。就正法中泛释有三。一出家众法。谓百一羯磨。出家之者。详崇不乖。方得成僧。若不如是。不名为僧。是故名为出家众法。二出家行法。所谓四依。一尽形寿树下常坐。二尽形寿著粪扫衣。三尽形乞食。四尽形有病。服陈弃药共行此法。方名出家。方名为僧。若不行此。不名为僧。是故名为出家行法。三随行别法。所谓礼拜学问诵经坐禅念定。乃至修习无漏圣慧。如是一切随人异习。非出家者。同崇之法。是故名为随行别法。三中前二。是其僧法。出家之行。后之一种。道俗通行。不止出家。不名僧法。就僧法中。初者是其羯磨僧法。第二是其法轮僧法。是僧者。是其所破。非僧法者。非是所破。所破如是。何者能破。破羯磨中更无别法。破法轮僧用于五邪。一者乞食。二者粪扫衣。三树下坐。四不食酥盐。五不食鱼肉。前三相似。后二妄语。以此五种翻违正法。故名为破。破法如是。次辨破人。于中有三。一明所破。二明能破。三就能所辨定多少。就所破中有其二种。一羯磨僧。出家之中。具戒比丘。四人已上。不简凡圣。在一界内。于彼百一羯磨之法。同遵不乖。名羯磨僧。二法轮僧。出家之士。不简凡圣。同行如来四依正法。和而不乖。名法轮僧。有人说言。四真谛者。是其法轮。会谛之人。名法轮僧。然彼四谛。乃是随人别行法中法轮之义。非僧法中戒僧法轮。若当四谛是法轮者。调达破僧。应说五谛翻违四谛。以说五邪翻四依故。明知。四依是其法轮。若言圣人会谛之者是法轮僧。在家圣人。应名为僧。彼非僧故。明知。不以会谛之人为法轮僧。良以世人所取谬滥。今以四句辨之。令异辨相。云何。一者法轮而非无漏。谓出家凡夫奉行四依。故名法轮。未证圣道。故非无漏。二者无漏而非法轮。谓在家圣人。内有圣解。故名无漏。不行四依。故非法轮。三者无漏亦是法轮。谓出家圣人。内有圣解。故曰无漏。奉行四依。故名法轮。四非无漏。亦非法轮。谓在家凡夫。内无圣解。故非无漏。不行四依。故非法轮。以此辨之相别可知。此二僧中。破羯磨僧。通破凡圣。凡僧乖圣。亦名破故。破法轮僧。在凡非圣。圣信成就。不可坏故。所破如是。次辨能破。破羯磨僧。见爱俱能破。法轮僧局在见行。以利根人方能破故。又破羯磨。通其净行毁禁之人。除犯重者。皆能破之。破法轮僧。局在清净。以毁禁人人不信故。不能破僧。故杂心云。久清净人乃能破僧。能破如是。次就能破所破之人辨定多少。破羯磨僧。于一界内极少八人得成破僧。彼此成众。别作法故。破法轮僧。于一界内极少九人。方得成破。何故须九。正众四人。是其所破。邪众五人。是其能破。故须九也。邪众之中。何故须五。调达一人自称为佛。余四为众。故须五也。问曰。邪中有佛有众故。须五者。正中亦有佛之与众。何不说十乃说九乎。释言。正中虽复有佛。佛非僧摄。是故不论。邪中调达虽自称佛。体实是僧。故说为五。又正破时佛不在众。若佛在众。调达比丘。无有威德。不能破僧。故不论佛。问曰。破彼羯磨僧时。两众异处别作羯磨。故须彼此并皆成众。破法轮者。但破行法不关众事。何须彼此皆成众乎。释言。有以。破法轮者。必须羯磨和众忍可邪法方行。故须彼此皆成众矣。破人如是。次辨破时。于中有二。一明破时。二明破竟久近之时。正破时者。破羯磨僧。时节宽长。从佛在世乃至法末。皆得破之。破法轮僧。时节短促。唯佛在世不通末代。故杂心云。不结界前后。牟尼般涅槃。瘜肉未出时。及无第一双。于此六时中。则无破法轮。不结界一。破僧前二。破僧后三。牟尼涅槃四。瘜肉未出五。无第一双六。此六时中。无破法轮。不结界者。破法轮时。必依羯磨。羯磨依界。故不结界。不得破僧。言前后者。彼破僧前及破僧后。此二时中。众僧一味。不可破坏。故无破僧。已涅槃者。佛涅槃后。无正师故。亦无邪师。故无破僧。所言瘜肉未出时者。调达恶人。起于恶戒恶见之患。如疮瘜肉。此未出时。亦无破僧。无第一双。舍利目连。此之二人。弟子中标名第一双。此未有时。则无破僧。何故如是。调达见佛有胜弟子。学佛别蓄胜弟子故。又此二人能和合僧。故有此双。方起破僧。盖乃是其佛力法力一切众生善根之力故使然矣。问曰。世尊未出之时亦无破僧。何故不论。释言。六时不破僧者。有僧时说。佛未出时。本未有僧知。后就何说为不破。是以不论。以此六时不破僧故。名为短促。问曰。破僧前后二时。一王舍城调达比丘。宣说五邪。行筹和众。五百新学。受筹之时。二在伽耶邪正两众别作法时。此二时中。何时正破。释言。二时俱有破义。王舍行筹。破行法时。伽耶布萨。破众法时。是故二时皆名破僧。问曰。伽耶别作布萨。乃破众法不关行仪。何故名为破法轮乎。彼作羯磨。忍邪必定故。亦名为破法轮矣。此正破时。破竟久近还复和合。如经中说。不经一宿。僧还和合。何因故和。由舍利弗及目连故。目连以通。令其调达眠而不觉。又现胜通。化彼新学五百比丘。令其生信。舍利辨说。令其生解还来归正。故得和合。破时如是。次辨破处。如论中说。破羯磨僧。在三天下。除郁单越。彼无僧故。破法轮僧。唯在阎浮不在余方。何故如是。论自释言。此有正道故有邪道。此有正师故有邪师。故在阎浮。又破羯磨。局在界内。所损之处。亦在界内。破法轮者。破处局在一界之内。所损遍满三千世界。故律经言。三千世界一时之中应学。不学应诵。不诵应习禅定。不习禅定。乃至应入无漏圣道。不得入之。破处如是。次辨破相。破羯磨僧。要是大僧一界之内。下极八人分为两众。彼此各作如法羯磨。方名破僧。若一处作一处不作。此直名为别众羯磨。不成破僧。又设二处并作羯磨。若当作其非法羯磨以法羯磨皆不成破。以其所作非僧法故。破法轮者。亦是出家具戒之人。在一界内。下极九人。正众有四。邪众有五。调达一人自称大师。宣说五邪。四人忍可违背正众。不得同崇四依之法。名破法轮。有人释言。调达五人。化彼正众。四人从邪方名破僧。故须九人。是义不然。化正从邪。破僧所损非是破僧。所言破者。本是一和。今分两和方名破僧。与破羯磨大况相似。问曰。向前破羯磨中两众皆作如法羯磨。方名破僧。破法轮中。何不如是。一正一邪。乃名破乎。释言。两异不得相类。前破羯磨。情乖故破非是法乖。故无别法。破法轮者。法乖故破。故立邪法翻违正轨名为破矣。破相如是。次明破性。破僧何性。若论破罪。是其口业不善之性。若论所破。不和合性。不和性者。是四相中第四坏相。三性之中是不隐没无记性也。破僧如是。此破僧中。破羯磨僧罪轻非逆。破法轮僧。罪重故逆。上来第一释名辨相(此一门竟)。
　　次就三业三毒分别。言三业者。五逆之中。杀父杀母杀阿罗汉出佛身血。是其身业。破僧之罪。是其口业。言三毒者。前之四种嗔心所起。破僧一种。贪嫉心发。以贪名闻。妒嫉心故破坏僧轮(此二门竟)。
　　次辨轻重。杀父最轻。杀母次重。杀阿罗汉罪复转重。出佛身血转转弥重。破僧最重。故成实云。破僧最重。何故如是。离三宝故。令僧离佛。亦碍法宝。又于佛所起深嫉心。违转正法。复恼大众。应入圣者。不得入圣。坐禅学问读诵礼拜。如是等事。一切不得。所以最重(此三门竟)。
　　次辨多少次第之义。言多少者。一人极多得造几逆。若论佛在得具造五。先作破僧后造余四。若佛去世极多造三。谓杀父母及杀罗汉。问曰。前说。一人不过起于二三。今云何言得具起五。释言。义推得有具理。就人别论。无过二三。言次第者。杀父杀母杀阿罗汉出佛身血。此四相望无其次第。随何在先皆得起之。若以破僧对杀父母杀罗汉等。破僧在先。久清净人。能破僧故。若先杀父杀母罗汉。人不信受。何能破僧。若以破僧对出佛血。次第不同。若依杂心。要先破僧。后出佛血。清净之人。能破僧故。四分律中。先明出血。后明破僧。彼说云何。提婆达多。先教世王杀害其父。自欲杀佛。望为新王新佛化世故。先害佛。以害佛故恶名流布。利养断绝。五人相将家家乞食。因即起于破僧之心。遂便破僧。故知破僧定在其后。二说云何。并是圣言。难定是非。若欲和会。律中所说。就最初者。出血无犯故得破僧。杂心所论。据彼后时所防者语。必先破僧后得出血。若先出血不得破僧(此四门竟)。
　　次就人处分别其相。言就人者。依如杂心。唯男与女。能成逆罪。不能成其逆罪。就五逆中。破僧之罪。局唯男子不通男女。成实无文。准彼所明七恶律仪。不能男等得有成义。五逆应然。于中破僧。其唯男子余通男女。不能男等亦能起之。言就处者。所谓三界五道处也。三界之中欲界能起。上界不能。五道之中人趣起之。就人趣中。破僧出血局在阎浮。余通三天。除郁单越(此五门竟)。
  </div>
  <div class="pagination">
   <a href="大乘义章_page6.html">
    上一页
   </a>
   <span>
    ...
   </span>
   <a href="大乘义章_page2.html">
    2
   </a>
   <a href="大乘义章_page3.html">
    3
   </a>
   <a href="大乘义章_page4.html">
    4
   </a>
   <a href="大乘义章_page5.html">
    5
   </a>
   <a href="大乘义章_page6.html">
    6
   </a>
   <span class="current-page">
    7
   </span>
   <a href="大乘义章_page8.html">
    8
   </a>
   <a href="大乘义章_page9.html">
    9
   </a>
   <a href="大乘义章_page10.html">
    10
   </a>
   <a href="大乘义章_page11.html">
    11
   </a>
   <a href="大乘义章_page12.html">
    12
   </a>
   <span>
    ...
   </span>
   <a href="大乘义章_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
