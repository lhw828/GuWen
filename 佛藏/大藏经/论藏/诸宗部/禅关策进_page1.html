<!DOCTYPE html>
<html>
<head>
    <meta charset="UTF-8">
    <title>禅关策进 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅关策进 - 第 1 页/共 6 页</h1>
    <div class="content">  禅关策进
　　明 袾宏辑




　　禅关策进序

　　禅曷为有关乎。道无内外。无出入。而人之为道。也有迷悟。于是大知识关吏。不得不时其启闭。慎其锁钥。严其勘核。俾异言服私越度者。无所售其奸。而关之不易透。亦已久矣。予初出家。得一帙于坊间。曰禅门佛祖纲目。中所载多古尊宿。自叙其参学时始之难入。中之做工夫。经历劳苦次第。与终之廓尔神悟。心爱之慕之愿学焉。既而此书于他处更不再见。乃续阅五灯诸语录杂传。无论缁素。但实参实悟者并入前帙。删繁取要汇之成编。易名曰禅关策进。居则置案。行则携囊。一览之则心志激励。神采焕发。势自鞭逼前进。或曰。是编也为未过关者设也。已过关者长往矣。将安用之。虽然关之外有重关焉。托伪于鸡声。暂离于虎口。得少为足。是为增上慢人。水未穷。山未尽。警策在手。疾驱而长驰。破最后之幽关。徐而作罢参斋。未晚也。
　　万历二十八年岁次庚子孟春日云栖袾宏识

　　禅关策进

　　　　后学云栖寺沙门袾宏辑

　　前集二门


　　△诸祖法语节要第一

　　诸祖法语。今不取向上玄谈。唯取做工夫吃紧处。又节其要略。以便时时省览。激励身心。次二诸祖苦功。后集诸经引证。俱仿此。

　　筠州黄檗运禅师示众

　　预前若打不彻。腊月三十日到来。管取尔热乱。有般外道。才见人做工夫。便冷笑。犹有这个在。我且问尔。忽然临命终时。尔将何抵敌生死。须是闲时办得下。忙时得用。多少省力。休待临渴掘井。做手脚不迭。前路茫茫。胡钻乱撞。苦哉苦哉。平日只学口头三昧。说禅说道。呵佛骂祖。到这里都用不著。只管瞒人。争知今日自瞒了也。劝尔兄弟家。趁色力康健时。讨取个分晓。这些关棙子。甚是容易。自是尔不肯去下死志做工夫。只管道难了又难。若是丈夫汉。看个公案。僧问赵州。狗子还有佛性也无。州云无。但二六时中看个无字。昼参夜参。行住坐卧。著衣吃饭处。屙屎放尿处。心心相顾。猛著精彩。守个无字。日久岁深。打成一片。忽然心华顿发。悟佛祖之机。便不被天下老和尚舌头瞒。便会开大口。达磨西来。无风起浪。世尊拈花。一场败阙到这里。说甚阎罗老子。千圣尚不奈尔何。不信道直有这般奇特。为甚如此。事怕有心人。
　　评曰。此后代提公案。看话头之始也。然不必执定无字。或无字。或万法。或须弥山。或死了烧了等。或参究念佛。随守一则。以悟为期。所疑不同。悟则无二。

　　赵州谂禅师示众

　　汝但究理坐看三二十年。若不会截取老僧头去○老僧四十年不杂用心。除二时粥饭。是杂用心处。

　　玄沙备禅师示众

　　夫学般若菩萨。具大根器。有大智慧始得。若根机迟钝。直须勤苦忍耐。日夜忘疲。如丧考妣相似。恁么急切更得人荷挟克骨究实。不妨亦得觏去。

　　鹅湖大义禅师垂诫

　　莫只忘形与死心。　　此个难医病最深。　　直须提起吹毛利。　　要剖西来第一义。　　瞠却眼兮剔起眉。　　反覆看渠。渠是谁。　　若人静坐不用功。　　何年及第悟心空。

　　永明寿禅师垂诫

　　学道之门。别无奇特。只要洗涤根尘下。无量劫来业识种子。汝等但能消除情念。断绝妄缘。对世间一切爱欲境界。心如木石相似。直饶未明道眼。自然成就净身。若逢真正导师。切须勤心亲近。假使参而未彻。学而未成。历在耳根。永为道种。世世不落恶趣。生生不失人身。才出头来。一闻千悟。

　　黄龙死心新禅师小参

　　诸上座。人身难得。佛法难闻。此身不向今生度。更向何生度此身。尔诸人要参禅么。须是放下著。放下个甚么。放下个四大五蕴。放下无量劫来许多业识。向自己脚跟下。推穷看。是甚么道理。推来推去。忽然心华发明。照十方刹。可谓得之于心。应之于手。便能变大地作黄金。搅长河为酥酪。岂不畅快平生。莫只管册子上念言念语。讨禅讨道。禅道不在册子上。纵饶念得一大藏教诸子百家。也只是闲言语。临死之时。总用不著。
　　评曰。不可见恁么说。便谤经毁法。盖此语为著文字。而不修行者戒也。非为不识一丁者。立赤帜也。

　　东山演禅师送徒行脚

　　须将生死二字。贴在额头上讨取个分晓。如只随群作队。打哄过日。他时阎老子打算饭钱。莫道我不曾说与尔来。若是做工夫。须要时时检点刻刻提撕。那里是得力处。那里是不得力处。那里是打失处。那里是不打失处。有一等。才上蒲团。便打瞌睡。及至醒来。胡思乱想。才下蒲团。便说杂话。如此办道。直至弥勒下生。也未得入手。须是猛著精彩提个话头。昼参夜参。与他厮捱。不可坐在无事甲里。又不可蒲团上死坐。若杂念转斗转多。轻轻放下。下地走一遭。再上蒲团。开两眼。捏两拳。竖起脊梁。依前提起话头。便觉清凉。如一锅沸汤搀一杓冷水相似。如此做工夫。定有到家时节。

　　佛迹颐庵真禅师普说

　　信有十分。疑有十分。疑有十分。悟有十分。可将平生所见所闻。恶知恶解。奇言妙句。禅道佛法。贡高我慢等心。彻底倾泻。只就未明未了的公案上。距定脚头。竖起脊梁。无分昼夜。直得东西不辨南北不分。如有气的死人相似。心随境化。触著还知。自然念虑内忘。心识路绝。忽然打破髑髅。元来不从他得。那时岂不庆快平生者哉。

　　径山大慧杲禅师答问

　　今时有自眼不明。只管教人死獦狙地休去歇去。又教人随缘管。带忘情默照。又教人是事莫管。如是诸病。枉用工夫。无有了期。但只存心一处。无有不得者。时节因缘到来。自然触著磕著。喷地醒去○把自家心识。缘世间尘劳的。回来底在般若上。纵今生打未彻。临命终时。定不为恶业所牵。来生出头。定在般若中。见成受用。此是决定的事。无可疑者○但自时时提撕。妄念起时。亦不必将心止遏。只看个话头。行也提撕。坐也提撕。提撕来。提撕去。没滋味。那时便是好处。不得放舍。忽然心华发明。照十方刹。便能于一毛端。现宝王刹。坐微尘里。转大法轮。
　　评曰。师自云。他人先定而后慧。某甲先慧而后定。盖话头疑破。所谓休去歇去者。不期然而然矣。

　　蒙山异禅师示众

　　某年二十。知有此事。至三十二。请益十七八员长老。问他做工夫。都无端的。后参皖山长老。教看无字。十二时中。要惺惺如猫捕鼠。如鸡抱卵。无令间断。未透彻时。如鼠咬棺材。不可移易。如此做去。定有发明时节。于是昼夜孜孜体究经十八日。吃茶次。忽会得世尊拈花迦叶微笑。不胜欢喜。求决三四员长老。俱无一语。或教只以海印三昧一印印定。余俱莫管。便信此说。过了二载。景定五年六月。在四川重庆府。患痢昼夜百次。危剧濒死。全不得力。海印三昧。也用不得。从前解会的。也用不得。有口说不得。有身动不得。有死而已。业缘境界。俱时现前。怕怖慞惶。众苦交逼。遂强作主宰。分付后事。高著蒲团。装一炉香。徐起坐定默祷三宝龙天。悔过从前诸不善业。若大限当尽。愿承般若力。正念托生。早早出家。若得病愈。便弃俗为僧。早得悟明。广度后学。作此愿已。提个无字。回光自看。未久之间。脏腑三四回动。只不管他。良久眼皮不动。又良久。不见有身。只话头不绝。至晚方起。病退一半。复坐至三更四点。诸病尽退。身心轻安。八月至江陵落发。一年起单行脚。途中炊饭。悟得工夫须是一气做成。不可断续。到黄龙归堂。第一次睡魔来时。就座抖擞精神。轻轻敌退。第二次亦如是退。第三次睡魔重时。下地礼拜消遣。再上蒲团。规式已定。便趁此时。打并睡魔。初用枕短睡。后用臂。后不放倒身。过二三夜。日夜皆倦。脚下浮逼逼地。忽然眼前如黑云开。自身如新浴出。一般清快。心下疑团愈盛。不著用力。绵绵现前。一切声色五欲八风。皆入不得。清净如银盆盛雪相似。如秋空气肃相似。却思工夫虽好。无可决择。起单入浙。在路辛苦。工夫退失。至承天孤蟾和尚处归堂。自誓未得悟明。断不起单。月余工夫复旧。其时遍身生疮亦不顾。舍命趁逐工夫。自然得力。又做得病中工夫。因赴斋出门。提话头而行不觉。行过斋家。又做得动中工。夫到此却似透水月华。急滩之上乱波之中。触不散。荡不失。活鱍鱍地。三月初六日坐中。正举无字。首座入堂烧香。打香盒作声。忽然[囗@力]地一声。识得自己。捉败赵州。遂颂云。没兴路头穷。踏翻波是水。超群老赵州。面目只如此。秋间临安见雪岩．退耕．石坑．虚舟．诸大老。舟劝往皖山。山问。光明寂照遍河沙。岂不是张拙秀才语。某开口。山便喝出。自此行坐饮食皆无意思。经六个月。次年春。因出城回。上石梯子。忽然胸次疑碍冰释。不知有身在路上行。乃见山。山又问前语。某便掀倒禅床。却将从前数则。极誵讹公案。一一晓了。诸仁者。参禅大须仔细。山僧若不得重庆一病。几乎虚度。要紧在遇正知见人。所以古人朝参暮请。决择身心。孜孜切切。究明此事。
　　评曰。他人因病而退惰。此老带病精修。终成大器。岂徒然哉。禅人病中。当以是痛自勉励。

　　杨州素庵田大士示众

　　近来笃志参禅者少。才参个话头。便被昏散二魔缠缚。不知昏散与疑情正相对治。信心重则疑情必重。疑情重则昏散自无。

　　处州白云无量沧禅师普说

　　二六时中。随话头而行。随话头而住。随话头而坐。随话头而卧。心如棘栗蓬相似。不被一切人我无明五欲三毒等之所吞啖。行住坐卧。通身是个疑团。疑来疑去。终日呆桩桩地。闻声睹色。管取[囗@力]地一声去在。

　　四明用刚软禅师答禅人书

　　做工夫须要起大疑情。汝工夫未有一月半月成片。若真疑现前撼摇不动。自然不怕惑乱。秖管勇猛忿去。终日如呆的汉子相似。到恁么时。不怕瓮中走鳖。

　　袁州雪岩钦禅师普说

　　时不待人。转眼便是来生。何不趁身强力健。打教彻去。讨教明白去。何幸又得在此名山大泽神龙世界祖师法窟僧堂明净。粥饭清洁。汤火稳便。若不向这里打教彻讨教明白去。是尔自暴自弃。自甘陆沈。为下劣愚痴之汉。若果是茫无所知。何不博问先知。凡遇五参。见曲录床上老汉横说竖说。何不历在耳根。反覆寻思。毕竟是个甚么道理○山僧五岁出家。在上人侍下。见与宾客交谈。便知有此事。便信得及。便学坐禅。十六为僧。十八行脚。在双林远和尚会下。打十方。从朝至暮不出户庭。纵入众寮。至后架。袖手当胸。不左右顾。目前所视不过三尺。初看无字。忽于念头起处。打一个返观。这一念当下冰冷。直是澄澄湛湛不动不摇。过一日如弹指顷。都不闻钟鼓之声。十九在灵隐挂搭。见处州来书。说钦禅尔这工夫是死水。不济事。动静二相。打作两橛。参禅须是起疑情。小疑小悟。大疑大悟。被州说得著。便改了话头。看个干屎橛。一味东疑西疑。横看竖看。却被昏散交攻。顷刻洁净也不能得。移单过净慈。结甲七个兄弟坐禅。封被胁不沾席。外有修上座。每日在蒲团上。如个铁镢子相似。地上行时开两眼。垂两臂。亦如个铁镢子相似。要与亲近说话。更不可得。因两年不倒身。捱得昏困。遂一放都放了。两月后。从前整顿得这一放。十分精神。元来要究明此事。不睡也不得。须是到中夜熟睡一觉。方有精神。一日廊下见修。方得亲近。却问去年要与尔说话。只管避我。如何。修云。真正办道人。无剪爪之工。更与尔说话在。因问。即今昏散打屏不去。修道尔自不猛烈。须是高著蒲团。竖起脊梁。尽浑身并作一个话头。更讨甚昏散。依修做工夫。不觉身心俱忘。清清三昼夜。两眼不交睫。第三日午后。在三门下。如坐而行。又撞见修。问尔在此做甚么。答云办道。修云。尔唤甚么作道。遂不能对。转加迷闷。即欲归堂坐禅。又撞见首座道。尔但大开了眼。看是甚么道理。又被提这一句。只欲归堂。才上蒲团。面前豁然一开。如地陷一般。是时呈似人不得。非世间一切相可喻。便下单寻修。修见便道且喜且喜。握手门前柳堤上行一转。俯仰天地间。森罗万象眼见耳闻。向来所厌。所弃之物。与无明烦恼。元来都是自己妙明。真性中流出。半月余动相不生。可惜不遇大手眼尊宿。不合向这里坐住。谓之见地不脱。碍正知见。每于睡著时。打作两橛。公案有义路者。则理会得。如银山铁壁者。却又不会。虽在无准先师会下。多年入室升座。无一语打著心下事。经教语录上。亦无一语可解此病。如是碍在胸中者十年。一日在天目佛殿上行。抬眼见一株古柏。触目省发。向来所得境界。碍膺之物。扑然而散。如闇室中出在白日。从此不疑生。不疑死。不疑佛。不疑祖。始得见径山老人立地处。好与三十拄杖。

　　天目高峰妙禅师示众

　　此事只要当人的有切心。才有切心。真疑便起。疑来疑去。不疑自疑。从朝至暮。粘头缀尾。打成一片。撼亦不动。趁亦不去。昭昭灵灵。常现在前。此便是得力时也。更须确其正念慎无二心。至于行不知行。坐不知坐。寒热饥渴。悉皆不知。此境界现前。即是到家消息。也巴得构。也撮得著只待时刻而已。却不得见恁么说。起一念精进心求之。又不得将心待之。又不得纵之弃之。但自坚凝正念。以悟为则。当此之时。有八万四千魔军。在汝六根门头伺候。一切奇异善恶等事。随汝心现。汝若瞥起毫厘著心。便堕他圈缋。被他作主。受他指挥。口说魔话。身行魔事。般若正因。从兹永绝。菩提种子。不复生芽。但莫起心。如个守尸鬼子。守来守去。疑团子歘然爆地一声。管取惊天动地○某甲十五出家。二十更衣。入净慈。立三年死限学禅。初参断桥和尚。令参生从何来死从何去。意分两路。心不归一。后见雪岩和尚。教看无字。又令每日上来一转。如人行路。日日要见工程。因见说得有序。后竟不问做处。一入门。便问。谁与尔拖这死尸来。声未绝。便打出。次后径山归堂。梦中忽忆。万法归一。一归何处。自此疑情顿发。直得东西不辨。南北不分。第六日随众阁上讽经。抬头忽睹五祖演和尚真赞。末两句云。百年三万六千朝。返覆元来是这汉。日前拖死尸句子。蓦然打破。直得魂飞胆丧。绝后再苏。何啻放下百二十斤担子。其时正二十四岁。满三年限。次后被问日间浩浩作得主么。答曰作得。又问。睡梦中作得主么。答云作得。又问。正睡著无梦时。主在何处。于此无言可对。无理可伸。和尚嘱云。从今不要尔学佛学法穷古穷今。只饥来吃饭。困来打眠。才眠觉来。抖擞精神。我这一觉。主人公毕竟在甚么处。安身立命。自誓[拚-ㄙ+ㄊ]一生。做个痴呆汉。定要见这一著子明白。经及五年。一日睡觉正疑此事。忽同宿道友。推枕子落地作声。蓦然打破疑团。如在网罗中跳出。所有佛祖誵讹公案。古今差别因缘。无不了了。自此安邦定国。天下太平一念无为。十方坐断。
　　评曰。前示众。做工夫一段。至为切要。学者宜书诸绅。其自叙中所云。饥来吃饭困来打眠。是发明以后事。莫错会好。

　　铁山瑷禅师普说

　　山僧十三岁。知有佛法。十八出家。二十二为僧。先到石霜。记得祥庵主教时时观见鼻头白。遂得清净。后有僧。自雪岩来。写得岩坐禅箴看。我做工夫却不曾从这里过。因到雪岩。依彼所说做工夫。单提无字。至第四夜通身汗流。十分清爽继得归堂。不与人说话。专一坐禅。后见妙高峰。教十二时中莫令有间。四更起来。便摸索话头。顿在面前。略觉困睡。便起身下地。也是话头。行时步步不离话头。开单展钵。拈匙放箸。随众等事。总不离话头。日间夜间。亦复如是。打成片段。未有不发明者。依峰开示。做工夫。果得成片。三月二十日。岩上堂云。兄弟家久在蒲团上瞌睡。须下地走一遭。冷水盥嗽。洗开两眼。再上蒲团。竖起春梁。壁立万仞。单提话头。如是用功。七日决定悟去。此是山僧四十年前已用之工。某即依彼所说。便觉工夫异常。第二日。两眼欲闭而不能闭。第三日。此身如在虚空中行。第四日。曾不知有世间事。其夜倚栏杆少立。泯然无知。检点话头。又不打失。转身上蒲团。忽觉。从头至足。如劈破髑髅相似。如万丈井底被提在空中相似。此时无著欢喜处。举似岩。岩云未在。更去做工夫。求得法语。末后云。绍隆佛祖向上事。脑后依前欠一槌。心下道。如何又欠一槌。不信此语。又似有疑。终不能决。每日堆堆坐禅。将及半载。一日因头痛煎药。遇觉赤鼻。问那吒太子拆骨还父拆肉还母话。记得被悟知客问。不能对。忽然打破这疑团。后到蒙山。山问参禅。到甚么处是毕工处。遂不知头。山教再做定力工夫。洗荡尘习。每遇入室下语。只道欠在。一日晡时坐至更尽。以定力挨拶。直造幽微。出定见山说此境已。山问。那个是尔本来面目。正欲下语。山便闭门。自此工夫日有妙处。盖以离岩太早。不曾做得细密工夫。幸遇本色宗匠。乃得到此。元来工夫做。得紧峭则时时有悟入。步步有剥落。一日见壁上三祖信心铭云。归根得旨。随照失宗。又剥了一层。山云。个事如剥珠相似。愈剥愈光。愈明愈净。剥一剥。胜他几生工夫也。但下语犹只道欠在。一日定中。忽触著欠字。身心豁然。彻骨彻髓。如积雪卒然开霁。忍俊不禁。跳下地来。擒住山云。我欠少个甚么。山打三掌。某礼三拜。山云。紩山这一著子几年。今日方了○暂时话头不在。如同死人。一切境界逼迫临身。但将话头。与之抵当。时时检点话头。动中静中。得力不得力。又定中不可忘却话头。忘话头则成邪定。不得将心待悟。不得文字上取解会。不得些少觉触以为了事。但教如痴如呆去。佛法世法打成一片。施为举措只是寻常。惟改旧时行履处。古云。大道从来不属言。拟谈玄妙。隔天渊。直须能所俱忘却。始可饥餐困则眠。

　　天目断崖义禅师示众

　　若要超凡入圣。永脱尘劳。直须去皮换骨。绝后再苏。如寒灰发焰枯木重荣。岂可作容易想。我在先师会下多年。每被大棒无一念远离心。直至今日。触著痛处。不觉泪流。岂似尔等咬著些子苦味。便掉头不顾。

　　天目中峰本禅师示众

　　先师高峰和尚。教人惟以所参话头。蕴之于怀。行也如是参。坐也如是参。参到用力不及处留意不得时。蓦忽打脱。方知成佛。其来旧矣。这一著子。是从上佛祖了生脱死之已验三昧。惟贵信得及久远不退转。更无有不获其相应者○看话头做工夫。最是立脚稳当。悟处亲切。纵此生不悟。但信心不退。不隔一生两生。更无不获开悟者○或三十年二十年。未即开悟。不须别求方便。但心不异缘。意绝诸妄。孜孜不舍。只向所参话上。立定脚头。[拚-ㄙ+ㄊ]取生与同生死与同死。谁管三生五生。十生百生。若不彻悟。决定不休。有此正因。不患大事之不了明也○病中做工夫。也不要尔精进勇猛。也不要尔撑眉努目。但要尔心如木石。意若死灰。将四大幻身。撇向他方世界之外。由他病也得。活也得。死也得。有人看也得。无人看也得。香鲜也得。臭烂也得。医得健来。活到一百二十岁也得。如或便死。被宿业牵。入镬汤炉炭里也得。如是境界中。都不动摇。但切切将个没滋味话头。向药炉边枕头上。默默咨参。不得放舍。
　　评曰。此老千言万语。只教人看话头。做真实工夫。以期正悟。谆切透快。千载而下。如耳提面命。具存全书。自应遍览。

</div>
    <div class="pagination">
<span class="current-page">1</span><a href="禅关策进_page2.html">2</a><a href="禅关策进_page3.html">3</a><a href="禅关策进_page4.html">4</a><a href="禅关策进_page5.html">5</a><a href="禅关策进_page6.html">6</a><a href="禅关策进_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
