<!DOCTYPE html>
<html>
<head>
    <meta charset="UTF-8">
    <title>大乘义章 - 第 18 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大乘义章 - 第 18 页/共 22 页</h1>
    <div class="content">
　　第一释名并辨其相。头陀胡语。此方正翻名为抖擞。此离著行。从喻名之。如衣抖擞能去尘垢。修习此行能舍贪著。故曰抖擞。头陀之行具有十六。经论隐显故说十二。言十六者衣中有四。食中有六。处中有六。是十六也。衣中四者。一粪扫衣。二者毳衣。三者纳衣。四者三衣。粪扫衣者。所谓火烧牛嚼鼠啮死人衣等。外国之人如此等衣弃之巷野。事同粪扫名粪扫衣。行者取之浣染缝治用以供身。问曰。何故唯受此衣人有三品。谓。下中上。下品之人治生估贩种种邪命而得衣服。中品之人远离前过。受僧中衣檀越施衣。上行之人不受僧衣檀越施衣受粪扫衣。何故不受僧中之衣。若受此衣僧法须同。断理僧事分处作使。断事傧人乱心发道。为是不受僧中之衣。何故不受檀越施衣。为衣追求多堕邪命。又若受彼檀越施衣则生亲著难得出离。又若受彼檀越施衣。得处偏亲于不得处便为疏碍。妨于等化。又若受彼檀越施衣。数得生慢不得嫌怨。言彼无智不识福田应施不施。或自鄙耻而生忧恼。又若受彼檀越施衣。数往废道不去致恨。又复由受檀越施衣憎嫉好人。谗谤良善不欲使住。见是多过。是故不受檀越施衣。何故唯受粪扫之衣。省事增道。离过无罪。故唯受之。言毳衣者如涅槃说。鸟狩细毛名之为毳。行者若无粪衣可得求此为衣。言纳衣者朽故破弊缝纳供身。不著好衣。何故须然。若求好衣生恼致罪。费功废道。为是不著。又复好衣未得道人生贪著处。又在旷野多致贼难。或至夺命。有是多过故受纳衣。言三衣者。谓。五条衣七条大衣。上行之流唯受此三不畜余衣。何故而然。白衣求乐畜种种衣。外道共行裸形无耻。佛住中道舍离二边故畜三衣。又求多衣费功废道。少不济事故畜三衣。然此三衣供身事足。若营作务大小行来著五条衣。为诸善事著七条衣。化摄俗人令其敬信。须著大衣。又在屏处著五条衣。入众之时著七条衣。若入王宫聚落之所须著大衣。又复调和温暖之时著五条衣。寒冷之时加七条衣。寒苦严切加以大衣。故往一时正冬入夜天寒裂竹。如来于彼初夜分时著五条衣。夜久转寒加七条衣。于夜后分天寒转盛加以大衣。佛便作念。未来世中不忍寒苦诸善男子以此三衣足得充身。以此多义故畜三衣。食中六者。一是乞食。二次第乞。三者不作余食法食。四一座食。五一揣食亦名节量。六不中后饮浆。言乞食者人有三品。谓。下中上。下品之流虽复出家邪命自活。耕田种植治生方转作诸工巧。种种邪命而自存活。中品之人舍离前过受僧中食檀越请食。上品之人不受僧食檀越请食唯行乞食。何故不受僧中之食。过同前衣是故不受。檀越请食过亦同前。以何义故专行乞食。所为有二。一者为自省事修道。二者为他福利世人。次第乞者通亦是其乞食中收。为彰乞时离于偏过。是以别论。凡愚贪味弃贫从富。小乘悲狭舍富从贫。上行之类离贪去狭等慈众生。不简贫富次第等乞。所言不作余食法者如律中说。有人虽复次第乞食于所求处数得正食。作余食法数数食之。行者作念。此余食法世尊虽间开听病者。我今无病不应受之。是故不作余食法食。通而摄之此亦是其一座食收。故经论中多不别说。律中别者彼一座食。不于中前食余小食。余小食者此门远离数数正食。有此不同。是故别说。一座食者有人虽不数数正食。而于中前数食其余饼果粥等。行者作念。愚夫贪身为增烦恼受数数食。我今为道不为养身。为破烦恼不为增结。故受一食。又复思念。为求一食已多妨道。况求多食。故唯一食。又观饮食多苦中生。若受多食恼乱弥多。故受一食。又观饮食信心所施。一食叵消。况复多食。一揣食者经中亦名节量食也。一受便止名一揣食。节俭少食名节量食。何故次辨。有人虽复受一食法。于一食中恣意饮啖腹满气胀。睡眠消息半日不减妨修道法。故须节量。又复多食增长烦恼难可折伏。故须节量。又弥多食增长睡眠难消致病令身不安。故须节量。节至几许。随已所堪三分留一施诸鸟兽。余便自食。能少益善。不中后饮浆者。有人虽复节量饮食而犹贪味。于其中后饮种种浆石蜜浆等。为求是浆多致邪命。费功废道。是故不饮。又观此心难可放纵。如马无勒左右啖草。不能疾疾随御者意。加以辔勒。方能速进随人意去。故须裁断。处中六者第一须在阿兰若处。二在冢间。三在树下。四在露地。五是常座。六是随坐。阿兰若者此翻名为空闲处也。何处是乎。如杂心说。一弓四肘去村。五百弓名一拘卢舍。一拘卢半名阿兰若处。计有三里许。头陀行者极近在此。能远益善。何故在此。行者作念。我本在家父母亲属共相缠缚。为是舍之。今出家已若还师徒同学知识共相结著与俗无异。是故须舍在兰若处。又在聚落男女参杂多增欲染。不宜住中。是故须在阿兰若处。又近聚落音声愦闹妨修定意。是故须在阿兰若处。言冢间者冢间多有死尸烂坏膀胀臭秽。睹之易入不净观门。故在冢间。又复冢间死尸破坏虫食火烧分离散灭。睹之易入无常观门。故在冢间。又复冢间骸骨分散。睹之易入空无我观。故在冢间。言树下者。前在冢间观察死尸得道事辨。故舍冢间来至树下。又前冢间取死尸相。然彼多有哭泣等声妨修正观。故来树下系念思察。又树荫覆事同半舍。安身修道。故在树下。又佛贤圣得道证果多皆依树。故在树下。露地坐者树下荫湿久居致患。故至露地。又复树下著树心生。或复分别此好彼恶。为除是患故须舍树来至露地。明了显现所为无碍。故在露地。又复露地月光明照心想明净易入空定。故在露地。言常坐者四威仪中。行立太苦卧则太乐。坐离二边堪能长久。故须常坐。又复行立心则掉动难可摄持。卧则昏沉多入睡眠离沉掉。故须常坐。又求道者大事未辨诸烦恼贼常伺人便。不宜安卧。故须常坐。又复坐中多有成辨。食易消化气息调和。故须常坐。言随坐者随有草地得处便坐。故曰随坐。随别细分有此十六。经论就此隐显离合宣说十二。相状如何。依四分律衣中立二。食中立四。处中立六。合为十二。衣中二者。一者纳衣。二著三衣。余皆不论。食中四者。第一乞食。第二不作余食法食。三一坐食。四一揣食。次第乞者乞食中收。中后不饮浆者一坐中摄。故不别论。处中说六备如上辨。依涅槃经衣中立三。食中立三。处中立六。合为十二。衣中三者。一著粪衣。二著毳衣。三畜三衣。余皆不论。食中三者。所谓乞食一坐一揣。余皆不说。次第亦是乞食中收。不作余食及中后不饮浆一坐中摄。故不别论。处中六者备如上辨。依大智论亦说十二。与前复异。依彼论中就衣立二。一著纳衣。二著三衣。与四分同。食中立五。一者乞食。二次第乞。三一坐食。四节量食。五中后不饮浆。不作余食法摄入一坐食。更不别立。处中说五。除却随坐。余经论中更应有异。自所未见。皆是圣说。趣行皆得(此一门竟)。
　　次须约对四圣种法辨其同异。四圣种者。一粪扫衣。二是乞食。三树下坐第。四有病服陈弃药。广如上辨。圣种头陀两门相对同异有三。一是圣种亦是头陀。谓粪扫衣乞食树下坐。此能生圣名为圣种。住此能破衣食等欲。故名头陀。此粪扫衣即摄纳衣及与毳衣。此乞食中摄次第乞。其树下坐摄兰若处。二是圣种而非头陀。谓陈弃药。彼陈弃药病者所须。病者不能头陀苦行。是故不说为头陀法。三是头陀而非圣种。谓畜三衣一坐食一揣食不非时饮浆冢间露地常坐随坐。何故此等不名圣种。夫圣种者一切出家通行之法。诸出家者悉皆受行。头陀唯是精上苦行。精上苦行上人所修。唯畜三衣一坐食等是苦行法。上人所行中下不堪。是故说之以为头陀不名圣种。头陀之义略之云尔。

　　十二巧方便义

　　十二巧便如地持说。行修善巧故曰方便。随别泛论方便有四。一进趣方便。如见道前七方便等。二权巧方便。如二智中方便智等。实无三乘。权巧为之。三施造方便。如说方便波罗蜜等。凡所为作善巧修习故曰方便。四集成方便。诸法同体巧相集成。一备一切一切成一。故曰方便。故地经中说六相门以为方便。又彼论言。此法巧成名方便矣。今此所论是其第三施造方便非余三种。就施造中别有三种。一教道方便。于世所行巧能修习。二证道方便。能舍情相证入实际。故彼地经第八地中。宜说证道以为善集慧方便矣。三不住方便。于中曲三。一空有相对以明方便。在有不染。常能入空。入空不证。常能随有。如七地说有此善巧。故曰方便。二染净相对不舍世间而常涅槃。得大涅槃不舍世间。故曰方便。三自他相对不舍自利而常利他不舍利他而常自利行无偏著。故曰方便。今此所论是其初门教道方便。教道行中广略不定。今据一门且说十二。名字是何。如彼论说。起内佛法有六方便。外成众生有六方便。起内六者。一悲心顾念一切众生。此即是其念众生心。悲念众生云何得名内起佛法。由化众生自成佛法。故念众生而得名为内起佛法。二犹诸行如实了知。此即是其厌有为心。谓知生死有为诸行无常苦空无我等过而生厌离。三无上菩提之智。此即是求一切智心。此三行本。后三依前以显方便。四依念众生舍离生死。依念众生应在生死。何故舍离。此是菩萨方便故尔。云何方便依念众生欲为济拔。自我不出生死之苦无由能度。故依愿念疾舍生死。此依初心而说方便。五依诸行如实了知。以无染心轮转生死。于有为行如实了知应舍生死。何故轮转。亦以菩萨方便故尔。云何方便。由知生死虚妄无实故。能无染常处其中。此依第二而说方便。六依求佛智炽然精进。佛由勤成故起精进。此依第三而说方便。外成众生六方便者。一以少善根得无量果。所谓菩萨教下众生。以少财物施下福田。用此少善回求菩提一切种德。以回向故令彼少善得无量果。如施既然。余行皆尔。二少方便生无量善。于中有二。一教众生舍邪归正。二教众生舍小归大。此二之中各有多门。备如论说。不可具列。此前二种化他行。中起行善巧。三坏法众生除其暴虐。此他生信。四处中众生令入佛法。此法此他生解。五已入众生令其成就。此他起行。六已熟众生令得解脱。此化得果。此后四种化他行中摄人善巧。就后四中别有六种巧方便行。能令众生怀法除害乃至解脱。一随顺方便。善随众生辨释法义令其悟入。二立要方便。众生有求要令修善。三报恩方便。菩萨先习曾施恩众生。彼来求报。菩萨不受。劝令修善。四异相方便。若诸众生无所须欲。菩萨欲摄先共为友。劝令修善。彼人不从。菩萨示现嗔责等相。令修善法。五逼迫方便。菩萨为王或为尊主。于已所摄人民眷属逼令修善。六清净方便。八相成道说法度人。十二方便略辨如是。

　　十三住义七门分别(列名辨相一　渐顿二　约约修分别三　约行分别四　八法摄住五　修成分齐六　治断分齐七)

　　第一列名并辨其相。十三住义出地持论。行成之处名之为住。又成不退亦名为住。住义开合广略不定。今据一门且论十三。名字是何。一种性住。所谓习种及与性种。佛建立坚固不坏。名种性住。二解行住。谓解行地。于出世道正观修行趣入不退。名解行住。三欢喜住。谓净心地。出世真证菩提心生。坚住不退自庆所得。名欢喜住。四增上戒住。谓离垢地。净戒具足微过不犯。名增上戒住。五增上意住。所谓明地。定心殊胜名增上意住。六菩提分法相应慧住。所谓炎地。观察三十七道品法名菩提分相应慧住。七谛相应增上慧住。谓难胜地。善观四谛相相名谛相应增上慧住。八缘起相应增上慧住。谓现前地。善能观察十二缘法故曰缘起相应慧住。九有行有开发无相住。谓远行地。有功用行共相开发名有开发。寂用俱行离于有无间隔之相名无相住。十无行无开发无相住。谓不动地。报行纯熟无功用行共相起发名无行无开。远离间隔功用之相名无相住。其第十一名无碍住。谓善慧地。能以四十无碍辨才说法利他名无碍住。其第十二名最上住。谓法云地。学行穷满故曰最上。其第十三名如来住。果德穷满出离清净名如来住(此一门竟)。
　　次就顿渐分别诸住。如地持说。前菩萨住渐次清净。后如来住顿得清净。教行顿成名为顿得。证行顿显名为清净。何故而然。彼菩萨地一一位中所治障品品别无数。多时渐断方乃穷尽。为是渐净。障佛之障局唯一品。金刚心中一无碍道断之毕竟。种智起时一切顿净更无多品。故不渐净。是为菩萨如来地别(此二门竟)。
　　次约修辨。如地持说。种性解行名无相修方便。渐学破相趣入出世。彼欢喜住乃至缘起相应慧住。得无相修正能破相证入无为。二无相住无相修净。得无生忍知一切法本不起故。无碍至佛无相修果。依前离相成诸德故(此三门竟)。
　　次就行论。如地持说。种性解行修习小行。有断行不定所得有退。起行局狭故名为小。不能常行说为有断。行心不坚故名不定。逢缘退失名有退转。欢喜乃至缘起慧住修习广行。不断决定所得不退。此诸住中各于一行备一切行。故名为广。恒作不住。名为不断。行心牢固称曰决定。缘不能败名不退转。有行有开乃至最上修无量行。不断决定所得不退。此诸住中各能于彼一切行中备具一切名无量行。余不断等备如前释。彼如来住成就无量不断决定不退之果(此四门竟)。
　　次以八法摄十三住。如地持说。言八法者。一信二闻三思四者净心五初修慧行六修慧广七修慧果成八毕竟出离。云何摄住。种性解行修习信心。于解行中成就闻慧思慧思惟。初入欢喜名为净心。欢喜地满名修慧行。离垢已上名修慧广。不动已上名修慧果成。佛地名为毕竟出离(此五门竟)。
　　第六明其修成分齐。如地持说。种性至佛要经三大阿僧祇劫。减即不成。初阿僧祇种性及与解行住过得欢喜地。第二僧祇欢喜乃至有开发过得无开住。第三阿僧祇无开及与无碍住过得最上住。阿僧祇者是外国语。此名无数。如华严中大数有其一百二十。此第一数。然劫有三。一者日月岁数无量名阿僧祇劫。二中劫无量名阿僧祇劫。如贤劫等。此劫大小如龙树说。四十里城满中芥子。木概令平。百年去一。其芥子尽劫犹不尽。四十里石。天衣三铢百年一拂。其石皆尽劫犹不尽。三大劫无量名阿僧祇。如杂心说。彼贤劫等六十四劫名为大劫。何故定言六十四乎。劫有三种。谓水火风。如是彼三劫中火多水次风为最少。七火一水七水一风。如是凡经七七火劫一七水劫。于彼最后水劫之后更经七火方有一风。为是合有六十四劫。亦可。如彼贤劫之流。数至僧祇名一大劫。若论中劫始从种性至初地。时已过无量阿僧祇劫。不得言一。语其大劫唯一僧祇不得过多。余亦如是(此六门竟)。
　　次明诸住断障分齐。如地持说。障别有二。一烦恼障。所谓四住。二者智障。所谓无明。彼烦恼障有三处过。从初乃至欢喜住。时增上及中恶趣烦恼一切出过。烦恼障中中上二品能发恶业受恶道身。是故名为恶趣烦恼。种性已上渐次断除欢喜时尽。欢喜乃至无开发住下品烦恼皆悉出过。无开乃至最上住时烦恼习气一切出过。入如来住智障亦三。一者皮障粗品无明。障彼菩萨粗品法身。如似世人皮中之患故曰皮障。二者肤障中品无明。障彼菩萨中品法身。如似世人肤中之患故名肤障。三者骨障微细无明。障彼菩萨微细法身。如似世人骨中之病故曰骨障。初至欢喜断尽皮障。欢喜乃至无开发住断尽肤障。无开乃至如来住时断尽骨障。问曰。何故烦恼障中微细习气十地出过。智障之中微细之者佛地始过。释言。四住浮粗易离。是故先过。无明难尽。是故后过。又问。何故烦恼障中三品之外别须断习智障不尔。释言。烦恼性是起惑。是故宣说细者为习。无明性是微细之惑。细者是地故不名习。若说粗家残余名习。亦得无伤。故地持中说佛烦恼智障习断。十三住义辨之略尔。

　　离十四垢业义

　　离十四垢业如长阿含善生经说。名字是何。离四结业不于四处作诸恶行。离六损财法。是为十四。离四业者离杀盗淫及与妄语。是其四也。身口业道具有七种。以何义故偏防此四。以此四中贪通重罪故偏说之。又此十四者在家业行。在家之人能防此四。余口业道不能防禁。故不说离。故论说言。出家之人尚不能离。何况在家。又绮语等不应法故皆妄语摄。故不别论。不于四处作恶行者。爱处恚处痴处怖处不依此处而起恶行。离六损财者。一不耽酒。二不博戏。三不放荡。四不迷伎乐。五不恶友相同。六不懈惰。说彼耽酒有六种失。是故须离。一者失财。二者生病。三意斗诤。四恶名流布。五嗔怒暴生。六智慧目损。博戏之失亦有六种。故应舍离。一财物耗尽。二虽胜生怨。三智者所。四人不敬信。五为人疏外。六喜生智盗窃。放荡之失亦有六种。是故须离。一不自护身。二不护资财。三不护子孙。四常自惊惧。五诸苦恶法常自缠身。六喜生虚妄。迷于伎乐亦有六失。故须舍离。一者求歌。二者求舞。三求琴瑟。四波内卑。五多罗槃。六首呵那。此后三种经中不翻。不知是何。恶友相得亦有六种。是故须离。一方便生欺。二好喜屏处。三诱他家人。四图谋他物。五财利自向。六好发他过。懈惰之失亦有六种。故应舍离。一者富乐不肯作务。二者贫穷不肯勤修。三者寒时不肯勤修。四者热时不肯勤修。五者时早不肯勤修。六者时晚不肯勤修。是为远离十四垢业。地持所说义当此(矣)。

　　离隐六方离四恶友摄四善友义

　　此义亦出长阿含中善生经矣。先明远离隐覆六方。罗悦城中有长者子。名曰善生。父祖相承恒于清且沐浴香汤礼事六方。令彼方神来护家业。所作谐偶值佛出世。诣佛请问。贤圣法中有是法不。佛时答曰。贤圣法中亦有六方。但不同汝。即为说偈。父母为东方。师长为南方。妻子为西方。亲族为北方。仆使为下方。沙门为上方。诸有长者子礼敬于诸方。敬顺不失时死皆得生天。惠施及燸语利人多所益。如彼经说。敬东方中。子于父母五事敬顺。一者供奉使无违失。二凡有所为先白父母。三父母所为敬顺不违。四父母止令不敢违背。五不断父母所作正业。子于父母如此敬事则令彼方安稳无忧。父母于子五事敬视。一者制子不听为恶。二者指授示其善恶。三者慈爱入骨彻髓。四者为子求善婚娶。五者随时供给所须。敬南方中。弟子于师五事敬顺。一给侍所党。二礼敬供养。三尊重戴仰。四师有教敕随顺无违。五从师闻法善持不忘。师长亦以五种之事敬视弟子。一顺法调御。二诲其未闻。三随其所闻令善解义。四示其善友。五尽以所知诲授不吝。敬西方中。夫之敬妻亦有五事。一相待以礼。二威严不越。三衣食随时。四庄严以时。五委付家内。妻以五事恭敬于夫。一者先起。二者后坐。三者和言。四者敬顺。五者先意承问所在。敬北方中。人须五事尊敬亲族。一者给施。二者善言。三者利益。四者同利。五不欺诈。亲族亦须以其五事亲敬于人。一者为护放逸。二为护失财。三为护恐怖。四屏相教诫。五常相称叹。事下方中。主于仆使五事将顺。一随能而使。二饮食随时。三赐劳随时。四病与医药。五从其求暇。仆使亦以五事事主。一须早起。二为事周容。三不与不取。四作务以次。五称扬主名。事上方中。檀越须以五种之事供奉沙门婆罗门等。一身行慈。二口行慈。三意行慈。四以时施。五问不遮止。其诸沙门婆罗门等须以六事教授檀越。一者防护不令为恶。二指授善处。三教怀善心。四未闻者使闻。五已闻者令解。六开示正路。如是敬事能令诸方安稳无忧(此一门竟)。
　　次明远离四种恶友。如彼经说。有四怨。如亲应当觉知。一畏伏友畏而伏从。实无诚心。此据其意。二美言友言顺心乖。此据其口。三敬顺友形诈亲附。内无实心。此据其身。四者恶友恶事相伴。畏伏有四。一先与后夺。畏时则与不畏还夺。二与少望多求取无厌。三畏故强亲。四为求离苦诈亲附。美言有四。一善恶斯从。二有难舍离。三外有善来蜜而止之。四见有危事便相诽谤。敬顺有四。一者先诳。二者后诳。三者现诳。四见有小过便加杖之。恶友有四。一饮酒时为友。二博戏时为友。三淫逸时为友。四歌舞时为友。此皆须离(此二门竟)。
　　下次明其摄四善友。如彼经说。四亲应当亲之。一止非友恶事相止。此据其口。二慈愍友苦事相怜。此据其意。三利人友益事与人。四同事友好事相助。此二据身。止非有四。一见人有恶则能遮止。二示人正直。谓教正理。三慈心愍念善言诲诱。四示人正路教修出道。慈愍有四。一见利代喜。二见恶代忧。三称誉人德。四见人说恶便能抑制。利益有四。一者护人不令放逸。二者护人使不失财。三者护人使不恐怖。四者屏相教诫。同事有四。一者为彼不惜身命。二者为彼不惜财宝。三者为彼济其恐怖。四屏相诫。约离隐方等略辨如是。

　　十四化心义六门分别(释名辨相一　就处分别二　三性分别三　得舍成就四　化事差别五　大小不同六)

　　第一门中释名辨相。无而忽起名之为化。起化之意名为化心。化心不同。宣说十四。或说二十。小乘法中宣说十四。大乘法中宣说二十。言十四者。初禅有二。一者初禅化。二者初禅为欲界化。二禅有三。一者二禅为二禅化。二者二禅为初禅化。三者二禅为欲界化。三禅有四。当地有一。下地有三。四禅有五。当地有一。下地有四。良以小乘于上地度不能现化故唯十四。言二十者。菩萨依于四禅发通。一一皆能为五地化。所谓欲界乃至四禅故有二十。良以菩萨神通自在故能如是。名数既然相状如何。有人依禅修得通竟。欲起化事先作是念。我当化作如是事。从此心后入于定中自然现化。名为化心。名相如是(此一门竟)。
　　次就处论。处别有二。一所依处。唯禅不在余地。何故而然。欲界无定。故不起化。设有起化但是生慧。四空地中心志微劣。又不缘色为是不起。色界地中余眷属定支因不具无多力用。所以不起。是故但依四根本禅。故论说云。五通在四禅。根本非余定。就四禅中依如小乘初禅有二。二禅有三。三禅有四。四禅有五。备如前列。大乘法中各具五化。亦如上说。二化现处。依如小乘。欲界初禅并皆有四。所谓有彼四禅地化。二禅有三。当地有一。上地化心有其二种。三禅有二。当地有一。上地有一。四禅唯一当地之化。上能化下。故下转多。下不化上。故上渐少。若依大乘五地之中各各备有四禅之化。问曰。欲界二禅化心与彼初禅化心何者为胜。若依小乘互有胜劣。欲界地中二禅之化去远故胜。能到二禅初禅地中初禅之化处上故胜。若依大乘初禅地中初禅之化一向是胜。以处上故。去则与彼欲界地中二禅之化近远相似。同能往至一切地故。初禅二禅相望既然。余地相望义皆同尔。问曰。上禅起下化心。为属下地为属上禅。释言。属下。若尔依于上地眼根见下色时。所生眼识应属下地。释言。不类。云何不类。解有两义。其一义者。依于上禅起下化心。即与下地起作之心粗细相似。故属下地。上地眼根见下色时。所生之识不与下同。故不属下。第二义者。六通之中唯有身通能变能化。化有二能。一者能起异时作用。化主虽灭留化如故。如佛灭后余留影像住罗刹崛。母从天来起坐说法。诸罗汉等身虽灭度余留化火焚烧己身。二异处作用。依上发通。起下化心。余通之中悉无变化。不能起彼异地作用。上眼见色时。所生之识不属下地。耳识亦尔(此二门竟)。
　　次就三性分别化心。化有二种。一生慧化。如似魔王作化佛像。如是一切。二修慧化。依禅发通依通起化。生慧之化是报无记。修慧之化论说不同。若依毗昙通体是善。化心无记。成实法中非破毗昙利他心起。云何无记。当知化心一向是善。大乘法中义有两兼。若论世俗等智起化与毗昙同。故地持中说为无记化化禅。异如实智记一向是善(此三门竟)。
　　次明得舍成就之义。先论其得。先无今有名之为得。得有二种。一离欲得。凡夫二乘断欲界结得初禅时。顿得初禅二种化心。一当地化二下地化。如是次第乃至断彼三禅结时。顿得四禅五种化心。当地中一下地中四。菩萨之人断彼欲结得初禅时。顿得初禅五种化心。当地中一他地中四。乃至四禅类亦同尔。二者生得。有漏之法生上失下。退生之时还得本法名为生得。凡夫之人从无色退生四禅时。顿得四禅五种化心。当地中一下地中四。生三禅时。顿得三禅四种化心。乃至生彼初禅之时。顿得初禅二种化心。声闻缘觉无退生义。为是不论。菩萨生上不失下法。故无生得。何但生上不失下法。乃至得彼大涅槃果不舍世事。故经说言。不舍世间得大涅槃。不断烦恼而入涅槃。恼尚不断况余功德。次论舍义。先有今失名之为舍。舍有二种。一者退舍。声闻凡夫从彼初禅退起欲界烦恼之时。并失初化心。乃至退起三禅结时。顿失四禅五种化心。菩萨退时地地失五。二者生舍。声闻凡夫生上地时失下化心。名之为舍。生二禅时顿失初禅二种化心。乃至生彼四空地时顿失四禅五种化心。次论成就。有而不失名为成就。依如毗昙有漏之法。在下成上上不成下。以是义故凡夫二乘身在欲界及初禅地。各成四化心。在二禅中成上二禅三种化心。下皆不成。身在三禅成上三禅二种化心。在第四禅唯成四禅一种化心。菩萨之人身在欲界乃至非想皆成一切。以不失故(此四门竟)。
　　次明化心所作之事。如地持说。要略唯三。一者化身。所谓化现众生色像。二化境界。化为外事色香味等。三者化声。化身之中约形分四。约处论八为事亦八。约形四者如地持说。一似自身。化主为人。化人似己。天龙等形类皆同尔。二者不似自身。天为人。止亦化为人。不似自身。等亦然。三化似他身。他人是人。化人似彼。天等亦然。四者不似他人。是人还化作人而不似彼。天等亦然。约处八者如杂心说。一化作自身住于自地。二化作他身住于自地。三化作自身往至他地。四化作他身往至他地。是义云何。化主身在初禅之中化作初禅自身他身。即住初禅以为初二。化作初禅自身他身。往下欲界以为后二。身在初禅为化既然。乃至身在四禅亦尔。此初四竟。五者化作他地自身即住他地。六者化作他地他身即住他地。七者化作他地自身往至自地。八者化作他地他身往至自地。是义云何。化主身在欲界之中依彼初禅而起化心。即名初禅以为自地。名欲界处以为地他。以是义故。化作欲界自身他身住于欲界名住地他。以为前二。持此二化往至初禅名至自地。以为后二。欲界初禅相望既然。诸地相望类皆同尔。为事八者如龙树说。一能作小。二能作大。三能作轻。四能自在大为小等。五能作为有力之主。六能远到。七能动地。八随意所欲尽皆能得化身如是。次明化境。于中有二。一者化作自地之中一切境界。二者化作他地之中一切境界。次明化声。化声之中要略唯二。一内二外。作众生声名之为内。作余一切草木声名之为外。内中约人分之为四。一者化作自相似声。二者不似。三者化作他众生声。四者不似随相有七。如地持说。一妙音具足。二广音具足。三从自起。四从他起。五无所从起。六说正法。七随事教啧。一一广辨如地持论。作外声中事别无量。不可具论(此五门竟)。
　　次明大小不同之义。不同有六。一缘心不同。小乘法中攀缘心化。凡所化现作意而起。大乘法中始修作意终成不作。无心分别。慈善根力令诸众生自然见故。二多少不同。声闻之人一心一化不能无量。菩萨一心能为法界一切色像及一切声。三宽狭不同。声闻但能一世界化。菩萨不尔。一切世界悉能现化。四所至不同。声闻现化于一佛国不至他界。菩萨现化至无量界。如彼维摩遣化菩萨至香积等。第五有心无心不同。声闻缘觉虽化为人于中无心。佛及菩萨为化有心。故涅槃云。化无量人各令有心。良以佛心遍一切处故化有之。六虚实不同。声闻缘觉虽复化作衣服等事不得实用。诸佛菩萨所为化事即得实用。如地持说。化心如是。

　　大乘义章卷第十五



　　大乘义章卷第十六(本)

　　　　远法师撰
　　净法聚因法中此卷有四门(十六特胜义　菩萨十八不共法义　二十种法师德义　三十七道品义)。

　　十六特胜七门分别(一释名辨相　二约对四念分别　三所求成差别　四就位分别　五约禅分别　六就人分别　七随义分别)

　　就初门中先释其名后辨其相。十六特胜如成实说。毗婆娑中亦广分别。言特胜者。此观胜于不净观法故名特胜。胜相如何。释有八种。一破患胜。不净观门但破贪欲。此观能破一切烦恼。何故而然。一切烦恼因恶觉生。念出入息除灭恶觉。恶觉断故烦恼不起。故破一切。二断结胜。彼不净观但能伏结。十六特胜亦伏亦永断。三宽广胜。彼不净观但观色法以为不净。特胜通观色心等法。四微细胜。彼不净观但观骨等。特胜微细能观无常断离灭等。五坚固胜。彼不净观缘他身起。得而易失。十六特胜缘自身起。得而难失。六调停胜。如成实说。彼不净观未得离欲。已自厌恶。如彼婆求河边比丘。由观不净服毒坠高求刀自杀。如药过增反更为患。特胜不尔。能破贪欲而不生厌。七所生胜。如毗婆娑说。彼不净观增众生想。以其观察男女等骨为不净故。十六特胜增长法想。以空三昧之根本故。八所异胜。如毗婆沙说。彼不净观与外道共。十六特胜不共外道。具斯八义故名特胜。名义如是。特胜不同离分十六。名字是何。念出入息。若长若短息遍身。除身行。以为初四。觉喜觉乐。觉心行。除心行。念出入息复以为四。通前为八。觉心令心喜令心摄令心解脱。念出入息复以为四。通前十二。观察无常断离灭等。念出入息复以为四。通前十六。名字如是。相状如何。言息短者。如人上山担重疲极气息则短。行者亦尔。在粗心中气息则短。何者粗心。所谓躁疾散乱心也。言息长者。如人定止气息则细。细时则长。行者如是。心细息细。细则长矣。息遍身者。行者信解己身浮虚。见诸毛孔风行出入名息遍身。除身行者。行者系念住息境界。得境界力心则安静。心安静故粗息则灭。名除身行。问曰。气息长短有无为当由身。为当由心。释言。俱由。如人初始处胎之时。及在四空则无气息。明知。由身。在第四禅及灭尽定便无气息。明知。由心。问曰。气息不由念生。如人虽复心念余事息常出入。云何说言由心生乎。释言。是息虽不由于作念而生。但以众缘和合故起。有心则有。无心则无。心粗息短。心细息长。故说由心。又问。此息为由地有。为由心有。释言。俱由。故论释言。由地由心。三禅已还是有息地。云何俱由。有人身在出入息地而无三禅已还之心则无气息。故知。由心。虽复有心而身不在出入息地。尔时亦无。故知。由地。要身在于出入息地。并复有其出入息心。尔时方有。故知。俱由。问曰。出息从何处生至何处灭。入息复从何处而生至何处灭。释言。出息从齐轮生至外便灭。入息从于身外而生入身便灭。随心粗细近远不定。问曰。于彼出入息中何者最先何者最后。依如成实众生生时出息最先。众生死时入息最后。出第四禅与生时同。入第四禅与死时同。毗昙所说生及死时与成实同。出入四禅与彼正翻。相状如何。如毗昙说。出初入定。入初出定。入第四禅出息最后。出第四禅入息最先。故与彼翻。此初分竟。第二四中言觉喜者。由前四行心得定住。从此定法心生大喜。本虽有喜心不能如是。故名觉喜。言觉乐者。由前心喜身得调适。身调适故便得猗息。猗息故乐。如人疲苦得息安乐。故名觉乐。故经说言。以心喜故身得猗息。以身猗故则得受乐。觉心行者。论言。从喜生于贪心名为心行。见受有此生贪之过名觉心行。除心行者。行者以见从喜生贪。除受去贪心则安稳。名除心行。此四远从念出入息方便发生。是故名为念出入息。此两分竟。第三四中言觉心者。以除心行见心寂静故名觉心。令心喜者。是心或时还复沉没。荣发令喜名令心喜。令心摄者。若心还掉摄之令住名令心摄。令心脱者。若离沉掉心则调停舍离二边。名令心脱。此亦远从念出入息方便发生。是故亦名念出入息。此三分竟。第四四中无常行者。由心寂定见法生灭名无常行。所言断者。用无常行断诸烦恼故名断行。所言离者。于有为法悉生厌离。故名离行。所言灭者。以心厌离得一切灭故名灭行。有人复说。观五阴无常名无常行。观察五阴空与无我名为断行。观五阴苦生于厌离。名为离行。观阴不生是寂灭法。故名灭行。有人复说。观身无常名无常行。断除无明名为断行。远离爱结名为离行。证得涅槃寂静之法名为涅槃行。有人复说。观心心法无常生灭名无常行。断除爱法名为断行。离余烦恼名为离行。通灭一切诸烦恼结名为灭行。复有人说。观法无常名无常行。断过去烦恼名为断行。离未来烦恼名为离行。灭现在烦恼名为灭行。此五义中初之一义如成实释。后之四义如毗婆沙。此亦远从念出入息方便发生。是故亦名念出入息。此四分竟。相别如是(此一门竟)。
　　次约四念以别十六。于中初四正念气息。名身念观。次观四受念。次四心念。后四法念。问曰。此之十六持胜乃是安那般那观行。安那般那五停心摄。世尊何故说为四念。毗婆娑云。以此四念之方便故名为四念。又复四念义通始终。故名四念。此亦名为四种身忆。问曰。忆者缘于过去。所念气息在于现在。云何名忆。成实释言。此实是其破假名智以忆名说。诸心心法更为名故(此二门竟)。
　　次明所成。修此十六。能成五行。如成实说。所谓圣行梵行天行学行无学行。观彼气息念念生灭。是故无常。无常故空。空即圣行。又如论释。气息名风。风行虚中。虚相复能开导坏相。坏相即空。空即圣行。能生净天。故名天行。为到寂灭故名梵行。为得学果故名学行。为得无学行为无学行(此三门竟)。
　　次就位论。总相论之。此之十六名为安那般那观行。安那般那五停心摄故。成实中辨此名为出入息品。毗婆娑中亦说此为出入息观。理实行者观一一法。皆能到于无学圣果故观气息。从始至终不唯局在五停心位。是义云何。通相论之。从凡乃至无学之果。分分皆得具为此观。于中别分。初四始起在五停心。成在四念。次八在于念处位中。后四在于暖等已上乃至无学。位别如是(此四门竟)。
　　次约禅论。如毗婆娑说。息短初禅。息长二禅。遍身三禅。除身四禅。余亦如是。论文直尔。不广分别。准义具论。初四如上。第二四中觉喜在于初禅二禅。觉乐三禅。觉心除心在第四禅。第三四中令心喜者在初二禅。令心摄者在第三禅。令心定及令心脱在第四禅。初得名定。成满名脱。亦可。有漏名之为定。无漏名脱。第四四种皆遍诸禅。约礼如是(此五门竟)。
　　次就人论。如毗婆娑说。何人能具。谓佛如来。余皆不具。有人复说。罗汉辟支及佛能具。余皆不具(此六门竟)。
　　次随义分别。于中且以九义分别。一十智分别摄终从始唯等智性。故毗婆娑云唯一等智。始终别论初十二门唯等智性。无常行者具六智性。所谓等智及与苦智法比二智尽无生智。在见道前名为等智。见道已去名为苦智。观欲无常名为法智。观上无常名为比智。在无学果名尽无生。断离及灭义则不定。若言能断能离能灭则七智性。所谓等智苦集二智法智比智尽无生智。世俗断结是其等智。无漏断结是苦集智。所缘气息苦集性故。缘欲界断名为法智。缘上界断名为比智。在无学果名尽无生。若言缘断缘离缘灭则六智性。所谓等智及与灭智法智比智尽无生智。在见道前名为等智。见道已去名为灭智。余四可解。二约根分别。如毗婆沙说。唯意相应。三三世分别。如毗婆沙说。体三世摄。缘于三世。四三性分别。如毗婆沙说。体性唯善。所缘气息唯是无记。五三界分别。如毗婆沙说。是其欲界色界所摄。所缘气息亦息是欲界色界所收。六就学无学及与非学非无学等三义分别。摄终从始体性唯是非学无学。所缘亦然。气息非是学无学。故此义如彼毗婆沙说。始终别论。初之十二体性及缘备如前判。后之四种通学无学及与非学非无学摄。等智能断非学非无学。无漏能断名学无学。七就见断修断无断三义分别。摄终从始唯是修断。所缘气息亦是修断。此义如彼毗婆沙说。始终别论。初之十二备如前判。后四通其见断修断及与无断。所缘如上。唯是修断。八就名缘义缘分别。如毗婆沙说。唯是义缘。非是名缘。所缘气息非名字故。九自他分别。如毗婆沙说。此观通缘自他气息。非唯自缘。十六持胜辨之粗尔。

　　菩萨十八不共法义

　　菩萨十八不共法义出奋迅王菩萨问经。菩萨行德超出二乘。不与彼同故曰不共。随别细分不共无量。今据一门且论十八。名字是何。六度为六。身口意业所作殊胜复以为三。通前为九。不因他故自然能知一切世间五明处等。通前为十。以大悲心常为众生广治诸病。后授涅槃不为利养为第十一。不愿世间释焚诸王而常具受为第十二。于好国土放逸之处能教众生修习亦念为第十三。种种恶人于菩萨所不能加害。若见菩萨心则清净为第十四。有诸众生不信三宝。若见菩萨则生信心为第十五。天龙鬼神人非人等。若见菩萨即生师相礼事供养为第十六。于一切处为尊为导。化诸众生断恶修善。生天解脱为第十七。随所修习菩提分法具足神通魔不得便为第十八。此之十八始起菩萨成满在佛。今就起处以彰其名。名为菩萨不共法矣。不共法辨之略尔。

　　二十种法师德义

　　法师之德出地经论地持论中。亦具辨之。以法逆世名为法师。师德不同。且说二十。名字是何。地论地持各有差别。然今且依地论列之。一名时说。二名正意。三名顿说。四名相续。五名为渐。六名为次。七句义渐次。八名为乐。九名为喜。十名为劝。十一具德。十二不毁。十三不乱。十四如法。十五随众。十六慈心。十七安心。十八哀愍安乐心。十九不自赞毁他。二十不著名利。此二十中前之十五名随顺说。外顺说义。后之五种名清净说。内心无过。前十五中三门辨之。一以地论对彼地持辨其同异。二随义分判。三依名解释。同异如何。此十五中四门是同。十一门异。异相如何。地持四门地论为八。彼初时说地论分二。时与正意。彼地持中第六一门名为欢喜。地论分二。渐之与次。彼地持中第八一门名之为喜。地论分二。乐之与喜。彼地持中第九一门名之为劝。地论分二。劝与具德。地经论中有其三门。地持为七。地经论中第三一门名为顿说。地持分二。名一切说不为法悭。地经论中第四一门名相续说。地持分二。名无间说不作师倦。地经论中第十三门一名为不乱说。地持分三。名不乱说文字具足不除隐说。余四相似。就此四中句义渐次。地持论中名之为欲不毁。如法及与随众名义皆同。本应悉同。当是翻者不同故尔。同义且然。次随义分。此之十五以义相从摄以为七。初有两门。合为第一。随他所宜。于中时说随物心宜。欲受为说。无欲则止。正意一种随他形宜。恭肃为说。慢高则止。次有两门。合为第二。随自所宜。于中顿说明己无悭。相续一种明己无惰。次有三门。合为第三。随法所宜。于中渐说明顺教法。次顺义法。句义渐次双顺教义。亦可。此句顺于行法。次有三门。合为第四。重复明其随他所宜。与前何别。而复更来。向前初分随他现在听法心宜及与形宜。此门随他根性所宜。大根授大小根授小。如是一切。次有一门。以为第五。重复明其随自所宜。与前何别。前第二分明己说心无悭无惰。此明说德。有智便说。无智则止。次有三门。合为第六。重复明其随法所宜。与前何别。前第三分随法次第。此顺法体。于中不毁言顺出道。不乱顺理。亦顺教法。如法顺于四谛法相。末后一门以为第七。说能顺众。义别如是。
　　次释名义。言时说者。观诸众生有心乐闻。无忧恼等障难之时。为之宣说故名时说。言正意者。菩萨正意观诸众生住于恭敬求法威仪然后为说。如戒经中自立他坐不应说等。名为正意。此二地持合名时说。言顿说者。为一切众说一切法心无悭吝。名为顿说。为一切众于人顿也。说一切法于法顿也。心无悭吝内心顿也。地持论中别分无悭以为一门。不为法悭。言相续者。说无息。舍诸法中嫉妒之意名相续说。说无德息明说相续。舍嫉妒意明心相续。地持论中分无嫉意别为一门。不作师倦。渐者依教次第说也。故论释言。依字句味次第说矣。次者依义次第说也。说苦至集说灭至道。如是一切。故论释言。如字句次第义亦如是。此渐与次地持论中合为一门。名曰欢喜。次第宣说易可记持。故令物喜。句义渐次者。论家释言。说同义法不说异义。此相如何。于向前教及与义中。浅则俱浅。深则俱深。不离宣说名说同义。如苦谛中宣说有作。集灭道中亦说有作。苦谛之中宣说无作。集灭道中亦说无作。如是一切。名说同义。亦可。此就行法之中明其次第。或一处。如是一切。名说同义。此地持中名之为欲。辨宣行法令人乐行故名为欲。示者论言示所应示。小根众生应示小法。大根众生应示大法。如是一切。名示应示。此约教法。喜者论言喜所应喜。随根不同。为之辨义。令其心喜应喜。此约义法。此示与喜地持论中合为一门。直名为喜。彼中具释。乃有四句。一示应示。二授应授。三照应照。四喜应喜。示授约教。总举称示。乐正与为授。照喜约义总举令知。名之为照。称机别教令其欢喜故名为喜。此四皆悉称物根宜故并云应。劝者论言。怯弱众生劝令勇猛故名为劝。此义地持隐而不彰。言具德者论言。依于现智比智阿含所证。而为人说名为具德。言现智者现量智也。言比智者比量智也。此知法相。言阿含者教量智也。此知教法。此三如前三量章中具广分别。证是证智。此知理法。具此方说故名具德。地持论中说此为劝。言不毁者地论释言。顺善道说。地持释言。顺向善趣此名出道。以为善趣。凡所言论随顺出道名向善趣。言不乱者论自释言。不动不杂正入非稠林行故曰不乱。言不动者离于浅过。浅近之言差失法理故为动。言不杂者离于深过。不杂除隐故名不杂。言正入者显前不动。言正顺理故云正入。非稠林者显前不杂。佛法虽深开示令浅小儿亦解。离深隐覆名非稠林。地持论中分此为三。一名不乱。亦名为应。言顺理法与理相应。二文字具足。亦名善说。言顺教法。三不除隐。亦名不杂。言顺化仪不杂除隐。言如法者顺四真谛。凡所言论应四真谛。令人依之除苦断集证灭修道。言随众者论言。随顺四众八部而为说法。于比丘中说比丘法。于尼众中为说尼法。如是一切。此前十五名随顺说。就后五种清净说中。依四无量为人说法名清净说。初一是慈。次二是悲。次一是喜。后一是舍。于怨众生慈心说者。怨所多嗔故须慈说。于恶众生安心说者。恶行众生有其危怖。授善令安名安心说。苦乐放逸贫乞众生住哀愍心安乐说者。违缘逼恼名苦众生。得乐自纵名乐放逸。顺缘不足名贫众生。于此三人共起二心。于苦及贫怜其现苦。于乐放逸愍其当苦。是故通起哀愍心说。于苦众生欲令得其苦对治乐。放逸乐者欲令离罪得无过乐。于贫乞者欲令得其众具之乐。是故通起安乐心说。不以嫉缠自赞毁他。喜心说也。不著名利舍心说也。若依地持先舍后喜。此五是清净心说。法师之德辨之粗尔。

　　大乘义章卷第十六(本终)


　　大乘义章卷第十六(末)

　　　　远法师撰

　　三十七道品义三门分别(一通释　二别解　三约对九法分别)

　　就通释中曲有六门。一释名义。二行门分别。三行体分别。四止观分别。五八正分别。六大小不同。先释其名。言道品者经中亦名为菩提分。亦名觉支。道者外国名曰末伽。此翻名道。菩提胡语。此亦名道。外国名多故于一道立种种名。或名菩提或曰末伽。此方名少同名为道。如外国人于一灭中立种种名。或名涅槃或名毗尼。或复说之为弥留陀。此通名灭。道亦如之。云何名道。通义名道。解有四义。一对人释。通人至果。名之为道。如世行处名为道也。二对障释。能除壅障行时无碍。名之为通。通故名道。如似世间无壅障处说为道矣。第三约就行义辨释。戒定慧等行数各别。道如迹乘四义宽通。通故名道。第四约就行体分别。于真德中诸行同体虚融无碍。名之为通。通故名道。菩提末伽两道何别。通释是一而立异名。其犹眼目。别则显法。非无差异。异有三种。一因果分别。因中之道名为末伽。果中之道说为菩提。二通局分别。末伽之道通因及果。故四谛中末伽之道说通因果。菩提之道局唯在果。三事理分别。通理之道说为末伽。事别之道说为菩提。其义云何。戒定慧等三十七品各各别异。名为事道。道如迹乘四义齐通说为理道。又复道品名为事道。空无我等诸法实性名为理道。所言觉者。觉知一切诸烦恼过故名为觉。又能觉知一切法义亦名为觉。所言品者经亦名分。亦名为支。亦名为具。亦云助道法。品谓品别。道行差异故名为品。分者分别。道行分异故名为分。与品义同。亦可。分者因之别称。如药多分共成一治。此亦如是。所言支者名兼胡汉。胡语名支。此翻名因。如辟支迦此名因缘。汉语名枝。是其枝别。别义如前。所言具者。是其因义。如米面等名为食具。彼念处等成道之具故名为具。言助法者。是其缘义。资助果德故名为助。又复诸行共相资助。亦名为助。问曰。为当正名菩提道之与觉为品为分为支为具。为当与彼菩提道觉作因义故名品分等。是义不定。若名果德以为菩提为道为觉。彼念处等三十七法能为彼因名道分等。若名因行以为菩提为道为觉。彼念处等道中差别集成道等名道分等。名义如是。
　　第二次就行门分别。行门有七。一是念处。二是正勤。三如意足。四是五根。五是五力。六七觉分。七八正道。故毗昙云。处方便一意软钝及利根见道思惟道佛说三十七。处是四念。方便正勤。一意是其四如意足。守心一境故名一意。软钝五根。利根五力。见道八正。修道七觉。就此七中三门分别。一就行约人。随位分别。二就一人修入分别。三约位分别就行约人随位别者。初之三门就行分别。次二约人。后二随位。行中三者道品正用智慧为体。念处是慧。故先明之。慧由勤策方能除断。如火得风方能焚烧。故明正勤。勤过心动不能见法。如水风增令火疾灭。须以定摄。如意是定。故明如意。行别如是。言约人者。人有利钝。前三道品。在钝人心名为五根。在利人心说为五力。譬如世间利刀割物疾疾能过。利人如是。故名为力。人别如是。言随位者位别见修。前三道品。在见谛道名为八正。在修道中说为七觉。问曰。圣位见前修后。何故名中先彰七觉后论八正。此说次第非行次第。何故说时不依行次。论有成释。盖依增数法门故尔。前念处等四四为门。增四至五。故根与力五五为门。增五至七。故次七觉。增七至八。故后宣说八正道分(此一门竟)。
　　次就一人修入分别。行者将欲修习正道先从师所听受正法。既闻法已系念在心。是故初先明其念处。欲依此法求如实利非勤不得。故次第二明其正勤。以精进故得法心住。故次第三修如意足。以心住故能生出道。故次第四明其五根。是根增长能遮烦恼。说之为力。故次第五明其五力。如树小时但可有根未有所堪。至其长大力能障水根力如是。根力具足欲入出道先以七觉调练其心。若心掉动以猗定舍三行摄之。若心沉没须以择法精进及喜三法策之。念则俱调。故次第六明七觉支。以心调故能入正道。故次第七明其八正。于此门中七觉在前。八正在后。然此门中见修二道同名八正。不局在见(此二门竟)。
　　次约位论。行实齐通。随义且分。开合不定。或分为二。世及出世。见道已前名为世间。见道已上名为出世。七中初五在于世间。后二出世。或离为三。一方便道。在见道前。二见三修。七中初五在于方便。八正在见。七觉在修。或分为四。外凡内凡见道修道是其四也。念处已前名为外凡。未觉理故燸等四心名为内凡。学观谛理成就出世圣人性。故见修可知。七中初门在于外凡。念处所摄。次四内凡。八正见道。七觉修道。或分为七。如毗昙说。念处位中名为四念。在燸心中名为正勤。初得理相。勤心求故。在顶心中名如意足。于所观法心转寂故。在忍心中名为五根。心住不退。决定能生出世道。故世第一法名为五力。深伏烦恼亲生出世无漏道故。八正见道。七觉修道。将小类大。大亦应然。但无说处。行门如是。
　　第三就其行体分别。于中有三。一定其行体。二辨开合。三明其废立。行体有十。所谓信进念定及慧。即以为五。彼八正中正思及戒通前为七。彼七觉中猗喜及舍通前为十。十中九种心法为体。戒之一门依如毗昙色法为体。若依成实作戒是色。无作是非色非心。心法之中若依成实。信进念思此四通数。余五别数。别中猗舍及与定慧唯善故别。喜唯有漏。不通无漏故名为别。若依毗昙信进猗舍。此四是其善。大地中心数之法念定慧喜。此四是其通。大地中心数之法喜是受数。余三可知。正思觉数五大地外别心数也。通善不善大小烦恼是五地也。思是觉数。何故名思。思量觉义。故名为思。问曰。何故诸心法中唯说此九以为道品。余通大地余善大地及与观数不说为道。释言。法门随化隐显。不可具责。今且随相粗释所以。通中想数以何义故不说为道。释言。想者取相为义。于彼假想事观之中功力增强。于正道中想用义微为是不说。何故而然。诸是慧用。微隐之处多须想力。慧用强处假想必少。道中慧强故不说想。通中欲数以何义故不说为道。如来宣说三十七品欲为根本简末异本故不说欲。通中触数以何义故不说为道。如来宣说三十七品。明触为因简果异因故不说触。又触专能和会心境令相触对。于诸行心齐能和合无简彼此。三十七品品别为义。于诸行门有偏强者说为道品。齐者不论。触用齐等品别不显。故道品中不说其触。通中思数以何义故不说为道。思是行主。起作为义。于诸行门齐能起作。无处偏强。亦于道中品别不显。故隐不说。通中解脱以何义故不说为道。夫解脱者于境界中受取限量。于境数舍不能久住。道于境界久住。唯善。解脱不顺。所以不立。又复解脱相显在果。道品在因。故隐解脱。通中忆数以何义故不说为道。于缘发悟是其忆义。于已更事忆多发悟。未经事中发悟则少。道品多于未知法中观察求知。忆于是中力用微少故隐不说。善大地中无贪无嗔惭愧不害。此五何故不说为道。此于世事离过行中功力增强。于理观中力用微少。为是不说。善大地中不放逸数。以何义故不说为道。不放逸根是其一切善法根本。简本异未。为是不说。又不放逸于道品中齐能摄护。无偏强处。所以不说。问曰。前说三十七品欲为根本。今复宣说不放逸法以为根本。有何差别。如涅槃说。欲是生因。其犹生母。诸善皆由乐欲生故。不放逸者是其了因。亦名养因。其犹养母。护摄之心是不放逸。护诸善故。问曰。不放通护诸善不说道者。精进通策。何故说道。释言。精进于道义中有偏强处。品别可得。故说为道。别心数中观数何故不说为道。观用似觉。从初以举。故隐后观。又复观数推求似慧。道中慧强故隐彼观。行体如是(此一门竟)。
　　次论开合。就行论之开六合四。就位而辨开四合六。云何就行开六合四。彼前十种行体之中思猗喜舍四种不分。名之为合。余六种中信分为二。信根信力或分为三。谓八正中正语正业及与正命。念分为四。念根念力念觉正念。定慧精进各分为八。是故使有三十七品。慧分八者。彼四念处通皆是慧即以为四。五根之中有其慧根。五力之中有其慧力。七觉支中择法觉支。八正道中有其正见。斯皆是慧合为八也。精进八者。彼四正勤通是精进。即以为四。五根之中有精进根。五力之中有精进力。七觉支中精进觉支。八正道中有正精进。通前为八。定中八者。四如意足通皆是定。即以为四。五根之中有其定根。五力之中有其定力。七觉支中有定觉支。八正道中有其正定。即以为四。通前为八。就行如是。云何就位开四合六。信唯在于见道已前。正思及戒唯在见道。猗喜及舍唯在修道。名之为合。念进定慧该通始终。目之为开。开合如是(此二门竟)。
　　次论废立。行实无量。随化一门说三十七。故涅槃云。三十七品是涅槃因。不得名为大涅槃因。无量无边阿僧祇道方得名为大涅槃因。行实齐通。义不待言。随化废立。须释所以。今先就彼念处正勤及四如意以论废立。行实无量。以何义故偏说此三为行体乎。此三要故。此有何要。三十七品用慧为主。念处是慧故明念处。慧须制发。不制狂乱。不发沉浊。精进能发故明正勤。定能制摄故明如意。余不如是。故隐不彰。次就根力料简废立。行数无量。何故偏说信等五种为根为力余不如是。释言。根义聚说不定。或说一种。谓不放逸如涅槃说。不放逸故能令诸行牢固不坏增长出生。为显不放独有此能故偏说根。余不如是。废而不立。又显余行皆不放逸之所出生故不说根。又涅槃说。三十七品欲为根本。此亦是其一种根矣。以有乐欲便能摄修一切诸行。为彰乐欲独有此能故偏说根。余不如是故废不立。又显余善皆欲出生故不名根。或说三种。所谓况无贪无嗔无痴三善根也。以此能治贪欲嗔痴三不善根。故偏说之。余不如是故废而不存。又此三种能生身口七支善业故说为根。余不如是故废不立。又彰余善皆三所生故不说根。或说五种。所谓信进念定慧根。盖乃偏望出道故尔。此五能生出道力强。故偏说根。云何偏强。出世圣道慧为正体。慧根正能出生彼体。故立慧根。慧由定摄。精进策发方生出道。是故须立定进为根。定由念成。进由信起。是故须立信念为根。又复出道要唯止观。定能生止。慧能起观。故立定慧二法为根。定由念助方能生止。慧由进助方能起观。故复须立念进为根。出世圣道从来未得人多疑惑。非信不求。以有信故起向四根趣入圣道。故复须立信心为根。又此信等能治五种大烦恼地故偏说根。何故五地。所谓不信懈怠无明掉及放逸是五地也。信治不信。精进治怠。慧治无明。禅定治掉。念治放逸。问曰。定心能治于乱。念治失念。今以何故说定治掉念治放逸。释言。对治义有兼正。如慈无量正治嗔恚兼治贪欲。悲正治嗔兼止害觉。此亦如是。定正除乱兼舍掉过。以得定者必能远离掉戏过故。念心虽复正治失念兼除放逸。住正念者必定不起放逸过故。问曰。不放正除放逸。何不说根。乃就兼治说念为根。释言。不放其力最大独。令诸善牢固增长。如来说之以为一根。故此不立。良以信等有前多义故立为根。余不如是废而不存。又彰余善皆五所生故不说根。或复宣说一切善法悉名为根。如涅槃说。所谓信根戒施闻根慧忍精进念定根等。望果皆生故通名根。此等开合随一义。今据一门且说为五。力同根释。次就八正料简废立。何故偏说正见等八以为正道。余皆不立。如杂心释。圣说八正以之为轮。轮必有毂。毂者是戒。谓正语正业正命。故说此三以为正道。以戒行本众行所依故说为毂。依毂有辐。辐者是慧。慧是正见。故复宣说正见为道。良以智慧向外取缘与辐相似故说为辐。辐须辋摄。辋者是定故须宣说正定为道。定能摄慧。与辋相似故说为辋。思助慧强。念助定强。故复宣说思念为道。既有轮体复有转者。精进能转故复宣说精进为道。又复此等入圣之初翻对八邪。故说此八以为正道。余无此义故废不立。言八邪者。所谓邪思惟等。问曰。何故不说信心以为正道。信实遍通。但此为彰信是始相树别世间。八圣道者已证圣位非信地收。故不说信以为正道。问曰。若使信是始相八中不彰。何故经说初果之人四不坏信。释言。道品多行相对。是隐显门。为别出道见前说信。四不坏信是独行门。不列余义。见道已上信心实胜故得说之。何故不说猗喜及舍以为正道。杂心释言。见道速疾。彼行不速。于见不顺。为是不立。若尔定心住境不速。何故说之以为正道。释言。见道虽复速疾入法中速疾入法中速非是舍。是舍法舍外入法正由定力。为是须立。猗喜舍等无如是能。故不存之。次就七觉料简废立。何故偏说念觉等七以为觉支。余者不立。释言。七觉在于修道。修中之要唯止与观。是义相资能达彼岸。定者是止。择法是观。故说此二以为觉支。猗舍二种助止力强。精进及喜助观力强。故复须立念能俱调故立念觉。又复此等能治七使。故偏说之以为觉支。此如增一阿含经说。何者七使。一贪欲使。谓。欲界地贪爱烦恼。二有爱使。谓。上二界贪爱烦恼。彼经名为欲世间使。三者嗔使。四者痴使。五者慢使。六者疑使。七者见使。三界五见云何对治。念治贪欲。守心正念离贪欲故。喜觉对治欲世间使。庆入圣道。离世间故。择法治嗔。以修智慧破离我人除嗔恚故。舍觉治痴。舍犹除也。证法平等舍痴冥故。猗觉治慢。以心猗息离慢高故。定觉治疑。于法正住离犹豫故。精进治见。勤求正慧断诸见故。以有此能说为觉支。余不如是故废不立。何故不说信为觉支。此同前释。信是始相树别世间。故此不立。何故不说思为觉支。修道容豫。思性躁疾。于修不顺。为是不立。若尔精进性亦躁疾。何故得说以为觉支。释言。修道虽复容豫必须常续。常行不息。是精进能故。说精进以为觉支。又复精进有多功力能办诸事。入粗能粗入细。能细入迟能迟入疾能疾故此立之。何故不说正语正业及与正命以为觉支。杂心释言。觉者是心。戒非心法。故不立觉。行实齐通。且随隐显废立如是。第四门中止观分别。行德虽众要唯止观。故涅槃云。欲求须陀乃至欲求无上菩提当修止观。故知止观统摄诸行。于中分别有其两义。其一义者。四念观体。正勤助成。如意为止。根力之中信念与定是其止行。慧进是观。七觉支中猗定念舍判之为止。择法进喜说以为观。八正道中正语正业正命正念正定。此五为止。正见正思及正精进。此三是观。问曰。信心通生诸行。何故于彼根力之中偏判属止。以信安法离犹预故。生定强故。又信行始趣入定近故。彼解脱道论之中摄信为定。问曰。论说。七觉支中念能俱调。今以何故偏摄属止。以念守境生定强故。问曰。论说八正道中精进通策。今以何故偏判属观。以进策发生观强故。是中为欲二门摄法。不可以彼通义征责。第二义者。如彼成实止观品说。四念处中前三为止。法念为观。正勤为观。如意为止。根力之中前四为止。后一为观。七觉支中猗定及舍说以为止。择法进喜说之为观。念则俱调。八正道中正语正业正命正念及与正定。此五为止。正见正思及正精进。此三名观。问曰。四念同能观境。何故前三偏说为止。后一为观。释言。前三观身受心事相之法。事中安心相顺八禅。故判为止。后法念中通知理事。知理唯慧故说为观。问曰。四勤判之为观。根力等中所有精进以何义故摄之为止。释言。所对不同故尔。彼四正勤对四如意禅定行。故四勤策发说之为观。彼根力中为简后慧故摄在止。问曰。何故偏简后慧判之为止。不简后定说为观乎。释言。于彼五根之中慧根为主。余四伴助。精进与定伴助行同。故摄在止。又彼宗中四根是其见谛。以前慧根出世。精进与定世间行同。故判为止。问曰。若使五根之中。用慧为主余行伴助。即令精进摄属止者。七觉八道亦应如是。何故精进摄之属观。释言。互从理亦应齐。但彼七觉八正之行同在出世。随相以分。精进发勤相不顺止。故摄在观。问曰。根力八正等中念皆属止。以何义故七觉之中用念俱调。释言。修始定未深成要须念心。坚守境界方能得定。故根力中摄念属止。七觉行终定心已成。假念义微故用俱调。问曰。若言七觉定成假念义微。故说念心为俱调者。七觉观成假进义微。何故不用精进通策。释言。精进实能通策。但经中说三十七品用念为主。故用俱调。精进非主。隐通彰别。故摄为观。
　　第五门中八正分别如涅槃说。道虽无量要唯八正。故知。八正通摄诸行。于中略以二门分别。其一义者。摄彼四念慧根慧力择法正见以为正见。摄四正勤精进根力精进觉支及正精进为正精进。摄四如意定根定力定觉正定及与猗舍以为正定。念根念力念觉正念以为正念。正思正语正业正命即名可知。信根信力制属何义。义分不定。或属正定。于禅信顺能修入故。或属正见。于法决定生正智故。喜觉如何。义亦不定。离乱生喜判属正定。证法生喜判属正见。一义如是。第二义者。如彼解脱道论中说。四念及与念根念力念觉正念判为正念。彼四正勤四如意中。欲及精进精进根力精进觉支及正精进。此等通说为正精进。四如意中分取心定定根定力定觉正定信猗喜舍。此等一切通为正定。四如意中分取慧定慧根慧力择法正见。此等一切通为正见。余四如上。问曰。四念躯性是慧。何故彼论说之为念。释言。于彼一一门中备含多义。趣举皆得故。涅槃中说四念处以之为定。杂心云慧。解脱道论说之为念。皆得无伤。问曰。经论多说如意以之为定。彼论何故说为精进及定慧乎。彼论就精进等。余经论中就其所生偏名为定。言之左右。信及喜等偏判为定。且从一义。问曰。于彼道品行中备有七门。何故偏用八正摄道余不如是。以余门中不说戒故。
　　第六明其大小不同。不同众多。今此略以十一种门以辨其异。一依地不同。二体性不同。三常无常异。四漏无漏别。五缘心不同。六浅深不同。七粗细不同。八修起不同。九行利不同。亦得名为所为不同。十治障不同。其第十一得果不同。言依地者地别十一。欲界八禅未来中间。成实说十除却未来。依如毗昙初禅一地具三十七。余悉不具。依未来禅及第二禅具三十六。未来除喜。是故但有余三十六。何故无喜。未出欲恶未得根本喜不生故。二禅地中无正思惟是故亦有三十六支。何故无思。正思是觉局在初禅。故彼无之。依中间禅三禅四禅具三十五。除喜正思。余者具有空处识处无所有处具三十二。无喜正思正语正业及与正命。是故但有余三十二。无喜正思义在可知。正语正业及与正命。此三是戒。于彼宗中戒是色法。四空无色。为是除之。问曰。若使四空无色须除戒者。彼处无色。依何得有身念处观。释言。彼地虽无有色圣人生上。不失下地无漏之戒。依之起观。故有身念。若尔何不即用彼戒为空处等正语正业正命法乎。释言。不得。能观之智是无色心。故无色界得有身念。所观之戒是下地法。是故不名无色界中正语业等。问曰。八正在于见道。毗昙法中依无色定不入见道。彼无色处云何得有正念正定正见正进。而言空识无所有处得具三十二道品乎。释言。八正约位别配在于见道。理实一切圣人通修。今所论者修中八正故得有之问曰。若使修道门中得有八正说为正念正定等者。与七觉中念定精进择法觉支有何差别而得分为三十七。释言。同体义分异。初为正念正定正见及正精进。后为觉支。故得具有。非想欲界具二十二。谓。四念处四正勤四如意足五根五力。是二十二。彼非想地虽无无漏。得起有漏念处正勤如意根力。是故得具二十二道。彼地无色。云何得有身念处观。义同前释。圣人生彼。不失下地无漏净戒。依之起观。是故得有。欲界所起亦是有漏。问曰。毗昙欲界无定。云何得起道品观乎。释言。欲界虽无禅定而用思慧分别观察起身念等。故得有之。问曰。欲界既无禅定。云何得有四如意足定根定力。释言。此亦思慧住法名为如意。无别定体。欲界善心相应定数名定根力。无别禅定。毗昙如是。若依尊者瞿沙所说。欲界有定。彼应具起三十六品。除喜有余。与未来同。余似毗昙。若依成实欲界有其如电三昧。彼说电光色界四禅并四空中下三无色。皆悉得入见修两道。齐应具起三十七品。通说有漏具三十七。唯论无漏除喜有余。何故无漏偏除喜乎。彼论释言。喜心由于取假名生。著我故起。圣人已断。为是除之。故彼论言。觉支有二。一者有漏。二者无漏。有漏有喜。无漏则无。问曰。喜心在初二禅。余禅无喜。云何得有喜觉支乎。彼论宣说。忧喜随心至于有顶。所以得有。问曰。若喜得至有顶。何故经中偏说初禅二禅有喜。彼隐显门非尽道理。如说安慧在于三禅。岂彼独有。喜亦如之。问曰。若喜实通上下。经就何义偏于初禅二禅地中建立喜支余禅不立。以初二禅喜心多故。创舍欲恶初得胜静。多生喜悦。为是偏说。又初二禅定内有喜。定外亦有。故初二禅说有喜支。三禅已上定外有喜。定内则无。故三禅上不立喜支。以三禅上定外有喜故。得说彼有喜觉支。问曰。正思是其觉数。觉至初禅云何得有正思。成实宣说。觉观二数遍通三界。以是心之粗细相故。经中偏说初禅有者。盖亦是其隐显门说。以彼初禅创背欲恶。多须其力为是偏说。非上不有。以上有故得有正思。又彼宗中正思是慧。慧义遍通故上有思。正语正业及与正命。此三色业依无色定云何得起。彼宗宣说。戒非色心故上得起。问曰。无色无身无口云何得有正语正业。释言。无色适无身口二种作业。止业无妨。以得定道二无作故。毕竟不起身口恶业。故得说有。中间禅者成实亦说。故彼文言。初禅梵王能至中间。摄属初禅更不别说。非想如何彼说。非想虽无增观断结无漏非无顺旧游观无漏。故彼宣说。于非想地无漏心后入灭尽定。于中粗分但有七觉。修道摄故。随义细分具三十七。理亦无伤。大乘法中始同毗昙。究竟终成始从欲界乃至非想一切具起三十七品。问曰。欲界乱地无定。云何得起三十七品。释言。大品说欲界中亦有禅定。故龙树云。三昧有四。一欲界系。二色界系。三无色界系。四者不系。明知欲界亦有禅定。又龙树云。佛常住于欲界定中。名无不定。以有定故依之修起。问曰。欲定性是有漏。云何能起无漏道品。释言。上界世俗净定虽是有漏能生无漏。此亦如是。何足可怪。又欲界定亦通无漏。故龙树云。十八不共悉是无漏。佛常在于欲界定中。名不共法。明通无漏。通无漏故得起道品。问曰。非想无其无漏。云何能起无漏道品。释言。大乘说非想地亦有无漏。故龙树言。云何菩萨非想处定与实相俱。是名菩萨非想处定。与实相俱。明是无漏。有无漏故得起道品。问曰。正思体是觉数。觉在初禅。上云何有。释同成实。又复于理审观名思。义无偏局。故上有之。又问。喜支在初二禅。云何上有。释同成实。又经宣说。修喜无量生于识处。明上亦有。又证圣处庆悦名喜。遍通一切。何得约彼世俗净禅喜相局别。又问。正语正业正命体是色业。依无色定云何得起。大乘宣说四空有色。故得修起。依地不同辨之略尔(此一门竟)。
　　次就体性以显不同。三十七品心为体性。心有三重。一者事识。谓六识心。于此分中心外有法。法外有心。心于外境分别观察为道品观。二者妄识。谓七识心。于此分中心外无法。一切诸法皆从妄想自心所现。如梦所睹。于已自心所现法中推求观察为道品观。三者真识。谓。八识心。于此分中心外无法。法外无心。心与法界同体义分。以同体故将心摄法。一切皆是一心中法。随法分心广备法界微尘数心。心于彼法从来无障。而为妄染说为隐覆。令息妄染内照实性名道品观。彼小乘中但有初门事识之观。说为道品。大乘法中初为事观。次破情相为妄识观。后息妄想为真识观。体性如是(此二门竟)。
　　次第三门就常无常以论不同。小乘所修始终无常生灭心识以为体故。大乘不尔。始修无常。终成是常。成处真心以为体故(此三门竟)。
　　次就有漏无漏之义以释不同。小乘道品通漏无漏。前二十二在见道前。名为有漏。七觉八道在见道上。名为无漏。菩萨所修初始有漏。究竟所成一切无漏。故涅槃中宣说。三十七菩提分为净梵行。迦叶白佛。有漏善法亦复能为无漏法因。何故不得名净梵行。佛言。有漏性是颠倒故非梵行。三十七品性是无漏故是梵行。以斯准验明知。终成一切无漏(此四门竟)。
　　次就缘心以显不同。道有二种。一者缘治。二者实证。分别之智观境破结名为缘治。灭观真心王情息虑契如不动名为实证。小乘法中唯有缘治全无实证。大乘不尔。始修缘治趣道方便。终成实证以为正道(此五门竟)。
　　次就浅深以彰不同。声闻所行教说不同。毗昙所论道行极浅。唯观四谛十六圣行。成实所辨唯观四谛名用虚假无性之空。菩萨所修于一切法不取有相。不取无相。不取有无非有无相。于离言说平等真义如实证知。故地持言。云何大乘三十七品。菩萨于身不起妄相。亦复不取一切非性。于离言说第一实义如实了知。如身念处如是余念及余道品皆亦如是。是名大乘三十七品。不起妄相明离有也。不取非性不著无也。此明离相离言说义。是真法性如实知也。龙树所说亦与此同(此六门竟)。
　　次就粗细以显不同。声闻所修于身念处但能粗知五根五尘无作色等不能微细。菩萨于身知如法界微尘色别。二乘不及。故涅槃云。所说色阴中智所知。分别是色无量无边。非诸声闻缘觉所知。我于彼经竟不说之。地持亦云。菩萨于身能为无量处方便观。如身念处余念余道亦复如是。声闻总观名之为粗。菩萨别知说以为细(此七门竟)。
　　次就起修以论不同。小乘法中义别有二。一随行不同作意别学三十七品皆悉别起。一向前后不得一时。二就同时心心法等随义以分。彼四念处取境别故一向前后不得一时。余得同时。以是义故初禅地中三十四品一时俱起。彼四念中趣一现起通余合为三十四品。余三念处前后别起。未来二禅三十三品一时俱起。于前初禅三十四中未来除喜。二禅除觉。余悉相似。彼中间禅三禅四禅三十二品一时俱起。于前初禅三十四中除喜及觉。余悉相似。空处识处无所有处二十九品一时俱起。于前初禅三十四中除喜除觉及三种戒。余悉相似。欲界非想十九道品一时俱起。四勤如意五根五力念处之中趣起一种。是十九也。小乘如是。大乘法中亦有二种。一者修始三十七品作意别起。二者修熟三十七品同时顿起。故地经云。菩萨念念具足一切助菩提法。念念具起明非先后(此八门竟)。
　　次明大小所为不同。亦得名为行利不同。小乘所修偏为自利心无广兼。名之为小。菩萨所修兼利自他以兼利。故目之为大。故地经说。不舍众生修行道品。名护小乘(此九门竟)。
　　次明大小治障不同。声闻所修唯断四住不能穷尽。菩萨所行五住通断兼息缘治。以深广故(此十门竟)。
　　次明大小得果不同。小乘所修唯得声闻辟支佛果。菩萨所行能得佛果。又复小乘所修道品得方便果。不得性净。大乘所行具得性净方便之果。故涅槃云。三十七品能为烦恼作不生生因。亦为涅槃而作了因。方便菩提断障离染。能令烦恼毕竟不生。是道能起。是故为彼而作生因。性净涅槃道能显之。是故为彼而作了因。大小不同辨之略尔。上来通解道品义竟。
　　第二门中别解道品。先解念处。良以四念破四颠倒开实相门故先辨之。又复道品用慧为主。念处是慧。是故先辨。于中略以七门分别。一释名义二分总别。三明三种念处不同。四就有漏无漏分别。五论次第。六显观相。七释其文。名字是何。身受心法是其四也。色形聚积名之为身。领纳称受。能缘曰心。自体名法。守境名念。身等四种生念之处名为念处(此一门竟)。
　　次论总别。理实通就一切诸法皆悉得为总别念处。今且就五阴及与三无为法说总说别。别分五阴及无为法为四念观。名之为别。总缘五阴及无为法为法念观。目之为总。别相如何。色阴为身。受阴为受。识阴为心。想行及与三无为等合以为法。阴既有五。依观足得。何劳为四释言。阴法开合不定。总之唯一是有为法。或分为二。唯名与色。四阴曰名。色阴名色。或分为三。所谓三修。如涅槃说。谓。身戒心。说色阴中五根为身。防禁名修。身口二业说以为戒。四阴曰心。又说烦恼业苦等别。亦是三也。或说为四。四念四食四识住等。如涅槃说。云何分阴以为四食。色阴之中宣说段食。识为识食。行阴之中说思说触。想受不论。除识余阴为识所依。名四识住。或分为五。即五阴是。或分为六。五阴及与不相应行。或说十二。十二谓入十二因缘。或说十八。谓。十八界。或复宣说二十二根。如是非一。今据一门且分四种。依之起观为破四倒。故说四耳。常乐我净是四倒也。凡夫多于色中计净。受中计乐。心中计常。于想行等一切法中建立有我。为破是见观色不净破除净倒。观受是苦破除乐倒。观心无常破除常倒。观法无我破除我倒。别相如是。总相云何。泛释有六。一总观五阴及无为法为苦无常空无我等。二总观五阴及无为法以为四谛十六圣行。三总观五阴及无为法名用虚假无性空寂。四总观五阴及无为法妄想虚假无相空寂。五总观五阴及无为法虚妄妄想悉于心现毕竟无法。六总观五阴及无为法真法集起本性常寂。就初门中观苦无常局在五阴。观空无我通无为法。今且约就五阴辨之。此观难成渐习乃成就于中观别有二十门。于五阴中二二合观有其十门。色受合观以为初门。色想合观为第二门。色行合观为第三门。色识合观为第四门。除去色阴。受想合观为第五门。受行合观为第六门。受识合观为第七门。除色除受。想行合观为第八门。想识合观为第九门。除色受想。行识合观为第十门。三三合观有其六门。色受及想合观为一。色想行合以为第二。色行识合以为第三。除去色阴受想行合以为第四。受行识合以为第五。除色除受想行识合以为第六。以此通前合为十六。四四合观有其三门。色受想行合观为一。色想行识合观为二。除去色阴。受想行识合观为三。通前十九。此十九门名总方便。五阴合观复以为一。通前二十。此后一门名总念成。此之一番正当毗昙总念处观。第二门者总观五阴及数灭法以为四谛十六圣行。观彼生死有漏果阴以为苦谛。于中别观为苦无常空与无我。即为四行。观彼生死因行五阴以为集谛。于中别观因集有缘复为四行。通前为八。观无漏五阴以为道谛。于中别观道如迹乘复为四行。通前十二。观彼数灭无为之法以为灭谛。于中别观灭止妙出复为四行。通前十六。此门当彼毗昙法中暖顶已上一切观行。彼通名为法念观故。第三门者总观五阴及无为法名用假有名为世谛。无性空寂以为真谛。成实法中偏论此义。第四门者总观五阴及无为法妄相之有。犹如幻化乾闼婆城热时炎等。名为世谛。无相空寂以为真谛。此言空者不但无性。乃至因缘相亦不有。如阳炎水遥望似有近观全无。不但无性乃至亦无水有可得。诸法像此。第五门者。总观五阴及无为法心外无法。皆从妄想自心所现。如梦所见皆是心作。名为世谛。穷体本无名为真谛。第六门者。观彼五阴及无为法皆是真实如来藏性缘起集成。名为世谛。穷其本性唯是真如。从本已来常寂不动名为真谛。此后三门大乘中说。小乘不论。此六皆是总相法念之差别耳(此二门竟)。
　　次论三种念处差别。言三种者。一自性念处。二共相念处。三缘念处。释有两门。一辨其相。二明断障不断障别。就辨相中先论自性。毗昙法中说。四念处慧为自性。若性是慧何故经中说之为念。与念相随从伴以呼故说为念。故从伴由与念俱。慧心于法正取不谬。故说为念。又诸心法更相为名。如胜色想体实是慧。而名为想。此亦如是。体虽是慧而名为念。若依成实始是念性。终是慧性。始是念性故彼成实论无心数品云。如一念处得五种名。所谓念处念根念力念觉正念。终是慧故成实说言。从念生慧观于身等名为念处。大乘法中众德同体难以偏定。从强说慧理亦无伤。言共念者。解有三义。一约境说共。观身为境。于中所生一切心法及随生戒通名身念。余亦如是。二就行体异义论共。一身念中即具四念。随生之戒说为身念。受数为受。心王为心。慧等诸数说之为法。此四念行聚在一处。故名为共。余亦如是。故杂心云。如世尊说。善法积聚名共念处。三从生说共。若慧观身与慧相随俱生善法同名身念。余亦如是。慧是有漏。与慧相随俱生善法悉名有漏。无漏亦尔。如是一切。此与慧同故名为共。故龙树云。因缘生道若漏无漏同名念处。缘念处者。解有两义。一散心。普缘一切境界名缘念处。二所缘境能生念心名缘念处。与经中说知及智处同名波若其义相似。亦如五尘生欲名欲。于此门中身念所缘开合不定。总唯一色。或分为二。谓漏无漏。又记无记报非报等亦得分二。或说为三。一可见有对。谓眼所行色为眼。照瞩名为可见。为彼对碍色根所对故名有对。二不可见有对。谓耳鼻舌身所行之色。眼根不睹。名不可见。有对同前。三不可见无对。谓意所行善恶无作及五根色。不为目睹。名不可见。不为对碍色根所对。名无对色。或说为四。谓四大色。故涅槃云。色者四大。四大能造一切种色。摄末从本说为四大。又如佛陀提婆所立。四大之外无别造色。故说四种。或说为六。谓六尘色。善恶无作及五根色通名法尘。余五可知。或说十种。如涅槃说。五根五尘是其十也。彼以无作成身相微隐而不说。或说十一。如毗昙说。五根五尘及法尘中善恶无作。若依成实宣说十四。五根五尘及与四大。彼说。四大是四尘果。复是五根及声尘因。根尘不收故别说大。彼宗无作是非色心故阴不彰。毗昙法中四大是触故不别说。细分无量。此等说为身念所缘。受念所缘开合不定。总唯一受。或分为二。谓身与心。五识相应从色根生名为身受。意识相应从意根生名为心受。或说为三。谓。苦乐舍。纳违生恼名为苦受。纳顺生适名为乐受。中容境界舍苦乐边名为舍受。或说为五。所谓。苦乐忧喜及舍。若在欲界五识地中逼恼名苦。适悦称乐。意识地中虑恼名忧。悦畅曰喜。六识地中中容受心说之为舍。若在初禅眼耳及身三识身中适悦名乐。意悦名喜。舍通四识。若在二禅喜舍在意。更无余义。若在三禅乐舍在意。更无余义。在四禅上唯有意舍。更无余义。或说为六。谓六识中相应受也。或分十八。于前六中各有苦乐不苦不乐。或复说为三十六受。前十八中各有染净。或为百八。如龙树说。前三十六三世别说。细分无量。此等说为受念所缘。开合不定。总唯一心。或分为二。谓漏无漏。又记无记报非报等亦得分二。或说为三。善恶无记。又学无学非学无学亦得分三。或说为四。有漏分三。善恶无记。无漏为一。亦得说五。有漏分三。无漏为二。学与无学。或说为六。谓六识心。或分为九。欲界有三。善恶无记。色界有二。善与无记。无色亦然。通前为七。无漏分二。学与无学。通前为九。或说十二。欲界有四。谓善不善隐没无记不隐没无记。色界有三。除前不善。无色亦然。通前说十。无漏分二。学与无学通前十二。或说二十。欲界有八。生得善一。方便善二。不善为三。隐没无记以为第四。身边两见名为隐没。不隐无记别有四种。报生威仪工巧变化。通前为八。色界有六。除前不善及工巧心。余悉有之。无色四。除色界中威仪变化。有余四种。但上二界一切烦恼皆名隐没。不同欲界。此前十八是有漏心。无漏分二。学与无学。通前二十。细分无量。此等说为心念所缘。法念所缘要唯有三。一有为法。二无为法。三者理法。有为有二。一是心法。谓想行等。二非色心法。所谓十四不相应等。无为有三。虚空数灭及非数灭。理者所谓空无相等。细分无量。此等说为法念所缘。相别如是。次论断障差别。毗昙法中共念能断。余二不断。良以共念多法相扶于治法所以能断。自性念处单独无力。故不能断。问曰。彼宗无慧独行。何须宣说慧独不断。释言。智慧实不独行。但为破彼无心数者。故说慧性独不能断。缘心普散而不专一。见境不明。所以不断。又复缘念论境非行。所以不断。问曰。见前七方便心齐不断结。共相念处云何能断。释言。见前共念不断。见道已上共相法念有能断义。就此言耳。成实法中不说同时有共念义。唯慧独断。前后相资亦得共断。大乘法中文无定判。以义推之。三种皆断。良以菩萨心安实相随所觉照皆除障故。三种念处辨之粗尔(此三门竟)。
　　次就有漏无漏分别。念处有二。一者独法。一切观行通摄为一四念观门故名独法。二者共法。约对余行共为三十七道品门名为共法。若就独法四念处中摄行宽广通漏无漏。若就共门小乘法中四念有漏。其无漏者判属余门。大乘法中通漏无漏。始学有漏。成则无漏。大乘见前有无漏故。故地持言。云何大乘三十七品。菩萨于身不起妄想。亦复不取一切非性非非性。余念亦尔。是大乘三十七品。故知无漏。念处位中有此两义。独法共法余门悉尔。应当知(此四门竟)。
　　次论四念次第之义。以何义故初说身念乃至法念。解有二义。一粗细次第。色粗易观。是故先说。受细前色粗于后二。如人所患手。足等痛受心先觉。是故次辨。心体虽复细于想行但想及行与无为法合为法念。法念最细。心粗于彼。故次明心。后说其法。二观求次第。凡夫本来男为女色女为男色而生烦恼。故先观身。又色是其入法初门。故先观身。见身不净便作是念。云何众生乐著此色由乐受贪。故次观受。复更推求谁受是乐。所谓心识。故次观心。复更求谁使是心。所谓我也。故后观法。次第如是(此五门竟)。
　　次辨观相。其修行者既出家已先持净戒。于寂静定于内外色观察不净。为厌自身观自身色为五不净。一种子不净。是身过去业与烦恼而为种子。现在父母精血为种。名种不净。二住处不净。在母腹中生藏之下熟藏之上安置己体。三自体不净。三十六物集成己体。四自相不净。九孔常流。两眼两耳两鼻及口大小便道是九孔也。眼出眵泪耳出结聍。鼻中出洟口出涎吐。大小便道流出屎尿。五毕竟不净。此身死已虫食成粪。火烧为灰。埋之成土。究竟推求都无净相。是故名为毕竟不净。若心散乱念身无常三恶道苦佛法欲灭。以此鞭心还令安住不净观中。为厌他身须观外色以为九想。所谓死相膀胀青淤脓烂破坏血涂虫食骨琐分离是九想也。大智论中少一死想。加一烧想合以为九。此义如前九想章中具广分别。身念如是。身虽不净若少有乐事亦可乐。故次观受。见唯是苦。是义云何。受有三种。所谓苦乐不苦不乐。苦受之中即具三苦。所谓苦苦坏苦行苦。乐舍二受各具二苦。所谓行苦坏苦。如涅槃说。此义广释如四谛章。受虽如是若少有常事亦为可乐。故次观心。见其心相生灭流注。如旋火轮分分各异。心相如是。无常有三。一分段无常。六道心别。二念无常。于刹那间四相迁流。三者自性不成实无常。有为虚集无一常性。此义如前优陀那章具广分别。心念如是。心虽无常若有神我自在作用事犹可乐。故次观法。见唯无我。无我有二。一众生无我。二法无我。是义如前无我章中具广分别(此六门竟)。
　　次依经辨释。身念处中初观内身。次观外身。后二合观。何者是内而复云外。若就十二入中分别。一切众生六根为内。六尘为外。今四念中自身名内。他身为外。何故初别而后总乎。释有二义。一破患不同。有人著内情多著外情少。如人为身弃舍父母妻子财物。著内多故须教观内。或复有人著外情多著内情少。如人为财亡身没命。著外多故须教观外。有人俱著故须合观。二随观。次第行者本来于自身中。取有净相。故先观内。内求不得谓外有之。故复观外。向前观内不及其外。观外之时复不及内。是故第三内外合观。就观内中。经文说言。观内身循身观。精勤一心除世贪忧。观内身者树别所观。循身观者显其观相。循犹顺也。
</div>
    <div class="pagination">
<a href="大乘义章_page17.html">上一页</a><span>...</span><a href="大乘义章_page13.html">13</a><a href="大乘义章_page14.html">14</a><a href="大乘义章_page15.html">15</a><a href="大乘义章_page16.html">16</a><a href="大乘义章_page17.html">17</a><span class="current-page">18</span><a href="大乘义章_page19.html">19</a><a href="大乘义章_page20.html">20</a><a href="大乘义章_page21.html">21</a><a href="大乘义章_page22.html">22</a><a href="大乘义章_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
