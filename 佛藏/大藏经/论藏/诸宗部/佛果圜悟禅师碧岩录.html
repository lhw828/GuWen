<!DOCTYPE html>
<html>
 <head>
  <meta charset="utf-8"/>
  <title>
   佛果圜悟禅师碧岩录 - 第 1 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛果圜悟禅师碧岩录 - 第 1 页/共 7 页
  </h1>
  <div class="content">
   佛果圜悟禅师碧岩录
　　宋 重显颂古．克勤评唱




　　碧岩录序

　　至圣命脉。列祖大机。换骨灵方。颐神妙术。其惟雪窦禅师。具超宗越格正眼。提掇正令。不露风规。秉烹佛煅祖钳锤。颂出衲僧向上巴鼻。银山铁壁。孰敢钻研。蚊咬铁牛。难为下口。不逢大匠。焉悉玄微。粤有佛果老人。住碧岩日。学者迷而请益。老人愍以垂慈。剔抉渊源。剖析底理。当阳直指。岂立见知。百则公案。从头一串穿来。一队老汉。次第总将按过。须知赵璧本无瑕颣。相如谩诳秦王。至道实乎无言。宗师垂慈救弊。傥如是见。方知彻底老婆。其或泥句沈言。未免灭佛种族。(普照)幸亲师席。得闻未闻。道友集成简编。鄙拙叙其本末。时建炎戊申。暮春晦日。参学嗣祖比丘(普照)谨序。
　　自四十二章经入中国。始知有佛。自达磨至六祖传衣。始有言句。曰本来无一物为南宗。曰时时勤拂拭为北宗。于是有禅宗颂古行世。其徒有翻案法。呵佛骂祖。无所不为。间有深得吾诗家活法者。然所谓第一义。焉用言句。雪窦圜悟。老婆心切。大慧已一炬丙之矣。嵎中张炜明远。燃死灰复板行。亦所谓老婆心切者欤。大德四年庚子。四月初八日癸丑。紫阳山方回万里序。
　　碧岩集者。圜悟大师之所述也。其大弟子大慧禅师。乃焚弃其书。世间种种法皆忌执著。释子所归敬莫如佛。犹有时而骂之。盖有我而无彼。由我而不由彼也。舍己徇物。必至于失己。夫心与道一。道与万物一。充满太虚。何适而非道。第常人观之。能见其所见。而不见其所不见。求之于人。而人语之。如东坡日喻之说。往复推测。愈远愈失。自吾夫子体道。犹欲无言。而况佛氏为出世间法。而可文字言语而求之哉。虽然亦有不可废者。智者少而愚者多。已学者少未学者多。大藏经五千余卷。尽为未来世设。苟可以忘言。释迦老子便当闭口。何至如是叨叨。天下之理。固有不离寻常之中。而超出于寻常之表。虽若易知。而实未易知者。不求之于人。则终身不可得。古者名世之人。非千人之英。则万人之杰也。太阿之剑。天下之利剑也。登山则戮虎豹。入水则剸蛟龙。人之知之。尽于是已。然古人有善用之者。乘城而战。顺风而挥之。三军为之大败。流血赭乎千里。是岂可以一己之所能。而尽疑之哉。自吾闻有是书。求之甚至。嵎中张氏。始更刻木。来谋于予。遂赞而成之。且为题其首。大德九年岁乙巳。三月吉日。玉岑休休居士。聊城周驰。书于钱唐观桥寓舍。
　　或问。碧岩集之成毁孰是乎。曰皆是也。齴龋来东单传心印。不立文字固也。而血脉归空诸论。果谁为之哉。古谓不在文字不离文字者。真知言。已使人人于卷帘闻板竖指触脚之际。了却大事。文字何有哉。拈花微笑以来。门竿倒却之后。才涉言句。非文字无以传。是又不可废者也。尝谓祖教之书。谓之公案者。倡于唐而盛于宋。其来尚矣。二字乃世间法中吏牍语。其用有三。面壁功成。行脚事了。定槃之星难明。野狐之趣易堕。具眼为之勘辨。一呵一喝。要见实诣。如老吏据狱谳罪。底里悉见。情款不遗一也。其次则岭南初来。西江未吸。亡羊之岐易泣。指海之针必南。悲心为之接引。一棒一痕要令证悟。如廷尉执法平反。出人于死二也。又其次则犯稼忧深。系驴事重。学弈之志须专。染丝之色易悲。大善知识为之付嘱。俾之心死蒲团。一动一参。如官府颁示条令。令人读律知法。恶念才生。旋即寝灭三也。具方册。作案底。陈机境。为格令。与世间所谓金科玉条清明对越诸书。初何以异。祖师所以立为公案。留示丛林者。意或取此。柰何末法以来。求妙心于疮纸。付正法于口谈。点尽鬼神。犹不离簿。傍人门户。任唤作郎。剑去矣而舟犹刻。兔逸矣而株不移。满肚葛藤。能问千转。其于生死大事。初无干涉。钟鸣漏尽。将焉用之。乌乎。羚羊挂角。未可以形迹求。而善学下慧者。岂步亦步。趋亦趋哉。知此则二老之心皆是矣。圜悟顾子念孙之心多。故重拈雪窦颂。大慧救焚拯溺之心多。故立毁碧岩集。释氏说一大藏经。末后乃谓。不曾说一字。岂欺我哉圜悟之心。释氏说经之心也。大慧之心。释氏讳说之心也。禹稷颜子易地皆然。推之挽之。主于车行而已。尔来二百余年。嵎中张明远。复镂梓。以寿其传。岂祖教回春乎。抑世故有数乎。然是书之行。所关甚重。若见水即海。认指作月。不特大慧忧之。而圜悟又将为之去粘解缚矣。昔人写照之诗曰。分明纸上张公子。尽力高声唤不应。欲观此书。先参此语。大德甲辰四月望。三教老人书。

　　佛果圜悟禅师碧岩录卷第一

　　师住澧州夹山灵泉禅院评唱雪窦显和尚颂古语要
　　垂示云。隔山见烟。早知是火。隔墙见角。便知是牛。举一明三。目机铢两。是衲僧家寻常茶饭。至于截断众流。东涌西没。逆顺纵横。与夺自在。正当恁么时。且道。是什么人行履处。看取雪窦葛藤。
　　【一】举梁武帝问达磨大师(说这不唧[口*留]汉)如何是圣谛第一义(是甚系驴橛)磨云。廓然无圣(将谓多少奇特。箭过新罗。可杀明白)帝曰。对朕者谁(满面惭惶。强惺惺果然。摸索不着)磨云。不识(咄。再来不直半文钱)帝不契(可惜许。却较些子)达磨遂渡江至魏(这野狐精。不免一场懡[怡-台+羅]。从西过东。从东过西)帝后举问志公(贫儿思旧债。傍人有眼)志公云。陛下还识此人否(和志公赶出国始得。好与三十棒。达磨来也)帝云。不识(却是武帝承当得达磨公案)志公云。此是观音大士。传佛心印(胡乱指注。臂膊不向外曲)帝悔。遂遣使去请(果然把不住。向道不唧[口*留])志公云。莫道陛下发使去取(东家人死。西家人助哀。也好一时赶出国)阖国人去。他亦不回(志公也好与三十棒。不知脚跟下放大光明)。
　　达磨遥观此土有大乘根器。遂泛海得得而来。单传心印。开示迷涂。不立文字。直指人心。见性成佛。若恁么见得。便有自由分。不随一切语言转。脱体现成。便能于后头。与武帝对谭。并二祖安心处。自然见得。无计较情尘。一刀截断。洒洒落落。何必更分是分非。辨得辨失。虽然恁么。能有几人。武帝尝披袈裟。自讲放光般若经。感得天花乱坠地变黄金。辨道奉佛。诰诏天下。起寺度僧。依教修行。人谓之佛心天子。达磨初见武帝。帝问。朕起寺度僧。有何功德。磨云。无功德。早是恶水蓦头浇。若透得这个无功德话。许尔亲见达磨。且道。起寺度僧。为什么都无功德。此意在什么处。帝与娄约法师傅大士昭明太子。持论真俗二谛。据教中说。真谛以明非有。俗谛以明非无。真俗不二。即是圣谛第一义。此是教家极妙穷玄处。帝便拈此极则处。问达磨。如何是圣谛第一义。磨云。廓然无圣。天下衲僧跳不出。达磨与他一刀截断。如今人多少错会。却去弄精魂。瞠眼睛云。廓然无圣。且喜没交涉。五祖先师尝说。只这廓然无圣。若人透得。归家稳坐。一等是打葛藤。不妨与他打破漆桶。达磨就中奇特。所以道。参得一句透。千句万句一时透。自然坐得断把得定。古人道。粉骨碎身未足酬。一句了然超百亿。达磨劈头与他一拶。多少漏逗了也。帝不省。却以人我见故。再问对朕者谁。达磨慈悲忒杀。又向道不识。直得武帝眼目定动不知落处。是何言说。到这里有事无事。拈来即不堪。端和尚有颂云。一箭寻常落一雕。更加一箭已相饶。直归少室峰前坐。梁主休言更去招。复云。谁欲招。帝不契。遂潜出国。这老汉只得懡[怡-台+羅]。渡江至魏。时魏孝明帝当位。乃此北人种族姓拓跋氏。后来方名中国。达磨至彼。亦不出见。直过少林。面壁九年。接得二祖。彼方号为壁观婆罗门。梁武帝后问志公。公云。陛下还识此人否。帝曰。不识。且道与达磨道底。是同是别。似则也似。是则不是。人多错会道。前来达磨是答他禅。后来武帝是对他志公。乃相识之识。且得没交涉。当时志公恁么问。且道作么生只对。何不一棒打杀。免见搽胡。武帝却供他款道不识。志公见机而作。便云。此是观音大士。传佛心印。帝悔遂遣使去取。好不唧[口*留]。当时等他道此是观音大士传佛心印。亦好摈他出国。犹较些子。人传。志公天鉴十三年化去。达磨普通元年方来。自隔七年。何故却道同时相见。此必是谬传。据传中所载。如今不论这事。只要知他大纲。且道达磨是观音。志公是观音。阿那个是端的底观音。既是观音。为什么却有两个。何止两个。成群作队。时后魏光统律师。菩提流支三藏。与师论议。师斥相指心。而褊局之量。自不堪任。竞起害心。数加毒药。至第六度。化缘已毕。传法得人。遂不复救。端居而逝。葬于熊耳山定林寺。后魏宋云奉使。于葱岭遇师手携只履而往。武帝追忆。自撰碑文云。嗟夫。见之不见。逢之不逢。遇之不遇。今之古之。怨之恨之。复赞云。心有也。旷劫而滞凡夫。心无也。刹那而登妙觉。且道。达磨即今在什么处。蹉过也不知。
　　圣谛廓然(箭过新罗。咦)何当辨的(过也。有什么难辨)对朕者谁(再来不直半文钱。又恁么去也)还云不识(三个四个中也。咄)因兹暗渡江(穿人鼻孔不得。却被别人穿。苍天苍天。好不大丈夫)岂免生荆棘(脚跟下已深数丈)阖国人追不再来(两重公案。用追作么。在什么处。大丈夫志气何在)千古万古空相忆(换手槌胸。望空启告)休相忆(道什么。向鬼窟里作活计)清风匝地有何极(果然。大小雪窦向草里辊)师顾视左右云。这里还有祖师么(尔待番款那。犹作这去就)。自云有(塌萨阿劳)唤来与老僧洗脚(更与三十棒赶出。也未为分外。作这去就。犹较些子)。
　　且据雪窦颂此公案。一似善舞太阿剑相似。向虚空中盘礴。自然不犯锋铓。若是无这般手段。才拈著便见伤锋犯手。若是具眼者。看他一拈一掇。一褒一贬。只用四句。揩定一则公案。大凡颂古只是绕路说禅。拈古大纲据款结案而已。雪窦与他一拶。劈头便道。圣谛廓然。何当辨的。雪窦于他初句下。著这一句。不妨奇特。且道。毕竟作么生辨的。直饶铁眼铜睛。也摸索不著。到这里。以情识卜度得么。所以云门道。如击石火。似闪电光。这个些子。不落心机意识情想。等尔开口。堪作什么。计较生时。鹞子过新罗。雪窦道。尔天下衲僧。何当辨的。对朕者谁。著个还云不识。此是雪窦忒杀老婆。重重为人处。且道。廓然与不识。是一般两般。若是了底人分上。不言而谕。若是未了底人。决定打作两橛。诸方寻常皆道。雪窦重拈一遍。殊不知。四句颂尽公案了。后为慈悲之故。颂出事迹。因兹暗渡江。岂免生荆棘。达磨本来兹土。与人解粘去缚。抽钉拔楔。刬除荆棘。因何却道生荆棘。非止当时。诸人即今脚跟下。已深数丈。阖国人追不再来。千古万古空相忆。可杀不丈夫。且道。达磨在什么处。若见达磨。便见雪窦末后为人处。雪窦恐怕人逐情见。所以拨转关捩子。出自己见解云。休相忆。清风匝地有何极。既休相忆。尔脚跟下事。又作么生。雪窦道。即今个里匝地清风。天上天下有何所极。雪窦拈千古万古之事。抛向面前。非止雪窦当时有何极。尔诸人分上亦有何极。他又怕人执在这里。再著方便高声云。这里还有祖师么。自云有。雪窦到这里。不妨为人。赤心片片。又自云。唤来与老僧洗脚。太杀减人威光。当时也好。与本分手脚。且道。雪窦意在什么处。到这里。唤作驴则是。唤作马则是。唤作祖师则是。如何名邈。往往唤作雪窦使祖师去也。且喜没交涉。且道。毕竟作么生。只许老胡知。不许老胡会。
　　垂示云。乾坤窄。日月星辰一时黑。直饶棒如雨点。喝似雷奔。也未当得向上宗乘中事。设使三世诸佛。只可自知。历代祖师全提不起。一大藏教诠注不及。明眼衲僧自救不了。到这里。作么生请益。道个佛字。拖泥带水。道个禅字。满面惭惶。久参上士不待言之。后学初机直须究取。
　　【二】举赵州示众云(这老汉作什么。莫打这葛藤)至道无难(非难非易)唯嫌拣择(眼前是什么。三祖犹在)才有语言。是拣择是明白(两头三面。少卖弄。鱼行水浊。鸟飞落毛)老僧不在明白里(贼身已露。这老汉向什么处去)是汝还护惜也无(败也。也有一个半个)时有僧问。既不在明白里。护惜个什么(也好与一拶。舌拄上腭)州云。我亦不知(拶杀这老汉。倒退三千)僧云。和尚既不知。为什么却道不在明白里(看走向什么处去。逐教上树去)州云。问事即得。礼拜了退(赖有这一着。这老贼)。
　　赵州和尚。寻常举此话头。只是唯嫌拣择。此是三祖信心铭云。至道无难。唯嫌拣择。但莫憎爱。洞然明白。才有是非。是拣择。是明白。才恁么会。蹉过了也。铰钉胶粘。堪作何用。州云。是拣择。是明白。如今参禅问道。不在拣择中。便坐在明白里。老僧不在明白里。汝等还护惜也无。汝诸人既不在明白里。且道。赵州在什么处。为什么却教人护惜。五祖先师当说道。垂手来似过尔。尔作么生会。且道。作么生是垂手处。识取钩头意。莫认定盘星。这僧出来。也不妨奇特。捉赵州空处。便去拶他。既不在明白里。护惜个什么。赵州更不行棒行喝。只道。我亦不知。若不是这老汉。被他拶著。往往忘前失后。赖是这老汉。有转身自在处。所以如此答他。如今禅和子。问著也道。我亦不知不会。争奈同途不同辙。这僧有奇特处。方始会问。和尚既不知。为什么却道不在明白里。更好一拶。若是别人。往往分疏不下。赵州是作家。只向他道。问事即得。礼拜了退。这僧依旧无奈这老汉何。只得饮气吞声。此是大手宗师。不与尔论玄论妙。论机论境。一向以本分事接人。所以道。相骂饶尔接嘴。相唾饶尔泼水。殊不知。这老汉。平生不以棒喝接人。只以平常言语。只是天下人不奈何。盖为他平生无许多计较。所以横拈倒用。逆行顺行。得大自在。如今人不理会得。只管道。赵州不答话。不为人说。殊不知。当面蹉过。
　　至道无难(三重公案。满口含霜。道什么)言端语端(鱼行水浊。七花八裂。搽胡也)一有多种(分开好。只一般。有什么了期)二无两般(何堪。四五六七。打葛藤作什么)天际日上月下(觌面相呈。头上漫漫。脚下漫漫。切忌昂头低头)槛前山深水寒(一死更不再活。还觉寒毛卓竖么)髑髅识尽喜何立(棺木里瞠眼。卢行者是它同参)枯木龙吟销未干(咄。枯木再生花。达磨游东土)难难(邪法难扶。倒一说。这里是什么所在。说难说易)拣择明白君自看(瞎。将谓由别人。赖值自看。不干山僧事)。
　　雪窦知他落处。所以如此颂。至道无难。便随后道。言端语端。举一隅不以三隅反。雪窦道。一有多种。二无两般。似三隅反一。尔且道。什么处是言端语端处。为什么一却有多种。二却无两般。若不具眼。向什么处摸索。若透得这两句。所以古人道。打成一片。依旧见。山是山。水是水。长是长。短是短。天是天。地是地。有时唤天作地。有时唤地作天。有时唤山不是山。唤水不是水。毕竟怎生得平稳去。风来树动。浪起船高。春生夏长。秋收冬藏。一种平怀。泯然自尽。则此四句颂顿绝了也。雪窦有余才。所以分开结裹算来也。只是头上安头道。至道无难。言端语端。一有多种。二无两般。虽无许多事。天际日上时月便下。槛前山深时水便寒。到这里。言也端。语也端。头头是道。物物全真。岂不是心境俱忘。打成一片处。雪窦头上太孤峻生。末后也漏逗不少。若参得透见得彻。自然如醍醐上味相似。若是情解未忘。便见七花八裂。决定不能会如此说话。髑髅识尽喜何立。枯木龙吟销未干。只这便是交加处。这僧恁么问。赵州恁么答。州云。至道无难。唯嫌拣择。才有语言。是拣择是明白。老僧不在明白里。是汝还护惜也无。时有僧便问。既不在明白里。又护惜个什么。州云。我亦不知。僧云。和尚既不知。为什么却道不在明白里。州云。问事即得。礼拜了退。此是古人问道底公案。雪窦拽来一串穿却。用颂至道无难。唯嫌拣择。如今人不会古人意。只管咬言嚼句。有甚了期。若是通方作者。始能辨得这般说话。不见僧问香严。如何是道。严云。枯木里龙吟。僧云。如何是道中人。严云。髑髅里眼睛。僧后问石霜。如何是枯木里龙吟。霜云。犹带喜在。如何是髑髅里眼睛。霜云。犹带识在。僧又问曹山。如何是枯木里龙吟。山云。血脉不断。如何是髑髅里眼睛。山云干不尽。什么人得闻。山云。尽大地未有一个不闻。僧云未审龙吟是何章句。山云。不知是何章句。闻者皆丧。复有颂云。枯木龙吟真见道。髑髅无识眼初明。喜识尽时消息尽。当人那辨浊中清。雪窦可谓大有手脚。一时与尔交加颂出。然虽如是。都无两般。雪窦末后有为人处。更道难难。只这难难。也须透过始得。何故。百丈道一切语言。山河大地。一一转归自己。雪窦凡是一拈一掇。到末后须归自己。且道。什么处是雪窦为人处。拣择明白君自看。既是打葛藤颂了。因何却道。君自看。好彩教尔自看。且道。意落在什么处。莫道诸人理会不得。设使山僧到这里。也只是理会不得。
　　垂示云。一机一境。一言一句。且图有个入处。好肉上剜疮。成窠成窟。大用现前不存轨则。且图知有向上事。盖天盖地又摸索不著。恁么也得。不恁么也得。太廉纤生。恁么也不得。不恁么也不得。太孤危生。不涉二涂。如何即是。请试举看。
　　【三】举马大师不安(这汉漏逗不少。带累别人去也)院主问。和尚近日。尊候如何(四百四病一时发。三日后不送亡僧。是好手。仁义道中)大师云。日面佛月面佛(可杀新鲜。养子之缘)。
　　马大师不安。院主问。和尚近日尊候如何。大师云日面佛月面佛。祖师若不以本分事相见。如何得此道光辉。此个公案。若知落处便独步丹霄。若不知落处。往往枯木岩前差路去在。若是本分人到这里。须是有驱耕夫之牛。夺饥人之食底手脚。方见马大师为人处。如今多有人道。马大师接院主。且喜没交涉。如今众中多错会瞠眼云。在这里。左眼是日面。右眼是月面。有什么交涉。驴年未梦见在。只管蹉过古人事。只如马大师如此道。意在什么处。有底云。点平胃散一盏来。有什么巴鼻。到这里。作么生得平稳去。所以道。向上一路千圣不传。学者劳形如猿捉影。只这日面佛月面佛。极是难见。雪窦到此。亦是难颂。却为他见得透。用尽平生工夫。指注他。诸人要见雪窦么。看取下文。
　　日面佛月面佛(开口见胆。如两面镜相照于中无影像)五帝三皇是何物(太高生。莫谩他好。可贵可贱)二十年来曾苦辛(自是尔落草。不干山僧事。哑子吃苦瓜)为君几下苍龙窟(何消恁么。莫错用心好。也莫道无奇特)屈(愁杀人。愁人莫向愁人说)堪述(向阿谁说。说与愁人愁杀人)明眼衲僧莫轻忽(更须子细。咄。倒退三千)。
　　神宗在位时。自谓此颂讽国。所以不肯入藏。雪窦先拈云。日面佛月面佛。一拈了。却云。五帝三皇是何物。且道。他意作么生。适来已说了也。直下注他。所以道。垂钩四海。只钓狞龙。只此一句已了。后面雪窦自颂他平生所以用心参寻。二十年来曾苦辛。为君几下苍龙窟。似个什么。一似人入苍龙窟里取珠相似。后来打破漆桶。将谓多少奇特。元来只消得个五帝三皇是何物。且道雪窦语。落在什么处。须是自家退步看。方始见得他落处。岂不见。兴阳剖侍者。答远录公问。娑竭出海乾坤震。觌面相呈事若何。剖云。金翅鸟王当宇宙。个中谁是出头人。远云。忽遇出头。又作么生。剖云。似鹘捉鸠。君不信。髑髅前验始知真。远云。恁么则屈节当胸退身三步。剖云。须弥座下乌龟子。莫待重遭点额回。所以三皇五帝亦是何物。人多不见雪窦意。只管道讽国。若恁么会。只是情见。此乃禅月题公子行云。锦衣鲜华手擎鹘。闲行气貌多轻忽。稼穑艰难总不知。五帝三皇是何物。雪窦道。屈堪述。明眼衲僧莫轻忽。多少人向苍龙窟里。作活计。直饶是顶门具眼。肘后有符。明眼衲僧。照破四天下。到这里。也莫轻忽。须是子细始得。
　　垂示云。青天白日。不可更指东划西。时节因缘。亦须应病与药。且道。放行好。把定好。试举看。
　　【四】举德山到沩山(担板汉。野狐精)挟复子于法堂上(不妨令人疑着。纳败缺)从东过西。从西过东(可杀有禅作什么)顾视云无无。便出(好与三十棒。可杀气冲天。真师子儿。善师子吼)雪窦著语云。勘破了也(错。果然。点)德山至门首却云。也不得草草(放去收来。头上太高生。末后太低生。知过必改。能有几人)便具威仪。再入相见(依前作这去就。已是第二重败缺。险)沩山坐次(冷眼看这老汉。捋虎须。也须是这般人始得)德山提起坐具云。和尚(改头换面。无风起浪)沩山拟取拂子(须是那汉始得。运筹帷幄之中。不妨坐断天下人舌头)德山便喝。拂袖而出(野狐精见解。这一喝。也有权。也有实。也有照。也有用。一等是拏云攫雾者。就中奇特)雪窦著语云。勘破了也(错。果然。点)德山背却法堂。著草鞋便行(风光可爱。公案未圆。赢得项上笠。失却脚下鞋。已是丧身失命了也)沩山至晚问首座。适来新到在什么处(东边落节。西边拔本。眼观东南。意在西北)首座云。当时背却法堂。著草鞋出去也(灵龟曳尾。好与三十棒。这般汉脑后合吃多少)沩山云。此子已后。向孤峰顶上。盘结草庵。呵佛骂祖去在(贼过后张弓。天下衲僧跳不出)雪窦著语云。雪上加霜(错。果然。点)。
　　夹山下三个点字。诸人还会么。有时将一茎草。作丈六金身用。有时将丈六金身。作一茎草用。德山本是讲僧。在西蜀讲金刚经。因教中道。金刚喻定。后得智中。千劫学佛威仪。万劫学佛细行。然后成佛。他南方魔子。便说即心是佛。遂发愤。担疏钞行脚。直往南方。破这魔子辈。看他恁么发愤。也是个猛利底汉。初到澧州。路上见一婆子卖油糍。遂放下疏钞。且买点心吃。婆云。所载者是什么。德山云。金刚经疏钞。婆云。我有一问。尔若答得。布施油糍作点心。若答不得。别处买去。德山云。但问。婆云。金刚经云。过去心不可得。现在心不可得。未来心不可得。上座欲点那个心。山无语。婆遂指令去参龙潭。才跨门便问。久向龙潭。及乎到来。潭又不见。龙又不现。龙潭和尚。于屏风后。引身云。子亲到龙潭。师乃设礼而退。至夜间入室。侍立更深潭云。何不下去。山遂珍重。揭帘而出。见外面黑却回云。门外黑。潭遂点纸烛度与山。山方接潭便吹灭。山豁然大悟。便礼拜。潭云。子见个什么便礼拜。山云。某甲自今后。更不疑著天下老和尚舌头。至来日。潭上堂云。可中有个汉。牙如剑树。口似血盆。一棒打不回头。他时异日。向孤峰顶上。立吾道去在。山遂取疏钞。于法堂前。将火炬举起云。穷诸玄辩。若一毫置于太虚。竭世枢机。似一滴投于巨壑。遂烧之。后闻沩山盛化。直造沩山。便作家相见。包亦不解。直上法堂。从东过西。从西过东。顾视云无无。便出。且道。意作么生。莫是颠么。人多错会。用作建立。直是无交涉。看他恁么。不妨奇特。所以道。出群须是英灵汉。敌胜还他师子儿。选佛若无如是眼。假饶千载又奚为。到这里须是通方作者。方始见得。何故。佛法无许多事。那里著得情见来。是他心机那里有如许多阿劳。所以玄沙道。直似秋潭月影。静夜钟声。随扣击以无亏。触波澜而不散。犹是生死岸头事。到这里亦无得失是非。亦无奇特玄妙。既无奇特玄妙。作么生会他从东过西。从西过东。且道。意作么生。沩山老汉。也不管他。若不是沩山。也被他折挫一上。看他沩山老作家相见。只管坐观成败。若不深辩来风。争能如此。雪窦著语云。勘破了也。一似铁橛相似。众中谓之著语。虽然在两边却不住在两边。作么生会他道勘破了也。什么处是勘破处。且道勘破德山。勘破沩山。德山遂出到门首。却要拔本。自云。也不得草草。要与沩山掀出五脏心肝法战一场。再具威仪却回相见。沩山坐次。德山提起坐具云。和尚沩山拟取拂子。德山便喝。拂袖而出。可杀奇特。众中多道。沩山怕他有甚交涉。沩山亦不忙。所以道。智过于禽获得禽。智过于兽获得兽。智过于人获得人。参得这般禅。尽大地森罗万象。天堂地狱。草芥人畜。一时作一喝来。他亦不管掀倒禅床。喝散大众。他亦不顾。如天之高。似地之厚。沩山若无坐断天下人舌头。底手脚。时验他也大难。若不是他一千五百人善知识。到这里也分疏不下。沩山是运筹帷幄。决胜千里。德山背却法堂。著草鞋便出去。且道他意作么生。尔道德山是胜是负。沩山恁么是胜是负。雪窦著语云。勘破了也。是他下工夫。见透古人聱讹极则处。方能恁么。不妨奇特。讷堂云。雪窦著两个勘破。作三段判。方显此公案。似傍人断二人相似。后来这老汉。缓缓地至晚方问首座。适来新到在什么处。首座云。当时背却法堂。著草鞋出去也。沩山云。此子已后向孤峰顶上。盘结草庵呵佛骂祖去在。且道他意旨如何。沩山老汉不是好心。德山后来呵佛骂祖。打风打雨。依旧不出他窠窟。被这老汉见透平生伎俩。到这里唤作沩山与他受记得么。唤作泽广藏山。理能伏豹得么。若恁么且喜没交涉。雪窦知此公案落处。敢与他断更道。雪上加霜又重拈起来教人见。若见得去。许尔与沩山德山雪窦同参。若也不见。切忌妄生情解。
　　一勘破(言犹在耳。过)　　二勘破(两重公案)　　雪上加霜曾险堕(三段不同。在什么处)　　飞骑将军入虏庭(险。败军之将。无劳再斩。丧身失命)　　再得完全能几个(死中得活)　　急走过(傍若无人。三十六策。尽尔神通。堪作何用)　　不放过(理能伏豹。穿却鼻孔)　　孤峰顶上草里坐(果然。穿过鼻孔。也未为奇特。为什么却在草里坐)　　咄(会么。两刃相伤。两两三三旧路行。唱拍相随。便打)
　　雪窦颂一百则公案。一则则焚香拈出。所以大行于世。他更会文章透得公案。盘礴得熟。方可下笔。何故。如此。龙蛇易辨。衲子难瞒。雪窦参透这公案。于节角聱讹处。著三句语。撮来颂出。雪上加霜。几乎险堕。只如德山似什么。一似李广天性善射。天子封为飞骑将军。深入虏庭。被单于生获。广时伤病。置广两马间。络而盛卧。广遂诈死。睨其傍有一胡儿骑善马。广腾身上马推堕胡儿。夺其弓矢。鞭马南驰。弯弓射退追骑。以故得脱。这汉有这般手段。死中得活。雪窦引在颂中。用比德山再入相见。依旧被他跳得出去。看他古人。见到。说到。行到。用到。不妨英灵。有杀人不眨眼底手脚。方可立地成佛。有立地成佛底人。自然杀人不眨眼。方有自由自在分。如今人有底。问著头上一似衲僧气概。轻轻拶著。便腰做段。股做截。七支八离。浑无些子相续处。所以古人道。相续也大难。看他德山沩山如此。岂是灭灭挈挈底见解。再得完全能几个。急走过。德山喝便出去。一似李广被捉后设计。一箭射杀一个番将。得出虏庭相似。雪窦颂到此。大有工夫。德山背却法堂。著草鞋出去。道得便宜。殊不知。这老汉。依旧不放他出头在。雪窦道。不放过。沩山至晚间问首座。适来新到在什么处。首座云。当时背却法堂。著草鞋出去也。沩山云。此子他日。向孤峰顶上。盘结草庵。呵佛骂祖去在。几曾是放过来。不妨奇特。到这里。雪窦为什么道。孤峰顶上草里坐。又下一喝。且道落在什么处。更参三十年。
　　垂示云。大凡扶竖宗教。须是英灵底汉。有杀人不眨眼底手脚。方可立地成佛。所以照用同时卷舒齐唱。理事不二。权实并行。放过一著。建立第二义门。直下截断葛藤。后学初机难为凑泊。昨日恁么。事不获已。今日又恁么。罪过弥天。若是明眼汉。一点谩他不得。其或未然。虎口里横身。不免丧身失命。试举看。
　　【五】举雪峰示众云(一盲引众盲。不为分外)尽大地撮来如粟米粒大(是什么手段。山僧从来不弄鬼眼睛)抛向面前(只恐抛不下有什么伎俩)漆桶不会(倚势欺人。自领出去。莫谩大众好)打鼓普请看(瞎。打鼓为三军)。
　　长庆问云门。雪峰与么道。还有出头不得处么。门云。有。庆云。作么生。门云。不可总作野狐精见解。雪峰云。匹上不足。匹下有余。我更与尔打葛藤。拈拄杖云。还见雪峰么。咄。王令稍严。不许搀夺行市。大沩喆云。我更与喆诸人。土上加泥。拈拄杖云。看看。雪峰向诸人面前放屙。咄。为什么屎臭也不知。雪峰示众云。尽大地撮来如粟米粒大。古人接物利生。有奇特处。只是不妨辛勤。三上投子。九到洞山。置漆桶木杓。到处作饭头。也只为透脱此事。及至洞山作饭头。一日洞山问雪峰。作什么。峰云。淘米。山云。淘沙去米。淘米去沙。峰云。沙米一齐去。山云。大众吃个什么。峰便覆盆。山云。子缘在德山。指令见之。才到便问。从上宗乘中事。学人还有分也无。德山打一棒云。道什么。因此有省。后在鳌山阻雪。谓嵓头云。我当时在德山棒下。如桶底脱相似。嵓头喝云。尔不见道。从门入者。不是家珍。须是自己胸中流出。盖天盖地。方有少分相应。雪峰忽然大悟。礼拜云。师兄今日始是鳌山成道。如今人只管道。古人特地做作。教后人依规矩。若恁么。正是谤他古人。谓之出佛身血。古人不似如今人苟且。岂以一言半句。以当平生。若扶竖宗教。续佛寿命。所以吐一言半句。自然坐断天下人舌头。无尔著意路作情解。涉道理处。看他此个示众。盖为他曾见作家来。所以有作家钳锤。凡出一言半句。不是心机意识思量鬼窟里作活计。直是超群拔萃。坐断古今。不容拟议。他家用处。尽是如此。一日示众云。南山有一条鳖鼻蛇。汝等诸人切须好看取。时棱道者出众云。恁么则今日堂中大有人丧身失命去在。又云。尽大地是沙门一只眼。汝等诸人。向什么处屙。又云。望州亭与汝相见了也。乌石岭与汝相见了也。僧堂前与汝相见了也。时保福问鹅湖。僧堂前即且置。如何是望州亭。乌石岭相见处。鹅湖骤步归方丈。他常举这般语。示众。只如道尽大地撮来如粟米粒大。这个时节。且道以情识卜度得么。须是打破罗笼。得失是非一时放下。洒洒落落。自然透得他圈缋。方见他用处。且道。雪峰意在什么处。人多作情解道。心是万法之主。尽大地一时在我手里。且喜没交涉。到这里。须是个真实汉。聊闻举著。彻骨彻髓见得透。且不落情思意想。若是个本色行脚衲子。见他恁么。已是郎当为人了也。看他雪窦颂云。
　　牛头没(闪电相似。蹉过了也)马头回(如击石火)　　曹溪镜里绝尘埃(打破镜来。与尔相见。须是打破始得)　　打鼓看来君不见(刺破尔眼睛。莫轻易好。漆桶有什么难见处)　　百花春至为谁开(法不相饶。一场狼籍。葛藤窟里出头来)
　　雪窦自然见他古人。只消去他命脉上一札。与他颂出。牛头没马头回。且道说个什么。见得透底。如早朝吃粥。斋时吃饭相似。只是寻常。雪窦慈悲。当头一锤击碎。一句截断。只是不妨孤峻。如击石火似闪电光。不露锋铓无尔凑泊处。且道向意根下摸索得么。此两句一时道尽了也。雪窦第三句。却通一线道。略露些风规。早是落草。第四句。直下更是落草。若向言上生言。句上生句。意上生意。作解作会。不唯带累老僧。亦乃辜负雪窦。古人句虽如此。意不如此。终不作道理系缚人。曹溪镜里绝尘埃。多少人道。静心便是镜。且喜没交涉。只管作计较道理。有什么了期。这个是本分说话。山僧不敢不依本分。牛头没马头回。雪窦分明说了也。自是人不见。所以雪窦如此郎当颂道。打鼓看来君不见。痴人还见么。更向尔道。百花春至为谁开。可谓豁开户牖。与尔一时八字打开了也。及乎春来。幽谷野涧。乃至无人处。百花竞发。尔且道更为谁开。
　　【六】举云门垂语云。十五日已前不问汝(半河南。半河北。这里不收旧历日)十五日已后道将一句来(不免从朝至暮。切忌道著。来日是十六。日月如流)自代云。日日是好日(收。鰕跳不出斗。谁家无明月清风。还知么。海神知贵不知价)。
　　云门初参睦州。州旋机电转。直是难凑泊。寻常接人。才跨门便搊住云。道道。拟议不来。便推出云。秦时[車*度]轹钻。云门凡去见。至第三回。才敲门。州云。谁。门云。文偃。才开门便跳入。州搊住云。道道。门拟议。便被推出门一足在门阃内。被州急合门。拶折云门脚。门忍痛作声。忽然大悟。后来语脉接人。一摸脱出睦州。后于陈操尚书宅。住三年。睦州指往雪峰处去。至彼出众便问。如何是佛。峰云。莫寐语。云门便礼拜。一住三年。雪峰一日问。子见处如何。门云。某甲见处。与从上诸圣。不移易一丝毫许。灵树二十年。不请首座。常云。我首座生也。又云。我首座牧牛也。复云。我首座行脚也。忽一日令撞钟。三门前接首座。众皆讶之云门果至。便请入首座寮。解包。灵树人号曰知圣禅师。过去未来事皆预知。一日广主刘王。将兴兵。躬入院。请师决臧否。灵树已先知。怡然坐化。广主怒曰。和尚何时得疾。侍者对曰。师不曾有疾。适封一合子。令俟王来呈之。广主开合得一帖子云。人天眼目。堂中首座。广主悟旨。遂寝兵。请云门出世。住灵树。后来方住云门。师开堂说法。有鞠常侍致问。灵树果子熟也未。门云。什么年中。得信道生。复引刘王昔为卖香客等因缘。刘王后谥灵树。为知圣禅师。灵树生生不失通。云门凡三生为王。所以失通。一日刘王诏师入内过夏。共数人尊宿。皆受内人问讯说法。唯师一人不言。亦无人亲近。有一直殿使。书一偈。贴在碧玉殿上云。大智修行。始是禅。禅门宜默不宜喧。万般巧说争如实。输却云门总不言。云门寻常爱说三字禅。顾鉴咦。又说一字禅。僧问杀父杀母。佛前忏悔。杀佛杀祖。向什么处忏悔。门云。露。又问。如何是正法眼藏。门云。普。直是不容拟议。到平铺处。又却骂人若下一句语。如铁橛子相似。后出四哲。乃洞山初。智门宽。德山密。香林远皆为大宗师。香林十八年为侍者。凡接他。只叫远侍者。远云。喏。门云。是什么。如此十八年。一日方悟。门云。我今后更不叫汝。云门寻常接人。多用睦州手段。只是难为凑泊。有抽钉拔楔底钳锤。雪窦道。我爱韶阳新定机。一生与人抽钉拔楔。垂个问头示众云。十五日已前不问汝。十五日已后道将一句来。坐断千差不通凡圣。自代云。日日是好日。十五日已前。这语已坐断千差。十五日已后。这语也坐断千差。是他不道明日是十六。后人只管随语生解。有什么交涉他云门立个宗风。须是有个为人处。垂语了。却自代云。日日是好日。此语通贯古今。从前至后。一时坐断。山僧如此说话。也是随语生解。他杀不如自杀。才作道理。堕坑落堑。云门一句中。三句俱备。盖是他家宗旨如此。垂一句语。须要归宗。若不如此。只是杜撰。此事无许多论说。而未透者。却要如此。若透得。便见古人意旨。看取雪窦打葛藤。
　　去却一(七穿八穴。向什么处去。放过一着)　　拈得七(拈不出。却不放过)　　上下四维无等匹(何似生。上是天下是地。东南西北与四维。有什么等匹。争奈拄杖在我手里)　　徐行踏断流水声(莫问脚跟下。难为体究。打入葛藤窟里。去了也)　　纵观写出飞禽迹(眼里亦无此消息野狐精见解。依前只在旧窠窟里)　　草茸茸(脑后拔箭。是什么消息。堕在平实处)　　烟幂幂(未出这窠窟。足下云生)　　空生岩畔花狼籍(在什么处。不唧[口*留]汉。勘破了也)　　弹指堪悲舜若多(四方八面尽法界。向舜若多鼻孔里道将一句来。在什么处)　　莫动著(前言何在。动著时如何)　　动著三十棒(自领出去。便打)
　　雪窦颂古。偏能如此。当头以金刚王宝剑。挥一下了。然后略露些风规。虽然如此。毕竟无有二解。去却一拈得七。人多作算数会道。去却一是十五日已前事。雪窦蓦头下两句言语印破了。却露出教人见。去却一拈得七。切忌向言句中作活计。何故胡饼有什么汁。人多落在意识中。须是向语句未生已前。会取始得。大用现前。自然见得也。所以释迦老子成道后。于摩竭提国。三七日中。思惟如是事。诸法寂灭相。不可以言宣。我宁不说法。疾入于涅槃。到这里觅个开口处不得。以方便力故。为五比丘说已。至三百六十会。说一代时教。只是方便。所以脱珍御服。著獘垢衣。不得已。而向第二义门中浅近之处。诱引诸子。若教他向上全提。尽大地无一个半个。且道。作么生是第一句。到这里。雪窦露些意教人见。尔但上不见有诸佛。下不见有众生。外不见有山河大地。内不见有见闻觉知。如大死底人却活相似。长短好恶。打成一片。一一拈来更无异见。然后应用不失其宜。方见他道去却一拈得七。上下四维无等匹。若于此句透得。直得上下四维无有等匹。森罗万象。草芥人畜。著著全彰自己家风。所以道。万象之中独露身。惟人自肯乃方亲。昔年谬向途中觅。今日看来火里冰。天上天下惟我独尊。人多逐末不求其本。先得本正。自然风行草偃。水到渠成。徐行踏断流水声。徐徐行动时。浩浩流水声。也应踏断。纵观写出飞禽迹。纵目一观。直饶是飞禽迹亦如写出相似。到这里。镬汤炉炭吹教灭。剑树刀山喝便摧。不为难事。雪窦到此。慈悲之故。恐人坐在无事界中。复道。草茸茸烟幂幂。所以盖覆却直得草茸茸。烟幂幂。且道是什么人境界。唤作日日是好日得么。且喜没交涉。直得徐行踏断流水声也不是。纵观写出飞禽迹也不是。草茸茸也不是。烟幂幂也不是。直饶总不恁么。正是空生岩畔花狼籍。也须是转过那边始得。岂不见。须菩提岩中宴坐。诸天雨花赞叹。尊者曰。空中雨花赞叹。复是何人天曰。我是天帝释。尊者曰。汝何赞叹。天曰。我重尊者善说般若波罗蜜多。尊者曰。我于般若。未尝说一字。汝云何赞叹。天曰。尊者无说。我乃无闻。无说无闻。是真般若。又复动地雨花。雪窦亦曾有颂云。雨过云凝晓半开。数峰如画碧崔嵬。空生不解岩中坐。惹得天花动地来。天帝既动地雨花。到这里。更藏去那里。雪窦又道我恐逃之逃不得。大方之外皆充塞。忙忙扰扰知何穷。八面清风惹衣裓。直得净裸裸赤洒洒。都无纤毫过患。也未为极则。且毕竟如何即是。看取下文云。弹指堪悲舜若多。梵语舜若多。此云虚空神。以虚空为体。无身觉触。得佛光照方现得身。尔若得似舜若多神时。雪窦正好弹指悲叹。又云。莫动著。动著时如何。白日青天。开眼瞌睡。
　　垂示云。声前一句。千圣不传。未曾亲觐。如隔大千。设使向声前辨得。截断天下人舌头。亦未是性懆汉。所以道。天不能盖。地不能载。虚空不能容。日月不能照。无佛处独称尊。始较些子。其或未然。于一毫头上透得。放大光明七纵八横。于法自在自由。信手拈来无有不是。且道得个什么。如此奇特。复云。大众会么。从前汗马无人识。只要重论盖代功。即今事且致雪窦公案又作么生。看取下文。
　　【七】举僧问法眼(道什么。檐枷过状)慧超咨和尚。如何是佛(道什么。眼睛突出)法眼云。汝是慧超(依模脱出。铁馂饀。就身打劫)。
　　法眼禅师。有啐啄同时底机。具啐啄同时底用。方能如此答话。所谓超声越色。得大自在。纵夺临时。杀活在我。不妨奇特。然而此个公案。诸方商量者多。作情解会者不少。不知古人。凡垂示一言半句。如击石火似闪电光。直下拨开一条正路。后人只管去言句上。作解会道。慧超便是佛。所以法眼恁么答。有者道。大似骑牛觅牛。有者道。问处便是。有什么交涉。若恁么会去。不惟辜负自己。亦乃深屈古人。若要见他全机。除非是一棒打不回头底汉。牙如剑树。口似血盆。向言外知归。方有少分相应。若一一作情解。尽大地是灭胡种族底汉。只如超禅客于此悟去。也是他寻常管带参究。所以一言之下。如桶底脱相似。只如则监院在法眼会中。也不曾参请入室。一日法眼问云。则监院何不来入室。则云。和尚岂不知。某甲于青林处。有个入头。法眼云。汝试为我举看。则云。某甲问如何是佛。林云。丙丁童子来求火。法眼云。好语。恐尔错会。可更说看则云。丙丁属火。以火求火。如某甲是佛。更去觅佛。法眼云。监院果然错会了也。则不愤便起单渡江去。法眼云。此人若回可救。若不回救不得也。则到中路自忖云。他是五百人善知识。岂可赚我耶。遂回再参法眼云。尔但问我。我为尔答。则便问。如何是佛。法眼云。丙丁童子来求火。则于言下大悟。如今有者。只管瞠眼作解会。所谓彼既无疮。勿伤之也。这般公案。久参者。一举便知落处。法眼下谓之箭锋相拄。更不用五位君臣。四料简。直论箭锋相拄。是他家风如此。一句下便见。当阳便透。若向句下寻思。卒摸索不著。法眼出世。有五百众。是时佛法大兴。时韶国师久依疏山。自谓得旨。乃集疏山平生文字顶相。领众行脚。至法眼会下。他亦不去入室。只令参徒随众入室。一日法眼升座。有僧问。如何是曹源一滴水。法眼云。是曹源一滴水。其僧惘然而退。韶在众闻之忽然大悟。后出世。承嗣法眼。有颂呈云。通玄峰顶。不是人间。心外无法。满目青山。法眼印云。只这一颂。可继吾宗。子后有王侯敬重。吾不如汝。看他古人。恁么悟去。是什么道理。不可只教山僧说。须是自己二六时中。打办精神。似恁么与他承当。他日向十字街头。垂手为人。也不为难事。所以僧问法眼。如何是佛法。眼云。汝是慧超。有甚相辜负处。不见云门道。举不顾。即差互。拟思量何劫悟。雪窦后面颂得。不妨显赫。试举看。
　　江国春风吹不起(尽大地那里得这消息。文彩已彰)　　鹧鸪啼在深花里(喃喃何用。又被风吹别调中。岂有恁么事)　　三级浪高鱼化龙(通这一路。莫谩大众好。踏著龙头)　　痴人犹戽夜塘水(扶篱摸壁。挨门傍户。衲僧有什么用处。守株待兔)
　　雪窦是作家。于古人难咬难嚼难透难见节角誵讹处。颂出教人见。不妨奇特。雪窦识得法眼关棙子。又知慧超落处。更恐后人向法眼言句下。错作解会。所以颂出这僧如此问。法眼如是答。便是江国春风吹不起。鹧鸪啼在深花里。此两句只是一句。且道雪窦意在什么处。江西江南多作两般解会道。江国春风吹不起。用颂汝是慧超。只这个消息。直饶江国春风也吹不起。鹧鸪啼在深花里。用颂诸方商量这话。浩浩地。似鹧鸪啼在深花里相似。有什么交涉。殊不知。雪窦这两句。只是一句。要得无缝无罅。明明向汝道。言也端语也端。盖天盖地。他问如何是佛。法眼云。汝是慧超。雪窦道。江国春风吹不起。鹧鸪啼在深花里。向这里荐得去。可以丹霄独步。尔若作情解。三生六十劫。雪窦第三第四句。忒杀伤慈。为人一时说破。超禅师当下大悟处。如三级浪高鱼化龙。痴人犹戽夜塘水。禹门三级浪。孟津即是龙门。禹帝凿为三级。今三月三。桃花开时。天地所感。有鱼透得龙门。头上生角昂鬃鬣尾。拏云而去。跳不得者点额而回。痴人向言下咬嚼。似戽夜塘之水求鱼相似。殊不知。鱼已化为龙也。端师翁有颂云。一文大光钱。买得个油糍。吃向肚里了。当下不闻饥。此颂极好。只是太拙。雪窦颂得极巧。不伤锋犯手。旧时庆藏主爱问人。如何是三级浪高鱼化龙。我也不必在。我且问尔。化作龙去。即今在什么处。
　　垂示云。会则途中受用。如龙得水。似虎靠山。不会则世谛流布。羝羊触藩守株待兔。有时一句。如踞地狮子。有时一句。如金刚王宝剑。有时一句。坐断天下人舌头。有时一句。随波逐浪。若也途中受用。遇知音别机宜。识休咎相共证明。若也世谛流布。具一只眼。可以坐断十方。壁立千仞。所以道。大用现前。不存轨则。有时将一茎草。作丈六金身用。有时将丈六金身。作一茎草用。且道。凭个什么道理。还委悉么。试举看。
　　【八】举翠岩夏末示众云。一夏以来。为兄弟说话(开口焉知恁么)看翠岩眉毛在么(只赢得眼睛也落地。和鼻孔也失了。入地狱如箭射)保福云。作贼人心虚(灼然是贼识贼)长庆云。生也(舌头落地。将错就错。果然)云门云。关(走在什么处去。天下衲僧跳不出。败也)。
　　古人有晨参暮请。翠岩至夏末。却恁么示众。然而不妨孤峻。不妨惊天动地。且道。一大藏教。五千四十八卷。不免说心说性。说顿说渐。还有这个消息么。一等是恁么时节。翠岩就中奇特。看他恁么道。且道他意落在什么处。古人垂一钩。终不虚设。须是有个道理为人。人多错会道。白日青天说无向当话。无事生事。夏末先自说过。先自点检。免得别人点检他。且喜没交涉。这般见解。谓之灭胡种族。历代宗师出世。若不垂示于人。都无利益。图个什么。到这里见得透。方知古人有驱耕夫之牛。夺饥人之食手段。如今人问著。便向言句下咬嚼。眉毛上作活计。看他屋里人。自然知他行履处。千变万化。节角聱讹。著著有出身之路。便能如此与他酬唱。此语若无奇特。云门保福长庆三人。咂咂地与他酬唱作什么。保福云。作贼人心虚。只因此语。惹得适来说许多情解。且道保福意作么生。切忌向句下觅他古人。尔若生情起念。则换尔眼睛。殊不知。保福下一转语。截断翠岩脚跟。长庆云。生也。人多道。长庆随翠岩脚跟转。所以道生也。且得没交涉。不知长庆自出他见解道生也。各有出身处。我且问尔。是什么处是生处。一似作家面前。金刚王宝剑。直下便用。若能打破常流见解。截断得失是非。方见长庆与他酬唱处。云门云。关。不妨奇特。只是难参。云门大师。多以一字禅示人。虽一字中。须具三句。看他古人。临机酬唱。自然与今时人迥别。此乃下句底样子。他虽如此道。意决不在那里。既不在那里。且道在什么处。也须子细自参始得。若是明眼人。有照天照地底手脚。直下八面玲珑。雪窦为他一个关字。和他三个。穿作一串颂出。
　　翠岩示徒(这老贼。教坏人家男女)　　千古无对(千个万个。也有一个半个。分一节)　　关字相酬(不信道。不妨奇特。若是恁么人。方解恁么道)　　失钱遭罪(饮气吞声。雪窦也不少。和声便打)　　潦倒保福(同行道伴。犹作这去就。两个三个)　　抑扬难得(放行把住。谁是同生同死。莫谤他好。且喜没交涉)　　唠唠翠岩(这野狐精。合取口好)分明是贼(道著也不妨。捉败了也)　　白圭无玷(还辨得么。天下人不知价)　　谁辨真假(多只是假。山僧从来无眼。碧眼胡僧)　　长庆相谙(是精识精。须是他始得。未得一半在)　　眉毛生也(在什么处。从顶门上。至脚跟下。一茎草也无)
　　雪窦若不恁么慈悲颂出令人见。争得名善知识。古人如此。一一皆是事不获已。盖为后学著他言句。转生情解。所以不见古人意旨。如今忽有个出来。掀倒禅床。喝散大众。怪他不得。虽然如此。也须实到这田地始得。雪窦道。千古无对。他只道。看翠岩眉毛在么。有什么奇特处。便乃千古无对。须知古人吐一言半句出来。不是造次。须是有定乾坤底眼始得。雪窦著一言半句。如金刚王宝剑。如踞地狮子。如击石火。似闪电光。若不是顶门具眼。争能见他古人落处。这个示众。直得千古无对。过于德山棒临济喝。且道雪窦为人意在什么处。尔且作么生会他道千古无对。关字相酬。失钱遭罪。这个意如何。直饶是具透关底眼。到这里也须子细始得。且道是翠岩失钱遭罪。是雪窦失钱遭罪。是云门失钱遭罪。尔若透得。许尔具眼。潦倒保福。抑扬难得。抑自己扬古人。且道保福在什么处是抑。什么处是扬。唠唠翠岩。分明是贼。且道他偷什么来。雪窦却道是贼。切忌随他语脉转却。到这里须是自有操持始得。白圭无玷。颂翠岩大似白圭相似。更无些瑕翳。谁辨真假。可谓罕有人辨得。雪窦有大才。所以从头至尾。一串穿却。末后却方道。长庆相谙。眉毛生也。且道。生也在什么处。急著眼看。
　　垂示云。明镜当台。妍丑自辨。镆鎁在手。杀活临时。汉去胡来。胡来汉去。死中得活。活中得死。且道到这里。又作么生。若无透关底眼转身处。到这里灼然不柰何。且道如何是透关底眼。转身处。试举看。
　　【九】举僧问赵州。如何是赵州(河北河南。总说不著。烂泥里有刺。不在河南。正在河北)州云。东门西门南门北门(开也。相骂饶尔接嘴。相唾饶尔泼水。见成公案。还见么。便打)。
　　大凡参禅问道。明究自己。切忌拣择言句。何故不见赵州举道。至道无难。唯嫌拣择。又不见云门道。如今禅和子。三个五个聚头口喃喃地。便道。这个是上才语句。那个是就身处打出语。不知古人方便门中。为初机后学。未明心地。未见本性。不得已而立个方便语句。如祖师西来。单传心印。直指人心。见性成佛。那里如此葛藤。须是斩断语言。格外见谛。透脱得去。可谓如龙得水。似虎靠山。久参先德。有见而未透。透而未明。谓之请益。若是见得透请益。却要语句上周旋。无有凝滞。久参请益。与贼过梯。其实此事不在言句上。所以云门道。此事若在言句上。三乘十二分教。岂是无言句。何须达磨西来。汾阳十八问中。此问谓之验主问。亦谓之探拔问。这僧致个问头。也不妨奇特。若不是赵州。也难抵对他。这僧问如何是赵州。赵州是本分作家。便向道。东门西门南门北门。僧云。某甲不问这个赵州。州云。尔问那个赵州。后人唤作无事禅。赚人不少。何故他问赵州。州答云。东门西门南门北门。所以只答他赵州。尔若恁么会。三家村里汉。更是会佛法去。只这便是破灭佛法。如将鱼目比况明珠。似则似是则不是。山僧道。不在河南。正在河北。且道是有事是无事。也须是子细始得。远录公云。末后一句。始到牢关。指南之旨不在言诠。十日一风。五日一雨。安邦乐业。鼓腹讴歌。谓之太平时节。谓之无事。不是拍盲便道无事。须是透过关捩子。出得荆棘林。净裸裸赤洒洒。依前似平常人。由尔有事也得。无事也得。七纵八横。终不执无定有。有般底人道。本来无一星事。但只遇茶吃茶。遇饭吃饭。此是大妄语。谓之未得谓得。未证谓证。元来不曾参得透。见人说心说性说玄说妙。便道只是狂言。本来无事。可谓一盲引众盲。殊不知。祖师未来时。那里唤天作地。唤山作水。来为什么祖师更西来。诸方升堂入室。说个什么。尽是情识计较。若是情识计较。情尽方见得透。若见得透。依旧天是天。地是地。山是山。水是水。古人道。心是根。法是尘。两种犹如镜上痕。到这个田地。自然净裸裸赤洒洒。若极则理论。也未是安稳处在。到这里。人多错会。打在无事界里。佛也不礼。香也不烧。似则也似。争奈脱体不是。才问著。却是极则相似才拶著。七花八裂。坐在空腹高心处。及到腊月三十日。换手捶胸。已是迟了也。这僧恁么问。赵州恁么答。且道作么生摸索。恁么也不得。不恁么也不得。毕竟如何。这些子是难处。所以雪窦拈出来。当面示人。赵州一日坐次。侍者报云。大王来也。赵州矍然云。大王万福。侍者云。未到和尚。州云。又道来也。参到这里。见到这里。不妨奇特。南禅师拈云。侍者只知报客。不知身在帝乡。赵州入草求人。不觉浑身泥水。这些子实处。诸人还知么。看取雪窦颂。
　　句里呈机劈面来(响。鱼行水浊。莫谤赵州好)　　烁迦罗眼绝纤埃(撒沙撒土。莫带累赵州。捞天摸地。作什么)　　东西南北门相对(开也。那里有许多门。背却赵州城。向什么处去)　　无限轮锤击不开(自是尔轮锤不到。开也)
　　赵州临机。一似金刚王宝剑。拟议即截却尔头。往往更当面换却尔眼睛。这僧也敢捋虎须致个问头。大似无事生事。争奈句中有机。他既呈机来。赵州也不辜负他问头。所以亦呈机答。不是他特地如此。盖为透底人自然合辙。一似安排来相似。不见有一外道。手握雀儿。来问世尊云。且道某甲手中雀儿。是死耶是活耶。世尊遂骑门阃云。尔道我出耶入耶(一本云。世尊竖起拳头云。开也合也)外道无语。遂礼拜。此话便似这公案。古人自是血脉不断。所以道。问在答处。答在问处。雪窦如此见得透。便道句里呈机劈面来。句里有机。如带两意。又似问人。又似问境相似。赵州不移易一丝毫。便向他道。东门西门南门北门。烁迦罗眼绝纤埃。此颂赵州人境俱夺。向句里呈机与他答。此谓之有机有境。才转便照破他心胆。若不如此难塞他问头烁迦罗眼者。是梵语。此云坚固眼。亦云金刚眼。照见无碍。不唯千里明察秋毫。亦乃定邪决正。辨得失。别机宜识休咎。雪窦云。东西南北门相对。无限轮锤击不开。既是无限轮锤。何故击不开。自是雪窦见处如此。尔诸人又作么生。得此门开去。请参详看。
　　垂示云。恁么恁么。不恁么不恁么。若论战也。个个立在转处。所以道。若向上转去。直得释迦弥勒。文殊普贤。千圣万圣。天下宗师。普皆饮气吞声。若向下转去。醯鸡蠛蠓。蠢动含灵。一一放大光明。一一壁立万仞。傥或不上不下。又作么生商量。有条攀条。无条攀例。试举看。
　　【一○】举睦州问僧近离甚处(探竿影草)僧便喝(作家禅客。且莫诈明头也解恁么去)州云。老僧被汝一喝(陷虎之机。猱人作么)僧又喝(看取头角。似则似。是则未是。只恐龙头蛇尾)州云。三喝四喝后作么生(逆水之波。未曾有一人出得头。入那里去)僧无语(果然摸索不著)州便打云(若使睦州尽令而行。尽大地草木。悉斩为三段)这掠虚头汉(放过一著。落在第二)。
　　大凡扶竖宗教。须是有本分宗师眼目。有本分宗师作用。睦州机锋。如闪电相似。爱勘座主。寻常出一言半句。似个荆棘丛相似。著脚手不得。他才见僧来。便道见成公案。放尔三十棒。又见僧云。上座。僧回首。州云。檐板汉。又示众云。未有个入头处。须得个入头处。既得个入头处。不得辜负老僧。睦州为人多如此。这僧也善雕琢。争奈龙头蛇尾。当时若不是睦州。也被他惑乱一场。只如他问近离什么处。僧便喝。且道他意作么生。这老汉也不忙。缓缓地向他道。老僧被汝一喝。似领他话在一边。又似验他相似。斜身看他如何。这僧又喝。似则似是则未是。被这老汉穿却鼻孔来也。遂问云。三喝四喝后作么生。这僧果然无语。州便打云。这掠虚头汉。验人端的处。下口便知音。可惜许。这僧无语。惹得睦州道掠虚头汉。若是诸人。被睦州道三喝四喝后作么生。合作么生只对。免得他道掠虚头汉。这里若是识存亡。别休咎。脚踏实地汉。谁管三喝四喝后作么生。只为这僧无语。被这老汉便据款结案。听取雪窦颂出。
　　两喝与三喝(雷声浩大。雨点全无。自古至今。罕有人恁么)　　作者知机变(若不是作家争验得只恐不恁么)　　若谓骑虎头([囗@力]瞎汉。虎头如何骑。多少人恁么会。也有人作这见解)　　二俱成瞎汉(亲言出亲口。何止两个。自领出去)　　谁瞎汉(教谁辨。赖有末后句。洎乎赚杀人)拈来天下与人看(看即不无。觑著即瞎。阇梨若著眼看。则两手掊空。恁么举。且道是第几机)
　　雪窦不妨有为人处。若不是作者。只是胡喝乱喝。所以古人道。有时一喝不作一喝用。有时一喝却作一喝用。有时一喝如踞地狮子。有时一喝如金刚王宝剑。兴化道。我见尔诸人。东廊下也喝。西廊下也喝。且莫胡喝乱喝。直饶喝得兴化。上三十三天。却扑下来。气息一点也无。待我苏醒起来。向汝道未在。何故。兴化未曾向紫罗帐里撤真珠。与尔诸人在。只管胡喝乱喝作什么。临济道。我闻汝等。总学我喝。我且问尔。东堂有僧出。西堂有僧出。两个齐下喝。那个是宾。那个是主。尔若分宾主不得。已后不得学老僧。所以雪窦颂道。作者知机变。这僧虽被睦州收。他却有识机变处。且道什么处。是这僧识机变处。鹿门智禅师。点这僧云。识法者惧。岩头道。若论战也。个个立在转处。黄龙心和尚道。穷则变。变则通。这个些子。是祖师坐断天下人舌头处。尔若识机变。举著便知落处。有般汉云。管他道三喝四喝作什么。只管喝将去。说什么三十二十喝。喝到弥勒佛下生。谓之骑虎头。若恁么知见。不识睦州则故是。要见这僧太远在。如人骑虎头。须是手中有刀。兼有转变始得。雪窦道。若恁么。二俱成瞎汉。雪窦似倚天长剑。凛凛全威。若会得雪窦意。自然千处万处一时会。便见他雪窦后面颂。只是下注脚。又道谁瞎汉。且道是宾家瞎。是主家瞎。莫是宾主一时瞎么。拈来天下与人看。此是活处。雪窦一时颂了也。为什么却道。拈来天下与人看。且道作么生看。开眼也著。合眼也著。还有人免得么。

　　佛果圜悟禅师碧岩录卷第一(终)


　　夹山无碍禅师降魔表

　　　　慧芳附刊
　　臣闻。三乘路广。法界无涯。智海晏清。十方安泰。时有魔军兢起。侵挠心田。六贼既强。心王惊动。朝生百怪。暮起千邪。撼惑真如。困劳法体。菩提道路。隔绝不通。破坏涅槃。伤残三宝。无为珠玉。悉被偷将。大藏法财。皆遭劫夺。尘劳翳日。欲火亘天。飘荡法城。焚烧圣境。臣乃见如斯暴乱。恐佛法以难存。遂与六波罗蜜商量。同为剪灭。遣性空为密使。听探魔军。见今屯在五蕴山中。有八万四千余众。既知体势。计在刹那。遂点十八界雄兵。并立体空为号。人人有无碍之力。个个怀勇健之能。直心为见性之功。一正去百邪之乱。擐坚固甲。执三昧锵。智箭禅弓光明慧剑。向大乘门中训练。寂灭山内安营。三明岭上开旗。八正路边排布。遣大觉性。为捉生之将。游历四方。搜求妄想之踪。抄截无明之迹。复使慈悲王。破三毒之寨。忍辱帅伐嗔怒之城。精进军除傲慢之妖。喜舍士捉悭贪之贼。逡巡而魔军大起。杀气冲天。臣乃部领摩诃。一时齐入。当尔之时。眼不观色。耳不听声。鼻不嗅香。舌不了味。身不受触。意不攀缘。一志向前。念念不退。倏忽而魔军大败。六贼全输。杀戮无边。扫除荡尽。生擒妄想。活捉无明。领向涅槃场中。以慧剑斩为三段。烦恼林当时摧折。人我山化作微尘。痴爱网遭智火焚烧。邪见林被慧风吹竭。因兹三明再朗。四智重圆。内外无瑕。廓然清净。心王坐欢喜之殿。真如登解脱之楼。自性游无碍之堂。三身踞法空之座。从兹法界宁静。永绝嚣尘。共渡生死之河。齐到菩提之岸。魔军既退。合具奏闻。


　　佛果圜悟禅师碧岩录卷第二

　　垂示云。佛祖大机。全归掌握。人天命脉。悉受指呼。等闲一句一言。惊群动众。一机一境。打锁敲枷。接向上机。提向上事。且道什么人曾恁么来。还有知落处么。试举看。
　　【一一】举黄檗示众云(打水碍盆。一口吞尽。天下衲僧跳不出)汝等诸人。尽是噇酒糟汉。恁么行脚(道着。踏破草鞋。掀天摇地)何处有今日(用今日作什么。不妨惊群动众)还知大唐国里无禅师么(老僧不会。一口吞尽。也是云居罗汉)时有僧出云。只如诸方匡徒领众。又作么生(也好与一拶。临机不得不恁么)檗云。不道无禅。只是无师(直得分疏不下。瓦解冰消。龙头蛇尾汉)。
　　黄檗身长七尺。额有圆珠。天性会禅。师昔游天台。路逢一僧。与之谈笑。如故相识。熟视之目光射人。颇有异相。乃偕行。属溪水暴涨。乃植杖捐笠而止。其僧率师同渡。师曰。请渡。彼即褰衣。蹑波如履平地。回顾云渡来渡来。师咄云。这自了汉。吾早知捏怪。当斫汝胫。其僧叹曰。真大乘法器。言讫不见。初到百丈。丈问云。巍巍堂堂。从什么处来。檗云。巍巍堂堂从岭中来。丈云。来为何事。檗云。不为别事。百丈深器之。次日辞百丈。丈云。什么处去。檗云。江西礼拜马大师去。丈云。马大师已迁化去也。你道黄檗恁么问。是知来问。是不知来问。却云。某甲特地去礼拜。福缘浅薄。不及一见。未审平日有何言句。愿闻举示。丈遂举再参马祖因缘。祖见我来。便竖起拂子。我问云。即此用。离此用。祖遂挂拂子于禅床角良久。祖却问我。汝已后鼓两片皮。如何为人。我取拂子竖起。祖云。即此用。离此用。我将拂子。挂禅床角。祖振威一喝。我当时直得三日耳聋。黄檗不觉悚然吐舌。丈云。子已后莫承嗣马大师么。檗云。不然。今日因师举。得见马大师大机大用。若承嗣马师。他日已后丧我儿孙。丈云。如是如是。见与师齐。减师半德。智过于师。方堪传授。子今见处宛有超师之作。诸人且道。黄檗恁么问。是知而故问耶。是不知而问耶。须是亲见他家父子行履处始得。黄檗一日又问百丈。从上宗乘。如何指示。百丈良久。檗云。不可教后人断绝去。百丈云。将谓汝是个人。遂乃起入方丈。檗与裴相国为方外友。裴镇宛陵请师至郡。以所解一编。示师。师接置于座。略不披阅。良久乃云。会么。裴云。不会。檗云。若便恁么会得。犹较些子。若也形于纸墨。何处更有吾宗。裴乃以颂赞云。自从大士传心印。额有圆珠七尺身。挂锡十年栖蜀水。浮杯今日渡漳滨。八千龙象随高步。万里香花结胜因。拟欲事师为弟子。不知将法付何人。师亦无喜色云。心如大海无边际。口吐红莲养病身。自有一双无事手。不曾只揖等闲人。檗住后。机锋峭峻。临济在会下。睦州为首座。问云。上座在此多时。何不去问话。济云。教某甲问什么话即得。座云。何不去问如何是佛法的的大意。济便去问。三度被打出。济辞座曰。蒙首座令三番去问。被打出。恐因缘不在这里。暂且下山。座云。子若去须辞和尚去方可。首座预去白檗云。问话上座。甚不可得。和尚何不穿凿教成一株树去。与后人为阴凉。檗云。吾已知。济来辞。檗云。汝不得向别处去。直向高安滩头。见大愚去。济到大愚。遂举前话。不知某甲过在什么处。愚云。檗与么老婆心切。为你彻困。更说什么有过无过。济忽然大悟云。黄檗佛法无多子。大愚搊住云。你适来又道有过。而今却道佛法无多子。济于大愚胁下。[祝/土]三拳。愚拓开云。汝师黄檗非干我事。一日檗示众云。牛头融大师。横说竖说。犹未知向上关捩子在。是时石头马祖下。禅和子浩浩地。说禅说道。他何故却与么道。所以示众云。汝等诸人尽是噇酒糟汉。恁么行脚。取笑于人。但见八百一千人处便去。不可只图热闹也。可中总似汝如此容易。何处更有今日事也。唐时爱骂人。作噇酒糟汉。人多唤作黄檗骂人。具眼者自见他落处。大意垂一钩。钓人问。众中有不惜身命底禅和。便解恁么出众问他道。只如诸方匡徒领众。又作么生。也好一拶。这老汉果然分疏不下。便却漏逗云。不道无禅。只是无师。且道意在什么处。他从上宗旨。有时擒。有时纵。有时杀。有时活。有时放。有时收。敢问诸人。作么生是禅中师。山僧恁么道。已是和头没却了也。诸人鼻孔在什么处。良久云。穿却了也。
　　凛凛孤风不自夸(犹自不知有。也是云居罗汉)　　端居寰海定龙蛇(也要别缁素。也要皂白分明)　　大中天子曾轻触(说什么大中天子任大也须从地起。更高争奈有天何)　　三度亲遭弄爪牙(死虾蟆多口作什么。未为奇特。犹是小机巧。若是大机大用现前。尽十方世界。乃至山河大地。尽在黄檗处乞命)
　　雪窦此一颂。一似黄檗真赞相似。人却不得作真赞会。他底句下。便有出身处。分明道。凛凛孤风不自夸。黄檗恁么示众。且不是争人负我。自逞自夸。若会这个消息。一任七纵八横。有时孤峰顶独立。有时闹市里横身。岂可僻守一隅。愈舍愈不歇。愈寻愈不见。愈担荷愈没溺。古人道。无翼飞天下。有名传世间。尽情舍却佛法道理。玄妙奇特。一时放下。却较些子。自然触处现成。雪窦道。端居寰海定龙蛇。是龙是蛇。入门来便验取。谓之定龙蛇眼擒虎兕机。雪窦又道。定龙蛇兮眼何正。擒虎兕兮机不全。又道。大中天子曾轻触。三度亲遭弄爪牙。黄檗岂是如今恶脚手。从来如此。大中天子者。续咸通传中载。唐宪宗有二子。一曰穆宗。一曰宣宗。宣宗乃大中也。年十三。少而敏黠。常爱跏趺坐。穆宗在位时。因早朝罢。大中乃戏登龙床。作揖群臣势。大臣见而谓之心风。乃奏穆宗。穆宗见而抚叹曰。我弟乃吾宗英胄也。穆宗于长庆四年。晏驾。有三子。曰敬宗文宗武宗。敬宗继父位。二年内臣谋易之。文宗继位。一十四年。武宗即位。常唤大中作痴奴。一日武宗。恨大中昔日戏登父位。遂打杀致后苑中。以不洁灌。而复苏。遂潜遁在香严闲和尚会下。后剃度为沙弥。未受具戒。后与志闲游方到庐山。因志闲题瀑布诗云。穿云透石不辞劳。地远方知出处高。闲吟此两句伫思久之。欲钓他语脉看如何。大中续云。溪涧岂能留得住。终归大海作波涛。闲方知不是寻常人。乃默而识之。后到盐官会中。请大中作书记。黄檗在彼作首座。檗一日礼佛次。大中见而问曰。不著佛求。不著法求。不著众求。礼拜当何所求。檗云。不著佛求。不著法求。不著众求。常礼如是。大中云。用礼何为。檗便掌。大中云。太粗生。檗云。这里什么所在。说粗说细。檗又掌。大中后继国位。赐黄檗为粗行沙门。裴相国在朝。后奏赐断际禅师。雪窦知他血脉出处。便用得巧。如今还有弄爪牙底么。便打。
　　垂示云。杀人刀活人剑。乃上古之风规。亦今时之枢要。若论杀也。不伤一毫。若论活也。丧身失命。所以道。向上一路。千圣不传。学者劳形。如猿捉影。且道。既是不传。为什么。却有许多葛藤公案。具眼者。试说看。
　　【一二】举僧问洞山。如何是佛(铁蒺藜。天下衲僧跳不出)山云。麻三斤(灼然。破草鞋。指槐树骂柳树。为秤锤)。
　　这个公案。多少人错会。直是难咬嚼。无尔下口处。何故淡而无味。古人有多少答佛话。或云。殿里底。或云。三十二相。或云。杖林山下竹筋鞭。及至洞山。却道麻三斤。不妨截断古人舌头。人多作话会道。洞山是时在库下。秤麻。有僧问。所以如此答。有底道。洞山问东答西。有底道。尔是佛。更去问佛。所以洞山绕路答之。死汉更有一般道。只这麻三斤便是佛。且得没交涉。尔若恁么去洞山句下寻讨。参到弥勒佛下生。也未梦见在。何故言语只是载道之器。殊不知古人意。只管去句中求。有什么巴鼻。不见古人道。道本无言。因言显道。见道即忘言。若到这里。还我第一机来始得。只这麻三斤。一似长安大路一条相似。举足下足。无有不是。这个话。与云门糊饼话。是一般。不妨难会。五祖先师颂云。贱卖担板汉。贴秤麻三斤。千百年滞货。无处著浑身。尔但打叠得情尘意想。计较得失是非。一时净尽自然会去。
　　金乌急(左眼半斤。快鹞赶不及。火焰里横身)　　玉兔速(右眼八两。姮娥宫里作窠窟)　　善应何曾有轻触(如钟在扣。如谷受响)　　展事投机见洞山(错认定盘星。自是阇黎恁么见)　　跛鳖盲龟入空谷(自领出去。同坑无异土。阿谁打尔鹞子死)　　花簇簇锦簇簇(两重公案。一状领过。依旧一般)　　南地竹兮北地木(三重也有。四重公案。头上安头)　　因思长庆陆大夫(懒儿牵伴。山僧也恁么。雪窦也恁么)　　解道合笑不合哭(呵呵。苍天。夜半更添冤苦)　　咦(咄是什么。便打)
　　雪窦见得透。所以劈头便道。金乌急玉兔速。与洞山答麻三斤。更无两般。日出月没。日日如是。人多情解。只管道。金乌是左眼。玉兔是右眼。才问著便瞠眼云。在这里有什么交涉。若恁么会。达磨一宗扫地而尽。所以道。垂钩四海只钓狞龙。格外玄机。为寻知已。雪窦是出阴界底人。岂作这般见解。雪窦轻轻去敲关击节处。略露些子教尔见。便下个注脚道。善应何曾有轻触。洞山不轻酬这僧。如钟在扣。如谷受响。大小随应。不敢轻触。雪窦一时。突出心肝五脏。呈似尔诸人了也。雪窦有静而善应颂云。觌面相呈。不在多端。龙蛇易辨。衲子难瞒。金锤影动。宝剑光寒。直下来也。急著眼看。洞山初参云门。门问。近离甚处。山云。渣渡。门云。夏在甚么处。山云。湖南报慈。门云。几时离彼中。山云。八月二十五。门云。放尔三顿棒。参堂去。师晚间入室。亲近问云。某甲过在什么处。门云。饭袋子。江西湖南便恁么去。洞山于言下。豁然大悟。遂云。某甲他日向无人烟处。卓个庵子。不蓄一粒米。不种一茎菜。常接待往来十方大善知识。尽与伊抽却钉。技却楔。拈却膱脂帽子。脱却鹘臭布衫。各令洒洒落落地。作个无事人去。门云。身如椰子大。开得许大口。洞山便辞去。他当时悟处。直下颖脱。岂同小见后来出世应机麻三斤语。诸方只作答佛话会如何是佛。杖林山下竹筋鞭。丙丁童子来求火。只管于佛上作道理。雪窦云。若恁么作展事与投机会。正似跛鳖盲龟入空谷。何年日月寻得出路去。花簇簇锦簇簇。此是僧问智门和尚。洞山道麻三斤意旨如何。智门云。花簇簇锦簇簇。会么。僧云。不会。智门云。南地竹兮北地木。僧回举似洞山。山云。我不为汝说。我为大众说。遂上堂云。言无展事。语不投机。承言者丧。滞句者迷。雪窦破人情见。故意引作一串颂出。后人却转生情见道。麻是孝服。竹是孝杖。所以道。南地竹兮北地木。花簇簇锦簇簇。是棺材头边。画底花草。还识羞么。殊不知。南地竹兮北地木。与麻三斤。只是阿爷与阿爹相似。古人答一转语。决是意不恁么。正似雪窦道金乌急玉兔速。自是一般宽旷。只是金鍮难辨。鱼鲁参差。雪窦老婆心切。要破尔疑情。更引个死汉。因思长庆陆大夫。解道合笑不合哭。若论他颂。只头上三句。一时颂了。我且问尔。都卢只是个麻三斤。雪窦却有许多葛藤。只是慈悲忒杀。所以如此。陆亘大夫。作宣州观察使。参南泉。泉迁化。亘闻丧入寺下祭。却呵呵大笑。院主云。先师与大夫。有师资之义。何不哭。大夫云。道得即哭。院主无语。亘大哭云。苍天苍天。先师去世远矣。后来长庆闻云。大夫合笑不合哭。雪窦借此意大纲道。尔若作这般情解。正好笑莫哭。是即是。末后有一个字。不妨聱讹。更道咦。雪窦还洗得脱么。
　　垂示云。云凝大野。遍界不藏。雪覆芦花。难分朕迹。冷处冷如冰雪。细处细如米末。深深处佛眼难窥。密密处魔外莫测。举一明三即且止。坐断天下人舌头。作么生道。且道是什么人分上事。试举看。
　　【一三】举僧问巴陵。如何是提婆宗(白马入芦花。道什么点)巴陵云。银碗里盛雪(塞断尔咽喉。七花八裂)。
　　这个公案。人多错会道。此是外道宗。有什么交涉。第十五祖。提婆尊者。亦是外道中一数。因见第十四祖。龙树尊者。以针投钵。龙树深器之。传佛心宗。继为第十五祖。楞伽经云。佛语心为宗。无门为法门。马祖云。凡有言句。是提婆宗。只以此个为主。诸人尽是衲僧门下客。还曾体究得提婆宗么。若体究得。西天九十六种外道。被汝一时降伏。若体究不得。未免著返披袈裟去在。且道是作么生。若道言句是。也没交涉。若道言句不是。也没交涉。且道马大师意在什么处。后来云门道。马大师好言语。只是无人问。有僧便问。如何是提婆宗。门云。九十六种。汝是最下一种。昔有僧辞大隋。隋云。什么处去。僧云。礼拜普贤去。大隋竖起拂子云。文殊普贤尽在这里。僧画一圆相以手托呈师。又抛向背后。隋云。侍者将一贴茶来。与这僧去。云门别云。西天斩头截臂。这里自领出去。又云。赤幡在我手里。西天论议胜者手执赤幡。负堕者返披袈裟。从偏门出入。西天欲论议。须得奉王敕。于大寺中。声钟击鼓。然后论议。于是外道于僧寺中。封禁钟鼓。为之沙汰。时迦那提婆尊者。知佛法有难。遂运神通。登楼撞钟。欲摈外道。外道遂问。楼上声钟者谁。提婆云。天。外道云。天是谁。婆云。我。外道云。我是谁。婆云。我是尔。外道云。尔是谁。婆云。尔是狗。外道云。狗是谁。婆云。狗是尔。如是七返。外道自知负堕。伏义遂自开门。提婆于是从楼上持赤幡下来。外道云。汝何不后。婆云。汝何不前。外道云。汝是贱人。婆云。汝是良人。如是展转酬问。提婆折以无碍之辩。由是归伏。时提婆尊者。手持赤幡。义堕者幡下立。外道皆斩首谢过。时提婆止之。但化令削发入道。于是提婆宗大兴。雪窦后用此事而颂之。巴陵众中谓之鉴多口。常缝坐具行脚。深得他云门脚跟下大事。所以奇特。后出世法嗣云门。先住岳州巴陵。更不作法嗣书。只将三转语上云门。如何是道。明眼人落井。如何是吹毛剑。珊瑚枝枝撑著月。如何是提婆宗。银碗里盛雪。云门云。他日老僧忌辰只举此三转语。报恩足矣。自后果不作忌辰斋。依云门之嘱。只举此三转语。然诸方答此话。多就事上答。唯有巴陵恁么道。极是孤峻。不妨难会。亦不露些子锋铓。八面受敌。著著有出身之路。有陷虎之机。脱人情见。若论一色边事。到这里须是自家透脱了。却须是遇人始得。所以道。道吾舞笏同人会。石巩弯弓作者谙。此理若无师印授。拟将何法语玄谈。雪窦随后拈提为人。所以颂出。
　　老新开(千兵易得。一将难求。多口阿师)　　端的别(是什么端的。顶门上一着。梦见也未)　　解道银碗里盛雪(鰕跳不出斗。两重公案。多少人丧身失命)　　九十六个应自知(兼身在内。阇黎还知么。一坑埋却)　　不知却问天边月(远之远矣。自领出去。望空启告)　　提婆宗。提婆宗(道什么。山僧在这里。满口含霜)　　赤幡之下起清风(百杂碎。打云。已着了也。尔且去斩头截臂来。与尔道一句)
　　老新开。新开乃院名也。端的别。雪窦赞叹有分。且道什么处是别处。一切语言。皆是佛法。山僧如此说话。成什么道理去。雪窦微露些子意道。只是端的别。后面打开云。解道银碗里盛雪。更与尔下个注脚。九十六个应自知。负堕始得。尔若不知。问取天边月。古人曾答此话云。问取天边月雪窦颂了。末后须有活路。有狮子返掷之句。更提起与尔道。提婆宗提婆宗。赤幡之下起清风。巴陵道。银碗里盛雪。为什么雪窦却道赤幡之下起清风。还知雪窦杀人不用刀么。
　　【一四】举僧问云门。如何是一代时教(直至如今不了。座主不会。葛藤窠里)云门云。对一说(无孔铁锤。七花八裂。老鼠咬生姜)。
　　禅家流。欲知佛性义。当观时节因缘。谓之教外别传。单传心印。直指人心。见性成佛。释迦老子。四十九年住世。三百六十会。开谈顿渐权实。谓之一代时教。这僧拈来问云。如何是一代时教。云门何不与他纷纷解说。却向他道个对一说。云门寻常一句中。须具三句。谓之函盖乾坤句。随波逐浪句。截断众流句。放去收来。自然奇特。如斩钉截铁。教人义解卜度他底不得。一大藏教。只消三个字。四方八面。无尔穿凿处。人多错会。却道对一时机宜之事。故说。又道森罗及万象。皆是一法之所印。谓之对一说。更有道。只是说那个一法。有什么交涉。非唯不会。更入地狱如箭。殊不知。古人意不如此。所以道。粉骨碎身未足酬。一句了然超百亿。不妨奇特。如何是一代时教。只消道个对一说。若当头荐得。便可归家稳坐。若荐不得。且伏听处分。
　　对一说(活鱍鱍。言犹在耳。不妨孤峻)　　太孤绝(傍观有分。何止壁立千仞。岂有恁么事)　　无孔铁锤重下楔(错会名言也。云门老汉。也是泥里洗土块。雪窦也是妆饰)　　阎浮树下笑呵呵(四州八县。不会见个汉。同道者方知。能有几人知)　　昨夜骊龙拗角折(非止骊龙拗折。有谁见来。还有证明么。哑)　　别别(赞叹有分。须是雪窦始得。有什么别处)　　韵阳老人得一橛(在什么处。更有一橛。分付阿谁。德山临济也须退倒三千。那一橛又作么生。便打)
　　对一说。太孤绝。雪窦赞之不及。此语独脱孤危。光前绝后。如万丈悬崖相似。亦如百万军阵。无尔人处。只是忒杀孤危。古人道。欲得亲切。莫将问来问。问在答处。答在问端。直是孤峻。且道什么处是孤峻处。天下人奈何不得。这僧也是个作家。所以如此问。云门又恁么答。大似无孔铁锤重下楔相似。雪窦使文言。用得甚巧。阎浮树下笑呵呵。起世经中说。须弥南畔吠琉璃树。映阎浮洲中皆青色。此洲乃大树为名。名阎浮提。其树纵广七千由旬。下有阎浮坛金聚。高二十由旬。以金从树下出生故。号阎浮树。所以雪窦自说。他在阎浮树下笑呵呵。且道他笑个什么。笑昨夜骊龙拗角折。只得瞻之仰之。赞叹云门有分。云门道。对一说似个什么。如拗折骊龙一角相似。到这里若无恁么事。焉能恁么说话。雪窦一时颂了。末后却道。别别。韶阳老人得一橛。何不道全得。如何只得一橛。且道那一橛。在什么处。直得穿过第二人。
　　垂示云。杀人刀活人剑。乃上古之风规。是今时之枢要。且道。如今那个是。杀人刀活人剑。试举看。
　　【一五】举僧问云门。不是目前机。亦非目前事时如何([跳-兆+孛]跳作什么。倒退三千里)门云。倒一说(平出。款出囚人口。也不得放过。荒草里横身)。
　　这僧不妨是个作家。解恁么问。头边谓之请益。此是呈解问。亦谓之藏锋问。若不是云门。也不奈他何。云门有这般手脚。他既将问来。不得已而应之。何故作家宗师。如明镜临台。胡来胡现汉来汉现。古人道。欲得亲切。莫将问来问。何故。问在答处。答在问处。从上诸圣。何曾有一法与人。那里有禅道与尔来。尔若不造地狱业。自然不招地狱果。尔若不造天堂因。自然不受天堂果。一切业缘。皆是自作自受。古人分明向尔道。若论此事。不在言句上。若在言句上。三乘十二分教。岂是无言句。更何用祖师西来。前头道对一说。这里却道倒一说。只争一字。为什么却有千差万别。且道。聱讹在什么处。所以道。法随法行。法幢随处建立。不是目前机。亦非目前事时如何。只消当头一点。若是具眼汉。一点也谩他不得问处既聱讹。答处须得恁么。其实云门骑贼马赶贼。有者错会道。本是主家话。却是宾家道。所以云门云倒一说。有什么死急。这僧问得好。不是目前机。亦非目前事时如何。云门何不答他别语言。却只向他道倒一说。云门一时打破他底。到这里道倒一说。也是好肉上剜疮。何故。言迹之兴白云万里。异途之所由生也。设使一时无言无句露柱灯笼。何曾有言句。还会么。若不会到这里也须是转动始知落处。
　　倒一说(放不下。七花八裂。须弥南畔。卷尽五千四十八)　　分一节(在尔边在我边。半河南半河北。把手共行)　　同死同生为君诀(泥里洗土块。著甚来由。放尔不得)　　八万四千非凤毛(羽毛相似。太杀减人威光。漆桶如麻如粟)　　三十三人入虎穴(唯我能知。一将难求。野狐精一队)　　别别(有什么别处。少卖弄。一任[跳-兆+孛]跳)　　扰扰匆匆水里月(青天白日。迷头认影。著忙作什么)
  </div>
  <div class="pagination">
   <span class="current-page">
    1
   </span>
   <a href="佛果圜悟禅师碧岩录_page2.html">
    2
   </a>
   <a href="佛果圜悟禅师碧岩录_page3.html">
    3
   </a>
   <a href="佛果圜悟禅师碧岩录_page4.html">
    4
   </a>
   <a href="佛果圜悟禅师碧岩录_page5.html">
    5
   </a>
   <a href="佛果圜悟禅师碧岩录_page6.html">
    6
   </a>
   <a href="佛果圜悟禅师碧岩录_page7.html">
    7
   </a>
   <a href="佛果圜悟禅师碧岩录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
