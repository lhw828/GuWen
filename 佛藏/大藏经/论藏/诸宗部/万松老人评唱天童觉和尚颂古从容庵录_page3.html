<!DOCTYPE html>
<html>
 <head>
  <meta charset="utf-8"/>
  <title>
   万松老人评唱天童觉和尚颂古从容庵录 - 第 3 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   万松老人评唱天童觉和尚颂古从容庵录 - 第 3 页/共 10 页
  </h1>
  <div class="content">
   师云。德山寻常。敲风打雨。呵佛骂祖。这僧过犯弥天。为甚却放过。殊不知。扑牛不用索。杀人不用刀。几曾放过来。老黄龙道。德山持聋作哑。虽然暗得便宜。廓公掩耳偷铃。争奈傍观者丑。万松道。岂止偷铃。如九重渊底。骊龙颔下。抉珠正值龙睡。若觉时必为齑粉。大沩喆云。若不登龙门。焉知沧海宽。直饶浪击千寻。争奈龙王不顾。万松道。纤鳞片甲不足为怪。佛果道。德山直是恶手脚。见这僧不是受钻锤底人。所以便休去。万松道。古人遇物临机。各有方便。山谓岩头曰。尔已后向老僧头上屙去在。岩头后来。果谓大小德山不会末后句。古人抑扬纵夺。岂得失胜负可拘。黄龙大沩只举大纲。更看。天童颂出深细。颂云。
　　觌面来时作者知(昧者不觉)　　可中石火电光迟(已过新罗)　　输机谋主有深意(埋兵掉斗)　　欺敌兵家无远思(深入虏庭)　　发必中(惯得其便)　　更谩谁(并赃捉获)　　脑后见腮兮。人难触犯(曾经蛇咬)　　眉底著眼兮。渠得便宜(佯打不知)
　　师云。从上诸圣。向什么处去也。大似当面蹉过。德山道。作么作么。德山影草藏身。拈出曜眼镜。昔七贤女游尸多林。一女云。尸在这里。人在什么处。一女云。作么作么。诸女相顾悉皆悟道。感得天帝散花供养。德山用此一机。借路经过。决不得恁么会。所以道。可中石火电光迟。德山岂不知侍者放伊不过。下媒求鸽。著本图利。果然出他彀中不得。忽有人问万松甚么处去也。拦腮掌云。在这里。直教飞龙跛鳖缩项攒蹄。侍者德山亡锋结舌。还识德山老汉么。少年曾决龙蛇阵。潦倒还听稚子歌。

　　第十五则仰山插锹

　　示众云。未语先知。谓之默论。不明自显。谓之暗机。三门前合掌。两廊下行道。有个意度。中庭上作舞。后门外摇头。又作么生。
　　举。沩山问仰山。甚处来(不是不知来处)仰云。田中来(你为甚落草)山云。田中多少人(只父子两个)仰插下锹子。叉手而立(放去较危)山云。南山大有人刈茆(打草惊蛇)仰拈锹子便行(收来太速)。
　　师云。师资合道。父子投机。沩仰家风千古龟鉴。沩山问仰山。甚处来。沩山岂不知仰山田中来。垂此一问。要与仰山相见。仰山不负来问。只道个田中来。且道。还有佛法道理也。无沩山深入虎穴。更问田中多少人。仰山插锹子叉手而立。便衲僧相见。玄沙云。我当时若见。便与踏倒锹子。万松道。忍俊不禁。投子青禅师颂云。沩山问处少知音。插地酬他佛祖沈。踏倒玄沙傍不肯。免教苍翠带春深。万松道。草枯鹰眼疾。南岳法轮。平禅师颂云。狭路相逢避不及。插下锹时叉手立。过得桥来岸上行。始觉浑身泥水湿。万松道。不堪回首月明中。二老宿颂处。只有千尺寒松。更看。天童放出抽条石笋。颂云。
　　老觉情多念子孙(婆心太切)　　而今惭愧起家门(三十年不少盐醋)　　是须记取南山语(贵人多忘)　　镂骨铭肌共报恩(恨心不舍)
　　师云。此颂如韩文毛颖传。理事双彰。真俗并举。一往观来。沩山为老觉。仰山以下为子孙。就里即不然。僧问长沙岑大虫。本来人还成佛否。山云。尔道。大唐天子还割茅刈草否。是知。刈茆乃臣子边事。而今惭愧起家门。千年无影树。今时没底靴。住持千嶂月。衣钵一溪云。皆是得力儿孙绍承家业。是知。君臣父子。非特曹洞创立。沩仰父子已行此令。若不是沩山点破。一向光影门头。弄粥饭气。驴前马后。以当平生。甚为可惜。所以天童教。记取南山刈茆一转语。镂骨铭肌报恩不尽。法灯云。野老负薪归。催妇连宵织。看他家事忙。且道承谁力。问渠渠不知。特地生疑惑。伤嗟今古人。几个知恩德。知有后如何。断臂不觉痛。立雪不敢倦。所以万松老来住报恩院。

　　第十六麻谷振锡

　　示众云。指鹿为马。握土成金。舌上起风雷。眉间藏血刃。坐观成败。立验死生。且道。是何三昧。
　　举。麻谷持锡到章敬。绕禅床三匝振锡一下。卓然而立(可晒有禅)敬云。是是(且信一半)谷又到南泉。绕禅床三匝振锡一下。卓然而立(来朝更献楚王看)泉云。不是不是(也且信一半)谷云。章敬道是。和尚为什么道不是(棺木里睁眼)泉云。章敬即是。是汝不是(雪上加霜)此是风力所转终成败坏(杀人须见血)。
　　师云。昔日仰山到中邑谢戒。邑于禅床上拍手云。阿[口*耶]阿[口*耶]仰从西过东。从东过西。复向中心立。然后谢戒。邑云。甚处得此三昧。仰云。于曹溪脱印子学来。邑云。汝道。曹溪三昧接甚么人。仰云。接一宿觉。仰复问。和尚甚处得此三昧。邑云。马大师处得此三昧。蒲州麻谷宝彻禅师。恰如永嘉初见六祖。持锡到章敬。绕禅床三匝振锡一下。卓然而立。也如曹溪脱印子学来。此名三昧王三昧。一切三昧皆从此生。章敬道。是是。万松道。有何不可。胜默光和尚道。是无可是。非无真非。是非无主。万善同归。枭鸡昼夜徒自支离。我无三寸。鳖得唤龟。迦叶不肯。一任攒眉。万松道。多愁早老。麻谷要与诸方勘同。麻谷又曾到忠国师处。绕禅床三匝振锡而立。国师云。既能如是。何用更见贫道。谷又振锡。国师云。这野狐精出去。看他宾主相见。有照有用。有首有尾。良由熟处难忘惯得其便。又到南泉绕床。振锡依前而立。南泉却道。不是不是。便似曾与章敬厮计会来。大沩喆云。章敬道是。落在麻谷彀中。南泉道不是。亦落在麻谷彀中。大沩即不然。忽有人持锡绕禅床三匝。卓然而立。但向伊道。未到这里好。与三十棒。万松道。不可口行人事。便打。谷云。章敬道是。和尚为什么。道不是。不妨疑著。泉云。章敬即是。是汝不是。见机而作。临险推人。圆通善国师道。麻谷即是。南泉不是。此语正如邓峰永庵主问僧审奇。汝久不见。何所为。奇曰。近见伟藏主。有个安乐处。永曰。试举似我。奇因叙其所得。永曰。汝是伟未是。奇莫测。归语于伟。伟大笑曰。汝非永不非也。奇走质于积翠南禅师。南亦大笑。永闻之作偈曰。明暗相参杀活机。大人境界普贤知。同条生不同条死。笑倒庵中老古锥。觉范云。观其语言。想见当时法喜游戏之逸韵。万松道。麻谷章敬南泉。此兴亦不浅。若闻此是风力所转终成败坏。更是好笑。这王老师。不唯把定乾坤。兼有出身之路。保宁勇和尚颂云。颜色规模恰似真。人前拈弄越光新。及乎入火重烹炼。到了终归是假银。麻谷到此。瓦解冰消。若要冰河发焰铁树花开。须得天童别下一转语。颂云。
　　是与不是(细腰鼓子两头打)　　好看棬缋(刺头在里许了也)　　似抑似扬(手抬手捺)　　难兄难弟(头高头低)　　纵也彼既临时(翻手是云)　　夺也我何特地(覆手是雨)　　金锡一振太孤标(脱尘离俗)　　绳床三绕闲游戏(因行掉臂)　　丛林扰扰是非生(矮子看戏)　　想像髑髅前见鬼(家有白泽之图必无如是妖怪)
　　师云。此个公案。全在是与不是处。时人尽道。麻谷被草敬南泉调弄。唯大沩喆道。章敬道是。也落在麻谷彀中。南泉道不是。亦落在麻谷彀中。如金刚宝处于日中光色无定。天童道。好看棬缋。且麻谷落棬缋。南泉落棬缋。似抑似扬。难兄难弟。天童道。一往观来。似抑似扬。点检将来。难兄难弟。东汉陈元方子长文。即陈群也。与季方子孝光。各论其父功德。争之不决。咨于太丘。太丘即陈寔。元方季方父也。太丘曰。元方难为兄。季方难为弟。此谓章敬左眼半斤。南泉右眼八两。金锡一振太孤标。永嘉证道经亦云。不是标形虚事治。如来宝杖亲踪迹。雪窦道。古策风高十二门。门门有路空萧索。锡杖经云。十二环者。用念十二因缘修行十二门禅。十二缘易知。十二门。四禅四无量四无色定。古策风高。即太孤标也。六祖亦云。夫沙门具三千威仪八万细行。大德何方而来生大我慢。天童意道。不是标形亦。非我慢。绳床三绕闲游戏。章敬道是。南泉道不是。丛林扰扰是非里走作。若无把定乾坤眼。尽是髑髅前见鬼。不见。僧问九峰。如何是把定乾坤眼。峰云。乾坤在里许。僧云。乾坤眼何在。峰云。正是乾坤眼。僧云。适来为什么。道乾坤在里许。峰云。若不恁么。髑髅前见鬼无数。万松这里有个禁师。卓拄杖一下云。急急如律令。

　　万松老人评唱天童觉和尚颂古从容庵录一



　　万松老人评唱天童觉和尚颂古从容庵录二

　　　　侍者离知录
　　　　后学性一校
　　　　生生道人梓

　　第十七法眼毫厘

　　示众云。一双孤雁搏地高飞。一对鸳鸯池边独立。箭锋相拄则且致。锯解秤锤时如何。
　　举。法眼问修山主。毫厘有差天地悬隔。汝作么生会(谁敢动著)修云。毫厘有差天地悬隔(斗百草有甚么难)眼云。恁么又争得(铁山横在路)修云。某甲只如此。和尚又如何(捩转鼻头)眼云。毫厘有差天地悬隔(将谓别有)修便礼拜(将错就错)。
　　师云。修山主与法眼。同参地藏。深得傍参切磋之力。这个公案如折倒则监院悟头一般。金陵报恩玄则禅师。法眼问。曾见什么人来。恩云。见青峰和尚。眼云。有什么言句。恩云。某甲曾问。如何是学人自己。峰云。丙了童子来求火。眼云。上座作么生会。恩云。丙丁属火。将火求火。如将自己求自己。眼云。与么会又争得。恩云。某甲只如此。未知和尚尊意如何。眼云。尔问我。我与尔道。恩云。如何是学人自己。眼云。丙丁童子来求火。恩于言下顿悟。法眼钩锥在手。去则印住。住则印破。打破则监院情关。抽开修山主识锁。三祖信心铭。至道无难。唯嫌拣择。但不憎爱。洞然明白。毫厘有差。天地悬隔。法眼将此。问修山主。作个敲门瓦子。今时问著一千个。一千个作道理会。不然一向打在无事界里。是他不落寻思。只道个毫厘有差天地悬隔。也大晒有蕴藉。法眼方复不许。道恁么又争得。此所以为法眼一派之源也。万松到此常令学人分身两下看。前段修山主恁么道。为甚不许。后段法眼却为甚恁么道。其间修山主道。某甲只如此。和尚又如何。望个斩新日月别作生涯。是他不蹉一丝。依前只道。个毫厘有差天地悬隔。东禅齐云。山主恁么祗对。为甚么不肯。及乎再请益。法眼亦只恁么道便得去。且道。誵讹在什么处。若看得透。道上座有来由。万松道。恁么又争得。所以道。只是旧时行底路。逢人说著便誵讹。修便礼拜。得即得。情理难容。五祖戒代法眼。劈脊便打。万松道。果然有本出法眼语云。山主彻也。万松道。弄泥团汉二俱不了。万松当时见法眼道恁么又争得。向道。久闻和尚有此机要。不然摆手便行。管取一时坐断。待伊不信。试问天童。颂云。
　　秤头蝇坐便欹倾(谩他一星不过)　　万世权衡照不平(斗满秤锤住)　　斤两锱铢见端的(莫错认)　　终归输我定盘星(领取钩头意)
　　师云。天童破题一句。便颂毫厘有差天地悬隔。庐山远公云。本端竟何从起灭有无际。一微涉动境。状此颓山势。三祖道个嫌字。先自憎爱了也。却道。但不憎爱洞然明白。诸人退步。就己子细点检看。梵语三摩地。此云等持。不沈不掉。平等任持也。此可以为万世权衡照不平者也。尚书治要图说。秤有三义。准者系也。衡者平也。权者锤也。楞严经云。于其自住三摩地中。见与见缘。并所想相。如虚空花本无所有。此见及缘。元是菩提妙净明体。云何于中有是非是。到此正恁么时。不须嫌拣择离憎爱。尚无毫厘之差。岂有云泥之隔。斤两锱铢者。八铢为锱。三锱为两。十六两为斤。是他权衡在手底人。尔将一斤来。我也一移教平。将一两来。也一移教平。稍似锱铢增减便欹倾也。诸方道。领取钩头意。莫认定盘星。盖定盘星上。本无斤两。又如北辰镇居其所。钩头加减。计在临时。万松道。有心而平。未若无心而不平。所以无星秤上饶人卖。双陆盘中信彩赢。还会法眼道山主彻也么。秤锤移到彻梢头。忽然拶落翻斤斗。

　　第十八则赵州狗子

　　示众云。水上葫芦。按著便转。日中宝石。色无定形。不可以无心得。不可以有心知。没量大人。语脉里转却。还有免得底么。
　　举。僧问赵州。狗子还有佛性也无(拦街趁块)州云。有(也不曾添)僧云。既有。为甚么却撞入这个皮袋(一款便招自领出头)州云。为他知而故犯(且莫招承不是道尔)又有僧问。狗子还有佛性也无(一母所生)州曰。无(也不曾减)僧云。一切众生皆有佛性。狗子为什么却无(憨狗趁鹞子)州云。为伊有业识在(右具如前据款结案)。
　　师云。若道狗子佛性端的是有。后来却道无。端的是无。前来却道有。若道道有道无且是一期应机。拶著说出。各有道理。所以道。明眼汉没窠臼。这僧问处要广见闻。不依本分。赵州道有。以毒去毒。以病医病。这僧又道既有。为甚撞入这皮袋。不知自己生。入狗腹中了也。州云。为他知而故犯。一槌两当。快便难逢。这僧将谓。依因判果。若恁么会。作座主奴。也未得。后来有僧再问。便却道无。是他得底人。道有也有出身处。道无也有出身处。这僧依文按本道。一切众生皆有佛性。狗子为什么却无。似这一拶。敢道。拨天关底手。转身无路。是他款款道。个为伊有业识在。尔且道。这僧皮下还有血么。天童不免。向赤肉瘢上。更著艾燋。颂云。
　　狗子佛性有。狗子佛性无(打做一团炼做一块)　　直钓元求负命鱼(这僧今日合死)　　逐气寻香云水客(穿却鼻孔也不知)　　嘈嘈杂杂作分疏(竞啮枯骨啀喍嗥吠)　　平展演(没跷欺休厮誺)　　大铺舒(材高语壮)　　莫怪侬家不慎初(一言出口驷马难追)　　指点瑕疵还夺璧(白拈巧偷)　　秦王不识蔺相如(当面蹉过)
　　师云。狗子佛性有。狗子佛性无。两段不同。一并拈出。正如雪窦道。一有多种二无两般。天童要与赵州相见。故如是颂。应天真道。直钩钓狞龙。曲钩钓虾蟆。后来逐气寻香。如猎犬相似。嘈杂分疏。枯骨上有甚汁。赵州虽大开铺席。要且只是平展商量。天童与赵州解腕。莫怪侬家不慎初。归宗问秀才。业何经史。才云。会二十四家书体。宗向空中一点云。会么。才云。不会。宗云。又道。会二十四家书体。永字八法也不识。刺史李渤问。三乘十二分教即不问。如何是祖师西来意。宗亦竖拳云。会么。李云。不会。宗云。这个措大。拳头也不识。万松道。翻身师子大家看。不唯狗子佛性道有道无。只这知而故犯。业识性在。也大晒顾前盻后。慎初护末。史记赵惠王。得楚和氏璧。秦昭王以十五城易之。蔺相如奉璧入。秦王喜传示美人及左右。左右皆呼万岁。相如视王无割城之意。乃前曰。璧有瑕。请示之。王授璧。相如因持起立。倚柱发上冲冠曰。赵王斋戒五日。使臣奉璧送书于庭。严大国之威。以修敬也。今见。王礼节甚倨。得璧传示美人。似戏弄臣无割城意。故臣复取璧。必欲急臣。臣头与璧俱碎于柱矣。王辞谢按图割城。亦斋五日。相如使从者衣褐怀璧径道归赵。赵州先纵后夺。有相如手段。天童别曾有颂云。赵州道有。赵州道无。狗子佛性。天下分疏。面赤不如语直。心真必定言粗。七百甲子老禅伯。驴粪逢人换眼珠。赵州心真语直。便是直钓。元求负命鱼。周文王出猎。见姜子牙磻溪之谷。去水三尺。直钩钓鱼。王异之曰。直钩如何得鱼。子牙曰。但求负命之鱼。驴粪逢人换眼珠。此如相如夺璧也。佛鉴拈出槵子数珠云。诸人还见么。良久云。此是老僧来京师。换得底。诸人各自归堂摸[打-丁+索]看。佛鉴用槵子。赵州用驴粪。万松既无用处。不曾移换。诸人若信得及。依旧眼在眉毛下。

　　第十九则云门须弥

　　示众云。我爱韶阳新定机。一生与人拔钉楔。为甚有时也开门。掇出胶盆。当路凿成陷阱。试拣辨看。
　　举。僧问云门。不起一念还有过也。无(言清行浊汉)门云。须弥山(险)。
　　师云。圆通善国师道。此个公案诸方商量。或云。才恁么问。早是起念。过如须弥。或云。如须弥山八风吹不动。千古镇常安。或云。为人难透。如须弥山。如此商量。要且未会云门意在。若是桶子底脱。红丝线断。方知总不恁么。不见道。三句明一句。一句明三句。三一不相涉。分明向上路。佛果道。云门答话多惹人识情。万松道。以识情遣识情。非大手段为人。不能构副。此须弥山天不能盖。地不能载。风吹不入。水洒不著。唯金刚眼睛。一觑觑透。便见七穿八穴。直得碎如微尘。然后却向眉毛眼睫上。孤迥迥峭巍巍。白云端禅师颂云。须弥山兮塞宇宙。千手大悲看不透。除非自解倒骑牛。一生不著随人后。万松道。仰面独扬眉。回头自拍手。其山置和尚颂云。无事投人觅罪名。即时擒下丧全身。未招情款驱驱者。门外知他多少人。唯有天童不在此限。颂云。
　　不起一念须弥山(一句便了)　　韶阳法施意非悭(天童也不少)　　肯来两手相分付(只恐尔承当不下)　　拟去千寻不可攀(徒劳斫额)　　沧海阔(涵天浴日无涯岸)　　白云闲(伴鹤随风得自由)　　莫将毫发著其间(已太多生)　　假鸡声韵难谩我(真不掩伪)　　未肯模胡放过关(西天令严)
　　师云。尔问我不起一念有过无过。我便掇出一坐须弥山。在尔面前相似。其法施之利。固非悭吝。永嘉道。大施门开无壅塞。非但今日也。梵语须弥。此云妙高。四宝所成曰妙。独出众峰曰高。四天下山中。须弥最为第一。尔若自肯。我便两手分付。古诗道。待伊心肯处。是我命通时。其实此事常显露。如须弥山[山*突]屼峥嵘。谁能盖覆。未分付时。尔岂无分。分付与尔。岂是新得。不见。长庆道。万象之中独露身。唯人自肯乃方亲。天童颂。到这里大有含蓄功夫。尔若拟议不来。千里万里仰望不及。璩源道。此事如崖颓石裂。壁立千仞。不可攀揽。其实尔亦不曾离。我亦不曾夺。此与上句迷悟相反。对偶分明。教中说。须弥山入水八万瑜缮那。出水八万瑜缮那。非娑竭海。不能涵容。山既古今不动。云亦出没常闲。洞山道。青山白云父。白云青山儿。白云终日倚。青山总不知。天童余才。颂须弥山如海阔云闲。曲尽奇妙。这里容得一念起灭么。所以道。沧海阔。白云闲。莫将毫发著其间。此又与雪窦道眼里著沙不得。同参。若论韶阳不悭法施。却又眼里著得须弥山也。此须弥山颂中。筑著磕著。血脉贯通。拍拍是令。非妄生穿鉴增长识情也。其实不起一念底人。岂可更问有过无过。直饶常在不起一念处。点检将来。堪作什么。所以道。假鸡声韵难谩我。未肯模胡放过关。孟尝君入秦为相。人或说王。孟尝君贤。又齐族也。今相秦必先齐而后秦。秦其危矣。王囚君欲杀。君因幸姬求解。姬曰。妾愿得君狐白裘。此时裘已献王。下客能为狗盗者。取裘献姬。君得出。夜半至函谷关。关法鸡鸣而出客。下客凭谖善为鸡鸣。群鸡皆鸣。君脱秦难。师拈拄杖云。万松今日把关也。有学鸡鸣者。出来。复靠却拄杖云。放过一著。

　　第二十则地藏亲切

　　示众云。入理深谈。嘲三攞四。长安大道。七纵八横。忽然开口说破。举步踏著。便可高挂钵囊拗折拄杖。且道。谁是其人。
　　举。地藏问法眼。上座何往(罗织人作么)眼云。迤逦行脚(索草鞋钱去也)藏云。行脚事作么生(果然放不过)眼云。不知(何不早恁么道)藏云。不知最亲切(就身打劫)眼豁然大悟(险费盘缠)。
　　师云。杨无为问芙蓉楷和尚。相别几年。蓉云。七年。公云。学道来参禅来。蓉云。不打这鼓笛。公云。恁么则空游山水。百无所能也。蓉云。相别未久善能高鉴。公大笑。南泉道。道不属知。不属不知。知是妄觉。不知是无记。今人见道不知最亲切。更是法眼悟头。便一向不知不会。只这是也。殊不知。古人一句子。如天普盖。似地普擎。既不知最亲切。荷泽道知之一字众妙之门。又作么生。尔但是则总是。莫坐在是处。不是总不是。莫坐在不是处。兼通五位正偏。岂可死在句下。只这法眼悟处。也是偶尔成文。柏山大隐和尚道。因祸致福也在。地藏接人手段。钩在不疑之地。蓦下一钓。法眼猛省。元来却在这里。磁州老师道。尔但行里。坐里。心念未起时。猛提起觑见即便见不见。且却拈放一边。恁么做功夫。休歇也不碍参学。参学也不碍休歇。投子青和尚道。既金龙失水。妙翅急提。地藏时节因缘。丝毫无间。天童笔端有舌。更为重宣。颂云。
　　而今参饱似当时(吾犹昔人非昔人也)　　脱尽帘纤到不知(犹有这个在)　　任短任长休剪缀(枉费工夫)　　随高随下自平治(不劳心力)　　家门丰俭临时用(阙盐醋不得)　　田地优游信步移(要行即行)　　三十年前行脚事(没可思量)　　分明辜负一双眉(依旧在眼上)
　　师云。宗镜道。从来迷悟似迷。今日悟迷非悟。所以道。悟了还同未悟人。地藏问时。要知发足道理。法眼答处。亦非谦让推辞。地藏就便。一提道。不知最亲切。法眼大悟元来这不知却亲切。临济问洛浦甚处来。浦云。栾城来。济云。有事相借问得否。浦云。某甲不会。济云。打破大唐国。觅个不会底不得。临济常用杀人刀。亦有活人剑。不似地藏杀人见血为人为彻。这个不知不会。脱体迥别。直须脱尽帘纤方到不知不会处。沩山普请开田。仰山问。这头得恁么低。那头得恁么高。沩曰。水能平物。但以水平之。仰曰。水也无凭。和尚但高处高平。低处低平。沩然云。肇公般若无知论曰。诸法不异者。岂曰续凫截鹤夷岳盈壑。然后为无异哉。所以道。任短任长休剪缀。随高随下自平治。张无尽道。万般支准费工夫。一切顺随成善巧。只么信口便道。信手便用。信脚便行。春月花开。秋时叶落。恁么会得。行甚驴脚。所以玄沙不出岭。保寿不渡河。不出门知天下事。觉范颂云。一个面如楪子大。眼耳鼻舌分疆界。髑髅里头都不知。听汝外边争捏怪。口问鼻曰。饮食在我。言语在我。汝有何功。在吾之上。鼻曰。五岳之中。中岳居尊。鼻复问眼。汝何在上。眼曰。吾同日月。寔有照鉴之功。敢问眉。有何功处于吾上。眉曰。我寔无功。惭居上位。傥容在下。眼在眉上看。尔甚么面孔。是以宝月明禅师上堂云。古者道。在眼曰见。在耳曰闻。且道。在眉毛。唤作什么。良久云。忧则共戚。乐则同欢。人皆知有用之用。不知无用之大用。且道。宾头卢尊者两手拨眉意旨如何。师拨眉云。猫。

　　第二十一则云岩扫地

　　示众云。脱迷悟绝圣凡。虽无多事。立主宾分贵贱。别是一家。量材授职。即不无同气连枝作么生会。
　　举。云岩扫地次(沙弥行童不得气力)道吾云。太区区生(埋兵挑斗)岩云。须知有不区区者(可惜话作两橛)吾云。恁么则有第二月也(岂止第二百千万个)岩提起扫帚云。这个是第几月(水晶宫里出头来)吾便休去(尽在不言中)玄沙云。正是第二月(一人传虚万人传实)云门云。奴见婢殷勤(随邪扑簸箕)。
　　师云。道吾屈折云岩。如佛果激励佛鉴。所谓不愤不启。不悱不发。是他云岩扫地。道吾闲点检他。云岩道。须知有不区区者。好诸仁者尔吃饭。煎茶。把针。扫地。时识取个不区区底。便得世法佛法打成一片。洞上谓之兼带去。时中自不虚过。道吾便见破绽。道恁么则有第二月也。雪窦别云。洎合放过。二老人恐人离却色身别立法身。忠国师谓南方禅客曰。我此间佛性全不生灭。汝南方佛性半生半灭。半不生灭。客曰。如何区别。师曰。此则身心一如。心外无余。所以全不生灭。汝南方身是无常。神性是常。所以半生半灭半不生灭。到这里须知有个转身就父底时节。岩遂竖起扫帚云。这个是第几月。此语本出首楞严经。经云。如第二月。谁为是月。又谁非月。文殊但一月真。中间自无是月非月。道吾便休去。有本云。道吾拂袖便行。万松道。勘破了也。且道。是云岩勘破道吾。道吾勘破云岩。明眼底试点检看。玄沙云。正是第二月。此老子口里有雌黄。舌上有利剑。长庆云。被他倒转扫帚拦面摵。又作么生。沙休去。罗山云。噫。两个老汉不识好恶。云岩个汉缚手脚。死来多少时也。万松道。德山门下。不道不得。洞山门下。要且未在。雪峰行脚时。三到投子。九上洞山。一日淘米次。洞山问。淘砂去米。淘米去砂。峰云。砂米一时去。山云。大众吃个什么。峰乃覆却盆。山云。得即得。须见别人始得。后果嗣德山。玄沙长庆嗣雪峰。罗山嗣岩头。皆出德山门下。故一抑一扬。言逆意顺。而今云门洞上两派齐行。岂有优劣者哉。云门云。奴见婢殷勤。保福云。云岩大似泥里推车步步区区。二老宿亦嗣雪峰。自然言气相合。意谓。云岩不能用扫帚摵打断葛藤。殊不知。烂泥中有刺。万松披玩拈提未遍。不觉失笑云。云岩道吾。发明洞上机缘。这一队老汉。众口销金。无一人为渠雪屈。赖有天童拔剑相助。颂云。
　　借来聊尔了门头(当处发生)　　得用随宜即便休(随处灭尽)　　象骨岩前弄蛇手(欲道他人)　　儿时做处老知羞(先治自己)
　　师云。若论此事。如石火电光。云岩提起示人。长庆拦面便摵用处虽殊。同归变灭。洞上所以贵回机转位也。雪峰有象骨岩。雪峰曾示众云。南山有一条鳖鼻蛇。汝等诸人切须好看。云门以拄杖。撺向面前。作怕势。此岂不是奴见婢殷勤也。云岩扫地。提起扫帚云。这个是第几月。尽与从良变为得力儿孙了也。云门至今在篱檐下。所以天童放伊不过。道象骨岩前弄蛇手。儿时做处老知羞。胜默和尚道。这个颂子有搜人短处。有为人长处。此天童胜默。点罚云门。万松今日翻案去也。不见。天童颂弄蛇话。褒奖云门全机大用云中不下。为甚如此。抑扬皆在我。杀活更由谁。

　　第二十二则岩头拜喝

　　示众云。人将语探。水将杖探。拨草瞻风。寻常用底。忽然跳出个焦尾大虫。又作么生。
　　举。岩头到德山。跨门便问。是凡是圣(这贼)山便喝(裂破髑髅)头礼拜(未当好心)洞山闻云。若不是豁公。大难承当(厚币甘言)头云。洞山老汉不识好恶(却又著忙)我当时一手抬一手捺(我岂不知)。
　　师云。德山寻常打风打雨。一日岩头展坐具。德山以拄杖挑向阶下。头下阶收坐具便行。次日上德山侍立。山云。那里学得这虚头来。头云。某甲终不敢自谩。山云。汝已后向老僧头上屙去在。父闻子健恨不杀身。见过于师方堪传授。此问诸方谓之跨门之机。未必当初真跨门问来。昔有外道。手中藏活雀儿。问世尊曰。手中雀儿为活为死。世尊以足跨门云。汝道。吾欲出欲入。问是凡是圣。真有此理。昔日普化曾指圣僧问临济。且道。这个是凡是圣。济便喝化云。河阳新妇子。木塔老婆禅。临济小厮儿。却具一只眼。济云。这老贼。化出僧堂云。贼贼。首山云。这两个贼有个正贼。且道。那个是正贼。代云。刘盆子岩头。问是凡是圣。德山便喝。便是与临济商搉。勘同来相似。头礼拜。亦与临济小厮儿却具一只眼一般。雪窦道。当时才礼拜。劈脊便打。非唯剿绝洞山。亦乃把定豁老。此又与临济道这老贼同参。洞山闻举云。若不是豁公。大难承当。佛果著语云。傍人具眼。又云。只知其一不知其二。万松见处即不然。佛果道。洞山傍人虽具眼。只见锥头利。万松道。佛果和尚虽具眼。不见凿头方。洞山故将承当。赃诬岩头。要发明当初礼拜有权有实。果然岩头火到头上。急忙扑撒道。洞山老汉不识好恶。我当时一手抬一手捺。方始点灯吃饭。两家分明也。不见。保宁勇和尚颂云。平川走兔放苍鹰。此颂跨门之问也。一捺便啖双眼睛。此颂德山喝岩头拜。毒手夺来人买去。此颂洞山著价利。奈何斤两未分明。正是万松道底。欲得斤两分明么。其实佛果万松不争头高头低。更看天童称盘一上。颂云。
　　挫来机(风行草偃)　　总权柄(符到奉行)　　事有必行之威(佛手遮不得)　　国有不犯之令(谁敢当头)　　宾尚奉而主骄(下以风刺上)　　君忌谏而臣佞(上以风化下)　　底意岩头问德山(虽然父子兴师)　　一抬一捺看心行(未免干戈相待)
　　师云。此颂三人皆挫来机。各总权柄。唯岩头德山有必行之威。有不犯之令。宾奉主骄。在洞山岩头。君忌臣佞。在岩头德山。末后两句。在洞山岩头。此个榜样。诸方唤作拣诂。水中择乳须是鹅王。便见天童针线功夫。岩头知德山有必行威不犯令。故不夺机。且顺情礼拜。洞山知岩头不受探拔。不受点罚。子承父业。亦有必行威不犯令。故钩头著饵道。若不是豁公。大难承当。岂非尚奉主骄。忌谏臣佞。临济宗风。唤作红线套索。碧玉阱坑。陷虎之机。埋兵掉斗。诸方尽谓。岩头一抬一捺。洞山错下名言。殊不知。洞山一抬一捺。更甚分明。此非久参作者。决难领略。今时一等脱白沙弥。见天童颂道一抬一捺看心行。便道怪得禅家不肯为人说破。元来都是心行。故作机巧诳赚学人。万松道。一分心行。是一分慈悲。不吃一交。不学一便。可谓果从花里得。甘向苦中来。岩头抬捺。洞山赚出。洞山抬捺。万松说破。忽有个出来礼拜。万松却放过不打。何也为伊皮下无血。

　　第二十三则鲁祖面壁

　　示众云。达磨九年。呼为壁观。神光三拜。漏泄天机。如何得扫踪灭迹去。
　　举。鲁祖凡见僧来便面壁(相见了也)南泉闻云。我寻常向他道。空劫以前承当(不考自招)佛未出世时会取(和尚会也未)尚不得一个半个(只为漏栓索)他恁么驴年去(忙者不会)。
　　师云。池州鲁祖山宝云禅师。凡见僧来。便面壁。自达磨九年之后。无人再行此令。且教诸方问佛。问祖向上向下底。大家识些痛痒。南泉是他同参。见人针锥不动。便与打傍通注破。我寻常向他道。空劫以前承当。佛未出世时会取。不得一个半个。意似放开一线。其实替他侍者传法旨了也。又道。他恁么驴年去。意似责他太孤峻生。其实赏他觌面分付。不见道。直饶说得十分。争似一回亲到。所以灵山如画月。曹溪如指月。争似鲁祖在水晶宫中。广寒殿里。披襟相见。保福见南泉鲁祖破绽。问长庆道。只如鲁祖。节文在什么处。被南泉恁么道。万松道。保福如何道节文二字来。若非不萌枝上解辨春秋。难置此问。长庆对云。退己让人万中无一。万松道。古人得恁么眼明。玄觉云。南泉为复是唱和语。不肯语。万松道。半遮半掩。谩渠一点不得。翠岩芝云。何劳如此。万松道。已是起模画样了也。又云。若有僧来见个什么。万松道。犹嫌少在。复云知时好。万松道。若是陶渊明。攒眉便归去。又云。我即不然。未具胞胎不得会。会得则打折尔腰。万松道。和尚棒教谁吃。罗山云。王老师当时若见。背上与五火抄。为伊解放不解收。万松道。五更侵早起。已有夜行人。玄沙云。我当时若见。也与五火抄。万松云。恼乱春风卒未休。云居锡云。罗山玄沙。总恁么道。为复一般别有道理。万松道。共计十火抄。又云。若拣得出。许尚座佛法有去处。万松道。好与五火抄。诸仁者尔看。南泉恁么贬屈鲁祖。长庆却道。正是退己让人。鲁祖把断关津。罗山却道。解放不解收。尽是鱼前布网。贼过张弓。更看天童别作甚么向当。颂云。
　　淡中有味(谁教尔添盐著醋)　　妙超情谓(别日尔商量)　　绵绵若存兮象先(已落第二)　　兀兀如愚兮道贵(无人著价)　　玉雕文以丧淳(和尚手高)　　珠在渊而自媚(少卖弄)　　十分爽气兮清磨暑秋(体露金风)　　一片闲云兮远分天水(好事多魔)
　　师云。昔徒单二驸马赴南京任。道过磁州大明。入堂随喜。见僧面壁而坐。驸马曰。一个好淡汉。诠大师曰。淡中有味。水性本淡。加之以茶蜜。甘苦生焉。性亦恬憺。派之以迷悟。则凡圣立焉。虽曰淡中有味。斯乃无味之味。其味恒然妙超情谓。情字从心。谓字从言。到此言语道断。心行处灭。法眼道。理极忘情谓。如何有喻齐。道德经。谷神不死章云。玄牝之门。是为天地根。绵绵若存。又曰。吾不知谁子。象帝之先。衲僧为言。绵绵若存。不可一向断绝去也。象帝之先者。空劫以前佛未出世时也。如愚道贵。暗用雪窦道贵如愚。颂云雨过云凝晓半开。数峰如画碧崔嵬。空生不解岩中坐。惹得天花动地来。此颂空生宴坐天帝雨花。今鲁祖不能省事。惹得南泉玄沙一队老汉点检。此正是玉雕文以丧淳。不若他珠在渊而自媚。晋书陆机崇文赋曰。石蕴玉以山辉。水怀珠而川媚。石中蕴玉而为南泉辈琢开。水中怀珠而为玄沙辈漉出。幸自十分爽气清磨暑秋。刚为一片闲云远分天水。万松不曾面壁。尔这一队来觅什么节文。自代云。听说天童颂古。

　　第二十四则雪峰看蛇

　　示众云。东海鲤鱼。南山鳖鼻。普化驴鸣。子湖犬吠。不堕常涂。不行异类。且道。是什么人行履处。
　　举。雪峰示众云。南山有一条鳖鼻蛇。汝等诸人切须好看(提起坐具云。这个不是倩来底)长庆云。今日堂中大有人丧身失命(闻风便飏)僧举似玄沙(垒不过三)沙云。须是我棱兄始得(狐朋狗党)然虽如是我即不恁么(别有一条长便请拈出)僧云。和尚作么生(毒虫头上措痒)沙云。用南山作么(只者鳌鼻犹为分外)云门以拄杖撺向峰面前作怕势(何得自伤己命)。
　　师云。南山鳖鼻虽是死蛇。象骨岩前解弄也活。雪峰拈来示众。本要以毒去毒。长庆只解顺水推舡。道今日堂中大有人丧身失命。若解逆风把柂。雪峰须入涅槃堂始得。玄沙闻举云。须是我棱兄始得。这里有些子誵讹。若道玄沙许长庆。为甚么。却道我即不恁么。不唯顺水推舡。更解逆风把柂。这僧不顾危亡。便间和尚作么生。玄沙只道。个用南山作么。这里便见弄活蛇手。云门便撺拄杖作怕势。用得最亲。云岩扫地话颂中。曾举象骨岩前弄蛇手。儿时做处老知羞。为云门道奴见婢殷勤。便骑贼马趁贼。也不妨恶手脚。今日再颂弄蛇话。夸拏龙手。看他大斧斫了手摩挲。颂云。
　　玄沙大刚(当机不让父)　　长庆少勇(见义不为)　　南山鳖鼻死无用(担条断贯索)　　风云际会头角生(时来蚯蚓作蛟龙)　　果见韶阳下手弄(忍俊不禁)　　下手弄(弄不出即休两回三度)　　激电光中看变动(眨眼丧身失命)　　在我也能遣能呼(少卖弄)　　于彼也有擒有纵(七寸在手)　　底事如今付阿谁(万松老汉)　　冷口伤人不知痛(阿耶阿耶)
　　师云。玄沙专使驰书上雪峰。峰拆开乃见三张白纸。示其僧云。会么。僧云。不会。峰云。不见道。君子千里同风。僧回举似沙。沙云。山头老和尚蹉过也不知。玄沙承嗣雪峰。寻常证父攘羊。当仁不让。道要南山作么。此又果毅无前。太刚之甚。长庆随邪便道。大有人丧身失命。不解师子返掷。此真见义不为。是无勇也。风云际会头角生。果见韶阳下手弄。此颂云门觌面拈出一条活蛇。不同诸师弓柸现影。能遣能呼者。俚谚有云。呼蛇即易。遣蛇即难。有擒有纵者。此颂既撺向面前复作怕势。已能擒纵必解遣呼。天童末后道。底事如今付阿谁。冷口伤人不知痛。但凡拍颂归于自己。拈向面前。始是作家。雪窦亦云。如今藏在乳峰前。来者一一看方便。师高声喝云。看脚下。万松道。雪窦贪观脚下。不知穿过髑髅。天童冷口伤人。明人不作暗事。我当时若作云门。以拄杖撺向雪峰怀里。拟议不来。随后教伊自作自受亲遭一口。为什么如此。今朝二月二。暂放龙抬头。

　　第二十五则盐官犀扇

　　示众云。刹海无涯。不离当处。尘劫前事。尽在而今。试教伊觌面相呈。便不解当风拈出且道。过在什么处。
　　举。盐官一日唤侍者。与我过犀牛扇子来(要且少他不得)者云扇子破也(未举时却完全)官云。扇子既破。还我犀牛儿来(不见道破也何不领话)者无对(扇子犹在虽有如无)资福画一圆相。于中书一牛字(出巧新行能做会卖)。
　　师云。杭州盐官县。镇国海昌院齐安禅师。本唐皇宗枝。宣宗在潜为僧。将谒师。师预知告主事。大禁杂言。止约横事。帝住久。忽辞。师密谓曰。时至矣。无滞泥蟠。兼嘱以佛法后事。武宗灭教六年。宣宗复兴。师有力焉。帝将诏师归宫供养。师化已久。帝恻怆追谥悟空禅师。师一日唤侍者。与我过犀牛扇子来。侍者道。扇子破也。也是平实父子说话。师云。扇子既破。还我犀牛儿来。此乃全身入草养子之缘。侍者无对。却也因邪打正。只是自不知有。投子代云。不辞拈出。恐头角不全。万松道。善能修补。雪窦拈云。我要不全底头角。万松云。乃吾家之旧物。石霜云。若还和尚即无也。万松道。当面讳却。雪窦拈云。犀牛儿犹在。万松道。明眼难谩。保福云。和尚年尊别请人好。万松道。恩多怨深。雪窦拈云。可惜劳而无功。万松道。好心不得好报。据这一队老汉。空说道理。扇子与牛儿。终拈掇不出。唯资福画一圆相。于中书一牛字。扇子犀牛。斩新不动。雪窦拈云。适来为甚不拈出。其实道扇子破也。何曾动著分毫。适来不拈出。又何曾少。而今拈出也不曾添。天童赏资福拈得出用得亲。标名挑请。特为煎点一上。颂云。
　　扇子破索犀牛(一不做二不休)　　棬挛中字有来由(强如说道理)　　谁知桂毂千年魄(埋根千丈)　　妙作通明一点秋(现世生苗)
  </div>
  <div class="pagination">
   <a href="万松老人评唱天童觉和尚颂古从容庵录_page2.html">
    上一页
   </a>
   <a href="万松老人评唱天童觉和尚颂古从容庵录.html">
    1
   </a>
   <a href="万松老人评唱天童觉和尚颂古从容庵录_page2.html">
    2
   </a>
   <span class="current-page">
    3
   </span>
   <a href="万松老人评唱天童觉和尚颂古从容庵录_page4.html">
    4
   </a>
   <a href="万松老人评唱天童觉和尚颂古从容庵录_page5.html">
    5
   </a>
   <a href="万松老人评唱天童觉和尚颂古从容庵录_page6.html">
    6
   </a>
   <a href="万松老人评唱天童觉和尚颂古从容庵录_page7.html">
    7
   </a>
   <a href="万松老人评唱天童觉和尚颂古从容庵录_page8.html">
    8
   </a>
   <a href="万松老人评唱天童觉和尚颂古从容庵录_page9.html">
    9
   </a>
   <a href="万松老人评唱天童觉和尚颂古从容庵录_page10.html">
    10
   </a>
   <a href="万松老人评唱天童觉和尚颂古从容庵录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
