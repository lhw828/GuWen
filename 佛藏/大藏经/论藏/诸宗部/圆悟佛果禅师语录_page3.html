<!DOCTYPE html>
<html>
 <head>
  <meta charset="utf-8"/>
  <title>
   圆悟佛果禅师语录 - 第 3 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圆悟佛果禅师语录 - 第 3 页/共 15 页
  </h1>
  <div class="content">
   报宁民和尚。受帖上堂云。一向孤峰独宿目视云霄。虽则不埋没宗风。无乃太高生。一向十字路口土面灰头利物应机。虽则埋没自己。无乃太屈辱生。况明悟之士。顶门具眼。肘下有符。出没卷舒得大自在。动若行云止犹谷神。可以或孤峰独宿。不碍土面灰头。或土面灰头。不碍孤峰独宿。恁么中有不恁么。不恁么中却有恁么。且应时应节一句作么生道。良久云。瑞气逢嘉运。灵苗触处春。
　　受季善友为僧。上堂云。三界无安四生拘捉。欲脱爱网超步大方。正应披忍辱铠操智慧刀。运上品心发殊胜志。与蕴魔烦恼魔死魔共战。灭三毒破魔网。始是大丈夫汉岂不见教中道。三界无安犹如火宅。众苦充满甚可怖畏。又道是舍唯有一门而复狭小。虽然狭小。过去诸佛现在诸佛未来诸佛。尽从个里出去。且道必竟如何。良久云。何似生辽天鹘。万里云只一突。
　　上堂云。千圣不同辙。正体独露。万象无所覆。妙用常真。法随法行无处不遍。心随心用无处不周。若能上绝攀仰下绝己躬。放出人人常光目前。各各独露。便可以于一尘中现宝王刹。坐毛端里转大法轮。以无转而转。即一切皆转。以无身现身。一切处无不是身。亘古亘今凝然寂照。所以道。唯一坚密身。一切尘中现虽居尘中。而尘中收他不得。虽居四相。而四相罗笼不住。虽一切处觅其纤毫形相。了不可得。然而要用便用要行便行。亦不于一尘中觅尘。亦不寻其纤毫形相。谓之无生法忍。且只如截断两头一句作么生道。死生同一际万化悉皆如。
　　解夏上堂云。毫端宝刹宽阔。优游十世邻虚。古今渺邈。洞视不见。彻听不闻。到这里非止善财七日敛念。设使文殊百劫运大智力。起无边神用。亦不能觑见。只如诸人。九十日间各各于中全体游历。出没卷舒纵横收放。八穴七穿东涌西没。傥忽于此知得谛当去。不妨步步踏著实地。心心契证平常。苟或未然。今日布袋口开。还委悉么。良久云。无谓清秋多胜致。低回且复按云头。
　　八月一日上堂云。拨正三界窠窟。放出无位真人。透过荆棘丛林。便居常寂光土。非如非异耀古腾今。非色非心超宗越格。净裸裸绝承当。赤洒洒没回互。只如今在诸人顶门贯通一切。若能各各返照内观。即坐自己家堂。所以祖师道。有一物上拄天下拄地。常在动用中。动用中收不得。谓之本源佛性显成。知解宗徒更云。说似一物即不中。亦不免涉三寸路。直得不堕常情不拘格式。诸人若能于此定当得。更不在指东划西。若定当不得。不免重重指注去也。不见道。有物先天地。无形本寂寥。能为万象主。不逐四时雕。既不逐四时雕。又能为万象主。且当阳截断路头。如何趣向。还委悉么。八月秋何处热。复云。抖擞自精神。构取自家底。如斩一綟丝。不分前后际。力刃既双行。一斩截一切。倘能剑刃上承当。一口吸尽西江水。
　　开炉上堂云。干茆近火理合先燋。滴水冰生事不相涉。倘或透生死明寒暑。融动静一去来。直得意遣情忘。如痴似兀。然后乃可饥则吃饭。健则经行。热则乘凉寒则向火。虽然如是。赵州道。我在南方三十年。有个无宾主句。直至如今无人举得。且无宾主话。火炉头如何举得。还委悉么。衲被幪头万事休。此时山僧都不会。
　　褒山圭禅师。为佛眼和尚设斋请。上堂云。还有助哀者么。僧问。明镜当台举无遗照。只如佛眼和尚。迁化向什么处去。师云。妙喜世界藏不得。莲华影里现全身。进云。和尚只道得一半。师云。你全道底又作么生。进云。烦恼海中为雨露。无明山上作云雷。师云。天地悬隔。进云。谁人知此意。令我忆南泉。师云。且莫诈明头。问临济灭却正法眼。三圣直下便承当。盘山会里要传真。普化当时翻筋斗。未审此意如何。师云。跳出金刚圈。吞过栗棘蓬。进云。万里神光顶后相。只明这一段时节去也。师云。方木逗圆孔。进云。学人是直截根源。师云。一任[跳-兆+孛]跳。师乃云。此方缘尽他方显化。此界身殁他界出现。大善知识以无边虚空为正体。以香水海不可说尘刹为化境。以日月为明烛。以形骸为逆旅。以死生为昼夜。其来也电光晃耀。其去也石火星飞。虽示世人有去有来。极其本体不动不变。所以南泉和尚昔为马大师作斋。问大众云。今日为先师设斋。且道先师来么。有底道。合取钵盂。有者道。真堂前更添一分食。盖明此个不动不变至灵至妙。各有奇特处。要且只见锥头利。不见凿头方。今日褒山圭公长老。为佛眼和尚设斋。敢问大众。佛眼和尚还来么。有道得底试出来道看。若无不消一个普同供养。何故檐头水滴滴相承五叶华。叶叶相付。且道绵绵不断一句作么生道。祖月凌空圆胜智。何山松柏不青青。
　　檀越请。升座。僧问。祖师门下水泄不通。明眼人前固难启口。未审和尚如何为人。师云。无孔铁锤当面掷。进云。剑阁路虽险。夜行人更多。师云。捉败这汉。进云。收得安南又忧塞北师云。脑后添一只。问声前一句非圣不传。未曾亲近如隔大千。如何是声前一句。师云。咭嘹舌头。进云。如大火聚近之燎却面门。又如何亲近。师云。只得瞻之仰之。进云。争奈推倒嘉州大像。倒骑陕府铁牛。师云。孟八郎汉。师乃云。心不是佛。心与佛俱非。智不是道。智与道俱遣。到这里金屑虽贵落眼成翳。珍食虽美难中饱人。若是向上人。须知向上事。若于向上提持去也。威音已前空劫那畔不恁么。至于毗婆尸佛娑竭陀国不恁么。灵山拈华迦叶微笑亦不恁么。少林面壁神光断臂亦不恁么。何故。若使恁么。彼此相钝置。既不恁么。又且如何举唱。所以道。诸佛不出世。四十九年说。祖师不西来。少林有妙诀若人识祖佛当处便超越。上根利智千里同风。一刀两段聊闻举著。彻骨彻髓剔起便行。随处作主遇缘即宗。草偃风行全机独露。正当恁么时不依倚一物一句作么生道。万象之中长独露。千峰顶上现全身。
　　僧复披剃谢恩罢。升座云。天中之天。圣中之圣。处域中之大。超方外之尊。执宝箓以临民。覆金轮而御极。廓清六合停毒万方。聿降纶言重兴佛法。遂使普天释子复换僧仪。归本笏于裴相公。纳冠簪于傅大士。重圆应真顶相。再披屈眴田衣。俄顷之间迫还旧观。皇恩崇重倍万丘山。草木之微云何图报。辄倾肝胆少出毫芒。大众。先佛有顶[寧*頁]一机。如击石火似闪电光。祖师有末后一句。吞栗棘蓬跳金刚圈。可以敌圣惊群。可以转凡成圣。腾今现古盖色骑声。如今对众拈来。不犯从前路布。还委悉么。洪钧妙力先天地。覆载恩归大圣人。
　　上堂。僧问。选佛场开上根圆证。不昧当机如何指示。师云。一超直入如来地。进云。庞居士道。不昧本来人。请师高著眼。马大师因什么直下觑。师云。顶门上有。进云。居士道。一种没弦琴。唯师弹得妙。马大师直上觑。未审意旨如何。师云。暗里能抽骨。进云。直上觑底是。直下觑底是。师云。莫谤马大师。进云。争奈龙袖拂开全体现。象王行处绝狐踪。师云。有庞居士证明。师乃云。真妄窠窟生死根株。论其汗漫则千差。掬其趣向则一致。起唯法起灭唯法灭。起灭全真了无二致。所以道。三界唯心万法唯识。离心之外无别识境。杨岐又道。群灵一源假名为佛。体竭形消而不变。金流朴散而常存。如此则亘古亘今不生不灭。罗笼不住呼唤不回。古圣不安排。至今无处所。且始终不变一句作么生道。还委悉么。不从千圣中传得。透出威音更那边。
　　杨安抚请。上堂。僧问。白云生满座。瑞气拥禅堂。少室真消息。当机愿举扬。师云。一举千差同一照。进云。一音清迅生潮舌。万类聊闻道眼开。师云。风行草偃。进云。只如蕴定乾坤谋略。有盖世英雄。具杀人刀秉活人剑。还有佛法道理也无。师云有。进云。如何是佛法道理。师云。直是天下无敌。师乃云。十虚融摄正眼洞明。八表升平圆机独运。万象不能藏覆。千圣无以拟伦。明明绝承当。历历无回互。见成是个大解脱门。有超宗越格底眼。具离见绝情底机。出没于中往复同用。直得拈起也天回地转。应须拱手归降。放下也草偃风行。必合全身远害。可以集众福。可以灭诸殃。可以报君亲。可以安邦国。全明一道神光。不落见闻知觉。正当恁么时。收因结果一句作么生道。万里江河归有道。凯歌齐唱贺郎回。
　　刘宣教请。上堂。僧问。剑轮顶上飞大宝光。虎眼峰前豁开宗要。既是向上人。须明向上事。如何是向上事。师云。坐却舌头。进云。此犹是向下事。师云。果然转不得。进云。直得盖天盖地底来。和尚向甚处出头。师云。且向千里外立。进云。争奈觌面相呈毫发无间。师云。已遭点额也。师乃云。生平唯以此相知。促榻论心到极微。转眼奄然今五载。人间空只想形仪。祖佛知见生死根源。万世不移易一丝毫。千圣莫能穷趣向。其生也电光石火举必全真。其灭也玉转珠回通身无影。所以道。群灵一源假名为佛。体竭形消而不灭。金流朴散而常存。于一现一切。而普该。于一切现一。而无刹不遍。同古同今契物契我。正体一如非生非灭。所以道。生灭去来本如来藏妙真如性。夫如是则生未尝生。灭未尝灭。去未尝去。来未尝来。都卢是个如来藏体真如正性。敢问。提举中奉。即今在什么处。还委悉么。无生无住著。处处是全身。
　　上道。僧问。单拈独弄。只贵眼办手亲。正按傍提。须是作家手段。棒喝交驰则且置。顶门一句事如何。师云。倒行此令。进云。蒋山门下不为分外。师云。分身两处看。进云。学人更向上行时如何。师云。且只向下问。进云。任大也须从地起。更高争奈有天何。师云。过。师乃云。目击尘尘刹刹。同居华藏海中。顶门密密堂堂。浑是无生法忍。拈一茎草现丈六身。吹一布毛传正法眼。离无离有绝圣绝凡。八字打开分明显示了也。若委悉得去。遂举拂子云。东方妙喜世界。不离个里。西方极乐世界。亦不离个里。上方兜率世界。亦不离个里。如是则一处通。千处百处一时通。一处圆。千处百处一时圆。且不离本有一句作么生道。阎浮树下亲修处。九品莲中妙果圆。
　　开圣节上堂云。顶天履地共荷皇恩。含齿戴发均承帝力。神霄降庆真主示生。倾万国丹心。祝一人圣寿。当阳有路万派朝宗。一句无私辄输肝胆。还委悉么。大明齐北极。圣寿等南山。
　　散圣节上堂云。神霄真人降驾。长生帝君御极。神灵开旦夷夏钦风。万瑞咸臻千灵拥祐。布羲轩无私之政。追盘娲太古之风。万国赤子歌谣。八表昆虫鼓舞。福流千界庆集一人。林下禅人如何图报。共持清净无为化。仰祝吾皇亿万春。
　　宝公生日上堂云。悲智种中圆证。四生海里横身。圆如明月珠。快似金刚剑。一向恁么去。千人万人乃至无穷亿人。罗笼他不住。及至恁么来。千人万人乃至无穷亿人。尽承他庥荫。赈济四生舒卷九有。或现十二面。或现百亿身。鹰爪中露受生机。屈膝处示涅槃相。此犹是应机接物随方逐圆时节。若论本分提持。坐断异同不通凡圣。直得释迦弥勒饮气吞声。文殊普贤亡锋结舌。且利物应机一句作么生道。杖头涌出金刚剑。四生九有示津梁。
　　上堂云。壁立千仞处。攒华簇锦。平田浅草里。剑戟纵横。欲提持向上那边事。直下无启口处。始欲卷而怀之。又乃文彩已彰。正当恁么时如何。要识他家全意气。三千里外绝誵讹。
　　上堂云。萨怛阿竭二千年前费分疏。摩醯首罗一眼顶门先漏逗。有转变识机。宜到这里。如虎戴角骨。碌锥守窠臼。于个中似龟负图。直须自悟自修。切忌依他作解。所以道。有一句子。堪与祖佛为师。有一句子。堪与人天为师。有一句子。自救不了。只如截断众流不落三句。又且如何。还委悉么。言下未开千圣眼。锋前已泄法王机。
　　钱运使请。上堂。僧问。北山天下呼禅窟。大冶洪炉烹祖佛。玲珑八面有谁知。一句当机露风骨。忽遇其中人来时如何。师云。倚著一边去。进云。恁么则五凤楼前听玉漏。须弥顶上击金钟。师云。足下云生。进云。依低处平之有余。高高处观之不足。师云。胸襟流出一句作么生道。进云。觌面相逢更无回互。师云。朝议与你作证。师乃云。祖佛顶[寧*頁]上。单提本分宗乘。万机不到处。宣布正法眼藏。明明绝回互。历历无边表。一句坐断千差。一言朝宗万派。是佛非佛向上向下。权实照用卷舒擒纵。一时拈却。直得净裸裸赤洒洒。人人常光现前。处处壁立万仞。所以道。一切法不生。一切法不灭。若能如是解。诸佛常现前。不唯诸佛现前。乃至一切有情无情。尽无边香水海。过现未来。湛然凝寂不变不异。交光相罗如宝丝网。诸人还见么。须知此一段事。有如是奇特相。有如是解脱力。敢问大众。且过往八孺人。承个什么功力。还委悉么。国土动摇迎势至。宝华弥满送观音。
　　三月望日。上堂云。华残雨过已度韶光。风暖云凝将临夏景。不逐四时凋变。随例七八五分。更或削迹吞声。未免牵藤引蔓。百草头上则且置。脚下泥深一句作么生道。春日晴黄莺鸣。
　　结夏上堂云。筑著磕著。立卓纵横。或纤或洪。遍界十身调御。不践青草岂冒红尽。且放下一句作么生道。拗折拄杖子。高挂旧瓶盂。复云。尘尘刹刹自家风。不在瞻尝听嗅中。既尔结将布袋口。直须牢把主人公。
　　结夏请上堂云。豁开户牖当轩者。谁无面目可见。遍界不藏。无形相可睹。全机独用。以无面目而诸相历然。以无形相而十身具足。解脱门广启。选佛场宏开。作不可思议功勋。成无量殊胜奇特。直得一为无量无量为一。小中现大大中现小。坐微尘里转大法轮。独未是衲僧本分事。于中若得桶底子脱五色线断。目前无法心外无机。则圆融一切无有所为。成就诸法全体显现。且正当恁么时。不落功勋一句作么生道。三尺龙泉光照胆。万人丛里夺高标。
　　峡州东山。驰法嗣书到。上堂云。灵山会上千叶腾芳。少室峰前一枝独秀。生佛未具已见蟠根。空劫那边转彰文彩。浑仑擘不破。扑鼻更馨香。八面自玲珑。通身转绵密。箭锋相拄。针芥相投。则且置。独脱一句作么生道。倏尔风云会。廓然天地春。复云。坐见东山振古风。顶门眼正有全功。操持临济金刚剑。倜傥杨岐栗棘蓬。铁壁银山须作用。魔宫虎穴亦流通。摄将香水无边刹。并入钳锤炉鞴中。
　　八月旦。上堂云。秋光清浅。明明不退转。群木萧疏。一一解脱道。不出阴界。可以遍历浮幢王。不立纤尘。可以具足金刚智。何况园里菜青田中禾熟。岂非岁稔时和心融境寂。且不离向背一句作么生道。星河秋一雁。砧杵夜千家。
　　住东京天宁寺宣和六年四月十九日。于当寺为国开堂。师拈疏云。现成公案未言时。文彩已彰。洞彻根源才举处。重重漏泄。傥或尚留观听。却请对众敷场。指法座云。柔和忍辱衣。诸法空为座。既披此衣。必据此座。况佛佛祖祖。藉此为梯为航。见么。有条攀条无条攀例。遂升堂拈香云。此一瓣香。恭为今上皇帝。祝严圣寿万岁万万岁。伏愿。圣明逾日月。睿算等乾坤。空芥城而有余。拂劫石而弥固。次云。此一瓣香。奉为中宫天眷宰执诸王。少师相公。节使太尉。阖朝文武。在筵勋贵。伏愿。高扶圣日。永佐尧明。寿算等松椿。福禄齐江海。拈第三瓣香云。大众。还见么。昔日白云堆里。当风一句全提。今朝万寿堂前。次第五回拈出。奉为蕲州五祖山真惠禅院第十二代演禅师。爇向炉中以酬法乳。智海和尚白槌云。法筵龙象众。当观第一义。云明明无覆藏。一一绝渗漏。初无第一第二。岂复言观。到这里草偃风行。渠成水到。还有共相证明底么。僧问。时雍道泰乐升平。万里山河舜日明。妙唱以资天子寿。炉烟为瑞国风清。未审和尚如何举唱。师云。万寿堂前增瑞气。一人有庆等乾坤。僧云。师将万古灵山事。祝赞当今有道君。师云。倾尽此时心。僧云。如是则金枝永茂天庭秀。玉叶长芳内苑春。师云。谁人不仰此时风。僧云。祝圣已蒙师指示。向上宗乘事若何。师云。七十三八十四。僧云。德基永固金刚界。万国来朝贺圣明。师云。风前一句超调御。僧云。须知此道真机妙。应用随方得卷舒。师云。更须抖擞眼中尘。师乃云。问话且止。大众。秘密妙严深机。莫能考究。净圆超证诸圣。无以拟伦。灵山单传正音。少室密付的旨。洞明如杲日。宽旷若虚空。把断诸法无遗。荫覆群灵有作。顶门上如如不动。脚眼下了了常知。今朝幸遇祝圣开堂。对众分明剖露。遂拈拄杖卓一下云。大众。还知落处么。诸佛心髓祖师渊源。十成八字打开。遍界全彰胜相。纤洪长短。黑白方圆。一一绝罗笼。处处无回互。澄澄湛湛密密堂堂。无深可深无妙可妙是故佛佛授手。唯授此心。祖祖相传。唯传此妙。上根种智略请回光。可以千眼顿开。可以万缘透脱。岂不见。阿难问迦叶。世尊传金襕外更传何物。迦叶召阿难。阿难应喏。迦叶云。倒却门前刹竿著。三要印开十方通透。直得王舍城里万寿堂前。瑞气凝九重。祥光朝凤阙。一一发辉。正法眼藏传。持涅槃妙。心了也。且当阳不昧一句。作么生道。太平瑞气无边表。航海梯山仰圣朝。以此开堂一。毫善利。上祝今上皇帝圣寿。伏愿。金轮永固宝祚殊昌。四海乐文明。万邦陶至化。复举。昔有僧问投子。如何是一大事因缘。投子云。尹司空与老憎开堂。师云。投子古佛。丛林中推其得逸群之辩得朴实头道用。看其等闲拈掇。不妨世法佛法打成一片。虽然如是。惜其不甚宽廓。今日忽有人问天宁。如何是一大事因缘。即对他道。手握金轮清四海。圣躬弥亿万斯年。

　　圆悟佛果禅师语录卷第四



　　圆悟佛果禅师语录卷第五

　　　　宋平江府虎丘山门人绍隆等编

　　上堂五

　　师在蒋山受敕。拈示众云。大众见么。龙飞凤舞降自九重。佛祖纲宗尽在里许。却请维那对众宣读。
　　升座。僧问。承师有言。龙飞凤舞降自九重。此意如何。师云。无人不仰最深恩。进云。好音在耳。人皆耸去也。师云。水到渠成是一家。进云。直得樵夫舞袖。野老讴歌去也。师云。谁不恁么。进云。庄野春林与天华而合彩。师云。一枝别是太和春。进云。争奈云本无心自有从龙之势。师云。却得阇黎出气。进云。只如宝公还肯放和尚去也无。师云。放来久矣。进云。从教猿鹤怨且副一人心。师云。是处是弥勒。无门无善财。师乃云。寒岩枯木白云堆。散质何能中巨材。岂为虚声彻清禁。紫微圣诏九天来。既然事出意外。要须直下承当。所贵正眼流通。仰祝无疆睿算。直得昆虫草木悉仰动地风光。大地生灵咸沾唐虞睿泽。处处和风遍野。人人喜气盈眸。感覆焘无疆之恩。荷一人生成之德。正当恁么时。还委悉么。碧桃冉冉凝朝露。红杏蒙蒙映彩霞。
　　入院诣方丈坐云。摩竭陀国三七日内口呀呀。毗耶城中八万人众眼[目*荅][目*荅]虽然一期拈掇。未免犯手伤锋。争似这个八面玲珑四方洞达。上赖一人庥荫。傍赞圣化无穷。一句截流万机寝削。还委悉么。识取钩头意。莫认定盘星。
　　指法座云。三万二千师子座。争及此个曲录木。坐断报化佛。不涉闻见知。揭起鹫岭高风。仰祝南山睿算。还见么。看取令行时。
　　上堂拈香。此一瓣香。祝岩今上皇帝圣寿无疆万岁万岁万万岁。师乃云。入门便见。更不容拟议寻思。开口便说。亦不复周由者也。假使善财入弥勒楼阁。尚资敛念。普眼入普贤妙境亦借威神。只如今直得八穴七穿四通五达。一处透千处万处通明。一光明千光万光普照。且到家一句作么生道。风前有路超调御。鼓腹讴歌乐太平。复有颂云。本是山中人。无能唯守拙。岂谓有虚名。远达丹凤阙。降敕住天宁。竹舆星夜发。今朝亲到来。一句无言说。别别。金色头陀曾漏泄。
　　东京天宁寺语。乔贵妃请。上堂云。一句全提千差并会。一华开现万福来臻。往复无间而有源。动静不移而常寂。处处是佛头头是道。若也深信得及。更不假他人余力。直似壮土屈伸臂顷全出此机。若动若静若出若处。殊胜中现殊胜。奇特中现奇特。更非外缘全承渠德。所以道。天人群生类。皆承此恩力。若识此恩。动止作为百千变现。悉不落虚。正当恁么时。一句作么生道。当阳遍界无回互。千重百匝转光辉。
　　祖师会上堂。僧问。少林首传于顿旨。五叶为芳。葱岭遂别于众流。千灯续照。门庭虽异五家。般若同归地位。如何是五家宗派。师云。吒吒沙沙历历落落。进云。若不借问。争达本源。师云。一笔句下。进云。趯倒净瓶不留活计。两口无舌正是吾宗。如何是沩仰宗。师云。天下人跳他圆相不出。进云。三回吃棒犹若蒿枝。末后瞎驴人天正眼。如何是临济宗。师云。敲唱俱行。进云。休去歇去古庙香炉。枯木生华祖佛心要。如何是曹洞宗。师云。两两不成双。进云。对机糊饼本自天然。一镞辽空三句可辨。如何是云门宗。师云。当面蹉过。进云。色空明暗触处光辉。刹刹尘尘头头显露。如何是法眼宗。师云点。进云。祖师心印。状似铁牛之机。去即印住。住即印破。只如无鼻孔衲僧。作么生印。师云。便是阇黎。进云。天下祖师鼻孔。尽被和尚一串穿却未审和尚鼻孔被什么人穿。师云。莫谤佛果好。师乃云。千圣顶[寧*頁]上可容刹海。衲僧命脉中不许真机。更通一线路。以佛现祖从祖证佛。印印无差机机圆证。灵上拈华示众。建立此个宗风。金色头陀曾承妙旨。以至西天四七此土二三。自曹溪散席。已来数百年间。列刹相望。各各握灵蛇珠。人人抱荆山璧。有照有用有权有实。提振向上宗风。传持正法眼藏。要且百川异流同归大海。千重百匝无出一源。所以道。西天二十八祖也恁么。唐土六祖也恁么。天下列刹相望诸老宿也恁么。山僧也恁么。且道。恁么事作么生商量。还提掇得出么。还缁素得明么。山僧不惜两茎眉毛与诸人点破。遂拈拄杖云。还见么。三世诸佛历代祖师。天下老和尚。尽在拄杖头上。放大光明。现权现实现机现境。列五位君臣。开三玄宗要。机境相投箭锋相拄。一字三句同源。圆相境致殊别。若也于此委悉。百草头上罢却平生事根株亦不留。闻清声外句莫向句中求。傥或末然。山僧不免又拖泥涉水也。达磨不来东土。二祖不往西天。人人壁立万仞。个个常光现前。卓拄杖一下。下座。
　　莲华会上堂。僧问。菡萏丛中选佛场。法筵大启一炉香。灵山万古拈华事。今日凭师为举扬。师云。不是苦心人不知。进云。恁么则法法已随诸法住。分明露出白莲机。师云。即今觌面已相呈。进云。妙性海中为雨露。菩提场里起清风。师云。犹落第二头。进云。学人只如此。师意又如何。师云。顶门三千脑后八百。师乃云。毗婆尸已前千华现瑞。天中天正地优昙呈祥。直得遍界不曾藏。通身无影像。现大莲华王。周匝千华座。一叶一释迦。一须一弥勒。尘尘尔刹刹尔。处处尔念念尔。一尘举大地收。一华开世界起。可谓殊胜中最殊胜。奇特中倍奇特。感慈塔前凝瑞气。罗汉洞边显真容。法会俨然人天普集。到这里合谈何事。说玄说妙得么。说佛说祖得么。举古举今得么。显作显用得么。尽是从前已后大宗师拈出了也。即今不如。总不动著。只呈一个现成公案。若也荐得。人人心华发明。处处照十方刹。正当恁么时。推功师本一句作么生道。还委悉么。万方有庆归明圣。愿见黄河百度清。
　　乔贵妃娘子请。为法真和尚病起。上堂。师云。鹫峰单提向上机。千灵不谋而会合。少室密传正法眼。万象不融而圆通。契印相投缘因相入。神功如天地之覆载。妙智若日月之照临。沙界等平略无向背。有大解脱士。证大解脱道。辟大解脱门。示大解脱事。现古人攒簇不得底病。直教千圣觅起处不见。诸佛众生皆有是病。诸佛若病即非众生。众生若病即非诸佛。是故以众生病故示有此疾。由兹王舍城人。各各禀顶上光悉来问病。而是大士随求显示。令其万仞壁立。以至众生病尽。大解脱士亦安。既安之后。有大檀越。作大法施建大法幢。演大法义雨大法雨。一一交罗重重无尽。正当恁么时。应时应节一句作么生道。还委悉么。灵苗增秀气。瑞草发祥光。复成一偈。示病维摩元不病。问疾文殊初不来。建大法幢启大施顿令千眼一时开。
　　乔贵妃设千佛会。上堂云。千华显瑞应。万善积灵台广辟解脱门。大开无价藏。举扬正法眼。表示千佛因。直得遍界绝笼罗。当阳无取舍。透声透色亘古亘今。有具大信根修菩萨行。发难思愿力。启清净庄严。建大道场具列珍羞。一香一华一茶一果。同法性等太虚。尘尘刹刹千佛放光。如理如事十方普应。所以道。大匠无绳墨。良材无曲直。红轮烁太虚。遍界皆辉赫。一华开一佛出世。一尘举一佛成道。主伴交参森罗显焕。集无涯福禄。祝睿算无疆。正当恁么时作么生道。室内千灯相照耀。天边宝月更清圆。
　　郓国大王请。上堂。僧问。如何是第一句。师云。岂容声相从君见。进云。半夜碧云笼古殿。天明海岸迸金乌。师云。肘臂有符人共看。进云。如何是第二句。师云。真金须向炉中煆。进云。倒骑铁马上须弥。踏断曹溪流水声。师云。正在半途间。进云。如何是第三句。师云。出草入草要求人。进云。妙喜刹中为雨露。无明山上起云雷。师云。分明垂手处。子细好生观。师乃云。至理自调然。千华曾现瑞。无在无不在。十方即目前。若是利根上智。一举便解承当。既能截断众流。可以超今冠古。以如是智以如是力。以如是心以如是愿。明同杲日宽若太虚。所以道。譬如虚空体非群相。而不拒彼诸相发辉。又道。若人欲了知。三世一切佛。应观法界性。一切唯心造。盖此清净本元。离去离来离声离色。若以真实正见契寂如如。虽二六时中不思不量无作无为。至于动静语默觉梦之间。无不皆是本地风光本来面目。现诸祥瑞现诸奇特。皆是从无量无边劫海薰习种智。从清净微妙根智。如是应现。正当恁么时如何。无相光中千佛现。一道清虚亘古今。复举。释迦老子灵山会上说大般若。舍利弗于佛前问须菩提。梦中说六波罗蜜。与觉时是同是别。须菩提云。此义幽深。吾不能说。此会中有弥勒大士。次补佛处。可往问之。弥勒云。谁为弥勒。谁是弥勒者。师拈云。还委悉么。一句当机万缘寝削。更听一颂梦中说法。觉无殊妙用。神通不出渠。谁是谁名总弥勒。祥光起处现心珠。
　　本然居士请。上堂云。寸丝不挂犹有赤骨律在。万里无片云处犹有青天在。若乃不尽去未免者也周由。直饶一切坐断。已落佛祖圈缋。到这里作么生举扬。作么生提持。虽然如是。从上来有个现成公案。不免提持去也。古者道。吾有大病非世所医。僧后问曹山。未审是什么病。山云。攒簇不得底病。僧云。未审一切众生还有此病也无。山云。众生若病即非众生。僧云。只如和尚还有么。山云。正觅起处不得。大众。此病即非世所医。须要本分作家以金刚锥与他顶上一札。正觅起处不得也。与一服直教祖病佛病玄妙之病。机缘境界悉洒洒落落。脱然解脱。不住解脱机。到这里罗笼不肯住。呼唤不回头。古圣不安排。至今无处所。只这无处所。早是处所了也。直须千峰万峰那边承当得去好。等闲拈一机举一句。尽与人抽钉拔楔解黏去缚。更说什么直指人心。更觅什么见性成佛。正富恁么时如何。不假铁毫力。碎佛祖窠窟。
　　少保张丞相忌日请。上堂。僧问。维摩大士去何从。千古令人望莫穷。不二法门今正问。夜来明月上高峰。只如维摩一默意旨如何。师云。逼塞虚空。进云。恁么则当阳无向背。觌体露全机。师云。无尔插觜处。进云。争奈前三三后三三。师云。也是巩县茶瓶。进云。只如文殊道。我于一切处无言无说。与他一默是同是别。师云。落在第二头。进云。争奈斩钉截铁。师云。横按镆鎁。进云。只如无尽居士与和尚平昔道契相知。且道。即今何在。师云。为尔说了也。进云。学人今日小出大遇。师云。尔将什么报恩。进云。万古碧潭空界月。师云。闲言语。师乃云。大众握佛祖钳锤。控作家炉鞴。烹煆古今验证衲僧。唯用向上一机金刚王宝剑。临济祖师传黄檗马祖此个机要。向大河之北独振正宗。一喝分宾主。照用一时行。坐断天下人舌头。奔走四海云水。以至乃子乃孙。传此正见用此真机。若非大解脱人。安能当阳证验。忆昔无尽大居士。生平以此个事为务。遍寰海宗师无不咨参。到兜率山下逢见老衲。论末后句。始得脱体全真。言解道理一时脱却。遂作偈云。鼓寂钟停托钵回。岩头一拶语如雷。果然只得三年活。莫是遭他授记来。铿金戛玉虎骤龙骧。不妨具大机得大用。以此正印印天下丛林善知识。山僧昔在湖北相见。与伊电卷星驰。一言契证表里一如。居士功业书于竹帛。遗德在于生民。后来当此之日。撒手那边行止。且道。无尽居士向什么处去。还委悉么。大千沙界诸佛土。刹刹尘尘现胜身。复云。盛德在生民。四方共钦仰。三教大宗师。秤头有铢两。七十九岁佛齐年。是日霜风亘霄壤。一声振忽雷。前星堕云帐。麒麟掣断黄金锁。一跃直归梵天上。万载千秋著遗想。
　　上堂。一二三四五六七。今朝此月当初一。昨宵大火还西流。金风动地声萧瑟。声萧瑟圆通门大启。便请直截入。还委悉么有。念尽为烦恼锁无心端是水晶宫。
　　月旦上堂云。本来无形段。那复有唇觜。特地广称扬。替他诸道理。且道。他是谁参。
　　上堂云。月生一室生白。月生二产灵异。月生三万回憨。格外无踪迹。风前强指南。头头无向背。一一绝廉纤。拈华特地生风草。令人长笑老瞿昙。
　　李典御作年斋上堂云。大众。如来涅槃心。菩萨大解脱。祖师正法眼。衲子金刚锤。有照有用有权有实。有纵有擒有杀有活。尚在向上关捩。子上。是个人向个里出没。向个里拈提。终未能全机剔脱。若也全机剔脱去。变大地作黄金。搅长河为酥酪。改禾茎为粟柄。易短寿作长年。不为分外。何故。提向上纲宗。用作家鼻孔。回岁旦于今朝。用庆年于此日。正当恁么时如何。万人丛里插高标。锦上铺华转光彩。
　　冬朔上堂云。日日日劈箭急。朝朝暮暮转沧溟。个是人间好消息。力[囗@力]叱。更须高著眼。免使头虚白。
　　郑太师请。上堂。僧问。万机休罢时如何。师云。坐断毗卢顶。进云。可谓风前一句超调御。拟问如何历劫迷。师云。只得拱手赞叹。师乃云。灵光未兆万汇含太虚。一气既彰华开世界起。过去诸佛现在诸佛未来诸佛皆同个中出现。若天若人若群生。无不从是中流出。以一处明百处千处光辉。一机转千机万机历落。所以道。净法界身本无出没。大悲愿力示现受生。然而此悲此愿此力。若是宿禀灵根。具超脱种智。则才生下时。已作师子吼。已具大神通。至于若行若住若坐若卧。或放行或把住。无不皆从诸圣顶[寧*頁]上。纵横十字。乃至享福享寿。享富贵多子孙。悉承渠侬威力。正当恁么时一句作么生道。重重彰瑞气。一一涌金莲。复颂云。威音已前灵苗秀。到今光彩转新鲜。万卉芬芳风景丽。寿山高到大椿年。
　　大内庆国夫人请。上堂。僧问。空劫中还有佛法也无。师云。逼塞虚空。僧云。未审学人向什么处安身立命。师云。蹉过也。僧云。和尚唤什么作虚空。师云。阇黎问从何来。僧云。三际断时凡圣尽。十身圆处刹尘空。师云。争奈尔踏不著。师乃云。处处真无回互。尘尘尔有鉴觉。万象以不见而见。万法以不闻而闻。不见见其见逼塞虚空。不闻闻其闻包含万有。离却见不见闻不闻。别有一段奇特事。要须是个大解脱机大解脱用。然后方能历落起处全真。岂不见。僧问云门。如何是尘尘三昧。门云。钵里饭桶里水。又僧问。如何是诸佛出身处。门云。东山水上行。一等是个时节。朴实头处。直是朴实头。孤危峭峻处。直是孤危峭峻。正当恁么时。将个什么提持。将个什么眼目辨别。还委悉么。试玉须经火。求珠不离泥。复颂云。此心含法界。明契本来人千祥如雾集。万善若云臻。
　　大悲生辰郓国大王请。上堂。僧问。闻声悟道见色明心。尽大地是色。那个是心。师云。观世音菩萨来也。进云。可谓掬水月在手。弄华香满衣。师云。为什么却是馒头进云。只如云门什么道意作么生。师云。重引重退轻引轻退。进云。毕竟水朝沧海去。到头云自觅山归。师云。也须是顶门上具观音眼始得。师乃云。当年此日大悲生。千臂庄严千眼明。世出世间殊胜事。神通无不总圆成。恁么去步步踏佛阶梯。恁么来处处现身现土。于六根得深圆通。于解脱得普门智。所以无刹不现。无处。不真。或为宝公十二面。或作达磨传心印。或向泗洲运神通。或向香山发妙身。周旋往返。或证三真实。得二殊胜。四不思议。十四无畏。三十二应。向娑婆世界独有大缘。说无说无穷妙咒现无身。宝王妙身随类示悲应机赴感。求饶益得饶益应。求男女得男女应。求如意得如意应。此犹是观世音方便之力。敢问大众。作么生是观世音谛当之处。不见一法即如来。方得名为观自在。
　　十月一日上堂云。无边刹海廓同太虚。昨宵秋尽今日冬初。曾无变易岂有亲疏。直下歇去苏噜苏噜。
　　上堂云。我我我渠渠渠。千圣顶[寧*頁]乃穗庐。不是心不是物。一口吞尽三世佛。浮幢王香水海。拈起掷向他方外。净裸裸赤洒洒万象森罗无缝罅。平怀的实镇巍然。饥来吃饭困来眠。
　　大礼令节上堂。七日来复。各归至尽之本。一阳生起。聿见天地之心。彻底辟重玄。当阳阐正眼。直得万国共庆四海同欢。福聚一人。位隆无极。有个奇特。应时应节因缘。举似大众。还委悉么。皇帝有敕大赦天下。
　　今上皇帝在藩邸时。请升座。僧问。一月在天影含众水。一佛出世各坐一华。只如佛未出世时如何。师云。风飒飒地。进云。恁么则雾起龙吟。风生虎啸。师云。犹较些子。进云。佛出世后如何。师云。遍界不曾藏。进云。但存心地无诸恶。刀剑丛中也立身。师云。铁石身心报国恩。进云。古今无异路。达者共同途。师云。要得瞻之仰之大家赞叹。师乃云。金刚心真华藏界阔。一佛出世千界拥卫。一华开敷万华周匝。现殊胜因作奇特事。可以保安家国。可以入圣超凡。唯仗不思议神通。难思微妙作用。车不横推理不曲断。岂不见。昔日波斯匿王问释迦老子。圣义谛中。还有世俗谛否。若言其有智不应一。若言其无智不应二。一二之义其事云何。释迦老子道。大王。汝于龙光王佛时。曾问此义。吾今无说。汝亦无闻。无说无闻是真圣义谛。是名一理二义。一二之义其事如是。释迦老子。顶[寧*頁]放光。肘下悬符。于百千万亿境界中。提起当阳一著。诸人还证据得么。若证据得。按头获敕。如证据不得。伏听处分。正当恁么时如何。放开一线道。触处现神通。复举。昔日有一王者。往见西天祖师。既相见已。遂命祖师说法。祖师云。大王来时好道。去如来时。师拈云。佛法即是世法。世法即是佛法。以真道而行。风行草偃。山僧有个小颂。至简至易最尊最贵。往还千圣顶[寧*頁]头。世出世间不思议。弹指圆成八万门。一超直入如来地。
　　莘王请升座。僧问。普光明殿在人间。凡圣交罗绝往还。若向一尘觑得见。舒光照处奉慈颜。正当恁么时。毗卢遮。那在什么处。师云。在尔顶[寧*頁]上。进云。学人为什么撞不著。师云。只为尔不是铜头铁额。进云。大小天宁和尚。语脉里转却。师云。大小禅客随人脚跟走。进云。须知同途不同辙。师云。也不是这个道理。进云。天共白云晓。水和明月流。师云。虾跳不出斗。进云。昔日赵州端居丈室。侍者报云。大王来也。州云。大王万福。此理。如何。师云。顶[寧*頁]金刚眼放光。进云虽然入草求人。争奈拖泥带水。师云。莫谤赵州好。进云。忽然莘国大王今日亲临。又且如何。师云。八字打开说法了也。师乃云。大众。以佛见佛无异见。以法说法无别说。佛法闻见总现成。当阳直下全超越。当阳一著非佛非法。非见非说。非有非无。非异非如。宽若太虚明如杲日。所以三世如来于此示生。于此修行。于此悟道。于此成佛。全不由他。独承渠力。即如今千圣顶[寧*頁]上拈出了也。不以眼见不以耳闻。不以口宣不以心知。正当恁么时。须是个人始得。所以道。大人具大见。大智得大用。举一明三告往知来。正当恁么时。不涉夤缘一句作么生道。还委悉么。楚泽蓂开五百岁。蟠桃暗长一千年。复颂云。一尘才举一刹现。一华开时一佛生。克证金刚得长寿。六根昼夜放光明。
　　济王请升座。以无漏根作奇特事。以解脱智种金刚缘。不于他处现身。长在顶门独露。非心非佛非异非如。等闲拈一茎草。作丈六金身。等闲说一句。可以当金刚宝剑。人人皆禀此用。各各悉禀此心。若能返照回光。便是毗卢正体。岂不见。波斯匿王问释迦老子云。我昔未承佛诲。见迦栴延咸言。此身死后断灭。我虽值佛心犹狐疑。此身念念迁变。不知有不变者。于是释迦世尊谓波斯匿王言。尔虽知迁变不停。还知身中有不变者否。王合掌白佛云。我实不知。佛言大王。汝年几岁时见恒河水。王言。我生三岁时见。佛言。如今云何。王云。经今六十二年。见与三岁时无异。佛言大王。汝面虽皱。皱者为变。而此见精性未曾变。变者受灭。不变者元无生灭。释迦老子。向千圣顶[寧*頁]万仞峰头。指出金刚性。不变不易。湛寂凝然。堂堂显露。由是波斯匿王。识其本心。敢问大众。只如今一切人。皆见山僧升堂。且道。此见从何而得。与威音已前空劫那畔。是同是别。若见得无异无别。则见现前。正当恁么时。一句作么生道。觌面击开无尽藏。头头涌出夜明珠。复云。济国大王具大根器。有上乘种性。生为帝子。身极贵荣。不忘诸佛付嘱。知有此大因缘。垂神教典深识果因。凡所施为心源洞照。所以此之作善因缘。行阴骘保。其富贵长久福禄弥隆。有福修福。若大海之衲众流。唯利根种智之人。具如是作用。只此便是普光殿无相身为卢舍那。万行因华圆果海。福源洪注溢天河。

　　圆悟佛果禅师语录卷第五



　　圆悟佛果禅师语录卷第六

　　　　宋平江府虎丘山门人绍隆等编

　　上堂六

　　东京天宁寺语。王贵妃请。上堂。僧问。如天普盖长见日月光辉。似地普擎万古山河水固。正当恁么时承谁恩力。师云。千华丛里一华春。进云。可谓野老既知尧舜力。歌谣此日乐升平。师云。也须知此恩始得。进云。谁人不瞻仰。师云。速礼三拜。师乃云。突出难辨。只眨得眼。闪电提持。衲僧无凑泊处。放一线道。转见謷讹。不落阶梯。犹形唇吻。到这里如何即是。车不横推。埋不曲断。千华现相。万古一春。处处显奇特。头头彰殊胜。莫是新年头佛法么。要且挨旁他不得。莫是向上提持么。要且议论他不出。莫是应机境一时比今时么。未免拖泥涉水。莫是一笔句下壁立万仞么。要且望空启告。所谓法随法行。法幢随处建立。遇奇人则拈出。逢奇机则提持。且一人光隆万劫次辟。九有悉仰威光。一言一句示机示境。一出一没一拶一挨悉是大解脱中流出。且道毕竟承个什么便得恁么奇特。若知有去。不假形言。其或未然。露个消息去也。净智庄严功德聚。祝融峰顶万年松。复成颂曰。大道虚玄天地先。昆虫草木悉陶埏。神功已极三千界。睿算仍过亿万年。
　　众道友为李道山披剃。上堂云。顶门阐金刚正眼。始辨大机。杀人不眨眼底汉。立地成佛。方明大用。直得如此。犹只是吾门建法幢立宗旨趣向在。且向上还有事也无。若知有向上事去。设使尽乾坤大地草木丛林。一一现千百亿释迦身。不消一捏。至于倾悬河辩用险崖机。尽四圣六凡。一时轩豁。提得将来。不消一拶。且道。据个什么便恁么。所谓大人具大见。大智得大用。向无明窟子里。便放无量宝光。向众生境界中。便作不思议事。如丹霞相似。才方举起便知落处。更不涉唇吻。更不落言诠。始似过他一个聱头。便乃十分领略。只如未刬草时。在什么处。既要刬草与说戒。两手掩耳又落在什么处。过量人有过量事。只如当机一句作么生道。数声清磬是非外。一个闲人天地间。复颂云。丹霞刬草。烧木佛。宫使舍缘吹布毛。惊群敌胜真师子。一钓须连十二鳌。
　　知省太尉请。上堂。一句当阳显赫。遍界已绝罗笼。不从诸佛心髓中流。亦非乾坤未生时立。只如今凛凛孤危澄澄绝照。若是具超方眼有格外机。未彰文彩已前。已是十分勘破。及乎彰言句立机境形问答作彼此。直得千重百匝百匝千重和中下机。一时收拾在这里。还有当处证明直下解脱底么。试出来通个消息看。如无威音已前活鱍鱍。直至如今净裸裸。复成颂云。法界广包含。开数忧钵昙。普熏般若力。万善自庄严。
　　大内贵妃请。上堂云。一句子出于千圣顶门。一妙机发于无尽宝藏。迥无依倚杳绝端倪。非色非心非如非异。尽虚空穷法界。都卢是个大解脱门。尔诸人。浩浩地于中出入。还觉寒毛卓竖么。若向脚跟下。一念不生全体显露。则净裸裸活鱍鱍。要行即行。要住即住。要用即用。要休即休。不指第二头。不落第二见。到这里亘古亘今凝然寂照。若踏著去。透脱生死是甚闲事。能以无漏根力。建法幢立宗旨。衣被一切群灵。尽未来际无有穷尽。正当恁么时。且道承谁恩力。还委悉么。五蕴山头无相佛。放光动地廓周沙。颂云。一心无住著。遍界法王家。崇成无漏福。端坐宝莲华。
　　坦然居士为贡沙弥作斋。上堂。僧问。达磨未传心地印。释迦未解髻中珠。有人若问西来意。还有西来意也无。师云。庭前石狮子。进云。若然者。历劫坦然无异色。呼为心印早虚言。师云。一点也入不得。进云。争奈今古应无坠。分明在目前。师云。尔试举目前底看。进云。一点也瞒和尚不得。师云。争奈大众何。师云。举步越东胜身。退身入西瞿耶。回首望北郁单。捻拳触南阎浮。净地里看。是个没量大人。以正眼观来。犹是麻滓麴末。须知四维上下无边香水海。不可说浮幢王刹。捏为微尘。一一尘中现无边身说无量法。犹只是顺机应教。看孔儱著楔。而况提向上钳锤。用作家炉鞴便是遍界德山有棒无下手处。遍界临济有喝无启口处。遍界金色头陀有定力无容身处。正当恁么时。蓦然有个承当得。担荷得。趣向得。行履得。且道向什么处著渠。山僧有个著处。拟待说。又恐成露布。拟不说。又却孤负当机。说与不说一时拈却。最后一句放开话会去也。长松下明窗内。玉殿珠楼未为对。衲被蒙头万事休。此时山僧都不会。还委悉么。天台华顶秀。南岳石桥高。昨夜磨盘生八角。惊将露柱笑咍咍。引得门前石狮子。倒缘萝壁上天台。
　　退院上堂。建大厦非一木之能。济巨川非一人之力。而况长空绝迹。大道体宽。了之由人断之在己。或出或处。或语或默。虎穴魔宫。秽邦净土。林山城市。荆棘丛中。若能著著有出身之机。处处有超情之见。无可不可。把定也祖佛不能窥。放行也同生复同死。且道。放行为人好。把定为人好。还委悉么。披蓑侧立千峰外。引水浇蔬五老前。幻躯将逼纵心年。懒汩尘劳久世间。凭仗护身个符子。强扶衰疾且归山。
　　住金山龙游语录。师在高邮乾明受敕。拈起示众云。见么。拈时十日并照。举处千界光辉。九重天上降来。宰辅手中亲付。更不敢囊藏被盖。请僧正一为敷宣。次拈疏云。毫端宝刹阃外威权。有卷有舒有照有用。字字珠回玉转。一一草偃风行。虽然文彩已彰。更请重新拈出。
　　指法座云。竿木随身逢场作戏。须弥灯王只今见在。目前更不须作礼。还信得及么。千圣不传微妙诀。妙峰孤顶有人行。
　　升座云。正令已行十方同应。献华借水全藉傍人。还有共相证明底么。僧问。唱罢御楼一曲。高升浮玉孤峰。未过扬子江。如何道得接手句。师云。风不来树不动。进云。只这里何异妙峰顶。师云。吹毛宝剑当头截。进云。忽若德云比丘出来道个隔。和尚如何转身。师云。也则摸索不著。进云。争奈处处无回互。头头不让机。师云。七日何曾得见来。进云。设使亲见也。只是山上底。师云。苦屈之词最难吐。进云。学人苦也通消息。只恐扬子江水逆流去。师云。三十棒且待别时。师云。大道无背面。真机有卷舒。撮大地如陶家轮。运大千向针锋上。犹未是寰中正令阃外全威。所以万国仰瞻同归舜日。灵光一道共照皇家。重兴佛祖道场。追还普天宝所。正令全提主宾同用。山僧今日得奉一人圣诏。傍资宰辅威权。共建法幢竖立宗旨。扬子江心滔天辊浪。妙峰孤顶舒卷闲云。是处著眼不前顶[寧*頁]正令全现。若是个同得同用同杀同活底。共一眼见共一耳闻。同一口宣同一音演。更无异缘亦无异见。说什么九十六种二十五有。正要当头辨取一时列在下风。且如今日。应时应节事作么生道。一句迥超今古格。万年仰祝圣明天。
　　升座。僧问。远辞帝阙。已届南徐。不涉程途。请师垂示。师云。到此已六日。进云。竹密不妨流水过。山高岂碍白云飞。师云。犹涉唇吻在。进云。不涉唇吻。请师道。师云。高高处有余。进云。衲僧家入林不动草。入水不动波。且以何为证。师云。犹较些子。进云。只许老胡知。不许老胡会。师云。且莫诈明头。师乃云。三十年前曾到此。如今楼阁碧参差。善财参处真消息。谁识德云闲古锥。还有识得底么。未渡瓜洲时有一句子。已与诸人道了也。若以心思若以意识。若以眼见若以耳闻。则沼交涉。直得七佛已前威音那畔荐得。犹是话会在。若委悉得。更不用如之若何。便请丹霄独步。苟或未然。不免落第二义门去也。江心一峰楼台相映。水面双塔金碧交辉。诚圣帝福田。乃禅林上刹。为琳宫为佛宇。为净土为秽邦。建立法幢弘荷祖道。若非今上皇帝睿圣文明深信此道。安能首降诏书。复此宝坊以为福地。如今所以与诸人。向此古道场中。各得相见。既到这里。直须念德修德知恩报恩。若也如此。则佛法付嘱有在。正当恁么时一句作么生道。银山铁壁无回互。草偃风行得自由。
　　开堂。判府延康度疏与师。师接了云。断尽现成公案。掷地金声。发明古刹家风。耀天光彩。出自大手笔。显示最上乘。正欲四海普闻。便请僧正宣过。
　　指法座云。须弥灯王如来。见居此座。放大光明。说法了也。还闻么。苟或未闻。既尔当炉不避火。更须拨转上头关。遂升座拈香云。此一瓣香。奉为今上皇帝祝严圣寿。恭愿。文明齐二曜。睿算等乾坤。夺少康复禹迹之功。成宣光兴汉室之业。万邦归圣化。八表偃干戈。此一瓣香。奉为判府安抚延康通判学士合郡文武官僚。伏愿。位隆磐石功济维城。居方面则鲁卫晋齐。陟岩廊则皋夔稷[├/(咼-┌+乂)]。此一瓣香。佛眼也觑不见。江淮十载受尽辛勤。一旦白云打破漆桶。六处忝领大刹。七回拈出此香。奉为蕲州五祖山真慧禅院第十二代演禅师。以酬法乳。遂敛衣升座。焦山和尚白槌云。法筵龙象众。当观第一义。师乃云。适来未升此座。第一义已自现成。如今槌下分疏。知他是第几义也。还有打成一片解观得底么。试出来对众举看。僧问。目视云汉。德云不下妙高峰。至化难逃。金山且通一线路。报恩一句请和尚道。师云。万年长祝圣明君。进云。可谓帝力丘山重。君恩宇宙宽。师云。愈令心似铁。进云。金枝永茂千年秀。玉叶长芳万古春。师云。又得阇黎共证明。进云。昔日裴相公入寺。石霜借笏垂慈。今日台旆亲临。未审如何相见。师云。只了个见成公案。进云。瑞气直从天上降。祥云元自日边来。师云。高著眼。进云。只如和尚六处开堂为人说法。还有人相肯也无。师云。一时不肯。进云。为什么不肯。师云。独许。师乃云。大道绝中边。至真离言说。诸佛莫能提。祖师莫能传。透声透色绝遮栏。盖地盖天无向背。岂止棒头取证喝下承当。直饶千眼顿开。未免依草附木。到这里要须是针札不入风吹不倒。把断要津不通凡圣底始得。是故灵山会上。广额屠儿放下屠刀云。我是千佛一数。大集会中大力魔王云。待一切众生尽皆成佛了。然后发菩提心。岂不是龙象蹴踏师子颦呻。敌胜惊群蕴大丈夫意气。始可承当担荷。所以道。杀人不眨眼底。立地成佛。立地成佛底。杀人不眨眼。还他过量人。持提过量智。发明过量机。展演过量用。正当恁么时。向过量境界中作么生道。还知么。仰祝圣君无量寿。河清海晏乐升平。
　　上堂云。大众。赤肉团上人人古佛家风。毗卢顶门。处处祖师巴鼻。拈一机千机万机通透。用一句千句万句流通。不假他人全彰己用。若也人人恁么返照。则亘古亘今。凝然寂照。一段光明。非中非外。非色非心。行棒也打他不著。行喝也喝他不得。直得净裸裸赤洒洒。是个无生法忍不退转轮。截断两头归家稳坐。正当恁么时。不须他处觅。只此是西方。
　　秦鲁国大长公主。降香请升座。拈香云。此一瓣香奉为秦鲁国大长公主令辰修设祝严今上皇帝圣寿无疆。师乃云。天高无极无极有尊。地厚无垠无垠有主。镜万象方寸。怀六合胸中。发大机显大用。是故乃祖乃佛。或拈华或面壁。或行棒或行喝。或词辩纵横或寂寥无说。周旋往返只明此个无为宗旨。所以人人分上。各各壁立万仞。无一丝毫移易。亏欠。岂不见道。譬如帝力不弃一民。不谓不知而不容。不谓知之而含育。到个里启无为之化。行不言之教。各各顶天履地。饮泉水贵地脉。正当恁么时。还委悉么。一穗宝香天上降。金轮皇亿万斯年。
　　钱二学士请。升座云。透生死关出有无见。脱佛祖机超格则量。须是利根上智一闻千悟直下承当始得。撒手那边更。无余事。所以道。几回生几回死。达者悠悠无定止。自从顿悟了无生。于诸荣辱何忧喜。诸人还识无生么。劫火洞然毫末尽。青山依旧白云中。
　　升座云。盖天盖地触处逢渠。亘古亘今全彰正体。法无异相不落生灭。时无异缘不涉春秋。所以道。处生死流。骊珠独耀于沧海。踞涅槃岸。桂轮孤朗于碧天。如是则人人脚跟下。辉腾今古迥绝见知。六处惹绊不住。三界收摄不得。唯当阳直截承当。便见透脱分晓。正当恁么时如何。天上有星皆拱北人间无水不朝东。
　　上堂云。法身无相应机现形。法眼无瑕随照鉴物。安排不得处是天真佛。受用不及处乃向上机。若能上绝攀仰下绝己躬。鼻孔摩触家风。髑髅常千世界。则一为无量无量为一。小中现大大中现小。更讨甚么生死去来地水火风声香味触。都卢是个真实人体。还有人向个里承当得么。识取摩尼无价珠。当来受用无穷极。
　　黄运使请。上堂云。大众。一句截流铁壁银山。莫凑泊万缘俱透。照地照天绝罗笼。明明无覆藏。历历非照用。三世诸佛出兴。唯此一事。历代祖师传持。亦此一心。所以般若如大火聚。般若如无尽藏。般若如泛海舟楫。般若如照夜明灯。若向下委曲提持。则敲床竖拂瞬目扬眉。或语或默说有说无。若向上提掇。如击石火似闪电光。有时行棒有时行喝。有时箭锋相拄。有时佛眼觑不见。虽然如是。犹有向上向下。忽遇其中人。却没许多般事。只是见成。所以道。山是山水是水。天是天地是地。不移易一丝毫。正当恁么时。还委悉么。万邦有道归皇化。偃息干戈乐太平。
　　郑龙学请。上堂云。相逢不拈出。举意便知有。且道。此意作么生。举知有个什么。若论佛论祖论玄论妙。论机论境论棒论喝。尽是末边事。上头还著得么。若著得去。尽十方世界香水海。向一毫头上见得。物物头头初无变易。若向一毫端蹉过。设使用得七穿八穴。亦没交涉。只如有交涉一句。尔作么生道。吃嘹舌头三千里。壶中日月自分明。
　　吕左丞请。上堂云。一句语全规矩。应出毗卢印。一种机截众流。透过祖师关。若是明眼人。已透过三千里。其或尚留观听。犹滞皮肤。未免向第二义门重话会去也。所以道。知幻即离不作方便。离幻即觉亦无渐次。释迦老子三世诸佛心髓一时顿现。便恁么承当。全心即佛。全佛即心。心佛无二。更疑个什么。正当恁么时。作么生道。千古万古黑漫漫。填沟塞壑无人会。上堂云。灵山话月语密难藏曹溪指月。心真莫测。倒却门前刹竿著。已落第二头。金刚阶下蹲。神龟火里走。犹落第三首。只如未有佛祖已前。还有恁么时节么。到这里不论懵底。唯是俊流。还委悉么。巨浪涌千寻。澄波不离水。
　　耿左丞请。上堂云。无佛世界是般若光。百千圣贤是般若用。金刚正体是般若根。摧魔城垒是般若力。有如是自在威神。得如是解脱知见。用一丝毫。千里万里尽光辉。拈一丝毫。无边世界无变易。全体承当。如如不动。所以乃佛乃祖。提持此事。令一切人各各于根脚下洞明正见。得其光显其用。证其根获其力。正当恁么时如何。天上有星皆拱北。人间无水不朝东。
　　陈大夫请。上堂云。有句无句。初无两端。如藤倚树。打作一片。树倒藤枯。忍俊韩卢。呵呵大笑。金毛师子若是铁眼铜睛。当阳觑透便可以把断要津。不通凡圣终不向他语言里作。窠窟机境上受罗笼。所以道。言无展事语不投机。承言者丧滞句者迷。不落语言不立机关。布漫天网打冲浪鱼。垂万里钩。驻千里乌骓。也须还他大达之士始得。所以赵州勘破处为方便。玄沙蹉过处验作家。雪峰辊毬云门顾鉴。睦州见成俱胝一指。如生铁铸就。通上彻下。只要个本分人。忽若总不恁么又作么生。委悉么。了取平常心是道。饥来吃饭困来眠。复颂云。即心即佛开心印。非佛非心蹈大方。当处分身千百亿。普光明殿放毫光。
　　赵观察请。上堂。僧问。有一句子。从上千圣不曾道著。未审唤作什么句。师云。尔那里得这消息来。僧云。他千圣也不曾恁么道。师云。莫谤他千圣好。僧云。宁可截舌不犯国讳。师云。拶破面门犹自不知。僧云。未审千圣密祝。用那一句。师云。用鼻孔上一句。僧云。此一句还该一切也无。师云。阇黎不空缺。师乃云。当阳直截不昧时机。答去问来全彰奥旨。直得千古万古只如今。前佛后佛无别道。宽廓无外。大千沙界个中藏。寂寥非内。香水海里浮幢刹。若能无彼无此非色非心。直下坐断要津不通凡圣。则古释迦不先。新弥勒不后。只如今人人顶门上。放大宝光。壁立千仞。显一切妙用神通。挺单提不思议力。正当恁么时。一句作么生道。一一山河无障碍。重重楼阁应时开。
　　住南康军云居真如禅院。师于建炎丁未岁十一月初六日。在镇江浮玉山。受札子召赴行朝。至十七日。朝见登对。移刻奉敕住云居次日敕下。时两府并禁从。就雍熙寺请师升座。只受敕文。师拈敕示众云。九重城里亲宣赐。一道神光烁太虚。胜义谛中真胜义。千华丛里绽芙蕖。一举便知多少省力。苟或未然。更请宣过。
　　指法座云。借雍熙宝座。提杨岐金圈。直下现成分明荐取。还委悉么。金刚正体露堂堂。举足无非大道场。突立毗卢顶[寧*頁]上。更于何处礼灯王。看看。便升座拈香云。虚空世界未分。超然馥郁。华藏圆融已现。特地氤氲。戒定慧解脱知见所薰。百千亿无量殊胜所集。爇向炉中。上祝今上皇帝圣寿万岁。伏愿。道德迈昔五帝。威灵超前百王。圣寿等南山。萝图齐北极。二圣早还玉驾。万国俱贺升平。永息干戈四民乐业。次拈香云。左仆射相公。两府台佐。合朝百辟。今日临筵。洪儒硕学。诸多勋贵。伏愿。为霖为两为楫为舟。补衰乃仲山。和羹即傅说。僧问。杨子江心停桌。天子相招。云居峰顶把关。佛祖不让。未离王舍城时如何。师云。坐断天下人舌头。进云。不必觉城东畔五众已臻。文殊善财如何分辨。师云。一状领处。进云。恁么则皇天无亲。唯德是辅。师云。更莫别商量。进云。只如舜日重明祖灯增照。知恩报恩又作么生。师云。一句了然超百亿。万年长祝圣明君。进云。殷勤愿祝南山寿。一炷清香满石楼。师云。已在言前。进云。未审祖令当行。如何流布。师云点。进云。欲传陆凯江南信。折得东风第一枝。师云。遍界不曾藏。僧问。明镜当台时如何。师云。谁不照见。进云。万像历然了无回互。师云。尽尔神通。向什么处去。进云。也知和尚在里许。师云。始末一时收。进云。只如教中道。圆悟如来无上知见。未审禅师与佛相去多少。师云。不隔一丝毫。进云。高高峰顶立。深深海底行。师云。棒打石人头。[石*暴][石*暴]论实事。僧礼拜。师乃云。提金刚正眼。阐向上宗乘。报不报之恩。能难能之事。运临济金刚王宝剑。喝下全彰。用德山山形杖子。觌面分付。是则全是见则全见。不落凡圣阶梯。直下顿彰。已见既遇。明眼作证。又逢圣世昌时。不敢被盖囊藏。直下分明举似。遂拈拄杖示众云。岂不见。僧辞归宗。宗问。什么处去。僧云。诸方参五味禅去。宗云。我此间只有一味禅。僧云。如何是和尚一味禅。宗便打。黄檗闻之云。马大师出八十四人善知识。问著一个个屙辘辘地。只有归宗犹较些子。师云。归宗和尚束虚空为个杖子。向千圣顶[寧*頁]上全提。镕瓶盘钗钏作一金。搅酥酪醍醐为一味。若不得黄檗明辨端倪。洎险劳而无功。虽然如是。有条攀条无条攀例。今日对诸人面前。分明拈出。还相委悉么。朝击三千暮八百。煆烹佛祖只凭伊。复举黄檗和尚示众云。汝等诸人。尽是不著便底。恁么作略何处有今日也。还知大唐国里无禅师么。僧云。只如诸方匡徒领众又作么生。檗云。不道无禅。只是无师。师云。黄檗老汉。能区能别。能拣能择。擒虎兕定龙蛇即不无。要且只明得当时事。殊不如。彼一时此一时。若是山僧即不然。汝等诸人。尽是英灵豪杰底。恁么举止须信有奇特事。还知大宋国里有禅师么。且道。禅师即今在什么处。知今回避不及。不免露个面目去也乃云。亲蒙金口赐师名。优钵罗华火里生。圆悟如来无上见。讴歌鼓腹乐升平。
  </div>
  <div class="pagination">
   <a href="圆悟佛果禅师语录_page2.html">
    上一页
   </a>
   <a href="圆悟佛果禅师语录.html">
    1
   </a>
   <a href="圆悟佛果禅师语录_page2.html">
    2
   </a>
   <span class="current-page">
    3
   </span>
   <a href="圆悟佛果禅师语录_page4.html">
    4
   </a>
   <a href="圆悟佛果禅师语录_page5.html">
    5
   </a>
   <a href="圆悟佛果禅师语录_page6.html">
    6
   </a>
   <a href="圆悟佛果禅师语录_page7.html">
    7
   </a>
   <a href="圆悟佛果禅师语录_page8.html">
    8
   </a>
   <span>
    ...
   </span>
   <a href="圆悟佛果禅师语录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
