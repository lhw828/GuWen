<!DOCTYPE html>
<html>
 <head>
  <meta charset="utf-8"/>
  <title>
   大乘义章 - 第 11 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘义章 - 第 11 页/共 22 页
  </h1>
  <div class="content">
   次辨宽狭。小乘律仪但防身口。不遮心过。名之为狭。大乘律仪通防三业。目之为宽。云何得知。小乘律仪但防身口。不遮心过。彼小乘中但说身口七善律仪以之为戒。不说十善以为戒故。故成实言。戒防身口定慧防心。云何得知。大乘之戒通防三业。如地经中说十善道为律仪故。问曰。何故小乘法中单防身口。大乘法中通防三业。释言。小乘一身求果。习道不久心过难裁。非戒能制要修定慧方除心过。戒不防心。大乘法中多身求果。习道长久堪裁意非。故戒防心(此三门竟)。
　　次辨长短不同之义。小乘之戒止在一形不通异世。名之为短。菩萨戒法一受得已。若不退失菩提之心及不增上起烦恼犯尽未来际毕竟不失。名之为长。故地持云。菩萨无有舍身失律仪戒。何故如是。声闻为欲一形期果受戒之时自誓要。故言尽形寿。一形已来是彼要期分齐之限。故不失戒。一形已后不复是彼要期之眼。所以失戒。菩萨为欲多身求果受戒之时自誓要期尽未来际。尽未来际是彼要期分齐之限。故不失戒(此四门竟)。
　　次辨受舍不同之义。先就受戒以明不同。受中有二。一就初受以明不同。二就重受以明不同。初受云何。小乘法中得戒有二。一者自得。二从他得。自得有三。一自然得。二上法得。三自誓得。言自然者。谓佛一人于最后身初出家时自然发得别解脱戒。不从师受故曰自然。言上法者。或有沙弥及与俗人。修道证得无学圣果。证得如是增上法时发得出家具足禁戒。从其所依名上法得。言自誓者。如大迦叶闻佛出世自誓要期。佛为我师我为弟子。于此言下得发具足名为自誓。从他得中差别有四。一者善来。有诸众生上品利根。佛命善来于我法中快修梵行得尽苦源。即发具戒。二者三语。所以一切沙弥俗人及佛初出诸比丘等师教三遍归依三宝即便得戒。三者八敬。如大爱道比丘尼等。诸比丘僧遥宣敬仪令其奉行。彼闻顶受即发具足。四羯磨。得僧数具足和合作法与受具戒。有五人十人二十人等。大乘法中亦有二种。一从他受。唯对一师不藉多人。因力强故。二善净心受。无如法人可从受时于佛像前自受而得。此即是其自誓得也。问曰。大乘何故不说自然得戒。释言。大乘说佛过去为菩萨时先已成就别解脱戒。非最后身初出家时方始得故。何故不说上法得戒。义同自然。佛先成就。非最后身证上法时方得戒故。何故不说善来得戒。大乘戒广具缘三聚无尽之法。要期领纳方始得戒。直称善来摄戒不具。故阙不论。何故不说三语得戒。义同善来。何故不说八敬得戒。菩萨尊胜。不如尼众常敬他故。何故不说羯磨得戒。菩萨受戒唯从一师不藉多人。不假和合作法与故亦可。菩萨从他受者。即是菩萨羯磨受矣。初受如是。次就重受以明不同。如地持说。小乘法中犯重禁已遇缘舍戒。后若重受终不得戒。边罪难故。菩萨不尔。犯重禁已舍菩萨戒。后若重受还复得戒。何故如是。菩萨法中有二缘故。重受得戒。一多身求果微善亦去。所以得戒。故地持中若有善心构牛乳顷亦得受戒。二菩提心是广大意能灭重罪。是以得戒。小乘法中有二种义不得重受。一现世求果纯善方得。若曾犯重障难深极为是不得。二小乘心劣不灭重罪。故不得戒。次就舍戒以明不同。声闻法中别解脱戒有四种舍。一不用道舍。二命终舍。三断善根舍。谓邪见人起大邪见断善根时失律仪戒。四二形生舍。所谓男女二形生时失律仪戒。菩萨法中别解脱戒有二种舍。如地持说。一退菩提心坏本故舍。二增上烦恼犯波罗夷过重故舍。此同声闻断善根舍。何故菩萨无不用道舍。释言。声闻受形俱法。是故不用道失出家戒。菩萨通受七众法。故不用道不舍。何故菩萨无命终舍。此如前释。声闻受戒要期一形。故命终舍。菩萨要期尽未来际。故不失戒。何故菩萨二形生时不失禁戒。释言。声闻别受七众随形法故。二形生时七众不分。是以失戒。菩萨通受一切戒法。不随形别故不失戒。何故菩萨退心失戒。声闻不尔。释言。菩萨行业微细受舍持犯多随心本。是故退失菩提心时失菩萨戒。小乘法中行业浮粗受舍持犯多皆约相不随心本。是故退心不失禁戒。问曰。若言小乘法中受者约相直尔退心不失戒者。断善根时内心邪见何故失戒。释言。邪见极违正法能灭善根。是故失戒。退出世心不坏世善。是故不类。何故菩萨增上烦恼犯波罗夷失菩萨戒。声闻不尔。释言。大乘多随心制。故上烦恼犯波罗夷失菩萨戒。小乘法中约相而制不随心。故轻重烦恼犯波罗夷齐不失戒。不同如是。
　　第六明其大小一异。大乘律仪与小乘戒为一为异。是义不定摄大接小得言是一。以是一故。小乘所受即大乘戒。故胜鬘说大乘威仪以为毗尼出家受具。地持亦云。菩萨律仪即七众戒据小。望大小外有大。得言是异。以是异故。地持说言。声闻波罗提木叉戒比菩萨戒。百千万分不及其一。问曰。若言菩萨律仪即是小乘七众戒者。有人在俗受得菩萨三聚戒竟。然后出家更须别受出家戒不。有人释言。不须更受菩萨戒中。已通得故。此义不然。菩萨戒中虽复通摄七众之法一形之中不可并持七众之戒。随形所在要须别受。如人虽复总求出道随入何地别须起心方便趣求。此亦如是。
　　第七明其三聚总别。总别不定。离恶为宗。律仪一戒亦总亦别。余者唯别统收三聚为一律仪。名之为总。故地持云。一切三聚皆律仪摄。同离恶故。于中分出摄善摄生。余二不收还复摄在律仪戒中。名之为别。若就摄善以之为宗。则摄善戒亦总亦别。余二唯别。统收三聚莫不皆善。故名为总。于中别分余二之外还复摄在摄善戒中。名之为别。若就化生以行为宗。是则摄生亦前总亦别。余二唯别。菩萨修习三聚行德皆为利物故名摄生。以之为总。于中别分余二之外还复摄在生戒中。名之为别。当知大乘一切行德总别相望类皆同。三聚戒义厥趣略尔。

　　三种律仪义八门分别(释名一　辨相二　所防同异三　就界分别四　就趣分别五　就形分别六　就人分别七　得舍分别八)

　　第一释名。无作之善说为律仪。所言律者。法之别称。调恶之法名之为律。行依律戒故号律仪。又复因调亦名为律。外应真则故曰律仪。律仪不同。一门说三。三名是何。一别解脱律仪。二禅律仪。三无漏律仪。别解脱者。戒是正顺解脱之本。故名解脱。又复戒体免绝业羁亦名解脱。不与定道二种心俱。故称为别。禅律仪者。经中亦名定共戒也。上界静心思惟终起名之为禅。依禅发得防恶之法名禅律仪。禅心不乱目之为定。戒与定合名定共戒。无漏律仪经中亦名道共戒也。圣慧离垢名为无漏。依此发得防恶之法名无漏律仪。亦可戒体离垢清净名为无漏。此与道合。故复经中名道共戒。名义如是(此一门竟)。
　　次辨其相。别解脱中开合不定。总之唯一。或分为二。一在家戒。二出家戒。或分为三。一者五戒。二者八戒。三出家戒。或分为四。于前三上加菩萨戒。或分为五。所谓五戒八戒十戒具戒及菩萨戒。或分为六。谓五戒八戒十戒比丘戒尼戒及菩萨戒。或分为七。谓七支戒。又七众所受亦得分七。言七众者。在家有二。谓优婆塞及优婆夷。出家有五。比丘及尼式叉摩那沙弥及沙弥尼。或分为八。于前七上加菩萨戒。或分为十。谓十善戒。广则无量。禅戒之中亦开合不定。总之为一。或分为二。一禅律仪。二断律仪。依未来禅以世俗道断欲界结。九无碍边所生之戒名断律仪余禅定边所生之戒名禅律仪。或分为三。一觉观俱。谓未来禅及初禅地所生之戒。二无觉有观俱。谓中间禅所生之戒。三无觉无观俱。谓二禅上所生之戒。或分为四。谓四禅中所生之戒。或分为六。谓未来中间根本四禅所生之戒。若依成实禅戒有九。谓依八禅及欲界电光所生之戒。广则无边。无漏戒中亦开合不定。总之唯一。或分为二。一无漏律仪。二断律仪。依未来禅发无漏道断欲界结。九无碍边所生之戒名断律仪。余无漏边所生之戒名无漏律仪。又常无常亦得分二。被照无漏所生之戒名曰无常。诸佛菩萨真无漏边所生之戒名之为常。或分为三。谓三乘人无漏圣戒。或分为四。诸佛菩萨声闻缘觉无漏戒也。或分为六。谓三乘人因果之戒。或分为九。谓三乘人别有见修无学道戒。或分为十。谓十善戒。广亦无量。辨相如是(此二门竟)。
　　次辨所防同异之义。于中有三。一遮性分别。依如毗昙别解脱戒防禁性恶及离遮罪。言性恶者。所谓身口七不善业。言遮罪者。所谓饮酒杀草木等。禅无漏戒。唯离性恶不防遮罪。以非所受威仪法故。若依成实三种律仪同防遮性。二者根本方便分别。杀盗等罪名为根本。养猪羊等名为方便。依如毗昙别解脱戒通防根本方便之恶。禅无漏戒唯防根本。成实法中三种律仪齐防根本方便之罪。三约时分别。时谓三世毗昙法中别解脱戒唯防现在不通过未。禅戒随心宽通三世。三世俱防。现起之者防离现恶。过去未来性成就者。防过未恶。无漏戒中最初得者。唯防现在未来之恶。不通过去。彼现在者防离现恶。宽通成就。在未来者防未来恶。以本未有过去世中不成就故不防过去。经生圣人无漏律仪通防三世。现起之者防于现恶。过去未来性成就者防于过未。若依成实三禅律仪体皆现在不说宽通过未之义。体虽现在而能通防三世之恶。问曰。何故毗昙法中现在之戒唯防现恶。成实法中现在之戒通防三世。释言。毗昙性相中求。故随世别以论所防。成实立义务就宽通。故说现戒通防三世。通相云何。现戒起时现恶不生名防现在。现恶灭故令过去恶因义不成名防过去。现恶灭故。更不作因牵生后恶名防未来。非谓过未有体可防。同异辨之粗尔(此三门竟)。
　　次就界论。界论三界。约就此处明三律仪通局之义。于中先明别解脱戒。别解脱中分别四门。一者身处。二者心处。三成就处。四戒体处。言身处者。就三界中明受戒身。故曰身处。小乘法中别解脱戒欲界身受非上二界何故如是。别解脱戒防禁现恶。上界无恶。是故不受。若尔上界亦应无彼禅无漏戒。释言。上界定道律仪于欲界恶有持对治远分对治。所以得有别解脱戒随身在处防现遮过。是故不类。大乘法中别解脱戒粗同小乘。以理细论色界众生亦应得受。何故如是。有色界天闻菩萨法发菩提心。自誓要期尽未来际永断诸恶。无作随生故得受之。如地经说。虽在色界光音天等亦得闻经。如是等也。问曰。小乘何故不尔。释言。小乘受形俱法彼无形恶。所以不受。菩萨通受尽未来际一切戒法。故得受之。问曰。无色何故不受。释言。有以。若是凡夫生无色界心志微细要期不成。故不发戒。若是菩萨生无色界先已成就别解脱戒。故不新发。言心处者。约就三界明受戒心。故曰心处。小乘法中受心不定。若就所求以别受心。为求人天而受戒者是欲界心。为求出道而受戒者是出世心。若就定散分别受心是欲界摄。散心受故大乘受心义亦不定。若就所求以别受心是出世摄。故地持云。菩萨律仪从于第一真实心起。菩提之心名为真实。若就定散分别受心是欲界摄。散心受故。若复通论乃至色界闻思善心亦得受之。大乘色界具闻思故。言成处者。随身所在成就。不失名为成处。小乘法中别解脱戒唯欲界成。此形俱法死时舍故。菩萨戒法三界成就。一受得已乃至菩提随身所在常成就故。戒体处者。小乘法中戒体不定。对果论之或欲界摄。或出世摄。为求人天而受戒者是欲界摄。为求解脱而受戒者是出世摄。若就定散分别戒体唯欲界摄。以此欲界散善业故。大乘法中别解脱戒义亦不定。对果论之是出世摄。菩提因故。若就定散分别戒体是欲界摄。以是欲界散善业故。若复通论色界地中闻思善心而受得者是色界摄。别解脱戒辨之粗尔。次论禅戒。于中亦四。一明身处。二明心处。三成就处。四戒体处。言身处者。毗昙禅戒欲色身生。非无色界。戒是色法。色处生故。成实大乘三界身生。何故如是。成实宗中戒是非色非心法。故无色得生。大乘无色有色心。故无色得生。言心处者。毗昙禅戒一向唯从色界心起。非余二界。彼宗欲界一向无禅。故无禅戒。戒是色法。是故不从无色心发。若依尊者瞿沙所说欲色心发。彼说欲界有禅定故。成实大乘三界心发。何故如是。若依成实欲界有其如电三昧。故发禅戒。戒是非色非心法故。无色心边亦得发之。大乘宣说。欲界地中有无量定。说龙树言。佛常住于欲界定中名无不定。声闻暂得说为电光。彼定心边得发禅戒。无色心边义在可知。言成处者。毗昙禅戒欲色成就。非无色界。有漏之法在下成上生上之时必失下故。成实大乘三界皆成。彼说禅戒三界法故。又彼宗中有漏善法生上之时不失下故。戒体处者。毗昙禅戒唯色界摄。瞿沙所说欲色界摄。成实大乘皆三界摄。依三界地禅心生故。禅戒如是。次论道戒。于中亦四。一明身处。二明心处。三成就处。四戒体处。言身处者。毗昙道戒欲色身生。成实大乘三界身生。与禅戒同。言心处者。非三界摄。若随禅本与禅戒同。言成处者。三界皆成。无漏生上不失下故。戒体处者。性出三界。若随禅本如心处说。界别如是(此四门竟)。
　　次就趣论。趣谓五趣。约就此处明三律仪通趣局之义。于中先明别解脱戒。毗昙法中别解脱戒人天身生。人天成就。余趣难身不生不成。成实法中出家之戒局在人道。在家之戒人天鬼畜四趣中生。四趣成就大乘戒法。人天鬼畜四趣中生五趣皆成。一受得已常成就故。次论禅戒及无漏戒。毗昙成实人天身生。人天成就。依长阿含天品之中鬼子母天亦得圣道。道必依禅。若从彼义人天及鬼三趣中生。三趣中成。大乘法中菩萨遍在五趣之中皆生皆成。此云何知。如华严经。诸龙鬼等各于法门而得自在。提谓经中诸龙鬼等闻法悟道。方等经中地狱众生遇佛光明寻诸佛所闻法悟道。故知五趣皆成。问曰。若言地狱鬼畜得圣道者。云何名难。释言。此等由佛强缘方能悟道。离佛不能故名为难。趣别如是(此五门竟)。
　　次就形论。形谓男女及无根等。毗昙法中别解脱戒唯在男女一形中生。余者悕望不具足。故不发律仪。成则不尔。除二形人余皆成就。若依成实出家之戒与毗昙同。在家之戒除二形人自余一切皆生皆成。大乘之戒不简二形。一切身中皆生皆成。所受通故。次论禅戒及无漏戒。小乘法中在欲界者男女身生。一切形中皆得成就。经论之中不曾说有二形人等舍此戒。故在上界者非男女身能生能成。菩萨之人一切形中皆生皆成。形别如是(此六门竟)。
　　次就人论。人有邪正。外道名邪内道名正。依如毗昙别解脱戒佛弟子受。非外道得。成实法中外道亦得。故彼论言外道亦以深心离恶。故受得戒。禅律仪者内外俱得。外道亦修八禅定故。无漏律仪唯佛弟子非外道得。彼住邪见无八正故。人别如是(此七门竟)。
　　次论得舍成就之义。先论其得。次明其舍。后辨成就。所言得者。先无今起名之为得。别解脱戒唯一受得更无余义。受中差别如三聚中具广分别。禅律仪者。依如毗昙有二种得。一者断得。断下过时得上禅戒。二者生得。从上退未生下地时得下禅戒。成实大乘唯有断得。不说生得。彼说生上不说生得。彼说生上不失下故。退生下时不名新得。无漏律仪毗昙法中有三种得。一者断得。断下过时得士道戒。二转根得。转根之时舍钝根戒得利根戒故。三者退得。证圣果时舍彼因中无漏之戒。后退果时还得本戒。成实大乘唯一断得。余皆不论。彼说转根及得果时旧法增明非舍前法别有得故。得相如是。次论舍义。先有今失名之为舍。小乘法中别解脱戒有四种舍。一不用道舍。二命终舍。三断善舍。四二形生舍。所谓男女二形生时失律仪戒。有人宣说。犯初众罪亦失禁戒。是事不然。此但污戒。不名为舍。诸经论中皆同此说。菩萨律仪有二种舍。如地持说。一退菩提心。二增上烦恼犯波罗夷。不同所以三聚章中具广分别。禅律仪戒有二种舍。一者退舍。退起下过失上禅戒。二生上时舍。有漏生上则失下故。成实大乘唯有退舍。彼说。生上不失下故无漏律仪。毗昙法中有三种舍。一者退舍。退圣道时失无漏戒。二转根舍。转根之时舍钝根戒。三得果舍。得圣果时舍彼因中无漏之戒。成实法中三舍悉无。唯入无余涅槃时舍。大乘法中缘治俱者证实时舍。真证俱者毕竟无舍。三种律仪辨之粗尔。

　　止观舍义八门分别(释名一　定体二　辨相三　制立四　修起次第五　约境分别六　就位分别七　就人分别八)

　　第一释名。止观舍者。经中亦名定慧及舍。此乃修中之差别也。修义不同。一门说三。止者外国名奢摩他。此翻名止。守心住缘离于散动。故名为止。止心不乱故复名定。观者外国名毗婆舍那。此翻名观。于法推求简择名观。观达称慧。舍者外国名忧毕叉。此翻名舍。行心平等舍离偏习。故名为舍(此一门竟)。
　　次辨体性。唯依毗昙义释有二。一就同时心法以论。止者正用定数为体。观者或用观数为体。或复用彼慧数为体。伺求之观观数为体。照法之观慧数为体。舍者或用舍数为体。或用定慧二数为体。舍过之舍舍数为体。定慧平等舍离偏习。名之为舍。还即用彼定慧为体。二就前后修义分别。止者正用定行为体。定数为主。诸心心法相从住缘通名为止。观者或用观行为体。观数为主。诸心心法相随伺求通名为观。或复用彼慧行为体。慧数为主。诸心心法相随照境通名为观。舍者或用舍行为体。舍数为主。诸心心法相随舍过通名为舍。或用定慧二行为体。定慧两数以为正主。诸心心法随此定慧通名为舍。若依成实义释亦二。一就同体同时法中随义分别。一心体中住义名止。照义名观。调停曰舍。不同毗昙诸数别体。二就前后修义分别。作意住缘名之为止。作止照境说名为观。作意舍相方名为舍。通皆是心。无别主伴。大乘法中义别有三。一事识中修。二妄识中修。三真识中修。事识中修与毗昙同。心数别故。妄识中修粗同毗昙。细同成实。此云何知。如马鸣说。第七识中粗细六重。根本四重心数无别。故同成实。末后两重心与数别。共心相应。故同毗昙。真识中修义别有三。一就同时同体法中随义别分。寂义名止。照义称观。离相名舍。二就同时同体法中异门相摄。止义为门。诸行随之通名为止。观义为门。诸行随之齐名为观。舍义为门。诸德随之俱名为舍。三约修义前后别分。始心住法离妄名止。正见名观。终证舍相故说为舍。体性如是。以此类余诸行齐然(此二门竟)。
　　次辨其相。于中两门。一通就诸行开合辨相。二别就诸行开合辨相。初通就诸行开合辨者。此之三行开合不定。总之唯一。谓闻思修三行之中修行所收。或分为二。谓止与观。如地持说。于一切法不起妄想名之为止。知第一义离言自性及知世谛无量处法说以为观。或分为三。谓止观舍。此三犹前止观所摄。止观别修分为前二。止观双修合为后一。故有三种。或分为四。如地持说。一者修止。二者修观。三者修习止观。四者乐住止观。此四犹前止观及舍三行所摄。舍中分二。初为修习终为乐住。更无别行。所言止者。于事于义系心安住。远离一切虚伪轻躁及诸忆想。是名为止。事谓世谛。义谓真谛离轻躁者。息除事中轻乱心也。离忆想者。远离理外分别想也。所言观者。于事于义忆念选择。名之为观。修止观者。于前止观常修顿修。乐止观者。于前止观以久修故不勤方便。炽然不动。随义广分修乃无量。通就诸行开合如是。次就诸行别相论之。先就止行开合辨相如涅槃说。总唯一定。或分无二。一者世间八禅事定。二者出世合理之静。或分为三。谓上中下。下谓凡夫人禅事定。中谓二乘合理之静。上者所谓诸佛菩萨离妄真定。或分为四。一者退分。二者住分。三胜进分。四决定分。此决定分涅槃名为能作大益。义如下解。或分为五。所谓凡夫声闻缘觉菩萨及佛所得三昧。又涅槃中更分五种。一无食三昧。所谓初禅。彼离揣食故曰无食。二无过三昧。亦是初禅。彼离欲恶故名无过。三身意清净一心三昧。谓第二禅。离六识中觉观之过名身意净。内净一处故曰一心。四因果俱乐。谓第三禅。彼乐胜故。五常念三昧。谓四禅乃至生非想。彼免三灾绝于四受。离出入息定心不动。故曰常念。或分为六。谓五停心及观生灭。五停如下。或分为七。谓须陀洹所得三昧。斯陀那含罗汉辟支菩萨及佛所得三昧。或分为八。于前七上加凡所得。又八解脱八禅定等亦得分八。并如下释。亦得分九。谓九次第定。根本八禅及灭尽定。转相趣入名九次第。或分为十。谓一切入。亦如下释。广则无量。次就慧行开合辨相。总唯一慧。或分为二。一是世间世俗等智。二是出世。谓无漏智亦得分三。一者般若。此翻名慧。二毗婆舍那。此翻名观。三者阇那。此翻名智。此三何异经中两释。一约人以分。言般若者。一切众生。一切凡夫同有慧数。故名般若。毗婆舍那一切圣人。此名声闻缘觉为圣。彼能观察苦无常等。故名为观。言阇那者。诸佛菩萨。彼知一切诸法差别。故名为智。二随境别。言般若者。是别想观。别知世谛。毗婆舍那是总相观。总知真谛。言阇那者。是破相观。破离有无知一实谛。亦得分四。谓四无碍四谛观等。亦得分五。谓法住智．泥洹智．愿智．无诤智．边际智等。广如下释。又复五种无量之智亦是五种。亦如下释。亦得分六。谓知生死无常苦空无我不净涅槃寂灭。亦得分七。所谓知法．知义．知时．知足．知自知众．知尊卑．亦如下释。或分为八。知生死法无常与苦．无我．不净。知涅槃法常．乐．我．净。亦得分九。知前八种及第一义。亦得分十。所谓十智义。如下释。又复十力亦是十也。或分十一。所谓十智及如实知。亦如下释。广则无量。舍中有二。一定慧双修。离于偏习名之为舍义如前二。更无别行。二住空舍相。名之为舍。义则不定。总唯一舍。或分为二。一生空观。于人平等。二法空观。于法平等。或分为三。谓三空观。或分为四。谓四空观。有法空．无法空．自法空．他法空．是其四也。广如上释。或分为五。谓空．无相．无愿．无作及无起观。如无量寿经中所说。于空理中无相可取名为无相。无愿乐心说为无愿。无果可为名为无作。无因可起故曰无起。或分为七。谓七空观。亦如上释。或分十一。观十一空。如涅槃说。或分十八。如大品说。广则无量。辨相如是(此三门竟)。
　　次辨制立。以何义故立此三行不增不减。解有八义。一行性不同。定数是止。慧数是观。舍数为舍。二行相不同。住缘是止。知法是观。调停是舍。三功能不同。止能息乱。观能断惑。舍能违治。四修时不同。如涅槃说。心慢修止。烦恼增强戒律羸损诸根不调。于善疑悔则宜修观。定慧不等则须修舍。又经宣说。定慧平等则宜修舍。五行门不同。如涅槃说。彼空三昧名之为止。以心住空离分别故。无愿三昧说之为观。慧观生死能断舍故。无相三昧说为舍行。证入涅槃舍众相故。六依境不同。多门如后。今此且依一相论之。依事修止。如世八禅。住事中故。依法修观。观察诸法苦无常等名为观。故依理修舍。证空平等舍众相故。七随人不同。多门如后。今且依一相辨之。如涅槃说。声闻缘觉定多慧少。菩萨之人慧多定少。诸佛如来定慧平等。说之为舍。八所为不同。如涅槃说。为三义故。所以修止。一为离烦恼依禅伏结。二庄严大智依禅发慧。三为得自在依禅发通。为三义故。所以修观。一为观生死果报过故依慧灭苦。二为增善法依慧离业。三为破烦恼依慧除惑。为三义故。所以修舍。一为调定慧其令平等。二为证空舍离有相。三为得中道故离有无。制立如是(此四门竟)。
　　次明修起次第之义。于中次第略有四阶。一制发舍。二止举舍。三止观舍。四定慧舍。此之四门通释是一。于中别分前之两阶行修方便。后二修成得法相应。前方便中有始有终。得法亦尔。故有四阶。制发舍者。方便之始对治昏觉。昏谓昏睡。觉谓八种恶觉烦恼。言八觉者。所谓欲觉．恚．害．亲里．国土．不死．族姓．轻。侮若有恶觉则便制之制心住于数息门等。昏则发之念身无常。三恶道苦。佛法欲灭。以此鞭心令去睡昏。昏觉俱离修心得中。是时名舍。止举舍者。方便之终对治沉掉。沈谓沉没。掉谓掉动。心志浊闷名之为沈。心数异缘说以为掉。掉则修止止心鼻端眉间足指。随在何处。沈则修举念身无常苦无我等。沉掉俱离修心得中。是时名舍。止观舍者。得法之始所治有三。一对爱见以明修治。四住烦恼分为爱见。初一是见。后三是爱。于此门中修止治爱所谓世俗八禅方便。修观治见所谓出世无漏方便。止观双修离于偏习。是时名舍。二对痴爱以明修治。五住烦恼分为痴爱。无明名痴。余四名爱。于此门中修止治爱。修观治痴。痴爱俱离。止观双修。是时名舍。三对痴妄以辨修治。直就无明住地之中有闇有妄。迷覆诸法名之为闇。妄有所取说以为妄。如地持说。如是如实凡愚不知是其闇也。起八妄想是其妄也。于此门中修止治妄。如地持中。佛为讪大迦旃延说。不依地等一切法想而修禅定。马鸣论中亦同此说。离一切想名为修止。修观对治痴闇之心。故地持云。于一切法不起妄想名之为止。知离言性及知无量世谛方便名之为观。双修离于偏习是时名舍。定慧舍者。得法之终更无别治。于前止观所除烦恼究竟尽处所成行德为定慧舍。修起如是(此五门竟)。
　　次约境界分别三行。于中义别略有三阶。一三法相对以辨三行。二两行相对以辨三行。三历就一法以辨三行。初就三法相对之中别有二门。第一约就事法及理以分三行。事者所谓阴界入等。依之修止。如世八禅。法者所谓苦无常等。依之修观。理者所谓第一义空。依之修舍。舍离众相。二约三谛以分三行。言三谛者。一是世谛谓法有相。二第一义谛谓法无相。三一实谛谓法非有非无之相。此三门中起修不定。从事入理依世修止。如世八禅。故依真修观观诸法空。从寂起用依真修止。离分别故。依世修观观诸法故。依一实谛修习舍行舍有无故。故地持中随事取者名平等观。随如取者名平等心。等犹止也。舍离有无名第一舍。上来约就三境辨行。故约二境。言二境者。一世谛法。二真谛法。通而论之于此二中不起妄想通名为止。照见二谛俱名为观。故地持中不起妄想说名为止。了知二谛同名为观。止观双修调停名舍。于中别分起行各异。若就观入依世修止依真修观。若论起用依真修止依世修观。止观双修调停名舍。次就一法以辨三行。随于何法何事之中摄止安住即名为止。照察名观。止观调停名之为舍。约境如是(此六门竟)。
　　次就位论。位别有五。一外凡位。二内凡位。三见道四修道位。五无学位。通而论之一一位中皆具三行。于中别分进退有三。一义分别外凡位中修世八禅。名之为止。内凡位中学观谛理。名之为观。见道已上证理平等同名为舍。第二义者内凡位中安心谛理而未能见。说之为止。故见谛前名为定净。见道位中始见谛理。名之为观。修道已去定慧调停说名为舍。第三义者见道已前同名为止。见修二道照理名观。无学位中得涅槃果舍离十相。故名为舍。位别如是(此七门竟)。
　　次就人论。人有五种。一是凡夫。二是声闻。三是缘觉。四是菩萨。五是如来。通而论之人人皆具止观及舍。于中别分略有三义。一凡夫之人修世八禅。但有止行。声闻缘觉观察四谛十二缘等。有其观行。菩萨及佛证法平等。有其舍行。二凡夫有止。义如前释。菩萨二乘同观法性。有其观行。佛证涅槃。有其舍行。三除凡夫直论贤圣。声闻之人住寂名止。菩萨了知差别法界。名之为观。佛得涅槃。有其舍行。止观舍义辨之粗尔。

　　三慧义五门分别(释名一　辨体二　就位分别三　就界分别四　就人分别五)

　　第一释名。言三慧者。经中或时名闻思修。或复说为闻思修慧。通释是一。于中别分义有宽狭。若当直言闻思修者。其义则宽通一切。通一切中始受行法通说为闻。于所闻法分别简择通名为慧。依法正行通说为修。若当说为闻思修慧。其义则狭局在般若。不通余行。就般若中受教名闻。生解名为闻慧。简义名思。从思得解名为思慧。进习名修。从修得智名为修慧。名义如是(此一门竟)。
　　次辨体性。三慧皆用慧数为体。慧依法成。法有三种。一教。二义。三者行法。三藏言数是其教法。三谛之理是其义法。三乘行仪是其行法。于中别分依教起闻。依义入思。依行起修。通而论之依一一法皆具三慧。于教法中初受名闻。简择是非说以为思。成就闻持陀罗尼行说以为修。于义法中有其三种。一者世谛。二第一义谛。三一实谛。通而论之于此三谛初受名闻。简择名思。成就正智说以为修。随相别分依于世谛成就闻慧。世法可为。言教及故依第一义成就思慧。理出言外。正智思量方能及故依一实谛成就修慧。一实精微正证修行方能见故。于行法中初受名闻。简择称思。造行曰修。又复前三随教修行通名为闻。舍言趣证说以为思。得证相应说之为修。又复证相初来现心义说为闻。盖乃是其不闻闻矣。正得名思。得已上进说名为修。体性如是(此二门竟)。
　　次就位论。通则位位一切皆具。于中别分非无差异。异相如何。准依毗昙外凡位中初受师教说为闻慧。五停心观总别念处想心观行未得禅定修慧法故。判为思慧。暖等已上依定修行。判为修慧。又更分别五停心观依教之始。判为闻慧。总别念处背教已远观心转强。判为思慧。暖等已上依定修行。判为修慧。成实法中念处已前初受师教。随闻得解。判为闻慧。念处位中堪能自心分别简择说为思慧。暖等已上现见空理说为修慧。问曰。成实三慧如是。此三慧中解知何法。有人释言。闻慧地中以阴分生得众生空。思慧地中别观五阴坏苦无常成前生空。兼趣法空。暖等已上总观五阴行苦无常得诸法空。盖是人语不关经论。若当闻慧但解生空。法空寂闻竟在何处。若当思慧坏法以成众生空者。法空寂思复在何处。若修慧地唯解法空。生空寂修复在何处。二空之理皆藉初闻。次思后修方能悟入。而言生空但有闻慧而无修慧。法空有修而无闻思。岂非谬浪。当知闻慧具闻二空。思慧地中具见二空。修慧地中具见二空。不得偏取。大乘法中位分不定。据始为言。习种位中依教悟解成就闻慧。故华严中宣说。十住随所闻法即自开解。性种位中舍诠得义成就思慧。解行已上修习出道成就修慧。次胜以论。种性地中于出世道但可闻知。未能思量。同为闻慧。解行位中能观出道判为思慧。初地以上正行渐增。判为修慧。次上以论。习种性种直尔成就出世种子。未能方便趣入出道。三慧俱无。解行位中能起方便趣入出道。于出世法能闻能思具闻思慧。故地持中说解行地具足闻慧思慧思惟。初地已上发起正行说为修慧。极上以论。一切地前成就教行同为闻慧。初地之中始观人如判为思慧。二地已上证心转增判为修慧。位别如是(此三门竟)。
　　次就界论。界谓欲色无色界等。杂心中说。闻慧局在欲色两界不通无色。无色无形不能听受。是故无闻。思慧局在欲界地中上界则无。何故如是。上界报静。敛思量则与禅定修慧相应。故无思慧。问曰。上界若无思慧应无觉观。释言。上界所有觉观修慧所摄。故得有定。修慧局在色无色界。不通欲地。一切禅定修慧摄故。上界有修。欲界无定。故无修慧。瞿沙所说闻思同前。修慧一种遍通三界。彼说欲界有禅定故。成实所立闻慧如上。思慧不定。随教之思局在欲色。推义之思遍通三界。此云何知。论解觉观。粗思名觉。细思名观。彼说觉观三界皆有。明知遍通通修三界。彼说欲界有电光定。明修通下。大乘三慧并通三界。何故如是。菩萨虽在无色界中能来佛所听受正法。又得闻持陀罗尼故。具受一切诸佛教法。是故闻通。菩萨常思。是故思通。大品宣说。欲界有定。是故修通。界别如是(此四门竟)。
　　次就人论。人谓声闻缘觉菩萨。通而论之人人皆具。于中别分声闻之人闻教悟道成就闻慧。是故当相说为声闻。缘觉深思十二缘义成就思慧。是故当相说为缘觉。缘者是义。觉谓思也。菩萨善修俱利之道。成就修慧。是故当相说为菩萨。菩萨此翻名道众生。以修自利利他道故。三慧如是。

　　三种般若义

　　三种般若出大智论。言般若者。是外国语此翻名慧。于法观达目之为慧。慧义不同。一门说三。三名是何。一文字般若。二观照般若。三实相般若。此三种中观照一种是般若体。文字实相是般若法。法体合说故有三种。言文字者。所谓般若波罗蜜经此非般若。能诠般若故名般若。如涅槃经诠涅槃故说为涅槃。此亦如是。又此文字能生般若亦名般若。如食生命说食为命。言观照者。慧心鉴达名为观照。即此观照体是般若名观照般若。如眼是目名为眼目。于中具辨开合不定。总唯一智。或分为二。二有多门。一约境分二。谓世谛智。第一义智。世谛智者名一切种。于世法中种别智故。第一义智名一切智。以知一切诸法如故。二真妄分别。六七识中缘照分别是其妄智。第八识中体照之慧是其真智。是义云何。如来藏中恒沙佛法集成心事。是心性净而为客尘烦恼所染相似不净。后息妄染净相始显。始显净识普照法界说为真智。三大小分二。方便观解缘别彼此。不能灭想普照一切。名之为小。故龙树云。十八空观名小智慧。灭观般若绝其缘想而能普照一切法界。名之为大。故龙树言。般若波罗蜜是大智慧。或分为三。三有多门。一观入分三。谓闻思修。二约境分三。谓世谛智第一义智及一实谛智。三随义分三。谓清净智一切智无碍智。义如后释。四随人分三。一一切智二乘所得。二道种智菩萨所得。三一切种智如来所得。亦如后释。五随识分三。一事识中分别之智。二妄识中分别之智。三真识中分别智。或分为四。谓闻思修证。或分为五。一闻。二思。三修。四报生识智。变易圣人报无漏心生便见法名报生智。此四是妄。五是证智。谓真识中无分别慧。或分十一。所谓十智及如实智。此义如后十一智中具广分别。广则无量。问曰。此之观照般若体性云何。如龙树辨。人说不同。凡有六种。第一家说唯有漏慧是般若体。何故如是。如小乘中佛道树下方断烦恼。自斯已前所修智慧皆名般若。故知有漏。第二家说。无漏圣慧是般若体。有漏则非。见理之心名般若故。如此说者小乘法中佛最后身所修无漏方便是般若。已前悉非。第三家说。从初发心至坐道树所修智慧莫问有漏及与无漏悉是般若。至佛转名萨波若智。如此说者般若在因不通于果。第四家说。菩萨所修一切智慧通名有漏通名无漏悉是般若。论自释言。以观涅槃行佛道故通名无漏。未断结尽通名有漏。第五家说。菩萨慧中无漏无为不可睹见。无对常智是般若体。无常缘智一切悉非。第六家说。般若之体不可取得。非有非无非常非无常。非空非实非阴界入。非有非无无生无灭无取无舍。犹如火炎不可尝触触则烧人。般若如是。不可取执。取皆破遣。向前所取一切悉非。问曰。此门与前第五有何差别。释言。向前第五门者从缘方便修。生真智为般若体。此说无始佛性真心从缘修显。得证通望从来体外毕竟无缘。缘既不有真亦亡对。绝对真心说为菩萨般若正体。余者悉非。问曰。此六何者为是。论有两判。一言皆是如诸比丘各说彼此中间之义。佛言。皆是。此亦如是。一言。第六所说者是。前五皆非般若正体。故说为非。观照如是。言实相者。是前观照所知境界。诸法体实名之为实。实之体状目之为相。何者是乎。开合不定。总为一实。或分为二。如地持说。一事法性世谛实也。二实法性真谛实也。或分为三。如涅槃说。一者世谛。二第一义谛。三一实谛。或分为四。一者事实阴界入等。二者法实苦无常等。三者理实空无我义。四者性实佛性真法。又地持说四真实义亦是四实。一世间所知。二学所知。三烦恼障净所行处法。四智障净所行处法。如上广辨。此诸法中通而论之皆是实相。于中别分唯第一义名实相耳。此之实相体非般若。能生般若故名般若。如色香等体非是欲。能生欲心说为五欲。问曰。圣智非直知实亦知虚妄。何故所知唯名实相。释言。圣人如法而知。知实知虚皆称前法。故通名实。又知实时达本无妄。故唯言实。问曰。观照即是般若。此之三种俱名般若。何故不得通名观照。释言。亦得但彼论中为辨般若文字观照实相别之。是故一种偏名观照。若复就彼观照门中以辨其义。亦得说为三种观照。一文字观照。二般若观照。三实相观照。义既均齐。不得偏取。三种般若辨之略尔。

　　三智义两门分别(辨相一　就人分别二)

　　第一辨相。言三智者。一道种智。二一切智。三一切种智。此之三种出大智论。道种智者。于一切道种别而知名道种智。又知一切化众生道名道种智。所知云何。如彼论中增数广辨。或说一道。所谓趣向涅槃之道。或分为二。二有多门。谓善与恶。世及出世。有漏无漏见之与修。有学无学无碍解脱向果得果。如是无量不可具辨。或分为三。三亦多门。谓三恶道及三善道人天涅槃三乘之道。戒定智慧见修无学止观及舍。如是无量。或分为四。四有多门。所谓凡夫三乘之道。声闻缘觉菩萨佛道。四念四勤四如意等。如是无量。或分为五。五亦多门。所谓五趣五度观门。凡夫二乘菩萨佛道。如是无量。或六或七乃至八万四千道法。知如是等道法差别名道种智。彼一切智与一切种智有何差别。通释是一。于中别分凡有六种。一总别分别。总相知法名一切智。别相知法名一切种。如知苦谛是一切智。分别是苦有无量种名一切种。如是一切。二通别分别。知苦无常空无我等诸法通相名一切智。知五明等诸法别相名一切种智。三空有分别。知诸法空名一切智。知其种种世谛诸法名一切种。四广略分别。略知诸法名一切智。广知诸法名一切种智。如知分段因果对治名一切智。分段变易因果对治一分皆知名一切种智。亦如有人知一世界事名一切智。知于一切世界中事名一切种智。如是一切。五大小分别。小乘之智名一切智。大乘之智名一切种。问曰。向前道种智中知法已尽。何须别说一切智及一切种智。释言。向前道种智者直知道法。自余一切五明处等空无我等第一义法非彼所知。是以更明(此一门竟)。
　　次就人论。人谓声闻菩萨及佛。约就此人辨义有四。一随人别分。如论中说。声闻之人有一切智。以能总相知诸法故。又复声闻但能通相知于诸法不能别知。又复但能略知诸法不能广知。是故说彼有一切智。菩萨之人有道种智。能知一切差别道法化众生故。诸佛有其一切种智。以能别相广知法故。二简胜异劣。于此门中下不兼上。上得兼下。以是义故声闻唯得有一分智无余二种。菩萨之人有道种智兼一切智无一切种。诸佛如来具足三智。三简大异小。佛菩萨大。声闻是小。小中单直有一切智。大中不尔。佛与菩萨兼具三智。四就实通论声闻之人小分具三菩萨渐胜。诸佛并极。三智如是。

　　三量智义三门分别(释名义一　辨相二　就位分别三)

　　第一释名。三量之义出于相续解脱经中。慧心取法各有分限。故名为量。量别不同。一门说三。一是现量。二是比量。三是教量。地持成实亦有此相。地持说言。现智比智及从师同闻。成实论言。见闻及比犹此三矣。言现量者。现知诸法名为现量。又知现法亦名为现。于中分别有其二种。一者知事。二者知理。言知事者。随在何时何处法中不因比度。不藉他言而能知者同名现量。事相粗近随在何时何处之中能现知故。言知理者毗昙法中就处分别。知欲界法名之为现。以何义故。知欲界法偏名为现。毗婆沙云。得正决定必在欲界。要先见于欲界苦等后见上界。良以欲界法粗易见故先见之。先见分了。故偏名现。上界不尔。故知上界不名为现。又复行者于欲界苦有二现见。一离欲现见。以离欲道现照知故。二自身现见。欲界之苦身现觉故。于上界苦但有一种。离欲现见。身不在彼。不觉知故。如两担物。一则自担。二使人担。于自所担有二现见。一知是物。二知轻重。知欲界苦其状似此。于他所担但有一种知物。现见不知轻重。上界如是。以知欲界其二现故偏名为现。上界唯一。故不名现。成实法中约时分别。彼现有二。一据修始。见谛已前现在时中观假无性。名之为现。二据修成。见谛已上三世法中现见空理。同名为现。大乘通就时处分别。义释有四。一据修始。唯于欲界现在法中见诸法如。名为现量。欲界现法易观察故。二者修次。或于欲界见三世如。或于三界见现在如。同名现量。三者修成。于自分中现见三世一切法如。悉名现量。四据修息。到菩提时现见三世一切诸法。皆名现量。不简自分他分之别。故地持言。诸佛如来于一切法现知见觉。现量如是。言比量者。譬度知法。名之为比。于中分别亦有二种。一者知事。二者知理。言知事者。随在何时何处法中比度而知悉名比量。言知理者。毗昙法中约处分别。知上二界四谛之理名为比量。成实法中约时分别。见谛已前过未法中观假无性名为比量。大乘通就时处分别。义释有三。一据修始。以彼欲界现在法如比知他界他世法如名为比量。二据修次。或以欲界三世法如比上二界。或以三界现在法如比知过未名为比量。三据修成。以自分中所知三界三世法如。比他分中未所见处三界三世一切法如。名为比量。以何义故不说修息。到菩提时无复比故。然此比量经中亦名譬喻量也。通释是一。于中分别同类相比名为比量。异类相比名譬喻量。言教量者。有法玄绝自力不知藉教以通名为教量。于中分别亦有二种。一者知事。二者知理。于世谛中藉教知者名为知事。二谛理中藉教知者名为知理。此之教量法中亦名信言量也。通释是一。于中分别法邻自分藉言入者名信言量。法大玄绝依教知者名为教量。有人就此分量为四。现量为一。比量为二。教量为三。信言为四。此亦无伤。但非经论。名义如是(此一门竟)。
　　次辨其相。现量可知。比量有三。一同类相比。相似之法以此比余。如百论中。义别有三。一者如残。如人海中取一滴水尝之知醎则知余者一切皆醎。亦如有人于一法中见苦无常空无我等知余皆尔。如是一切。二者如本。如人先曾见火有烟后见余烟必知有火。亦如有人曾见诸法无常故苦后见法苦必知无常。如是一切。三共相比知。如似人见从东至西人有行动类天上日从东至西当知亦动。亦如有人见色生灭色性无常后见其余想受行等有生灭故性亦无常。如是一切。此三合为同类比也。二以劣比胜。如国无金用鍮比之。亦如经中以世虚空不生不灭比况佛性。如是一切。三以胜比劣。如国无鍮将金比之。亦如经中以大涅槃非有非无譬王杀罪。如是一切。此后两门通释。亦是共相比也。少分同故。比量如是。次辨教量。义别有三。一异时法。藉教以知。如过未法不现见故因说方知。二异处法。藉教以知。如他方事不现见故因说乃知。三者同时同处之法。藉教以知。如说身中如来性等。教量如是。此教量中所知不定。或深胜法藉教方知如彼佛性涅槃道等。或中间法藉教方知如苦集等。或粗浅法藉教方知如世间中难识事等(此二门竟)。
　　次就位别位。谓习种性种解行十地佛地。于此位中辨义有三。一开始合终。习种为一。性种为二。解行已上合为第三。同观如故。于此门中或以三位共望一法以辨三量。所谓望于解行已上所观之法。习种望彼是其教量。在彼玄绝。藉教知故。性种望彼是其比量。位分相邻可比知故。解行已上望自所得是其现量。现证知故。或以一位别望三法以辨三量。习种还望自所证法是其现量。现证知故。望性种地所证之法是其比量。位分相邻可比知故。望解行上所证之法是其教量。法玄绝故。向前门中教浅现深。于此门中现浅教深。或以三位别望三法。向前三位自望所得皆是现量。是则现量是通深浅。二开中间以合初后。如地持说。习种性种合之为一。种子同故。解行为二。初地已上合为第三。同证如故。于此门中亦得三位共望一法。望初地上所证之法。种性位中是其教量。解行比量地上现量。亦得一位别望三法。亦得三位别望三法。类上可知。三合始开终。种性解行合之为一。信地同故。十地为二。佛地为三。于此门中亦得三位共望一法。望佛所证地前名教。相去玄绝。信教知故。地上名比。以自所得上比佛故。佛地名现。现证性故亦得一位别望三法。地前还望地前之法是其现量。望地上法是其比量。望佛所得是其教量。以玄绝故亦得三位。别望三法皆是现量。同现见故。三量如是。

　　同相三道义两门分别(释名一　辨体二)

　　第一释名。同相三道出地经论。名字是何。一是证道。二是助道。三不住道。言证道者。证是知得契会之义。心冥实性亡于分别契会平等。名之为证。言助道者。助是扶佐资顺之义。诸度等行迭相扶佐资顺菩提。故名助。言不住者。是离著之义。巧慧双游行无偏在。故曰不住。此三通论皆依法成。俱应名证。同能资果。并应名助。超凡异圣。齐名不住。为别三门。隐显异名等别三门。随显受目。证据心体。心净照明得法义显。故偏名证。所证如中无果可资。故不名助。染净相泯不住义隐。故不名不住。助是行修资顺义强。故偏名助。见果可求证如义隐。故不名证。背有求出不。不住义微。故不名不住。不住巧慧离著义显。故偏名不住。染净俱游证如义隐。故不名证。染净双随不偏求出。非专向果。故不名助。此之三种诸地通有。名之为同。同行体状目之为相。盖是体相非标相也。同行虚通目之为通。问曰。此三名为同相。见修无功名为别相。此证助等有别相不。见修等中有同相不。释言。亦有。何者是乎。如地经中三地已还名为世间。未能证法。所修诸行远资出世判为助道。第四地中初入出世。内证法明判为证道。五地已上得出世间后能随世名不住道。故地经中五地已上方始宣说不住道胜。此即是其证等别相。菩萨见解无地不有。行修亦然。无功用义亦该始终。故地论言。从初地来随分所行舍功用故不名染行。此即是其见等同相。若尔俱齐。何故证等偏名同相。见修无功偏名别相。释曰。此言隐显故尔。等是隐显何故证等偏名同相。此据成德。通有义显。故偏名同。何故见等偏名别者。此据修相。从解起修修熟舍功。阶别相显。故偏名别。何故证等偏据成德。何故见等偏是修相。释言。同相三道之中证行为首。助与不住依证而说。故是成德。别相三中见道为首。从见起修。修过前见。修心久纯方成无功。无功过修。渐次相起故说为修。修相阶渐。故名别相。成德同时。故名同相。名义如是(此一门竟)。
　　次辨体相。通说皆用真心为体。于中别分非无差异。异相如何。证道体者是真识心。是心体中具足一切恒沙佛法。所谓法界常乐我净智慧三昧解脱等法。将心摄法无出一心。随法分心心有法界微尘等别。心于彼法同体照明净无闇障。性虽常净而为妄染相似不净。后修对治息除染累。本隐净心显成德。始显净德如甘心性内照法界。故说为证。盖乃自然无分别照非缘照也。助道体者。所谓有作六波罗蜜。是义云何。向修对治显证之时备修法界一切诸行。行熏真心故令心中真德集起说为助道。不住体者。略有三种。一就观解以明不住。二据行修。三就果德。言观解者。菩萨观法非有非无。见非有故不著有边。见非无故不著无边。于有于无不偏住著。故名不住。言行修者。义别有三。一证相对助以明不住证行寂灭。助行起作。助而常证不偏住作。证而常助不偏住寂。寂作俱游不偏住著故名不住。二偏就证以明不住。证实平等无法可住。故名不住。故地论中名如行道为不住道。三偏就助以明不住。于中有三。一自利利他二行分别。菩萨善修自利行故不住凡夫。修利他故不住二乘。故名不住。二就自行福智以明。福随有生。智依无成。以修福故不住于无。以修智故不著于有。故名不住。三应就诸行以明不住。如一施中不见施者受者财物及与果报不著于有。常依三事而行布施不住于无。故名不住。如施既然。诸行齐尔。此后三门合为助中不住之义。前就证助以明不住。次偏就证后偏就助。合为第二行修不住。第三门中言就果德明不住者。谓佛如来得大涅槃不舍世间。得涅槃故不住生死有为法中。不舍世故不住寂灭无为法中。故名不住。同相三道辨之粗尔。

　　别相三道义三门分别(释名一　定位二　辨相三)

　　别相三道出地经论。亦得名为位别三道。名字是何。一见。二修。三无功用。初言见者。慧心推求明白名见。进习名修。修心久纯任运上升息于缘务名无功用。此之三种诸地不同。名之为别。别行体状目之为相。即此三行虚通名道。此三分异。是故亦名位别三道。名字如是(此一门竟)。
　　次定位分。据实通论。一切位中皆具此三。随相别分局在出世。出世有二。一初地已上名为出世。二随地相四地已上方名出世。就初门中大位开分初地见道。故地论言。诸见缚者于初地中见道时断。二地已上乃至七地是其修道。八地已上名无功用。以实细分见有二种。一者缘见。在解行终心。故地持言。诸见缚者解行时断。二者证见。在初地始心。修道亦二。一者习修。在初地满心。故地持中宣说初地以为净心及初修慧行也。二者正修。在二地已上。无功用中亦有二种。一习无功用在七地中。故地经中宣说。七地修无功用。二成无功用。八地已上与无生忍。其义相似。始习无生在七地中。成就无生在八地上。初门如是。第二门中大位开分。第四地中初入出世名为见道。故仁王中名第四地为须陀洹。又地经云。身见为首。我人众生阴界诸入我慢所起出没等事第四地中皆悉远离。五地已上判为修道。八地已上名无功用。以实细分见有二种。一者习见在三地终心。观一切法不生不灭因缘而有。二者成见在四地中。正见诸法不生不灭。修亦有二。一者习修在四地终心。方便行中发勤精进。二者正修在五地上。无功用中二种如上。然经论中地位开合进退非一。或开前合后。或开后合前。或开中间以合前后。今据一门且分此三。位别如是(此二门竟)。
　　次辨其相。见有二种。一者习见。谓解行中学观如理。二者成见。谓初地中真观现前。成中有二。一者自分。始入初地于自所证无我法中证照分明。二者胜进。谓初地中于二地上行修得失善观分明如初地中发趣果等。修道亦二。一者习修。谓初地中发诸大愿修行戒等。二者正修。谓二地上修行戒等。正中有二。一渐次修。二者顿修。言渐修者。谓二地上乃至六地五行胜进。言五行者。如地持说。二地修戒。三地习定。四五六地修习智慧。慧有三种。一道品相应慧。四地所修。二二谛相应慧。五地所习。三缘起相应慧。六地所学。以此通前合为五行。此五渐生名渐次修。言顿修者。谓第七地于念念中顿起一切菩提分法。无功用中亦有二种。一习无功用。在七地中。故论说言。七地修习无功用也。二者成熟。在八地上。成中亦二。一者自分。谓八地中报行成熟。二者胜进。谓八地上法流水中诸佛劝发自然趣向无上菩提。是胜进中诸行备起。今随地相略分三种。一八地中净土化生成就身业。二九地中辨才益物成就口业。三十地中得深智行成就意业。别相三道辨之粗尔。

　　三种住义两门分别(释名一　辨相二)

　　三种住义出持地论。大智论中亦具分别。依处名住。住义不同。一门说三。三名是何。一是圣住。二是梵住。三是天住。言圣住者。会正之解名之为圣。圣为人依。故名圣住。亦可圣者是其圣人。圣所依处名为圣住。言梵住者。净行名梵。梵为人依。名为梵住。圣人离欲名梵。梵所居处名为梵住。言天住者。八禅天法。故名为天。天为人依。名为天住。亦可圣人是其净天。天所居处名为天住。问曰。何故不说人住鬼畜住等。释言。通说理亦无伤。以非胜故是中不论。名义如是(此一门竟)。
　　次辨其相。开合不定。总之为一。谓七无上中一住无上。或分为二。一是世间。二是出世。梵住天住是其世间。圣住一种是其出世。或分为三。三名如向。于中辨释略有三义。一就果分别。如大智论说。欲界六天名为天住。色无色天名为梵住。以离欲故。涅槃圣法名为圣住。二就因分别。亦如大智论说。布施持戒礼拜等善名为天住。能得欲界六天果故。四禅四空四无量等名为梵住。能得上界梵世界故。此色无色通名为梵。三三昧等名为圣住。三就行分别。如地持说。八禅地定名为天住。其所依故。四无量心名为梵住。以此四行于一切生离过净故。彼三三昧灭尽正受名为圣住。唯是圣人所依止故。此后三住涅槃名为三行窟宅。犹是住处义也。或分为四。如大智论说。于前三上加一住合为四也。如彼论说。首楞严等无量三昧。及佛十力四无所畏不共法等。一切佛法通名佛住。或分十六。彼天住中有八禅定。即以为八。梵中有其四无量心。通前十二。圣住有四。谓三三昧灭尽正受。通前十六。如地持说。此十六中四无上住如来多住天住之中住第四禅。以下三禅慧多定少。上之四空定多慧少。定慧不均。用不称心故不多住。唯第四禅定慧均等作用称心。是以多住。是故如来最初成道及般涅槃。皆依四禅梵住之中多住。大悲如来常念有苦众生。大悲能拔。是故多住。圣中多住空三昧门及灭尽正受。以空三昧离相中胜灭尽正受寂止极。是故多住。随义广分住乃无量。今据一门且论三种。三住如是。

　　大乘义章卷第十(终)


　　大乘义章卷第十一

　　　　远法师撰
　　净法聚因法中。此卷有十九门(一暖等四心义　二人四依义　三法四依义　四圣种义　五四亲近行义　六转业四行义　七四修定义　八四不坏净义　九四坚义　十四种道义　十一四种善法义　十二四种味义　十三四德处义　十四四种求知义　十五四陀罗尼义　十六四无量义　十七四无碍义　十八菩萨四无畏义　十九四摄义)。

　　一暖等四心。于中曲有六门分别(一释其名　二定体性　三辨其相　四开合广略　五长短分别　六就界分别)

　　第一释名。暖顶及忍并世第一法是其名也。所言暖者。就喻为名。无漏如火。此诸善根学为理观。得彼火相名之为暖。所言顶者。亦就喻名。如世山峰谓之为顶。此善为是在于暖上故名为顶。问曰。暖等四品善根一次第法顶非最极。何故名顶。释言。善根有动不动。前二是动。以可退故。后二不动。不可退故。顶者是其动中之极。如世山峰分流之处。故名为顶。问曰。何不不动之极说名为顶。彼所受其第一名故。问曰。大小德位相并。如龙树说。菩萨初地名之为顶。解行终心名为顶堕。将彼类小应苦忍去方名为顶。今何故说世间善根以为顶乎。释言。顶义上下无局。一切所行随分过前皆得名顶。以无局故。大小相类大乘世间亦有顶义。小乘出世亦有顶义。以俱有故。彼龙树论且就出世不退之位说名为顶。小乘就彼世间善中退穷名顶。所言忍者。当相为名。慧心安法。故名为忍。通论四种俱皆是忍。但此是其不动之始安住义显。故偏名忍。世第一者。显胜之目于世间中此善最上故云第一。然此四种毗婆沙中名别有四。一名达分。二名观谛。三名修治。四名善根。如彼论释。言达分者。出世圣慧观彻谛理。名之为达。此四善根是彼性分。故名达分。言观谛者。念处以前未观谛理。此暖等上以无常等十六行法观察四谛。故名观谛。言修治者。为求圣道及圣道果修治身器。如世农夫为求子实修治净田。故曰修治。言善根者。圣道是善。涅槃善果。暖等四种是彼初基。故名善根。又此四种调顺名善。能生圣道。故根。名义如是。第二门中辨其体性。于中有二。一心法分别。依如毗昙此四善根由慧名体。于所观察四圣谛慧。若论眷属则五阴性。此慧相应受数为受。想数为想。心王为识。余数为行。定共之戒以为色阴。若依成实此四亦是智慧自性。前后眷属唯行阴摄。若说远缘亦五阴性。二就有漏无漏分别。依如毗昙一向有漏。但能伏结不永断故。又是圣慧方便道故。成实法中此四善根现见空理。性是无漏。以杂相故。亦名有漏。体性如是。
　　第三辨相。于中有四。一约境不同。二观心有别。三生解不等。四治障有异。言约境者。如毗婆沙说。观察五阴苦无常等。名之为暖。观三宝功德名之为顶。观四真谛名之为忍。唯观身苦名世第一法。理实此四同观四谛。为分四别且为言耳(此一门竟)。
　　言观别者。此之四种同观四谛观心差降。故有四别。是义云何。依如毗昙苦集灭道界行分别有三十二。界谓三界。行者所谓苦无常等十六圣行。欲界地中有十六行。上界亦然。上下通说有三十二。于一一行正能观察。说之为暖。观之未明名暖方便。观心分明名暖成就。暖法如是。于一一行心观来去以渐略之至一心观。名之为顶。一心观前名为方便。一心观后名为成就。此顶心中虽后渐略望于四谛及十六行犹名具观。不名为略。然此成处各一心观与后忍中初观相似。如增上忍似第一法。问曰。善根渐多应好。何故须略。释言。始观多心重缘犹不明了。观心后纯少缘即见。是以减之。顶法如是。次辨忍法。于彼上下三十二行各一心观。乃至于彼欲界苦下一行观来说之为忍。就此忍中具有三十二番观行。初第一番。于一一行各一心观先观欲界苦下四行。次观上苦。后观欲界集下四行。次上界集乃至观道。类亦同然。各四行观。次第二番。上界道下略去一行观察余者。次第三番。上界道下略去二行观察余者。如是渐去乃至最后唯观欲界苦下一行。或苦无常或空无我。从初乃至唯观欲界苦下二行名忍方便。唯观一行名忍成就。向前顶中直略观心。今此忍中心境俱略。问曰。谛法多观应好。何故须略毗婆沙云。譬如富人欲适他土财物广多不能持去。故以财易钱犹嫌钱多转以易金。犹患金多以金转买多价宝珠持去地土。行者如是。欲从世间入出世道。先舍有漏多相续心起于上忍。唯缘一行易入圣道。是以略之。忍法如是。次辨第一。增上忍后重起一心缘欲界苦。唯缘一行名世第一法。以一心故更无方便成就之别。毗昙如是成实论中直云。行者以无常行观察五阴生泥洹智。下名为暖。中名为顶。上名为忍。上上名为世第一法。不明四种观相差别。今且义释。初暖法中先以无常观察现在果报五阴智无定性。以此比知过未亦然。次观现集亦但生灭无有自性。过未同尔。次观现灭托待而立无有定性。过未亦然。后观现道无常生灭无有自性。过未齐尔。第二顶中先观苦谛因缘虚假无有自性。以此比知过未同然。集灭道观类亦同尔。向前观始以苦无常生灭法数分坏法体。今观转胜以其因缘虚假之理明法无性。第三忍中初先总观三世诸法虚假无性。集灭道观类亦同尔。向前观始三世别观。今观转胜三世总观。世第一中总观三世四谛虚假。以此总观与无相中总见法空方便故。观别如是(此二门竟)。
　　生解别者。如毗昙婆沙说。暖初缘谛能生下明。顶生中明。忍生上明。以此身中缘谛明故生世第一法(此三门竟)。
　　次明治障。如毗婆沙说。暖初缘谛能止上愚。顶止中愚忍止下愚。以止身中如是愚故生世第一法。显相如是(此四门竟)。
　　第四明其开合广略。此四善根总之唯一达分善根。或分为二。如毗婆娑说。一动善根。二者不动。前二是动。以可退故。又复杂起欲界善故。后二不动。不可退故。又不杂起欲界善故。或分为三。如毗婆娑说。谓下中上。暖名为下。顶名为中。忍及第一说以为上分。或分为四。暖名为下。顶名为中。忍名为上。世第一法名为上上。或分九种。如毗婆娑说。暖法有三。所谓下下．下中．下上。顶法有三。所谓中下．中中．中上。忍法有二。谓上下．上中。世第一法有其一种。所谓上上。又彼论中更有一说。暖法有二。所谓下下及与下中。顶法有三。所谓下上．中下．中中。忍法有三。所谓中上．上下．上中。世第一法有其一种。所谓上上。或分为十。前三各有上中下别。世第一中其唯一品通前十也。暖中三者。修彼四谛三十二行始观未见。名之为下。昧见为中。明见为上。顶中三者。于彼诸行多心观中初略一观。名之为下。略二已后及至于彼三十二行各三心观说之为中。各二心观说以为上。忍中三者。初于三十二行之中各一心观。名之为下。故毗婆娑云。观欲界苦行至上界道行三十二心是名下忍。于三十二行之中略一已后。乃至于彼欲界苦下。唯观二行是名中忍。此中忍中极多有其三十一心。极少二心欲界苦下唯缘一行。是名上忍。故毗婆娑云。复以一心观欲界苦名上忍也。世第一中唯有一心。更无多品。或分十八。如瞿沙说。前二善根名之为动。就此动中品别有九。始从下下乃至上上。此九品中暖有三品。顶中有六。后二善根名为不动。此不动中亦有九品。始从下下乃至上上。此九品中忍有八品。世第一法唯一上上。前后合说。故有十八。随义细分乃有无量。开合如是。
　　第五门中长短分别。如毗婆娑说。暖顶善根一向相续。忍法之中或是相续。或是一念。中下二忍多念相续。上品之忍局唯一念。世第一法局唯一念。若依成实。暖等四种并皆相续。一念之心不能具观四真谛故。长短如是。
　　第六门中就界分别。界谓三界。论者不同所说各异。若依尊者达摩多罗。暖等善根唯色界摄。以色界中有遍缘智能观上下四圣谛故。色界善中有动不动。动中下者说名为暖。上名为顶。不动中下说名为忍。上名第一。以何义故非欲界摄。故彼宗欲界一向无定。不得依之修习起故。以何义故非无色摄。无色界中无遍缘智。不能观下四圣谛故。彼心微弱。是故不遍。尊者瞿沙说。此暖等是其欲界及色界摄。非无色界。彼说。欲界亦有六禅定。可依修起。故欲界摄。色界可知。欲界摄者名之为动。动中下者说名为暖。上名为顶。色界摄者名为不动。不动中下说名为忍。上名第一。以何义故非无色摄。此如前释。僧祇部说。是三界摄。彼说。欲界有其禅定。依之修起故欲界摄。色界可知。无色上能具观四谛。故无色摄。如是说者依无色定上入见道。成实论家同此后说。暖等四心略之云尔。

　　人四依义五门分别(释名义一　开合辨相二　侍佛多少三　得义多少四　所化差别五)

　　人四依义出涅槃经。来世凭仗称之为依。依义不同。一门说四。四名是何。有人出世具烦恼性是其第一。须陀斯陀是其第二。阿那含人是其第三。阿罗汉人是其第四。有人出世具烦恼者。所谓地前种性解行内凡人也。如来灭后现化在时名为出世。于初地上所断二轮未能剪除名具烦恼。问曰。何知。此地前经自说言。是名凡夫非第八人。明在地前。何者第八。对之说非。依毗婆娑名须陀洹以为第八。对见道前七方便故。故彼论中问言。何者是第八人。所谓信坚及与法坚。钝根之人入见谛道名为信坚。利根之人入见谛道名为法坚。问曰。地持说种性人二障清净。何故涅槃说具烦恼。所望不同故说有异。地持约对声闻缘觉。种性菩萨五住齐断故名清净。涅槃约对初地已上所断二轮。地前未断名具烦恼。问曰。是中为辨依德应说无恼。何故说具。为别后故。须陀洹者此翻有三。一名修习无漏。二名逆生死流。三名抵债。圣解渐进名修无漏。三途苦报违而不顺名逆生死。拒而不受故云抵债。位在何处。分别有三。一者守果在初地终心。二者摄因从于初地始心已去通名须陀。三者进向上尽二地通名须陀。斯陀含者此名住薄。能薄修惑名斯陀含。如小乘中偏于欲界九品修惑能薄六品。大乘法中通于三界一切修惑齐能薄之。如地经说。位在何处。分别有三。一者守果在第三地。故经中宣说。三地一切欲缚色无色缚及无明缚皆悉微薄。以能薄故名斯陀含。二者摄因二地已上通名斯陀。三者进向上尽七地通名斯陀。以那含果未成就故。何故须陀斯陀之人合为一依。释有三义。一得义同故合之为一。如经中说。于一切义十六分中得十二分。十六分义后当更论。二功用同故合为一依。始从初地乃至七地所修诸行功用同故。三化用同故合为一依。始从初地乃至七地随所化生作意摄取。不能自然无分别化。是故合之。问曰。若尔八地已上同无功用。何故不合。得义别故。又复地位开合不定。各据一宜。不可定责。经说。此人未得第二第三住处。于四果中须陀洹人未得第二斯陀住处。斯陀含人未得第三那含住处。阿那含者此名不还。小乘法中更不还未欲界受身。名阿那含。又于二十五有之中随所过处不重受生名阿那含。大乘法中释有两义。一不重起爱拂烦恼故名不还。二不重受欲界地中分段残报故曰不还。故经说言。更不重受肉身虫身不净之身名阿那含。设更受生但是应化。位在何处。分别有三。一者守果在第八地。以八地中爱佛心断故名那含。又七地还欲界人天。分段残习犹故未尽故。大品中宣说。七地犹有肉身。八地已上毕竟永离名阿那含。二者摄因七地已上同名那含。修习顺忍向那含故。三者进向上尽九地同名那含。以阿罗汉果未成故判属前矣。若分四依于此三中守果进向说为那含。摄因一种判属斯陀。阿罗汉者此名不生。亦名无著。小乘法中于三界地不复受身。名为不生。大乘法中三界分段残报皆尽。故曰无生。设使受之但是应化。具六妙行不染六尘。故云无著。以实论之佛是罗汉。此第四依学中究竟高美同佛。是故说之为罗汉也。位在何处。分别有三。一者守果在第十地。故涅槃言。阿罗汉者住第十地。二者摄因九地已上同名罗汉。三者进向上尽金刚同名罗汉。若分四依于此三中守果进向是阿罗汉。摄因一种判属那含。问曰。何故第二依中须陀洹因摄之从后为第二依。此后二依分因属前。释言。向前第二依中须陀洹因与须陀果同是出世。得义相似。是故从后为第二依。后二依中那含之因与前斯陀同是功用。得义相似。故判属前。罗汉之因与前那含同非究竟。故判属前。不类在斯。此四种人能益世间犹如如来等无差别。问曰。此人何时为依。释言。依实无时不为。今随化相在佛灭后弘通正法为依也(此一门竟)。
　　次第二门开合辨相。开合不定。总为一依。或分为二。一凡二圣。地前名凡。地上名圣。或分为三。就此三中或开前合后。种性为一。解行为二。地上为三。或开后合前。地前为一。初地见道以为第二。二地已上修道为三。又复地上功用无功用亦得分二。或离为四。就此四中或开前合后。习种为一。性种为二。解行为三。地上为四。或开后合前。地前为一。见道为二。修道为三。无功为四。又如向说。地前为一。须陀斯陀以为第二。那含第三。罗汉第四。此亦开后以合前也。或前后俱开。种性为一。解行为二。出世间中见道为三。修道为四。又出世中功用为三。无功为四。亦是俱开。或分为五。就此五中或合前开后。如五忍说。地前为一。初二三地信忍为二。四五六地顺忍为三。七八九地无生为四。十地寂忍以为第五。或前后俱开。习种为一。性种为二。解行为三。初地见道以为第四。二地已上修道为五。又复地前种性为一。解行为二。见道为三。修道为四。无功为五。此五亦是前后俱开。或分为六。如地持说。种性为一。解行为二。净心为三。二地已上乃至七地行迹为四。八地九地决定为五。十地毕竟以为第六。如涅槃中言为六住。谓诸菩萨者谓此六也。或分为七。如地持说。于前六中开决定地。以之为二即为七地。彼论八地名决定地。九地名为决定行地。或分为八。就前七中习种性种各别为一。即是八也。或分为九。地前为一。出世间中四五六地合为正见。余各为一。通为九也。或分为十。就前九中种性解行分为二种。即是十也。或分十一。地前为一。十地为十。或分十二。地前种性解行为二。十地为十。或分十三。习种为一。性种为二。解行为三。十地为十。或分四十。所谓十住十行十回向及与十地。若分等觉有四十一。广则无量。此等开合各且是一宜。今据一门且分为四。开合如是(此二门竟)。
　　次第三门辨明四依侍佛多少。如涅槃说。第一依人于五恒河沙佛所发心。能持禁戒善解文义。能为他说。于恶世中不谤正法。故堪为依。第二依人于六恒河沙佛所发心。具修众善能持正法善为他说。于恶世中不谤正法。第三依人于七恒河沙佛所发心。德行纯熟能建正法广为他说。能于十方周旋往返济度众生。于恶世中不谤正法。第四依人于八恒河沙佛所发心。断诸烦恼舍于重担逮得己利所作已办。欲成佛道即能现成。随人所乐悉能现化。得自在智广为他说(此三门竟)。
　　次第四门辨明四依得义多少。如涅槃说。一切诸义统而摄之为十六分。如说一慈为十六分。如是等也。此十六中第一依人得八分义。第二依余八分中复得人四分。通前十二。第三依人余四分中复得两分。通前十四。第四依人具得十六。据实论之第四依人余二分中但得一分。通前十五。诸佛方得十六分义。以第四依位邻佛境高美同佛故。说具得十六分也。又第四依于佛所得第十六分虽未穷证观解相应。故说具得。问曰。四依初劣后胜。何故得义初多后少。释言。粗义浮浅易知。故初得多。细义难精。故后得少。又复粗义随诠相别少为多分。细义说实阶降相微多为少分。分数虽少其义实广。问曰。若言粗义易知初处得多。细义难精后得少者。何故经言初地菩萨得百三昧二地得千。乃至十地得十不可说百千万亿那由他佛世界微尘数三昧佛土广数三昧。释言。辨义泛有两门。一就摄义从诠门中明得多少。二就舍诠实门中明得多少。从诠门中细分有四。一约一诠始终别论。初得多义。后时得少。从诠之义具显文中。初得闻持成就之时依文具解。故初持得多。后设重思。委审而已无多异见。故后得少。故涅槃中初依菩萨得八分义。第二依人更得四分。乃至第四但得两分。二约一诠以终摄始。初时得少后时得多。故涅槃中初依但得八分之义。乃至第四得十六分。三约多诠始终别论。初得少义。闻教少故。终得多义。闻教多故。故第十地能受诸佛云雨说法依其所闻亦知多义。四约多诠以终摄始。初时得少后时得多义在可知。就其舍诠证实门中细分有二。一始终别论。初时得少。对教心多见理昧故。终时得多。以能舍诠见理明故。二以终摄始。初少后多义在可知。地经所说是其舍诠证实之义。故后得多。不同在斯(此四门竟)。
　　次第五门辨明四依所化差别。三乘之人是其所化。声闻人中所化有二。一化令入小。除阿罗汉余皆化之。彼阿罗汉得果满足不假化故。二化令入大。一切皆化。乃至罗汉亦凭四依入大乘故。缘觉人中所化亦二。一化入中乘。除缘觉果余皆化之。二化令入大。一切皆化。大乘人中所化有六。如涅槃说。一初发心在外凡地最初发意。第二已于熙连河沙佛所发心闻法初不谤。第三已于一恒河沙佛所发心。闻法爱乐不谤同前。第四已于二恒河沙佛所发心。闻法受持余德如上。第五已于三恒河沙佛所发心。随所闻法能为他说。余德如前。第六已于四恒河沙佛所发心。能解深义十六分中已得一分。余德如上。六中初一邻入善趣。后五在于善趣位中。四依如是。

　　法四依义五门分别(释名一　辨相二　次第三　对四无碍共相收摄四　约对人依辨明可依不可依义五)

　　第一释名。法为行托名之为依。依别不同。一门说四。四名是何。一依法不依人。二法依义不依语。三依了义经不依不了义经。四依智不依识。言依法者法有两义。一轨则名法。二自体名法。故论释言。法名自体。凭法起行故名为依。不依人者宰用名人。不依有二。一自未见法不依邪伪乖法之人名不依人。非谓不依正见之人。二自已见法一切不依言。依义者义有四种。一所以名义。二义用名义。三义利名义。四德义名义。依同前释。不依语者诠谈曰语。不依有二。一求义之始不依颠倒乖义之语。非谓不依如法之言。二得义舍诠一切不依。依了经者显法之诠名了义经。凭之趣实故名为依。不依不了经者。彰邪之言名不了义。弃而不从故曰不依。言依智者。解法决了名之为智。凭之取法故名为依。不依识者。闇心分别名之为识。舍而不从故曰不依。名义如是(此一门竟)。
　　次辨其相。依法不同差别有五。一教法名法。二者世谛自体名法。三者真谛自体名法。故涅槃言。法谓法性常恒不变。四因行自体名之为法。又复因中起行之轨亦名为法。所谓三十七道品等。五果德自体名之为法。故涅槃言。法者所谓大般涅槃。依义不同亦有五种。一对教法二谛名义。二谛并是教下所以故名为义。二对世谛法真谛名义。真谛是彼世法所以故名为义。三对真谛法世谛名义。世谛是彼真家义用故名为义。又复世谛显真谛所以亦名为义。故地经中知世无常显无我法名义无碍。四因行利人名之为义。故地持中名彼善法为义饶益。五果德名义。故地持中名得菩提以为得义。依了义经不依不了义者。分别有二。一就大小相对分别。或小乘名了大乘不了。小乘粗显故名为了。大乘秘密故名不了。或大乘名了小乘不了。大乘显实名之为了。小乘覆实名为不了。二约愚智相对分别。正智取法大小皆了。随法浅深当分了故。愚心取法大小所说一切不了。浅深相望互相违故。此之一门如地持说。故彼论云。于如来说除信清净于此法律不可破坏名了义经。于如来说作不决定法律可坏名为不了。所言依智不依识者。分别有四。一解惑分别。闻思修等三慧解心名之为智。惑心分别说以为识。二就解心明昧分别。三慧之中修慧深明名之为智。闻思闇昧说以为识。此之一门如地持说。故彼论言。用修慧智不以闻思识诸法义。名为依智不依识也。三大小分别。大乘三慧知法实相悉名为智。小乘三慧不见法实齐名为识。此之一门如涅槃说。故彼经云。若知如来即是法身。如是智慧所应依止。声闻不知如来功德。如是之识不应依止。四真妄分别。就大乘中真证名智。见实义故。妄修三慧悉名为识。此之一门如地论说。故彼论中宣说。地实唯智境界。闻思修报生识智非彼境界。以不同故。体相如是(此二门竟)。
　　第三门中辨其次第。经论不同凡有五种。一观入次第。如成实说。第一依法第二依于了义之经。第三依义。第四依智。此等据其闻思修等以辨观入。四中初二是其教法依成闻慧。但就闻中初先简去人以取其法。后就法中简去不了取其了义。始终虽思同成闻慧。第三依义。是其理法依成思慧。依闻起思。故次明之。第四依智。是其行法依成修慧。上人智慧为下仿习。说为行法。依思起修。故后说之。第二依体起用次第。如涅槃说。第一依法。谓大涅槃。涅槃果体是故先明。第二依义。所谓法身解脱般若。此是果德。依体有德故。次辨之。第三依智。所谓如来一切种智。此是果用。依德起用。是故次说。第四依于了义之经。谓佛所说大乘经典依智起说。是故后论。第三据果寻因次第。如涅槃说。第一依义。所谓法身解脱般若。第二依法。所谓法性常恒不变。第三依智。所谓僧是常无为不变不畜八种不净之物。第四依于了义之经。所谓一切大乘经典。就此四中前二是果。后二是因。就前果中义是果体是故先明。果依法成故次明法。就后因中智是因体。是故先明。因依法成故次明其了义之经。又义是果果是所求。是故先明。果依理成故次明法。此二一对。向前果德由因而起故次明智。向前理法藉教而显故后明其了义之经。第四据深寻浅次第。如维摩说。第一依义。义是理法。第二依智。智是理行。第三依于了义之经。经是显前理法之诠。第四依法。法是成前智行之轨。理是所诠故先明义。依义成慧故次明智。所求之义由诠故显。故次第三明了义经。所成之智依法而起。故次第四明其依法。第五摄法起修次第。如地持说第一依义。义者是理。第二依法。法者是教。第三依于了义之经。正解取法名为了义。第四依智修慧达义名之为智。四中前二摄法次第。后之两种起修次第。就摄法中义能成行。正是所求故先明义。义由教显故次明法。后起修中随义相别分初了义经依前教法起闻思解。解法无违名之为了。故论释言。深信佛说名了义经。后依智者依前理义起修慧行。故论释言。用修慧者智名为依智。通而论之了义经者依前法义起闻思解。言依智者依前法义起修慧行。次第如是(此三门竟)。
　　次第四门对四无碍共相收摄。随相分之初依法者是法无碍。第二依义是无碍。第三依于了义经者是辞无碍。第四依智善达物心起说自在为乐说无碍。以实论之初依法者。是法无碍方便之道。第二依义是义无碍方便之道。第三依于了义经者。是辞无碍乐说无碍方便之道。第四依智是其四种无碍正体。故地持中第四依智名为修慧。就修慧中开四无碍。于法章句修慧不谬名法无碍。于诸法相修慧不谬名义无碍。于法名字修慧不谬名辞名无碍。随顺世俗种种名字修慧不谬名乐说无碍(此四门竟)。
  </div>
  <div class="pagination">
   <a href="大乘义章_page10.html">
    上一页
   </a>
   <span>
    ...
   </span>
   <a href="大乘义章_page6.html">
    6
   </a>
   <a href="大乘义章_page7.html">
    7
   </a>
   <a href="大乘义章_page8.html">
    8
   </a>
   <a href="大乘义章_page9.html">
    9
   </a>
   <a href="大乘义章_page10.html">
    10
   </a>
   <span class="current-page">
    11
   </span>
   <a href="大乘义章_page12.html">
    12
   </a>
   <a href="大乘义章_page13.html">
    13
   </a>
   <a href="大乘义章_page14.html">
    14
   </a>
   <a href="大乘义章_page15.html">
    15
   </a>
   <a href="大乘义章_page16.html">
    16
   </a>
   <span>
    ...
   </span>
   <a href="大乘义章_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
