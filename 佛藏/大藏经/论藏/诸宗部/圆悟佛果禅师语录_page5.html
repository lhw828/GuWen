<!DOCTYPE html>
<html>
 <head>
  <meta charset="utf-8"/>
  <title>
   圆悟佛果禅师语录 - 第 5 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圆悟佛果禅师语录 - 第 5 页/共 15 页
  </h1>
  <div class="content">
   圆悟佛果禅师语录卷第九

　　　　宋平江府虎丘山门人绍隆等编

　　小参二

　　夹山寺入院小参。师云。收光摄彩信天真。事事圆成物物新。内既无心外无相。更于何处觅通津。还有透得赵州关底么。试出众相。见问承师有言逶得赵州关。如何是夹山关。师云。退身三百步。进云。恁么则九天云静鹤飞高。师云。岂干阇黎事。进云。共相证据也何妨。师云。持聋作哑。师乃云。牛头没马头回。全彰照用。金乌急玉兔速。略露权衡。透得过底。似虎靠山如龙得水。透不过底。闻恁么道。似鸭听雷鸣。盖未谙悉元由一向情存知解。山僧今夜向作家面前。不惜眉毛放行去也。但能上无攀仰下绝己躬。外不见大地山河内不立闻见觉知。直下摆脱情识一念不生。证本地风光。见本来面目。然后山是山水是水。僧是僧俗是俗。虽然莫错认定盘星。更须知有解黏去缚向上机关始得。且道作么生是向上事。雕弓已挂狼烟息。万里歌谣贺太平。
　　结夏小参。师云。大众。见成公案触处圆成。虽然老病躘钟。尚可门旗展阵。还有匹马单枪久战沙场底么。出来相共证据。僧问。九旬禁足三月护生。只如华猫取断南泉分身两段。斑蛇适会赤眼就地一锄。未审是持是犯。师云。破戒也不知。进云。大用不拘今古楷模。师云。依旧分身两段。进云。若然者。玉箸撑开虎眼睛。金鞭击断那吒臂。师云。尔向什么处见南泉归宗。进云。只在目前。师云。重言不当吃。问西天以蜡人为验。未审此间以何为验。师云。以眉毛为验。进云。还许学人出得么。师云。更眨上看。进云。只恐觑不著。师云。短底短长底长。有什么觑不著。师乃云。全提单拈斩钉截铁。呵佛骂祖大用大机。犹未称衲僧本分事。何况立问立答立宾立主。涉语涉言说玄说妙。无事生事平地上起波澜。虽然如是。事无一向理出多途。虽然看风使帆。不免相席打令。岂不见古人道。欲识佛性义。当观时节因缘。时节若至其理自彰。只如今夜与明朝。乃是二千年前释迦老子立起模范。九旬禁足三月护生时节。天下丛林悉皆依禀。既是此个时节到来。还有识得此理底么。若识得此理去。随处作主遇缘即宗。二六时中无内无外无得无失。全体恁么。亦无生可护。亦无蜡人可持。其或未然。应怜鹅护雪。直使蜡人冰。师复云。大众释迦老子道。以大圆觉为我伽蓝。身心安居平等性智。诸人既欲安居。还识得平等性智么。若识得去。人人具足个个圆成。乃至动静施为悉皆在大伽蓝中。与他诸圣把手共。行与他诸圣同作佛。事且作么生识得。去三条椽下七尺单。前各宜照管久立。
　　结制小参。僧问。护生须是杀。杀尽始安居。未审杀个什么。师云。大有人疑著。进云。学人到这里直得步步绝行踪时如何。师云。未有金刚王宝剑在。进云。斩钉截铁本分宗师。眹兆未分请师速道。师云。咭嘹舌头三千里。进云。恩深转无语。怀抱自分明。师云。且莫诈明头。问一大藏教是拭不净纸。只如德山为什么担疏钞行脚。师云。放下著。进云。周金刚被婆子一问。直得亡锋结舌又作么生。师云。脑后拔箭。师乃云。绝彼我混虚空。透声色无面目。终日吃饭。不曾嚼一粒米。终日著衣。未尝挂一缕丝。总虚空华藏刹海。列向下风过现未来。诸圣倒退千里。举一步越不可说世界。向香水海那边。犹有去处。拈一尘混一切无量无数十方上下。一切诸佛祖师七穿八穴。犹有余地。且道此人向什么处安居。向什么处禁足。若知此人落处。始知本地风光。始见本来面目。便能摄顺逆于一尘中。规行矩步。现威仪于一念顷。不越常程。至于以大圆觉为我伽蓝。犹是小段在。若能恁么见恁么用。恁么信恁么透。管取无边刹海。自他不隔于毫端。十世古今始终不移于当念。九旬禁足三月护生。于一念一步一尘一芥中。见成受用。且道。此人毕竟在什么处。还委悉么。披蓑侧立千峰外。引水浇蔬五老前。
　　解制小参。师云。收因结果慎末护初。一段因缘此时周备。圣贤窠窟生死根株。一锤击碎一刀截断。若是通方作者。举著知归。后进初机。如何凑泊。秖如生佛未分。空劫已前威音王那边。还有结制解制也无。虽然到这里。直饶千圣出头来。也须目瞪口呿。那边即且致。只如今灯烛交光坐立俨然。高者是天厚者是地。山是山水是水。有是有无是无。长是长短是短。正当恁么时。与威音王己前空劫那畔。是同是别。若向个里倜傥分明。目前无法。胸中无心。上不见诸圣下。不见凡夫。外不见一切境界。内不见眼耳鼻舌身意。便能通同一切。说什么结制解制。一锤击碎圣贤窠窟。一刀截断生死根株。设使临济德山文殊普贤。乃至无量无边具大解脱有大威神。无数河沙浩浩地来。不消一捏。且凭个什么。若不蓝田射石虎。几乎误杀李将军。
　　郡中出队众请小参。师云。兰城道友集如云。选佛场开不二门。光饰碧岩无舌老。小参佳会四方闻。闻者争如见底。见底争如激扬酬唱底。还有作家禅客么。僧问。三世诸佛只言自知。历代祖师全提不起。一大藏教诠注不及。未审和尚如何。师云。夹山到这里口似匾檐。进云。捉败这老汉。师云。且喜没交涉。进云。恁么则天下人鼻孔。被和尚穿却了也。师云。尔且道。夹山鼻孔在什么处。僧便喝。师云。也须穿脚。进云。明眼宗师天然有在。师云。犹是落二落三。师乃云。开佛祖炉鞴用向上钳锤。拟议不来则千里万里。当锋荐得则坐断要津。此犹是化门之说。若确实而论。山僧有口无说处。诸人有耳无侧聆处。乃至日月未足为明。虚空未足为广。乾坤未足为大。万象未足为众。到这里一搓一捺一挨一拶。要见本分事。且问。如何是本分事。大千沙界海中沤。一切圣贤如电拂。
　　师示众云。举不顾即差互。拟思量何劫悟。且道举个什么。直饶解顾也是方木逗圆孔。何况更涉思量计较道理。转没交涉。著实而论。有什么事。直下无一丝毫事。亦无一丝毫见闻玄妙道理得失。到这里便是千圣出来。要举扬也无下口处。要作用亦无动转处。所以云门云。向尔道。直下无事。早是相埋没了也。且道什么处是埋没处。灼然能有几人到此。此是文殊普贤大人境界。岂是寻常涉道理计校得失思量底。还知么。须是绝情识绝玄妙。千圣只言自知。亦无窠臼照用。净裸裸赤洒洒。岩头道。只露目前些子如击石火。此是向上人行履。若觑不见切不得疑著。若无恁么事。达磨西来经六百年亦不传至今日。为有恁么事。至今天下列刹相望。一一真善知识踞师子座。各各为人天师。牙如利剑口似血盆。其余有窠臼有依倚。黏皮著骨有得有失有传授。尽打入弄泥团处去。若是石头马师百丈黄檗临济云门玄沙岩头法眼沩仰曹洞。此等之流。皆是向上宗师。动静施为皆在此中行履。譬如师子捉象皆全其力。至于捉兔亦全其力。如僧问云居弘觉。师子捉兔捉象亦全其力。未审全什么力。云居云。不欺之力。要须一一与他本分草料。旦那个是本分草料。岂不见长沙道。我若一向举扬宗教。法堂前须草深一丈。事不获已向尔道。尽大地是般若光。光未发时无佛无众生。消息向什么处得来。恁么说话。早是葛藤了也。所以寻常向兄弟道。须是打叠情尘得失计较净尽。蓦地一场汗出。自然活鱍鱍。天下人不奈何。幸有如是威风。有如是自在。若随人脚跟转。觅人涎唾吃。则没交涉。且如仰山问同参道。近日见处如何。对曰。实无一法可当情。山云。师弟解犹在境。问何故。仰山云。汝岂无能知一法。可当情者。他直得无一法可当情。尚遭仰山点检。到这里无能所知。无一法无。无一法也须是个人始得。所以唤作无事人。方始说本来无事。既是本来无事。只如目前万境枞然。六凡四圣那里得来。直须超达始得。且作么生是超达底句。莫怪从前多意气。他家曾踏上头关。
　　示众云。大凡学道。须是用作事始得。莫只等闲。但二六时中如欠却人家二三百万贯债负。忧怕还他不彻。如此存诚不忧不到。是故古者道。大事未办如丧考妣。又有一喻。学道之士如鸡抱卵。须是暖气相接方可生成。若中间间隔。暖气不接。便抱十年终不得生。龙牙亦云。学道如钻火。逢烟未可休。直待金星现。烧燃始到头。况此大事。三世诸佛为之出世。自己透脱生死。岂可因循如存若亡。却请努力向前。以悟为则。各希取信。珍重。
　　示众云。具足凡夫法。凡夫不知。具足圣人法。圣人不会。圣人若会即是凡夫。凡夫若知即是圣人。此事一语两当。还委悉么。要识圣人凡夫凡夫圣人。长者长法身。短者短法身。大小青黄一切法悉皆如如。浑是个大解脱门。更无别异。但得情亡意遣一念真正。随处遇缘皆为妙用。所以古人道。处处真处处真。尘尘尽是本来人。真实说时声不见。正体堂堂没却身。至于天堂地狱草芥人畜六类四生纤洪近远无不皆真。但为未彻根源底。居常生心动念。皆在尘劳业识中流转。未曾回光返照。所以枉受轮回。不得受用。若能发慷慨心。启特达志。顿歇诸缘。直下了得彻底分明心地了了。可谓行亦禅坐亦禅。语默动静皆为正体。是故云门道。和尚子莫妄思。山是山水是水。僧是僧俗是俗。又道见拄杖子但唤作拄杖子。见屋但唤作屋。谓之觌体全真。有般人。取一边舍一边。见处遍枯不能著实。便乃得失居怀。被物所转。无自由分。看他从上古人。得大受用利物垂慈全身担荷。或出或没或隐或显或顺或逆。开建化门示径截路。无不教人究本明宗离诸执著。岂不见。棱道者参雪峰灵云玄沙。来往十五年。坐破七个蒲团。念兹在兹。后因卷帘忽然大悟。有颂云。也大差也大差。卷起帘来见天下。有人问我意何如。拈取拂子劈口打。及乎住长庆。示众云。撞著道伴交肩过一生参学事毕。似此称提。若不知有。争解恁么道。可谓从自己胸襟流出。盖天盖地。又有问。如何是合圣之言。对云。大小长庆。被阇黎一问。直得口似匾檐。若善参详。可以丹霄独步自在纵横。大众。还知落处么。若也未知。为诸人拈出。白云尽处是青山。行人更在青山外。
　　示众云。德山小参不答话。打锁敲枷。赵州小参要答话。将杖探水。崇宁今夜也不管答话。亦不管不答话。偶然向衣单下。拾得个千年桃核。举似大众。乃横拄杖云。尔诸人。若也恁么坐断天下人舌头。复以拄杖卓地云。尔诸人。若也恁么入地狱如箭射。且道利害在什么处。若不同床卧。焉知被底穿。
　　道林寺解夏小参。示众云。凉夜群动寂。禅庭正清虚。明月印空阔。白云任卷舒。当阳好定夺。还有作家无。僧问。一尘举大地收。一叶落天下秋。衲僧分上成得个什么。师云。前不迭村后不迭店。进云。大小道林。话头也不识。师云。切忌虚空里[舀*鳥]啄。进云。和尚恁么道那。师云。作么生是尔著实处。僧拟进语。师云了。进云。争奈落霞与孤鹜齐飞。秋水其长天一色。师云。贼过后张弓。师乃云。于内无心于外无相。于上无佛祖可仰。于下无众生可悲。悭贪嫉妒俱除。慈悲喜舍并却。两头坐断中道不拘。净裸裸绝承当。赤洒洒无回互。击之不浊扬之不清。拨之不动搅之不转。直下坐断万法。头上孤危不立。于此安居随处解脱。更说什么长期百二十中期百日下期八十日。且功成一句作么生道。不怜鹅护雪。且喜蜡人冰。
　　冬夜小参。师云。佛祖大机人天正眼。眹兆未分时无许多事。及至一气已分。便有生住异灭春夏秋冬。若随波逐浪去。种种建立触处圆融。若截断众流去。把住要津不通凡圣。若也二途不涉。脚跟下洒洒落落。岂不是本分衲僧。且道无阴阳地上如何通信。直待明年三月尽。莫言冬后雪霜寒。
　　小参。僧问。猿抱子归青嶂后。鸟衔华落碧岩前。此是和尚旧时安身立命处。如何是道林境。师云。寺门高开洞庭野。殿脚插入赤沙湖。进云。如何是境中人。师云。僧宝人人沧海珠。进云。此是杜工部底。作么生是和尚底。师云。且莫乱统。进云。如何是夺人不夺境。师云。山僧有眼不曾见。进云。如何是夺境不夺人。师云。阇黎问得自然亲。进云。如何是人境俱夺。师云收。进云。如何是人境俱不夺。师云放。进云。人境已蒙师指示。向上还有事也无。师云。不可土上更加泥。师乃云。恁么恁么。如虎带角。不恁么。不恁么。似兔无角。恁么又却不恁么。暗隔两重关。不恁么又却恁么。全行向上路。此四句若排著四边。则为祸为崇。若一时划断。则为祥为瑞。何故他从上来本无许多事。只为群机有利钝所悟有浅深。是故劳他诸圣出来。应物现形随机逗教。便有权有实有照有用有杀有活。有宾有主有问有答。万别千差只如。正当恁么时。可中若有个汉。牙如剑树口似血盆。一棒打不回头。出来掀翻露布截断葛藤。天是天地是地。山是山水是水。长是长短是短。方是方圆是圆。一丝毫不得动著。直下承当。便能丹霄独步。与他诸圣把手共行。有佛世界互为宾主接物利生。无佛世界风飒飒地。坐断要津不通凡圣。然虽恁么。若是于中端的恁么来底。且道与他作么生商量。待老僧上山斫棒来。
　　小参。僧问。玄沙不过岭。保寿不渡河。未审意旨如何。师云。直超物外。进云。雪峰三度到投子。九度上洞山。是同是别。师云。别是一家春。进云。恁么则春色无高下。华枝自短长。师云。一任卜度。师乃云。大道坦然更无回互。同证者识同道者知。若有实法系缀罗笼人。入地狱如箭射。所以诸佛出世祖师西来。实无一法与人。只要诸人休歇。若实到休歇田地。二六时中如天普盖似地普擎。更不剩一丝毫。亦不欠一丝毫。净裸裸赤洒洒。见成公案。若更踌蹰四顾。说有说无论得论失。有会有不会。有得有不得。落二落三去也。所以上古尊宿天下老和尚。拂子边拄杖头。现无量神通。其实与尔诸人。解黏去缚抽钉拔楔。令汝直下到安闲之地。也无证也无得。亦无周由者也。七十三八十四。若也未到。不免搽糊去也。一切境界一切有无一切法门。但于一言下一念顷脱得情尘去。尘尘刹刹廓周沙界。大小长短方圆。青黄赤白。全是本心。于见处净裸裸。于闻处八面玲珑。无得失是非。无长短好恶。山是山水是水。僧是僧俗是俗。无异无别。若能实头到这个田地。离情尘绝露布。不落胜妙。更须知有一尘中含一切境界。一切境界入一尘中。悉皆含摄。于一毫端现无边刹海。直得恁么。更须知有大用现前时节始得。且作么生是大用现前底时节。毕竟水须朝海去。到头云定觅山归。
　　冬夜小参。有作思惟从有心起。一轮生灭行无间道。修无漏业万古超然。拈一放一半开半合。未免在窠窟里。殊不知。往复无间动静一如。融大千沙界于一尘。会十世古今于一念。去来起灭甚处安排。春夏秋冬如何理论。到这里净裸裸赤洒洒没可把。东西不辨南北不分底。则故是未知落处。久参先德脚踏实地。且道正当恁么时如何。还委悉么。群阴消剥尽。来日是书云。
　　除夜小参。树凋叶落瓦解冰消。岁暮年穷家残户破。以世谛观之。是不称意境界。以道眼观之。却是好个消息。岂不见香严道。去年贫未是贫。今年贫始是贫。去年贫有卓锥之地。今年贫锥也无卓。又有古德道。富贵即易。贫穷即难。本分人打得彻信得及见得透。物物头头俱为妙用。尘尘刹刹悉是真乘。若便恁么歇去。敢保老兄未彻在。那堪更说渐说顿说玄说妙说理说事。却须放却玄妙放却理性。打破向上向下。截断佛印祖机。直得东西不辨南北不分蒙蒙懂懂。遇饭吃饭不知是饭。遇茶吃茶不知是茶。到这里犹只得个衲僧门下洁白露净底。是故洞山道。见佛与祖是生冤家。始有参学分。正当恁么时全体现成。佛界不收魔界不管。且道向什么处行履。若识得去。便成年穷岁尽相续不断。相续不断岁尽年穷。正当恁么时一句作么生道。今岁今宵尽。来年来日新。
　　解夏小参云。年丰岁稔道泰时清。唱太平歌乐无为化。护生既满蜡人愈冰。秋色澄澄金风拂拂。正当恁么时。说什么释迦弥勒文殊普贤德山临济。向上向下有事无事。直下一时坐断。直得风飒飒地。人人分上壁立千仞。各各面前飞大宝光。且不落夤缘一句作么生道。麓峰头倒卓。石笋暗抽枝。
　　道林寺小参云。四海共参寻。十方同聚会。路逢达道人。不将语默对。还有共相酬唱底么。僧问。千尺丝纶直下垂。一波才动万波随。夜静水寒鱼不食。满船空载月明归。未审此理如何。师云。离钩三寸高著眼。进云。恁么则自是不归。归便得。五湖烟浪有谁争。师云。乾坤大地一时收。进云。只如垂钩四海只钓狞龙。格外谈玄为寻知识。谁是知识者师云。赤心片片。进云。巨浪涌千寻。澄波不离水。师云。寒山逢拾得。抚掌笑呵呵。问云。路逢达道人。不将语默对。既不将语默对。将何只对。师云。吞声削迹。进云。一言难启口。千古意分明。师云。且须急著眼。进云。有句无句如藤倚树。如何得透脱。师云。倚天长剑逼人寒。进云。只如树倒藤枯。沩山为什么呵呵大笑。师云。爱他底著他底。进云。忽被学人掀倒禅床拗折拄杖。又得个什么伎俩。师云。也是贼过后张弓。师乃云。不与一法作对。正体迢然。万象不能覆藏。神机历掌。望州亭乌石岭僧堂前相见。已涉誵讹。不是心不是佛不是物。已拖泥带水。到这里上根利智。剔起便行。不落言诠不拘机境。直下向文彩未彰已前。一时坐断。可谓如天普盖似地普擎。如虚空宽广。如日月普照。无处不圆无处不遍。所以道。向上人见处把断世界不漏丝毫。无得先是非。离见闻知觉。如壶公瓢中自有天地日月。至于一语一默一跬一步一挨一拶。坐断千差路头。不许天下衲僧正眼觑著。所以道。须是恁么人。方解恁么事。只如今坐立俨然。头头物物悉皆全体现成处。且道如何照了。万古碧潭空界月。再三捞捷始应知下座。
　　小参。僧问。古者道。释迦弥勒犹是他奴。且道他是什么人。师云。三家村里孟八郎。进云。恁么则胸襟流出。师云。更是阿谁。进云。正是他奴。师云。坐却舌头。进云。情知老汉弓折箭尽。师云是。进云。自领出去。师云。看尔作么生折合。进云。只如隔身句又作么生。师云。离四句绝百非进云。掀倒禅床师云。未信尔在师乃云。明头合暗头合。手执夜明符。日面佛月面佛。提取金刚剑。有向上钳锤。具作家眼目千圣罗笼他不住。万法系缀他不得。等闲不挂一丝毫。坐断十方。净裸裸。所以道。大丈夫秉慧剑。般若锋兮金刚焰。非但能摧外道心。早曾落却天魔胆。只如今神威凛凛霜刃堂堂。顶[寧*頁]上正用此机。脚跟下切须荐取。若也荐得。坐断报化佛头。不落古今不拘得失。若荐未得。往往头上漫漫脚下漫漫。且涉流转物一句作么生道。巨浪涌千寻。澄波不离水。下座。
　　小参。僧问。春风浩浩烘天地。是处山藏烟霭里。无位真人不可寻。落华又见随流水。如何是无真人。师云。剔起眉毛向上看。僧云。恁么则独据千峰上。全威百草头。师云。我行荒草里。汝又入深村。进云。自知较一半。师云。尔还知么。僧云知。师云。也较一半。进云。只如临济道无位真人是什么干屎橛。又作么生。师云。未得衲僧一半气息。进云。为什么如此。师云。只为他顶门具眼。进云。可谓一回拈出一回新。一度用来一度快。师云。七十二棒翻成一百五十。师乃云。剑轮顶上。全机独露于孤峰。石火光中。利刃横施于百草。说权说实立照立用。行棒行喝说事说理。大似把髻投衙。直下不说权不说实。不立照不立用。不行棒不行喝。不论事不论理。也是担枷过状。设使恁么中不恁么。不恁么中却恁么。正是曳尾灵龟。到这里佛祖也摸索不著。若是透得底。须知其中有一条通天大路。把断要津凡圣迹绝。若也挨得。一线开立得一机出。则千圣万圣罗笼他不住。千人万人寻觅他不著。不忏罪而罪已消。不集福而福已集。不立丝毫行门。而普贤行门遍满十虚。不立丝毫机智。而文殊大用廓周沙界。所谓戢玄机于未兆。释迦弥勒攒眉。藏冥运于即化。德山临济却步。且不堕功勋一句作么生道。镬汤炉炭吹教灭。剑树刀山喝使摧。

　　圆悟佛果禅师语录卷第九



　　圆悟佛果禅师语录卷第十

　　　　宋平江府虎丘山门人绍隆等编

　　小参三

　　蒋山寺小参。师云。相逢不拈出。举意便知有。万人众前显瞒顸。不是目前机。亦非目前事。三千里外纳败阙。直得尽乾坤大地。无丝毫法可当情。静悄悄地绝誵讹。千圣不敢疑议。致之诸佛顶[寧*頁]上。到这里更说什么行棒行喝论正论偏有语有默绝玄绝妙双放双收同死同生。向窠窟里作活计。正当恁么时。且作么生参究。且作么生捉摸。作么生拈弄。作么生证入。若有一丝头伎俩去。便乃见神见鬼。更不作一丝头伎俩。未免堕在无事界里。个事如壶公瓢中自有天地日月。所以雪峰和尚道。尽大地撮来。如粟米粒大。又道尽大地是沙门一只眼。盐官又道虚空为鼓须弥为槌。什么人打得。南泉道。王老师不打这破鼓。法眼道王老师不打。玄沙道深山岩崖千年万年无人到处。还有佛法也无。云门大师道日里来去日里辨人。忽然教夜中取个物。无日月灯不曾到处。作么生取似此。若不通透。有纤毫隔碍。则如山如岳。或若尽情透得。要行便行。更疑什么。虽然如此。直须是真实到这个田地始得。向万丈悬崖处撒手。百尺竿头进步且道此事毕竟如何委悉。撞著道伴交肩过。君向潚湘我向秦。下座。
　　师云。一举便知落处。已是第八头。未跨船舷三十棒。也是第九首。直饶空劫已前威音那畔。一时座断。大似钉桩摇橹胶柱调弦直饶显目前机用目前事。一问一答一挨一拶一出一入。正如开眼尿床立地作梦若是明眼汉。须知不恁么所以从上来事。只要个奇特人直下承当得坐断天下人舌头。还有恁么人么。如无不免合水和泥。向荆棘林中出手去也。遂举拂子云。还见么。三世诸佛六代祖师天下老和尚。总在这里。至于万象森罗日月星辰四圣六凡尽无边香水海醯鸡蠛蠓一切含情。总在这里。以至诸人于日用中亦在这里。唯有山僧不在这里。且道为什么如此。同途不同辙。同死不同生。众中忽若有个汉。也不恁么。许尔具一只眼。正当恁么时如何。定光金地遥招手。智者江陵喑点头。下座。
　　师云。言中有响句里呈机。告往知来拈头会尾。须是恁么人始解恁么事。且如诸人。适来钟未鸣鼓未响未到此间时。还有如许多事么。还有一问一答道理么。若是个汉。未举先知未言先透。及乎理随事变事逐理圆。钟已鸣鼓已响。大众簇簇恁么上来。有问有答有宾有主。且道于中还有恁么事么。若有恁么端的底道理。便是对面相谩。实无如是事。既无如是事。又且是个什么。须知万里无片云万里无寸草。所以道。欲得亲切莫将问来问。有时问在答处。有时答在问处。虽然如是。要且问不在答处。答不在问处。又道阇黎不是不将来山僧不是不分付。于中具金刚眼向本分田地上承当。乃无可无不可。敢问大众。著实底一句作么生道。未明心地印。难透赵州关。下座。
　　师云当阳举唱直截根源。贯古通今超情离见。恁么恁么二窍俱明。不恁么不恁么双遮普照。恁么中有不恁么。不恁么中有恁么。草窠里突出焦尾大虫。若能离此三句外。拨转向上机。即知诸人脚跟下有此一段大事。辉腾今古迥绝知见。祖师虽西来诸佛虽出世。不曾加一丝毫。诸佛不出世。祖师不西来。亦不曾减。一丝毫。净裸裸赤洒洒。如印印空如印印水如印印泥也。须是不依倚一物。不堕闻见知觉。不处是非得失。直饶恁么犹落他祖师指处在所以道。有祖以来。若将祖师言教。为人师范。却成赚人去。他只说无法本是道。又道佛说一切法。为度一切心。我无一切心。何用一切法。既无一切心不用一切法。则这里八字打开。还知落处么。山僧露个消息去。也须知过量人契此过量事。下座。
　　师云。当轩正坐觌面无私。离相绝名当机有准。露个形相通一线道。起个面目示少津梁。如隔山见烟早知是火。隔墙见角早知是牛。若要只管随数逐名求玄觅妙。则丧却自己脚跟下大事。埋没从上来佛祖家风。只如今不依倚一物。不显个消息。还有共相证据底么。若证据得。把断要津不通凡圣。不向二千年前释迦老子起模画样处。各自点胸。何故大丈夫儿。他人住处我不住。他人用处我不用。祖师阶梯是第二头。超佛越祖是第三首。净裸裸赤洒洒当阳独露。是第八解。所以道。末后一句始到牢关。把断要津不通凡圣。若是上流之士。不将祖师言教为人师范。如龟负图。自取丧身之兆。凤萦金网。趋霄汉以何期。今夜与诸人一时拈却。敢问大众。不落祖师言教一句作么生道。万缘不到无心处。至了浑加井觑驴。下座。
　　师云。一向据令而行。呵佛骂祖截断众流。直得释迦弥勒文殊普贤退身无路。临济德山赵州睦州目瞪口呿。千里万里无片云。拟议不来三十棒。恁么举唱。本色衲僧愈生光彩。后学初机无摸索处。一向垂慈落草。立问立答存主存宾有始有末。三玄戈甲中论誵讹。四种料简里别皂白。丝来线去照用双行。各各脚跟下只推明一个大机。唯此一事更无余事。恁么举唱。后学初机通一线道。其奈取笑衲僧。恁么中有不恁么。不恁么中有恁么。权实双运照用并行。佛祖誵讹离名绝相。不守窠窟单明向上一路。犹是寻常茶饭。更或打翻许多露布。则上是天下是地。山是山水是水。僧是僧俗是俗。都无许多得失玄妙。又落在无事甲里。四种为人。向此时为诸人都拈却。且道毕竟如何。所以道。欲识佛性义。当观时节因缘。时节若至其理自彰。只如即今时节。大檀越设斋已了。升堂已了。忏罪已了。荐亡已了。更教山僧说个什么。若能不以眼见。不以耳闻。不以意想。不以口说。则千里万里见誵讹。千句万句都穿却。恁么会得。可以通彻古今。更须知有向上事始得。敢问大众。作么生是向上事。万古碧潭空界月。再三捞捷始应知。下座。
　　师云。诸佛不出世。那里得这个消息。祖师不西来。免见累及后代。正当恁么时。天之自高地之自厚。日月星辰之昭昭。人物境界之浩浩。不曾移易一丝毫。何不向这里荐取。若向这里荐得去。管取是一员无事道人。及至诸佛出世。提持一大事因缘。祖师西来。传持个正法眼藏。令一切闻者见者。生希有心起难遭想。各各依佛依祖。历阶梯超地位证无为登圣果。若恁么荐得。亦是一员无事道人。更有个具大阐提不起信根。逢佛叱佛遇祖骂祖。乃至灭却佛灭却祖。令人不见佛不闻法。净裸裸赤洒洒。全体只是个真实人。若向个里荐得。亦是一员无事道人。有个信得及把得住依佛行而不著佛。依祖证而不著祖。善建法幢能立宗旨。赞佛赞祖如锦上铺华。乃至天上天下如金如玉。若向个里荐得。亦是一员无事道人。此四员无事道人中。要选一人为师。且道。选那一人为师。若道得。试出来道看。若道不得。山僧不免露个消息去也。披蓑侧立千峰外。引水浇蔬五老前。下座。
　　师云。离言离相总无许多。不妨静悄悄。只恐堕在死水里去。示相显言如锦上铺华。不妨闹浩浩。只恐入荆棘林去。于此二途。犹是时人升降处。不落时人升降。不住此二途。且如何显示。还知个里么。有通天路有绝圣机。向猛虎口里横身。毒蛇头上揩痒。是寻常茶饭。所以道。威音王已前无师自悟则得。何故许他有超师之作。威音王已后须是因师打发。何故恐落天魔外道去。所以道。有时一句可与祖佛为师。有时一句堪与人天为师。透得过信得及见得彻把得住。方始契得古人。岂不见道见过于师方堪传授。见与师齐减师半德。只如今释迦老子。岂不是师。达磨大师岂不是师。还有见过释迦老子达磨大师底么。试出来露个消息看。也要见从上来种草。有么有么。如无若不蓝田射石虎。几乎误杀李将军。
　　师云。有句无句如藤倚树。钩头香饵最誵讹。至道无难唯嫌拣择。时人窠窟无摸索。若是具顶门上眼底衲僧。三千里外别端倪。有作家炉鞴底宗师。未跨船舷已分付。所以道。个里是八十翁翁入场屋。不是小儿戏。个个须是具金刚正眼汉始得。明眼汉没窠臼。只露目前些子。咬去咬住。有时一向不去。有时一向不住。若论战也个个力在转处。更说什么佛。说什么祖。说什么心说什么性。说什么玄说什么妙。说什么有说什么无。一笔句下只有一剑。剑下有分身之意。亦有出身之路。然于中若有个脱情解。去药忌识机宜别休咎底。试出来对众道看。也要大家知有。然虽恁么。也须实到这个田地始得。敢问诸人。是时人窠窟。是钩头香饵。还委悉么。目前已脱常流见。格外须知作者名。
　　师云。只恁么坐断天下人舌头。不恁么穿却本色衲僧鼻孔。恁么中不恁么要辨龙蛇。不恁么中却恁么要擒虎兕。离却四句外更有什么事。也许具一只眼。何故。双收双放双暗双明。同死同生同得同失。也未为分外。虽然如是。犹是建立边事。若据衲僧家自受用中。要且不然。只如衲僧家自受用处。还有人明得么。若明不得。佛法无灵验。若明得。平欺一切人去。今夜不妨向荒草里合水和泥。和泥合水与诸人商量。岂不见南泉道。祖佛不知有。狸奴白牯却知有。又道尔当哆哆和和。何不自家究取。直待多知多解。却来与老和尚作头抵。又道唤作如如早是变了也。今时人直得向异类中行。又道学道者如痴似兀难得。赵州道。我见千百亿个汉子。尽是觅作佛底人。中间求个无心道人不可得。云门大师道。和尚子莫妄想。山是山水是水。僧是僧俗是俗。见拄杖子但唤作拄杖子。见灯笼但唤作灯笼。此谓之觌体全真。只如恁么处。还容人作得失解会么。灼然论实不论虚。直得如狸奴白牯相似。直得如枯木朽株绝气息。憨憨痴痴瞢瞢懂懂。千佛出世他也不知。目睹瞿昙如黄叶相似。方始是生铁铸就。千人万人罗笼他不住。只如独脱一句作么生道。莫谓无心云是道。无心犹隔一重关。
　　檀越请小参。师云。尽大地是个解脱门。头头物物皆证入无边刹海如来藏。绵绵密密悉包容。举处峭巍巍。用时净裸裸。譬如猛火聚近之则燎却面门。又如大阿剑拟之则神惊胆战。若是知有恁么。彻骨彻髓承当。不劳鹐啄。其或尚留观。听犹滞皮肤。须是透出金刚圈。吞却栗棘蓬。若透得一圈。则百千亿圈一时透过。若吞得一蓬。则无数亿蓬一时吞得。可以作奇特因。可以现殊胜相。无罪可忏而罪垢消除。无冤可解而冤家解释。显现一切难思议。作为无边殊胜业。只消个一道清虚。更不用周由者也。正当恁么时。当机一句作么生道。声前突出金刚眼。弹指圆成八万门。颂云。忏罪涤垢解冤释结。似日镕霜如汤沃雪。云散长空一轮皎洁。感应道交绵。绵瓜瓞。
　　邓朝议请小参云。宏机独唱千圣潜踪。一句当阳十方坐断。有亦不管无亦不拘。圣亦不收凡亦不立。明明无覆藏。明明无渗漏顶门眼照。山河大地全彰。肘后符开。万象森罗顿现。有如是奇特相。有如是殊胜门。只求向上作家要接大乘根器。所以道。垂钩四海只钓狞龙。格外玄机为寻知识。若是利根种智。具大解脱性。一闻一切闻。一了一切了。一见一切见。一证一切证。净裸裸赤洒洒。只如今还有道得底么。试出众露个消息看。若道未得山僧这里八字打开去也。还委息得么。利根上智须圆证。十圣三贤一念超。复颂云。无对毗耶彼上人。顶门有眼耀乾坤。只凭一个无言说。遍界全开不二门。
　　滁州太平寺知山请小参云。祖佛提掇不起处。正好作工夫。魔外潜觑不见处。犹宜猛著力。直得通身是眼。也照他未了。直得通身是口。也说他不著。深深处有回互。密密处有誵讹。到这里德山有棒。不论佛来祖来。一例行遣。临济有喝。不论佛来祖来。一例施呈。若向棒下见。未免瞒肝。若向喝下荐。更是漏逗。须知向上人有换骨换髓透色透声透圣透凡透开透见底肘后符子。所以道。尔若坐我则立。尔若立我则坐。若也同坐同立。二俱瞎汉。到这里还说心说性得么。说玄说妙得么。说理说事得么。说得说失得么。若有恁么。尽是依草附木精灵。且独脱一句作么生道。须弥顶上翻身处。百尺竿头撒手时。复颂云。昔岁依投蒙重顾。今春还沐渡江来同。风更话同风事。千手通身正眼开。
　　文伦二上人。荐安华严请小参。僧问。如何是理法界。师云。不动一丝毫。进云。如何是事法界。师云。纵横十字。进云。如何是理事无碍法界。师云。铜头铁额铁额铜头。进云。如何是事事无碍法界。师云。重重无有尽。处处现真身。师乃云。言发非声。高高峰顶立。色前不物。深深海底行。全机转处没承当。觌面呈时绝回互。离心意识非见闻觉知。须明彻法慧目离念明智。然后一尘才举大地全收。一毛头师子百亿毛头一时现。直得一为无量无量为一。小中现大大中现小。宽同法界细入邻虚。无处不周无处不备。毗卢遮那大法性海中。不论圣不论凡。不论有情不论无情。一一把断不漏丝毫。处处常光现前。一一壁立千仞。若说理法界事法界事理无碍法界事事无碍法界。正是没交涉。直饶棒头取证喝下承当。向空劫那畔识破根尘。威音已前洞然明白。尚未免在窠窟里。只如出窠窟一句作么生道。千峰势到岳边止。万派声归海上消。
　　结夏小参。僧问马师。离四句绝百非。请和尚答祖师西来意。马祖云。我今日劳倦。不能为子说得。问取西堂去。此意如何师云。三头两面。进云。僧问西堂。西堂云。我今日头痛。问取海兄去。又作么生。师云。同坑无异土。进云。僧问海兄。海云。我到这里却不会。又作么生。师云。黑漆桶夜里生光。进云。只如僧举似马祖。祖云。藏头白海头黑。又作么生。师云。不许外人知。师乃云。一粒粟中藏世界。恒沙刹海始安居。万缘不到千差超。超证无生等太虚。至实处不容声。至深处无回互。明明盖天盖地。历历亘古亘今。坐断千差壁立万仞。千圣提撕不到。是衲子放下复子处。千人万人罗笼不住。是无为无事人拗折拄杖时。虽然浩浩应机。要且如如不动。有时魔宫虎穴转大法轮。有时荆棘林中建立梵刹。有时向十字街头壁立千仞。有时向孤峰顶上合水和泥。有照有用有权有实。所以道。以大圆觉为我伽蓝。身心安居平等性智。则于千人万人罗笼不住处。始能安居。于千圣万圣提撕不到处。始放复子。敢问。安居一句作么生道。还委悉么。但令身语常清净。夏满何须验蜡人。
　　曾先生请小参云。全机不动。会群像于目前觌面相呈。截千差于格外。动则影现觉即冰生。不动不觉直下捏目。个中有一条路。盖天盖地盖色盖声。密密绵绵平平稳稳。若是个曹溪门下客。直到解脱处。更不落二落三。未举觉已前。早是落二落三了也。何况举觉言诠总纳败阙。所以道。西天二十八祖亦如是。唐土六祖亦如是。天下老和尚亦如是。山僧亦如是。到这里不著眼试观看。不著耳试听看。若向个里一时截得断把得定作得主。与千圣把手。同一正因同一解脱。然虽如是。正当恁么时。不立阶梯一句作么生道。还委悉么。声前截断千差路。出格唯凭作者知。复颂云。一著当机截众流。选官选佛两俱优。相逢相见呵呵笑。天上人间得自由。
　　祖上人请小参。师云。生身父母居堂上。从本爷娘在顶门。一念顿消诸祖意。堪任补报最深恩。一沤未发已前。滔滔流水。一尘未举之际。茫茫刹尘。若是具透关眼有过量见。即知千圣万圣罗笼不住。若也一沤已发一尘已举。待著眼用意。尽未来际穷虚空劫。毕竟摸索不著。所以道。尽大地是般若光。光未发时无佛无众生消息。从什么处得来。正当恁么时。无佛无众生。无高无下。无得无失。无彼无我处。还荐得么。若荐不得。不免打葛藤去也。道是无得么。且喜没交涉。道是有得么。转见没交涉。道是不有不无得么。转更没交涉。道是离四句绝百非。直是没交涉。须知道一条路一种机。三世诸佛依此成立。一大藏教依此诠注。乃至世间虚空凡圣山河大地无边香水海不可说不可说。全从他流出。只今若知一沤未发已前恩德。则自己脚跟下。如千日并照。如暗得灯如贫得宝。如渡得船如民得王。于一切时无一念落虚。无参杂时。全体恁么来。全体恁么去。只如空劫已前那畔一段事作么生。还委悉么。照开千圣顶门眼。放出威音物外春。复颂云。父母恩深重。过于盖与载。若欲图补报。碎身莫能赛。唯有般若力。一句截情爱。凯风吹棘心。二百四十岁。
　　修道者请小参。天地与我同根。其根深固。万物与我一体。其体虚凝。万物之根亘古亘今。坚固之体包含万有。毫茫得意。可以点铁成金。可以转凡作圣。如理如事即处即真。一念不生前后际断。所以道。不思议解脱力。妙用恒沙也无极。若论妙用去。可以击碎业山。可以点竭苦海。可以忏不忏之罪。可以解不解之冤。可以起必死之疾。可以证无生法忍。正当恁么时。不立功勋一句作么生道。还委悉么。千年闇室一灯破。万劫愆尤一句消。颂云。阿阇被疾投皇觉。调御垂慈放月光。法药之功同佛力。自然身病得清凉。
　　小参。师云。一向说事说理论妙论玄谈心谈性。堕在葛藤窠里。一向行棒行喝立照立用存卷存舒。落在荆棘林中。更或举古举今话偏话正立主立宾。也是撒沙撒土。忽若见山即山。见水即水。僧是僧俗是俗。落在无事界内。记使总不恁么。大似曳尾灵龟。直饶独体单明。亦是狐狸恋窟。若有个出身处去。似地擎山。不知山之孤峻。如石含玉。不知玉之无瑕。譬如猛火聚近之则燎却面门。又如按太阿剑拟之则丧身失命。便可以不须说事不须说理。不行棒不行喝。不立主不立宾。见山不是山。见水不是水。全体恁么来。全体恁么去。总无许多露布葛藤声色边事。且超然独脱一句作么生道。还委悉么。万丈县崖须撒手。大千沙界始全身。
　　张户曹请小参。师云。直下便是不通拟议寻思。还有作家禅客么。试出众证据看。僧问。如何是临济下事。师云。一刃两段。进云。如何是云门下事。师云。三句纵横进云。如何是曹洞下事。师云。五位君臣没分付。进云。如何是沩仰下事。师云。进前退后绝商量。进云。那一句如何。师云。何不问法眼下事。僧礼拜。师乃云。灵山提密旨。独有迦叶亲闻。少林演妙诀。唯许神光担荷。只为机机相副箭箭相投。用处声色纯真。举时乾坤独露。密密意绝誵讹。深深机没回互。若是个本色自由自在承当担荷得底。更不落声前句后。亦不用拟议寻思。直下当阳分明领取。所以道。若论此事。贬上眉毛早已蹉过。既已蹉过。何用鼓两片皮口吧吧地。岂不是当堂蹉过。既若蹉过。还知未蹉过事么。若知未蹉过事。虽终日说而不曾动著舌头。终日行而不曾移著一步。终日吃饭不曾嚼一粒米。终日著衣不曾挂一缕丝。虽然如是。此犹是建化门庭向下为人处。岂不见。德山和尚但有问答语言。向上向下尽是依草附木竹木精灵。所以山僧从头棒将去。待有个独脱底与他商量。后来浮山圆鉴道。只这独脱底也是草木之精。且道。还有为人处也无。山僧不惜眉毛。入泥入水为诸人平展。还委悉么。但能万法不干怀。一超直入如来地。
　　披剃小参。僧问。正令当行十方坐断。宗风建立毫发无差。时节因缘愿闻举唱。师云。只是旧时面目。进云。斩新处乞师再示。师云。换却适来底。进云。法轮再转于阎浮。道光重映于千载。师云。谁不恁么。进云。只如无边身菩萨。为什么不见如来顶相。师云。有时恁么有时不恁么。进云。如何是和尚顶相。师云错。僧礼拜。师云。果然果然。师乃云。重圆僧相复方袍。优钵罗华未易遭。恩重丘山何以报。辄提纲要一秋毫。尽十方世界若长若短若纵若横。以至香水海不可说不可说无边刹海。尽在个一秋毫。有时现无边身。东涌西没南涌北没中涌边没。作无量无边神通变化。也只不出此一秋毫。有时冷啾啾地。如枯木朽株寒灰死火。一念万年万年一念。也只不出此一秋毫。乃至作为无量无边殊胜奇特难行苦行。转化一切成佛作祖。亦不出此一秋毫。诸人还知此一秋毫么。若知去。未开口已前。未举意已前。生佛未兆已前。空劫已前。好荐取。既荐得。则卷而怀之。任任运运如兀如痴。不妨是一个决量大人。如或未然。却须返照回光。若动若静若住若行若坐若卧。须是究他根源始得。父母未生已前。父母既生之后。六根四大三百六十骨节完具。寒时知寒热时知热。饥时知饥饱时知饱。以至顶天履地含齿戴发。尽承此个恩力。且道。此个恩力如何趣向。还知么。一气不言含有象。万灵何处谢无私。
　　蒋山辞众云。终日相逢长背面。终朝背面却相逢。途中不是途中事。不动巍然达九重。这个消息唯许作家明暗同途主宾互用。虽去似去而不去。虽来似来而不来。卓尔超然。动静曾无两种。所以道。动若行云止若谷神。既无心于彼此。亦无象于去来。如是则去来不以象。而确然去来。动静不以心。而超然动静。在彼在此殊无间然。一道清虚廓周沙界。是以月上女出城。舍利弗入城。而舍利弗问云。圣姊向什么处去。月上女云。如舍利弗恁么去。舍利弗云。我方入城汝已出城。云何言如舍利弗恁么去。女云。诸佛弟子当住何所。舍利弗云。诸佛弟子当住如来大解脱。女云。诸佛弟子既住大解脱。所以我云如舍利弗恁么去。既得如来大解脱。去而无去去迹。入九重城里毗赞圣化。住而无住住踪。在深山白云中。坐断天下人舌头。既住如来大解脱。安有动静去来之意。正当恁么时。作么生道。九重城里真消息。一句无私遍九垓。复云。忆得曹山和尚辞洞山。山云。向什么处去。曹山云。向不变异处去。洞山云。不变异处岂有去耶。曹山云。去亦不变异。师云。大凡衲僧。佩肘臂下符。具顶门上眼。向一切万境万缘。当头坐断。岂不是个无变异。何故。金刚正体湛寂凝然。曹山虽得此意。争奈洞山怜儿不觉丑。若是山僧。待他道向不变异处去。只向他道。这汉未出门早变了也。

　　圆悟佛果禅师语录卷第十



　　圆悟佛果禅师语录卷第十一

　　　　宋平江府虎丘山门人绍隆等编

　　小参四

　　住东京天宁寺小参。师云。一见更不再见。今已再见。一说更不重说今已重说。未有长行而不住途中。无这个消息。未有长住而不行屋里。没此葛藤。直得二途俱不涉。去住得纵横。其住也千人万人罗笼不得。其去也等闲坐断一切人舌头。假使亲到这个田地。更须知有照用同时人。境俱夺向上一窍始得。若论向上一窍。佛祖不立。凡圣杳绝。净裸裸没承当。赤洒洒无回互。正当恁么时作么生。但愿春风齐著力。一时吹入此中来。复颂云。明珠在掌。有功者赏。长老新入院。都卢无伎俩。不立赵州关。各自著槽[木*敞]。
　　四月八日小参。直下便是。已涉阶梯。总不恁么。犹落情识。直得威音已前没交涉。七佛已后没交涉。向上向下总没交涉。然虽如是。通方作者举著便知。尚滞皮肤难脱蹊径。所以向第二义门。不恁么中有时恁么。恁么中有时不恁么。净法界身本无出没。大悲愿力示现受生。虽则落草之谈。也须草中有通身之路。敢问诸人。要知本无出没底道理么。乃竖起拂子云。只这是要知示现受生么。竖拂子云。只这是。到这里双收双放。全暗全明。为中下之机则得。直得九龙吐水一场捏怪。目视四方转纳败阙。只有云门大师。解于铁树上生华道。我若见。一棒打杀。与狗子吃却。云门大师具个什么眼目。便恁么道。诸人要见云门大师么。山僧不惜眉毛。放一线道去也。还委悉么。不入千寻浪。难逢称意鱼。复云。未离兜率已降王宫。未出母胎度人已毕。一往看来却是。子细点检将来。犹滞两边。殊不知。东弗于逮走马。南赡部洲作舞。西瞿耶尼作拍。北郁单越翻筋斗。也无是也无非。也无得也无失。且道。毕竟如何。八角磨盘空里走。
　　郓王请小参。僧问。无修无证。乃是本觉妙明。为求佛果菩提。正是有作之因。去此二途。请师直指。师云。吹毛宝剑逼人寒。进云。一点灵光异。万古照人间。师云。用一点灵光作么。进云。可谓言言合圣道。法法自圆成。师云。他亦本无言。僧礼拜。师乃云。宽廊非外。十方国土目前观。寂寥非内。一毫头上宝王刹。直得无内无外绝彼绝此。亘古亘今全明全暗。到这里亦须有转身一路。始能得大自在。岂不见道。大人具大见。大智得大用。发大机。群机泯息。立一言。众言绝谓。直得言言机机头头相副。如金锁连环相续不断。此犹是长生路上事所以道。言锋若差玄关万里。直得悬崖撒手自肯承当。绝后再稣欺君不得。非常之旨。人焉廋哉。既有非常之旨。必藉非常之人。既有非常之人。必明非常之旨。正当恁么时如何。侧身方外看。谁是个中人。复云。护生之德彻坤维。草木昆虫乐圣时。敌胜惊群有奇特。如何是奇特。啰啰哩哩。击禅床下座。
　　小参。目前无一法。森罗万法历然。格外立千机。权实照用廓尔。其权也。纳须弥于芥子。掷大千于方外。其实也。上是天下是地。山是山水是水。僧是僧俗是俗。其照也。廓周沙界而无余。其用也。喝似雷奔棒如雨点。只如不落权实照用。不落格外千机。不落目前一法。正当恁么时如何凑泊。若是心机透脱。得失已忘。玄妙理遣。有恁么人。聊闻举著。踢起便行。释迦自释迦。弥勒自弥勒。解脱自解脱。善财自善财。其或未能便恁么。直下信得及把得定作得主。却须于古人方便门建立。处头头上明物物上显。无一丝毫蹉过。无一丝毫得失。净裸裸绝承当。赤洒洒无回互。踏著本地风光。明见本来面目。正当恁么时如何著力。不起纤毫修学心。无相光中常自在。复颂云。佛佛道同同至道。心心真契契真心。廓然透出威音外。地久天长海更深。
　　益国夫人请小参云。目前无一法。绵密有谁知。格外列千差。到头须自用。若自用得去。改禾茎为粟柄。易短寿作长年。变大地作黄金。搅旻河为酥酪。不为分外。且如绵密处。若辨得。用处即是绵密。绵密即是用处。所以道。世尊三昧迦叶不知。迦叶三昧阿难不知。阿难三昧商那和修不知。商那和修三昧优波菊多不知。既是各各不知。何故却相传受。到这里不妨。誵讹处直是誵讹。绵密处直是绵密。若会山僧适来答这僧问道。和尚三昧什么人得知。答云。山僧自知。然虽如是。大似把手上高山。未免傍观者哂更有一著。诸人往往向知不知处作活计。若道知去。此人只具一只眼。若道不知去。此人亦只具一只眼。离却知不知。正当恁么时如何。大千沙界海中沤。一切圣贤如电拂。复举。外道问佛。昨日说什么法。世尊云。说定法。外道云。今日说什么法。世尊云。说不定法。外道云。昨日定。今日为什么不定。世尊云。昨日定今日不定。师云。大小世尊。龙头蛇尾。若是天宁即不然。忽有问。早朝说什么法。对云。不定法。即今说什么法。对云定法。或云早辰不定。而今为什么定。即向他道。一钓便上。
　　小参云。提向上机须向上眼。指其中事要其中人。若能立千圣于下风。掷大千于方外。脚根下硬纠纠。顶门上黑漫漫。坐断要津不通凡圣。亦未是向上机。亦未是其中事。且作么生是向上机其中事。酌然将谓实有恁么说话。殊不知。如将蜜果换苦葫芦。淘却业根俱无实事。若是灵利底人。聊闻举著。便知落处。更不纷纭。既不纷纭。则二六时中。虽终日吃饭。不曾咬著一粒米。终日著衣。不曾挂一条线。终日说话。不曾动著舌头。虽然如是。能有几人到此田地。何故。只为不落心意识。不落净秽边。透出威音那边。全明本元要地。一棒一喝一挨一拶。一出一入一问一答。譬如掷剑挥空。莫论及之不及。斯乃空轮无迹。剑刃无亏。正当恁么时。著实一句作么生道。还委悉么。撒手那边千圣外。灯笼露柱放毫光。颂云。妙德空生赞莫穷。摩醯正眼不通风。大千掷在他方外。作者须明向上宗。
　　解夏小参云。护生须杀。虽杀无伤。蜡人已冰。其功历尔。可以驾铁船入海。可以飞磨盘轮空。半合半开成团成块。尽出个大圆觉不得。若有出得大圆觉底。便能逆顺纵横杀活自在。是故文殊菩萨一夏三处度夏。一月日在魔宫。一月日在长者家。一月日在淫房。既三处度夏。却入世尊会中。解制极为不平。所以迦叶欲白槌摈出文殊。才举此念。见会中有无量释迦无量文殊无量迦叶无量犍槌。迦叶既见恁么。直得目瞪口呿。何故。过量人有过量见有过量用。虽金色头陀。到这里。缩手不得。展手不去。只如与么时。是大圆觉里耶。大圆觉外耶。须是通方作者始能证明。何故。此是文殊普贤大人境界。若参得文殊普贤境界。则无边香水海。无量无数微尘佛刹。悉为安居处。乃至现无边身。处处行住坐卧。亦不相妨亦不犯手。正当恁么时。若是知音者。举起便知。所以天宁虽与大众九十日安居。必竟诸人还知么。诸人若透顶透底去。即是文殊普贤境界。若不透顶透底去。即是迦叶境界。离却文殊迦叶。收因结果一句作么生道。还委悉么。九十日功今已满。豁开布袋各优游。
　　小参。僧问。如何是主中宾。师云。阇黎问处带纤尘。进云。如是则灵光千古秀。万法落阶梯。师云。阶下立。进云。如何是宾中主。师云。山僧不免自道取。进云。古佛位中无觅处。深深草里露全身。师云。莫来这里呈幪袋。进云。如何是主中主。师云。坐断舌头无去取。进云。袖里金槌光灿烂。吹毛宝剑逼人寒。师云。七十五棒翻成一百五十。进云。如何是宾中宾。师云。青山之外更愁人。进云。如是则家贫未是贫。路贫愁杀人。师云。荒村古庙里去。进云。只如不涉宾主。是什么人。师便喝。师乃云。目击知归已为分外。未言先契犹涉程途。须知个中有格外机行格外用。明格外道证格外心。洒洒落落。净裸裸绝承当。密密堂堂。赤洒洒无回互。壁立万仞处。千差万别。万别千差处壁立万仞。所以道。垂钩四海只钓狞龙。格外之机为寻知识。于中若有。个便恁么承当。得格外趣向。便恁么权衡。得格外底作略。时向伊道个什么。即得说玄说妙说佛说祖说心说性。已是此人弃下之增语。论棒论喝论权论实论照论用。亦是此人不要之长物。以其中间不犯锋铓纤尘不立。如何透脱。还委悉么。大道体宽无向背。当阳须是个中人。
　　季迪甫请小参。蓦地相期全机独证。眼眼相照心心相知。俱不从他处得来。尽皆在胸襟流出。正当恁么时。森罗万像古佛家风。碧落青霄道人活计。打开自己库藏。运出自己家财。与诸佛祖师同德同诚。维摩庞老同拈同放。与裴相国王常侍。同一机用同一境照。更无余事。截断生死路头。打破烦恼窠窟。不消一句子。且道。是那一句子。还委悉么。超然直透威音外。目前无法可商量。
　　请小参云。当阳直截不立阶梯。觌面相呈全彰正体。以世谛法接人去。落在世谛法中。以佛法接人去。落在佛法中。以祖佛机接人去。落在祖佛机境中。以向上拈提接人去。落在向上拈提中。以恁么恁么接人去。落在恁么恁么中。以不恁么不恁么接人去。落在不恁么不恁么中。以总不恁么总不恁么接人去。落在总不恁么总不恁么中。到这里罗笼他不住处。千圣出头来也。不敢正眼觑他。虽是当头脱却。向那边承当也只得个没交涉。且作么生合杀去。若有大根大器人。向合杀处挨得一线。便可以拈一茎草作丈六金身用。有时将丈六金身作一茎草用。有时拈灯笼作露柱用。有时拈露柱作灯笼用。有时骑佛殿出三门。放一线遣。拈新罗与占波国斗额。且道。是何宗旨。是何境界。正当恁么时当头一句作么生道。满目光辉无向背。优钵罗华火里开。
　　小参。师云。千差一举。举处绝遮拦。万化一拈。拈时无向背。只如道上古诸佛未出世未成道未发心已前。还有这个消息也无。若道有。有在什么处。若道无争得这个来。所以前贤后贤前佛后佛。只是提持得他景仰得他。要且未解从机境上把定处作得主。山僧今夜与他作主去也。诸佛未出世未发心未成道。尽在山僧手里。放行教他通一口气。若不放行。不消一搦搦杀。所以黄檗道。牛头横说竖说。不知有向上关捩子。若教他知向上关捩子。祖佛亦提掇不出。实为土旷人稀相逢者少。忽若有个同死同生来与天宁相见。且须容他何故。他若坐山僧须下禅床。山僧若坐他须侧足而立。直得如此。虽然同途。要且不同辙。虽然同明要且不同暗。虽然同得。要且不同失。且毕竟作么生。出头天外看。谁是个中人。复举。京兆蚬子和尚参洞山后。居止无定。不循律仪。每日沿岸采掇虾蚬以充朝。夜即宿白马庙纸钱丛中。时有华严静禅师。闻之欲决真假。先潜入纸钱中。蚬于深夜归。静把住问云。如何是祖师西来意。蚬子答云。神前酒台盘静奇之。忏谢而退师云。诸人若未委悉。山僧下个注脚。神前酒台盘。铁弹大如拳。一击便击碎。不直半分钱。
　　益国夫人请小参。僧问。最初威音王。末后楼至佛。未审威音参见什么人。师云。参见无面目底。僧云。只如无面目人。复见阿谁。师云。狂狗趁块。僧云。争奈拄杖子在学人手里。师云。尔试用看。僧云。到这里直得无言可说无理可伸。师云。只得七成。僧云。可谓师承不立递代相传。师云。一刀截断。僧云。既然如是。和尚何用更觅白云。师云。尔道威音楼至佛。即今在什么处。僧云。一穿穿却。师云。顶[寧*頁]上更添一只眼始得。师云。三世诸佛也恁么。历代祖师也恁么。德山也恁么。临济也恁么。天宁岂可不恁么。所以早朝也恁么。而今也恁么。且道。恁么恁么是个什么。还委悉么。所以道。向上一路千圣不传。学者劳形如猿捉影。只如遇达者而前。作么生提掇。作么生谙悉说理性玄妙得么。喝一喝得么。划一划得么。口吧吧地得么。六六三十六九九八十一得么。且总不是这个道理。况此乃千圣不传之妙。这一片田地。唯佛与佛乃能知之。毕竟知后。还传与人。不传与人。若传得去。龙头蛇尾。若传不得。千圣万圣。一个个到这里。若佛若祖。于一切人机境不到处发明。于一切人用不及处提掇。一切人情识计较不得处。坐断千差路头。虽然拈一句。簇锦攒华攒华簇锦。可以趣向及至到那畔。若也承当则没交涉。到这里有棒有喝有权有实有杀有活有擒有纵。唯许诸佛知。不许诸佛会。既许诸佛知。为什么不许诸佛会。会则传得去也。所以要人心机绝智境。忘得失遣是非。一时落谢万境枞然。而无何碍。可以与千圣把手共行。同用同证。一切处光辉。一切处澄湛去。抽钉拔楔解粘去缚。只如今山僧。对众恁么说。还当得千圣不传底么。灼然当不得。既当不得。又说作什么。千人万人管取不奈何。所以古人道。虽然点破纲宗意在。文彩未生时。要一觑便透一咬便断。若也未会。切不得疑著如今不惜性命。向这里与诸人通个消息。还会么。千圣共传无底钵。大千沙界一浮沤。
　　小参云。截断千差路。坐却是非头。报化不容身。语默绝消息。正当恁么时。若有祖师西来意。正是撒土撒沙。若无西来意。大似对面相谩。去此二途。须知他家有出身底路。大众。灼然不是目前事。亦非目前机。有一句子。千圣觑他不见。有一句子。千圣出头不得有一句子。千圣同廛共用。且道。此一句毕竟从什么处流出。若有识得流出去处。则净裸裸赤洒洒也不说一即三三即一。不用行棒不用行喝。不用道见成公案。不消瞬目扬眉。不用谈玄说妙。所以释迦弥勒文殊普贤。犹是他走使。他本不作一切。不为一切。坐断一切。初无动摇。各各当人脚跟下。圆明朗照如大日轮。人人回光得度。也不在他处也不在己处。不在内不在外不在中间。然而一切奇特事。因他建立。一切殊胜事。由他圆成。如王库宝刀。如摩醯三目。如圆伊三点。如涂毒鼓。千言万句。终说他不成。说他不就。正当恁么时还委悉么。如王宝剑随王意。挥斥纵横得自由。
　　小参。僧问。波斯匿王请问世尊。圣谛义中还有世俗事也无。世尊云。大王。汝于龙光佛时曾问此义。为复答他话为他说。师云。一时在里许。进云。只如翠岩道。大王善问不善答。世尊善答不善问。未审此意如何。师云。拈起上头关捩子。进云。忽若大王请传此语问和尚。未审如何只对师云。开口见胆。师云。适早已露线索。如今更展家风。摩醯首罗三只眼八面通透。释迦老子百亿身十方分形。如印印空如印印水如印印泥。初不分前后际。亦不分纵横并别。到这里若深入骨髓底。直下透脱。不疑天下人舌头。聊闻举著。踢起便行可以坐断十方。可以乾坤独步。其或尚留观听。犹滞皮肤。直须脚跟下一一洞明。各各见本来面目。踏著本地风光。不随声色不居凡圣。不落见闻不涉语默。净裸裸赤洒洒。所以道。十方无壁落。四面亦无门。全体与么来。全体与么去。毕竟天人群生类。皆承此恩力。若识此恩力。终不落虚。步步脚踏实地。句句透见根源。全体如如不变不动。推此以及群灵。摄此普济品汇。正当恁么时。超声越色一句作么生道。还委悉么。不须更费纤毫力。吞跳金圈栗棘蓬。
　　张国太夫人请小参云。霜风凛凛细雨微微。解脱门八字打开。正法眼顶门显示。还有超宗越格离见绝情底么。出来证据。若也证据得去。七佛已前也不恁么。七佛已后也不恁么。西天二十八祖亦不恁么。唐土六祖亦不恁么。至于历代宗师天下老和尚亦不恁么。为什么不与么。只恐赚误人去。既不与么。亦不赚误人。作么生承当。到这里平田中万仞壁立。壁立万仞处。一似平田。把断要津不通凡圣。亦无语话分。亦无展演分。毕竟教一切人什么处入。老僧不惜眉毛。通个消息去也。遂竖起拂子云。见么。又击禅床云。还闻么。若道见。且得没交涉。若道不见。更是没交涉。毕竟作么生若教老僧只管与尔说。经无穷劫摸索不著不随言。解则净裸裸赤洒洒。各各坐断报化佛头。各各气冲宇宙。设使千佛出兴。恰如蚊蚋相似。与么把得定作得主。方始是本分作家。正当恁么时如何委悉。一句迥超诸佛格。坐断天下衲僧头。复颂云。虽然说破五家宗。争及曹溪一线通。宝剑当阳谁杀活。离名离相振高风。
　　小参云。不是如来涅槃心。亦非祖师正法眼。万缘穷之不到。千圣究之莫及。直饶威音王那畔空劫已前。正好挥金刚王宝剑。何况威音王以来。以至穷未来际。只是打葛藤。终非本分草料。所以道。我若一向举扬宗教。法堂前草深一丈。如今事不获已向诸人道。尽大地是般若光。光未发时。无佛无众生。消息从甚处得来。若向这里便绝消息去。此人命根未断。命根若断。[祝/土]著磕著。言语说著。机境投著。虽然如是。此犹是第二机。若到第一机。说甚威音已前空劫那畔。设使德山临济。喝下承当棒头取证。未免拖泥涉水不受人瞒。牙如剑树口似血盆。直下承当。可以笼罩古今乾坤坐断。虽然如是。天宁与么说话。大似傍若无人。何故。佛佛道同祖祖共证。一一于此承当。向什么处著。红炉上还著得一点雪么。到这里表里纯净中外一如。虽然落草。未免向上用。正当恁么时如何。棒头有眼明如日。要识真金火里看。复举庞居士问马大师。不与万法为侣底是什么人。马师云。待汝一口吸尽西江水。即向汝道。山僧略露个消息。为人须为彻。杀人须见血。直下便承当。已落第二月。且道。如何是第一月。咄。
　　冬夜小参。僧问。德山昔日小参不答话。赵州小参却答话。未审答底是不答底是。师云。总不是。进云。好音在耳。人皆耸去也。师云。杓卜听虚声。进云。忽若答话中不答话。不答话中却答话时如何。师云。葛藤窠里出头来。进云。忽若有个汉出来。不管答话不答话。只么掀倒禅床时如何。师云。劈脊便棒僧云。险师云险。僧便喝。师亦喝。僧礼拜归众。师云。一场漏逗。师乃云。大众。截群机于未兆。坐断天下人舌头。藏冥运于即化。世谛一阳便生。且道。是一是二。若道是一。因甚么圣谛义中有世俗谛。若道是二。为什么世俗谛中无圣义谛。到这里若无透关眼透出机关。未免瞒瞒顸顸儱儱侗侗去也。还知个里么。直如明镜当台明珠在掌。举无遗照万象历然。虽四序迁移。其中有不移易一丝毫之体。虽万机齐赴。其中有湛然不动之源。以此拨转路头。随机应感。诸人若也不见。设使千圣出头来。也摸索不著。倜傥衲子出来。眼似铜铃口似悬河。也说他不得。也觑他不著。天宁意欲要与诸人解黏去缚拔楔抽钉。到这里伎俩一点也使不著。且道。为什么如此。他家自有通霄路。切忌当阳指画伊。师云。昨夜钟鸣时。诸人尽来此。已是刺脑入胶盆。今夜钟鸣时。复来有何事。两重三重已落节。若是知有底。聊闻举著。彻骨入髓。踢起便行。坐断报化佛头。不落语默声色。却校些子。如或准前只守窠窟。山僧不免。向无事处生事。无言处显言。无葛藤处说葛藤。无荆棘处立荆棘去也。一尘才举大地全收。四方八面净裸裸。华开世界起。浮幢王刹明历历。直得无情有情齐成佛道。有说无说俱转法轮。此犹是法性海边拈掇在。若向衲僧门下。直饶一棒打破虚空。一喝喝散白云。释迦弥勒犹为走使。德山临济目瞪口呿也。未当本分气字在。所以道。坐却舌头别生见解。他参活句不参死句。活句下荐得。永劫不忘。死句下荐得。自救不了。只如诸人。即今作么生会他活句。莫是即心即佛是活句么没交涉。莫是非心非佛是活句么没交涉。不是心不是佛不是物是活句么没交涉。莫是入门便棒是活句么没交涉。入门便喝是活句么没交涉。但有一切语言尽是死句。作么生是活句。还会么。万仞峰头独足立。四方八面黑漫漫。复云。一口吸尽西江。栗棘[祝/土]杀老庞。当阳若也吞得。管取海内无双。
　　师云。天无四壁迥绝罗笼。地绝八维了无障隔。与虚空同体。合暗合明。与虚空同寿。亘古亘今。人人有一坐具地。何用安排。处处悉弥勒门开。不须弹指。尽是人人受用无去无来。以大悲力成此胜事。所以释迦老子未离兜率已降王宫。未出母胎度人已毕。且道。诸人分上还有这个消息也无。若无。人人具足个个圆成。因什么却无。若有。诸人即今在甚处安身立命。还知落处么。若知落处。不动道场而遍能含受十方刹海。一尘一刹随处受生。何待九龙吐香水分手指天地作大师子吼。须知未出母胎时。已作大师子吼。直至各各时时念念处处悉皆圆满。清净无为无间无断大解脱门。正当恁么时。昼升兜率夜降阎浮。其中摩尼珠为什么不现。敢问诸人。中间作么生。还委悉得么。龙袖拂开全体现。象王行处绝狐踪。
　　师云。大机圆应大用纵横。不堕千圣机关。不游诸祖窠窟。举一机千机截断。拈一事万事齐彰。须是他大解脱人乃能明向上宗旨。岂不见。维摩不离本座移妙喜世界。如针锋持枣叶。又不见。大仰云。拈一片木叶。便是移一座仰山去。是知个事若在心机。意识路布言诠上觅。大似掘地觅天。了没交涉。若是个生铁铸就。不涉化城。不由迷悟。不拘得失。然后一明一切明。一了一切了。一见一切见。一用一切用。此犹是衲僧家。垂手应机为人边行履。若使他独照独运。乃至千圣觅他不著。诸天捧华无路。魔外潜观不见。周旋往返十方无碍。一念普应前后际断。只如今坐立俨然灯烛荧煌。且道。是什么时节。若道是唯心境界。正坐在荆棘林里。若道是向上时节。亦未跳出金刚圈在。总不恁么又作么生。还有人道得么。若不蓝田射石虎。几乎误杀李将军。颂曰。天上人间不可陪。同风千眼应时开。智通居士真奇特。道照三年两度来。
　　师云。言发非声。和言击碎。色前不物。与物俱融。声色翳障全消。闻见之源亦脱。直得净裸裸赤洒洒。清寥寥白滴滴。一片本地风光。一著本来面目。神通妙用底纵横十字。不离田地稳密。田地稳密底坐断十方。不离神通妙用。双明中有双暗。同生中有同死。恁么也不得。不恁么也不得。恁么也得。不恁么也得。所以道。即此见闻非见闻。无余声色可呈君。个中若了。全无事体用。何妨分不分。个中见闻是体声色是用。声色是体见闻是用。分也得不分也得。所以云门道。移灯笼向佛殿里。拈三门向灯笼上。若以衲僧正眼觑之。犹为小事。直得纳须弥于芥中。掷大千于方外。也只是个半提。所以尽乾坤大地。都无空阙处。更须知有全提时节。三世诸佛只堪齐立下风。六代祖师只得全身远害。当机直截一句作么生道。三尺杖子搅沧波。令彼鱼龙知性命。

　　圆悟佛果禅师语录卷第十一



　　圆悟佛果禅师语录卷第十二

　　　　宋平江府虎丘山门人绍隆等编

　　小参五
  </div>
  <div class="pagination">
   <a href="圆悟佛果禅师语录_page4.html">
    上一页
   </a>
   <a href="圆悟佛果禅师语录.html">
    1
   </a>
   <a href="圆悟佛果禅师语录_page2.html">
    2
   </a>
   <a href="圆悟佛果禅师语录_page3.html">
    3
   </a>
   <a href="圆悟佛果禅师语录_page4.html">
    4
   </a>
   <span class="current-page">
    5
   </span>
   <a href="圆悟佛果禅师语录_page6.html">
    6
   </a>
   <a href="圆悟佛果禅师语录_page7.html">
    7
   </a>
   <a href="圆悟佛果禅师语录_page8.html">
    8
   </a>
   <a href="圆悟佛果禅师语录_page9.html">
    9
   </a>
   <a href="圆悟佛果禅师语录_page10.html">
    10
   </a>
   <span>
    ...
   </span>
   <a href="圆悟佛果禅师语录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
