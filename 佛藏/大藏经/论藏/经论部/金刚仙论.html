<!DOCTYPE html>
<html>
 <head>
  <meta charset="utf-8"/>
  <title>
   金刚仙论 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   金刚仙论 - 第 1 页/共 4 页
  </h1>
  <div class="content">
   金刚仙论
　　世亲菩萨造  金刚仙论师释  元魏 菩提流支译




　　　　金刚仙论卷第一

　　金刚般若波罗蜜者。总括八部之大宗。契众经之纲要。其所明也。唯论常果佛性及十地因。因满性显。则有感应应世。故说八部般若。以十种义。释对治十。其第一部十万偈(大品是)第二部二万五千偈(放光是)第三部一万八千偈(光赞是)第四部八千偈(道行是)第五部四十千偈(小品是)第六部二千五百偈(天王问是)第七部六百偈(文殊是)第八部三百偈(即此金刚般若是)。
　　此是八部之名。前之七部遣相未尽但称般若。此第八部遣相最尽故别立金刚之名也。初第一部如来成道五年在王舍城说。次五部亦王舍城说。第七第八部舍婆提城说。此金刚般若。唯须菩提蒙加设问如来答也。十障者。一者无物相障。如般若中说。有为无为一切诸法乃至涅槃空。众生不解。起于断见。谓一切法无。此障对治。佛告须菩提。有菩萨摩诃萨。行檀波罗蜜乃至般若波罗蜜。如是等。此经中对治者谓第三分。经云。菩萨不住于事行于布施等。此遣断见也。二者有物相障。众生闻如来说有菩萨行六波罗蜜。众生计著起于常见。便谓一切法有。此障对治。佛告须菩提。菩萨不见我为菩萨及诸波罗蜜。如是等。此经中对治者。谓修行分。经说。若菩萨起众生相人相则非菩萨。此遣常见也。三者非有似有障者。如来说色等诸法是有。若是有者不应复更说言诸法空也。此障对治。佛告舍利弗。色等诸法体相空。如阳炎。非有似有。如是等。此经中对治者。谓但凡夫之人贫著其事等。遣实有见也。此第三何异第一。上第一总明有为无以一切法空。此第三偏明有为法空。但疑者云。若诸法空者。何故可见而有用以为异也。四者谤相障。上闻如来说色等诸法体相空如阳炎非有似有。众生不解便起谤意。谓佛性涅槃无为之法。亦同有为诸法性空无体之无。若尔则无修行得果之者。此彰对治。佛告舍利弗。非空空。如是等。此经中对治者。谓第六诸法空分中亦非无法相等。遣空见也。此第四障何异第一第二。第一明有为无为一切诸法空。第三偏明有为法空。此第四唯明无为之法妙有之体无万相故空。不同有为之法无性故空。以此为异也。五者一有相障。闻如来说色是空。而众生起心不异空更有色。此障对治。佛告舍利弗。空者非色。如是等。此经中对治者。谓一合相者即是不可说等。遣即见也。六者异有相障。如来上说空者非色。众生不解。谓异色别有空。此障对治。佛告舍利弗。不离空更有色。色即是空空即是色。如是等。此经中对治者。谓是故佛说一切法无我无人无众生等。遣异见也。七者实有相障。闻如来上说万法虚空体是空者。何故佛说色等诸法是有。此障对治。佛告舍利弗。色等诸法但有名用。如是等。此经中对治者。谓如来说微尘即非微尘。世界即非世界等。遣报教见。此第七何异上第一第三第四。此中明空不异。于上但难言方法。若是空者。如来何故说有。以此为异也。八者异异相障。闻如来说色等诸法体相空但有名用。众生心色等诸法。若是空者。不应有生住灭。若实有生住灭。则非是空。此障对治。佛告舍利弗。诸法不生不住不灭不净不染。如是等。此经中对治者。谓量分中第七分说。何以故离一切诸法即名诸佛如来等。此遣有相见。
　　九者如名义相障。如来说色等诸法可见可触。众生起心。如名义亦如是可见可触。此障对治。佛告舍利弗。诸法有名假施设如是等。此经中对治者。谓实无有法名为菩萨等。此遣依名报义见。
　　十者如义名相障。如来。上说色等法寂静空但有名假设。设若如是。众生起心。如义名亦如是。有义故有名。若无义者云何有名。此障对治。佛告须菩提。菩萨不见一切名。以不见一切名故。不著一切义。如是等。此经中对治者。谓第十一分中一切有为法如星医灯幻等。此遣依义执名见。对此十障故。说八部般若。究竟一切智满足。此十何故名障。已一一或体皆能碍于实解故通名为障也。言金刚者。从譬喻为名。取其坚实之义。如世间金刚。有二义。一其体坚实能破万物。二则万物不能坏于金刚。明此果头无为法身金刚般若及十地智惠。亦有二义。一能摧魔怨敌坏诸烦恼。二者诸魔烦恼不能俎坏。故名金刚。又凡夫二乘。于此理教不能解入。故亦名金刚也。
　　般若者。乃是西国正音。此魏播云慧明。此金刚无相极理。体是西实。智慧能照达理原。了诸法相。显明常住佛果。故曰般若也。
　　波罗蜜者。魏云到彼岸。明此经所诠之理是常住法身彼岸之体能令众生度生死河到涅槃彼岸。故名波罗蜜也。
　　经者。旧人相传训之曰常。依西国正本。云修多罗。若播其名者。外国云修多罗。此方播之为本。此明理教皆有本义。理为本者。明所诠证法无为之理能与十二部经言教为本。故名理为本也。教为本者。明寻此言教能得证法故。名言教与证法为本。故以教为本也。故今言经者。非播名也。但此中人。义以经字。显修多罗处。故言经也。
　　论者。如来灭度后之中。有高行大士。号曰婆薮槃豆。魏云天亲。此人实是大权菩萨。现形通化。遍见如来一代所说大小乘教意。以此金刚般若经文句甚略义富远博。世人不能解此深远妙义。为众生故作义释之为论也。
　　所以论初设此二偈者。然论主天亲。将欲作论释此金刚般若深远妙义。若不檦显法体置于论初远冯佛僧在于经首者。则何以作论解释此经深远之义。然如来灭后声闻菩萨诸大论师。凡欲有所制远解佛正经者。莫不皆先归敬三宝假灵威然后作论。二偈之兴大意在此也。
　　就此二偈之中。分为二段。初有一偈半六句。明致敬三宝。后半偈二句。释成致敬之意。就初六句中。前一句。明此金刚般若理教深妙即是法宝之体。第二句。明上法门理教既深世间愚人不能解悟。即是出不解之人。第三句。明诸佛菩萨俱能通达。此显佛僧二宝。即是出能解之者第四句。以诸佛菩萨能通达此理故教导。我等宜修吏教此障吏敬之或第五第六二句。重释致敬之意也。下半偈两句。偏释菩萨有可敬之德也。
　　法者。以轨则为能。又法名自体不失己相。何者是法家自体相而言不失。明此金刚般若甚深妙法能防生死非法。不令众生堕三恶道。能令众生得人天二乘果。乃能令众生十地行满终得佛果至极之乐。故名为法也。
　　门者。明此金刚般若理之与教皆能津通行人远诣佛果。故名为门也。句者。即此金刚般若能诠之教也。义者。是所诠证理。明此般若理教深妙非诸凡夫二乘心心意识之所能解。乃是如来八部之终隐覆之说所以得知。如下经云。如来说众生即非众生等。此即是句义理教难解。故言句义也。及次第者。明此法门十二段分数次第。从此一段。至此一段。生起法用。或时次第。或时超越。所以难知。下经文云何住者。生下住分。云何修行。云何降伏其心。生下如实修行分。此即是次第之意难识。故言及次第也。世间不解离明慧者。上句虽明般若。理教难法体未知。不解者谁。是以第二句明世间愚人不能解。世间者。众生世间也。不能解者。此凡夫之人未得闻思修等法出世间胜解断除惑障永尽生死。故不能穷达理原悟此深法也。应问。世间愚人何故不解。即答云。以离明慧。离明慧者。前愚人未得初地已上真无漏解断除痴闇。故言离明慧。以离此出世间明慧故。不能解此般若深法也。大智通达教我等者。上句虽明不解之人。犹未影能解之者。是以第三句明诸佛菩萨俱秉妙解能达斯理。此即并出佛僧二宝也。大智通达者。诸佛如来二障永尽。种智圆满。照穷此法门。理教斯尽。更无胜者。故言大智通达也。若据菩萨而论。亦渐除惑障。分有种智。片悟同佛。解此法门句义次第所以。亦得云大智通达也。第二意若此般若理教甚深难解者。论主何由得解作论解释。故答大智通达教我等也。教我等者。此明论主自云诸佛菩萨有大方便。于己所得无名相理。作名相说。训导于我并余论师及一切众生。故得解此般若深义。作论解释。功由大圣。非我自力能解。故言教我等也。归命无量功德身者。上虽辨所敬人法。未论致敬之意。是以第四显吏敬之。或此金刚般若甚深法门。乃是诸佛之母。能出生现果常住涅槃体偏无量功德。故所以归命。又诸佛菩萨各有十力四无所畏等无量大功德聚。能以前理教导。于我有莫大之恩。故亦言归命。此一句应遍在上第三句下皆言归命也。应当敬彼如是等者。此下两句重释第四句致敬之意。上虽云归命。犹未展敬仰之心。将欲更重以三业致敬故。以总举前所敬人法来。故应当敬我如是等也。头面礼足而顶戴者。上虽云致敬。未出致敬之所以。此句正辨恭敬之事也。头者一形之重。足者身之所轻。今以已所尊。礼彼佛僧之早。此乃方显处敬之至也。故言头面礼足而顶戴。亦应言意业尊重口业赞叹。但以偈使故略也此一句亦遍在上三宝之下。皆言顶礼也。以能荷佛难胜事者。此两句半偈。别释菩萨有可敬之德。论主此中假设疑意云。诸佛如来具三达明解。鉴尽万法超学地之表。无能过者。可名大智。理合致敬。菩萨既位居学地。处不足之境。理解未圆。断惑不尽。何得名为大智敬同佛也故偈释言以能荷佛难胜事何者。是佛家难胜事而云菩萨荷负也。今明佛家难胜事者。即此般若理教宗深致远。非是凡夫二乘图度之境。故不堪受持流通益物。然菩萨大士独秉妙解。负斯重任。于如来灭后像正法中。受持洪化。继轨先圣。此即是荷负佛难胜事。故功齐诸佛。故得名为大智通达致敬同佛也。此明菩萨有二种。一者初地已上菩萨。已积行僧祇。现见理原。断除烦恼。自证而说。故能荷负受持流通益物。二者地前信地菩萨。亦积行来久。一大僧祇欲满不满。虽未现见理原。以能仿佛见理相似解深伏烦恼。故亦能荷负受持流通益物也。摄受众生利益故者。今言菩萨在像正。流通般若胜法。为当自为悕于名利。为当为利于物。故偈下句言摄受众生利益故。明菩萨大士于佛灭后流通此经。乃为旷兼群生等润含识。故以法录物。令从已化。使获。出世无上菩提无尽之福。此明不为自利。故言摄受众生利益故也。此前二偈。是论主归敬三宝。申已造论之意也。如是已下讫于经末。正辨经体。序正流通义如常辨。于中随义曲分。凡有十二段。始从序分终讫流通。即其事也。十二段解名生起。如下次第广释。释可知也。然十二段中。所以初明序分者。然如来将欲说法故。以威神冥如。召集有缘。为兴发之由。故名为序。然诸经明序义次第发起。皆先放光动地召集有缘。广作由致。然后方说。此经所以异于众经者。以如来说法序义凡有多种。一放光动地召集有缘广现瑞相。然后说法。二不放光动地广现瑞相。如来知众生机感。自然说法不待请问。三众中有怯弱众生。内心怀疑。不放问佛。是故如来自唱我是一切智人。汝何故不问于我。汝若问我。我当为汝说法。四如来威神冥加。与其智力令其说法。五诸菩萨在余处说法。竟至如来所。印其所说。六有人生疑发问。如来为说。七如来直以己相貌。为说法之序。今此经序即是第四如来威神冥加故说此为序也。如十万偈般若。如来具足以三业加须菩提。如大品八千偈般若等。此六部中。但以口意二业加须菩提。此金刚般若。唯以意加不具身口也。若此经意加故说。何故经文不辨其事。以如来说八部般若。势分相续不断不绝故。更不别明也。经初五句众经通序。一如是。二我闻。三一时。四婆伽婆。五住处也。所以一切经初置斯五句者。有三种义。一为证成经理不虚未代生信。二为表异外道以阿忧为吉。三为息于诤论表已推宗有在也。等证生信所以先明如是者。欲使人识经达旨明金刚般若理教。正如是我之所说与佛昔说不异故。初明如是也。虽云今说般若理教与佛昔说不异。而未知闻者是谁。若无闻者未必可信是以第二次言我闻。此明闻之有人。非为传听所以可信也。须菩提虽云我闻。然说必有时。若说无时节。亦未必可信故第三次明一时也。虽出说经时节。然说必有人。未知说者是谁。若是天魔外道余人说者。未必可信。故第四次明能说之人是佛婆伽婆所说故所以可信也。虽云此般若理教是佛之所说。未知如来在何处说。若说无方所。亦未必可信。是故第五次明说经之处在舍婆提城给孤独园也。五句中何故初名如是者。若依世辨释名。如是之义乃有多途。略而言之凡有四种。一者发心如是。二者教他。三者譬喻。四者决定。发心如是者。自念我当如是发菩提心修诸善行等是名发心如是也。教他如是者。教前人言。汝当如是发菩提心修诸善行等也。譬喻如是者。又威德炽盛如日光明。智慧深广犹如大海。面貌端政喻如满月。勇健雄猛如师子王。是名譬喻如是也。决定如是者。我如是见闻等。是名决定如是也。今言如是者。但取第四决定如是。明须菩提自云我亲从如来。闻此金刚般若理之与教。我之所说如佛所说。不多不少不饰不谬。决定如是。无有传闻之失。故曰如是也。我闻者。如是之义闻必有人。故次云我闻。此中谁自称我而言我闻。解者多道。须菩提言我与千二百五十比丘同闻此经。故曰我闻。然理通而言亦得通。阿难云我闻别义则非也。三种阿难大小中乘传持三乘法藏。其义可知也。何以得知。须菩提云我闻非余人也。凡有二义验知也。一以经文下校量分中须菩提。问当何名此经。我等云何奉持。以此文来验。故知今言我闻者。是须菩提。虽复当时须菩提有如是问。后时言我闻者。何必是须菩提也。复更以何文验知是须菩提云我闻也。昔如来灭后。凡有三时结集法藏。初在王舍城因陀罗窟中。五百比丘结集法藏。舍利弗等诸罗汉比丘各自称言。某甲经如是我闻佛在某处说。后时为恶国王坏灭佛法。自此以后复有七百比丘。重结集法藏。皆云某甲经我从某甲比丘边闻。不云我从佛闻。此之再集并是小乘之人结集法藏。又复如来在铁围山外不至余世界。二界中闻。无量诸佛共集于彼。说佛话经讫。欲结集大乘法藏。复召集徒众。罗汉有八十亿那由他。菩萨众有无量无边恒河沙不可思议。皆集于彼。当于尔时。菩萨声闻皆云。如是我闻如来在某处说某甲经。须菩提云金刚般若经如是我闻佛在舍婆提城说。故知今言我闻者。是须菩提也。一时者。既曰我闻。说必有时。故次云一时。然时有多种。或有一念时。有日夜时。有百年时。有一劫时。有春秋冬夏时。今言一时者。非此等时。正是如来说此金刚般若经时。虽言一时。不云某年某月某日说。故不知何时也。如大华严世间净眼品。如来即成道日。在寂灭道场说十地品。第二七日。在他化自在天中说。如十万偈般若。如来成道五年说。经有成文。余七部般若但云一时。皆不知何年说也。如来藏经佛成道十年说。如大集宝幢。品佛成道一年。王舍城迦兰陀竹园。说陀罗尼自在王品。成道十六年在欲色二界中间说。经有明文者即便可知。经无明文者即不可知也。然说此经时虽不知几年。足知中后时说。何以得知。经云食时著衣持钵入城乞食。得食还园食讫。诸比丘方集说此经。故知中后说也。相传云。如来一代成道乃至涅槃。恒说摩诃般若华严大集。未曾断绝。此金刚般若。八部之中是最后说也。须菩提直道我闻一时。不云几年。是故但言一时也。上虽云如是般若理教我闻一时。未知从谁边闻。若余人边闻。则不可信。今言我从佛闻。明知是如来所说所以可信故。次言婆伽婆。然此名。乃是西国正音。魏无正名相播。故仍存胡本。义释云能破烦恼。或云具足功德智慧。亦言有大名称天人归敬。亦云能降伏天摩制诸外道。如是等义。乃众多非可具论。且云斯四耳。依西国正本。一切经首。皆言婆伽婆。此方经初多云佛在。时有安婆伽婆。亦有并存二名者。此第四明能说人也。前虽云从佛边闻。未知如来于何处说。若无方所。则不可信。故次云在舍婆提城也。然如来法身妙绝形相常在圣行梵行中住。故下经言。诸佛以不住道为处。如是身者。岂有顽域方处。而言在舍婆提者。明诸佛应现正欲赴众生感。众生既有方所。故圣亦同之。又欲令未来众生。知如来在此处说金刚般若。生敬重心。或时礼拜。或复赞叹。或时起塔香华供养尊重器世间生功德故。此舍婆提城者。昔劫初有仙兄弟二人。弟名舍婆。魏云幼小。兄阿婆提。魏云不可害。此二人住彼处求道。即因为名。弟略去婆。兄略去阿。二名双存。故曰舍婆提城。亦言舍卫城。如因拘尸那仙人名拘尸那城。因迦毗罗仙人名迦毗罗卫城。此皆因人为名也。唯阿逾阇城因事为名。魏云不可除伏城也。祇树给孤独园者。上虽云在舍婆提城。其处犹宽。是以第二指其别处也。只者外国音其国太子名祇陀鸠摩罗。祇陀者魏播云太子。鸠摩罗者魏播云童子。树者此方之名也。此园先属太子。须达长者后时以黄金布地。买得此园。广集贫穷孤老。于中养济。又复于中造立精舍。时人因名给孤独园。双举两主。并置胡汉之名。故曰祇树给孤独园也。
　　与大比丘众者。前虽云我闻。主知与谁同闻。故列同闻之人。皆是罗汉众也。千二百五十人者。举现在大数也。若作六句。此同闻人应是第六句。若作五句。则我闻中摄也。依下流通分中。具列菩萨四众八部闻经欢喜。何故此中但云千二百五十比丘。而不具列诸众者。出以此经其义虽广而其文至略故。此序分中不广辨同闻之人。但出大比丘之数常随徒众。后则具列也。余经皆列名叹德辨数在先。所以此经阙不列名。不叹德者。亦以文略故也。大比丘者义乃多种。今但取断烦恼尽得罗汉者。以之为大比丘。此中不取白四羯磨等九种比丘。故曰大也。比丘者外国正音。此方义释或云乞士。或云破恶。或云怖魔。无正名相播。故仍存西本也。
　　尔时世尊食时者。日中前时。表沙门少欲食必有时也。著衣持钵者。表出家人知足之相唯三衣钵更无余长。出入随身犹如飞鸟不舍二翼。去住随意情无系恋也。入舍婆提大城者。传云祇园在此城东从外而入也。大城者。此城宽博纵广十二由旬。居民凡有十八亿家。故曰大城也。如来所以入城者。为乞食故也。然如来法身金刚之体不假食而立。所言如来乞食者。如来现行乞食有多种利益。是故如来入城乞食。若具辨乞食利益。乃有多种。经中但云二十。今且论其十种。一者如来入城乞食。众生见如来三十二相八十种好妙相庄严如须弥山王发菩提心求如来身。二者聋盲喑痾诸苦众生见如来。暂时止苦发菩提心。三者诸豪贵长者自恃种性生于我慢。见如来威德严仪挺特异世。憍慢心息发菩提心。四为守护女人有三鉴。在家为父母所护。出嫁为夫主所护。老时为子所护。及懈怠者不能见佛。见如来入城。情怀欢喜发菩提心。五为释梵四王天龙八部导从如来。各各以天香华伎乐。赞叹供养如来。此中诸人见即生念。诸天尚舍天乐供养如来。我等何以不尔。便学诸天神祇广设供养发菩提心。六如来入城乞食。四天王各奉一钵。如来受已合。四钵为一佛现。如此不思议事。见者欢喜发菩提心。七为贫富二人施食。然富人饶食。欲多施如来。便见如来钵空故得多施。贪者食少。惧不敢施。便见如来钵满故得少施。令各称意。都此希有之事故发菩提心。八为如来钵中盛百味饮食皆不杂乱如异器盛。施一切众僧及诸众生。食之不增不减。见者欢喜发菩提心。九为未来弟子为俗人识呵。云汝师如来尚不乞食。汝何故乞食。是故如来现行乞食也。十者如来金刚之体。身内不空。又常在三昧。其实不食。唯有诸天知如来不食。为化众生入城乞食现行乞食。有此多益故入城乞食也。
　　于其城中次第乞食者。西国法四性住城内。屠儿魁脍居城外。若入城时摇铃为拭。各自别行不相杂合。今言次第者。城内四姓中。不舍贫从富。又不弃贱从贵。故云次第乞食。若尔佛于众生则心不平等也。此明如来心非不等但随国法故也。然如来亦入下贱家乞食。如来设至下贱家者不令人见。若刹利婆罗门等见则便讥呵云。沙门不清净人。乃从下贱人乞食。遂不生敬重。若诸贵不生敬重。则佛法不立故。西国沙门多不从屠儿旃陀罗而行乞食。又亦不到恶象恶马恶狗等家而乞食也。唯有如来一人得次第乞食。其余比丘一向不得次第乞食也。还至本处者。乞食得已还至祇园也。饭食讫者。如来不食现食。所钵分为三分。一分置草叶上。施陆地众生。一分置水中。施水中众生。一分自食。然如来其实不食。唯有诸天知如来不食现食也。收衣钵者。叠僧伽梨洗钵已著常处也。洗足已者。然如来脚足犹如莲华尘水不著。诸佛常法受步行法。然如来行地。离地四指足不蹑地。下生莲华承如来足。岂有尘垢。而言洗足。示出家人威仪严净有可敬之相也。如常敷坐者。此非是人天八部所造弟子所敷。亦非如来念故方有。明诸佛如来殖因深厚自然报。有七宝堂阁众宝妙坐。不假施设。故云如常敷坐。佛欲坐则有。去已则无也结跏趺坐者。四威仪中坐威仪胜。若行住者则多疲惓。久而无患又随顺三昧。见者欢喜皆发菩意也。端身而住者。此明如来身业。表明如来离威仪浊。有三昧相俨然不动。如铸金像如木索人也。正念不动者。此明如来意业。专心一境得胜三昧。更无移躁故不动也。正念既是心法。何以可知。然正念虽是心法冥漠难恻。以形静验心。足知有定。如得定比丘。或一日不动。或七日不动。以身不动故。明知内心有定。自此前其序分。
　　尔时诸比丘以下讫善付嘱诸菩萨。此是第二段经名为善护念分也。此所以名善护念者。须菩提既得如来冥加之力将欲禀如来。此冥加力故亲对如来。为诸菩萨。说金刚般若。欲问地上三种事发起下经故。初首叹言希有世尊如来善护念善付诸菩萨。此明如来善能教化根熟未熟二种菩萨。令世间解满速。入性地及初地大乘法中故。次明此第二分也。诸比丘者。此犹是如来常随徒众千二百五十比丘。而所以言来诣佛所。者此诸比丘常法。各在四面。离佛住处。或一百二百步外。随已所宜如法行道。不得近佛。若近佛者。则多妨丙。是故远住。如来乞食自持衣钵不将弟子。又诸比丘各自乞食不随如来。如来常法食后为四众八部如应说法。是故如来威力冥加。令诸比丘来诣佛所也。若如来不以意力加者。则诸比丘无由得来也。
　　尔时惠命须菩提恭敬而立白佛言希有世尊者。一切声闻菩萨。于如来前。凡欲有所发问。若不蒙佛加被。则不敢发问。然须菩提若实是声闻。则要假佛加方能发问。设是方便菩萨权为声闻。亦假如来加被方能问也。如来向来始欲集众。而未有所说。须菩提有何因缘。于大众中。便叹如来言。希有世尊如来善护念善付属诸菩萨者。以须菩提先得如来冥加力故。智惠辨才与佛无异。将异诸菩萨说金刚般若波罗蜜经欲问如来地上三种事发起下经。是故叹言希有世尊也。此言希有者。非谓以时时有故为希有也。此音希有乃云为增亦言为能亦可云善也。此明如来快能护念付嘱二种菩萨应根授药不差机会不令失受道之时。故曰希有也。如来应正遍知者。略叹三号也。善护念诸菩萨善付属诸菩萨者。泛论菩萨有二种。一者初地以上出世间菩萨。二者地前世间菩萨。地前菩萨复有二种。一者外凡。二者内凡。就内凡菩萨复有二种。一根熟。二者根未熟。今言善护念者。叹如来善护地前姓种解行根熟菩萨。善付属者叹付属习种性中根未熟菩萨。此二种菩萨所以言护念付属者。若如来不护念付属者。此菩萨起心发行所观境界容有错谬退失。不能决定入于性地。乃至或时迳劫住世不能速入初地。故须如来护念付属也。根熟者。性种解行中。观三种二谛二种无我。一大僧祇欲满不满。欲证仿佛见理。无生法忍光明已现在前分中。具足功德智惠二种庄严等。八万四千诸波罗蜜决定能证。初地永不退失。故名根熟。而未得名为初地已上证无生法忍大力菩萨也。根未熟者。习种性中。然此习种性人。亦有二种。一者一往决定。二者不定。不定者虽习世间闻思修等功德智惠诸波罗蜜行。未能决定入于性地乃至初地。容有进退故。名此退人为根未熟也。如七种发菩提心人。前三种人多是不退。后四种人或退不退。若遇诸佛菩萨善知识。则不退转。若不遇善知识。退菩提心。转入外凡二乘之地。此是习种性人有退不退。或云性种菩萨犹退堕地狱。乐庄严经中道。性地菩萨决定不退。是以宝鬘论中。有人间龙树菩萨云。地持经中道。性地菩萨退堕阿鼻地狱此义云何。龙树菩萨答言。地持经虽云。性地菩萨堕于地狱。我不敢作如是说。何以故。不增不减经中明。性地菩萨毕竟不堕地狱。又乐庄严经中说。性地菩萨若一时杀阎浮提众生。虽有此罪犹不堕地狱。若四天下乃至三千大千世界众生亦不堕地狱。何以故。此人旷劫修行。多供诸佛。功德智惠善根纯熟。虽造重罪。以福德力大故。罪即消灭不堕地狱。如大热铁鏊以一渧水投之于上即自消灭。以此验知。性地菩萨不堕地狱。若尔者二经相违云何会通。解云地持经中道言入者。催怖地前菩萨令其生惧速证初地。非谓实入阿鼻地狱。如十地经中七劝劝八地菩萨言。汝莫乐住寂灭定。然八地菩萨既位出功用。永绝识务。念念无生。运运自进。岂有乐住寂灭假劝方进也。欲令速入九地十地乃至佛地。是故如劝。非谓实乐住寂灭。何以知然。故经言亦莫舍此忍门。明知非实乐住也。此亦如是。实不堕地狱。言其堕者。欲令速证初地。非谓实堕也。故知性种以上一向不退也。所以言善护念者。唯依根熟菩萨。善付属但依根未熟者。明诸佛虽有自在之力。但能度于有缘众生。不度无缘。何者是有缘。如海龙王经说诸佛从因地来。以四摄六度等法所摄。于佛有缘者。如来自度故。就根熟众生明其护念。不为如来四摄等法所摄者。于佛无缘。付嘱诸菩萨有缘善知识。念于闻思修等。已得行中不退。未得行中其于上上证法胜进不失。然如来非不善护念根未熟者。亦非不善付嘱根熟之人。但出经者意不能烦文。且上举一边也。论曰善护念者。依根熟菩萨说等者。论主先分处二种菩萨也。又言云何善护念善付属者。将偈解释。故假设此问。问如来以何等心行作何方法与何念力名护念力。名护念付属二种菩萨。是故即以偈答。巧护义应知。然此论主凡作八十行偈。以释此经。前之二偈。论主将欲造论。先明归敬三宝申已造论之意。自下有七十七行偈。正释经文最后一偈。作论既竟赞叹回向也。此巧护一偈明何等义。正释前经中希有等经。然此希有叹如来快能念付嘱二种菩萨。故名为巧。即以此巧护为希有故。以此巧。释希有也。护者。通释善护念付属。此偈应云善护念付属。但以偈侠故单举护也。义应知者。理正如此劝问者令知也。然此一句释善护念付嘱已竟。第二句所以复言加彼身同行者。此为释上经中疑难。难云此经不应如是说。应言善护念诸众生善付属诸众生。所以然者。明如来慈悲平等被物无私应遍念六道不遗凡圣。若言护念一切众生。则义通凡圣。直云护念菩萨。但摄修行之人。则统收不尽。何故不云善护念诸众生。但云护念诸菩萨也。故答加彼身同行。言护念诸菩萨者。即是护念一切众生。加持彼身者。如来以智惠力。加二种菩萨。身令入性地。乃至初地证智也。若尔还复前疑。犹是如来唯护念菩萨不护念众生。故下二字云同行也。同行者。即是菩萨以四摄六度。摄取一切众生。以为伴侣。以为眷属也。若尔菩萨也修万行。而众生未修。云何言同行也。答意欲明大士睹真如佛性。于平等理中得相似解。亦得相似一体悲心。故不见众生异于我身我异众生我身。修行即一切众生修行。此明菩萨与众生同非异众生同于菩萨。故云加彼身同行也。明诸佛加菩萨化众生迭传相摄。即拘琐法门也。此一句。理而言之。通释二种菩萨。别而言之。唯释善护念也。不退得未得者。释经善付嘱得者已前修行也。未得者所未修行也。不退者。欲令习种性人于向已得行中坚固不失未得行中令胜进不退。故付善知识也。是名善付属者。结句应言是名善护念是名善付嘱。以偈侠故略也。云何加彼身同行者。论主提偈中第二句。依下答分为二问。一问云何加彼身。二问云何为同行也。下答亦有二。谓于菩萨身中与智惠力令成就佛法者。答第一加彼身。明菩萨蒙佛加故得胜智力亦成就初地佛法也。又彼菩萨摄取众生与教化力等者。答第二同行。明菩萨以佛加故得教化力能利益众生。即是同行也。云何不退得未得者。问偈中第三句云何为得主得中不退也。故答谓于得未得功德中惧其退失。欲令习种菩萨于二行中固解不退。故付智者。又得不退乃至付属应知者。虽云得未得中不退。未知何等法中不退。故出谓大乘法中不退大乘法中胜进也。不舍大乘者。令不舍因中菩提心慈悲无量等行及果头无为法身大乘法也。

　　　　金刚仙论卷第一



　　　　金刚仙论卷第二

　　世尊云何菩萨于大乘中发阿耨菩提心乃至则不名菩萨。此第三段经名为住分。亦名我心。所以名为住者。欲明菩萨既道登初地。现见真如法无我理。永断四住习气及无明粗品。出二十五有分段生死。离五怖畏。尔时过凡夫地。入菩萨位。生在佛家。种性尊贵。无可讥嫌。具足广等四种深心。毕竟利益一切众生。则能决定安住菩萨初地。所言住者。以不住道解为住。云何不住。谓观有为虚伪。断生死因尽。故不住世间。现见真如平等。得大慈悲。愿力成就。故不住涅槃。以此不住为住。故云住也。所以复名我心者。明初地菩萨既证圣位现见真如平等之理。由会此理。解知我之所有真如佛性无为法身众生所有真如佛性无为法身亦复如是一体平等无二无差别。于此理中。不自见我是菩萨修行之人有真如法身彼是众生不修行者无真如法身。解知一切众生即是我身。然凡圣虽异。而真如平等。故云我心亦得。云何一体悲心成就。彼此无二。故曰我心。此以解真如自在我为我心故。十地经云。于一切众生起我心也。此住分经文所以来者。上第二段中。既明如来善护念地前二种菩萨与其智力令证初地。然上既明地前相似无漏能入之行。未出证地之行。是故第三次正辨入初地已上真如无漏行也。问菩萨尔时以何等心观何境界。修何等行证何等法。而得住于初地大乘法中。住初地时有何相貌也。明菩萨尔时僧祇行满具足四种深心六度行成现见真如证无生法忍过凡夫地入菩萨位生在佛家。有如是心行相貌则得住于初地。名为大力菩萨。是故次明第三住分也。
　　此一段经中须菩提有总别二。问云何菩萨于大乘中。发阿耨三菩提心者。此问中总句。然泛明大乘有二种。一者因中大乘。谓十地六波罗蜜。明十地菩萨乘六波罗蜜趣于极果。故曰因大乘也。二者果头大乘。谓无为法身佛果是也。今言于大乘中者。是因大乘。亦得义通因果也。大乘之义乃有无量。且略辨四种。一者体大。明大乘之体苞含万德出生五乘因果。故名体大也。二者大人所乘。明菩萨大士乘此地行趣于佛果也。三者大人所证。明唯诸佛如来穷会此法也。四者能成大义。明诸佛既证常果复能化益众生有大恩义。故曰能成大义也。具此四义。故名大乘也。发阿耨多罗三藐三菩提心者。菩提亦有二种。一者因菩提。谓十地万行也。二者果菩提。无为法身是也。通此因果二种。以为无上菩提也。今所言菩提心者。即是初地僧祇行满。现见真如所证无生法忍。以此为菩提心也。随分证用无为法身。即是果菩提也。发者亦言生成证得也。阿之言无。耨多罗言上。名为无上。亦云最胜最上。三之言正。藐言遍知。正者真如智即一切智也。遍智者有中一切种智也。又言三者亦是正也。菩提言道。此是如来果头无上最胜正遍知。离断常二边。知中道正理。初地菩萨证会此道故。言发阿耨三菩提心也。亦有解言。三藐者正也。明声闻道不正佛菩萨道正。此明不同声闻。后三言遍也。明缘觉之人观境起行不能周遍诸佛菩萨能遍观万境广修万行。此明不同缘觉也。云何住等。此三问中别句。一云何住者。即起此住分经也。二云何修行三云何降伏其心者。此二问即起下第四如实修行分也。如来所以赞言善哉善哉须菩提者。上第二段中。须菩提虽叹如来希有善护念付嘱地前根熟未熟二种菩萨复发初地以上总别四种问。然大众意谓须菩提乃是声闻之人。向前所叹如来善护念付属二种菩萨。及闻初地已上行。此乃诸佛菩萨境界非其所知。惧其此言未必契当于理称可圣心。有此疑念。今将明须菩提得如来冥加力故。说当于理。所叹所问合其圣心。真实不虚。非为谬说。是故如来赞以善哉。佛去时众疑心也。
　　佛告须菩提菩萨生如是心以下一段经文。答初问云何住也。就此答初问中。明菩萨具足四种深心故住于初地。大乘法中生如是心者。初地菩萨缘三种众生决定证得四种深心也。所有一切众生所摄者等。论云广心所以名广心者。明初地菩萨现见佛性平等之理得一体慈悲。故能化度虚空法界一切众生情无限局。故曰广心也。然此心所化众生有总别二周经文。
　　所有一切众生者。谓先总明虚空法界一切众生也。众生所摄者。明此所化者唯化有心众生不化摄无情之物也。此下别明广心所摄众生有三种差别。化生等四生名生依止差别也。有色无色等六名粗细差别也。所有众生界众生所摄者。二乘意生身差别。亦名憍慢差别也。此第三别明二乘人既道出三界前二生不摄。所以别明也。然二乘人有二种。一者发菩提心声闻。如法华中舍利弗等受记作佛者是。二者寂灭声闻。断三界惑尽。出分段生死生究竟想。起憍慢心。入寂灭定。迳千万亿劫。于此定中。而不勉变易生死微细行苦。后时定力既尽。从禅定出。更无所依故。还觅善知识。发菩提心。求无上道故。菩萨于此憍慢众生。亦兴悲救度。故须明也。亦得云十一种众生。生依止中有四。粗细中有六。意生身有一。合有十一也。
　　我皆令入无余涅槃而灭度者。论云第一心也。前虽云广度湿生等一切众生。未知化此众生与何等乐。是以第二次明唯以常住佛果无余涅槃第一之乐与此众生。不以二乘中道所证灰身涅槃而以与之。况人天乐。故曰第一心也。此言无余者。有二种。一二障永尽。二万德圆满。备此二义。故曰无余。非谓以小乘身智亡处为无余也。涅槃者。此幡云寂灭也。如是灭度无量无边众生。实无众生得灭度者。论云常心也。常有二种。一就佛性法身凝然常住彼此平等。以明常。然佛性法身虽复平等。若就行者而言。一法身上有三种名。或覆法身全不净者。名为众生。修行断惑半净半不净。名为菩萨。十地行满断惑障尽具足清净者。名之为佛。若据真如等有法身彼此无二。故曰一体常心也。二就得慈悲一体常心。众生如自己身。常现在前心不舍离。故名常心。具此二义。故名常心也。依此论释一体悲义道。初地菩萨得一子地者。犹非尽理之言。何以得知。如有女人。唯有一子。爱之甚重。常言宁愍我身不愍我子。王即使人以大火炎此女人。此女人患热。推子遮火。护惜己身故。知言一子地者。非尽理之言。故引事来证此一体悲义也。然此众生所以护惜己身者。以无量世来计著虚妄我见习久故尔。如经中说。有人造五逆罪。迳五大劫在阿鼻地狱。偿罪将毕。有人谓曰。汝明日得出地狱。然虽复得出。而汝此身于即断灭。罪人闻之。即答云。我宁更尔许劫在地狱中。不用出已断灭。以此众生从无始世来。贪著妄我故护惜己身。非实有我也。此菩萨亦复如是。从一大阿僧祇来习此慈悲。证初地时。于一切众生得一体心成。冥然一体。不见二相二差别。故曰一体。以此为常心也。此常心者亦得二心。一真如自在我二一体悲心分也。如是灭度无量无边众生者。牒前菩萨所化众生令入涅槃者来也。实无众生得灭度者。明菩萨虽度向无量众生令入涅槃。而于真如平等理中不见我是菩萨有真如佛性。亦不见彼是众生异于我身无真如佛性而可度者。以真如平等理中泯然一观彼此无二。故曰实无众生得灭度也。又此菩萨得一体悲成故。取一切众生如自己身。冥然一体。不见彼此之异。故曰实无众生得灭度者。
　　何以故若菩萨有众生相即非菩萨者。此释前实无众生得灭度者。云何释。明菩萨既广化法界众生令入涅槃而复言实无众生得灭度者。何以故。如此二言相违也。今将明菩萨由证此真如平等及一体悲成。绝分别之心。不见彼是众生我为菩萨。而起心度之令得解脱。故言实无众生得灭度者。非于妄想世谛缘用明道中亦无众生可度者。故此二言不相违也。若菩萨有众生想即非菩萨者。明若菩萨起心分别。谓离真如佛性平等利外。别有定实众生异于己身而可度者。故有众生等想。此未是初地解真如平等真我菩萨。故曰即非菩萨。此举有众生相不生不分别相者非菩萨故。明得我心无众生相者。此以是非相形答也。何以故知。如首楞严经中。坚意菩萨白佛。菩萨住何地中。得首楞严三昧。佛告坚意菩萨。非初地中得。乃至非九地中得。若尔竟何地得也。故答于第十地中得。又云若不得首楞严三昧者。则不名菩萨。若尔九地已下岂可一向非菩萨也。即答亦得如分力得此三昧。然此言即非菩萨者。明九地已还虽是菩萨而不得名为第十地中具足得首楞严三昧菩萨。然非不分得此三昧也。宝仿论中。有人问龙树菩萨。菩萨从何地来得首楞严三昧。答初地中得乃至第十地中得。又云菩萨不得此三昧者。则不名为菩萨。以是文验。足知九地已前亦名得此三昧。但遂胜处彰名。故云不得首楞严三昧者不名菩萨也。如涅槃经云。十地菩萨眼见佛性。九地已还名为闻见。然九地已下亦分有眼见。但以下形上。云九地为闻见。非是全不眼见。何以得知。又即云唯佛一人眼见佛性。十地已下皆名闻见。以此验知。亦得言初地以上眼见佛性。地前凡夫名为闻见。此皆就人有上下迭相形夺。优劣中语。非称实之谈。故今道则非菩萨者。则非初地解真如平等菩萨也。
　　何以故非乃至不名菩萨。此论释云不颠倒心。何故明此众生有人生疑。菩萨住初地时。云何于一切众生得我心者。此以何义故名为我心。如外道凡夫。以颠倒见故。于众生五阴无我法中。横计神我。未知此菩萨我心者何。异外道凡夫横计神我。故言何以故也。为除此疑故。佛将欲答菩萨起于我心者非是横神我。故言何以故也。为除此疑故。佛将欲答菩萨起于我心者非是横计颠倒之我。故言非也。泛明我有二种。一者一切众生真如佛性一体平等自在之我。二者于众生五阴中横计即离等神我颠倒心也。然菩萨得真如平等自在我解故。便住初地。故此非横计颠倒我也。应直作此答。何故乃云有众生相等不名菩萨答也。将以未得二种无我平等解者。有众生等相非菩萨故。明知得二种无我平等解者。无众生相。是名菩萨。以未得者非故形得者为是。此转答也。若菩萨有众生相至寿者相等者。此明若菩萨犹有我人等相则不名住初地已上解真如平等得无我菩萨。故云则不名菩萨也。
　　论曰。云何菩萨大乘中住等。此是论主将释前经故。设此论生起也。大乘中住者。取经中问答所明之义。为此一段经名也。问者须菩提问。答者如来答也。示现此义者。明此经辨具足四种深心永大乘中住义也。此一段经虽科为四句。论以一偈释尽。初广心者。别释卵生等三种众生。明菩萨发心教化卵生等色无色等尽众生界。情无限局。故名广心也。大者与广。义一名异。但为成偈故所以并置也。第一者。释经中我皆令入无余涅槃而灭度之。明菩萨乃以常住涅槃至极之乐度于众生。不以声闻缘觉中道所证而灭度之。况人天等乐。故名第一心也。常者释前经中实无众生得灭度者。常有二种。一明初地菩萨会真如佛性常住之理。然此常理妙有湛然古今一定。无有凡圣彼此之异。于此真如一体平等理中。何得见有众生异于己身而得灭度者。故言常心。二明菩萨得一体慈悲平等之解。我所修善根即是众生善根。教化众生如我自身。恒无休息。故名常心也。其心不颠倒者。释经中。若菩萨起众生相等则不名菩萨者。明道言我心者非妄计神我颠倒心也。利益深心住者。此是疾转义通前四种心。下皆云利益深心住。此言深心者。缘真如深理起此四心。故曰深。又复深起悲心。亦名深也。今言住者。具上四心故。初地大乘法中决定住也。此乘功德满者。明初地菩萨具前四心故初地僧祇大乘功德分中满足非究竟满也。
　　此偈说何等义者。论主作偈释义讫竟。复以长行。论来释故。先假设问。其一偈所释之意说何等义也。既有此问。即答云若菩萨有四种深利益心。此是菩萨大乘住处讫未明。此下答意有二。初辨以有四种深心故。此菩萨能住初地大乘中。二从何等为四种心以下至未。广别提四心各举经结之也。若菩萨有四种心者。牒偈中上二句四种心也。深利益菩提心乃至大乘住处住者。释偈中第三句也何以故此深心功德满足者。举偈中第四句。以功德满足故。释成前第三句云何此四种心得住于初地大乘中也。明具四种功德满足故得住初地大乘中也。是故四种深利益摄取心生等者。结总释四心也。是故者。是四种深心满足故。便近摄取初地远生佛果也。何等为四种心者。将欲以一句经结一种心故问出四种心也。一广等数出四心也。云何广心利益如经等。自下别提偈中四种心各为问。各以一段经结之更不委释。即指经为解依论可知也。但第三常心其义犹隐故。论主偏作问云。此义云何。虽此一段明于常心犹未可解。不知此常心之义云何也。菩萨取一切众生犹如我身者。答于常心义。明菩萨得一体心成。是故取一切众生如我身。不见众生异于我也。以此义故者。以此菩萨取众生犹如我身义故也。令众生得涅槃灭度之者。即是我身涅槃故。异菩萨身外无别众生得灭度也。若菩萨于众生起众生相不生我想等。犹是经中举非形是也。
　　论曰自此以下说菩萨如大乘中住修行者。此是论主。牒前住分生后修行分也。如大乘中住者。牒第三住分也。修行者。处分生后大段第四如实修行也。此正应直处分。如实修行分。何故通牒住分来者。明菩萨虽得四种深心住于初地犹行未究竟故须臾进修二地以上诸行故。通牒前第三分生起第四分也。复次须菩提不住于事行于布施等一段经。名为第四如实修行分也。云何名为如实修行。明二地已上修道菩萨。既会真如平等。现见佛性得一体慈悲故。能以无分别不取相心。而不为三事。亦不见三事相。行八万四千诸波罗蜜故。名如实修行也。此经所以来者。前第三段中。已明菩萨现见真如具足四种深利益心。则能永断四住。出分段生死。离五怖畏。生在佛家。住于初地大乘法中。然虽一大僧祇行满证初地无生见道之解并观三种二谛平等照万有。犹地行未圆。一切种智未满。观境未周。断惑未尽。大光明未具足。必须重修万行增习见道备精众德更迳二大阿僧祇。行满或尽。方能进趣证于佛果。是故菩萨若能始从二地终于远行。以不取心。行诸波罗蜜。遣功用相尽。乃得证于八地已上无功用位。备修十地。得一切种智。是故第四次辨如实修行分也。就此经中始未具明三道。何者是前之住分局在初地。即是见道此如实修行分。二地已上至于七地。即是修道。下断疑分中言违于不住道者。即是八地至十地无功用道也。
　　不住于事行于布施者。论云不著自身事者。自五阴事也。以菩萨离不活畏故不著自身。所以教不著自身者。若著于身。则有二种过。一畏身不活一向不施。二说使布施著相心求不成彼岸义也。无所住者。论云不著。报恩报恩者。谓供养恭敬。供养有三。一奉施。二恭敬。三尊重。恭敬亦有三也。一给侍。二迎送。三礼拜也。菩萨得一体心成故。常作心念。我应供养一切众生。云何乃求他人供养。是故不著报恩也。不住色等者。论云不著果报。此明菩萨为求无上菩提行于布施不为三界人天中色声等五欲果报。故云不著果报也。此三句答于问中云何修行也。以能如是不住三事行于布施。方得名为如实修行也。
　　有人乘此生疑。凡人所以行布施者。为自身报恩果报。若菩萨不为自身报恩果报者。云何而得行于布施。复布施之行云何得成。有如此疑故。佛答须菩提。应如是布施。此明虽不为三事。以此菩萨为求佛果。复得一体慈悲愍一切众生故所以能施。此是无相布施故彼岸义成。故言应如是布施。应如是布施者。应如上不为三事行无相布施也。
　　虽言不著三事行无相布施。未知菩萨观何境界调伏其心。能如是不著三事行于布施。故下云不住于相想。此经答上问中。云何降伏其心。释成前云何修行中不著三事。明所以能于自身报恩果报不著。而修布施等行者。明此菩萨由证真如平等得胜三昧。柔伏其心。便不见我是施者彼是受者。既会平等不见彼此施主福田二相差别之异。不见财物但是我许非余人物。而用施前众生。又亦于平等理中。不见有菩提果报可求。明菩萨于真如理中得胜三昧。于此事中降伏其心。得柔软自在故。能不著三事而行布施。此三种事有二种。一外。二内。一不住相者。谓受者财物二种外相也。不住想者。谓施者内心想也若能如是不取内外法相。以无分别。能降伏心。而行布施。故成上不著自身等三事布施行也。云何而言若不住自身等相。何得布施。不施之行云何得成也。明真如平等理中不见三事而行布施者。乃真成无相檀。非谓性空中不见也。
　　因何不著果报。更生一疑。若不著果报行布施者。无上菩提亦是果报。云何为佛菩提行于布施而不名著果报也。此中未答指下第五段。彼处明法身菩提是无为相。设使为此菩提行布施者。不名取相故。遥以此为答也。何以故。若不住相布施。其福德聚不可思量者。此乃为释。前疑者云若不见施者受者财物三种相者。未知此为有心故言不见为无心故而云不见也。若无心者。此何异郁单越人。彼处人无我所心。他来取物者劫无心吝惜。以无施心故。虽舍布施无福。此亦如是。若无心分别不成彼岸行也。若不见三事行布施者。此施为有福德。为无福德也。故答不住相布施。其福德聚多不可思量。明此布施得平等真如一体心成故。但于此三事中不生取著。名为不住。非无真如平等知慧解心而行布施。此明有心非是无心也。若取相布施。是有漏因。但感三界有为果报。其福有尽故少。不见三事行布施者。不取相是无漏之因。乃远招佛果。不感三有果报。故无相福德转多不可思量。此明无相心布施得佛果无量功德聚。故非无心无福也。故以此一。何以故等。双释二疑也。然此虽法说云福德不可思量。义犹未显。故复别虚空譬喻证成福德多也。然既行不取相因。必得无为法身大功德聚。此云功德。非凡夫二乘下情图度。故云不可思量。此因中说果。亦得道十地因行亦不可思量。所以须说十方虚空者。恐人谓东方世界虚空不可思量。余方世界虚空是可思量。复为彰施福多故。亦得云一一法门中功德不可思量如十方虚空也。然如来虽如是广释菩萨不住相布施之义其福德聚如十方虚空不可思量。而大众疑心犹故不尽。复云未知此之布施波罗蜜行为毕竟成得大菩提无量功德为不成就也。为除此疑。是故佛答但应如是行于布施。此明应如我上来所教。不住三事。不见三事。调伏其心。行于布施。必得无为法身大功德聚。但信我语勿复生疑。
　　又复一解。疑云若不取相行布施者。然亦不应为佛菩提行于布施。若为佛菩提行于布施者。虽舍世间有为法中著。还于出世间法中取著。云何而言不住相布施得福多如虚空也。故佛答但应如是行于布施。明虽为佛菩提而行布施。然佛答菩提无为法身非有为相故。为无为佛菩提行于布施。非取相也。然下长行论中更不别释此疑。即指第五段中如来非有为相答也。
　　此一段经。凡以三行偈释。初一偈真释。何故此经六度之中。独明檀度之疑。第二偈释经中不住于事等三种修行。第三偈释经中不住于相想等尽经也。初偈云释疑。何者是疑。疑云如来前七部般若中及以余经皆具说六波罗蜜。以摄万行。此中何故单明檀波罗蜜。不说余五也。若有此疑。还应有问。以此经多不作问答故。论主随顺经意。亦不作问答。故宜答言檀义摄于六。既有此答。即知有问。故不作问也。此偈言檀义摄于六者。此明如来说法有二种。一者总相法门。二者别相法门。此即是总相法门也。明以一檀之义摄取余五。以此五中皆有檀义。故得相摄。是故此经单说一檀之名。以通收于六。故不明余五也。虽言檀义摄六。未知此六云何皆有檀义。故下句行出云资生无畏法。资生者。谓以珍宝饮食衣服财帛等资生之具。惠施于人。故名为檀也。无畏者。摄戒忍二波罗蜜。亦名为檀。由持戒故。不报外恶。以有羼提波罗蜜故。能忍加毁。即以此二能施前人无畏。故名为无畏檀也。法者。摄精进等后三波罗蜜有于檀义。以此后三波罗蜜故。便能以胜法施人。故说此三说在法施檀。义释在长行论中也。
　　又复一解。云何菩萨布施摄尸波罗蜜。菩萨布施时。受时不如法修行。菩萨尔时其心清净不生慊恨。是故布施摄尸波罗蜜。云何菩萨布施摄忍辱波罗蜜。菩萨布施时。受者嗔恚打骂菩萨。尔时忍不生嗔。是故布施摄羼提波罗蜜。云何菩萨布施摄精进波罗蜜。菩萨布施时。受者嗔恚慊物少恶。毁骂菩萨。菩萨转转精进。勤行布施不休不息。是故布施摄毗梨耶波罗蜜。云何菩萨布施摄禅波罗蜜。菩萨布施时。不求人天二乘果报。但求无上菩提。故布施摄禅波蜜。云何菩萨布施摄般若波罗蜜。菩萨布施时。不见施者受者财物。是故布施摄般若波罗蜜也。此中一二三者。前句明其六檀之体。此句还出上六檀之数。一若资生檀也。二者或忍二度无畏檀也。三者摄法中精进等后三檀也。此中非但唯檀波罗蜜摄于余六。下五度皆迭互有摄六之义也。名为修行住者结句。明以此一檀摄六波罗蜜。故得名为二地已上修道菩萨如实行住也。何故唯一檀波罗蜜名说六波罗蜜。乃至相义亦现。此中有一问答。释偈中初句。以一檀波罗蜜摄六之义也。一切波罗蜜檀相义者。自下论主将欲解第二句。六波罗蜜皆有檀义。故还牒前句也。谓资生无畏法等应知者。正出第二句。明资生无畏法摄。以六波罗蜜皆有檀义劝人知也。此义云何以下。一一别释句三摄六皆有檀义也。于已作未作恶不生怖畏者。此解戒忍二度作无畏檀义。已作者。前人已曾诽谤菩萨言。汝是破戒毁禁行恶之人。非持戒人。故云已作恶。未作恶者。前人虽起恶心欲诽谤菩萨。犹未诽谤。故言未作恶。又云已作恶者。众生已曾加毁打骂菩萨。名为已作恶。未作恶者。众生始起心。犹未打骂。故未作恶也。不生怖畏者。明菩萨于此二种已作未作恶人。若加报者则令前人恐惧。以菩萨持戒忍辱故。不报其恶。便施前人无畏。此解戒忍二波罗蜜有檀义。故言不生怖畏也。法檀波罗蜜不疲惓者。明菩萨以有精进波罗蜜故日夜精勤求五明论智。为一切众生说法教化无有休息也。善知心者。禅波罗蜜此云思惟。以得禅波罗蜜故。获他心智众生三乘根性利钝不同欲乐厚薄有贪心离贪心等。称机说法。或应与念而得度者。如禅默众生等是。或有乃是断命而得度者。如佛昔作仙预国王杀五百婆罗门等。或有应说颠倒法门者。为说颠倒法门。如持戒之人应因破戒而得度者。教破戒等是也。以因禅定故善识根机。故名禅波罗蜜为善知心也。如实说法故者。以般若波罗蜜故。善解二谛法药。称于法相。如实为众生说法也。此三解精进般若等有法施檀义也。此即是菩萨摩诃萨修行住者。近结别释。三檀摄六。以为二地已上如实修行住也。如向说三种檀摄六至是名修行住者。此句远结总别释。一波罗蜜摄六之义。皆为修道菩萨修行住义也。
　　云何菩萨不住于事行于布施等者。此论主将欲作第二偈正释经中不住三事。故举此经文来问。故云云何也。第二偈释经中不住于事等三种修行经文自身及报恩果报斯不著。应云自身不著报恩不著果。报不著但以偈狭。先具列三事。后云不著也。自身者释经中不住于事行于布施。明菩萨证初地解时已离五怖畏。无有不活之畏。故能不著自身而行布施也。报恩者。释经中无所住行于布施。明菩萨行布施于不为供养恭敬衣服饮食种种恩惠之报也。果报者。释经中不住色布施等。世人布施为求未来人天中五欲果报。今明菩萨布施不为人天中色声等报。乃为远求佛果故。此三句下皆云不著。故曰斯也。下半偈二句。还释上二句。获存已不施者。释初句中自身。若存著己身。畏身不活。吝财不施。遮此著心。故言护存已不施也。防求于异事者。释上报恩果报。又虽布施。若为世间报恩果报。即是求于世间有为异事。不求出世无为佛菩提。为遮此事故。云防求异事也。
　　不住于事者。论中提经也。谓不著自身者直以偈论属经也。无所住。谓不著报恩乃至如经无所住者。此亦经论相属。并释出报恩事。复以经结之也。不住色等谓不著果报者。亦是经论相属。何故如是不住行布施者。问上二句中不住三事所由。提下半偈为答。然后就偈中。次第释不住三事之所以也。
　　第三偈调伏彼事中者。释经中应如是布施不住于相想也。菩萨既证真如之解得理中定。能除惑障。得喜乐意。心得柔软自在犹如良马。亦如真金。无取三事相刚矿。故云调伏也。彼事中者。虽云调伏。未知于何处调伏。明菩萨得佛性真如平等解一切众生即是我身故。不见我是能施前人是受施者。又复不见财物唯是我许非前人物以我财物施与前人。于此施受财物三法中调伏故。言彼事中也。上虽云三事中调伏。未知云何调伏。故次第二句远离取相心也。于三事之中。不生取著故。言远离也。此上半偈。唯释不住于相想经。第三句通释上下生疑也。及断种种疑者。此种种疑。即上经中三种疑。又亦通生下第五第六疑中断疑经文。故云及断种种疑也亦防生成心者。次前句释上下其义已竟。所以复作此一句者。但为偈故还重指出上疑。若不取三事相。云何布施。若不见三事而行布施者。为有心。为无心。若无心者。为有福德。为无福德。若有福德。为多为少。波罗蜜行为成不成。此是生疑也。遮此疑心令使不起。故云亦防生心也。成者即答布施行成有多福德。释云前疑斯一句中合有疑答也。又解上生疑。若菩萨不住三事相。复不见三事。为有心有福。为无心无福。彼岸功德成以不成。遮前人如此疑心。故言亦防生成心也。此文说何义者。问上不住于相想经文中。为说何等义也。故答所谓不见施物受者。及施者此列经中所明事。即指上半偈为解。复举经来结可知也。次说布施利益者。将以下半偈释菩萨不住相布施以下经故。作此一句。生起下疑答之意。如论可知也。
　　何故说修行后。次显布施利益者。此中论主设难云。布施之行正是其因。所得利益乃是其果。夫说法之来应先说果在前。然后劝修其因。此是圣人说法之常式何故今者先说因于前。后方说其果也。故答以得降伏心故。后说布施利益。明若此菩萨未修行时。须先说果以示之劝修因行。今明此二地以上菩萨已能现真如。降伏其心。不著三事。布施等行久已成就。既有此因。直须次第为说因所得果也。此义云何等者。故释前问答之意也。自此以下一切修多罗示现断生疑心等。此一段论生起下经。凡作二意。初断生疑心。以前通生起第五段以下讫末经中疑也。云何生疑以下。次第别生疑意。然疑答之意。如后就经中生起。若以经答时。会须作疑。故不二处具作生疑意也。须菩提于意云何可以相成就见如来不者。此段经第五名如来非有为相分。何故此名非有为相者。明法身如来古今湛然万德圆满体是无为永绝生住灭等有为三相。故曰如来非有为相也。次何次第起者。上第四段中。明菩萨以不取相心行于布施。此辨无相之因。疑云若有无相之因。还应得无相之果。然今现见释迦如来。始生中住终灭。果头既有此三相。以果验因。明知因亦应是有相。故知无有无相之因也。那得上言不取相行于布施能得果头无为法身无量福德也。为断此疑故。佛应答。须菩提莫作是念。汝言果头如来有生住灭有为三相者。是方便身随感故有。非是无为法身。然无为法身。古今湛然万德圆满。体绝三相。故非有为。汝云何以方便身有三相故。谓即是无为法身名三相也。此中应作问答。所以不作问答者。此经始末多不问答。然须菩提既是法身菩萨现为声闻。又得如来冥如力故。善解如来意。故佛直问。须菩提于意云何。以相成就见如来不。明可以生住灭等有为三相成就见果头无为法身如来不也。故须菩提解如来意。即答不可以相成就见如来者。此明法佛如来无为法身体无三相故不可以有为三相而见也。又有二乘凡夫。即执丈六如来二种涅槃以为无为。亦是常住无为者。谓释迦如来从发心已来。三大阿僧祇劫。修十地行满。菩提树下证正觉时。始降伏天魔。及断烦恼魔。身智犹存。此名有余涅槃。不为烦恼所为。故名无为。无余涅槃者。身智尽时。不为生住灭等三相所为。故曰无为。有此二义。故名丈六为无为法身。名常住者。明丈六如来一入涅槃更不还来二十五有。故名丈六为常也。
　　自此以下讫经。广解三佛一异之义。今此段中。唯明法佛者。就别相中论从此以下。明报应二佛。经文历然自广明之。此中乘生疑念。应佛既有三相。非无为法身佛者。此丈六身。为当是佛。为非佛也。又亦疑报佛妙色无量相好庄严身。既非法身。为是有为。为是无为也。为是有漏。为是无漏。为是常耶。为无常也。又复报佛依报净土。为是有为法。为是无为法。为当三界所摄。为非三界摄也。有如此疑。下经当自一一别释可知。何以故者。因前不可以相成就见如来。乘生疑难。若法身如来无三相者。何以故如来自说我三大阿僧祇劫修道。最后身生于释种白净王家。六年苦行。道场成佛。八十余年处世说法。自云我身无常。却后三月当般涅槃。于双林灭度。故云何以故。经答言。如来所说相即非相。云何所说相即非相。明从王宫生至双林灭相。此是应身方便之相。非即此相。是法身无为相也。此应佛随众生感见故有。无其实状。论其体也。则唯一法性寂灭湛然。亦无四大色香等相也。佛告须菩提。凡所有相皆是妄语者。此泛论世间心心意识虚妄分别。应佛所有为三相所成者。皆是虚妄不实。亦得云凡所有果头报佛万功德相别相义边非古今一定虚空法身。故言凡所有相皆是妄语也。若见诸相非相。即非妄语者。若见有为三相非是无为法身相者。非是虚妄也。若尔有人疑。如来正可无有为三相。诸佛果头万德相者可是无也。答如是诸相非相。则见如来。如是知有为三相非无为法身相者。此人能见真实法身如来也。此明法身如来有真如解脱相而不同生住灭等有为三相也。
　　此一段经。以一偈论释。分别有为体者。明诸小菩萨二乘之人起心意识虚妄分别。谓有为三相所成者。即是第一法身如来更无别无为法身。道无为法身者。虽诣虚空以为法身。而不可见。明知无有无为法身也。此一句将欲释疑。先举惑者之计。故言分别有为体也。第二句云防彼成就得。防者。遮前人计勿取三相所成者。是第一法身如来也。故言防彼成就得。此一句释经中于意云何以下至不可以相成就得见如来以前经也。三相异体故者。此一句释经中何以故如来所说相即非相至是妄语。明应佛三相及报佛万功德相异法身如来体。以法身如来别相义边离于三相及报佛佛万相故也。离彼是如来者。此句释经中若见诸相非相以下经文。明无为法身湛然常住古今一定体相寂灭。自性离三相等相。非断故离也。
　　此义云何者。一偈释经之义意云何也。自下答释云何之意也。答分别有为体等三句。指出偈中上句惑者计情也。为防彼相成就得如来身者。提偈中第二句。遮上计情。即释经中不以相成就得见如来故引经也。何以故者。何以故遮言不可以应佛三相见法身如来也。故释云如来名无为法身故。明此法身体无三相故是无为故不可以相见也。如经等者。并引经偈来证也。彼相成就即非相成就者。释于经偈也。彼相成就者。明应佛三相也。即非相成就。此应佛三相。即非无为法身相成就也。此经偈明法身无有为相故得为证也。何以故者。复欲将举下偈释于下经问。何以故应佛三相成就非是法身相成就。故云何以故也。三相异如来体故者。还举前偈为解。上已将此偈证所以。此中复牵为解者。以此一句通释两处经文。是故中重提偈来释下经也。此句显有为虚妄故者。此是论主属当凡所有相等经之与论也。偈言离彼是如来者。此偈何故别提者。上通牵证义未别释经文。故更提此偈来释。若见诸相非相等以下结也。此句明如来体非有为故者。此论主属当若见诸相非相等经论也。菩萨如是知如来已下以经释疑竟。结释疑答之意也。

　　　　金刚仙论卷第二



　　　　金刚仙论卷第三

　　自此以下。尊者须菩提生疑致问。
　　须菩提白佛言。颇有众生。未来世于此修多罗生实相等者。自此以下有二段经。是大段第六名为我空法空分也。此亦名住放辨才段。所以名我空法空者。就对计我四句。明无我四句。以释我空。明能信菩萨于众生五阴中。解从本以来无定实神我众生寿命等四以之为我。又无定实五阴因缘以为我所。以不见定性。我所可以除荡。故名我空。法空者。就对法中四句。以明法空。上我空。直见生阴定性我无定性。所犹未空生阴因缘法体。今明此生阴非直无有定实神我。其体生灭因缘虚妄。本来寂静乃至假名亦无。故名法空。又知佛性真如古今一定体无方相。亦名法空也。
　　亦名任放辨才段。所以名任放辨才者。明诸佛菩萨得不妄陀罗尼自在辨才。故能随问而答。超越解释前后任意。义不相违。故曰任放辨才。就此段中。有任放辨才义故。名任放辨才段也。
　　亦得名有能信者分。以此段中明三种人能信此经故也。此经以何次第起。上第四段中。明不住相行于布施。说因深义。第五段中。辨如来非有为相。说果深义。有人生疑。如来说法非直为利现坐大众。乃亦被益未来像法众生。然现坐大众亲睹如来。复是久行大士。善根淳厚智慧深妙。是人于此深经。可容生信。未来世众生。善根微薄智慧鲜少。于此因果深经。不能生信。若尔则为如来空说无益。云何如来得言不空说法也。若空说无益。如来则非一切智人。如是因果二种甚深修多罗。未来末世为当有人能信。为无人能信也。有如此疑故。须菩提腾大众疑意。故白佛言。于如来灭后恶世之中。颇有众生。能信此经以之为实相不也。佛下答有人能信。明于未来恶世有持戒修福德智慧者三人。能信此经生于实相。故次明也。
　　应问能信之人乃有其三何故单以我法二空。檦第六段名者。明持戒修福德二人。在于地前。仰习二空。闻中生信。有智慧人。乃是初地以上现见我法二空。证中生信。然前之二人。虽未现证。以其亦同观二空。仿佛见理故。俱列为能信之人。今明虽有三人能信。但遂三人所观胜境为名。故曰我空法空分也。然今将欲道有人能信。故先遮言莫作是说。明未来恶世中有人能信此经。不应问言颇有人能生信不也。
　　须菩提既闻如来遮言莫作是说。即复生疑。我今不解佛意。为当一向无人能信直止我令默。为有人能信而止我令谛听也。故佛答有言。有者明有人能信也。虽云有人能信。未知何等人能信故。即云未来世有菩萨能信。又此菩萨有何等德行观何境界故。能信此经也。故次云有持戒修福德智慧也。此总明三种人有能信之德。所以名持戒者。明此人已久供诸佛。曾闻此金刚般若及以余大乘经。于中生信受持读诵如说修行。知一切众生皆有佛性。发菩提心。慎教修行者。乃名真实究竟持戒。非唯持律仪戒者为持戒也。福德者明此菩萨于诸佛所。广以珍财奉施。修波罗蜜行。名福德也。此之二人。在于地前。闻中仰信。智慧者。明此人已僧祇行满。道登初地。现见我法二空。自证而信。名有智慧也。明此三人于斯经能生实相之信也。此言实相者。明彼三种人。能信上不取相行是无相之因实能感无为法法身。亦信无为法身是无相之果真实不虚。能生实相之解。故言以此为实也。然上虽总出三人能信之德。明前二种人在于地前闻中生信。有智慧人地上证信。然此前二人。若在地前。此人为曾供养诸佛发菩提心已修行未故信。为当未修行来而能信此经也。若曾供养诸佛久修行来者。为当供养几许佛来也。故佛告须菩提。当知彼菩萨非于一佛二三四五佛所供养种善根来也。然就三人之中。先别明前二人非近修行来具能信之德也。此经正直尔泛明斯二人能信之德。不可定指在习种性性种道种性中。以其义通上下故也。一二三四五佛所修供养者。此别出持戒人。明彼菩萨能信此经。如此经如说修行称可圣心。名为第一供养。非谓香华等为供养也。又非一二三四五佛所种善根者。广以衣服珍宝财物等。奉施诸佛。修波罗蜜行。名为有福德人也。于无量诸佛所。修行供养种善根者。直云非一二三四五佛所修行供养种善根。未知几许佛所。今者明此人已于无量百千万乃至不可说不可说诸佛所。持戒修福德来。非是近行之人能生信也。乃至一念能生净信者。此并明二人。久供养诸佛殖因来远。于此深经能生信心。此是闻中仿佛信。非证信也。然此一念信决定不退。无有疑浊。尚得名为净信。况多时也。上如来虽答此二种人曾供诸佛能信此经。然大众犹有疑心言。何故此人供养诸佛乃多。而唯言生一念信。此则太少。尔未知此二人。为决定能信此经。为不能信。故佛答如来悉知见是诸众生。明如来自云我是一切种智人。凡有所说。此了了知终不虚说。汝等应信我语勿生疑也。今言悉知者。以现智知。悉见者。以佛眼见也。知之与见。乃理通三种人。今始明前二人。未明第三人。何故此中已明者。是任放辨才。前后随意明也。然诸佛菩萨得自在陀罗尼故。说则当理。前后随意。超越说法。而文义俱顺。不失次第亦不相违皆。不同凡夫二乘要次第诵设越诵则失也。亦得言但知见前二人不论第三人也。何以得知。义该三人。下论释时解三种人竟。然后方释悉知悉见故。知任放辨才者前后随意也。
　　生如是无量福德聚等者。上虽明二种人具持戒福德二行故能信上二种深经。乃至生一念净信。未知此人以此能信功德。于未来世。为有所得。为无所得也。故答言生如是无量福德聚。取如是无量福德也。此明能信之人未来世更得多福非无所得也。生福德者。明二种菩萨能信之心。近与初地作因。远则毕竟能与无上佛果作其胜因。故云生福德聚也。取无量福德者。明此福德者非但唯能作因而已。复藉此信心。能决定修行。显出法界身。证于佛果无量福德。故云取也。
　　何以故须菩提是诸菩萨无复我相等者。此别明第三有智慧人能信此经也。何以故者。上已别明前二人有持戒修福德能信之行。未别明第三人有能信之德。今疑者问意未知上第三有智慧人复有何义有何行何所解何所证。故名有智慧人能信此经。有如是问故。言何以故也。今欲出第三人能信之行。故答言是诸菩萨无复我相等。明此人以得初地已上我空法空之解自证而信故。名有智慧人能信此经。不同前二人从他闻法依教生信也。
　　是诸菩萨无复我相等者。此四论释云我空。依四种所治我相。说四种能治无我相也。无复我相者。对治我相也。外道凡夫计。谓有一神我。与五阴一。与五阴异。不一。不异。若无我者。何由能府视眴行来进止觉苦觉乐。以此知有我也。以对此计故。言无我相。明众生五阴因缘法中无有定实神我及以我所故。曰无我相也。无众生相者。有外道横计。众生所以不断不绝相续住世者。以有神我众生故也。为对治此计故。言无众生相。明唯有虚假生阴相续生灭。不由有神我不断不灭故。言无众生相也。无人相者。对治人相。有外道横计。所以有一报之命不断绝者。由有神我。故命有长短之限。差品不同。为对治此计故。言无人相。此经云无人相者。下论中名为命相。明此命所以有长短者。以众生业有厚薄故命有修促。不由于我。而菩萨解虚假之命悉皆空寂。不见有神我之命。故云无人相也。
　　无寿者相。对治寿者相也。有外道横计。以有神我故。死此生彼迳由六道受生。若无我者。谁受诸趣之报。对治此计故。云无寿者相。明神我是常何由六道受生。然今所以有生死者。皆由有无神我。而但假名行者。乘善恶等业。迳诸趣受报。若有我者。无受生义。菩萨解众生五阴虚妄不实无有神我寿者。以不见此相故。云无寿者相也。然依世辨论我与众生。有一百种名。不可一一具说。且对四种虚妄我相。辨此四法。以明无我空也。
　　须菩提是诸菩萨无法相等者。此四论释云法空。依四种所治之法相故。说四种能治之法。无法相者对治法相也。何者是法相。凡夫人于十二入中。见有能取可取不同。故计谓实有。对治此心故。言无法相。明十二入能取六识可取六尘悉皆空寂本来不生故。大品经云。无有一法出法性者。乃至涅槃我亦说言如幻如化。亦非无法相者。对治非法相。疑者闻十二入一切法空。便谓真如佛性无为之法亦皆性空故。空同虚空龟毛兔角等无为。对治此疑故。答云亦非无。明相今言一切法空者。有为之法无体相故空。然真如佛性法。万德圆满。体是妙有湛然常住。非是空法直以体无万相故说为空。不同前有为诸法性空之无。又亦不同兔角等无。故言亦非无法相也。
　　无相者。对治于相。疑者闻真如是有体相不空。便谓还同色等有为之有。又云。若有应同色香味触有为之有。若无应同性空兔角等无。此名为相。对此疑故。答云无相。明真如法体妙有妙无。语真妙。虽有不同前色等法有。虽无不同兔角等无。故云无相也。此就理教别义边明。真如证法一向不可以有无名相而说也。此第三何异第一。上第一明有为无为一切法空。此第三唯明真如法体。双绝有无二相以此为异也。亦非无相者。对治无相。何者是无相。疑者闻真证法并绝有无二相。便谓真如证法一向绝于言相。不复可藉诠得闻假教悟理。此名无相。为对此疑故。答亦非无相。明真如证法虽无名相可说。非不寻此名相言教。会于真如无名相理。明由证此真如无为法故。还说无为法。亦非无相。此明就理教一义边。真如非不有相可藉声。闻假教会也。此第四何异第二。上之第二。明真如法体虽空无万相。而体是妙有。今此第四。明真如法体绝字等有有为万相。而由诠悟理。因证有说。如此本末相推理无条然。故得言即真如证法中有名字声教可说。以此为异也。然此我法二空。下偈论中释之也。
　　又何以故须菩提是诸菩萨若取法相则为著我等者。此第二何以故所以来者。闻上法空中第四句言亦非无相。还取证法同于名相。疑云。若此菩萨有智慧人。已得彼我法二空之解。断我法上或者。何故犹起心谓此证法同于名相。复言。我有智慧能观我法二空。我能修行断烦恼。我能教化众生。若尔此菩萨则断灭我相等或不尽。有如此疑。故言何以故也。又能解何以故者作难。或者闻法空中第四句释言。真如虽无名相。非不因此真如证法有于言说。此音声言教还诠证智。复藉此言教。得彼证智。若尔真如证法中便有名相。何以故言真如无名相不同有无也。故答是诸菩萨若取法。则为著我人等也。明初地菩萨虽得我法二空之解。但断初地所断一品粗惑。犹有二地以上四住根本无明住地善法封著微分别心功用烦恼。故言则为著我人等。非谓犹有四住粗惑取证法有名相也。上已云是菩萨无相。复云无法相。此已明菩萨得我法二空之解。此中复言若取法相则为著我人众生寿者。此之二文所以相违也。今者明斯之二文虽似相违。而其理冥顺。云何相顺。前明初地菩萨得我法二空能治之解。言无我相等者。但明初地所断四住粗惑。犹有二地以上修道中善法烦恼无明细闇根本之惑。如十地经中言。我能知法入定能化众生等。犹有微惑未尽。所以知然。下论释云。但有无明使。无现行粗烦恼。以此知也。若取法相者。明此菩萨虽得我法二空之解。故起分别。由我有智慧能解我法二空。此微分别。是我见家根本。从粗为言。故云著我人等。此释前我空也。
　　若有法相者。亦分别言我有智慧故能解二种法空。此释前法空。亦得言先释法空也。然此二所以不定者。明同是善法中取著更无别境。故前后皆无妨也。若依次第。应先释我空后释法空。次第二明法空故。弃释法空。复方释我空也。
　　又此若取法相二句。经中列之在先。不应取法非不取法者。依经列之在后。及下论释在二句之前。何以故。然此第三经文为释。须明三人有生信差别。义便故释在先也。此前二句所以复在悉知悉见后释者。为证成前二人能信之行。然后方释前之二句也。
　　何以故者。此是第三何以故也。疑者闻前法空中第三第四句释。疑云。证法虽无名相。非不可依言辞而说。故言亦非无相。便执言若前证法可以名句诠说。此能诠名句则是证智中有。若尔证法便是有相。那得上言真如证法体无名相。然如来言自不定。我谓为有。如来说无。我适谓无。如来复为我说有。何以故。不为我定说。故言何以故也。为遣此执故。答言不应取法非不取法。此明中道之理不可定说有无。若定说有无。恐堕二边。若堕二边。则著我人众生等相。故不得定说也。不应取法者。明虽藉诠而说。而亦理非名相。不应取声教为证法谓是有相也。非不取法者。闻言不应取法。便证法一向无名相。不可假教而说。若无名相不可假教说者。则复谓音声言教令非是法。弃其能诠之义。为遣此疑故。言非不取法。此明无言之旨非不可寄名相而说藉诠而悟。言教非是一向非法。故言非不取法也。所以不得定说有无者。明此法亦有无义复有有义。而真如法体虽是妙有。而无名无相故。不得定说为有。恐人取同名相有。然此真如虽无名相。而不得定说为无。恐人取同兔角等无也。以是义故者。双释二句。以是不应取声教。即是真如证法无名相理故。以是非不藉言教而会证法。言教名相非是一向非法。不得舍义故。如来常说筏喻法门者。如人乘船亦舍亦取。下论委释。故不具辨也。是法应舍者。此合前筏喻也。又余经或云。法尚应舍何况非法。依小乘经。言法尚应舍者。明小乘罗汉入无余涅槃时。八正道十智三三昧等无漏善法。尚尚应舍。何况十恶等非法而不舍也。又楞伽经中。法尚应舍何况非法者。色等诸法是有犹尚应舍。何况龟毛兔角名字等法虚妄无实而不舍也。又余经亦同。此经云是法应舍非舍法故。是法应舍者。明虽寻诠会旨。得理法须亡诠故应舍教。成上不应取法也。非舍法者。明始行发菩提心乃至成佛。莫不皆因教悟理藉诠会旨。须此言教不得全舍。故言非舍法故。成上非不取法也。
　　论曰此义云何者。论主问斯一段经来意云何也。向依以下。说因深果深者。将序生疑之意。牒前第四第五段经。出生疑之处。若尔以下至非舍法故。正作疑答法用。如经初次第生起中解释可知也。此义云何者。向未难牒前经设疑。即通举此一段经。答疑问之意。犹未广释。论主今欲设偈广解。故问此经。答疑问之意云何也。此一段经。凡以八行偈释。初一偈释经中。须菩提问如来答。明未来恶世时有三种人。具三种德故能信此经。第二偈别释前二人殖因来久故有能信之德。第三偈欲释第三智慧人有能信之德。故复总举我法二空能治所治。为下别释作论本。第四偈正释四种我空。第五偈正释四种法空。第六偈为答。但应明第三人。不须明前二人疑难。故复总举来释。明前三人能信有差别俱足信人。故须明三人也。第七偈释悉知悉见。第八偈释筏喻也。初一偈。上一句释须菩提问。后三句释如来答。须菩提未来世有菩萨信乃至以此为实也。说因果深义者。释前一经中闻说如是修多罗。双举第四第五因果经文来作问也。疑问意云何如来所说因果无相二种深义。于后末世人不能生信。云何如来常自道言。我是一切智人。善知众生机根。称机说法。说必有益。终不虚也。故偈答言。于彼恶世时不空以有实。正释经中佛答须菩提未来世有菩萨摩诃萨。明虽复恶世信者难得。有人能信。非为空说。何者是能信之人。下句指云菩萨三德备。此句正释经中有持戒修福德智慧者。此总出三种人能信之德。故知不空说也。
　　第二偈别释前二种人能信之德。从佛告须菩提非于一佛二佛乃至能生一念净信也。修戒于过去及种诸善根者。此二句指出持戒修福德二种人。明此人曾供诸佛。闻大乘经。生信不谤。能发菩提心。如说修行。名为持戒。广以内外珍财。奉施诸佛及一切众生。修波罗蜜行。名种诸善根。正释经中非于一佛二佛三四五佛所修行供养而种善根也。问若此人已供养诸佛。为当供养几许佛来。故以下半偈答云。或具于诸佛亦说功德满。正释经中已于无量百千万诸佛所修行供养而种善根。明此二人非但于一二三四五佛所修行种善根。乃于无量佛所修行供养久积胜因。方能于此经中生净信也。此下半偈。重明上二人。所以复来。以经中有两重故。论主学经再举也。如经已下讫种诸善根。此是论主以偈释经已竟通举两段经结偈。此经文以下至功德具足故者。论主以经中解不能广释。故略申经偈所明之义也。
　　第三偈以下有三偈。释经中第三有智慧人。依经中次第应释悉知悉见等经文。但此知见等义通前后随意。此乃依任放辨才故。经文先列。论中后释也。后寿者。乃举我相中四种。所以单言寿者。此中虽并明四计。莫不同计于我。且举一名。余三可知。及法者此举法相中四种。亦且举法相中一名也。应言法相。但以五言偈侠。直言及法也。此一句。总举八种所治法也。远离于取相者。正释经是诸菩萨无我相乃至亦非无相我空法空二段经文。明得此八种胜解能治前八种取相之惑故。言远离于取相也。亦说知彼相者。明所以牒我法二空能治所治法来者将欲更广释第三有智慧人义故。言亦说知彼智慧人义不断相也。复非但智慧人不断相。亦说知前二人不断相也。依八义别者。依八种所治。有八种能治之义。此一偈与下我空法空二偈为本。不别释经文也。此义云何也者。闻此一偈义意云何也。故答复说般若义不断故。此文先解第三句。然后复设问云。说何等义。问此说般若义不断者义云何。后方举上二句能治所治。略释能治所治之义也。虽略释能治所治。犹未列其数。故提偈第四句。结出其数也。此复云何以下能治所治迭互相属对也。
　　此义复云何者。论主生下第四偈故设此问。前偈虽总解四种寿者相。还总解四种义。今一一别释者。义意复云何。故答差别相续体。此一偈释前经中无复我相等四句也。差别者明我相也。相续者众生相也。不断至命住者。人相也。复趣于异道者。寿者相也。是我相四种者。四种我相也。此一偈唯举所治四法也。此义云何以下。初列我中四种名。次解四种计我义。然后举经中四种能治无我解来。对四种计心。
　　云何及法者。前偈以释寿者等四句。今次释法中句。故重举前论本偈上句下两字来作问。生起后偈故。言云何及法。故即以偈答。此第五偈释经中无法相等四句也。一切空无相者。正释经中是诸菩萨无法相。明外人计众生五阴法十二入六尘可取能取一切法是实有。此名法相。对治此计故。言一切空也。空者。此十二入有为诸法本来不生无体相故空。无为之法佛性涅槃无万相故空也。应问何故空即答以无物故。无物者。空无色等物也。实有者。正释经中亦非无法相。闻言有为无为一切法空。疑者谓涅槃佛性无为之法亦同有为无体之空。此名非法相。对治此计故。答言实有。明佛性涅槃体是妙有。以无万相故空。勿得闻诸法空便谓涅槃佛性同于有为之法虚妄分别无体故空。故言实有也。不可说者。正释经中无相。闻言万法皆空。疑者便谓真如无为法。同有为诸法无性之空。亦同龟毛兔角之无故。答言实有。既闻真如实有。疑者计谓真如同色香味触有为之有。闻无谓真如同色兔角等无。此二种计名之为相。对治此计故。答言不可说。此言不可说者。明真如法体妙有妙无而不同世谛色香之有性空等无。双遣有无二种计情故。言不可说也。
　　依言辞而说者。正释经中亦非无相。闻言不可说。疑者便谓真如一向不可说。若尔真如令不可说者。云何依经教发心。凭诠修行。而得佛果也。此名为非相。对治此计故。答依言辞而说。明真如虽体绝言相。非不假于声教而得此理故。言依言辞而说也。
　　是法相四种者。举所治四种相。结前三句中能治四种无法相也。而此一偈通举能治所治法也。何者是四种等者。上偈第四句中。虽云是法相四种。犹未出其名。今列出四名也。此义云何者。前偈中上三句并长行四种名列所治。而问此能治所治其义意云何也。有能取可取至以无物故。此解初对法相无法相能治所治也。彼法无我空实有故。言亦非无法相。此解第二对非法相。亦非无法相能治所治也。然云彼法者。彼真如证法也。无我空者。明彼真如法体非但空于我法。亦复空于无我无法也。实有者。恐或者闻言真如证法双绝有无名无我空。便谓证法一向空寂。故云实有非无体空也。彼空无物而此不可说有无故言无相者。此解第三对相无相能治所治也。依言辞而说至依言相说。此解第四对非相。亦非无相能治所治也。依八种差别义离八种相者。此既别释义我法二空竟。并举能治所治。双结二空也。
　　是故说有智慧者。上问第三人复有何德行故能信此经。今既明此人能解我空法空。经论中具释意。所以举智慧来。通结其能信之德也。如经无法相等。别结法空中四也。有智慧便足者。难云若此第三人具二空之解能现信者。此人则为最胜。若然但说有智慧人则足。何须复明持戒修福德二种人也。答云为生实相差别义故。将欲便论主释其示现生实相差别所以故。问云何示现。然即偈答彼人依信心恭敬生实相。所以复明此一偈者。前长行论云。有智慧人证二空之解决定能信此经。不随他教。若尔此第三人则为最胜。唯应明此有智慧人。何须复说持戒功德二种人也。故设此偈。明信有多种义通三人。非唯有智慧者。由他前二人以持戒修福德仰信为因故。能得地上我法二空无漏智慧故。须明前二人。不得单明智慧人也。是故下长行论云不但说般若也。彼人依信心者。释持戒修福德二种人。是地前菩萨未能现见现原。从佛闻法凭信生解故。言依信心也。恭敬生实相者。明此二人恭敬如来。随慎佛语。能信此经。以之为实相也。故复超举前经来也。
　　闻说如是修多罗能生净信者。结成须明前二种人。非唯独明智慧足也。闻声不止取者。此下半偈复明第三有智慧人依如前疑。正应但明上二种人有差别信。何故复举有智慧者。有二意。一为以智慧者是证信之人。上二人是其闻信。二为乘释经中不应取法非不取法故来也。闻声不正取者。明有智慧人得二空解故闻音声言教不取。即同所诠证义无名相理故。下论释云。又智慧者不如声取义也。正说如是取者。虽不取声教同于证义。然所诠之理非不藉声教而得。非是一向非法故。下论云随顺第一义智正说如是取也。言说家果所谓义也。因能随果。故云随慎也。此义云何者。此一偈所明之义云何也。而下释分为二。彼人有持戒功德。乃至不但说般若。释上半偈。明上二人恭敬如来。凭圣经教。能生净信。虽不同第三证而生信。亦能于经生决定解。故超举上净信经来结也。又有智慧以下释下半偈。明第三智慧人。不如声取证。现中生信。胜于前二。复越释下第三何以故不应取法等也。故次言须菩提不应取法者。如前下半偈所释也。如经次第。此经文次应在若取法相有法相则为著我众生等后。今所以在此释者。为欲证有智慧人能不如声取义以便。故越释之。是故论云次言者。义中次第。非经中次也。
　　又经复言须菩提如来悉知悉见者。上来诸偈。皆先作偈释。举经结之。此中何故先列经于前。后方作偈论而释以上超释后两段经。此犹未解。所以先举也。然此论主解义多途或先举后释。或先释后结。而此依阐陀论法也。此所以超释后二经文今方在此释。悉知悉见者。前明三种信人势相属著。以此知见是任放辨才义通三人。列三人讫。明知见义显故方释之。此明何义者。论主欲释如来悉知悉见是诸众生义故。问此悉知悉见明何等义。即以偈答云。佛非见果知。此一偈。正释经中如来悉知悉见是诸众生。佛非见果知者。明如来以现智了了知此人决定能信名为持戒。非见有威仪相貌者。谓为能信。名持戒人。如此假相知者此为藉相。比知今明佛非以此相貇解故。云佛非见果知也。应问若非比智知者云何知。答曰愿智力现见。愿智者。如来百四十不共法中愿智力。亦云自在力也。非同小乘发愿后方有智也。求供养恭敬彼人不能说者。上半偈明引佛为证成前二种能信人也。此下半偈出破戒不信之。实不持戒为利养故。诈言持戒者。彼人不能自说我是持戒有功德能信之人。以如来力加也。
　　此义云何以下。一段长行论。凡有二意。从初至不能自说已前。释上一偈。又是诸菩萨以下。释偈外两处经也。就初释偈中。复有二意。从持戒等至以有二语。释上半偈彼持戒等人至愿智力现见故释。前半偈中知见之义。如来悉知便足以下至次有二语故。论主设不须并明知见二法之难。即答须并明知见二法之义也。何故如是说者。论主设问何故作此不须知见之问答须知见之说故。云何故如是说也。即答以有二语故。明知有现智知有比智知有佛眼见肉眼等见以有此二语不同故。设此问答。欲使人识如来云知见者是现智知佛眼见非比智知肉眼见也。
　　又何故如来如是说以下。明知见中第二意释下半偈。又何故如来如是说者。论主设问云。如来唯知二人有信。明于知之与见为当更余意也。故即引下半偈答。明如来不但知见此二人有能信之德。若有人实不信此经。实不持戒。为求供养恭敬。诈言持戒有信者。如来亦知见故。明下以论释求供养等半偈也。是诸菩萨生无量福德聚取无量福德者。生者此明前二人能信之福决定能作菩提因故云能生因也。取者论释云勋修自体果义者明此一念信心非但能与佛果作决定因义。由此一念信心为因。复能修行断惑显出法身无上佛果也。明此前二人决定能修行取佛果也。
　　又何以故须菩提若取法相为著我等者。此一段经。在我法二空经文之后。所以解在于此余经文。其经在下。而在前释者。明余经共成有智慧人我法二空之解。义势相属。引之前释此经文。乃明二地已上修道中所断之惑。在下义便故遗之于此也。但有无明使者。此是功用之惑。善法烦恼。释经中若取法相则为著我等二句经也。无现行粗烦恼者。无三界四住我见等粗惑故。言无现行粗烦恼。以示无我我见。四住烦恼以我者为本。六十二见亦因而有。谈其无本足知亦无余惑也。彼不住随顺一偈。释经中筏喻。成上不应取法非不取法。此经论俱次先举后释。彼者。彼于十二部经。言教法也。不住者。彼经教法不住无名相证法中。正释经中是法应舍。明所诠之理绝于名相言教法故也。即有难云。所诠证理绝于言教名相者。能诠之教便一向非为法也。偈即答云。随顺虽能诠之教。非即是所证法。非不因于能诠得证法故。言随顺也。此二字释经中非舍法故由教得理不全舍也。于法中证智者。释上句彼不住也。直言不住。未知于何处不住。故出于所证智中音声言教法不住也。如人舍船筏。释经中筏喻也。法中义亦者。合喻也。此应云如人取船筏法中义亦然。所以偏云舍者。以偈狭故也。
　　此义云何以下至以得证智舍法故。释偈上句中彼不住。第二句于法中证智。明能诠教法非证法故不取教法为证。即引筏喻来怗成也。随慎者以下。释偈初句中随慎二字。明言教虽非即所证法。非不随慎于法故。取言教为法。不得全舍。所以复引取筏喻怗结也。自此以下等。论主生下我空法空第二段经文。从初至非有为相得名。将出生异疑之处故。牒前第五段经来也。若如是以下。作生疑法。用正出疑体也。广释如经中生起无异也。
　　佛告须菩提。于意云何。如来得三菩提也者。此经犹属我空法空段。成上有能信人也。以何次第起。上第五段中言。不可以相成就见如来者。明不可以三相所成丈六应见法佛如来。以法身如来无生住灭非有为相故。有人乘此。更生疑。若释迦如来。从王宫生。六年苦行。修道成佛。四十五年住世说法。后入涅槃。有此三相非是佛者。今此三相所成丈六如来。为当是佛。为一向非佛。若是佛者。不应言不可以相成就见如来。若非是佛。不应言我发菩提心修苦行道场成佛转法轮。此释迦如来为实发菩提心修苦行道场成佛有所证有所说。为不发菩提心不修苦行不成道无所证无所说也。有如此疑。故次答意。明释迦如来非法身佛。非不是应化佛。化佛以众生感见故有。无实众生体。亦无四大。无心意识。不从修成故。非是实佛。既非实佛。然不发菩提心修苦行道场成佛实有所证。既无实证亦不说法。为断此前疑。故次明此段经也。前第五段中已别相法身佛。今此经中亦别相中明应佛也。须菩提于意云何者。明须菩提怀疑在心即应有问。如来亦应有答。以此经文略义隐多不作问答故。直问须菩提于意云何也。欲使须菩提禀如来冥加力故自答此义也。须菩提解佛意故即答。世尊无有定法如来得三菩提也。明应佛以众生感见故有。道理而言。无有定法。应化如来。有实行者发心修行断烦恼证于菩提故。云无定法如来得三菩提。非谓一向无菩提可证亦无实修行证菩提人也。亦无定法如来可说者。凡以有证故有说。无证故无说。然应佛既不证果亦不因证而说也。何以故者。有人闻言应佛如来不修道证果。复不说法。更生疑谤。谓一向无菩提。亦无菩萨修道证果作佛。亦令不说法。若无佛无法者。何以故释迦如来云。我三阿僧祇修行满足。证大菩提。转法轮。便有证有说。云何而言。如来不得三菩提。亦不说法也。又若一向无佛无法者。云何诸菩萨发菩提心。修诸苦行。求于佛果。有如此疑问。故言何以故也。即答云。如来所说法答意明如来实有证说。但上言不证说者。此明应化佛不证不说。今言如来所说法者。明释佛如来非不有实行者发心修行断惑证果有所说法也。那得以应佛不实证说。便谓报佛亦一向不证不说也。若报佛说法者。法佛为说法以不。此中应有是疑。而此中不答。下断疑分中当释法佛有说不说。或者闻言。实有证说。者乘更生疑。若报佛如来实有证说者。则所证之法体。是名相可取说。云何上言真如证法体无名相。言语道断。心行处灭。不可取说也。故经答皆不可取不可说也。此答意言。报佛说法者。依世谛名相。道中。得言有行者修行证果为人说法。若据真如理中。泯然一相无有修得。亦无证说也。不可取不可说者。明真如证法体非名相。不为耳识所得故。言不可取。非音声性。难以言辨。故言不可说也。非法者。明上证法体非名相不可取说故。声教非证法。成上不可取不可说也。非非法者。若前证智法。非音声性故。不可取说者。则能诠经教条然离于所诠之理亦尔。经教则一向非法。为释此疑。故言非非法也。明能诠经教虽非即证法。非不由教得理故。不得云全一向非法亦是法。成上来所说法也。何以故。一切圣人皆以无为法得名者。何故明此上言非非法者。明能诠之教虽非证法。要因证能说。藉教得证。明知言教是法。非是一向非法。故引此一切圣人。以释成此义。何以故者。此言教何故是法非是非法。以是初地以上一切圣人证真如无为法。还说无为法故。知是法非是非法也。皆以无为法得名者。谓真如法名无为也。明初地菩萨并观三种二谛就现得二空故断除五住习气无明。离心意识。名为见道。乃至十地皆分有对治除断。此明由见真如正理能断烦恼。故曰圣人无为法得名也。
　　论曰。以是义故者。论主未尝有释。何得直云以是义故。此即指前经文。如来设问。须菩提仰答。如来无有定法。如来有得有说。如前经中。二圣问答相解。我亦如是。解此经意。更不别释。即指经为解故。云以是义故。释迦牟尼佛非佛亦非说法者也。此义云何者。此一段经一行论释义意云何也。故即偈答云。应化非真佛。此一偈。释前一段经。应化非真佛者。正释经中无有定法如来得三菩提也。明释迦如来从感故有八相成道。言佛者。是应化佛。非真佛者。非是法报二种真佛也。亦非说法者。此释经中无有定法如来可说也。上云应佛不证菩提。此句云应佛既不证菩提亦不说也。说法不二取者。说法二字释经中。
　　何以故如来所说法。明报佛如来实证菩提实说法也。不二取者。释经中皆不可取不可说也。云何不二取。听者不取所说言教以为证法。亦不取言教以为一向非法。而说者亦不取声教以为证法。不取声教以为一向非法。故云不二取也。无说离言相者。释经中非法非非法。还释成上不二取。非法者。云名相言教非真如证法也。明此证法从本际来自性清净体绝名相故。不应以所诠证法。同于声教。故云无说离言相。此还成上非非法。明言教是法非是非法。若证法无名相言教非是法者。便应一向绝于言说。不复可假教而说寻诠可会。有如此难故。正应答言不离言相。但以偈侠。直云离言相。明要假言证得于无言也。此义云何乃至亦非说法者故。通释偈中上二句。于中有二意。从初至无有定法如来可说。此出二句所明义意虽。并举三佛来。意欲但取应佛。明释迦如来既是应佛。故不实证三菩提。亦不说法。即举经结之也。若尔以下至亦非说法者故。闻上释言如来不得菩提。亦不说法。论主便执经中如来所说法等。假兴难意。即引疑者之难。以答其难。明遮人谤。故云报佛有证说非论应佛有证说也。复引偈来结。明应佛无实说也。说法不二取无说离言相者。乃至无我相实有故。此提偈中下二句。次第释之。听者说者皆不二取。释偈中第三句也。何以故者。将释偈中第四句故。问何以故。上听说二人于所说法中。皆不二取也。即释言彼法非法非非法。然此依次第。应释无说离言相。但此句本为释经中非非法。故引此经文。释于何以故闻即当解偈也。
　　依何义说者。问此所说法言非非法者。依何义说也。即答依真如义说。言依真如义说者。明如来证真如法还为众生说彼真如法。而此佛教非法非非法也。非法者。一切法无体相故者。一切法谓十二部经声教法也。无体相者。此言教法中无所证智体相也。非非法者。彼真如无我相实有故者。明此真如法体虽双绝有无名为无我。而体备万德妙有湛然。故名为实有。而如来依此法故。有于言说。此言说还诠真如法故。言教是法故。云非非法也。自此已前。释偈已竟。从此以下。将释偈所不摄经故。先问上经中云。若依真如有说者。何故唯言如来所说法。不言如来所证法也。即答云。有言说者。即成证义等。明若不证者不能说故。明知今道如来所说法者。已知有证也。如经以下。即提所未释经来结成。结成竟然后次第释此经文也。此句明何义者。问此一句经明何等义得结成上有言说者已知证义也。即答彼法是说因故。明圣人由证真如故方有言说。故引此经证成上有说则有证也。何以故者。彼真如无为法。何以故得作言说家因。即云一切圣人依真如清净得名。明初地以上圣人皆证真如无为法故断除二障得圣人之名。即结云以无为法得名故也。以此义故者。以此圣人无为法得名义故。彼圣人还说无为。法是故得成证法。是言说因也。复以何义者。作难云。若圣人证无为法。还说无为法者。是则真如证法。有于名相。便应可取可说。复以何义故。云何真如证法无名无相不可取说也。即答云。彼圣人所证法。不可如是说。何况如是取。明彼证法体非声性故。尚不可以言说。何况以耳识往取。故云不可如是说。何况如是取也。
　　故即释言。何以故。彼法远离言语相。非可说事故。明虽彼圣人证无为法。还说无为法。而此无为法离言语故。不可取说也。何故不但言佛。乃说一切圣人者。论主假设难云。若一切圣人以无为法得名者。唯佛一人会无为理尽。可以无为法得名。初地以上圣人见理未穷。不应以无为法得名。何故乃说一切圣人皆以无为法得名也。即答以一切圣人依真如清净得名故。明初地以上圣人皆现见真如处同。故得名为圣。是故不唯言佛也。
　　乘即难云。若初地以上一切圣人皆现会真如。名为圣者。佛与菩萨。有何异也。故答如是具足清净如分清净。明如来万德圆满见真如理穷二障永尽。故名佛为圣人。具足清净也。
　　初地以上十地以还。虽复见胜理未圆。断惑不尽。非不如分如力见理除惑。胜分解成故。名菩萨为圣人。如分清净也。若然佛与菩萨。便优劣不同。那得难言若初地以上一切圣人皆以无为法得名者佛与菩萨有何异也。
  </div>
  <div class="pagination">
   <span class="current-page">
    1
   </span>
   <a href="金刚仙论_page2.html">
    2
   </a>
   <a href="金刚仙论_page3.html">
    3
   </a>
   <a href="金刚仙论_page4.html">
    4
   </a>
   <a href="金刚仙论_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
