<!DOCTYPE html>
<html>
<head>
    <meta charset="UTF-8">
    <title>大智度论 - 第 1 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大智度论 - 第 1 页/共 39 页</h1>
    <div class="content">  大智度论
                        　　龙树菩萨造  后秦 鸠摩罗什译

                        
        　      


　　　　摩诃般若波罗蜜经释论序

　　　　长安释僧睿述
　　夫万有本于生生而生。生者无生。变化兆于物始而始。始者无始。然则无生无始物之性也。生始不动于性。而万有陈于外。悔吝生于内者。其唯邪思乎。正觉有以见邪思之自起故。阿含为之作。知滞有之由惑故。般若为之照。然而照本希夷。津涯浩汗。理超文表。趣绝思境。以言求之则乖其深。以智测之则失其旨。二乘所以颠沛于三藏。杂学所以曝鳞于龙门者。不其然乎。是以马鸣起于正法之余。龙树生于像法之末。正余易弘。故直振其遗风莹拂而已。像末多端故。乃寄迹凡夫。示悟物以渐。又假照龙宫。以朗搜玄之慧。托闻幽秘。以穷微言之妙。尔乃宪章智典。作兹释论。其开夷路也。则令大乘之驾方轨而直入。其辩实相也。则使妄见之惑不远而自复。其为论也。初辞拟之。必标众异以尽美。卒成之终则举无执以尽善。释所不尽。则立论以明之。论其未辩。则寄折中以定之。使灵篇无难喻之章。千载悟作者之旨。信若人之功矣。有鸠摩罗耆婆法师者。少播聪慧之闻。长集奇拔之誉。才举则亢标万里。言发则英辩荣枯。常杖兹论焉。渊镜凭高。致以明宗。以秦弘始三年岁次星纪。十二月二十日。自姑臧至长安。秦王虚襟既已蕴在。昔见之心岂徒则悦而已。晤言相对。则淹留终日。研微造尽。则穷年忘倦。又以晤言之功虽深。而恨独符之心不旷。造尽之要虽玄。而惜津梁之势未普。遂以莫逆之怀。相与弘兼忘之慧。乃集京师义业沙门。命公卿赏契之士。五百余人集于渭滨逍遥园堂。銮舆伫驾于洪涘。禁御息警于林间。躬览玄章。考正名于梵本。咨通津要。坦夷路于来践。经本既定。乃出此释论。论之略本有十万偈。偈有三十二字。并三百二十万言。梵夏既乖。又有烦简之异。三分除二。得此百卷。于大智三十万言。玄章婉旨朗然可见归途直达。无复惑趣之疑。以文求之。无间然矣。故天竺传云。像正之末。微马鸣龙树。道学之门。其沦胥溺丧矣。其故何耶。寔由二未[契-大+廾]微。邪法用盛。虚言与实教并兴。险径与夷路争辙。始进者化之而流离。向道者惑之而播越。非二匠其孰与正之。是以天竺诸国。为之立庙。宗之若佛。又称而咏之曰。智慧日已颓。斯人令再曜。世昏寝已久。斯人悟令觉。若然者真可谓功格十地。道侔补处者矣。传而称之。不亦宜乎。幸哉此中鄙之外。忽得全有此论。梵文委曲。皆如初品。法师以秦人好简故。裁而略之。若备译其文。将近千有余卷。法师于秦语大格。唯译一往。方言殊好。犹隔而未通。苟言不相喻。则情无由比。不比之情。则不可以托悟怀于文表。不喻之言。亦何得委殊涂于一致。理固然矣。进欲停笔争是。则交竞终日。卒无所成。退欲简而便之。则负伤于穿凿之讥。以二三唯案译而书。都不备饰。幸冀明悟之贤。略其文而挹其玄也。

　　大智度初序品中缘起义释论第一(卷第一)

　　　　龙树菩萨造
　　　　后秦龟兹国三藏法师鸠摩罗什奉　诏译
　　智度大道佛从来　　智度大海佛穷尽
　　智度相义佛无碍　　稽首智度无等佛
　　有无二见灭无余　　诸法实相佛所说
　　常住不坏净烦恼　　稽首佛所尊重法
　　圣众大海行福田　　学无学人以庄严
　　后有爱种永已尽　　我所既灭根亦除
　　已舍世间诸事业　　种种功德所住处
　　一切众中最为上　　稽首真净大德僧
　　一心恭敬三宝已　　及诸救世弥勒等
　　智慧第一舍利弗　　无诤空行须菩提
　　我今如力欲演说　　大智彼岸实相义
　　愿诸大德圣智人　　一心善顺听我说

　　问曰。佛以何因缘故。说摩诃般若波罗蜜经。诸佛法不以无事及小因缘而自发言。譬如须弥山王不以无事及小因缘而动。今有何等大因缘故。佛说摩诃般若波罗蜜经。答曰。佛于三藏中广引种种诸喻。为声闻说法不说菩萨道。唯中阿含本末经中。佛记弥勒菩萨。汝当来世当得作佛号字弥勒。亦不说种种菩萨行。佛今欲为弥勒等广说诸菩萨行。是故说摩诃般若波罗蜜经。
　　复次有菩萨修念佛三昧。佛为彼等欲令于此三昧。得增益故。说般若波罗蜜经。如般若波罗蜜初品中说。佛现神足放金色光明。遍照十方恒河沙等世界。示现大身清净光明种种妙色满虚空中。佛在众中端正殊妙无能及者。譬如须弥山王处于大海。诸菩萨见佛神变。于念佛三昧倍复增益。以是事故。说摩诃般若波罗蜜经。复次菩萨初生时。放大光明普遍十方。行至七步四顾观察。作师子吼。而说偈言。
　　我生胎分尽　　是最末后身
　　我已得解脱　　当复度众生

　　作是誓已身渐长大。欲舍亲属出家修无上道。中夜起观见诸伎直后妃婇女状若臭尸。即命车匿令被白马。夜半逾城行十二由旬。到跋伽婆仙人所住林中。以刀剃发。以上妙宝衣贸粗布僧伽梨。于泥连禅河侧六年苦行。日食一麻或食一米等。而自念言。是处非道。尔时菩萨舍苦行处。到菩提树下坐金刚处。魔王将十八亿万众来坏菩萨。菩萨以智慧功德力故。降魔众已。即得阿耨多罗三藐三菩提。是时三千大千世界主梵天王名式弃。及色界诸天等。释提桓因。及欲界诸天等。并四天王。皆诣佛所劝请世尊初转法轮。亦是菩萨念本所愿及大慈大悲故。受请说法。诸法甚深者般若波罗蜜是。以是故佛说摩诃般若波罗蜜经。复次有人。疑佛不得一切智。所以者何。诸法无量无数。云何一人能知一切法。佛住般若波罗蜜。实相清净如虚空。无量无数法中。自发诚言。我是一切智人欲断一切众生疑。以是故说摩诃般若波罗蜜经。复次有众生应得度者。以佛大功德智慧无量难知难解故。为恶师所惑。心没邪法不入正道。为是辈人起大慈心。以大悲手授之令入佛道。是故自现最妙功德。出大神力。如般若波罗蜜初品中说。佛入三昧王三昧。从三昧起。以天眼观十方世界。举身毛孔皆笑。从其足下千辐轮相。放六百千万亿种种色光明。从足指上至肉髻。处处各放六百千万亿种种色光明。普照十方无量无数如恒沙等诸佛世界。皆令大明。佛从三昧起欲宣示一切诸法实相断一切众生疑结故。说般若波罗蜜经。复次有恶邪人怀嫉妒意诽谤言。佛智慧不出于人。但以幻术惑世。断彼贡高邪慢意故。现无量神力无量智慧力。于般若波罗蜜中自说。我神德无量三界特尊。为一切覆护。若一发恶念获罪无量。一发净信受人天乐。必得涅槃果。复次欲令人信受法故。言我是大师。有十力四无所畏。安立圣主住处心得自在。能师子吼转妙法轮。于一切世界最尊最上。复次佛世尊欲令众生欢喜故。说是般若波罗蜜经言。汝等应生大喜。何以故。一切众生入邪见网。为异学恶师所惑。我于一切恶师邪网中得出。十力大师难可值见。汝今已遇。我随时开发三十七品等诸深法藏。恣汝采取。复次一切众生为结使病所烦恼。无始生死已来。无人能治此病者。常为外道恶师所误。我今出世为大医王集诸法药。汝等当服。是故佛说摩诃般若波罗蜜经。复次有人念言。佛与人同亦有生死。实受饥渴寒热老病苦。佛欲断彼意故。说是摩诃般若波罗蜜经。示言。我身不可思议。梵天王等诸天祖父。于恒河沙等劫中。欲思量我身寻究我声不能测度。况我智慧三昧。如偈说。
　　诸法实相中　　诸梵天王等
　　一切天地主　　迷惑不能了
　　此法甚深妙　　无能测量者
　　佛出悉开解　　其明如日照

　　又如佛初转法轮时。应时菩萨从他方来欲量佛身。上过虚空无量佛刹。至华上佛世界。见佛身如故。菩萨说言。
　　虚空无有边　　佛功德亦尔
　　设欲量其身　　唐劳不能尽
　　上过虚空界　　无量诸佛土
　　见释师子身　　如故而不异
　　佛身如金山　　演出大光明
　　相好自庄严　　犹如春华敷

　　如佛身无量。光明音响亦复无量。戒定慧等诸佛功德皆悉无量。如密迹经中三密。此中应广说。复次佛初生时堕地行七步。口自发言。言竟便默。如诸婴孩不行不语。乳餔三岁。诸母养育渐次长大。然佛身无数过诸世间。为众生故现如凡人。凡人生时身分诸根及其意识未成就故。身四威仪坐卧行住言谈语默。种种人法皆悉未了。日月岁过渐渐习学能具人法。今佛云何生。便能语能行。后更不能以此致怪。但为此故以方便力现行人法如人威仪。令诸众生信于深法。若菩萨生时便能行能语。世人当作是念。今见此人世未曾有。必是天龙鬼神。其所学法必非我等所及。何以故。我等生死肉身为结使业所牵不得自在。如此深法谁能及之。以此自绝不得成贤圣法器。为是人故。于岚毗尼园中生。虽即能至菩提树下成佛。以方便力故。而现作孩童幼小年少成人。于诸时中次第而受嬉戏术艺服御五欲。具足人法。后渐见老病死苦生厌患心。于夜中半逾城出家。到郁特伽阿罗洛仙人所。现作弟子而不行其法。虽常用神通自念宿命。迦叶佛时持戒行道。而今现修苦行六年求道。菩萨虽主三千大千世界而现破魔军成无上道。随顺世法故现是众变。今于般若波罗蜜中。现大神通智慧力故。诸人当知。佛身无数过诸世间。复次有人应可度者。或堕二边。或以无智故。但求身乐。或有为道故修著苦行。如是人等于第一义中失涅槃正道。佛欲拔此二边令入中道故。说摩诃般若波罗蜜经。复次分别生身法身供养果报故。说摩诃般若波罗蜜经。如舍利塔品中说。复次欲说阿鞞跋致阿鞞跋致相故说。又为魔幻魔事故说。复次为当来世人供养般若波罗蜜因缘故。又欲授三乘记别故。说是般若波罗蜜经。如佛告阿难。我涅槃后。此般若波罗蜜。当至南方。从南方至西方。后五百岁中当至北方。是中多有信法善男子善女人。种种华香璎珞幢幡伎乐灯明珍宝以财物供养。若自书若教人书。若读诵听说。正忆念修行。以法供养。是人以是因缘故。受种种世间乐。末后得三乘入无余涅槃。如是等观诸品中因缘事故。说般若波罗蜜经。复次佛欲说第一义悉檀相故。说是般若波罗蜜经。有四种悉檀。一者世界悉檀。二者各各为人悉檀。三者对治悉檀。四者第一义悉檀。四悉檀中一切十二部经。八万四千法藏。皆是实无相违背。佛法中有。以世界悉檀故实有。以各各为人悉檀故实有。以对治悉檀故实有。以第一义悉檀故实有。世界者有法从因缘和合故有无别性。譬如车辕轴辐辋等和合故有无别车。人亦如是。五众和合故有无别人。若无世界悉檀者。佛是实语人。云何言我以清净天眼见诸众生随善恶业死此生彼受果报。善业者生天人中。恶业者堕三恶道。复次经言。一人出世多人蒙庆福乐饶益。佛世尊也如法句中说。神自能救神。他人安能救神。自行善智是最能自救。如瓶沙王迎经中佛说。凡人不闻法。凡人著于我。又佛二夜经中说。佛初得道夜至般涅槃夜。是二夜中间所说经教。一切皆实不颠倒。若实无人者。佛云何言我天眼见众生。是故当知有人者。世界悉檀故。非是第一义悉檀。问曰。第一悉檀是真实。实故名第一。余者不应实。答曰。不然。是四悉檀各各有实。如如法性实际世界悉檀故无。第一义悉檀故有。人等亦如是。世界悉檀故有。第一义悉檀故无。所以者何。人五众因缘有故有是人等譬如乳色香味触因缘有故有是乳若乳实无。乳因缘亦应无。今乳因缘实有故。乳亦应有。非如一人第二头第三手无因缘而有假名。如是等相名为世界悉檀。云何各各为人悉檀者。观人心行而为说法。于一事中或听或不听。如经中所说。杂报业故。杂生世间得杂触杂受。更有破群那经中说。无人得触无人得受。问曰。此二经云何通。答曰。以有人疑后世不信罪福。作不善行堕断灭见。欲断彼疑舍彼恶行。欲拔彼断见。是故说杂生世间杂触杂受。是破群那计有我有神。堕计常中。破群那问佛言。大德谁受。若佛说某甲某甲受。便堕计常中。其人我见倍复牢固不可移转。以是故不说有受者触者。如是等相是名各各为人悉檀。对治悉檀者。有法对治则有。实性则无。譬如重热腻酢醎药草饮食等。于风病中。名为药。于余病非药。若轻冷甘苦涩药草饮食等。于热病名为药。于余病非药。若轻辛苦涩热药草饮食等。于冷病中名为药。于余病非药。佛法中治心病亦如是。不净观思惟。于贪欲病中名为善对治法。于嗔恚病中不名为善。非对治法。所以者何。观身过失名不净观。若嗔恚人观过失者。则增益嗔恚火故。思惟慈心于嗔恚病中名为善对治法。于贪欲病中不名为善。非对治法。所以者何。慈心于众生中。求好事观功德。若贪欲人求好事观功德者。则增益贪欲故。因缘观法于愚痴病中名为善对治法。于贪欲嗔恚病中不名为善。非对治法。所以者何。先邪观故生邪见。邪见即是愚痴。问曰。如佛法中说十二因缘。甚深如说。佛告阿难。是因缘法甚深难见难解难觉难观。细心巧慧人乃能解。愚痴人于浅近法犹尚难解。何况甚深因缘。今云何言愚痴人应观因缘法。答曰。愚痴人者。非谓如牛羊等愚痴。是人欲求实道。邪心观故生种种邪见。如是愚痴人当观因缘。是名为善对治法。若行嗔恚淫欲人欲求乐欲恼他。于此人中非善非对治法。不净慈心思惟。是二人中是善是对治法。何以故。是二观能拔嗔恚贪欲毒刺故。复次著常颠倒众生。不知诸法相似相续。有如是人观无常。是对治悉檀。非第一义。何以故。一切诸法自性空故。如说偈言。
　　无常见有常　　是名为颠倒
　　空中无无常　　何处见有常

　　问曰。一切有为法皆无常相。应是第一义。云何言无常非实。所以者何。一切有为法生住灭相。前生次住后灭故。云何言无常非实。答曰。有为法不应有三相。何以故。三相不实故。若诸法生住灭。是有为相者。今生中亦应有三相。生是有为相故。如是一一处亦应有三相。是则无穷。住灭亦如是。若诸生住灭。各更无有生住灭者。不应名有为法。何以故。有为法相无故。以是故。诸法无常非第一义。复次若一切实性无常则无行业报。何以故。无常名生灭。失故。譬如腐种子不生果。如是则无行业。无行业云何有果报。今一切贤圣法有果报。善智之人所可信受。不应言无。以是故。诸法非无常性。如是等无量因缘。说不得言诸法无常性。一切有为法无常。苦无我等亦如是。如是等相名为对治悉檀。第一义悉檀者。一切法性一切论议语言。一切是法非法。一一可分别破散。诸佛辟支佛阿罗汉所行真实法。不可破不可散。上于三悉檀中所不通者。此中皆通。问曰。云何通。答曰。所谓通者。离一切过失。不可变易不可胜。何以故。除第一义悉檀。诸余论议诸余悉檀皆可破故。如众义经中所说偈。
　　各各自依见　　戏论起诤竞
　　若能知彼非　　是为知正见　　不肯受他法　　是名愚痴人
　　作是论议者　　真是愚痴人　　若依自是见　　而生诸戏论
　　若此是净智　　无非净智者

　　此三偈中。佛说第一义悉檀相。所谓世间众生。自依见自依法自依论议。而生诤竞。戏论即诤竞本。戏论依诸见生。如说偈言。
　　有受法故有诸论　　若无有受何所论
　　有受无受诸见等　　是人于此悉已除

　　行者能如实知此者。于一切法一切戏论。不受不著不见。是实不共诤竞。能知佛法甘露味。若不尔者则谤法。若不受他法不知不取。是无智人。若尔者应一切论议人皆无智。何以故。各各不相受法故。所谓有人自谓。法第一义净。余人妄语不净。譬如世间治法。故治法者刑罚杀戮种种不净。世间人信受行之。以为真净。于余出家善圣人中。是最为不净。外道出家人法。五热中一脚立拔发等。尼犍子辈以为妙慧。余人说此为痴法。如是等种种外道出家白衣婆罗门法。各各自以为好。余皆妄语。是佛法中亦有犊子比丘说。如四大和合有眼法。如是五众和合有人法。犊子阿毗昙中说。五众不离人。人不离五众。不可说五众是人离五众是人。人是第五不可说法藏中所摄。说一切有道人辈言。神人一切种一切时一切法门中。求不可得。譬如兔角龟毛常无。复次十八界十二入五众实有。而此中无人。更有佛法中方广道人言。一切法不生不灭。空无所有。譬如兔角龟毛常无。如是等一切论议师辈。自守其法不受余法。此是实余者妄语。若自受其法自法供养自法修行他法不受不供养为作过失。若以是为清净。得第一义利者。则一切无非清净。何以故。彼一切皆自爱法故。问曰。若诸见皆有过失。第一义悉檀。何者是。答曰。过一切语言道心行处灭遍无所依不示诸法。诸法实相无初无中无后不尽不坏。是名第一义悉檀。如摩诃衍义偈中说。
　　语言尽竟　　心行亦讫　　不生不灭
　　法如涅槃　　说诸行处　　名世界法
　　说不行处　　名第一义

　　一切实一切非实　　及一切实亦非实
　　一切非实非不实　　是名诸法之实相

　　如是等处处经中说。第一义悉檀。是义甚深难见难解。佛欲说是义故。说摩诃般若波罗蜜经。复次欲令长爪梵志等大论议师。于佛法中生信故。说是摩诃般若波罗蜜经。有梵志号名长爪。更有名先尼婆蹉衢多罗。更有名萨遮迦摩揵提等。是等阎浮提大论议师辈言。一切论可破。一切语可坏。一切执可转。故无有实法可信可恭敬者。如舍利弗本末经中说。舍利弗舅摩诃俱絺罗。与姊舍利论议不如。俱絺罗思惟念言。非姊力也。必怀智人寄言母口。未生乃尔。及生长大当如之何。思惟已生憍慢心。为广论议故出家作梵志。入南天竺国始读经书。诸人问言。汝志何求。学习何经。长爪答言。十八种大经尽欲读之。诸人语言。尽汝寿命犹不能知一。何况能尽。长爪自念。昔作憍慢为姊所胜。今此诸人复见轻辱。为是二事故。自作誓言我不剪爪。要读十八种经书尽。人见爪长因号为长爪梵志。是人以种种经书智慧力。种种讥刺是法是非法是应是不应是实是不实是有是无。破他论议。譬如大力狂象搪揬蹴踏无能制者。如是长爪梵志以论议力。摧伏诸论师已。还至摩伽陀国王舍城那罗聚落。至本生处问人言。我姊生子今在何处。有人语言。汝姊子者适生八岁。读一切经书尽。至年十六论议胜一切人。有释种道人姓瞿昙。与作弟子。长爪闻之即起憍慢。生不信心而作是言。如我姊子聪明如是。彼以何术诱诳剃头作弟子。说是语已直向佛所。尔时舍利弗初受戒半月。佛边侍立以扇扇佛。长爪梵志见佛问讯讫。一面坐作是念。一切论可破一切语可坏。一切执可转。是中何者是诸法实相。何者是第一义。何者性。何者相。不颠倒。如是思惟。譬如大海水中欲尽其涯底。求之既久不得一法实可以入心者。彼以何论议道。而得我姊子。作是思惟已而语佛言。瞿昙。我一切法不受。佛问长爪。汝一切法不受。是见受不。佛所质义。汝已饮邪见毒。今出是毒气。言一切法不受。是见汝受不。尔时长爪梵志如好马见鞭影即觉便著正道。长爪梵志亦如是。得佛语鞭影入心。即弃捐贡高惭愧低头。如是思惟。佛置我著二处负门中。若我说是见我受。是负处门粗。故多人知。云何自言一切法不受。今受是见。此是现前妄语。是粗负处门多人所知。第二负处门细。我欲受之。以不多人知故。作是念已。答佛言。瞿昙。一切法不受。是见亦不受。佛语梵志。汝不受一切法。是见亦不受。则无所受。与众人无异。何用自高而生憍慢如是。长爪梵志不能得答。自知堕负处。即于佛一切智中起恭敬生信心。自思惟。我堕负处。世尊不彰我负。不言是非。不以为意。佛心柔濡。第一清净。一切语论处灭。得大甚深法。是可恭敬处。心净第一。佛说法断其邪见故。即于坐处得远尘离垢。诸法中得法眼净。时舍利弗闻是语得阿罗汉。是长爪梵志出家作沙门。得大力阿罗汉。若长爪梵志。不闻般若波罗蜜气分离四句第一义相应法。小信尚不得。何况得出家道果。佛欲导引如是等大论议师利根人故。说是般若波罗蜜经。复次诸佛有二种说法。一者观人心随可度者。二者观诸法相。今佛欲说诸法实相故。说是摩诃般若波罗蜜经。如说相不相品中。诸天子问佛。是般若波罗蜜甚深。云何作相。佛告诸天子。空则是相无相无作相无生灭相无行之相常不生如性相寂灭相等。复次有二种说法。一者诤处。二者不诤处。诤处如余经中说。今欲明无诤处故。说是般若波罗蜜经。有相无相有物无物有依无依有对无对有上无上世界非世界亦如是。问曰。佛大慈悲心但应说无诤法。何以说诤法。答曰。无诤法。皆是无相常寂灭不可说。今说布施等及无常苦空等诸法。皆为寂灭无戏论故说。利根者知佛意不起诤。钝根者不知佛意。取相著心故起诤此般若波罗蜜。诸法毕竟空故无诤处。若毕竟空可得可诤者。不名毕竟空。是故般若波罗蜜经名无诤处。有无二事皆寂灭故。复次余经中多以三种门说诸法。所谓善门不善门无记门。今欲说非善门非不善门非无记门诸法相故。说摩诃般若波罗蜜经。学法无学法非学非无学法。见谛断法思惟断法无断法。可见有对不可见有对不可见无对。上中下法小大无量法。如是等三法门亦如是。复次余经中说四念处随声闻法门。于是比丘观内身三十六物。除欲贪病。如是观外身观内外身。今于四念处欲以异门说般若波罗蜜。如所说菩萨观内身。于身不生觉观不得身。以无所得故。如是观外身观内外身。于身不生觉观不得身。以无所得故。于身念处中。观身而不生身觉观是事甚难。三念处亦如是。四正勤四如意足四禅四谛等。种种四法门亦如是。复次余经中佛说五众无常苦空无我相。今于是五众欲说异法门故。说般若波罗蜜经。如佛告须菩提。菩萨若观色是常行不行般若波罗蜜。受想行识是常行。不行般若波罗蜜。色无常行不行般若波罗蜜。受想行识无常行不行般若波罗蜜。五受众五道。如是等种种五法门亦如是。余六七八等。乃至无量法门亦如是。如摩诃般若波罗蜜无量无边。说般若波罗蜜因缘亦无量无边。是事广故。今略说摩诃般若波罗蜜因缘起法竟。

　　摩诃般若波罗蜜初品如是我闻一时释论第二

　　【经】如是我闻一时。
　　【论】问曰。诸佛经何以故初称如是语。答曰。佛法大海信为能入。智为能度。如是义者即是信。若人心中有信清净。是人能入佛法。若无信是人不能入佛法。不信者言是事不如是。是不信相。信者言是事如是。譬如牛皮未柔不可屈折。无信人亦如是。譬如牛皮已柔随用可作。有信人亦如是。复次经中说信如手。如人有手入宝山中自在取宝。有信亦如是。入佛法无漏根力觉道禅定宝山中。自在所取。无信如无手。无手人入宝山中。则不能有所取。无信亦如是。入佛法宝山。都无所得。佛言。若人有信。是人能入我大法海中。能得沙门果不空。剃头染袈裟。若无信是人不能入我法海中。如枯树不生华实。不得沙门果。虽剃头染衣读种种经能难能答。于佛法中空无所得。以是故。如是义在佛法初。善信相故。复次佛法深远更有佛乃能知。人有信者虽未作佛。以信力故能入佛法。如梵天王请佛初转法轮以偈请佛。
　　阎浮提先出　　多诸不净法
　　愿开甘露门　　当说清净道

　　佛以偈答。
　　我法甚难得　　能断诸结使
　　三有爱著心　　是人不能解

　　梵天王白佛。大德。世界中智有上中下。善濡直心者。易可得度。是人若不闻法者。退堕诸恶难中。譬如水中莲华。有生有熟。有水中未出者若不得日光则不能开。佛亦如是。佛以大慈悲怜愍众生故为说法。佛念过去未来现在三世诸佛法。皆度众生为说法。我亦应尔。如是思惟竟。受梵天王等诸天请说法。尔时世尊以偈答曰。
　　我今开甘露味门　　若有信者得欢喜
　　于诸人中说妙法　　非恼他故而为说

　　佛此偈中不说布施人得欢喜。亦不说多闻持戒忍辱精进禅定智慧人得欢喜。独说信人。佛意如是。我第一甚深法微妙无量无数不可思议不动不猗不著无所得法。非一切智人则不能解。是故佛法中信力为初。信力能入。非布施持戒禅定智慧等能初入佛法。如说偈言。
　　世间人心动　　爱好福果报
　　而不好福因　　求有不求灭
　　先闻邪见法　　心著而深入
　　我此甚深法　　无信云何解

　　如提婆达大弟子俱迦梨等。无信法故堕恶道中。是人无信于佛法。自以智慧求不能得。何以故。佛法甚深故。如梵天王教俱迦梨说偈。
　　欲量无量法　　智者所不量
　　无量法欲量　　此人自覆没

　　复次如是义者。若人心善直信。是人可听法。若无是相则不解如所说偈。
　　听者端视如渴饮　　一心入于语议中
　　踊跃闻法心悲喜　　如是之人应为说
</div>
    <div class="pagination">
<span class="current-page">1</span><a href="大智度论_page2.html">2</a><a href="大智度论_page3.html">3</a><a href="大智度论_page4.html">4</a><a href="大智度论_page5.html">5</a><a href="大智度论_page6.html">6</a><span>...</span><a href="大智度论_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
