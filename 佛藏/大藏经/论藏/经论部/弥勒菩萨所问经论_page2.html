<!DOCTYPE html>
<html>
 <head>
  <meta charset="utf-8"/>
  <title>
   弥勒菩萨所问经论 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弥勒菩萨所问经论 - 第 2 页/共 4 页
  </h1>
  <div class="content">
   菩萨净烦恼者。此义云何以初地所治身见等烦恼。于见道时中皆悉远离故。彼见道中远离烦恼。如向所说。见一切法三世平等。如实中说。及净众生心者如下经言于一念顷教化百众生。乃至若以愿力自在胜上。如是等。依教化力清净诸烦恼故。得故下经言。是故我当先住善法。亦令他人住于善法。何以故。若人自不行善不具善行。为他说法令住善法。无有是处以得大慈大悲心故。是故上经言。是心以大悲为首。是故菩萨自净烦恼净众生心具大慈悲。名为毕竟得阿耨多罗三藐三菩提。以毕定进趣大菩提故。偈言。
　　佛子金刚藏　　说十法初心
　　即名佛菩提　　毕成佛道故

　　此义云何。以圣者金刚藏菩萨摩诃萨。说此十种法为菩萨初地无漏菩提心。即此十种心名为佛菩提故。言毕竟阿耨多罗三藐三菩提。又偈言。
　　譬如好种子　　能生茎叶等
　　如是菩提心　　不异诸佛法

　　此义云何。以初证法心于一切佛法以为种子。以初地法与一切佛法。以为因故。又偈言。
　　初地心增长　　佛说为诸地
　　最妙胜菩萨　　说初月为喻

　　此明何义。如文殊师利问菩提经中。说偈言。
　　譬如月初生　　增长即满月
　　如是欢喜地　　增长即是佛

　　如是十句义。余论师异释应知。是故如来为不定聚菩萨求定聚故。说此修多罗。

　　　　弥勒菩萨所问经论卷第一



　　　　弥勒菩萨所问经论卷第二

　　　　后魏天竺三藏菩提流支译
　　问曰。以何义故名不退转。答曰。以诸菩萨证得初地毕定因故。乃至未得成佛以来。常以深心如实修行。次第增长菩提之心。彼所治法不能障故名不退转。问曰。复以何义。名不退转阿耨多罗三藐三菩提。答曰。以得成就不退转因。谓深心等八种法故。又不退转心相违之法。身见贪等一切烦恼。以见道力悉远离故。又身见等一切烦恼。无始世来随无智生不能远离。取我乐等因离方便般若。为诸世间苦恼所逼。弃舍利益一切众生取于涅槃。是故菩萨得慈悲深心。远离取著我乐等因。有方便般若。虽为世间苦恼所逼。而不放舍利益众生所作之事。断身见等烦恼根本。彼时得不退转阿耨多罗三藐三菩提。是故圣者无尽意说言。彼心离一切烦恼生。如是等。
　　问曰。若离身见等烦恼名不退转因者。菩萨及须陀洹。俱离身见等烦恼。何故菩萨不退转阿耨多罗三藐三菩提。而须陀洹等退转。答曰。以心行差别故。此明何义。菩萨声闻发心以来。心行等相一切差别故。云何差别。声闻之人不能修学利益他因。是故弃舍利益众生自求涅槃。见三界中贪等烦恼火之所烧无常所逼。厌离三界如身衣火燃。观无常等五阴有为行。乃至离三界结。然后除贪等烦恼。渐渐微薄出过三界。菩萨之人得深心故。常乐利益一切世间。为诸众生作利益行。虽为世间苦恼所逼。以成就方便智慧力故。虽能如实修行声闻道。而不证声闻道。以先断所障取声闻位法故。何者是取声闻位法。谓舍大悲心。不能增长大悲等行。若诸菩萨得深心等修行菩提心眷属等法。能作证菩提位因。彼时菩萨见一切法故。能增长菩提心力。方便推求利益一切众生之事。彼时即见如实法界。见法界故即时远离见道所治一切烦恼。即得毕竟大菩提心。如十地经说。菩萨摩诃萨生如是心。是心以大悲为首。如是等。彼菩萨如是证见道已。方便推求利益一切诸众生。因善学大悲深心等法。离我乐等不为烦恼火之所烧。因不相似故。菩萨摩诃萨常以深心为利益他而修行故。即见道时断三界中一切烦恼。而声闻等先不修集慈悲方便。是故无有利益他行。渐断烦恼后得罗汉。以是义故。大海慧菩萨经中说。菩萨先已修集善根相应烦恼。所谓大悲波罗蜜等。此诸善法名为烦恼。非余烦恼。依彼烦恼为化众生住于世间。以其所求未究竟故。以是义故。虽复俱离彼身见等一切烦恼。而菩萨不退转阿耨多罗三藐三菩提。声闻退转。如阿耨大池圣者龙王经中。佛告龙王。菩萨摩诃萨所证之位。是出世间法。而不离世间。龙王。有方便般若圣智三昧。是名菩萨摩诃萨出世间位。龙王。譬如声闻入声闻位。名须陀洹不堕恶道。龙王。菩萨亦尔。入菩萨位名为不退转菩萨不堕恶道。龙王。声闻之人。不断烦恼取声闻位。以其未过不自在法得初果故龙王。菩萨摩诃萨过声闻位证菩萨位。是故不取声闻小果。乃取道场大菩提果。以是义故。声闻有量。菩萨无量。龙王。如有二人俱堕高山。其一人者勇健多力。先已习学种种技能。以方便智还上山顶。其第二人身力微少。先不习学种种技能。无方便智。堕彼山下不能还上。龙王。如是菩萨摩诃萨观察一切法空无相无愿无为。依般若力观察众生。住于一切种智山顶。复有经说。大德须菩提。菩萨摩诃萨断身见等无量烦恼。而不取彼声闻小果。乃取诸佛大菩提果。观察一切佛法。以大慈悲心怜愍一切众生。修菩萨行。断身见等一切烦恼。是故不取声闻小果。乃取诸佛大菩提果。须菩提白文殊师利言。文殊师利。此事希有。此大方便菩萨之人。断身见等一切烦恼。而能不取声闻小果。文殊师利言。大德须菩提。菩萨摩诃萨有大方便所摄智性。是故菩萨虽如实知彼身见等一切烦恼。而能不取声闻小果。大德须菩提。如大力士持薄利刀斩断娑罗树。彼娑罗树即住不倒。大德须菩提。菩萨摩诃萨亦复如是。有大方便般若智性。是故菩萨断身见等一切烦恼。而能不取声闻小果。大德须菩提。彼娑罗树复于异时值天雨润。即便还生枝叶华果。具足如本众生受用。大德须菩提。菩萨摩诃萨亦复如是。得大慈悲心雨所润。虽断身见等诸烦恼。还入三界方便示现生世间家。随顺一切众生受用。大德须菩提。复于后时彼娑罗树大风吹动。即便倒地更不复生。大德须菩提。菩萨摩诃萨亦复如是。为大智慧猛风所吹。在道场地永灭不生。是故菩萨摩诃萨发心已来。一切心行不同声闻辟支佛等。以诸菩萨摩诃萨心行等法本来不同故。若一切同者。应声闻作菩萨。菩萨作声闻。
　　问曰。如声闻人先断见道烦恼。然后渐断修道烦恼。菩萨何故不同声闻。先断见道烦恼。然后乃断修道烦恼。又问。如菩萨取无量世住。修集无量善根。须陀洹等何故不取无量世住。亦不修集无量善根。答曰。须陀洹等常有乐断烦恼心故。以得无漏对治明故。转转怖畏诸世间故。生如是心。何时当得离一切苦入无余涅槃。故修道中余残烦恼自然渐尽。以是义故。声闻不取无量世住。亦不修集无量善根。菩萨之人无量世来。为诸众生作利益因。为诸众生作利益事。得如是等毕竟之心。复见真如甘露法界。观察一切诸众生身。而实不异我所求处。是故菩萨见修道中一切烦恼。能障利益众生行故。即见道中一时俱断。又以观察利益一切诸众生乐胜涅槃乐。是故菩萨取无量世住于世间修一切行。谓萨婆若智故能明见。修集无量菩提善根。得大菩提利。是故修集无量善根。
　　问曰。菩萨若见修道烦恼能障利益诸众生行。以是义故。于见道中即断除者。以何义故。即见道中不以世间智伏修道烦恼。答曰。远离一切烦恼名不退转因。若离无漏道见法。离无漏道断一切烦恼者。可如是难。何故世间道不伏修道烦恼。若世间道同世间道。无如是力。是故不得言不退转。而此菩萨即见道时永断一切所治之法。得大悲等生毕竟菩提心。名不退转菩萨。应知是故菩萨如实见法成就方便。不取声闻辟支佛地。如实知见一切世间种种过患。为欲利益一切众生行世间行。不舍世间。不为世间过患所染。是故圣者文殊师利告天子言。诸天子。菩萨摩诃萨不住有为不住无为。是故菩萨名为福田。何以故。菩萨离有为法不住无为法。知有为有过。知无为无过。知一切过故。不住有为。知无为法。不住无为。诸天子。如大力士仰射虚空。而彼射箭于虚空中无所依住。而不堕地。诸天子。此事为难。更有难者。天子白文殊师利言。如是之事希有最难。更无难者。文殊师利告天子言。菩萨摩诃萨所作难事复过于此。以菩萨摩诃萨不舍有为而证无为不堕有为而能教化堕有为者。
　　问曰。毕竟定者。如来经说。若毕竟定声闻之人远离三结得须陀洹不堕恶道。人天七反永离诸苦。毕竟证得阿罗汉道。菩萨亦尔断三结等。以何义故。不同声闻。而无量世住。答曰。此义不然。何以故。言毕竟定者。依声闻乘修多罗说。菩萨摩诃萨依无量行依求一切种智。清净出世间道能净萨婆若。大乘修多罗中说。以是义故。菩萨摄取无量世住。问曰。此义不然。何以故。若初地菩萨摩诃萨远离一切对治之法。得毕竟不退转阿耨多罗三藐三菩提者。以何义故。文殊师利问菩提经中说。初发心能过声闻地。第二行发心能过辟支佛地。第三不退发心过不定地。第四一生补处发心安住定地。答曰。彼经中依证胜进地依远中远离所治。法依上上地说过不定地。是故此说不违彼经。此义云何。如初禅对治法。此明何义。如小乘人未来禅中断不定因欲界修道烦恼。乃至第四禅中亦说断修道烦恼。以远中远胜对治法而不相违。何以故。以对治因等故。菩萨摩诃萨亦复如是。于初地中断菩提心相违退因。谓身见等一切烦恼。以得成就深心等修行。毕竟远离退菩提心因故。乃至八地中得胜进远中远胜对治法。名为过不定地。安住定地。以对治法等故。以定因故。言过不定地义不相违。又言过不定地者。求佛菩提大涅槃心未断绝故。所起诸行功用疲惓名不定因。是故八地以上始言过不定地。此义云何。如彼处过苦等。此明何义。如小乘中厌过欲界苦。虽厌过欲界苦。而初禅地未过识等苦因。以未过所治法。是故如来经中说。第二禅中过苦。如经中说。忧根何处灭。佛言。初禅中灭。又问。苦根何处灭。佛言。二禅中灭。又问。喜根何处灭。佛言。三禅中灭。又问。乐根何处灭。佛言。四禅中灭。如是过一切色相等。厌初禅时即过一切色等诸相。而第四禅中厌过因故。说第四禅过。菩萨摩诃萨亦复如是。于初地中已过不定地。二地已上乃至七地以来。求佛菩提大涅槃心未断绝故。所起因行疲惓功用名不定地。是故为彼未满足心不定因故。八地中说过不定地。言不相违。又得毕竟菩提心因缘具足和合故。言初发心过声闻地。如法印经。中如来说言。弥勒。发菩提心有七种因。何等为七。一者诸佛教化发菩提心。二者见法欲灭发菩提心。三者于诸众生起大慈悲发菩提心。四者菩萨教化发菩提心。五者因布施故发菩提心。六者学他发菩提心。七者闻说如来三十二相八十种好。发菩提心。弥勒。诸佛教化发菩提心。见法欲灭发菩提心。于诸众生起大慈悲发菩提心。此三发心能护正法。速疾成就阿耨多罗三藐三菩提。余四发心非真菩萨。不能护持诸佛正法速疾成就阿耨多罗三藐三菩提。此明何义。若菩萨成就深心毕竟不退。得大悲心大勇猛力。为诸世间一切众生过箭所射。而观众生起大慈悲。摄诸善根聚集增长故言初发心时过声闻地。第二发心过辟支佛地者。辟支佛人胜声闻人。毕竟不为他身。毕竟自为身求寂灭涅槃。若菩萨初观察法性上上观无生法忍时。未得过不定道。所有生心皆悉能过声闻辟支佛地故。言第二发心过辟支佛地。第三发心过不定地者。于初地中离不定因得定因故。所有生心过不定地故。言第三发心过不定地。第四发心安住定地者。二地已上远离一切所治之法。是故安住毕竟定地故。言第四发心安住定地。
　　又不退转阿耨多罗三藐三菩提者。所谓菩萨得离发菩提心相违法时。名不退转菩萨。如宝女经中说。宝女。菩萨摩诃萨有三十二挂碍堑路发菩提心相违之法。何等三十二。一者求声闻乘。二者求辟支佛乘。三者求释梵处。四者倚著所生净修梵行。五者专一德本言是我所。六者若得财宝悭贪爱吝。七者以偏党心而施众生。八者轻易戒禁。九者不念道心专精之行。十者嗔恚之事以为名闻。十一者其心放逸。十二者驰骋。十三者不求博闻。十四者不察所造。十五者贡高自大。十六者不能清净身口心行。十七者不护正法。十八者背舍师恩。十九者不弃舍恩。二十者离坚要法。二十一者习诸恶友。二十二者随诸阴种。二十三者不勤助道。二十四者念不善本。二十五者所发道意无权方便。二十六者不以殷勤咨嗟三宝。二十七者憎诸菩萨。二十八者所未闻法闻之诽谤。二十九者不觉事。三十者习持俗典。三十一者不肯劝化众生类。三十二者厌于生死。
　　又复所以不退不转。以诸菩萨毕竟受持不退转法故。如娑伽罗龙王经中说。龙王。菩萨摩诃萨毕竟成就八种法故。得名为入不退不转菩萨之数。何等为八。所谓如说修行。一者观察自过不观他过。二者乃至不为自身命故施恶于人。三者若得利养其心不高。若失利养心亦不下。四者于诸众生起福田想。不生恶心。五者所有财物悉与一切众生共之。六者于诸法中不欲独解令他不知。七者见他得乐生欢喜心。不由自乐生欢喜心。八者于爱不爱其心平等。菩萨具此八种法故。不退不转阿耨多罗三藐三菩提。
　　问曰。应说不转相。云何不转相。答曰。我正欲说而汝复问。菩萨成就不转相者。如来处处修多罗中广说应知。如智印三昧修多罗中说言。弥勒。有五种法名为菩萨毕竟不转阿耨多罗三藐三菩提相。何等为五。一者于诸众生起平等心。二者于他利养不生嫉心。三者乃至自为身命。不说法师比丘诸恶过失。四者终不贪著供养恭敬赞叹等事。五者毕竟得甚深法智忍。弥勒。更有五法故。得名为不转菩萨。何等为五。一者不见自身。二者不见他身。三者心不分别妄说法界。四者不见菩提。五者不以相见如来。如是等。又般若波罗蜜经中广说不转之相。如彼经说应知。
　　问曰。云何得异法菩提心。不退转菩提心因。于异佛菩提名不退转阿耨多罗三藐三菩提心。答曰。以得决定因故。此明何义。以初地菩萨成就毕竟因。以依此因毕竟证大菩提。是故言得不退转阿耨多罗三藐三菩提。言阿耨多罗者。谓胜一切有为法故。言三藐三菩提者。谓离一切诸不善法烦恼习气故。于一切处无障碍故。一切种一切法如实正知故。是故言三藐三菩提。
　　问曰。应说不退不转功德。云何不退不转功德。答曰。不退不转功德者。如来处处经中广说应知。如十地经说。诸佛子。若有众生厚集善根故。善集诸善行故。善集诸功德行故。善供养诸佛故。善集清白法故。善知识善护故。善清净心故。入深广心故。毕竟信乐大法故。现大慈悲故。如是众生乃能发阿耨多罗三藐三菩提心。厚集善根者。菩萨从初发心已来能过声闻辟支佛性。是故能与不退不转菩萨之位。以为种子。贪等善根非正种子。久修无量诸功德行故。言厚集善根故。善集诸善行者。菩萨正修诸行。名修诸善行。行修生起名异义一。又言行者。清净身口意业正命自活。以诸菩萨离损害心。为起成就利益一切诸众生行。一切声闻辟支佛等不能得度智慧大海。而菩萨能渡故。言善集诸善行故。善集诸功德者。以布施忍辱不放逸等。四摄四家化众生因。诸法种子增长正集故。言善集诸功德故。善供养诸佛者。为增长他利益因力。即是己事正快无量。种种供养种种恭敬。闻正法等生生供养恭敬诸佛故。言善供养诸佛故。善集清白法者。以诸菩萨无量门。集布施等行修诸白法。为取大菩提成就一味心正回向故。能成就不退转法故。言善集清白法故。善知识善护者。唯佛如来为善知识。能护菩萨令发心增长。安住不退不转法中故。言善知识善护故。善清净心者。以不求自乐专一味心为他利益。长夜不为自爱等门烦恼所染故。言善清净心故。入深广心者。大乘法中专念广胜毕竟因成就故。言入深广心故。毕竟信乐大法者。以起大心不怯弱故。不畏世间一切诸苦。见求小乘诸众生等起大悲心。欲与一切众生乐故。知一切种智处。以方便力令众生得故。言毕竟信乐大法故。现大慈悲者。以见生死种种诸苦逼恼众生。无舍无洲无有救者。为彼众生灭诸苦恼。行舍大舍极难舍等。以方便力入大苦中故现慈悲。又言慈者。初发心菩萨以少力故。但愿怜愍一切众生。是故名慈。又言悲者。如是如是为于一切众生修行。如是如是于胜法中起上上心。是故名悲故。言现大慈悲故。
　　又不退转者。菩萨摩诃萨有八种法。能成不退转地。何等为八。一者大悲。二者心安住。三者智慧。四者方便。五者不放逸。六者发精进。七者善住念。八者值善知识。初发心菩萨应速修行此八种法。如救头然后方修集。菩萨其余不退转法。依此八法修集。其余不退不转一切功德。彼不退转一切功德。处处经中广说应知。
　　问曰。但说不退阿耨多罗三藐三菩提便足。何故复言不转。以得不退者即是不转故。答曰。以得不退因毕竟成就深心故名不退。言不转者。依不退深心。起余心行上上胜进故名不转。问曰。若尔不退不转更无异义。云何不转于不退为胜。答曰。言不退者。依不损害心根本业道。起利益他行。证上上胜义故。言不转者。修行成故。又不退者。永断一切。得胜法障身见等烦恼根本尽故。言不转者。于修道中断灭根本无明故又不退者。善集具足功德故。言不转者。善集具足智慧故。又不退者。成就方便故。言不转者。成就般若故。又不退者。过声闻辟支佛地因故。言不转者。善集得菩提诸善根故。又不退者。成就大力故。言不转者。成就修行故。又不退者。具足成就十力因故。言不转者。具足成就四无畏因故。又不退者。依檀等白法为利益众生故。言不转者。檀等善根为众生故回向大菩提。常乐利益诸众生故。又不退者。以得初地不失菩提心因。深心等成就故。言不转者。二地已上起心十善业道所摄。异十善业道修行檀等。数数增长故。
　　问曰。胜进法者其义云何。
　　答曰。以诸菩萨心行增长。于先所得白净法中上上胜进。以是义故。名胜进法。
　　降伏一切诸魔怨敌者。以降伏魔降伏怨降伏敌对。是故说言降伏一切诸魔怨敌。此义云何。菩萨降伏烦恼魔故。天魔伺求不得少过故。言降伏一切诸魔。以得闻思修慧力故。利益众生相违怨等所不能障故。言降伏一切诸怨。一切外道诸论师等不能折伏故。言降伏一切敌对。是故说言。降伏一切诸魔怨敌。又以般若力故。断烦恼魔故。言降伏一切诸魔。以方便力故能修集菩提善根。过二乘所证涅槃怨敌。是故说言。降伏一切诸魔怨敌。又复成就深心等法。过魔道因故。言降伏一切诸魔。求一切智地心未断绝。伏所敌对疲惓等法。求一切智地心已断绝。断所敌对疲惓等法故。言降伏一切敌对。又得菩萨十种自在故。能降伏阴等四魔故。言降伏一切诸魔。以住正定聚过菩萨怨敌声闻辟支佛地。是故名为降伏怨敌。又能善知诸魔业事故。言降伏一切诸魔。得诸菩萨善净诸业。能过一切诸恶道因故。言降伏一切怨敌。又能善护所治等法诸魔怨敌。是故名为降伏一切诸魔怨敌。如经中佛说。龙王。菩萨摩诃萨成就八法故。能降伏诸魔怨敌。何等为八。所谓一者知五阴法如幻化故。二者离身见等一切烦恼。如实知空故。三者如实知一切有为行不生而生诸世间故。四者常教化众生。常不舍离菩提心故。五者心常坚固修行精进。而常怖畏三界故。六者入不应入者而常求上智为众生故。七者常修集功德。而信无常相故。八者常修集智慧功德。而不求声闻辟支佛智故。
　　问曰。应说菩萨行。云何菩萨行。答曰。菩萨行者。菩萨深见世间过患涅槃利益。发起智慧方便所摄大慈悲心。常为利益众生修行。是故名为行菩萨行。
　　如实知一切法自体相者。知一切法如彼法相如实知故。又自体相名为相。如彼一切法自体相相。如是如实知。
　　问曰。应如是说知一切法相。不应说知一切法自体相。答曰。为明可见能见法不二故。是故说如实知一切法自体相。此义云何。为明诸法自体相不离诸法更有相故。问曰。若尔应如是说知诸法体。不应说知相。答曰不然。若如是说。不离向所说过。此明何义。如诸法相离诸法更有体。恐如是取。为护彼过故二种说。此明何义。即自体相离体更无相。自体与相名异义一。是故说如实知一切法自体相。不如向难所说。
　　问曰。何故名为自体相。答曰。若如实知一切诸法因缘。而有无实体相。此明何义。以诸菩萨随顺出世间智慧。能如实知彼诸法体。能如实知诸法体者。以见一切有为诸行依他因缘不常不断。以是义故。不著断常虚妄执著。有无不二成就中道。如实知见诸有为行虚妄不实。以得清净心知有为行虚妄分别故。远离破戒等垢因。清净戒具足。乃至未成佛来修集善根。与一切众生乐因。令得一切种智。

　　　　弥勒菩萨所问经论卷第二



　　　　弥勒菩萨所问经论卷第三

　　　　后魏天竺三藏菩提流支译
　　问曰。云何于诸世间心不疲惓。答曰。于见道时离身见等疲惓因故。此明何义。以诸凡夫取我相故。为生死等种种诸苦之所逼恼。于世间中生疲惓心。诸菩萨等见法体时。皆悉远离著我相等。是故菩萨于诸世间心不疲惓。又复所以于诸世间心不疲惓。以得远离五怖畏故。此明何义。以世间众生未离不活等五怖畏故。于诸世间生疲惓心。菩萨离不活等五种怖畏。以离我相等故。具足修集功德智慧。是故菩萨于诸世间心不疲惓。又得一味利他心故心不疲惓。此明何义。以诸菩萨依慈悲心起利他行。深心善修。犹如大海同一咸味。菩萨亦尔。为利益他一味心故。以诸菩萨利益他行即是自利。为利众生修集诸行。是故菩萨于诸世间心不疲惓。又以菩萨得安住心故。于诸世间心不疲惓。此明何义。以诸菩萨乃至恶道。所谓活地狱。黑绳地狱。合地狱。叫唤地狱。多波那地狱。波多波那地狱。阿鼻地狱。究究罗地狱。死尸地狱。刀林地狱。剑林地狱。劈裂地狱。安浮陀地狱。阿波波地狱。阿吒吒地狱。忧钵罗地狱。拘勿头地狱。香地狱。分陀利地狱。波头摩地狱。种种寒热受诸苦恼。及泥犁中畜生饿鬼修罗人天互相杀害。共相食啖牵挽追求。或生或退。起于我慢嫉妒嗔恨。恩爱别离怨憎合会。老病死等忧悲苦恼。如是种种诸苦恼相。见闻爱离利益众生。其心一向不退不转。毕竟安住大菩提心。是名菩萨于诸世间心不疲惓。又不疲惓者。以愿坚固故。此明何义。以诸菩萨依大慈悲等起利益众生行。毕竟得深心根本诸行。善知坚固心故。随顺诸愿作利益行。是故菩萨于诸世间心不疲惓。问曰。何者名为菩萨摩诃萨坚固之愿。答曰。有五种法。名为菩萨坚固之愿。何等为五。一者声闻乘不能动转。二者辟支佛乘不能动转。三者诸外道论不能动转。四者一切诸魔不能动转。五者不以无因无缘自然动转。是故菩萨于诸世间心不疲惓。复有五法。于诸世间心不疲惓。何等为五。一者若见衰损利益。心无忧喜。二者所作已办如实知道故。三者如实知道果故。四者自身得寂静故。五者拔诸众生苦恼心故。是故菩萨于诸世间心不疲惓。又不疲惓者。以得大慈大悲心故。此明何义。以诸菩萨得大悲心。见诸众生没溺生等极苦淤泥。无明所盲贪爱所缚无所归依。菩萨以得慈悲心力。智慧为首勤行精进。拔众生苦。为诸众生于世间中受苦恼业。是故菩萨于诸世间心不疲惓。复有五法。知菩萨有大慈悲心。何等为五。一者为与众生安隐乐故。不惜一切资生之物。二者不惜自身。三者不护惜命。四者修一切行不待多时。五者怨亲等悲。是故菩萨于诸世间心不疲惓。又不疲惓者。能忍一切诸苦恼故。此明何义。以诸菩萨得依缘力。其心勇猛过无数劫能受苦恼。以能忍受一切苦恼。是故菩萨于诸世间心不疲惓。有五种法。于诸世间能受苦恼。何等为五。一者信诸法无我。二者信诸法空。三者观世间法。四者观诸业报。五者观察诸业已尽。为诸众生于无量劫而受苦恼。又不疲惓者。深心常求佛菩提故。此明何义。以诸菩萨常以深心乐于涅槃求佛菩提。以坚固增长为一切众生种菩提因缘善根种子行世间行。是故菩萨于诸世间心不疲惓。复有五法。菩萨常求无上菩提。何等为五。一者不同余乘智胜余乘故。二者世间最上首故。三者自度身故。四者度他人故。五者具足一切功德藏故。又不疲惓者。以为教化诸众生故。此明何义。菩萨长夜为诸世间可化众生随顺教化。为断众生世间苦恼。虽为种种苦箭所射。而于世间心不疲惓。又教化众生者。观众生心随诸众生于五乘法应受化者。而授与之。何等为五。一者应正遍知乘。二者辟支佛乘。三者声闻乘。四者天乘。五者人乘。又不疲惓者。勇健无畏故。此明何义。以诸菩萨依大智慧力故。依勇猛无畏力故。虽为世间苦箭所射。而于世间不生疲惓。有五种法。得知菩萨勇猛无畏。何等为五。一者衰损败坏其心不忧。二者成就一切诸利益法其心不喜。三者受诸苦恼其心不戚。四者得诸胜乐其心不欣。五者嗔喜二相不可测知。是名菩萨勇健无畏。应知。又不疲惓者。不著身命故。此明何义。以世间人著身命故。常为生死苦箭所射。厌背世间生疲惓心。是故菩萨乐作利益诸众生事。如实知身命故。弃而不著。为欲利益一切众生。是故菩萨于诸世间心不疲惓。菩萨能知五种法故。不著自身。何等为五。一者知身不从过去世来。二者知身不向未来世去。三者知身非坚固法。四者知身无实神我。五者知身无实我所。是故菩萨不著自身。菩萨能知五种法故。不贪著命。何等为五。一者依智慧活不依邪命。二者怖畏一切诸不善法。三者观无始世来未曾不死。四者等共一切诸众生有。五者不可常保。
　　又不疲惓者。不著自乐故。此明何义。以诸众生著自身乐。受种种苦生疲惓心。菩萨舍自身乐拔众生苦。是故菩萨于诸世间心不疲惓。菩萨如实知五种法不求自乐。何等为五。一者知乐如水泡。二者知乐败坏时苦。三者得世间方便。以诸菩萨依善知识听闻正法。系念思惟以为根本。得身及众生出世方便。四者不依他智。五者依自智力。
　　又不疲惓者。现见一切诸白法故。此明何义。以诸菩萨依丈夫力得果报故。以诸白法依丈夫力故。无量劫事现见如梦。于未来世不依他力。依自丈夫力修集诸白法。作是思惟。一切种智非他能与。依自力得。是故菩萨知不依他。自发精进修集诸行。速得阿耨多罗三藐三菩提。如佛告阿难。唯精进波罗蜜能得大菩提。是故菩萨于诸世间心不疲惓。又不疲惓者。以证自然智故。此明何义。以诸菩萨过疲惓因。是故成就不疲惓心。善知一切诸因缘法。依法生法次第增长犹如梯橙依般若根本成就精进。是故速证阿耨多罗三藐三菩提。
　　又不退不转等诸句。余一切修多罗中广说应知。又复有义。言不退者。以得成就深心法故。又不退者。以得成就行心舍心故。言不转者。以得成就深心法故。降伏一切诸魔怨敌者。以得成就善知回向方便心故。如实知一切法自体相者。以得成就善知方便故。于诸世间心不疲惓者。以得成就大慈大悲心故。以心不疲惓故不依他智速疾成就阿耨多罗三藐三菩提者。以得成就般若波罗蜜故。是故佛告弥勒菩萨摩诃萨言。菩萨摩诃萨毕竟成就八法。不退阿耨多罗三藐三菩提。如是等。
　　问曰。何故如来唯说八法不多不少答曰。此非正问。何以故。若多若少俱致问故。然佛世尊非无因缘说此八法。以此八法具足成就菩提因故。此明何义。成就深心乃至般若波罗蜜。毕竟成就此八种法。具足菩萨功德智慧。速疾成就一切种智。以此八法具足成就佛菩提因。是故如来唯说八法不多不少。又复所以唯说八法。以摄菩萨道故。此明何义。略说菩萨有二种道。一者方便差别道。二者慧道。成就深心乃至方便等诸句。示现方便差别道。成就般若波罗蜜者。示现慧道。是故文殊师利问菩提经中。圣者文殊师利言。诸天子。菩萨摩诃萨略道有二。以是略道速得阿耨多罗三藐三菩提。何等为二。一者方便道。二者慧道。方便道者。知摄善法。智慧道者。如实知诸法智。又方便者观诸众生。智慧者离诸法智。又方便者知诸法相应。智慧者知诸法不相应智。又方便者观因道。智慧者灭因道智。又方便者知诸法差别。智慧者知诸法无差别智。又方便者庄严佛土。智慧者庄严佛土平等无差别智。又方便者入众生诸根行。智慧者不见众生智。又方便者得至道场。智慧者能证一切佛菩提法智。以是义故。但说八法不多不少。又复所以但说八法。以摄助道断道故。此明何义。即彼修多罗中说。复次天子。诸菩萨摩诃萨复有二种略道。诸菩萨摩诃萨以是二道疾得阿耨多罗三藐三菩提。何等为二。一者助道。二者断道。助道者五波罗蜜。断道者般若波罗蜜。又从深心乃至方便。以为助道摄五波罗蜜。成就舍心摄檀波罗蜜。成就行心摄尸波罗蜜。成就深心摄羼提波罗蜜。成就善知回向方便心成就善知方便。摄毗离耶波罗蜜。成就大慈心成就大悲心。摄禅波罗蜜。成就般若波罗蜜摄断道。如是有碍道无碍道有漏无漏等。皆可类解应知。又摄有量无量道故。如彼经中说。复有二种略道。何等为二。一者有量道。二者无量道。有量道者取相分别。无量道者不取相分别。又从深心乃至方便等七句。取相分别摄有量道。应知。如是成就般若波罗蜜。不取相分别摄无量道。应知。如是四家四摄四无量三十七品。诸菩萨摩诃萨一切功德随义相应八法皆摄应知。
　　问曰。应说深心义。云何深心义。答曰。深心义者。心实不住非心相应。慢使异相五阴相应起业修行增长因果深心因相违涅槃果相违修行善根非心相应。行属阴聚体随顺涅槃果。如因闻慧生余慧等。是名深心。又深心者。心少时住离心相应。善根行体依行起行。犹如流水次第生法是名深心。又深心者。依种子生。犹如乳等一切白法随顺因缘修行善法是名深心。又深心者。如久卷物虽暂牵舒放还依本。深心亦尔。随本因作法还续如本。不可说一不可说异。是名深心。又深心者。修学白法名为深心。又深心者。修行一切诸善根法。成就不失不增不减大涅槃法名为深心。
　　问曰。如毗摩罗吉利致所说经说。菩萨摩诃萨修无量行有无量心。此深心者。为起何行。答曰。此深心者。悉能发起求佛菩提。一切诸行是名深心。何以故。以此深心发生一切菩提因故。悉能增长诸功德力。譬如尸罗。此明何义。如持戒人得善根尸罗。一切善法无量差别悉名尸罗。而身口意三业成就名为尸罗。何以故。身口意业与诸善法为根本故。深心亦尔。与佛菩提因一切善行以为根本故。是故伽耶山顶经中。月净光德天子问文殊师利言。诸菩萨摩诃萨深净心。以何为本。文殊师利答言。天子。诸菩萨摩诃萨深净心。以阿耨多罗三藐三菩提心为本。以是义故。此修多罗中所说深心。菩提心为本。如金刚密迹经中说。诸菩萨摩诃萨深心功德不诳世间。以是故说为菩提因。应知。
　　问曰。以何义故。得言菩萨成就深心。答曰。以一切所治法不能动转故。此明何义。以种种苦恼不能动转。一切菩萨求菩提心。彼时菩萨名为成就深心。应知。又诸菩萨他身乐心有力降伏自身乐心故。此明何义。以彼菩萨自求乐心。为与他乐深心降伏。彼时菩萨名为成就。深心。应知。又成就深心者。以至究竟故。此明何义。以依深心下中上法次第增长。乃至毕竟坚固名为成就深心应知。又成就深心者。以起难舍能舍心故。此明何义。若诸菩萨修行檀等难行布施。深心发起修行等心。彼时菩萨名为成就深心应知。如圣者无尽意经中说。以头施等难舍能舍。名为成就深心应知。又成就深心者。以能降伏悭嫉等心故。此明何义。以诸菩萨得毕竟成就深心。能降伏悭嫉等菩提道相违法。彼时菩萨名为成就深心应知。如圣者无尽意经中说。大德舍利弗。诸菩萨深心者。降伏嫉妒教化悭嫉众生故。如是等名为成就深心应知。又成就深心者。以因果不尽故。此明何义。以诸菩萨深心因果无尽。彼时名为柔软菩萨应知。因不尽者。修行广大无量无边故。果不尽者。一切佛法无量无边。以不断绝三宝因故。又无尽意经中说。菩萨深心修行施等。以其能舍一切物故。是名菩萨成就修行。如是等。又言。大德舍利弗。诸佛如来十力四无所畏十八不共法。略说乃至一切佛法皆不可尽。是故深心亦不可尽。以修行果不可尽故。故言菩萨成就深心。又成就深心者。依此经说应知。以此经中说。弥勒。若菩萨摩诃萨闻赞叹佛及毁呰佛。其心毕竟于阿耨多罗三藐三菩提坚固不动。如是若闻赞叹法僧毁呰法僧亦复如是。菩萨如是如实见知十二因缘。即知诸佛如来法身。于三宝中成坚固心。以得无漏智毕竟深心故。一切外道诸魔怨敌不能退转。是故菩萨成就深心。
　　问曰。以何义故。先说深心次说修行。答曰。以彼修行是证智因故。此明何义。以修行心能与深心作证因故。以起大慈大悲心故。此心即是护持佛果。应知。而彼深心不可得见。以依深心故。眼耳等识于境界中不能发起损害等心。为利益他离杀等行。示现彼心。以是义故说深心后次说修行。应知。又复示现次第义故。此明何义。一切诸法应当如是次第生故。先说深心后说修行。
　　问曰。云何修行义。答曰。为利益他起不损害深心身口意业。摄自利行及利他行。是名修行。问曰。云何菩萨成就修行。答曰。以不共外道声闻辟支佛故。此明何义。以诸外道求世间乐修善业道。贪著世间乐果报故。所修诸行成世间果。以其成就世间果故。彼不能得成就修行。又以声闻辟支佛等求涅槃乐。修善业道离大悲心。成就小乘涅槃果故。彼声闻人于菩萨果不得名为成就修行。菩萨过于一切世间。见诸世间种种过失。乃至不著转轮圣王乐果报等。虽复能证小乘涅槃。依大慈悲勇猛心故。舍涅槃乐求佛菩提。修行十善业。为救一切诸众生故。摄大胜愿。其心唯以一切种智以为究竟。是故菩萨不同一切外道声闻辟支佛等修行十善业道。是故名为成就修行。
　　又成就修行者。受持增上十善业道故。此明何义。以菩萨修行过于声闻辟支佛等十善业道。是故名为成就修行。诸菩萨摩诃萨有五种法。胜于声闻十善业道。何等为五。一者专心修行故。二者常修行故。三者为安隐自身故。四者为安隐他身故五者善清净。故专心修行者。毕竟不离一味心故。常修行者不断不绝。不休息故。为安隐自身者。为自身取人天安隐及大菩提故。为安隐他身者。为与一切众生安隐。毕竟回向大菩提故。以救过于无数众生故。善清净者。不破故。不点故。不污故。无所属故。善究竟故。不食故。智者赞叹故。破者。少分修治少分不修治故名为破。是故菩萨具足修治名为不破。点者。自不修行教他修行故名为点。是故菩萨自身修行教他修行名为不点。污者。自不修行不教他修。见他修行而心随喜故名为污。是故菩萨具足修行名为不污。属者。要依他智而能修行故。名为属。是故菩萨不依他智而能修行名无所属。善究竟者。专念毕竟欲心。专念毕竟爱心。专念毕竟恭敬心。专念毕竟信心。专念毕竟畏心。专念毕竟无常心。以是义故名善究竟。食者回向于有取。有资生故名为食。是故菩萨不取于有名为不食。智者不赞叹者。声闻辟支佛乘中回向世间。大乘中回向声闻辟支佛乘故。名智者所不赞叹。是故菩萨声闻辟支佛乘中不回向世间。大乘中不回向声闻辟支佛乘。是故名为智者赞叹。又成就修行者。出过一切诸世间故。此明何义。以诸菩萨修行十善业道胜诸世间。是故名为成就修行。应知。菩萨有五种法。修行十善业道。能过一切世间。何等为五。一者愿二者安隐三者深心四者善清净五者方便。愿者菩萨摩诃萨凡所发愿。一切凡夫声闻辟支佛无如是愿。是故菩萨依愿修行十善业道。则能出过一切世间。如摩诃衍修多罗中。无垢德女所说经言。尊者目连诸菩萨摩诃萨。从初发心乃至道场。常为一切世间天人而作福田。胜诸声闻辟支佛故。安隐者。以诸菩萨虽为一切世间极深重苦之所逼恼不能回转。取阿耨多罗三藐三菩提心。为阿耨多罗三藐三菩提故。专心修行十善业道。是故菩萨依安隐心。修行十善业道。则能出过一切世间。深心者。以最胜修行故。以诸菩萨最深爱心。修行十善业道。是故菩萨依深心故。修行十善业道。则能出过一切世间。清净者。除二地已上清净菩萨。何以故。以诸菩萨摩诃萨等。有三种清净修行十善业道。是故菩萨依清净修行十善业道。则能出过一切世间。方便者。菩萨于何等法中。以何等方便修行十善业道。余世间众生无如是方便。是故菩萨依方便力修行十善业道。则能出过一切世间。又成就修行者。以时等无量故。此明何义。以诸菩萨于无量世修行十善业道无量行等。是故菩萨成就修行。又诸菩萨得五种法故。修行无量十善业道。何等为五。一者无量世。二者无量善法。三者无量观。四者无量尽。五者无量回向。无量世者。以诸菩萨过无量世修行十善业道。是故菩萨于无量时修行十善业道。无量善法者。以诸菩萨修行无量善法。以彼善法无量。是故菩萨起无量善业道修行。如如来清净毗尼大乘修多罗中说。迦叶如四大海满中生酥。一切众生之所受用。菩萨摩诃萨修集一切有为善根亦复如是。以诸菩萨回向取彼无漏智故。能与一切众生受用。无量观者。以为无量众生观故。以诸菩萨非为有量众生修行十善业道。不作是念。我为若干众生修集善根。不为若干众生修集善根。以诸菩萨观一切众生修集善根。是故菩萨。善业无量。无尽者。如如来清净毗尼修多罗中说。诸天子。譬如长者财富无量。是大舍者。行大慈者。行大悲者。大商主者。怜愍一切诸众生故而修行者不退心者起如是心。我能与彼一切众生无量无边安隐之乐。诸天子菩萨摩诃萨亦复如是。以住深心为诸众生住安隐心起大精进心。作是思惟。我当教化无量无边苦恼众生。皆悉安置涅槃乐中。是故菩萨修行无尽。无量回向者。如初地中起无量愿行十尽句等。菩萨以彼十尽无量修行善业道亦复无量。以依先回向无量故。菩萨摩诃萨修行一切善业道。果亦复无量。是名无量回向。
　　又成就修行者。以真实故。此明何义。以诸菩萨摩诃萨真实希有修行十善业道。是故菩萨成就修行。菩萨有五种法成就希有。何等为五。一者起大勇猛心。二者精进。三者坚固。四者慧。五者果。起大勇猛心者。发心能取阿耨多罗三藐三菩提。假使有人。若以指钳或一指节。能举三千大千世界无量劫住。此事非难。发心能取阿耨多罗三藐三菩提是事为难。是故菩萨修行善业道成就希有。精进者。菩萨作是思惟。众生能发大勇猛心。无量无边勤精进者少不足言。若能精进求菩提者是最希有。是故菩萨若欲求于第一希有无量功德。依大精进修善业道。是故菩萨修行善业道成就希有。坚固者。以诸菩萨发大精进修行善业道。住第一希有坚固力中故。能进趣究竟精进。是故菩萨修行善业道成就希有。慧者。菩萨作是思惟。勇猛精进坚固等法。皆依般若根本而有。是故般若希有之法。何以故。以依般若得有勇猛精进坚固。是故菩萨作是思惟。依于般若希有之法修行善业道。是故菩萨成就般若。果者。以依修行善业道等故能生果。证得无量无边一切佛法。是故成就希有之法。
　　又成就修行者。方便摄取故。此明何义。以诸菩萨依方便力摄取。修行善业道故。不同声闻辟支佛等。是故菩萨成就修行。菩萨有五种法摄取方便应知。何等为五。一者时处智。二者回转入智。三者合智。四者得意智。五者次第智。时处智者。以何等时应说如是法。以何等处应说如是法。随何等时应如是化众生。随何等处应如是化众生。彼一切如实知。以依如是如是时处智。如是如是教化众生。是名时处智。回转入智者。菩萨如实知诸众生。于外道法中应如是回转。如实知于佛法中应如是入。如实知如是回转。如实知置安乐中。如实知如是置佛法中不复回转。取外道法。彼处非十二因缘观。是回转观是名回转入智。合智者。随诸众生以何等何等门相合善。知彼彼门依彼彼门合彼彼众生。如信如力如分教化是名合智。得意智者。知众生意。知众生信。知众生求。如是知菩萨入彼修行入信入求入于言语。随顺彼故起可化事。如是起不回转。是名合智。次第智者。知众生业次第觉展转觉。所谓声闻乘中说布施持戒人天果报。说诸欲过。说在家染过。说出家利益。又说苦集灭道。次说须陀洹斯陀含阿那含阿罗汉果。次说不可坏解脱。次说无碍。于辟支佛乘中。说贮积过散用利益。说在家过出家利益。说戏论过静默利益。说聚落过阿兰若利益。说多欲不知足过少欲知足利益。说护诸根门于食知量。初夜后夜精勤修行。说观中念想过乐空闲处。说戒重三昧重般若重。不被讥呵赞叹自利益。赞叹深法非他知。如是等于大乘中次第忧波提舍布施持戒忍辱精进禅定智慧。次说实舍灭慧。是名次第智。又成就修行者。发菩提心。十句愿十句尽。十句远离退转法。修行不退转法。赞叹坚固精进。赞叹坚固心。赞叹安住智。是名菩萨成就修行。又成就修行者。赞叹住地法。赞叹一向毕竟地法。说染退地法。赞叹清净地法。赞叹能进趣地法。赞叹住地中间可得法。说地退法赞叹地果法。赞叹地习气果法。是名菩萨成就修行。又成就修行者说诸地所谓欢喜地离垢地明地焰地难胜地现前地远行地不动地善慧地法云地。是名菩萨成就修行。
　　又成就修行者。以诸菩萨深心摄取胜妙法故。此明何义。菩萨深心摄取妙法。为不断绝三宝。为教化众生行菩提行。为一切种智修善业道。是故菩萨成就修行善业道。菩萨有五种法摄取妙法。何等为五。一者为欲报诸佛恩。二者为自身故令妙法常住。三者供养佛故。四者为欲利益无量众生。五者难得妙法故。彼法复有五种法故。名为摄取妙法。何等为五。一者自如实修行。二者教他如实修行。三者降伏诸魔恶刺。四者舍黑阿波提舍。五者摄取大阿波提舍。诸比丘是名菩萨成就修行。
　　又成就修行者。以所作业无可讥呵故。此明何义。以诸菩萨一切所作住持修行善业道等。皆不可讥呵。是名菩萨成就修行。有五种法。诸业成就不可讥呵。何等为五。一者有所为作一切能成。二者能得大果。三者不违善法。四者随顺清净法。五者德称名闻。是名菩萨成就修行。

　　　　弥勒菩萨所问经论卷第三



　　　　弥勒菩萨所问经论卷第四

　　　　后魏天竺三藏菩提流支译
　　又成就修行者。以起一切种修行清净故。此明何义。以诸菩萨起一切种清净十善业道。是名菩萨成就修行。如十地修多罗中说。是菩萨复深思惟。行十不善业道集因缘故。则堕地狱畜生饿鬼。行十善业道集因缘故。则生人中乃至生有顶处。又是上十善业道与智慧观和合修行其心狭劣故。心厌畏三界故。远离大悲故。从他闻声而通达故。闻声意解成声闻乘。又是上十善清净业道不从他闻故。自正觉故。不能具足大悲方便故。而能通达深因缘法。成辟支佛乘。又是上上十善业道清净具足。其心广大无量故。为诸众生起悲愍故。方便所摄故。善起大愿故。不舍一切众生故。观佛智广大故。菩萨地清净波罗蜜清净入深广行成。又是上上十善业道。一切种清净十力。力故集一切佛法令成就故。是故我应等行十善业道。修行一切种令清净具足故。是名菩萨成就修行。
　　又成就修行者。以为利益一切众生。修行十善业道故。此明何义。以诸菩萨不著自乐。修行十善业道。为利益众生见我能利益众生。以慈悲心非直自利能自利已。复能令他住十善业道。是故菩萨成就修行。以是义故。十地修多罗中说。是故我当先住善法。亦令他人住于善法。是故成就修行。又如十地修多罗中说。是菩萨复于一切众生中。生安隐心柔软心慈心悲心怜愍心利益心守护心我心平等心师心世尊心。又菩萨复作此念。是诸众生堕于邪见。恶意恶心行恶道稠林。我应令彼众生行真实道住正见道如实法中如是。等是故名为成就修行。
　　又成就修行者。修行善业道毕竟无尽故。此明何义。以诸菩萨为不断绝三宝。修行不断绝。常修行善业道无尽。是故名为成就修行。如无尽意修多罗中说。大德舍利弗。诸菩萨摩诃萨尸波罗蜜无尽。以常修行故。何以故。凡夫戒者。在所受生是故有尽。人中十善尽故有尽。欲界诸天福报功德尽故有尽色界诸天以禅无量尽故有尽。无色界天取入诸定尽故有尽。外道仙人所有诸戒退失神通尽故有尽。一切声闻学无学戒入涅槃际尽故有尽。辟支佛戒无大悲心尽故有尽舍利弗。菩萨净戒皆无有尽。何以故于是戒中出一切戒。如种无尽果亦无尽。是菩提种不可尽故。如来戒禁亦无有尽。
　　又成就修行者。远离身见烦恼垢故。此明何义。以诸菩萨十善业道离我见等垢。彼时名为清净业道。是故菩萨成就修行。即彼修多罗中说。清净戒者。所谓不著我相戏论。如是等是故名为成就修行。
　　又成就修行者。以成就一切种清净故。此明何义。以诸菩萨修行善业道一切种一切眷属清净。彼时菩萨名善业道成就修行应知。如彼修多罗中说。无尽意言。唯舍利弗菩萨戒众六十六事清净。修治亦不可尽。何等名为六十六事。一者于他众生不起恼苦。二者于他财物不生窃盗。三者于他妇女终不邪视。四者于诸众生无有欺诳。五者初不两舌于自眷属知止足故。六者无有恶口忍粗犷故。七者无有绮语常善说故。八者于他乐事不贪嫉故。九者初无嗔恚忍恶言故。十者正见不邪贱余道故。十一者深信于佛心不浊故。十二者信顺于法善法法故。十三者信敬于僧尊重圣众故。十四者五体投地志念佛故。十五者五体投地思惟法故。十六者五体投地宗敬僧故。十七者坚持禁戒一切无犯。乃至小禁不放舍故。十八者持不缺戒不依余乘故。十九者持不穿戒离恶处生故。二十者持不荒戒不杂诸结故。二十一者持不污戒专长白法故。二十二者持是深戒随意回向得自在故。二十三者持赞叹戒智者不呵故。二十四者持纯善戒正念知故。二十五者持不呵戒一切戒不散故。二十六者持善坚戒防护诸根故。二十七者持名闻戒诸佛所念故。二十八者持知足戒无不厌故。二十九者持少欲戒断贪惜故。三十者持性净戒身心寂灭故。三十一者持阿兰若戒离愦闹故。三十二者持圣种戒不求他意故。三十三者持威仪戒一切善根得自在故。三十四者持如说戒人无不欢喜故。三十五者持慈心戒护众生故。三十六者持悲心戒能忍诸苦故。三十七者持喜心戒不懈怠故。三十八者持舍心戒离爱恚故。三十九者持自省戒心善分别故。四十者持不求短缺戒护他心故。四十一者持善摄戒善守护故。四十二者持慧施戒教化众生故。四十三者持忍辱戒心无恚碍故。四十四者持精进戒不退还故。四十五者持禅定戒长诸禅支故。四十六者持智慧戒多闻善根无厌足故。四十七者持多闻戒博学坚牢故。四十八者持亲近善知识戒助成菩提故。四十九者持远离恶知识戒舍远离恶道故。五十者持不惜身戒观无常相故。五十一者持不惜命戒勤行善根故。五十二者持不悔戒心清净故。五十三者持不邪命戒心行清净故。五十四者持不焦戒毕竟清净故。五十五者持不烧戒修善行业故。五十六者持无慢戒心下不憍故。五十七者持不掉戒远离诸欲故。五十八者持不高戒心平直故。五十九者持柔和戒心无抵突故。六十者持调伏戒无恼害故。六十一者持寂灭戒心无垢秽故。六十二者持顺语戒如说行故。六十三者持化众生戒不离摄法故。六十四者持护正法戒不违如实故。六十五者持如颂成就戒于诸众生心平等故。六十六者持亲近佛戒。入佛三昧具足一切诸佛法故。是故名为成就修行。
　　又成就修行者。以成不共果故。此明何义。以诸菩萨成就修行十善业道摄取菩提心。以是义故得菩提时成不共果。是故名为成就修行应知。如圣者娑伽罗龙王经中说。龙王。离杀生人得十种清净法。远离杀生。一切善根回向阿耨多罗三藐三菩提。彼人得菩提时心自在故。寿命无量如是等。
　　问曰。应说业道义。云何业道义。答曰次说。云何说。以造作故名为业相。即业名道能趣地狱故名业道。又身口七业即自体相名为业道。余三者意相应心。又即彼业能作道故名业道。此明何义。唯心是业彼心七业共起名道。余三共相应名为业道。问曰。若即业名道。皆悉能趣地狱等者。何故余三非是业道。答曰。如彼七业此三能作彼根本故。以相应故。不能如彼业故。不名业道。问曰。一切美味饮酒食肉卷手掴打一切戏笑。如是等恶行。一切礼拜供养恭敬远离饮酒等。如是等善行。何故不说以为业道。答曰。远离饮酒等。唯是心业能起七业。非身口业。是故非业道。若作与心相应亦是业道。
　　问曰。若即彼业能作道名为业道。如是相解业道者。一切法于心皆应名业道。若尔何故但说十种业道。不说无量业道。答曰。以胜重故。此明何义。以诸恶行及善行中十业道重。余非重故不说无量。问曰。此义不然。何以故。以业不定故。此明何义。或有近远方便为重正业为轻。是故不应但说十业以为业道。不说无量。答曰不然。何以故。十业多重近远方便多轻。又世间众生多畏十业。不畏近远方便。又十业道能作深重逼恼。余者不能。是故汝说业不定者是义已答。又汝向言。一切法于心皆应名业道者。此义不然。何以故。七业一向极重。意三亦轻亦重。饮酒等不尔。以是义故。但说彼十名为业道。不说余者名为业道。问曰。远离杀生者。杀生等相应说。答曰。杀生有八种。一者故心二者他三者定不定众生相四者疑心五者起舍命方便六者作七者不作相八者无作相。是等名为杀生身业。身口意业名为杀生。故心者。问曰。有人言不作心杀成杀生罪。譬如触火。此明何义。如火能烧。若故心触不故心触皆能烧人。杀生亦尔。若故心杀不故心杀。悉皆应得杀生罪报。答曰不然。何以故。若无心杀得罪报者。则阿罗汉不得涅槃。此明何义。以阿罗汉断世间因。有不作心而杀众生。如是亦应还生世间。而实不然。以是义故。不故心杀不得罪报。又言如火者。此义不然。何以故。以恶业中无恶心隔故。所明何义。犹如彼火。薪炭等隔触而不烧。如是彼恶业中无恶心隔。虽复杀生不能与报。是故火喻义不相应。问曰。云何死者受苦。而杀生者不得罪报。答曰。以心不坏故。又此义不然。何以故。离逼恼众生有罪离利益众生有福。如断善根慈悲无诤灭尽定等。得罪得福。
　　问曰。何故名他。答曰。非自命故。问曰。以何义故自断命者不得罪报。答曰。以无可杀杀者故。此明何义。若有他人是可杀者。能杀生人得杀生罪。以自杀者无可杀境即更无杀者。以无杀者故。自断命不得恶报。又过去阴不续杀生等阴。是故自杀不得杀罪。问曰。自杀身者。起于杀心断人命根。破坏五阴舍离人趣杀业成就。何故不得杀生罪报。答曰。若尔阿罗汉人应得杀罪。此明何义。以死相罗汉自害其身断己命故。彼阿罗汉亦应获得断命之罪。而彼无罪。何以故。以离嗔心等故。是故自杀不得杀罪。
　　又定不定众生相者。定众生相不定众生相。彼众生相名为定不定众生相。又定众生相者。有百千人作心于中定杀某人。是名为定。若杀彼人得成杀罪。若杀余人不得杀罪。不定者。以舍一切故随杀得罪。以彼处不离众生相故。疑者。疑心杀生亦得杀罪。以彼是众生既舍众生。其心虽疑以舍慈悲心杀众生故得杀生罪。起舍命方便者。此明何义。若杀者于彼事中起不善心。必欲断彼众生命根。非慈悲心无护罪心。舍众生心作杀方便是名为起。
　　又作不作相无作相者。作者所作事。不作者所不作事。彼作事共起。虽作业灭而善无记法相续不断。问曰。云何不作而名为业。答曰。以能与作事作因与作果事作因。此明何义。处处亦有因中。说果果中说因。如如来经中说。可见可触名无作色。以作不可见不可触而作名为可见可触。以彼不作说名可见可触。如是彼处若身所依身事刀杖等杀生。名为作不作。得名身业。又如自在人口敕令杀仙人。嗔心欲杀众生。受敕使者。依自在人口敕而杀信仙夜叉。依仙嗔心而杀众生。彼自在人及仙人等作杀生因。使人夜叉身业成时。彼自在人及以仙人。俱得成就不作身业。又如受戒人。临受戒时身动口说。及受戒时默然而住。身口不动。师羯磨已。彼人成就无作身业。此亦如是又如口业事。而口不言但动头眴目奋眉举手如是等相表前事者。亦得成就不作口业。又应身作业。而身不动口说种种身业方便。彼事成时亦得成就不作身业。有人言。口意亦得成就杀生。此杀生业是口意业非是身业。虽有此言是义不然。何以故。若即口说心念之时成杀生者。可是口业可是意业。此明何义。若口与意是杀业体。自在人敕杀某众生。仙人心念杀某众生。即敕念时彼命应断。而此事不然。以彼使人信仙夜叉身业成时成杀生事。若不如是。彼自在人口言杀时。及彼仙人起嗔心时。应即成杀而实不成。又复有过。彼自在人口敕杀生使人未杀。彼自在人得证见道。受敕使者后方杀生。若口敕杀已成杀者。证见道已然后杀生。而此义不然。以得远离彼杀生因破戒等恶心。是故不以口意二业为杀生体。何以故。以业无差别故。此明何义。以善不善无记等业相各异故。以无差别相。如是身口意业则无差别。而远近方便身口意等成杀生业。此则不遮。
　　问曰。口言杀者。为毕竟成为不成耶。答曰。不成。何以故。以过时等故。此明何义。以何等时以何等方便以何等处。彼人杀时过自在人说时处等。杀者得罪教者无罪。身业者依身作业名为身业。此明何义。依身作业随身所作名为身业。
　　问曰。无命可杀。云何断命得杀生罪。答曰。虽无实命断和合体名为杀生。如断树林灭灯炷等。若有神我神我是常无杀生义。问曰。害何等阴名之为杀。为害过去为害未来为害现在。若害过去过去已灭。若害未来未来未到。若害现在刹那不住。答曰。有人说言。住现在世坏未来世和合阴体。复有人言。坏未来现在。此明何义。以现在阴中刀杖能到能作害事。复有人言。五阴自灭非因缘灭。复有人言。现在阴中唯坏色阴。以刀杖等能割能触。余四阴者不可割触故。复有人言。杀害五阴。自余四阴虽不可触而依色阴住。色阴坏故彼亦随坏。如破瓶故水乳亦失。复有人言。唯害无记阴。以无记阴中刀杖能触。以无触阴有其二种一切业有三种。如向所说应知。问曰。如来修多罗中说有二种业。一者起业。二者作业。此二种业广说有三。谓身口意业。此三种业云何差别。为从依说。为从体说。为从起说。若从依说即是一业。以一切业依止身故。若从体说即是一业。以一切业唯口业故。若从起说即是一业。以一切业从心起故。答曰。依三次第有三种业。此明何义。由心思惟即是心业。依彼心业起身口业。以依心故起身口业。如是次第应知。彼作无作应知。彼身口业差别应知。又身业作者依身威仪。依止身作彼彼形相。是名身作业。
　　问曰。以身去来动转名为身业。不去不来不名为业。答曰。若言去来是身业者。此事不然。何以故。一切有为法刹那不住故。刹那不住者随何处灭。不去不来云何而言去来动转。名为身业。问曰。此义不然。何以故。若一切法刹那不住。可如是说。亦见有法刹那间住非是不住。云何而言无去无来。答曰。此义不然。何以故。以有为法毕竟不住。此明何义。以彼一切有为诸法。无因无缘自然而灭故。此复何义。以可作法是有因缘而灭。法者即是无物。若无物者彼法不作。以有为法无因无缘自然灭故。若法即生时不灭后亦不应灭。若不灭者应是定实。若是定实不应变异。若如是者。不应从彼灭因缘灭。问曰。我见有法从因缘灭。如薪等法从彼火等因缘而灭。一切量中现见量胜。以是义故。一切法灭从于因缘。答曰。云何知薪等法依于火等因缘而灭。我言无因自然而灭。此义应思。为因火等薪等法灭故不见耶。为无因缘自然而灭故不见耶。此义云何。本相续因缘灭余更不生。是故不见。非因缘灭。如风灭灯手灭铃声。如是等知是比智知。答曰。已说非可作事故。此明何义。若有一法从因缘灭。应一切法皆因缘灭。不应有法非因缘灭。犹如生法一切皆悉从因缘生。无有法生不从因缘。如心声焰非因缘灭。以彼不待因缘灭故。问曰。此义不然。何以故。以后心生前心灭。后声生前声灭。以彼先法待后法故。是故得知从因缘灭。答曰。此义不然。何以故。以彼心声不相待故。此明何义。以有疑知决定知故。二法不俱苦乐贪恚等皆亦如是。又以前心声疾后心声迟。云何不疾心声而能害彼疾心疾声。是故法灭不从因缘。问曰。虽灯与焰念念不住。以无因住而有灭法及灭非法。依彼灭法灭于灯焰。是故应依因缘而灭。答曰。此义不然。何以故。以无物法云何能作灭因。又生因灭法非法刹那不住。刹那心刹那心中终不能作生因灭因。如是一切有为诸法不从因灭应知。又。答若依火等能作薪等灭因。如是生因即是灭因。此明何义。依何等火焰生何等色。即彼火焰能作熟胜熟胜灭因。以是故即生因是灭因。更无异因。而此义不如是。云何此一法能令法生能令法灭。又异异火焰中如是因差别虚妄分别。如因灰汁苦酒雪日地水谷米能生熟异熟异等色彼处云何分别。问曰。不然。何以故。以火煎水水由火尽火为灭因。答曰。如向解释。云何得知水因火灭非自然灭。问曰。若尔火何所作。答曰。火界增上依彼火力水力渐微。乃至后时水相续体断绝不起。是火所作非火所灭。是故一切有为之法自然而灭。无因缘灭。以彼灭法刹那不住是故即灭。如是成就诸法刹那不住刹那不住。是故此法不彼处去。问曰。我于余处犹见此法。若法不去。云何而得于余处见于余处识。答曰。如草火焰是故不去。是故身威仪名身作法。此义已成非谓异身别有实法。如一方生色名为长色。依彼长色更见余色名为短色。依四方故见四方色。依圆物故名为圆色。如是长短方圆高下诸色。譬如挑火。一厢直去不断不绝。相续而见名为长火。周匝四厢不断不绝名为圆火。随种种转见种种火。如是离火更无别有实形相法。若离火外有形相法。应为二根所伺。眼根见长身根触短。以一色入非二根见。如触法长短等。如是色中应知。触法唯心非是现根可捉可知。如见火色触中生念知。如嗅华香色中生念。此法应如是。依余法念余法而无一触法。于威仪中实有依触法得余法。是故无实身威仪法。问曰。此义不然。何以故。若于闇夜远见土墙等色。或长或短此应是实。答曰。但见色不了虚妄分别长短等色。如不异蚁子等见行见围。此亦如是。异身威仪更无实法。唯身威仪名为作法。不离身外别有作法。向说心思惟者。心中分别我如是如是作。能生身口业名为心业。若身所作名为身业。若口所作名为口业。不异三业别有实法。
　　问曰。异身口业实有别法。何以故。以有三种无垢色。增长不作业道等故。此明何义。以如来修多罗中说色摄三种。何者为三。一者有色可见可碍。二者有色不可见可碍。三者有色不可见不可碍。无垢色者。谓无漏色。何者无漏色。无漏色者。谓无漏法。何者无漏法。谓于过去未来现在色中不生嗔爱。乃至识中不生嗔爱。以是义故名无漏法。若如是者。离无作法何处有色不可见不可碍。是无漏故。知应有无作法离身口意业增长者。如来修多罗中说。有信者。善男子善女人修行七种功德。行住睡寤等日夜常生功德增长功德。若离身口业更无无作。云何异心法而得增长。是故当知。离身口业有无作法。又自不作业使他作业。若无无作此云何成。又复非但使人作业即得名为成就业道。以彼业未成。复更有过。虽作业未有实体成就。以如来经中说。诸比丘外入十一入不摄不可见不可碍。而不说非色。此为何义故如是说。以如来见法入中摄无作色故如是说。又复作难。若无无作法亦应无八圣道。以定中无正语正业及以正命。当知决定有无作法。又复有难。若无无作法。离波罗提木叉亦应无无作戒。以受戒竟后即无故。以在睡眠及颠狂等诸失心者。亦名比丘比丘尼故。当知决定有无作法。复有修多罗中如来说言离破戒桥梁。若无无作法。云何说言离破戒桥梁。是故当知有无作法。
　　答曰。此难极繁。虽有种种众多言说而义皆不然。何以故。汝向虽引如来修多罗中说色三种。而汝不解如来经意。此义云何。一切圣人禅定力。见三昧境界色。依三昧力而生彼色。彼色非是眼根境界故不可见。余一切物所不能障故不可碍。问曰。若言非是眼根境界不可障碍。云何名色。答曰。汝离心意有无作色。云何得名为无作色。又答。此色乃是无漏境界圣智三昧色。不同世间有漏之色。又言无漏色者。即是依彼三昧禅定力色名为无垢。圣人于无漏三昧中说无漏法。又有人言。阿罗汉色及以外色名为无漏。以离有漏法故。我不受此义。又增长功德者。此义云何。法如是故。如是如是施主施物数数受用。如是如是数数受用者。依受用人功德力故。虽施主异心而依本心念。修相续体细细转胜。以转胜故。于未来世而得成就多福德果。依此义故。如来说言多生功德增长功德。非离心离色有无作法。问曰。云何异身心依异身心。异身心中相续转细增长福德。答曰。云何异身心依异身心。异身心中有无作法。又答。而此义不然。我依于心身业口业有善恶功德。依本心作不失本心有相续体癫狂睡等。常得增长不作者已自不作使他人作。云何而得成于业道。此明何义。以依使者于他众生起于害法。是故使者细相续体转转生粗。以是义故未来世中能生多过。亦复不但使人作恶。自作恶者作恶事竟。未来世中亦生多过。是故于彼未来身体相续转生名为业道。以于因中明果义故。离破戒桥梁者。汝今为有狂癫病耶。而作是说。若狂癫者速觅陈酥服令除愈。不应种种非法言说。
　　问曰。何故增我有无作法。而汝自立从心起于细相续体有增长法。答曰。我不增汝有无作法。而汝所说法无如是义。此明何义。以依心故身口行事。行事讫竟成就业道。汝所有法离心身口。于佛法中无如是义。是尼乾子微尘世性时方等法离心而有。无心善恶如是等法智者不受。是故不立离于色心。身心之外有无作法。

　　　　弥勒菩萨所问经论卷第四



　　　　弥勒菩萨所问经论卷第五
  </div>
  <div class="pagination">
   <a href="弥勒菩萨所问经论.html">
    上一页
   </a>
   <a href="弥勒菩萨所问经论.html">
    1
   </a>
   <span class="current-page">
    2
   </span>
   <a href="弥勒菩萨所问经论_page3.html">
    3
   </a>
   <a href="弥勒菩萨所问经论_page4.html">
    4
   </a>
   <a href="弥勒菩萨所问经论_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
