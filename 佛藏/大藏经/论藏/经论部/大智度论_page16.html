<!DOCTYPE html>
<html>
<head>
    <meta charset="UTF-8">
    <title>大智度论 - 第 16 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大智度论 - 第 16 页/共 39 页</h1>
    <div class="content">　　利养虚称九　　自高蔑人十
　　如是等军众　　厌没出家人
　　我以禅智力　　破汝此诸军
　　得成佛道已　　度脱一切人

　　菩萨于此诸军虽未能破。著忍辱铠捉智慧剑执禅定楯。遮诸烦恼箭。是名内忍。复次菩萨于诸烦恼中。应当修忍不应断结。何以故。若断结者所失甚多。堕阿罗汉道中。与根败无异。是故遮而不断。以修忍辱不随结使。问曰。云何结使未断而能不随。答曰。正思惟故。虽有烦恼而能不随。复次思惟。观空无常相故。虽有妙好五欲不生诸结。譬如国王。有一大臣。自覆藏罪。人所不知。王言。取无脂肥羊来。汝若不得者当与汝罪。大臣有智。系一大羊以草谷好养。日三以狼而畏怖之。羊虽得养肥而无脂。牵羊与王。王遣人杀之肥而无脂。王问云何得尔。答以上事。菩萨亦如是。见无常苦空狼。令诸结使脂消诸功德肉肥。复次菩萨功德福报无量故。其心柔软诸结使薄易修忍辱。譬如师子王在林中吼。有人见之叩头求哀则放令去。虎豹小物不能尔也。何以故。师子王贵兽有智分别故。虎豹贱虫不知分别故。又如坏军得值大将则活值遇小兵则死。复次菩萨智慧力。观嗔恚有种种诸恶。观忍辱有种种功德。是故能忍结使。复次菩萨心有智力能断结使。为众生故。久住世间知结使是贼。是故忍而不随。菩萨系此结贼。不令纵逸而行功德。譬如有贼以因缘故不杀。坚闭一处而自修事业。复次菩萨实知诸法相故。不以诸结使为恶。不以功德为妙。是故于结不嗔功德不爱。以此智力故。能修忍辱。如偈说。
　　菩萨断除诸不善　　乃至极微灭无余
　　大功德福无有量　　所造事业无不办
　　菩萨大智慧力故　　于诸结使不能恼
　　是故能知诸法相　　生死涅槃一无二

　　如是种种因缘虽未得道。于诸烦恼法中能忍。是名法忍。复次菩萨。于一切法。知一相无二。一切法可识相故言一。眼识识色。乃至意识识法。是可识相法。故言一。复次一切法可知相故言一。苦法智苦比智。知苦谛。集法智集比智。知集谛。灭法智灭比智。知灭谛。道法智道比智。知道谛。及善世智亦知苦集灭道虚空非智缘灭。是可知相法故言一。复次一切法可缘相故言一。眼识及眼识相应法缘色。耳识鼻识舌识身识亦如是。意识及意识相应法。亦缘眼亦缘色亦缘眼识。乃至缘意缘法缘意识。一切法可缘相故言一。复次有人言一切法各皆一。一复有一名为二。三一名为三。如是乃至千万皆是一。而假名为千万。复次一切法中有相故言一。一相故名为一。一切物名为法。法相故名为一。如是等无量一门。破异相不著一。是名法忍。
　　复次菩萨观一切为二。何等二。二名内外相。内外相故内非外相。外非内相。复次一切法有无相故为二。空不空常非常我非我色非色可见不可见有对非有对有漏无漏有为无为心法非心法心数法非心数法心相应法非心相应法。如是无量二门破一不著二。是名为法忍。复次菩萨或观一切法为三。何等为三。下中上善不善无记有无非有非无。见谛断思惟断无断学无学非学非无学报有报非报非有报。如是无量三门破一不著异。是名为法忍。复次菩萨虽未得无漏道结使未断。能信无漏圣法及三种法印。一者一切有为生法无常等印。二者一切法无我印。三者涅槃实法印。得道贤圣人自得自知。菩萨虽未得道。能信能受是名法忍。复次于十四难不答法中。有常无常等。观察无碍不失中道。是法能忍是为法忍。如一比丘。于此十四难思惟观察。不能通达心不能忍。持衣钵至佛所白佛言。佛能为我解此十四难。使我意了者当作弟子。若不能解我当更求余道。佛告痴人汝本共我要誓。若答十四难汝作我弟子耶。比丘言不也。佛言。汝痴人今何以言。若不答我不作弟子。我为老病死人说法济度。此十四难是斗诤法。于法无益但是戏论。何用问为。若为汝答汝心不了。至死不解不能得脱生老病死。譬如有人身被毒箭。亲属呼医欲为出箭涂药。便言未可出箭。我先当知汝姓字亲里父母年岁。次欲知箭出在何山何木何羽。作箭镞者为是何人是何等铁。复欲知弓何山木何虫角。复欲知药是何处生是何种名。如是等事尽了了知之。然后听汝出箭涂药。佛问比丘此人可得知此众事然后出箭不。比丘言。不可得知。若待尽知此则已死。佛言。汝亦如是。为邪见箭爱毒涂已入汝心。欲拔此箭作我弟子。而不欲出箭。方欲求尽世间常无常边无边等。求之未得则失慧命。与畜生同死。自投黑闇。比丘惭愧深识佛语。即得阿罗汉道。复次菩萨。欲作一切智人。应推求一切法。知其实相。于十四难中不滞不碍。知其是心重病。能出能忍。是名法忍。复次佛法甚深清净微妙。演畅种种无量法门。能一心信受不疑不悔。是名法忍。如佛所言。诸法虽空。亦不断亦不灭。诸法因缘相续生亦非常。诸法虽无神亦不失罪福。一心念顷。身诸法诸根诸慧转灭不停。不至后念。新新生灭。亦不失无量世中因缘业。诸众界入中皆空无神。而众生轮转五道中受生死。如是等种种甚深微妙法。虽未得佛道。能信能受不疑不悔。是为法忍。复次阿罗汉辟支佛。畏恶生死早求入涅槃。菩萨未得成佛。而欲求一切智。欲怜愍众生。欲了了分别知诸法实相。是中能忍是名法忍。问曰。云何观诸法实相。答曰。观知诸法无有瑕隙。不可破不可坏是为实相。问曰。一切语皆可答可破可坏。云何言不可破坏是为实相。答曰。以诸法不可破故。佛法中一切言语道过。心行处灭常不生不灭。如涅槃相。何以故。若诸法相实有不应无。若诸法先有今无。则是断灭。复次诸法不应是常。何以故。若常则无罪无福无所伤杀。亦无施命亦无修行利益亦无缚无解。世间则是涅槃。如是等因缘故。诸法不应常。若诸法无常。则是断灭亦无罪无福亦无增损。功德业因缘果报亦失。如是等因缘故。诸法不应无常。问曰。汝言佛法中常亦不实无常亦不实。是事不然。何以故。佛法中常亦实无常亦实。常者数缘尽非数缘尽。虚空不生不住不灭故。是常相。无常者。五众生住灭故无常相。汝何以言常无常皆不实。答曰。圣人有二种语。一者方便语。二者直语。方便语者。为人为因缘故。为人者为众生说。是常是无常。如对治悉檀中说。若说无常。欲拔众生三界著乐。佛思惟。以何令众生得离欲。是故说无常法。如偈说。
　　若观无生法　　于生法得离
　　若观无为法　　于有为得离

　　云何生生名因缘和合。无常不自在属因缘。有老病死相欺诳相破坏相。是名生生。则是有为法。如对治悉檀说。常无常非实相。二俱过故。若诸法非有常非无常。是为愚痴论。所以者何。若非有则破无。若非无则破有。若破此二事更有何法可说。问曰。佛法常空相中。非有非无。空以除有空。空遮无。是为非有非无。何以言愚痴论。答曰。佛法实相不受不著。汝非有非无受著故。是为痴论。若言非有非无。是则可说可破。是心生处是斗诤处。佛法则不然。虽因缘故说非有非无。不生著。不生著则不可坏不可破。诸法若有边若无边若有无边若非有无边。若死后有去若死后无去若死后有去无去若死后非有去非无去。是身是神身异神异亦如是皆不实。于六十二见中。观诸法亦皆不实。如是一切除却。信佛法清净不坏相。心不悔不转。是名法忍。复次有无二边。观诸法生时住时则为有见相。观诸法老时坏时则为无见相。三界众生多著此二见相。是二种法虚诳不实。若实有相则不应无。何以故。今无先有则堕断中。若断是则不然。复次一切诸法。名字和合故谓之为有。以是故。名字和合所生法不可得。问曰。名字所生法虽不可得。则有名字和合。答曰。若无法。名字为谁而和合。是则无名字。复次若诸法实有。不应以心识故知有。若以心识故知有。是则非有。如地坚相。以身根身识知故有。若无身根身识知则无坚相。问曰。身根身识若知若不知。而地常是坚相。答曰。若先自知有坚相。若从他闻则知有坚相。若先不知不闻则无坚相。复次地若常是坚相。不应舍其相。如凝酥蜡蜜树胶。融则舍其坚相堕湿相中。金银铜铁等亦尔。如水为湿相。寒则转为坚相。如是等种种悉皆舍相。复次诸论议师辈。有能令无。无能令有。诸贤圣人坐禅人。能令地作水水作地。如是等诸法皆可转。如十一切入中说。复次是有见。为贪欲嗔恚愚痴结缚斗诤故生。若有生此欲恚等处。是非佛法。何以故。佛法相善净故。以是故非实。复次一切法有二种。色法无色法。色法分析乃至微尘散灭无余。如檀波罗蜜品破施物中说。无色法五情所不知故。意情生住灭时观故。知心有分。有分故无常。无常故空。空故非有。弹指顷有六十时。一一时中心有生灭。相续生故。知是贪心是嗔心是痴心是信心清净智慧禅定心。行者观心生灭。如流水灯焰。此名入空智门。何以故。若一时生余时中灭者。此心应常。何以故。此极少时中无灭故。若一时中无灭者。应终始无灭。复次佛说有为法皆有三相。若极少时中生而无灭者是为非有为法若极少时中心生住灭者。何以但先生而后灭。不先灭而后生。复次若先有心后有生。则心不待生。何以故。先已有心故。若先有生则生无所生。又生灭性相违。生则不应有灭。灭时不应有生。以是故一时不可得。异亦不可得。是即无生。若无生则无住灭。若无生住灭则无心数法。无心数法则无心不相应。诸行色无色法无故。无为法亦无。何以故因有为故有无为。若无有为则亦无无为。复次见作法无常故。知不作法常。若然者。今见作法是有法。不作法应是无法。以是故常法不可得。复次外道及佛弟子。说常法有同有异。同者虚空涅槃。外道有神时方微尘冥初。如是等名为异。又佛弟子说非数缘灭是常。又复言灭因缘法常。因缘生法无常。摩诃衍中。常法法性如真际。如是等种种。名为常法虚空涅槃。如先赞菩萨品中说。神及时方微尘亦如上说。以是故不应言诸法有。若诸法无者。有二种。一者常无。二者断灭故无。若先有今无若今有后无是则断灭。若然者则无因缘。无因缘者应一物中出一切物。亦应一切物中都无所出。后世中亦如是。若断罪福因缘。则不应有贫富贵贱之异及堕恶道畜生中。若言常无则无苦集灭道。若无四谛则无法宝。若无法宝则无八贤圣道。若无法宝僧宝则无佛宝。若如是者则破三宝。复次若一切法实空者。则无罪福亦无父母亦无世间礼法亦无善无恶。然则善恶同门是非一贯。一切物尽无。如梦中所见。若言实无有如是失。此言谁当信者。若言颠倒故见有者。当见一人时。何以不见二三。以其实无而颠倒见故。若不堕此有无见。得中道实相。云何知实。如过去恒河沙等诸佛菩萨所知所说。未来恒河沙等诸佛菩萨所知所说。现在恒河沙等诸佛菩萨所知所说。信心大故不疑不悔。信力大故能持能受。是名法忍。复次禅定力故。心柔软清净闻诸法实相应心与会。信著深入无疑无悔。所以者何。疑悔是欲界系法。粗恶故。不入柔软心中。是名法忍。复次智慧力故。于一切诸法中。种种观无有一法可得者。是法能忍能受不疑不悔。是名法忍。复次菩萨思惟。凡夫人以无明毒故。于一切诸法中作转相。非常作常想苦作乐想。无我有我想空谓有实。非有为有有为非有。如是等种种法中作转相。得圣实智慧破无明毒。知诸法实相。得无常苦空无我智慧。弃舍不著。是法能忍是名法忍。复次观一切诸法。从本已来常空今世亦空。是法能信能受是为法忍。问曰。若从本已来常空今世亦空。是为恶邪。云何言法忍。答曰。若观诸法常毕竟空。取相心著是为恶邪见。若观空不著不生邪见。是为法忍。如偈说。
　　诸法性常空　　心亦不著空
　　如是法能忍　　是佛道初相

　　如是等种种入智慧门。观诸法实相心不退不悔不随诸观。亦无所忧。能得自利利他。是名法忍。是法忍有三种。行清净不见忍辱法。不见己身。不见骂辱人。不戏诸法。是时名清净法忍。以是事故说菩萨住般若波罗蜜中能具足羼提波罗蜜。不动不退故。云何名不动不退。嗔恚不生不出恶言。身不加恶心无所疑。菩萨知般若波罗蜜实相。不见诸法心无所著故。若人来骂若加楚毒杀害。一切能忍。以是故说住般若波罗蜜中。能具足羼提波罗蜜。

　　大智度论释初品中毗梨耶波罗蜜义第二十六

　　【经】身心精进不懈息故应具足毗梨耶波罗蜜。
　　【论】毗梨耶(秦言精进)问曰。如精进。是一切善法本。应最在初。今何以故第四。答曰。布施持戒忍辱世间常有。如客主之义法应供给。乃至畜生亦知布施。或有人种种因缘故能布施。若为今世若为后世。若为道故布施。不须精进。如持戒者。见为恶之人王法治罪。便自畏惧不敢为非。或有性善不作诸恶。有人闻今世作恶后世受罪。而以怖畏故能持戒。有人闻持戒因缘故得离生老病死。是中心生口言。我从今日不复杀生。如是等即是戒。岂须精进波罗蜜而能行耶。如忍辱中。若骂若打若杀。或畏故不报。或少力或畏罪或修善人法或为求道故默然不报。皆不必须精进波罗蜜乃能忍也。今欲得知诸法实相。行般若波罗蜜故修行禅定。禅定是实智慧之门。是中应勤修精进一心行禅。复次布施持戒忍辱。是大福德安隐快乐。有好名誉。所欲者得。既得知此福利之味。今欲增进更得妙胜禅定智慧。譬如穿井已见湿泥。转加增进必望得水。又如钻火已得见烟。倍复力励必望得火。欲成佛道凡有二门。一者福德。二者智慧。行施戒忍是为福德门。知一切诸法实相摩诃般若波罗蜜。是为智慧门。菩萨入福德门。除一切罪所愿皆得。若不得愿者。以罪垢遮故。入智慧门则不厌生死。不乐涅槃。二事一故。今欲出生摩诃般若波罗蜜。般若波罗蜜。要因禅定门。禅定门必须大精进力。何以故散乱心。不能得见诸法实相。譬如风中然灯不能照物。灯在密屋明必能照。是禅定智慧。不可以福愿求。亦非粗观能得。要须身心精勤急著不懈尔乃成办。如佛所说。血肉脂髓皆使竭尽。但令皮骨筋在不舍精进。如是乃能得禅定智慧。得是二事则众事皆办。以是故精进第四。名为禅定实智慧之根。上三中虽有精进少故不说。问曰。有人言。但行布施持戒忍辱故得大福德。福德力故所愿皆得。禅定智慧自然而至。复何用精进波罗蜜为。答曰。佛道甚深难得。虽有布施持戒忍辱力。要须精进。得甚深禅定实智慧及无量诸佛法。若不行精进则不生禅定。禅定不生则不得生梵天王处。何况欲求佛道。复次有人。如民大居士等欲得无量宝物则应意皆得。如顶生王王四天下。天雨七宝及所须之物。释提婆那民分座与坐。虽有是福然不能得道。如罗频珠比丘。虽得阿罗汉道乞食七日不得空钵而还。后以禅定火自烧其身而般涅槃。以是故知。非但福德力故得道。欲成佛道要须勤大精进。问曰。菩萨观精进有何利益。而勤修不懈。答曰。一切今世后世道德利益皆由精进得。复次若人欲自度身。尚当勤急精进。何况菩萨誓愿欲度一切。如赞精进偈中说。
　　有人不惜身　　智慧心决定
　　如法行精进　　所求事无难
　　如农夫勤修　　所收必丰实
　　亦如涉远路　　勤则必能达
　　若得生天上　　及得涅槃乐
　　如是之因缘　　皆由精进力
　　非天非无因　　自作故自得
　　谁有智慧人　　而不自勉励
　　三界火炽然　　譬如大炎火
　　有智决断人　　乃能得免离
　　以是故佛告　　阿难正精进
　　如是不懈怠　　直至于佛道
　　勉强而勤修　　穿地能通泉
　　精进亦如是　　无求而不得
　　能如行道法　　精进不懈者
　　无量果必得　　此报终不失

　　复次精进法。是一切诸善法之根本。能出生一切诸道法乃至阿耨多罗三藐三菩提。何况于小利。如毗尼中说。一切诸善法乃至阿耨多罗三藐三菩提。皆从精进不放逸生。复次精进能动发先世福德。如雨润种能令必生此亦如是。虽有先世福德因缘。若无精进则不能生。乃至今世利尚不能得。何况佛道。复次诸大菩萨荷负众生。受一切苦乃至阿鼻泥犁中苦。心亦不懈。是为精进。复次一切众事。若无精进则不能成。譬如下药以巴豆为主。若除巴豆则无下力。如是意止神足根力觉道必待精进。若无精进则众事不办。如戒唯在八道不在余处。信在根力余处则无。如精进者无处不有。既总众法而别自有门。譬如无明使遍在一切诸使中。而别有不共无明。问曰。菩萨欲得一切佛法。欲度一切众生。欲灭一切烦恼。皆得如意。云何增益。精进而能得佛。譬如小火不能烧大林。火势增益能烧一切。答曰。菩萨从初发心作誓愿。当令一切众生得欢乐。常为一切不自惜身。若惜身者于诸善法不能成办。以是故增益精进。复次菩萨种种因缘呵懈怠心。令乐著精进。懈怠黑云覆诸明慧。吞灭功德增长不善。懈怠之人。初虽小乐后则大苦。譬如毒食。初虽香美久则杀人。懈怠之心烧诸功德譬如大火烧诸林野。懈怠之人失诸功德。譬如被贼无复遗余。如偈说。
　　应得而不得　　已得而复失
　　既自轻其身　　众人亦不敬
　　常处大闇中　　无有诸威德
　　尊贵智慧法　　此事永以失
　　闻诸妙道法　　不能以益身
　　如是之过失　　皆由懈怠心
　　虽闻增益法　　不能得上及
　　如是之过罪　　皆由懈怠心
　　生业不修理　　不入于道法
　　如是之过失　　皆由懈怠心
　　上智所弃远　　中人时复近
　　下愚为之没　　如猪乐在溷
　　若为世中人　　三事皆废失
　　欲乐及财利　　福德亦复没
　　若为出家人　　则不得二事
　　生天及涅槃　　名誉二俱失
　　如是诸废失　　欲知其所由
　　一切诸贼中　　无过懈怠贼
　　以是众罪故　　懒心不应作
　　马井二比丘　　懈怠坠恶道
　　虽见佛闻法　　犹亦不自免

　　如是等种种。观懈怠之罪精进增长。复次观精进之益。今世后世佛道涅槃之利皆由精进。复次菩萨知一切诸法皆空无所有。而不证涅槃。怜愍众生集诸善法。是精进波罗蜜力。复次菩萨一人独无等侣。以精进福德力故。能破魔军及结使贼得成佛道。既得佛道。于一切诸法一相无相其实皆空。而为众生说诸法种种名字种种方便。度脱众生老病死苦。将灭度时以法身。与弥勒菩萨摩诃萨迦叶阿难等。然后入金刚三昧。自碎身骨令如芥子。以度众生而不舍精进力。复次如阿难。为诸比丘说七觉意。至精进觉意。佛问阿难。汝说精进觉意耶。阿难言说精进觉意。如是三问三答。佛即从坐起告阿难。人能爱乐修行精进。无事不得得至佛道终不虚也。如是种种因缘。观精进利而得增益。如是精进。佛有时说为欲。或时说精进。有时说不放逸。譬如人欲远行。初欲去时是名为欲。发行不住是为精进。能自劝励不令行事稽留。是为不放逸。以是故知欲生精进。精进生故不放逸。不放逸故能生诸法。乃至得成佛道。复次菩萨欲脱生老病死亦欲度脱众生。常应精进一心不放逸。如人擎油钵行大众中。现前一心不放逸故大得名利。又如偏阁险道若悬绳若乘山羊。此诸恶道以一心不放逸故。身得安隐。今世大得名利。求道精进亦复如是。若一心不放逸所愿皆得。复次譬如水流能决大石。不放逸心亦复如是。专修方便。常行不废。能破烦恼诸结使山。复次菩萨有三种思惟。若我不作不得果报。若我不自作不从他来。若我作者终不失。如是思惟当必精进。为佛道故勤修专精而不放逸。如一小阿兰若。独在林中坐禅而生懈怠。林中有神是佛弟子。入一死尸骨中。歌儛而来。说此偈言。
　　林中小比丘　　何以生懈废
　　昼来若不畏　　夜复如是来

　　是比丘惊怖起坐内自思惟。中夜复睡。是神复现十头口中出火牙爪如剑眼赤如炎。顾语将从捉此懈怠比丘。此处不应懈怠。何以故尔。是比丘大怖即起思惟。专精念法得阿罗汉道。是名自强精进不放逸力能得道果。复次是精进不自惜身而惜果报。于身四仪坐卧行住常勤精进。宁自失身不废道业。譬如失火以瓶水投之。唯存灭火而不惜瓶。如仙人师教弟子说偈言。
　　决定心悦豫　　如获大果报
　　如愿事得时　　乃知此最妙

　　如是种种因缘。观精进之利。能令精进增益。复次菩萨修诸苦行。若有人来求索头目髓脑尽能与之。而自念言。我有忍辱精进智慧方便之力受之尚苦。何况愚騃三涂众生。我当为此众生故。勤修精进早成佛道而度脱之。

　　　　大智度论卷第十五



　　大智度论释初品中毗梨耶波罗蜜义第二十七(卷第十六)

　　　　龙树菩萨造
　　　　后秦龟兹国三藏鸠摩罗什奉　诏译
　　问曰。云何名精进相。答曰。于事必能起发无难。志意坚强心无疲惓所作究竟。以此五事为精进相。复次如佛所说。精进相者。身心不息故。譬如释迦牟尼佛。先世曾作贾客主。将诸贾人入险难处。是中有罗刹鬼。以手遮之言。汝住莫动不听汝去。贾客主即以右拳击之。拳即著鬼挽不可离。复以左拳击之亦不可离。以右足蹴之足复粘著。复以左足蹴之亦复如是。以头冲之头即复著。鬼问言。汝今如是欲作何等心休息未。答言。虽复五事被系。我心终不为汝息也。当以精进力。与汝相击要不懈退。鬼时欢喜心念。此人胆力极大。即语人言。汝精进力大。必不休息放汝令去。行者如是。于善法中初夜中夜后夜诵经坐禅求诸法实相。不为诸结使所覆身心不懈。是名精进相。是精进名心数法勤行不住相。随心行共心生。或有觉有观或无觉有观或无觉无观。如阿毗昙法广说。于一切善法中勤修不懈。是名精进相。于五根中名精进根。根增长名精进力。心能开悟名精进觉。能到佛道涅槃城。是名正精进。四念处中能勤系心。是精进分。四正勤是精进门。四如意足中。欲精进即是精进。六波罗蜜中名精进波罗蜜。问曰。汝先赞精进。今说精进相。是名何精进。答曰。是一切善法中精进相。问曰。今说摩诃般若波罗蜜论议中。应说精进波罗蜜。何以故。说一切善法中精进。答曰。初发心菩萨于一切善法中精进。渐渐次第得精进波罗蜜。问曰。一切善法中精进多。今说精进波罗蜜。已入一切善法精进中。答曰。为佛道精进名为波罗蜜。诸余善法中精进。但名精进。不名波罗蜜。问曰。一切善法中勤何以不名精进波罗蜜。而独名菩萨精进为波罗蜜。答曰。波罗蜜名到彼岸。世间人及声闻辟支佛。不能具足行诸波罗蜜。是故不名为精进波罗蜜。复次是人无大慈大悲。弃舍众生不求十力四无所畏十八不共法一切智及无碍解脱无量身无量光明无量音声无量持戒禅定智慧。以是故是人精进不名波罗蜜。复次菩萨精进不休不息一心求佛道。如是行者名为精进波罗蜜。如好施菩萨。求如意珠抒大海水。正使筋骨枯尽终不懈废。得如意珠以给众生济其身苦。菩萨如是难为能为。是为菩萨精进波罗蜜。复次菩萨以精进力为首。行五波罗蜜。是时名为菩萨精进波罗蜜。譬如众药和合能治重病。菩萨精进亦如是。但行精进不能行五波罗蜜。是不名菩萨精进波罗蜜。复次菩萨精进。不为财利富贵力势。亦不为身不为生天转轮王梵释天王。亦不自为以求涅槃。但为佛道利益众生。如是相名为菩萨精进波罗蜜。复次菩萨精进。修行一切善法大悲为首。如慈父爱子。唯有一子而得重病。一心求药救疗其病。菩萨精进以慈为首亦复如是。救疗一切心无暂舍。复次菩萨精进。以实相智慧为首。行六波罗蜜。是名菩萨精进波罗蜜。问曰。诸法实相无为无作。精进有为有作相。云何以实相为首。答曰。虽知诸法实相无为无作。以本愿大悲欲度众生故。于无作中以精进力度脱一切。复次若诸法实相无为无作如涅槃相。无一无二。汝云何言实相与精进相异耶。汝即不解诸法相。复次尔时菩萨观三界五道众生各失所乐。无色界天乐定心著。不觉命尽。堕在欲界中受禽兽形。色界诸天亦复如是。从清净处堕。还受淫欲在不净中。欲界六天乐著五欲。还堕地狱受诸苦痛。见人道中。以十善福贸得人身。人身多苦少乐寿尽多堕恶趣中。见诸畜生受诸苦恼。鞭杖驱驰负重涉远。项领穿坏热铁烧烁。此人宿行因缘。以系缚众生鞭杖苦恼。如是等种种因缘故。受象马牛羊獐鹿畜兽之形。淫欲情重无明偏多。受鹅鸭孔雀鸳鸯鸠鸽鸡鹥鹦鹉百舌之属。受此众鸟种类百千。淫行罪故。身生毛羽隔诸细滑。嘴[口*(甚-其+庚)]粗[革*卬]不别触味。嗔恚偏多。受毒蛇蝮蝎蚑蜂百足含毒之虫。愚痴多故。受蚓蛾蜣螂蚁蝼鸺鹥角鸱之属诸騃虫鸟。憍慢嗔恚多故。受师子虎豹诸猛兽身。邪慢缘故。受生驴猪骆驼之中。悭贪嫉妒轻躁短促故。受猕猴[狂-王+哥]玃熊罴之形。邪贪憎嫉业因缘故。受猫狸土虎诸兽之身。无愧无惭饕餮因缘故。受乌鹊鸱鹫诸鸟之形。轻慢善人故。受鸡狗野干等身。大作布施嗔恚曲心。以此因缘故受诸龙身。大修布施心高陵疟苦恼众生。受金翅鸟形。如是等种种结使业因缘故。受诸畜生禽兽之苦。菩萨得天眼观众生轮转五道回旋其中。天中死人中生。人中死天中生。天中死生地狱中。地狱中死生天上。天上死生饿鬼中。饿鬼中死还生天上。天上死生畜生中。畜生中死生天上。天上死还生天上地狱饿鬼畜生亦如是欲界中死色界中生。色界中死欲界中生。欲界中死无色界中生。无色界中死欲界中生。欲界中死欲界中生。色界无色界亦如是。活地狱中死黑绳地狱中生。黑绳地狱中死活地狱中生。活地狱中死还生活地狱中。合会地狱乃至阿鼻地狱亦如是。炭坑地狱中死。沸屎地狱中生。沸屎地狱中死。炭坑地狱中生。炭坑地狱中死。还生炭坑地狱中。烧林地狱乃至摩诃波头摩地狱亦如是。展转生其中。卵生中死胎生中生。胎生中死卵生中生。卵生中死还生卵生中。胎生湿生化生亦如是。阎浮提中死弗婆提中生。弗婆提中死阎浮提中生。阎浮提中死还生阎浮提中。劬陀尼郁怛罗越亦如是。四天处死三十三天中生。三十三天中死四天处生。四天处死还生四天处。三十三天乃至他化自在天亦如是。梵众天中死梵辅天中生。梵辅天中死梵众天中生。梵众天中死还生梵众天中。梵辅天少光天无量光光音少净无量净遍净阿那跋罗伽得生。大果虚空处。识处。无所有处。非有想非无想处。亦如是。非有想非无想天中死阿鼻地狱中生。如是展转生五道中。菩萨见是已生大悲心。我于众生为无所益。虽与世乐乐极则苦。当以佛道涅槃常乐益于一切。云何而益。当勤大精进乃得实智慧。得实智慧知诸法实相。以余波罗蜜助成以益众生。是为菩萨精进波罗蜜。见饿鬼中饥渴故两眼陷毛发长。东西驰走若欲趣水。护水诸鬼以铁杖逆打。设无守鬼水自然竭。或时天雨雨化为炭。或有饿鬼常被火烧。如劫尽时诸山火出。或有饿鬼羸瘦狂走。毛发蓬乱以覆其身。或有饿鬼常食屎尿涕唾欧吐荡涤余汁。或时至厕溷边立伺求不净汁。或有饿鬼常求产妇藏血饮之。形如烧树咽如针孔。若与其水千岁不足或有饿鬼。自破其头以手取脑而舐。或有饿鬼形如黑山铁锁锁颈叩头求哀归命狱卒。或有饿鬼先世恶口。好以粗语加彼众生。众生憎恶见之如仇。以此罪故堕饿鬼中。如是等种种罪故。堕饿鬼趣中受无量苦痛。见八大地狱苦毒万端。活大地狱中诸受罪人各各共斗。恶心嗔诤手捉利刀互相割剥。以槊相刺。铁叉相叉。铁棒相棒。铁杖相捶。铁铲相贯。而以利刀互相切脍。又以铁爪而相攫裂。各以身血而相涂漫。痛毒逼切闷无所觉。宿业因缘冷风来吹。狱卒唤之咄诸罪人还活。以是故名活地狱。即时平复复受苦毒。此中众生以宿行因缘好杀物命。牛羊禽兽。为田业舍宅奴婢妻子国土钱财故而相杀害。如是等种种杀业报故。受此剧罪。见黑绳大地狱中罪人。为恶罗刹狱卒鬼匠。常以黑热铁绳。拼度罪人。以狱中铁斧煞之斫之。长者令短短者令长。方者使圆圆者使方。斩截四肢却其耳鼻落其手足。以大铁锯解析揣截。破其肉分脔脔称之。此人宿行因缘谗贼忠良。妄语恶口两舌无义语枉杀无辜。或作奸吏酷暴侵害。如是等种种恶口谗贼故受此罪。见合会大地狱中。恶罗刹狱卒作种种形。牛马猪羊獐鹿狐狗虎狼师子六驳大鸟雕鹫鹑鸟。作此种种诸鸟兽头。而来吞啖咬啮[齒*齊]掣罪人。两山相合大热铁轮轹诸罪人令身破碎。热铁臼中捣之令碎。如笮蒲桃亦如压油。譬如蹂场聚肉成[卄/積]。积头如山。血流成池。雕鹫虎狼各来诤掣。此人宿业因缘多杀牛马猪羊獐鹿狐兔虎狼师子六驳大鸟众鸟。如是等种种鸟兽多残贼故还为此众鸟兽头来害罪人。又以力势相陵枉压羸弱。受两山相合罪。悭贪嗔恚愚痴怖畏故。断事轻重不以正理。或破正道转易正法。受热铁轮轹热铁臼捣。第四第五名叫唤大叫唤。此大地狱其中罪人罗刹狱卒头黄如金。眼中火出著赤色衣。身肉坚劲走疾如风。手足长大口出恶声。捉三股叉箭。堕如雨刺射罪人。罪人狂怖叩头求哀。小见放舍小见怜愍。即时将入热铁地狱纵广百由旬。驱打驰走足皆焦然。脂髓流出如笮苏油。铁棒棒头头破脑出如破酪瓶。斫剉割剥身体糜烂。而复将入铁阁。屋间黑烟来熏。互相推压更相怨毒。皆言何以压我才欲求出其门以闭。大声嗥呼音常不绝。此人宿行因缘。皆由斗秤欺诳非法断事。受寄不还。侵陵下劣。恼诸穷贫令其号哭。破他城郭坏人聚落伤害劫剥。室家怨毒举城叫唤。有时谲诈欺诳诱之。令出而复害之。如是等种种因缘故。受如此罪。大叫唤地狱中人。皆坐熏杀穴居之类。幽闭囹圄或闇烟窟中而熏杀之。或投井中劫夺他财。如是等种种因缘。受大叫唤地狱罪。第六第七热大热地狱。中有二大铜镬。一名难陀二名跋难陀(秦言喜大喜也)醎沸水满中。罗刹鬼狱卒以罪人投中。如厨士烹肉。人在镬中脚上头下。譬如煮豆熟烂。骨节解散皮肉相离。知其已烂以叉叉出。行业因缘冷风吹活。复投炭坑中。或著沸屎中。譬如鱼出于水而著热沙中。又以浓血而自煎熬。从炭坑中出。投之焰床强驱令坐。眼耳鼻口及诸毛孔一切火出。此人宿世恼乱父母师长沙门婆罗门。于诸好人福田中恼令心热。以此罪故受热地狱罪。或有宿世煮生茧。或生炙猪羊。或以木贯人而生炙之。或焚烧山野及诸聚落佛图精舍。及天神等。或推众生著火坑中。如是等种种因缘。生此地狱中。见阿鼻地狱。纵广四千里周回铁壁。于七地狱其处最深。狱卒罗刹以大铁椎椎诸罪人。如锻师打铁。从头剥皮乃至其足。以五百钉钉挓其身如挓牛皮。互相掣挽应手破裂。热铁火车以轹其身驱入火坑。令抱炭出热沸屎河驱令入中。有铁嘴毒虫。从鼻中入脚底出。从足下入口中出。竖剑道中驱令驰走。足下破碎如厨脍肉。利刀剑槊飞入身中。譬如霜树落叶随风乱坠。罪人手足耳鼻支节。皆被斫剥割截在地流血成池。二大恶狗一名赊摩二名赊婆罗。铁口猛毅破人筋骨。力逾虎豹猛如师子。有大刺林驱逼罪人强令上树。罪人上时刺便下向。下时刺便上向。大身毒蛇蝮蝎恶虫竞来啮之。大鸟长嘴破头啖脑。入醎河中随流上下。出则蹈热铁地行铁刺上。或坐铁杙杙从下入。以钳开口灌以洋铜。吞热铁丸入口。口焦入咽咽烂入腹。腹然五藏皆焦直过堕地。但见恶色恒闻臭气常触粗涩遭诸苦痛迷闷委顿。或狂逸唐突或藏窜投掷或颠匐堕落。此人宿行多造大恶五逆重罪。断诸善根法言非法非法言法。破因破果憎嫉善人。以是罪故入此地狱受罪最剧。如是等种种八大地狱周围其外复有十六小地狱为眷属。八寒冰八炎火。其中罪毒不可见闻。八炎火地狱者。一名炭坑二名沸屎三名烧林四名剑林五名刀道六名铁刺林七名醎河八名铜橛。是为八。八寒冰地狱者。一名頞浮陀(少多有孔)二名尼罗浮陀(无孔)三名阿罗罗(寒战声也)四名阿婆婆(亦患寒声)五名睺睺(亦是患寒声)六名沤波罗(此地狱外壁似青莲花也)七名波头摩(红莲花罪人生中受苦也)八名摩诃波头摩。是为八。若破清净戒出家法。令白衣轻贱佛道。或排众生著火坑中。或众生命未尽顷于火上炙之。如是等种种因缘。堕炭坑地狱中。大火炎炭至膝烧罪人身。若沙门婆罗门福田食。以不净手触。或先啖或以不净物著中。或以热沸屎灌他身破净命。以邪命自活。如是等种种因缘。堕沸屎地狱中。沸屎深广如大海水。中有虫以铁为嘴破罪人头啖脑破骨食髓。若焚烧草木伤害诸虫。或烧林大猎为害弥广。如是等种种因缘。堕烧林地狱中。草木火然以烧罪人。若执持刀剑斗诤伤杀。若斫树压人以报宿怨。若人以忠信诚告而密相中陷。如是等种种因缘。堕剑林地狱中。此地狱罪人入中。风吹剑叶割截手足耳鼻皆令堕落。是时林中有乌鹫恶狗来食其肉。若以利刀刺人。若橛若枪伤人。若断截道路拨彻桥梁。破正法道示以非法道。如是等种种因缘。堕利刀道地狱中。利刀道地狱者。于绝壁狭道中。竖利刀令罪人行上而过。若犯邪淫侵他妇女贪受乐触。如是等种种因缘。堕铁刺林地狱中。刺树高一由旬。上有大毒蛇化作美女身。唤此罪人上来共汝作乐。狱卒驱之令上。刺皆下向贯刺罪人。身被刺害入骨彻髓。既至林上化女还复蛇身。破头入腹处处穿穴皆悉破烂。忽复还活身体平复。化女复在树下唤之狱卒以箭仰射呼之令下刺复仰刺。既得到地化女身复毒蛇破罪人身。如是久久从热铁刺林出。遥见河水清凉快乐。走往趣之入中变成热沸醎水。罪人在中须臾之顷。皮肉离散骨立水中。狱卒罗刹以叉钩出之。持著岸上。此人宿行因缘。伤杀水性鱼鳖之属。或时排人及诸众生令没水中。或投之沸汤或投之冰水。如是等种种恶业因缘故受此罪。若在铜橛地狱。狱卒罗刹问诸罪人。汝何处来。答言。我苦闷不知来处。但患饥渴若言渴。是时狱卒即驱逐罪人令坐热铜橛上。以铁钳开口灌以洋铜。若言饥坐之铜橛吞以铁丸入口。口焦入咽咽烂入腹。腹然五藏烂坏直过堕地。此人宿行因缘劫盗他财以自供口。诸出家人或时诈病多求酥油石蜜。或无戒无禅无有智慧。而多受人施或恶口伤人。如是等种种宿业因缘。堕铜橛地狱。若人堕頞浮陀地狱中。其处积冰毒风来吹。令诸罪人皮毛裂落筋肉断绝骨破髓出。即复完坚受罪如初。此人宿业因缘。寒月剥人或劫盗冻人薪火。或作恶龙嗔毒忿恚。放大雹雨冰冻害人。或轻贱谤毁若佛及佛弟子持戒之人。或口四业作众重罪。如是等种种因缘。堕頞浮陀地狱中。尼罗浮陀亦如是。頞浮陀少多有孔时得出入。尼罗波绝无孔罅无出入处。呵婆婆呵罗罗睺睺此三地狱。寒风噤战口不能开。因其呼声而以名狱。沤波罗狱中。冻冰浃渫有似青莲花。波头摩状。如此间赤莲花。摩呵波头摩。是中拘迦离住处。有智之人闻是惊言。咄以此无明恚爱法故。乃受此苦。出而复入无穷无已。菩萨见此如是思惟。此苦业因缘皆是无明诸烦恼所作。我当精进勤修六度集诸功德。断除众生五道中苦。兴发大哀增益精进。如见父母幽闭囹圄拷掠搒笞忧毒万端。方便求救心不暂舍。菩萨见诸众生受五道苦念之如父亦复如是。复次菩萨精进世世勤修。求诸财宝给施众生心无懈废。自有财物能尽施与心亦不懈。复次精进持戒。若大若小一切能受。一切能持不毁不犯。大如毛发。设有违失即时发露初不覆藏。复次勤修忍辱。若人刀杖打害骂詈毁辱及恭敬供养。一切能忍不受不著。于深法中其心不没亦不疑悔。复次专精一心修诸禅定。能住能守得五神通及四等心胜处背舍十一切处。具诸功德得四念处及诸菩萨见佛三昧。复次菩萨精进求法不懈。身心勤力供养法师。种种恭敬供给给使。初不违失亦不废退。不惜身命以为法故。诵读问答。初中后夜思惟忆念筹量分别。求其因缘选择同异。欲知实相一切诸法自相异相总相别相一相有相无相如实相。诸佛菩萨无量智慧心不没不退。是名菩萨精进。如是等种种因缘。能生能办种种善法。是故名为精进波罗蜜。波罗蜜义如先说。复次菩萨精进。名为精进波罗蜜。余人精进不名波罗蜜。问曰。云何为精进满足。答曰。菩萨生身法性身能具功德。是为精进波罗蜜满足。满足义如上说。身心精进。不废息故。问曰。精进是心数法。经何以名身精进。答曰。精进虽是心数法。从身力出故名为身精进。如受是心数法。而有五识相应受。是名身受有意识相应受是为心受。精进亦如是。身力勤修若手布施。口诵法言。若讲说法。如是等名为身口精进。复次行布施持戒。是为身精进。忍辱禅定智慧是名心精进。复次外事勤修是为身精进。内自专精是为心精进。粗精进名为身。细精进名为心。为福德精进名为身。为智慧精进是为心。若菩萨初发心乃至得无生忍。于是中间名身精进。生身未舍故得无生忍。舍肉身得法性身。乃至成佛。是为心精进。复次菩萨初发心时功德未足故。种三福因缘。布施持戒善心渐得福报。以施众生。众生未足。更广修福发大悲心。一切众生不足于财多作众恶。我以少财不能满足其意。其意不满不能勤受教诲。不受道教不能得脱生老病死。我当作大方便给足于财令其充满。便入大海求诸异宝。登山履危以求妙药。入深石窟求诸异物石汁珍宝以给众生。或作萨陀婆冒涉险道。劫贼师子虎狼恶兽。为布施众生故。勤求财宝不以为难。药草咒术能令铜变为金。如是种种变化致诸财物。及四方无主物以给众生。是为身精进。得五神通能自变化作诸美味。或至天上取自然食。如是等名为心精进。能集财宝以用布施。是为身精进。以是布施之德。得至佛道。是为心精进。生身菩萨行六波罗蜜。是为身精进。法性身菩萨行六波罗蜜。是为心精进(未得法身心则随身。已得法身则心不随身。身不累心也)。
　　复次一切法中皆能成办不惜身命。是为身精进。求一切禅定智慧时心不懈惓。是为心精进。复次身精进者。受诸勤苦终不懈废。如说。波罗柰国梵摩达王。游猎于野林中见二鹿群。群各有主。一主有五百群鹿。一主身七宝色。是释迦牟尼菩萨。一主是提婆达多。菩萨鹿王见人王大众杀其部党。起大悲心迳到王前。王人竞射飞矢如雨。王见此鹿直进趣已无所忌惮。敕诸从人摄汝弓矢无得断其来意。鹿王既至跪白人王。君以嬉游逸乐小事故。群鹿一时皆受死苦。若以供膳辄当差次日送一鹿以供王厨。王善其言听如其意。于是二鹿群主大集差次各当一日送应次者。是时提婆达多鹿群中。有一鹿怀子来白其主。我身今日当应送死。而我怀子子非次也。乞垂料理使死者得次生者不滥。鹿王怒之言。谁不惜命。次来但去何得辞也。鹿母思惟。我王不仁不以理恕不察我辞。横见嗔怒不足告也。即至菩萨王所以情具白。王问此鹿。汝主何言。鹿曰。我主不仁。不见料理而见嗔怒。大王仁及一切故来归命。如我今日天地虽旷无所控告。菩萨思惟。此甚可愍。若我不理抂杀其子。若非次更差次未及之。如何可遣。唯有我当代之思。之既定。即自送身遣鹿母还。我今代汝汝勿忧也。鹿王迳到王门。众人见之怪其自来以事白王。王亦怪之而命令前问言。诸鹿尽耶。汝何以来。鹿王言。大王仁及群鹿人无犯者。但有滋茂何有尽时。我以异部群中有一鹿怀子。以子垂产身当殂割子亦并命。归告于我我以愍之。非分更差是亦不可。若归而不救无异木石。是身不久必不免死。慈救苦厄功德无量。若人无慈与虎狼无异。王闻是言即从坐起。而说偈言。
　　我实是畜兽　　名曰人头鹿
　　汝虽是鹿身　　名为鹿头人
　　以理而言之　　非以形为人
　　若能有慈惠　　虽兽实是人
　　我从今日始　　不食一切肉
　　我以无畏施　　且可安汝意

　　诸鹿得安王得仁信。复次如爱法梵志。十二岁遍阎浮提。求知圣法而不能得。时世无佛佛法亦尽。有一婆罗门言。我有圣法一偈若实爱法当以与汝。答言。实爱法。婆罗门言。若实爱法当以汝皮为纸以身骨为笔以血书之。当以与汝。即如其言破骨剥皮以血写偈。
　　如法应修行　　非法不应受
　　今世亦后世　　行法者安隐

　　复次昔野火烧林。林中有一雉勤身自力。飞入水中渍其毛羽来灭大火。火大水少往来疲乏不以为苦。是时天帝释来问之言。汝作何等。答言。我救此林愍众生故。此林荫育处广清凉快乐。我诸种类及诸宗亲并诸众生皆依仰此。我有身力云何懈怠而不救之。天帝问言。汝乃精勤当至几时。雉言。以死为期。天帝言。汝心虽尔谁证知者。即自立誓。我心至诚信不虚者火即当灭。是时净居天。知菩萨弘誓。即为灭火。自古及今唯有此林。常独蔚茂不为火烧。如是等种种。宿世所行难为能为。不惜身命国财妻子象马七珍头目骨髓勤施不惓。如说。菩萨为诸众生。一日之中千死千生如檀尸忍禅。般若波罗蜜中所行如是。菩萨本生经中种种因缘相。是为身精进。于诸善法修行。信乐不生疑悔而不懈怠。从一切贤圣。下至凡人求法无厌。如海吞流。是为菩萨心精进。问曰。心无厌足是事不然。所以者何。若所求事办所愿已成是则应足。若理不可求事不可办。亦应舍废。云何恒无厌足。如人穿井求泉。用功转多。转无水相。则应止息。亦如行道。已到所在不应复行。云何恒无厌足。答曰。菩萨精进。不可以世间譬喻为比。如穿井力少则不能得水。非无水也。若此处无水余处必有如有所至。必求至佛至佛无厌诲人不惓。故言无厌。复次菩萨精进志愿弘旷。誓度一切而众生无尽。是故精进亦不可尽。汝言事办应止是事不然。虽得至佛众生未尽不应休息。譬如火相若不灭终不冷。菩萨精进亦复如是。未入灭度终不休息。以是故十八不共法中。欲及精进二事常修。复次菩萨不住法住般若波罗蜜中不废精进。是菩萨精进非佛精进。复次菩萨未得菩萨道。生死身以好事施众生。众生反更以不善事加之。或有众生。菩萨赞美反更毁辱。菩萨恭敬而反轻慢。菩萨慈念反求其过。谋欲中伤。此众生等无有力势来恼菩萨。菩萨于此众生发弘誓愿。我得佛道要当度此恶中之恶诸众生辈。于此恶中其心不懈生大悲心。譬如慈母怜其子病忧念不舍如是相是为菩萨精进。复次行布施波罗蜜时。十方种种乞儿来欲求索。不应索者皆来索之。及所爱重难舍之物。语菩萨言。与我两眼。与我头脑骨髓爱重妻子及诸贵价珍宝。如是等难舍之物。乞者强索。其心不动悭嗔不起。见疑心不生。一心为佛道故布施。譬如须弥山四方风吹所不能动。如是种种相。是名精进波罗蜜。复次菩萨精进。遍行五波罗蜜。是为精进波罗蜜。问曰。若行戒波罗蜜时。若有人来乞三衣钵盂。若与之则毁戒。何以故佛不听故。若不与则破檀波罗蜜。精进云何遍行五事。答曰。若新行菩萨。则不能一世一时遍行五波罗蜜。如菩萨行檀波罗蜜时。见饿虎饥急欲食其子。菩萨是时兴大悲心即以身施。菩萨父母以失子故。忧愁懊恼两目失明。虎杀菩萨亦应得罪而不筹量。父母忧苦虎得杀罪。但欲满檀自得福德。又如持戒比丘。随事轻重摈。诸犯法。被摈之人愁苦懊恼。但欲持戒不愍其苦。或时行世俗般若息慈悲心。如释迦牟尼菩萨。宿世为大国王太子。父王有梵志师不食五谷。众人敬信以为奇特。太子思惟人有四体必资五谷。而此人不食必是曲取人心非真法也。父母告子此人精进不食五谷是世希有。汝何愚甚而不敬之。太子答言。愿小留意。此人不久证验自出。是时太子求其住处至林树间。问林中牧牛人。此人何所食啖。牧牛者答言。此人夜中少多服酥以自全命。太子知已还宫欲出其证验。即以种种诸下药草熏青莲华。清旦梵志入宫坐王边。太子手执此花来供养之拜已授与。梵志欢喜自念。王及夫人内外大小皆服事我。唯太子不见敬信。今日以好华供养甚善无量。得此好华敬所来处。举以向鼻嗅之。华中药气入腹。须臾腹内药作欲求下处。太子言。梵志不食何缘向厕。急捉之须臾便吐王边。吐中纯酥。证验现已。王与夫人乃知其诈。太子言。此人真贼求名故以诳一国。如是行世俗般若。但求满智。寝怜愍心不畏人嗔。或时菩萨行出世间般若。于持戒布施心不染著。何以故施者受者所施财物。于罪不罪于嗔不嗔。于进于怠摄心散心不可得故。复次菩萨行精进波罗蜜。于一切法不生不灭非常非无常非苦非乐非空非实非我非无我非一非异非有非无。尽知一切诸法因缘和合。但有名字实相不可得。菩萨作如是观。知一切有为皆是虚诳心息无为。欲灭其心唯以寂灭为安隐。尔时念本愿怜愍众生故。还行菩萨法集诸功德。菩萨自念我虽知诸法虚诳。众生不知是事。于五道中受诸苦痛。我今当具足行六波罗蜜。菩萨报得神通。亦得佛道三十二相八十种好。一切智慧大慈大悲无碍解脱。十力四无所畏十八不共法三达等无量诸佛法。得是法时一切众生皆得信净。皆能受行爱乐佛法能办是事。皆是精进波罗蜜力。是为精进波罗蜜。如佛所说。尔时菩萨精进不见身不见心。身无所作心无所念。身心一等而无分别。所求佛道以度众生。不见众生为此岸。佛道为彼岸。一切身心所作放舍。如梦所为觉无所作。是名寂灭。诸精进故名为波罗蜜。所以者何。知一切精进皆是邪伪故。以一切作法皆是虚妄不实。如梦如幻。诸法平等是为真实。平等法中不应有所求索。是故知一切精进皆是虚妄。虽知精进虚妄。而常成就不退。是名菩萨真实精进。如佛言。我于无量劫中。头目髓脑以施众生令其愿满。持戒忍辱禅定时。在山林中身体干枯。或持斋节食。或绝诸色味或忍骂辱刀杖之患。是故身体焦枯。又常坐禅曝露勤苦以求智慧。诵读思惟问难讲说。一切诸法以智分别好恶粗细虚实多少。供养无量诸佛。殷勤精进求此功德。欲具足五波罗蜜。我是时无所得。不得檀尸羼精进禅智慧波罗蜜。见然灯佛以五华散佛。布发泥中。得无生法忍。即时六波罗蜜满。于空中立偈赞然灯佛。见十方无量诸佛。是时得实精进身。精进平等故得心平等。心平等故得一切诸法平等。如是种种因缘相。名为精进波罗蜜。

　　　　大智度论卷第十六
</div>
    <div class="pagination">
<a href="大智度论_page15.html">上一页</a><span>...</span><a href="大智度论_page11.html">11</a><a href="大智度论_page12.html">12</a><a href="大智度论_page13.html">13</a><a href="大智度论_page14.html">14</a><a href="大智度论_page15.html">15</a><span class="current-page">16</span><a href="大智度论_page17.html">17</a><a href="大智度论_page18.html">18</a><a href="大智度论_page19.html">19</a><a href="大智度论_page20.html">20</a><a href="大智度论_page21.html">21</a><span>...</span><a href="大智度论_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
