<!DOCTYPE html>
<html>
<head>
    <meta charset="UTF-8">
    <title>大智度论 - 第 13 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大智度论 - 第 13 页/共 39 页</h1>
    <div class="content">　　问曰。若不取般若波罗蜜相。心无所著。如佛所言一切诸法欲为其本。若不取者。云何得具足六波罗蜜。答曰。菩萨怜愍众生故。先立誓愿我必当度脱一切众生。以精进波罗蜜力故。虽知诸法不生不灭如涅槃相。复行诸功德。具足六波罗蜜。所以者何。以不住法住般若波罗蜜中故。是名不住法住般若波罗蜜中。

　　大智度论释初品中赞檀波罗蜜义第十八

　　问曰。檀有何等利益故。菩萨住般若波罗蜜中。檀波罗蜜具足满。答曰。檀有种种利益。檀为宝藏常随逐人。檀为破苦能与人乐。檀为善御开示天道。檀为善府摄诸善人。(施摄善人与为因缘故言摄)檀为安隐临命终时心不怖畏。檀为慈相能济一切。檀为集乐能破苦贼。檀为大将能伏悭敌。檀为妙果天人所爱。檀为净道贤圣所游。檀为积善福德之门。檀为立事聚众之缘。檀为善行爱果之种。檀为福业善人之相。檀破贫穷断三恶道。檀能全护福乐之果。檀为涅槃之初缘。入善人聚中之要法。称誉赞叹之渊府。入众无难之功德。心不悔恨之窟宅。善法道行之根本。种种欢乐之林薮。富贵安隐之福田。得道涅槃之津梁。圣人大士智者之所行。余人俭德寡识之所效。复次譬如失火之家。黠慧之人明识形势。及火未至急出财物。舍虽烧尽财物悉在。更修室宅。好施之人亦复如是。知身危脆财物无常修福及时。如火中出物后世受乐。亦如彼人更修宅业福庆自慰。愚惑之人但知惜屋匆匆营救。狂愚失智不量火势猛风绝焰土石为焦。翕响之间荡然夷灭。屋既不救财物亦尽。饥寒冻饿忧苦毕世。悭惜之人亦复如是。不知身命无常须臾叵保。而更聚敛守护爱惜。死至无期忽焉逝没。形与土木同流。财与委物俱弃。亦如愚人忧苦失计。复次大慧之人有心之士。乃能觉悟知身如幻财不可保。万物无常唯福可恃。将人出苦津通大道。复次大人大心能大布施。能自利己。小人小心不能益他。亦不自厚。复次譬如勇士见敌必期吞灭。智人慧心深得悟理。悭贼虽强亦能挫之必令如意。遇良福田值好时节(时应施之时也遇而不施是名失时)觉事应心能大布施。复次好施之人为人所敬。如月初出无不爱者。好名善誉周闻天下人所归仰一切皆信。好施之人贵人所念贱人所敬。命欲终时其心不怖。如是果报今世所得。譬如树华大果无量。后世福也。生死轮转往来五道无亲可恃。唯有布施若生天上人中得清净果皆由布施。象马畜生得好枥养。亦是布施之所得也。布施之德富贵欢乐。持戒之人得生天上。禅智心净无所染著得涅槃道。布施之福是涅槃道之资粮也。念施故欢喜。欢喜故一心。一心观生灭无常观生灭无常故得道。如人求荫故种树。或求华或求果故种树。布施求报亦复如是。今世后世乐如求荫。声闻辟支佛道如华。成佛如果。是为檀种种功德。

　　大智度论释初品中檀相义第十九

　　问曰。云何名檀。答曰。檀名布施心相应善思。是名为檀。有人言。从善思起身口业。亦名为檀。有人言。有信有福田有财物三事和合时。心生舍法能破悭贪。是名为檀。譬如慈法观众生乐而心生慈。布施心数法亦复如是。三事和合心生舍法能破悭贪。檀有三种。或欲界系或色界系或不系。(丹本注云圣人行施故名不系)心相应法随心行共心生。非色法能作缘。非业业相应随业行共业生。非先世业报生。二种修行修得修。二种证身证慧证。若思惟断。若不断。二见断欲界色界尽见断。有觉有观法凡夫圣人共行。如是等阿毗昙中广分别说。复次施有二种。有净有不净。不净施者直施无所为。或有为求财故施。或愧人故施。或为嫌责故施。或畏惧故施。或欲取他意故施。或畏死故施。或狂人令喜故施。或自以富贵故应施。或诤胜故施。或妒嗔故施。或憍慢自高故施。或为名誉故施。或为咒愿故施。或解除衰求吉故施。或为聚众故施。或轻贱不敬施。如是等种种名为不净施。净施者。与上相违名为净施。复次为道故施。清净心生无诸结使。不求今世后世报。恭敬怜愍故。是为净施。净施是趣涅槃道之资粮。是故言为道故施。若未得涅槃时施。是人天报乐之因。净施者如华璎珞初成未坏香洁鲜明。为涅槃净施得果报香亦复如是。如佛说。世有二人为难得。一者出家中非时解脱比丘。二者在家白衣能清净布施。是净施相乃至无量世。世世不失。譬如券要终无失时。是布施果因缘和合时便有。譬如树得时节会。便有华叶果实若时节未至有因而无果。是布施法。若以求道能与人道。何以故结使灭名涅槃。当布施时。诸烦恼薄故。能助涅槃。于所施物中不惜故。除悭敬念受者故。除嫉妒直心布施故。除谄曲。一心布施故。除调深思惟施故。除悔。观受者功德故。除不恭敬。自摄心故。除不惭。知人好功德故。除不愧。不著财物故。除爱。慈愍受者故。除嗔。恭敬受者故。除憍慢。知行善法故。除无明。信有果报故。除邪见。知决定有报故除疑。如是等种种不善诸烦恼。布施时悉皆薄。种种善法悉皆得。布施时六根清净善欲心生。善欲心生故。内心清净。观果报功德故。信心生。身心柔软故。喜乐生。喜乐生故。得一心。得一心故。实智慧生。如是等诸善法悉皆得。复次布施时。心生相似八正道。信布施果故。得正见。正见中思惟不乱故。得正思惟。清净说故得正语。净身行故。得正业。不求报故。得正命。勤心施故。得正方便。念施不废故。得正念。心住不散故。得正定。如是等相似三十七品善法心中生。复次有人言。布施是得三十二相因缘。所以者何。施时与心坚固。得足下安立相。布施时。五事围绕受者。是眷属业因缘故。得足下轮相。大勇猛力施故。得足跟广平相。施摄人故。得手足缦网相。美味饮食施故。得手足柔软七处满相。施以益命故。得长指身不曲大直相。施时言我当相与。施心转增故。得足趺高毛上向相。施时受者求之一心好听。殷勤约敕令必疾得故。得伊泥延[跳-兆+專]相。不嗔不轻求者故。得臂长过膝相。如求者意施不待言故。得阴藏相。好衣服卧具金银珍宝施故。得金色身相薄皮相。布施令受者独得自在用。故。得一一孔一毛生眉间白毫相。求者求之即言。当与以是业故。得上身如师子肩圆相。病者施药饥渴者与饮食故。得两腋下满最上味相。施时劝人行施而安慰之。开布施道故。得肉髻相。身圆如尼拘卢相。有乞求者意欲与时。柔软实语必与不虚故。得广长舌相梵音声相如迦陵毗伽鸟声相。施时如实语利益语故。得师子颊相。施时恭敬受者心清净故。得牙白齿齐相。施时实语和合语故。得齿密相四十齿相。施时不嗔不著等心视彼故。得青眼相眼睫如牛王相。是为种三十二相因缘。复次以七宝人民车乘金银灯烛房舍香华布施故。得作转轮王七宝具足。复次施得时故。报亦增多。如佛说。施远行人远来人。病人看病人。风寒众难时施。是为时施。复次布施时随土地所须施故。得报增多。复次旷路中施故。得福增多。常施不废故。得报增多。如求者所欲施故。得福增多。施物重故。得福增多。如以精舍园林浴池等若施善人故。得报增多。若施僧故。得报增多。若施者受者俱有德故。(丹注云如菩萨及佛慈心布施是为施者若施佛及菩萨阿罗汉辟支佛是为受者故)得报增多。种种将迎恭敬受者故。得福增多。难得物施故。得福增多。随所有物尽能布施故。得福增多。譬如大月氏弗迦罗城中有一画师。名千那。到东方多刹陀罗国。客画十二年得三十两金。持还本国于弗迦罗城中。闻打鼓作大会声。往见众僧。信心清净即问维那。此众中几许物。得作一日食。维那答曰。三十两金足得一日食。即以所有三十两金付维那。为我作一日食。我明日当来。空手而归。其妇问曰。十二年作得何等物。答言。我得三十两金。即问三十两金今在何所。答言。已在福田中种。妇言。何等福田。答言施与众僧。妇便缚其夫送官治罪断事。大官问。以何事故。妇言我夫狂痴。十二年客作得三十两金。不怜愍妇儿尽以与他人。依如官制辄缚送来。大官问其夫。汝何以不供给妇儿。乃以与他。答言。我先世不行功德。今世贫穷受诸辛苦。今世遭遇福田。若不种福后世复贫。贫贫相续无得脱时。我今欲顿舍贫穷。以是故尽以金施众僧。大官是优婆塞信佛清净。闻是语已赞言。是为甚难。勤苦得此少物尽以施僧。汝是善人。即脱身璎珞及所乘马并一聚落以施贫人。而语之言。汝始施众僧。众僧未食是为谷子未种。牙已得生。大果方在后身以是故言。难得之物尽用布施其福最多。复次有世间檀。有出世间檀。有圣人所称誉檀。有圣人所不称誉檀。有佛菩萨檀。有声闻檀。何等世间檀。凡夫人布施。亦圣人作有漏心布施。是名世间檀。复次有人言。凡夫人布施。是为世间檀。圣人虽有漏心布施。以结使断故。名出世间檀。何以故。是圣人得无作三昧故。复次世间檀者不净。出世间檀者清净。二种结使。一种属爱一种属见。为二种结使所使。是为世间檀。无此二种结使。是为出世间檀。若三碍系心是为世间檀。何以故。因缘诸法实无吾我。而言我与彼取。是故名世间檀。复次我无定处。我以为我彼以为非。彼以为我我以为非。以是不定故无实我也。所施财者从因缘和合有。无有一法独可得者。如绢如布。众缘合故成。除丝除缕则无绢布。诸法亦如是。一相无相相常自空。人作想念计以为有。颠倒不实是为世间檀。心无三碍实知法相心不颠倒。是为出世间檀。出世间檀为圣人所称誉。世间檀圣人所不称誉。复次清净檀。不杂结垢如诸法实相。是圣人所称誉。不清净杂结使颠倒心著。是圣人所不称誉。复次实相智慧和合布施。是圣人所称誉。若不尔者圣人所不称誉。复次不为众生。亦不为知诸法实相故施。但求脱生老病死。是为声闻檀。为一切众生故施。亦为知诸法实相故施。是为诸佛菩萨檀。于诸功德不能具足。但欲得少许分。是为声闻檀。一切诸功德欲具足满。是为诸佛菩萨檀。畏老病死故施。是为声闻檀。为助佛道为化众生不畏老病死。是为诸佛菩萨檀。是中应说菩萨本生经。如说阿婆陀那经中。昔阎浮提中有王。名婆萨婆。尔时有婆罗门菩萨。名韦罗摩。是国王师。教王作转轮圣王法。韦罗摩财富无量珍宝具足。作是思惟。人谓我为贵人财富无量。饶益众生今正是时应当大施。富贵虽乐一切无常。五家所共令人心散轻泆不定。譬如猕猴不能暂住。人命逝速疾于电灭。人身无常众苦之薮。以是之故应行布施。如是思惟已自作手疏。普告阎浮提诸婆罗门及一切出家人。愿各屈德来集我舍。欲设大施满十二岁。饭汁行船以酪为池。米面为山苏油为渠。衣服饮食卧具汤药。皆令极妙过十二岁。欲以布施。八万四千白象犀甲金饰珞。以名宝建大金幢。四宝庄严。八万四千马。亦以犀甲金饰。四宝交络。八万四千车。皆以金银琉璃颇梨宝饰。覆以师子虎豹之皮。若白剑婆罗宝[車*憲]杂饰以为庄严。八万四千四宝床。杂色綩綖种种茵蓐柔软细滑以为挍饰。丹枕锦被置床两头。妙衣盛服皆亦备有。八万四千金钵盛满银粟。银钵盛金粟。琉璃钵盛颇梨粟。颇梨钵盛琉璃粟。八万四千乳牛。牛出乳一斛。金饰其[跳-兆+甲]角衣以白叠。八万四千美女端正福德。皆以白珠名宝璎珞其身。略举其要如是。种种不可胜记。尔时婆罗婆王及八万四千诸小国王。并诸臣民豪杰长者。各以十万旧金钱赠遗劝助。设此法祠具足施已。释提婆那民来语韦罗摩菩萨。说此偈言。
　　天地难得物　　能喜悦一切
　　汝今皆以得　　为佛道布施

　　尔时净居诸天现身而赞。说此偈言。
　　开门大布施　　汝所为者是
　　怜愍众生故　　为之求佛道

　　是时诸天作是思惟。我当闭其金瓶令水不下。所以者何。有施者无福田故。是时魔王语净居天。此诸婆罗门。皆出家持戒清净入道。何以故乃言无有福田。净居天言。是菩萨为佛道故布施。今此诸人皆是邪见。是故我言无有福田。魔王语天言。云何知是人为佛道故布施。是时净居天化作婆罗门身。持金瓶执金杖。至韦罗摩菩萨所语言。汝大布施难舍能舍欲求何等。欲作转轮圣王七宝千子王四天下耶。菩萨答言。不求此事。汝求释提婆那民。为八千那由他天女主耶。答言不。汝求六欲天主耶。答言不。汝求梵天王主三千大千世界为众生祖父耶。答言不。汝欲何所求。是时菩萨。说此偈言。
　　我求无欲处　　离生老病死
　　欲度诸众生　　求如是佛道

　　化婆罗门言。布施主。佛道难得当大辛苦。汝心软串乐。必不能求成办此道。如我先语。转轮圣王释提婆那民六欲天王梵天王是易可得。不如求此。菩萨答言。汝听我一心誓。
　　假令热铁轮　　在我头上转
　　一心求佛道　　终不怀悔恨
　　若使三恶道　　人中无量苦
　　一心求佛道　　终不为此转

　　化婆罗门言。布施主。善哉善哉求佛如是。便赞偈言。
　　汝精进力大　　慈愍于一切
　　智慧无挂碍　　成佛在不久

　　是时天雨众华供养菩萨。诸净居天闭瓶水者即隐不现。菩萨是时至婆罗门上座前。以金瓶行水。水闭不下众人疑怪。此种种大施一切具足。布施主人功德亦大。今何以故瓶水不下。菩萨自念。此非他事。将无我心不清净耶。得无施物不具足乎。何以致此。自观祠经十六种书清净无瑕。是时诸天语菩萨言。汝莫疑悔。汝无不办。是诸婆罗门恶邪不净故也。即说偈言。
　　是人邪见网　　烦恼破正智
　　离诸清净戒　　唐苦堕异道

　　以是故水闭不下。如是语已忽然不现。尔时六欲天放种种光明照诸众会。语菩萨而说偈言。
　　邪恶海中行　　不顺汝正道
　　诸受施人中　　无有如汝者

　　说是语已忽然不现。是时菩萨闻说此偈自念。会中实自无有与我等者。水闭不下其将为此乎。即说偈言。
　　若有十方天地中　　诸有好人清净者
　　我今归命稽首礼　　右手执瓶灌左手
　　而自立愿我一人　　应受如是大布施

　　是时瓶水踊在虚空从上来下而灌其左手。是时婆萨婆王。见是感应心生恭敬。而说偈言。
　　大婆罗门主　　清琉璃色水
　　从上流注下　　来堕汝手中

　　是时大婆罗门众恭敬心生。合手作礼归命菩萨。菩萨是时说此偈言。
　　今我所布施　　不求三界福
　　为诸众生故　　以用求佛道

　　说此偈已。一切大地山川树木皆六返震动。韦罗摩本谓此众应受供养故与。既知此众无堪受者。今以怜愍故。以所受物施之。如是种种檀本生因缘。是中应广说。是为外布施。云何名内布施。不惜身命施诸众生。如本生因缘说。释迦文佛本为菩萨为大国王时。世无佛无法无比丘僧。是王四出求索佛法。了不能得。时有一婆罗门言。我知佛偈。供养我者当以与汝。王即问言。索何等供养。答言。汝能就汝身上。破肉为灯炷供养我者。当以与汝。王心念言。今我此身危脆不净。世世受苦不可复数。未曾为法今始得用甚不惜也。如是念已唤旃陀罗。遍割身上以作灯炷。而以白叠缠肉酥油灌之。一时遍烧举身。火燃。乃与一偈。又复释迦文佛本作一鸽在雪山中。时大雨雪。有一人失道穷厄辛苦。饥寒并至命在须臾。鸽见此人即飞求火。为其聚薪然之。又复以身投火施此饥人。如是等头目髓脑给施众生。种种本生因缘经此中应广说。如是等种种是名内布施。如是内外布施无量。是名檀相。

　　大智度论释初品中檀波罗蜜法施义第二十

　　问曰。云何名法布施。答曰。有人言。常以好语有所利益。是为法施。复次有人言。以诸佛语妙善之法。为人演说。是为法施。复次有人言。以三种法教人。一修妒路二毗尼三阿毗昙。是为法施。复次有人言。以四种法藏教人。一修妒路藏二毗尼藏三阿毗昙藏四杂藏。是为法施。复次有人言。略说以二种法教人。一声闻法二摩诃衍法。是为法施。问曰。如提婆达呵多等。亦以三藏四藏声闻法摩诃衍法教人。而身入地狱是事云何。答曰。提婆达邪见罪多。呵多妄语罪多。非是为道清净法施。但求名利恭敬供养。恶心罪故提婆达生入地狱。呵多死堕恶道。复次非但言说名为法施。常以净心善思。以教一切是名法施。譬如财施不以善心不名福德法施亦尔。不以净心善思则非法施。复次说法者。能以净心善思赞叹三宝。开罪福门示四真谛。教化众生令入佛道。是为真净法施。复次略说法有二种。一者不恼众生善心慈愍。是为佛道因缘。二者观知诸法真空。是为涅槃道因缘。在大众中兴愍哀心说此二法。不为名闻利养恭敬。是为清净佛道法施。如说。阿输伽王一日作八万佛图。虽未见道于佛法中少有信乐。日日请诸比丘入宫供养。日日次第留法师说法。有一三藏年少法师。聪明端正次应说法。在王边坐。口有异香。王甚疑怪谓为不端。欲以香气动王宫人。语比丘言。口中何等开口看之。即为开口了无所有。与水令漱香气如故。王问。大德新有此香旧有之耶。比丘答言。如此久有非适今也。又问有此久如。比丘以偈答言。
　　迦叶佛时　　集此香法　　如是久久
　　常若新出

　　王言。大德略说未解。为我广演。答言。王当一心善听我说。我昔于迦叶佛法中作说法比丘。常在大众之中欢喜演说。迦叶世尊无量功德诸法实相。无量法门殷勤赞叹教诲一切。自是以来常有妙香从口中出。世世不绝恒如今日。而说此偈。
　　草木诸华香　　此香气超绝
　　能悦一切心　　世世常不灭

　　于时国王愧喜交集。白比丘言。未曾有也。说法功德大果乃尔。比丘言。此名为华。未是果也。王言其果云何愿为演说。答言。果略说有十。王谛听之。即为说偈言。
　　大名闻端政　　得乐及恭敬
　　威光如日月　　为一切所爱
　　辩才有大智　　能尽一切结
　　苦灭得涅槃　　如是名为十

　　王言。大德。赞佛功德云何而得如是果报。尔时比丘以偈答曰。
　　赞佛诸功德　　令一切普闻
　　以此果报故　　而得大名誉
　　赞佛实功德　　令一切欢喜
　　以此功德故　　世世常端正
　　为人说罪福　　令得安乐所
　　以此之功德　　受乐常欢豫
　　赞佛功德力　　令一切心伏
　　以此功德故　　常获恭敬报
　　显现说法灯　　照悟诸众生
　　以此之功德　　威光如日曜
　　种种赞佛德　　能悦于一切
　　以此功德故　　常为人所爱
　　巧言赞佛德　　无量无穷已
　　以此功德故　　辩才不可尽
　　赞佛诸妙法　　一切无过者
　　以此功德故　　大智慧清净
　　赞佛功德时　　令人烦恼薄
　　以此功德故　　结尽诸垢灭
　　二种结尽故　　涅槃身已证
　　譬如澍大雨　　火尽无余热

　　重告王言。若有未悟今是问时。当以智箭破汝疑军。王白法师。我心悦悟无所疑也。大德福人善能赞佛。如是等种种因缘说法度人。名为法施。问曰。财施法施何者为胜。答曰。如佛所言二施之中法施为胜。所以者何。财施果报在欲界中。法施果报或在三界。或出三界。复次口说清净深得理中。心亦得之故出三界。复次财施有量。法施无量。财施有尽。法施无尽。譬如以薪益火其明转多。复次财施之报净少垢多。法施之报垢少净多。复次若作大施必待众力。法施出心不待他也。复次财施能令四大诸根增长。法施能令无漏根力觉道具足。复次财施之法。有佛无佛世间常有。如法施者唯有佛世乃当有耳。是故当知法施甚难。云何为难。乃至有相辟支佛不能说法。直行乞食飞腾变化而以度人。复次从法施中能出生财施。及诸声闻辟支佛菩萨及佛。复次法施能分别诸法。有漏无漏法。色法无色法。有为无为法。善不善无记法。常法无常法。有法无法。一切诸法实相清净不可破不可坏。如是等法略说则八万四千法藏。广说则无量。如是等种种。皆从法施分别了知。以是故法施为胜。是二施和合名之为檀。行是二施愿求作佛。则能令人得至佛道。何况其余。问曰。四种舍名为檀。所谓财舍法舍无畏舍烦恼舍。此中何以不说二种舍。答曰。无畏舍与尸罗无别故不说。有般若故不说烦恼舍。若不说六波罗蜜。则应具说四舍。

　　　　大智度论卷第十一



　　大智度论释初品中檀波罗蜜法施之余(卷第十二)

　　　　龙树菩萨造
</div>
    <div class="pagination">
<a href="大智度论_page12.html">上一页</a><span>...</span><a href="大智度论_page8.html">8</a><a href="大智度论_page9.html">9</a><a href="大智度论_page10.html">10</a><a href="大智度论_page11.html">11</a><a href="大智度论_page12.html">12</a><span class="current-page">13</span><a href="大智度论_page14.html">14</a><a href="大智度论_page15.html">15</a><a href="大智度论_page16.html">16</a><a href="大智度论_page17.html">17</a><a href="大智度论_page18.html">18</a><span>...</span><a href="大智度论_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
