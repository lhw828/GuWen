<!DOCTYPE html>
<html>
 <head>
  <meta charset="utf-8"/>
  <title>
   成唯识论了义灯 - 第 8 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成唯识论了义灯 - 第 8 页/共 8 页
  </h1>
  <div class="content">
   论。于二取随眠等。问华严第十解十住菩萨中云除灭诸烦恼永尽无有余等。云何此言未伏二取　答因邪教邪师所起不共无明伴烦恼类尽。非尽一切自分别生。及俱生烦恼　又解说佛法功力能灭烦恼非皆已伏　又解自分别伏。邪师等起不能伏灭。缘起经文二互随会。然疏下结。故此位中自分别烦恼未尽。故前解正　准发菩提心。缘力发者名不坚固。因力发者名为坚固。起惑亦尔。邪教起者易除。自力起者难伏　又解经据少分有能伏义。论依全分云不能伏。初后解正。疏文似脱。更勘正本。
　　论。多住外门等。疏会华严云不共无明此已伏故　问不共无明迷谛理起不信因果。十信第六信心不退。于因果理已生信解。即不共无明十信已除。云何说言第四住伏　答十信第六深生信心不谤因果。不废犹于谛理不了。故第四住方伏不共。虽未证解而能信解　问准前释内法异生若放逸者。由三无明为缘不说有不共。云何今云不共无明第四住伏　答据不信因果不共者说。第六信前虽起暂伏。不由彼故发恶趣行。或因邪教所起不共放逸不起。若于谛理迷名不共。第四住伏。
　　论。法空智品与俱起故。此破安惠。然疏云第七有法执。法空智起即不行。第八法执有。法空智起此应灭者。是破余师。非安惠师。或写者误　若破安惠。应云第七有我执。生空智起即不行。第八法执有。法空智起此应灭。
　　论。七转识内或多或少如烦恼说者。据烦恼俱数多少等。云如烦恼说。非是定判一切所知定与烦恼同种而生。又所知障执必是惠。与无明俱。异熟心疑此等名数。诸识所起数如烦恼。然疏云无离烦恼别起执故。故数多少与烦恼同者。据俱时起不断烦恼身中所起所知障说。若许定同。如二乘无学已断烦恼。犹起法执后熏成种。宁有烦恼与同种生　又异熟心疑人杌等是所知障。岂与烦恼同种生耶　问执杌迷人既是所知。为是法执为非执耶　答是法执类。非正法执。执必痴俱。彼非痴俱。是异熟故　又释是执。若业感异熟不与痴俱。异熟生宽故与痴并　或迷杌心与其无明通俱．不俱。俱者是执。不俱非执但是等流。
　　论。此于无覆无记性中等者。问所知障中有法恚爱。法恚即嗔。云何无记　答有二解。一云望烦恼说嗔唯不善。望所知障即是无记　二云法恚亦是不善　若尔应缚能感异熟　答虽是不善望义有别。不名为缚。亦不感果。二解前正。论说无记不通不善。
　　论。此位二障虽未伏除等。问三种练磨等何别何位　答三别者。一怯时长难到。二怯行广难修。三怯果妙难证　或可。初总云广大深妙。通因及果。以俱广大皆深妙故。或因广大果深妙故。由此长时修方圆满。深妙难成长时方到。故此论云。一闻无上正等菩提广大深远。后二是别。又三练磨各通三处。于彼长时引他已到省己有能。粗善尚能感于上界远妙之果。我有妙善。何不能得深远大果。乃至圆满转依彼既已得。我亦应尔。省己有能既有妙善何不能证。故疏云。初且举菩提。后且举转依。论实皆得　问此练磨在何位者　答准此论文云此位二障虽未伏除修胜行时有三退屈。而能三事练磨其心。在资粮位通三十心不可别配。不尔十住应不能修十波罗蜜行。未能起堪能练故　又解亦通加行及七地前。唯除见道。以唯在定。又复时促。四善根位虽伏二障分别起者。俱生未伏。以文不言分别未伏故通俱生　又七地前虽伏烦恼。所知未全。要须加行故。又乐于下乘般涅槃障五地方断。虽未断时不退趣彼。或可起心。不尔如何五地方断。设不起现种至此除。故未断前犹须练磨。论且举初影显于后。如断四处不唯地前。诸疑离疑执著．分别七地犹有　又解三练断四处障但在地前。论文不说通地上故。地上二障烦恼障品皆能伏故。所除四处据分别说。然无文断。任意取舍。
　　问准杂集十一。复修瑜伽有其五种。谓持．任．镜．明．依。依谓转依。即是见道。持．任．镜．明此四为因得转依果　持．任等四依何位起。复是何法　答准彼论云。依暖等位。即通四善根皆有此四。持即闻惠。任思惠。镜即修惠。明谓所观。无能所取　或镜即定。明者是惠。暖．顶．忍三各因此四方得修满入世第一。或无持．任。以上品忍唯一刹那即入世第一法。唯定时促故无持．任。但依此位有持．任．等。非必四位各有四种　又解四位各有此四。持．任二行非是闻．思。以在定中依凭圣教故以为持。论云如所多闻安立止．观所缘境故。与定相应如理作意以为任。无倒思惟任持心故。即所依定名为镜。云此三摩地犹带相故。能观之智名为明。云谓能所取无所得智　又释持．任等唯除真见及佛果位。佛果位中更无果故。真见位中无影相等故。通所余位。故显扬二十云。有五种法能摄一切瑜伽行者诸瑜伽地。八地以上义说闻．思亦缘教等。故通为正。又四善根亦亲蒙佛而为教授。故庄严论第七颂云。自后蒙诸佛法流而教授。释云从此已后蒙诸佛如来以修多罗等法而为说之　准此文意。或蒙教授已修持．任．镜．明。持谓于教起六种心。任即次起十一作意。镜即修九种住心。明又依智作诸神通。或不配此　然四善根及持．任等。皆初只满心方始修之。庄严论第七云。行尽一僧祇长信令增上等。已后方说起四善根。诸教皆同。自古诸师意解不同。取文各别不得教意。教意菩萨修四善根。有正修满位。有仰修习位。仰习作观通三十心。如唯识观等成就在见。学即通前。此亦应尔。学虽通前。正修成满即在于后。资粮等位可得仰习。观所取无伏我法执。观能取无能伏于法执。不尔如何能伏二执。杂集．庄严．此唯识论等。据正修位不通资粮。璎珞本业经云住于十住修学四善根者。是仰学修习。然梁摄论云。如须陀洹道前有四方便。菩萨亦有四方便。谓四十心者　或如小乘五停心观．总相念处．别相念处合四善根为四方便。如四十心。非四善根名四方便　或言总意别。意取四十心满修四善根。文言略故但云四十心　或翻译谬。魏．梁．隋．唐同本异译。余本总无。故笔授谬。大品经云堕顶菩萨堕声闻．辟支佛地者。或学观所取似顶名堕顶。或本二乘在于顶位回心向大亦名菩萨。故云堕顶菩萨。说此等退堕二乘地。于理无违。然本业．大品更捡彼文　问四善根既属初劫。云何言福智满已。大庄严论云何言行尽僧祇。杂集如何言过第一无数劫　答约多分说。又据初劫定散杂修。已满已过已尽纯定所修此位方作。
　　论依明得定者。明者无满惠。今言明者无漏惠明之前相。立以明名。求此前相今者现起。故名为得。即所得名得。明即所得。持业释也。故无性摄论云。明谓能照无有义。智所求果遂故名为得。此论复言。初获惠日前行相故立明得名。即无漏惠日正名为明。此明前相亦名为明。无性论云明谓能照无有义智者。此未正能照。照之前相立能照名。此依证达惠为明解。故经颂云。非不见真如而能了诸行。如名道火意喻事火正热烧照前之暖相。似彼烧热立以暖名。非体不暖。但非正火。非正名暖。若观无义智体即明。何名前相立明得名。下亦不应云明相转盛。又此明得即是寻思。无性论云。假有实无。方便因相说名寻思。又无漏智可不名明耶　问依定所发是下寻思。何不名下寻思定名明得定耶　答望义有别。照所取无名之为明。推求所取假有实无名为寻思。故无性论云。于加行时推求行见假有实无方便因相说名寻思。下文明谓能照无有义智。言定举照义。明观举推求。互举无妨　问明增亦所求果遂。何不名明增得定　答暖相在初偏立名得。故无性论云。此定创得无义智明。故得明得三摩地名。余既非创。不与得名　问若尔应云得之明名明得依主释。何名持业　答举能并所可依主名。今此所得立以得名。故非依主　或可。得是推求体也。明者是照用也。体能有用。得之明名明得。明得之定。并依主释。或邻近释。定非明得。明得俱定名明得定。
　　依无间定等。此后无间即入见道立无间名。若以智名无间。即无间之定。依主为名。此定无间即入见道名无间定。即持业释。不同明得。定非明故。无间非智。但无别隔即名无间。智定俱通　西明解。第一法观名为无间。此所依定名无间定。即依主释。阙持业释　无间名宽。非唯智故。通二释胜。不同前三。以名狭故　问准论云。名．义相异故别寻求。二二相同故合思察。离合为四。与瑜伽同。何故无性摄论第六云若名若义自性差别假立自性差别义。如是六种义皆无故　答彼论谈法有其六种。若寻思观即名．义别开。二自性二差别合观故成四种。瑜伽三十六．显扬第六．无性第六．大庄严论十二。皆说四寻思．四如实智。无说六寻思处　西明云离即为六合观为四者　准此知非。广释名．义．自性．差别。如摄论第六．瑜伽三十六明。
　　论。如是暖顶依能取识观所取空乃至世第一法二空双印者。此牒前释悟入三性结前所明。以暖．顶位未观能取无。云依能取识观所取空。以彼所取名．义二种依能取识而假立故。此观名．义初．后二位。无心外境但依内心。一重唯识。亦分悟依他。中忍起位观能取空唯识如幻等。第二重唯识。初悟入遍计少分未悟能取亦遍计故。第二全悟遍计所执。亦知能取性非有故。亦悟依他。上忍．第一单双印彼能所取空。并悟圆实。此言悟者据似悟说。非是实悟。故下结云。安立少物谓是唯识真胜义性　问若上忍．第一悟圆成者。何故云此四位中犹于现前安立少物谓唯识性。准此应通四位　答既言于四位中。明简上忍及第一位。不尔但应云于此四位。何须说中　又解于暖．顶位观名．义二离识是无互不相属名悟遍计。观名．义等唯有识量及假名义名悟依他。忍．第一位悟圆成实。此依摄论名．义为客处解　问中忍起位观能取空。上忍起时方始能印。应于忍位方悟依他。如何初二说悟依他　答摄论据少分名悟依他。下中二忍从上忍说名悟圆成。或下忍位印所取空。心所变空是依他起。据真如理空即圆成实。故摄论中引庄严论云。住此二无真实理　问准无性摄论。初悟遍计。次悟依他。后悟圆实。准此论第八引经颂云非不见真如而能了诸行等。即先悟圆实。次悟依他。又复无性摄论初文。地前悟初二性。第二文地前通悟三性。何故不同　答依学观察趣入方便相似悟说。先悟遍计。次依他。后圆实。即观名．义更互为客知彼非真。次观唯量及唯假等。若依真证要达圆成方知识幻。故彼此说各不相违　若尔何故摄论复云于绳谓蛇智。见绳了义无等。准此即先悟依他次悟遍计　答此约悟入除执而说。初虽观彼名．义等无未能决定。要知依识已彼执方除。如见杌时方除人解。摄论亦云。如是依止唯识显现依他起觉。舍于六义遍计执觉。不要先观依他起已方观遍计。故不相违　又释于绳起蛇智等据久学说。名．义互为客等依初学明。准此等文悟．入有三。一初悟遍计次悟依他后圆实。即名．义互为客是。二先悟依他次遍计后圆实。即见绳了义无等是。三初悟圆成次依他后遍计。即非不见真如等是。入位亦三。准初总在见道前。准后总入见道后。三初二性在见道前悟。圆成实性入见已悟。即见绳了义等。故彼论云。如是依止圆成实觉。遣依他起迷乱之觉。及彼次下故似唯识亦不得生。由是因缘住一切义无分别名。于法界中便得现见相应而住。尔时菩萨平等平等。所缘能缘无分别智已得生起　问于此四位但遣遍计不遣依．圆。即观假有及唯识性。云何言世第一法双印二空　答偏说印空。非不印有。由久妄执名．义等有不了依．圆。观彼空时能悟后二。故说印空理亦印有。故下云。犹于现前安立少物。谓是唯识真胜义性　问安立少物谓唯识性即是有观。印彼二空即是空观。空．有既乖。如断．常见。因何得并　答执．不执殊故得俱起。又观无二即显空性。是圆成实。据相似说。印此空性名印二空　若尔何故前云忍境．识空故亦名忍。准此正意印二取空　答准此前后双印空．有。前说为好　问既言双印。印二取空及依他有即是观俗。印二空性谓真胜义即是观真。真俗双观五地方得。云何地前已能合观　答五地合观据二智并起或真证说。此据相似非是正证。俱带相故亦不相违。
　　此空有二相。西明云。三藏二解。一云于四位中初二观所取空。后二观能取空。如是观时名等四种或六或四假有实无。假有是依他性。即是有相。实无即遍计。此即空相。二相皆灭安立真性。二云前四位中有能所取空相。与相分空相不一不异。无别体故不异。有无别故非一。然彼空相唯是所缘非缘。以无体故。当情现者从缘生故是所缘缘。故说观心带有无相　今谓二释俱传为谬。何者且初解云。初二观所取空。后二观能取空。不应道理。世第一法双印二空。即双观二空。岂印二空而不观耶。第二释中缘二取空。所变空相名为有者。岂可唯欲除此相分之有相。不除识性之相分耶。不尔如何言现前立少物。谓是唯识性。以有所得故。非实住唯识。复如何言后触无所得。故知观二取为空。观识及性为有。犹带此二故不证真。不可唯说缘空相分说之为有　问言皆带相故未能证实故。说现前安立少物者为在何位　答准文正在四善根位。既明前位云。皆带相故未能证实　又云带相观心有所得故。又教授颂云。菩萨于定位观影唯是心等。故在定位。然不坚执是定现量　要集云。据出观位说。观中现量不作此解　今谓不尔。若许观中不带空．有二种相者。应触无所得。即住真见何名加行。又亦应伏相．粗重缚。复违前诸文。
　　论。此加行位未遣相缚者。本释如疏。今又助释。此相缚体由第七识二执为本。令诸识中不能亡相。为相所拘。然前第五云。由我执故令六识中所起施等不能亡相。据执我能行布施等及有受者。若执所施不亡相者。岂我执耶。由执法有故不亡相。设云见所施属我之物。是我所见亦我执起者。于余度中不亡相者。岂皆执为我所耶。故瑜伽论但云染污末那为依止故。彼未灭时相了别缚不得解脱。不言由我。望菩萨说名为染污。二乘不行无相施等。又前释言。言相缚者。谓于境相不能了达如幻事等。又若我执为相缚者。二乘无学断此我执应无相缚。此等回心加行等位应无二缚。又观安立应能断缚。何故瑜伽六十四云若离非安立谛二种解脱不应道理。二乘但能观安立谛。故知二缚未得解脱　问若尔二乘无漏后得既行于相。应有相缚　答以漏无漏性相违故暂能伏除。虽行于相不为相缚。即据此理四分相望为所缘者亦得名相。虽非相分而是境相。前第五云。由斯见分彼相所拘者约显相明。非唯相分名为相缚。故瑜伽七十五云。相．粗重缚有十四种。五于所知境无智缚。六于能知智无智缚。既能知所知俱名相．粗重缚。明见分等亦得名缚。本疏复云。如前第二卷引。众生心二性。内外一切分所取能取缠等。证四皆缚。西明．要集俱悉不许见．自证等亦名为缚　要集难云。若由说缠即说缚者。如何论师引彼经颂。证成有漏．无漏四分。无漏无缚非证无漏　今者为通。且据有漏证有四分。显知无漏亦有四分。若说言缚不得证无漏。亦应说众生言不得证佛有　又云正智证如即无相分必有见等。故知不由有见分等。自证分等有了．不了　此难非理。据有漏说不约无漏。如何得举无漏为难。
　　言粗重者。诸文不同。具如疏引。言如别抄说。粗重不同略有五种　一二障种子名粗重。即此论颂舍二粗重故便证得转依　二二障所引生所余习气无堪任性名为粗重。即下断障中云。二障所生无堪任性。如于二定说断苦根　三二障现行名为粗重。即说惛沈正障轻安。违细轻故名为粗重。如第六明。又对法第十云。领受粗重。即异熟受能障定故　四诸有漏种总名粗重。显扬十六说依他自性由相生粗重。粗重为缘又生于相　五一切有漏种及现行名为粗重。瑜伽五十八云。粗重缚即一切有漏法。应知此中或漏所随故。漏所生故名粗重。或漏自性故。或相应故。名为粗重。何以故。瑜伽六十四云。无所堪能不调柔相是粗重相。此有五种。一现重相。二刚强相。三障碍相。四怯劣相。五不自在转无堪能相。由此有漏随其所有。总说有漏名为粗重。望无漏说。不善．无记名为粗重。即二障种．现及无记受望善心说。善有堪能故。或唯说散名为粗重望定而说。定有轻安故。前五相中具．不具等随其所应。且有漏善或名粗重。漏所随故。或非粗重非漏性故。非种子故。非习气故。所余或名粗重。或不名粗重。或唯说烦恼名为粗重。漏自性故。或通二障名为粗重。执自性故。漏性漏俱故。或唯障种说为粗重。以漏执性性沉隐故。生现障故偏得其名。或唯习气名为粗重。以微隐故。性难断故。诸说不同准此会释。
　　论。菩萨起此暖等善根等。若二乘人增上忍．世第一通依五地。中．下忍及暖．顶可通中间。非是见道近所依故　又解方便可通。若成满者非在中间。若大乘者。上忍．第一唯第四定。余可通依近分．中间　又解中．下品忍及暖．顶二方便通依。成满唯在第四静虑故。今此文云。虽方便时通诸静虑。而依第四方得成满。准此成满当不通下。故知中间定不得有三乘成满。方便皆通。以入见道七十一及六十九唯说五依非中间地。西明．要集俱许得依者。乖文自说。西明引瑜伽第一百云。复有九依能尽诸漏。谓未至．中间．四静虑．三无色。能起断惑能起善根。理必应尔　今谓不尔。彼说尽漏约修道断。非谓见道。七十一云三五依生。及六十九现观依未至．及四静虑。不说无色．及以中间。若以九依能断为证。亦应无色能入见道能起善根。若许起者违涅槃经暖等善根是色界系。及七十一．六十九文　又此论中．及六十九．显扬论等云依欲界起四善根及入见道者。就断烦恼并大乘中顿悟者说。若渐悟者断所知障色界亦许。二乘回趣亦依彼身起四善根入于见道　问既许毗钵菩萨生色．无色。虽是顿悟。亦依彼身起四善根。应通无色亦有善根　答暖．顶．下忍容许上生。非邻近者可许上生。虽许上生所起暖等是色界故。定．惠均胜非彼地法以惠劣故。言生上地不起下者。据诸凡夫及二乘说　或四善根菩萨生彼不能现起此四善根　或不上生。资粮位中许有生上未起暖等。作此说者顺诸经论。
　　论。实证二空实断二障等。传三藏解顿渐二师合二十五释。且渐断师有十四释。且烦恼．所知各分三品总有五解。一云即各三品先断烦恼三品之中。各有无间．解脱成其六心。次断所知既起异类断道即起胜进复有一心。总有七心。次断所知三品亦有六心。欲入相见起一胜进。亦总七心。合十四心真见究竟。何故入相起胜进道。以相见道未曾得故　问准第十云刹那刹那前后相望皆具四道。即不别起。何故今说有十四心　答彼别师义　又释彼据修道。非创初说　问瑜伽五十五但说二障各分上下。别总三心真见究竟。如何今说有十四心　答如此论会依真假说。实相见道重法于前。以曾得故。各下品别法。中．上合法。故说三心。非实如是　二云所断之障虽成六品。断烦恼已欲断所知。一类缘真更不别起胜进方入断所知道。故十三心真见究竟　三云从真入相以曾修故。胜入劣故亦不起胜进。但十二心　问从真入相不起胜进。从相入修真无漏道起胜进不　答相入真修难故起胜进道　或已曾得入修。不更起胜进道。虽有二解起将为胜。非相见后即入修道真断惑道。中间起散别时方入修真断道故有胜进　四云准第十云二乘根钝渐断障时。必各别起无间．解脱。菩萨不尔。即后无间是前解脱。断烦恼时有三刹那无间断道。起胜进道欲断所知。即为烦恼第三无间之解脱。即有四心。断所知中三品亦尔。欲入相见起胜进道。即为第三无间解脱。故但八心真见究竟　五云断烦恼障三无间已即断所知不起胜进。即以所知初无间道。为彼烦恼第三无间之解脱道。故但七心真见究竟。准此应为六释。以入相见亦除胜进。准前一解　又解二障各分上下。粗细难易断差别故。如佛十力根上下力中根随应属上下故。断障亦尔。中品随应由观行者意乐力故。随上下断故各分二　若尔云何名为渐断　答由上下别得名为渐　又解本意二障各二不分中品。以各粗细易难断故。二障合有四品断别。亦有五释义准前明。准其义加亦应六释。义亦如前。又解二障。各分上下。二障下品必各别断。以创断故。二障上品即合共断。以能重起断障道故。以前断彼二下品故。即以烦恼下品为下。所知下品为中。望初难故。二各上品为上。以难断故。既三品断。于中四释。一云七心。三无间道三解脱道起一胜进入相见道。二云六心。从真入相不起胜进。三云五心。后无间道是前解脱断。第三品别起解脱。从真入相起一胜进。四云四心除胜进道顿断师义有十一释。且断二障各三品中。各下中上共合为三有其四说。一云七心。三无间三解脱起一胜进入相见道。二云六心。除胜进道。三云五心。即后无间为前解脱。第三无间后起解脱及一胜进。四云四心。除胜进　问既有七．四刹那差别如何名顿　答二障同断名之为顿　若尔云何五十八等说三心耶　答同前渐断释彼三心　就断二障各分二品亦有四释。义同于前　就断二障各一品中有其三说。一云三心。一云二心。一云一心。义说为二。无间．解脱。能断障故名无间道。证无为故名解脱道。此论虽多刹那者。是余师义。上渐断十四。顿断十一。总二十五释。又传二十六释。渐有十六。顿断有十。
　　且渐断中十六释者。如断二障各三品中分为四释。于前释中但除断烦恼已起胜进道方断所知。余释同前故但四解。断二品中同前除胜进亦只四释　又二下品别断。上品合断中。亦同前四解　各一品中亦有四解。一云五心。一云四心除胜进。一云四心。即后无间为前解脱。别起胜进入相见道。一云三心。亦除胜进。总十六释　顿断十释者。各分三品合顿断中。同前渐断除一胜进亦为四解。各分二品亦同前渐分为四解。各一品中但为二解。无唯一心义说为二之中解也　如渐．顿断各分为三。俱非正释。各分二中第二二中后二释正。顺教文故。顿中各一初二解正第三及余皆不正释　西明云。虽二十五释理犹未尽。各一品中合有渐．顿二师说别。合二十八释　今谓此说亦未尽理。一西明但闻三藏前二十五释。不闻二十六释。各一品中就西明释但为三解。合有四释如前已明。亦少一释。又前三品二品之中断烦恼已。欲断所知应加胜进。前三类中各少一释。不可说言一真见道不可别起胜进。以所释障品类别故。又多不正故作此解　要集云。有解云。二十八释亦未尽理。各一品中渐断障家合有五释。一个三心。二个四心。一个五心。一个六心。加西明二。又三心见道但为四解。亦不尽理。加前三解。一云初二心是二品无间。第三是前二解脱道。又从第一入第二。从第二入第三。既是异类应有胜进。即合七释。合三十三方得尽理　今谓不尔。三心见道初二无间第三解脱。与前各一三心何别。应除此解三十二释　要集云。此皆未尽。于一品顿断之中合有四。即一无间断惑证灭义说为二。只是一心。入相见时起一胜进。故为四解。又三二一各别断中。从断烦恼欲断所知各起胜进。即加三胜进。于有解三十三释中。除三心见道二释但存五释。于无间后不许起胜进。但取二心无间一心解脱合三十一。加胜进四。一品顿断中加一。渐断之中一二三品各加于一。合三十六释。于中一二三品各十有释。三心见道有其六释　今谓不尔。四胜进道应顿断中加。渐断之中准有释有。又可许各一品中。顿断只得有四。渐断有五。三心见道二无间一解脱过亦同前。应三十四释。今者义准合三十九。各二三品中渐顿各六释成二十四。各一品中共有九释。如前准知。三心见道合有六释。后无间道为前解脱释中。于断下品烦恼障已亦起胜进。或除相望无间解脱。但于别起无间解脱。断下烦恼欲断所知。起一胜进为一解。又断中品起一胜进。趣总断道亦为一解。
　　论。二相见道等。若依渐断是真见道。解释如前。故五十五云。云何名为第四现观。乃至云善根无间有初内遣有情假法缘心生。能除耎品见道所断烦恼粗重等。故知真见渐断非顿。皆如疏引　若第二师亦如疏引。说三品心如次下会。又杂集第九云。又如上说见道差别皆假建立。非真实尔。何以故。出世位中各别内证绝戏论故。亦不可云此依十六。论云皆假。若说十六。但应云是假建立。何须说皆。故知总．别二种见道皆是假立。若尔顿断家引。又所缘．能缘平等平等智为其相。亦应是假　答不尔非差别说故是真见。已下方云。又遣各别有情假法假等。三心见道是差别说。故假建立。
　　论。前二各法各别缘故等。疏有三例。此即别缘名法。总缘名类　西明云。但有二例。一约三心。二约十六心。杂集第九缘如名法。法之智故。瑜伽等前二名法。第三名类。护法释云。各别缘如是法之智。后总缘者前二智类。类即智故。故下云言后圣法皆是此类　要集云。有释为胜。如体非异不可说类。能缘之智前后虽异是前智类　今谓不尔。瑜伽五十五但云又前二心法智相应。第三心类智相应。亦无文释。五十八云是如智相应类者。释一心言。意谓三心别断。何名一心。以同缘如智无别故名为一心。不释法．类。若以彼证。总名为类无有法智。然此论云言后圣智皆此类者解十六心。非是三心。三心之中自云前二名法智。各别缘故。第三名类智。总合缘故。又十六心由第三心缘第一二。谓后缘如智皆是此类。由第三心作种类印解名为类智。今此第三亦自缘如。何得同彼。又此论自释。何故不依。若言此文不释法类智名所以者。何须说云各别缘故总合缘故。故者所以。即辨法．类得名所由。故本释胜　问大乘真见断二障。据彼总别立三心。二乘真见断一障。应亦别总立二心　答说六现观既通三乘。现观智谛现观之中辨此三心。故许小有亦复无妨　又解不许。二乘唯观安立谛故。此非安立二乘不作。若许作者。何故诸部小乘之中。皆不说有二心见道　若尔初十六心诸部亦无。岂可不作。若亦不作。违杂集第九。彼云安立者谓声闻等随自所证已得究竟。为欲令他亦了知故。乃至安立道谛。谓于诸谛中有如是如是忍如是如是智如是等。既尔何故诸部不说总十六心。但有上下十六心耶　答约不愚法依大乘教中声闻乘法作安立观。诸部小乘多约愚法依彼小教故不能作　问若尔三心亦应如是　答杂集论中但说安立。不说声闻作非安立。胜鬘经亦云声闻知有作。二解任情　问声闻．菩萨有真．相见。独觉亦入相见道不　答有二解。一云亦入　若尔声闻至第十六建立初果。缘觉既入。何不立果　答加行期心有差别故。声闻期出心暂息故。缘觉不出即入修道。不暂息故。又如菩萨虽至十六亦不制果　二云不入　若尔何故说三十四心成缘觉果　答彼小乘说。非大乘义。二说前胜　问何故真后作相见耶　答为成就佛法三乘通明。大乘亦为降伏二乘欲引摄故。
　　论。二缘安立谛等。问未知二乘具作二种。为随作一　答不愚法者作二十六。愚法之者作后十六　或广惠者作二十六。非广惠者但作上下。所以瑜伽五十五。但说上下一十六心。据三乘通及非广惠。杂集论中说总十六。今此论中具说二种　问二十六心何先后作　答准五十五上下在先。何以故。彼云当知此智第三心无间。从见道起方现在前。又云又由此心势力故。于苦等安立谛中。有第二现观位清净无碍苦等智生　若尔何故杂集说总十六从世第一法无间而生　答此论中会依真假说。不言三心无间后生。故在后作。又显扬十七云。不由行差别。即是言教随真见道拟宜而说。教授于他。非内证智　又解总作在先。上下在后。杂集．此论俱先说故。显扬十七云上下观十六种智修道作故　若尔瑜伽如何通释　答彼据从真见道入相见道。至第三心无间即出方现在前　又说现观边智谛现观。二十六心俱此观摄。随且举一。不言无间缘先世智曾所观察下上二地等生。言第二现观清净无碍苦等智生者。依五十八现观有二。依广布教相见第一。内证相见是第二故。非说下上为第二现观　又释不定。随观行者真见道前先意愿力。至相见道即先作之。未见教断。随情取舍　问准瑜伽等上下十六在相见道。何故显扬十七云。从此谛现观已上于修道中有十六行世出世清净智生　答二解。一云瑜伽等据重法前真见道智。无相．有相二智所行俱各创得。故有相智名相见道。又据不出观即入有相行智俱名见道。显扬约其真．相别起。相见在后更重修故名为修道。若据重缘真见所缘亦属见道　又解瑜伽据不出观初作之者。判在见道。显扬据出观后重作之者。名为修道。非于修道不作谛观。故显扬云。如是现观智。若声闻等所得。为对治欲．色．无色三界杂染。若菩萨所得。为对治十种地障。乃至亦名究竟现观。各据一义并不相违。二释任取　问显扬云。如是三智能断一百一十二烦恼。瑜伽论等说与此同。何故如是　答此论等说总约二障各分一品或上下品断证差别。不说断数。又据非立谛。显扬约断虽一二品。据安立谛分成一百一十二烦恼。实不相违。
　　论。一苦法智忍等。此中二意。一法真缘如。二别缘前加行位中能所二观。此中且据法真见道。言观三界苦谛真如。若准杂集二种具论。故云言苦者。谓苦谛。苦法者。谓苦谛增上所起教法。法智者。谓于加行道中观察谛增上法智。智忍者。谓先观察增上力故。于各别苦谛中起现证无漏惠。由此惠故永舍见苦所断一切烦恼。又复云。忍即是印前苦。其不缘如何忍可　又解但缘真见所缘。言苦法智者举此忍因。故下释乃至云。如理作意所摄智增上力故。于自相续苦谛中。现证彼真如出世间惠。正见体生。即从因为名。若依俱舍第二十三。从果为名。故彼论云。此能生法智。是法智因得法智忍名。如华果树。此从因名　或就果称。西明义意　今谓俱舍释后十六。可从果名。今此总缘。与上下别。又俱舍释亦不尽理。苦法智是果。忍者是因。今既双举故因果合因。苦法智是因。忍者是果。因果双言故合为因。若唯从因。应如似悔从因立名名为恶作。不云恶作悔。今既因果合举。明不唯因。即依主释。通依及于。于即境声。义如前显　又二相见所有诸智有二所缘。一放法所缘。二自性所缘。放法所缘。缘见所证及能证智。如初三心及后十六即缘所证。第一十六缘能所证。二自性所缘。即兼缘前资粮．加行能所观法。准此论说。上下现观法真见道无间．解脱。瑜伽五十五云。当知此智第三心无间。从见道起方现在前。缘先世智曾所观察上下二地。及二增上安立谛境　又解但缘真见道法。五十五云。缘先世智曾所观察等者。缘谓缘藉因缘。非所虑缘。二解前胜。若不缘前。如何言苦法智忍。如三无生忍。非不缘印立彼三忍。故此名忍定亦缘前　问初十六心苦法智忍及苦法智俱缘于如。何分忍．智　答据印决定。俱应名忍亦同名智。据差别义初忍后智。以昔见前。虽依圣教观苦等谛而有智生。未能证知。今初无漏创证彼境故得忍名。后虽亦印不得忍号。又忍．智俱决应俱名忍。恐后滥前不俱名忍　问前言苦法智忍。后但云苦法忍。即不相滥　答准此道理言忍亦得。显因果别。不俱名忍。但随举一名忍不违。亦不可言后但云智不得名忍。俱同印故　问何故前言苦法法即教法后苦法智法即真如　答虽俱缘如。初创缘如未印非忍。但印前教不得云如。第二重证。故法即如。教前印故理此印故。
　　论。诸相见道依真假说等。问三心见道二乘圣者回心向大已断烦恼。入相见时亦三心不　答亦有。令彼障远及除习气。法彼真见无间解脱所有功能故亦定作。二十六心应知亦作。虽所知障不约迷谛。随烦恼说。亦复无违　问三心十六在见道前何位。先修令相见起　答准显扬十六。修起次第在资粮位修十六心。次说善根。准此论明加行位中。云此位菩萨于安立谛非安立谛俱学观察。二论别者略为二解　一云显扬据上下十六在资粮修。修道方起。此论据总十六。加行位作。相见中起上下观者。文虽不说。准彼亦在资粮位修。相见道中最在后起　又解显扬说初修在资粮位。此论约后习故在加行。各据一义皆不相违。
　　论。一思现观等。此思等六出体有四。一克性。二据胜。三相应。四眷属。如思现观等说是惠者。即克性体。及俱行菩提法即后二体。五十五云。决定思惟者。思惟即思。据胜出体。释名者。如思现观是邻近释。如四念住体实是惠。由与念俱名为念住。思现观亦尔。此论．显扬．瑜伽七十一并云。思所成惠而为自性。西明云。思现观或持业。或依主。信邻近。戒如信　且思现观诸论说是思所成惠。如何持业。亦非依主。如戒非观名为现观说为邻近。思亦非观。名为现观。何非邻近。若云现观非思。因思所起故依主者。何不得云现观非思。云思现观是邻近耶。信现观体于三宝净信为性此克性体。瑜伽五十五云。及闻所成决定智惠。据胜出体。显扬十七云。或此俱行菩提分法。通相应眷属。余皆准此。信．戒释名者或亦有财。虽体非观。能助现观故。或依主释。助现观之信。令观明之戒。名信．戒现观。或如念住亦是邻近。
　　论。初获圣性等。西明云。能生初地无漏法尔种子。及新熏种为其自性　今谓。虽有新种非胜不立。由正能生有所生现。证理断障故能生胜。不取新熏。未能生故　西明云。地前虽有无漏种子。而二性同时互相违故非圣性摄。如灭尽定依种假立。微微心时虽有其种。而非灭定。有心．无心义相违故　今谓。若尔初入见时二性不俱。应无漏种皆名圣性。又如灭定唯防心能名为灭定非诸种子。故此圣性非正能生。即不应取　西明又问圣性望同凡性。亦不相应耶。答此中亦立。即是得收。若望二障即非得摄。宗许非得亦通无漏　又解无漏力胜不假别立　要集亦云。不立为胜　今谓不尔。若无漏胜不立不相应。灭定无漏。应不立为不相应法　又前第一云。然依有情可成诸法分位。假立三种成就。翻此假立不成就名。故知圣性翻异生性。应名为得。不名非得。不尔翻何立异生性名为非得。或望不成异生性边假名非得。
　　论。极难胜地等　西明云。仁王般若云。初地菩萨四天王。双照二谛平等道。如何此论五地方能引。三藏解云。据实初地二智双行。而约任运故说五地　有解已破　要集救云。十地功德多依妙观。然五地以上任运双行。八地以上方得任运。未见别教　今谓不尔。八地以上名无功用诸论共同。五地任运出何圣教。又行相互违。初即能合。何成极难。若云八地据任运长时。此地据任运能合者。此亦不尔。既任运能合何不长时。若云或有相间故不长时者。既为有相间无相观。有时不合何成任运　若尔如何会此相违　答仁王经中据相见道变相双缘。此论等说约真俗智并。未曾有处说于见道有二智并。五地创并故说极难。
　　论。此十修者。摄论第七说有五修。一现起加行修。二胜解修。三作意修。四方便善巧修。五成所作事修。云四如前释。一现起加行修。即是发起勉励加行。二胜解修。与杂集论胜解作意同。三作意修。即杂集论后三作意。四方便善巧修。摄论无别解。即七最胜中方便善巧最胜。五成所作事修。即杂集论依止自在修。摄论云。谓诸如来任运佛事无有休息。于其圆满波罗蜜多。复更修习六到彼岸。杂集论云。依止自在。即如次三身。身．行．说三皆得自在。虽得自在犹修不息故。二论开合互有不同。各据一义。杂集无摄论现起加行。摄论无杂集依止任持。摄论开杂集论四作意中初胜解作意。略无任持。以为所凭所修二差别。教是所凭。余三正修。所以别开。杂集以作意故合彼胜解。别明任持必由因力方能修行。故别明之。或彼加行此任持中后二所摄。即举后二影显前二。杂集别明意乐。摄论即作意所摄。摄论显诸胜行皆具六种意乐故不别明。杂集约总别不同别明意乐。并不相违。又六意乐二论少别。摄论云。一广大。二长时。三欢喜。四荷恩。五大志乐。六纯善。杂集云。一无厌足。二广大。第三名同。四名恩德。五名无染。六善好　名不同者。释论以殑伽沙等珍物施一有情。殑伽沙等身命。皆能惠舍名为广大。此即就境及所行事名为广大。即此长时舍于珍．命亦不为足名无厌足。以长时能舍亦名广大。二论互举。摄论以经多劫舍身．命．财。一一如来一一有情悉皆供养。而无厌足名为长时。杂集据虽多时设得成满。犹行不息名为广大。广大．长时义一名异。如七大性长时．广大俱名为大。杂集据不自求来世满果。化他令得非为爱见。但无痴等起名为无染。摄论约令他相续舍三恶道得胜异熟。不为自身名大志乐　纯善．善好名义相似。西明云。摄论五修如次。即此论五修者。准前所列。名义同异不得如次。彼判有谬。
　　论。二摄善法戒等。本释云。以有为无为无漏善法为体　西明云。修有为善。证即能证无为功德。而非无为为戒体性。又言十胜行。明非无为　要集云。此三净戒皆用思愿现．种　今谓。本释意少有别。若据克性即正三业。若据相从所修所证。通为．无为。如似相应．眷属出体。又诸论等据所修戒。此兼所证故。然所修证。或通因果。因名所修。果名所证。即七大中证得大摄。摄论亦云。摄善法戒能令证得力．无畏等。此意因果皆欲修证名为摄善。虽然所证亦通无为。
　　论。此与二乘有共不共等。西明云。旧云性罪。谓杀生等。拔生草等是遮罪。今依摄论云。杀．盗．淫等贪等所生名为性罪。断生草等非贪等生说名遮罪。此意染心断生草等即名性罪　今谓不尔。彼摄论意。若故杀生等。必贪等起故是性罪。故断生草。非必贪等起故是遮罪。又断生草等。十业道中是何业道。染心起时得名性罪。若云由贪等是意业者。自由起贪等。何关断草。又为贪等起杀等时。应犯身．意二处业道。又解深密云。十地中所起烦恼不染污相。由知而起。但为利生不为过失。此起贪等应成性罪。何名不染污。若虽起贪等非染污相不犯性罪。故不得言但贪等生即为性罪。
　　论。定学有四等。西明云。旧法师判。初之四地．五六七地．八九十地．金刚喻定．及佛四定。如次虽引古释更无别判　今谓不然。何者若定有四。即别配地。戒．惠亦多。何不配地。故知随分地地皆修。
　　论。一异生性障等。本释异生性障。即随依与现本识同地能生二障分别种上假立。断能依故。说所依亦断　要集云。无间道但断二障。所依断故。能依异生性亦随断　今谓异生性体非障所收。可言所依断故能依亦断。既异生性体亦是障。何不说断。由此正与圣性相违故入初地。初正说断故。此断时种等亦断。据增说故。又本疏云。十地论第一云凡夫我相障。此亦不然。障体通我法。非唯我故　西明．要集俱云。我相通摄二执。余处亦言法我等故　今谓。本释以彼名滥故云不然。非不知我通摄二执。此意若以我言通二执故。但言我相障。应但云我相空。亦即摄二空。诸处何须别言我法。西明说异生性通依现种者不尔。此论第一及今此文。皆云依彼分别种立。虽下执著我法愚言即此障。不定现行。下二说故。无文明说通依现故　若尔何故言即此障　答异生性狭。言障即宽。虽举异生性。意亦兼所依。且如愚品尚总名愚。况二执体俱是障故。故以初愚言即此障　又解执著我法愚。即是异生性。依彼我法种立而得彼名。非即说是现．种二执。故云应知愚品总说为愚。若云执著我法愚即是无明。与第二释无别。下云利钝障品俱起二愚。即唯说愚。若云即亦说执。执体是惠不是愚故。若云愚类亦说为愚。如何不许异生性体是愚等品亦名愚等。
　　又异生性。西明不定性人得圣已去。亦圣亦凡。又解唯圣　要集断云。后解为胜　今谓前胜。同本疏故。于初地中获圣性故。
　　诸经论中所说十障及二十二愚。名字少异义意多同。然要集云。十障与愚互相摄者应作四句。有障非愚。第四微细烦恼现行障。定法二愚不摄彼障　今谓不尔。下论解言。身见等言亦摄无始所知障摄定爱．法爱。准知此愚亦即是障。以等言摄。论明说故。
　　法观已永断伏我见及俱贪．嗔．痴等。唯有独起贪．嗔．痴等。此前俱生诸伴已害名害伴随眠　要集云。寻此中意。意识身见与所知障同体起故名为俱生。余贪等惑非同体故名不俱生。由俱生伴断故。不俱生余等随无。然四地断同体身见。三地断同体贪等　今谓不尔。有烦恼障不与所知障同生可如所说。无有烦恼离所知生。诸烦恼障必与所知同种而起。何独身见与所知同有余不同。此三随眠初二第六俱。七地已前断故。微细随眠即通第七。八地已上犹现行故。不说断故。然说第六我见所引近远分二者。说第六俱。非第七俱。七俱不由第六引故　问菩萨故意未断烦恼但断所知。断所知时烦恼应坏。何以故。胜鬘经云。若无明大地坏。彼一切随眠坏故　答据见．修惑各究竟说。于十地中修未究竟。虽分断所知。有余依故。
　　论令彼闻思修法忘失等闻．思在散思惠唯欲。云何欲贪得定已后发胜三惠　答由得此定令欲界中所有闻思得增明故。此定不起三惠非胜　问于初地中得证不退。云何于所闻思修法忘失　答有二解。一云以地前有二。谓得及证。闻思为得。修惠为证。地前二种俱退。地上无漏定为证。有漏者为得。今言忘失者。据有漏得退。无漏证者不退。一云地前于自他分法得已俱退。初地已上于自地法不退。于他地法修得有退。云初地已上证不退者据自地说　问贪等烦恼七地已前犹故意起。云何此地断欲贪等　答故意起者约别相　有愚非障。恶趣杂染．定法二爱。亦谓不尔。定．法二爱如前所明亦是障故。
　　论。由斯初地说断二愚等。问何故障中但言异生性。不摄第二愚。第二地中断邪行障。即并摄第二　答彼邪行障以竖论故。通果即宽横。论即狭。不遍烦恼。异生性障横论故宽。遍二障故。竖言即狭。不摄第二愚。据横．竖别故不相违　又解邪行障宽故摄二愚。异生性狭不摄第二。何缘如是。障圣性增唯异生性。障胜戒故起业亦是。又依第二解利钝品愚异生性障亦摄二愚。
　　又论云虽见道生等。本疏云。能起烦恼亦摄所知　要集云。烦恼言不摄所知。望业果势疏远故　今谓不尔。通二障故。准下所知亦烦恼言摄故。
　　论。如入二定说断苦根。问初定无苦习气应除。何故二定方始说断　答以初静虑犹有三识。是苦所依。第二定无。是故说断　问忧．喜．乐受依于意根。云何初定忧言出离　答五识自无治道。识无粗重方除。意地自有断道。忧在初定即灭。离喜．乐等准此应知。
　　论。此粗彼细断有前后者。本疏云。如何害伴。如断障章已广解讫。彼处言。害伴随眠在五地断。解深密经及瑜伽论七十八云。一者害伴。谓前五地。诸不俱生现行烦恼。是俱生烦恼现行助伴。彼于尔时永不复有。此言俱生者。非对分别任运起名为俱生。意言第六识中与身见俱起贪．嗔．痴名为俱生。独起贪等不与我见俱故名不俱生。此不俱生由我见俱等势力所引。是彼前伴。彼亦此伴。由四地中作菩提分说障胜者。于此中断所依所知能依不起　问此欲贪等既障胜定。为总断伏为不尔耶　答不尔。以缘境生。偏障能发胜三惠定者。此中断之。非余皆断　问前障三惠同说闇钝。云何断障修与余别　答据实同障。约胜劣殊各据胜说　又解虽名同闇钝。一障胜定及胜修惠。二障总持及闻思惠。断虽同时据行相别故别说断　问修惠是胜闻思劣。云何先胜后陈劣　答障修惠者与定同故。由得定已发胜总持及俱闻思。虽俱时断约因果分。
　　论。第六识俱身见等摄等。问何故此障菩提分法。何不前除四地方断　答菩提分法修念住等。由执我故障彼念住观法无我等。故说为障。
　　初二三地相同世间修施．戒．修。四五六地相同二乘故四地作　问既非大乘正修学。何故须作　答三乘通修。非不为正　问修有何别　答若二乘修断烦恼障。大乘所修即断二障。又如二乘观不净等不为坏缘。大乘坏缘如观身不净．非不净。非一向不净。即观不净除烦恼。观非不净除所知。又声闻等观安立谛菩萨观非安立　问说所余障与愚名同。此障何故非愚名同　答障据根本。愚约能发定．法二爱。又障据总愚约别障　问所知障中岂可无爱。言所知摄二愚断故。烦恼二爱亦永不行　答断所知中实亦有爱。无明增故但说为愚。烦恼障中亦伏无明。由爱增故偏言烦恼二爱不行　问诸经论说二障三住断。如何四地伏我见等　答彼约皮．肉．实等三说。非望别别所障地者　问何故此地除定．法爱　观受是苦除定爱。观法无我故除法爱　问何故不于初．二．三地断害伴乃至微细等　答若不断身见害伴不断。及不断羸劣微细不断。故于五．七．八等断别　问何故要断我见等已。害伴等方断　答准常可知。
　　问四无碍解。何故前三同为一障。第四独为一障　答前三无碍虽体有三。缘境各一无多行解。第四体一解行分多。谓即七辨　又云。前三是因。第四是果。故三一障而有差别。
　　问前言十障。今何十一　答前约障因十地故十。此兼障果故有十一　问此佛地障用何智断　西明云。平等．妙观依金刚定共断此障。所证同故。此通根本及后得智。而差别者根本双断迷理迷事。后得断事　今谓不尔。若许平等亦正能断。应自能生。既观察引。正唯观察。不尔十障皆二智除。何但佛地。又断前后后得断事。一刹那除根本足能。如何后得别断迷事。谈能可尔。正断即非　问金刚喻定何地所摄　要集云。有云两解。一云第十满心。若尔前前地地皆对治后后地障。答教说出十地即成佛故。故前位断不同因位。一云出第十地满心已后方是等觉。仁王．本业皆过十地说等觉故。后经时劫方入妙觉。要集云。后释为胜　今谓不尔。如四善根诸处皆言初无数积智．福满已方起善根。岂非初劫满心所摄。此虽离第十地别云等觉。亦第三摄。即属满心非满心外。若许出十地外更经多时后方入佛。应出初地等亦经多时方入后地　问若第十外不经多时。何故本业经说金刚喻定许经多时。又彼经云。佛子摩尼宝璎珞菩萨字者。等觉中一人。其名金刚惠菩萨。乃至住寿百劫修千三昧等　答今者通云。仁王般若初地已上名圣种性。第十地出最后满心名为等觉。以入．住．出各经多劫故。璎珞本业据出心满断自地障尽。修其加行断第十一佛地障故。多时修习及正断时。皆名等觉。所修之定皆名金刚。以能断其在实粗重最后障故。非出十地满心已后。别有等觉经多劫住。故瑜伽四十八云。于最上成满菩萨住中。当知一切烦恼习气随眠障碍。皆悉永断入如来住。此中既说法云菩萨为成满住。皆悉永断入如来住。明非在外更别多时。若许多时应别立住。既不别立。明在第十满心所摄　又此论第十云。此十一障二障所摄。乃至云。所知障中见所断种。于极喜地见道初断。修所断种于十地中渐次断灭。金刚喻定现在前时方永断尽。既言于十地中。明非出十地满心已后　若尔何故别说等觉多时修等　答以于此地断第十地自障尽已。方欲断彼第十一障。故须加行种种修学。得经多时故别立名　问诸十地障各入初断。何故佛地障在第十地断　答十地各分入．住．出位胜劣不同。故入地断。佛位不然。故十地断。若许佛地同十地者。即佛有胜劣。既无胜劣称正等觉。故皆断已方入佛地。作斯通会不违经论。

　　成唯识论了义灯卷第七(本终)


　　成唯识论了义灯卷第七(末)(论第十)

　　论。此十一障等。本疏言体性宽狭更无别异者。非唯十一障。以十种障各举初断。影显住．出所断障故。疏云十地所断虽但所知。俱品不行即通二障。非唯十一初所断者。论意如是。本明断障得果。唯断十一非但断不成。亦不能得果。故下论文总分别断。非为不知十一不摄住．出断者。
　　论。烦断障中等。本释言极喜住。简彼二乘。初见初断。简相见道。就真见道但取无间故说初断。西明并取无间．解脱二心同断。简后三心．十六心等　要集云。有释为胜　今谓不尔。前第九云无间．解脱断惑证灭期心别故。不说同断。若定同断。如何得言期心别故。又要二道方能断惑即违下文。菩萨利根刹那刹那能断证故。以二共断非刹那故。又杂集第九云。断对治者。谓加行及无间道。持对治者。谓解脱道。不说为断但云持得　问烦恼障品于十地中故意方起。云何二地犹有误犯三业愚耶　答故起烦恼。误者所知。亦不相违　问故起烦恼必依所知。无有烦恼离所知起　答彼误犯愚但约别起所知障说。非烦恼俱。
　　论。彼障现起地前已伏者。本解如疏　西明云。问十地修所断种与俱生我见同体起。乃至嗔等同体起者何地断尽。答俱说初地至金刚位位皆断。而十障四地断身见者。违道品故。依粗相显说四地断。据实我见及嗔等。各应多种地地别断。不尔如何先断误犯细障。后断欲界嗔等粗惑。仁王经云。初地断贪。二地断嗔等。三地断痴。四地断五见。五地断疑等　今谓不尔。菩萨断障非如二乘断烦恼障。三界九地品品次第各各同断。随何等障障此地者菩萨即断。不妨先断色界之者。后断欲界。亦无余地断于第六相应身见。仁王．此论俱说四地障道品等所知此断。烦恼随伏。若许余地犹有我见。何得说有害伴等名。又准仁王。误犯与嗔俱二地断。亦无前后。
　　论。由斯故说二障粗重三住断义。如本疏中解其所以　要集云。三粗重者。一云从初至七地断皮粗重者。诸论无文。三种粗重。瑜伽四十八．七十三．解深密经第四。皆说三住断故。然四十八别说二障各三住断。断烦能障初后粗重。通其现．种并及粗重。中间粗重但断现行及其习气。若断所知俱通现．种并及习气。然四十八断烦恼中据正断说。断所知中据已断说。二障互显理实相似。又所知障为异二乘故约显说。又四十八于所知障立皮肤肉三粗重名。于烦恼障但标总名。理实皮．肉．心等三名俱通二障。故瑜伽七十三总别互显。第一粗重总含二障。不别说是烦恼．所知。第二属烦恼。第三属所知。故彼论云。一恶趣不乐品在皮粗重。二烦恼障品在肉粗重。三所知障品在心粗重。解深密经三俱总说。故彼经云。此诸随眠几种粗重断所显示。但由二种。谓由在皮粗重断故显彼初二。复由在肤粗重断故显彼第三。若在于骨粗重断故。我说永断一切随眠。害伴．羸劣虽前第九正断所知名二随眠。烦恼随伏亦得二名。要集引云有说四十八说二障二住断者。烦恼无三住者。捡本疏文。无有烦恼无三住文。此论．瑜伽皆说二障有三住断。本疏不违。
　　论。断二障种渐顿云何者。本疏有二意。一前说菩萨未辨二乘。今对二乘辨断差别。二前明断不分渐．顿。今明渐．顿小．大断别。
　　论。修所断者随其所应等。准声闻乘得果有四。一次第得四。即此论文初一类是。二超初一取第二。三超初二取第三。杂集论云。谓倍离欲及全离欲。入于见道如次超初一及第二果。四超中二取初．后果。此论第二类。及杂集论第十三说。然今此论但举二类略无中二。何以故。辨渐．顿断。以超前二见必顿断。余未伏修必渐断故。与次第同所以不说。超中二果是顿断修。与彼余别是故别说。准此道理若已曾伏三品入见道者。亦是次第非能顿超。杂集论说设少离欲亦渐次摄故　问倍离．全离二种性人。为先种殖顺决择分。为未起耶。为即此生入于见道。为更生耶　答虽未见文今以义准。此等曾种顺决择善分。逢外道缘。或先习力能倍全离。回心趣小即于此生入于见谛。何以故。若许经生方入见谛。若全离欲不退上定。命终生色不得入见。若倍离欲经生。即退已伏烦恼重引现前。入见道时何能随断。如余不伏入见谛故。若未曾起顺决择分。不可回心现即入见。无有一生修即入圣。要三生等方入圣故。然经论中不说先起决择分等是隐略故　问此论何故不说超初及第二果　答略显渐顿断烦恼别。不具分别得果差别　问超初二果先所伏惑。何时能断。何位得果　答准杂集说。于见道中第十六心随得二果。准此论第九。十六心等是相见道。非实断惑。依真假说放法真见。故在真见与见断惑一时同断。不劳异说　问独觉之中有部行．麟角。准瑜伽三十四。与杂集论第十三同。然瑜伽云。云何独觉道。谓由三相。一类安住独觉种姓。经于百劫值佛出世。亲近。承事。乃至如是名为初独觉道。复有一类值佛出世。亲近善士闻法作意。于先未起顺决择分引发令起。谓焕．顶．忍。而无力能即于此生证法现观。乃至云。于当来世能证法现观得沙门果。是名第二独觉道。此当杂集或先已起顺决择分。此通本来是独觉种定姓之人。及不定姓声闻种姓。起顺决择未至上忍但至中．下。若至上忍。唯一刹那入第一法。即能证得法现观故。是声闻摄。非独觉乘。复有一类。值佛出世。亲近善士。闻法作意证法现观得沙门果。而无力能毕竟证得梵行边际阿罗汉果。复修蕴善巧等。乃至云。依出世道于当来世毕竟证得梵行边际阿罗汉果。是名第三独觉道。此是杂集先已得果。准此文意。言值佛者。有佛教法从他听闻亦名值佛。虽有佛教无人传说名无佛世。不尔但取佛自在世名为值佛。若佛灭已正．像等法亦名无佛。便无佛灭得声闻果　总成胜出。何以故。瑜伽．杂集俱云后二名独胜部行　问何以得知。虽有佛教无人传说亦名无佛　答龙宫．天藏像末之后佛法岂无。以此准知。虽有佛教但天上人间无弘传已方名无佛　问修习声闻顺决择已回作独觉。为更修习独觉乘中顺解脱。为即至彼顺决择　答有二释。一云随在声闻惑暖．顶．忍。何位回趣即是独觉暖．顶．忍位。以所断证皆悉同故。不尔得果方作独觉。岂更修彼资粮．加行。一云更修独觉资粮．加行。证断虽同修行有别。三．四生修有远近故。不尔二生修彼声闻顺决择已。即于后生成独觉耶。不同得果始回作者。已断惑故。得现观故。未见文断取舍任情　问先修声闻顺决择已回作独觉。更得百劫修行练根为麟角不　答有二释。一云不得。此回趣者必不定姓。是钝根故。又复瑜伽．杂集俱云此类是部行故　若尔何故杂集论云。余生顺决择分。为趣大乘及独觉乘许更生故　答以若此生得即声闻果。犹更余生方成独觉。非谓得许经多劫修。
　　若尔回心趣大乘者岂不多劫　答回趣独觉是钝根性。趣大乘者望彼为利。根性别故得多劫　一云准彼论文云。或未起顺决择分。或未得果。得成麟角。准此若在声闻顺决择分回趣独觉。是未得果。亦得百劫修行练根说余生故。如趣无上大菩提者得多劫修。然但说成部行类者。据从此已回作独觉不练根者　若尔何须云在决择趣独觉者方成部行。同顺解脱俱得百劫。二位齐故　答在资粮位有未定生百劫练根。理即无难。在顺决择已定生时。去谛观近。据难偏说　问从凡趣入独觉见道及起修道断惑如何　答随彼练根及不练根。俱先世道伏无所有。入见顿断。唯非想地九品别断得成独觉。大乘未见正文。准有部说。必无出见八十一品断修惑者。以利根故。不制果故　有义修惑见道满已。八十一品各各别断。然不出观不止息故。故不立果。二说前胜。以性利根非渐次断　问如得初果出无佛世作独觉者。断修如何　答随前三果准瑜伽说。必更修习诸善巧观。随所未断。或复顿断如顿出离。或不出观次第渐断。以更不取声闻果故。若阿罗汉出无佛世。但修善巧断余习气练根成胜。无惑可断。然瑜伽三十四云。又彼一切应知本来一向趣寂者。据不逢佛一类者说。除麟角喻余若逢佛成不定姓。
　　论。加行等四刹那刹那等者。具释如疏。今者略以九门料简。一出体。二释名。三作用。四依界地。五漏无漏。六摄对治。七约修辨。八四差别。九因果殊。言出体者。一克性体。通世出世间智为四道体。故瑜伽六十九云。又修此智略有四道。一加行等。二引发体通戒．定．惠。三相应体通诸无漏加行．根本．后所得智及有漏中诸方便善心．心所法以此四道通漏．无漏故。诸余出体略而不辨　二释名者。于诸所断加功用力顺趣能断名为加行。或顺趣断性亦名加行。非此加行不求证理。且据趣求能断道说。故瑜伽六十九云。于一切地修道所断耎中．上等九品烦恼。随其品数各各差别。能随顺断是名初道。杂集第九云。谓由此道能舍烦恼。意云。由此加行能令现行烦恼不起名为舍离。或据修道修加行时。亦能少分伏除粗重名为舍离。非是正断所断烦恼得舍离名。此据别起四道而说。若约相望。虽复加行亦能正断。不以加义名为无闻。望义别故。道者通履义。加行即道。持业释也。言无间道者。二义无间。一观理无间。不同加行犹带相故。二断惑无间。不同加行犹未正断有此后间。瑜伽．杂集皆且据后一义而释。故六十九云能无间断是第二道。杂集第九云。谓由此道无间永断令无所余。无间即道。若有漏道能无间伏。皆持业释。
　　解脱道者。解脱有二。一能解脱体得自在。即离系缚。如八解脱。今此解脱亦复如是。能除粗重得解脱名。二所显理名为解脱。自性离缚名为解脱。昔来惑障智不能证。今除惑已智方能证。解脱是理。道者是智。故杂集第九云。谓由此道证断烦恼所得解脱。若依前解亦是持业。论多依后。即是依主。解脱之道。何故如是。为简无漏胜进道故。依主为名　若尔有漏何名解脱　答亦通能得择．非择灭。以所伏惑有永．暂故　言胜进道者。胜谓殊胜。进谓升进。故杂集第九云。或复进入余胜品定。诸如是等名胜进道。亦持业也　或望前为胜。趣后为进。胜进即道。杂集第九。为断此品后余烦恼。所有加行．无间．解脱道望此品是胜进故。名胜进道　三作用者。谓诸世间及出世间诸有所修。或为断染。或为证理及胜功德。皆因四道能得成满。若据前后相望四道。四道俱能断惑证理起胜功德。若据别起四道有殊。且约断惑加行有伏烦恼之能。无间有正断惑之用。解脱能证所得灭。胜进能有进断余功。证理起德准义可知　四依界地。五漏无漏。并如疏辨。疏云有顶有解脱道类名解脱亦有。非次无间后之解脱者。解云道类名解脱者。非无间后解脱。是此类故。如容豫时重缘先时所得解脱。非次无间后之解脱者。若是证真无间后之解脱。亦亲证理。此有顶解脱次此无间后即起之者。如无学身中余时所起之者。非次第也　今又助解。如六行伏依近分定皆具四道。根本地中修八解脱亦通有漏。依有顶地无漏四道断惑者无。修八解脱第七第八皆依彼地许有四道。此亦何失。诸处但说为断惑故修四道者。且约一义。非谓修余不有四道。六十九云。第一有中所有诸智。皆俗智摄者。据初学者。设久学者约不亲证真如理说。何以得知。彼云但作非想非非想行。出世作意有想诸定所摄受故。既云出世作意。明通无漏。又复游观无漏极成。又彼地心亦缘真如。准前第十二。入灭尽定有二方便。一缘非想非非想入。一缘无相界相入。故知论云但作非想非非想者不尽理说　六摄对治者。准杂集第九云。由具四种对治故名对治修。谓厌患对治．断对治．持对治．远分对治。见有漏过患如病癕等名厌患。欣断正断诸烦恼故名断对治。即加行．无间二道所摄。据实厌患亦是加行。以远近别。近无间道之加行者得加行名。摄断对治任持断得名持对治。虽大乘宗不别立得。即于现行能证彼断。以体持用。用即是得。明．闇相违亦名对治。或持所得。即是真对治性。即解脱道摄。由解脱道证对治性名持对治。令先所断烦恼转远离故名远分对治。胜进道摄　七约修辨者。杂集第九有四种修。谓得修．习修．除去修．对治修。彼论自为二复次释。文虽但配一对治修。以理而说具摄四修。加行．胜进二。各摄得及除去修。令无间道种子增故。修加行时能伏现故。故彼论释得修云。为得故修。释除去修云。由此修力除去现行位诸不善法。无间．解脱摄习．对治。彼论释云。由此修力数习已得诸善法故。对治未来诸不善法。令成不生法故。或一一道各具摄四。亦复不违　八四道差别者。若望前后相望刹那具四。据义有别。体即不殊。若据别起四别行相。如出体辨。然唯无漏可约刹那各具四道。刹那刹那可断惑故。非有漏道　九因果有殊者。在二乘位因果皆四。然除麟角及俱解脱定姓之者。不趣大故。自乘满故。但起解脱。部行．惠胜定．不定姓俱各起四。决定种姓自乘胜德未成满故。或但起二。解脱．胜进。不定种姓回趣大故。大乘因位八地已前具二四道。八地已上起无漏四。若在佛位有后二道。证先所得故。望因胜进。非自果位　问五地之中作四谛观。云何证得无差别如　答虽作四谛观而不言唯。通八谛观而复坏缘。不以真如别属谛故。知理通故。不如小乘定执观故。证无别如。
　　释所弃舍。于中二释。一约转齐。本有无漏种子三品。如加行位下品种增生初见道无分别智。即此现行无漏有力资中品种令能生现。亦令自种转成中品名为转齐　又解由中品种生现行已。资下品种转成中品。与本有种中品之者。及新熏生亦为中品。与能生自本有之种。三合生一后念现行。或各别生。俱许无妨。中上品生转齐亦尔　言转灭者。即本有种唯有一个。加行位中名为下品。入见已去能生现行。现行熏种即成中品。并有力能令本种子生后中品。下品即灭名为转灭。不同转齐令生自种亦成中品。故名转灭　或虽本有三品种子。中品生已下品不生。亦不能生后念中品。新生中品但由现能　若尔即违杂集论说行习修文。彼许初习自．下地中种子增故。不可唯说但中上增不通下品。无别目故。违比量故。准此即应三品各一。但令本种生后中品。即下品种生现行者自体不增　若尔既许下品种在。何名转灭。若以不生即名为灭。岂诸种子皆定生现。准此道理转齐应胜　若尔即应转二乘种成大乘性。以转齐故。若云类别不转下．中二乘种姓为菩萨性。亦应菩萨三品种殊。不转下中成中上品　答乘性别故。不转二乘成菩种姓。下中上三同菩萨姓。故可转令成中上品。
　　论。菩萨应无生死法故者。此意应无变易生死。非此无生死即难令无生灭之法。生者皆死一向记故。古德有云。解脱道后即无生灭。得别真常诸相好身永不迁谢。又云空如来藏即是真如。具足熏已生常身者。如惠日论破。
　　论。二所弃舍等者。本释如疏　西明二解。一云但舍二乘无漏。对菩萨故名劣无漏。二云二乘无漏及菩萨因位未圆无漏亦名为劣。三藏意取初说为正。余及要集皆同有释　今谓。不唯二乘名劣。菩萨因位亦劣所收。若不名劣因果何别。何故论云金刚喻定引极圆明纯净本识。又第二师云。住无间道应名佛故。后解脱道应无用故。由此故知。因位无漏亦名为劣。不尔论文应有简别。渐悟菩萨舍劣无漏。顿悟菩萨无劣无漏故。又因不舍岂得成佛。不舍金刚喻定无间道耶　又杂集第十四云。于诸现观位证得后后胜品道时。舍前所得下劣品道。故知得佛舍劣因位。言舍之者非是全舍。但是转齐。又二乘者即是转灭。二俱名舍。
　　论。释涅槃。本疏解自性涅槃体相真如理。即七如中实相真如　有释即云。是一切法通相真如　今谓不尔。真如无二。岂有一切法别相真如。又七如中说有实相。不说通相。据何得知通相为体　又解涅槃经第二说三事涅槃有二解。一约理。二约三体。西明一向解彼经意。唯取于理举能成智。取所显理为其自性　今谓通二摄义圆备。何以故。如余处言菩提．菩提断俱名为菩提。故知涅槃亦通相．性。不尔何故言摩诃般若．解脱．法身名大涅槃。若取所显应但言如来法身名大涅槃。众功所显故。又若唯取所显理为体。何得说言三事不一异名大般涅槃。既不唯说法身为涅槃故。相．性合方名为大故。法华经论云。唯有如来证大菩提究竟满足一切智惠名大涅槃。又显异二乘得无余依无诸德故。
　　论。明四涅槃得人之中。本解如疏　然要集等不许菩萨有无住处。若许有者。论应言二乘无学容有四种。何故但言容有前三　今谓非难。二乘无学容有前三。据定性说。若不定性。回心已去即名菩萨。非二乘故。不说二乘容有四种。若入初地得无住处。分非圆得。具悲．智故。证得生死．涅槃无差别如故。广如前辨　如来具四明有有余。论中二释。本解如疏　有解云。依金光明第一。依应化身说有余故　有云。同有解　要集云。有解为胜　今谓此同本疏。金光经云依应化身。即此论初解有似苦依王宫生身。智者应知。若云引证故说为胜者。此义极成。何烦引证。处处皆说化非真故。
　　出涅槃体。诸部差别。大乘具四。余部但二。然余．无余萨婆多师体虽无别俱择灭为体。然体有多。随有漏法各一择灭故。大乘依一真如假立。经部无体。但苦因灭处名有余依。苦果灭处名为无余。皆是假立。不说有体。无为亦尔。然有余．无余俱择灭摄。本疏释云。中二择灭摄。断缚得故。所依缚尽初得果时名为择灭。所依后无方显涅槃。后依无时由前择力　要集云。大乘圣道断烦恼故。所证择灭名有余依。烦恼因灭苦果任运灭位别得择灭。远由择力而灭依故。故次下云。中二择灭摄。然入无余无别无间．解脱道也　今谓不尔。既云烦恼因灭苦果任运灭位。云何别得择灭。自不许有无间．解脱。又佛地论云。菩萨初证如来地时。顿证二种大涅槃界。准此二乘初得无学。亦应顿证二种涅槃。由此应依本疏为胜。若云虽不别起无间．解脱。由前智故此后断灭名为择灭。何不许前正断障时已得二种。无余后显故是择灭。若云菩萨证如来地时。舍有漏故得二涅槃。二乘苦在不得无余。故后时得者。后既任运诸苦不生。应非择灭。同黄门等见惑因尽。彼任运灭得非择故。
　　论。大圆镜智相应心品。本释如疏　西明云。从喻为名。然云镜智即用相应智品为体　要集等云。或净第八亦名为智。从喻相应名圆镜智。是有财释。又云。或智用增。即别境惠名圆镜智。或依主。或持业。余心．心所或是有财。或依主释。所变种现唯有财释　今谓本释但是总释圆镜智名。圆镜虽喻。六释之中无从喻释。然智及识诸相应品亦总名智。智相应故。圆镜即智。并持业释。除种及相定道戒等。不能现生身等影故。现虽种生。现望于种。现非种影。但由现智变带生故名之为智。如说识言识自相故等。然别解五法得智名者。心．心所法相应法故。邻近得名。不相应等依相应释。即非名邻近者。亦通邻近。故下云如是四智相应心品。虽言各有二十二法能变．所变种．现俱生。而智用增。以智名显。故余名智皆邻近释　然无为名智。或邻近名。或有财释。宝性论中。云由此有趣及涅槃故。得名有财。然正解者是依主释。智之性故。不可相应名为镜智。从有财释智非能有。镜非所有故。若云识及余所有惠俱故名有财者。亦不应理。不为余所有此智故。现相应故。是邻近释。如四念住。若净第八名为智者。亦同念住正是邻近。不通依主。依．所依定故。此下文云。识为主故。虽果智强不名为主。设依主言不同能．所依。以识依智应名智识。如眼识等。既不如是。明非依主　若别境惠名圆智者。亦非依主。主非智故。此别境惠是智自相故。但持业名　然诸经论说不同者。各据一义。如佛地论云诸如来第八净识。能现能生智等影像如大圆镜者。据亲能生实身．土影。相应智等杖彼变故。非持种故。但说净识不说心所。若据质．相．假．实合说。通诸心所亦能现生诸相分影。佛地第四云净识者据前义。今此论中假．实合论。总出体故。是总说故。论下结云。此四智品摄功德尽。唯除无为。说生得故。性．相别故。
　　论。平等性智。本释真如名平等性。智缘于此云平等性智　西明云。谓有情平等。庄严论名众生平等智　今谓本释是尽理。言余众生平等者。由何能缘众生平等。意由智证真如平等。是一切法平等性故。故能缘生而为平等。又复说言平等性智故。不但言平等智故。众生不是平等之性。又经云非不见真如而能了诸行故。佛地论云。先通达真法界时。得诸有情平等心等。不障平等性智通缘性相。但正释名不唯约有情。
　　释转识得智中。大庄严论转第六识得成事智。转五识得妙观察智。此论相违。如何会释　答本有二解　一云庄严不依次说。非言转六得成事智。故不相违　二疏外别解云。庄严论中据第六识能作神通等诸成业云得事智。五识因位粗不观察。果位方能云得观察。故亦不违。无性两释。各随一义不违二论。然佛地论破转五识得观察智。云说法断疑非五识能者。是破别师。非破庄严。如理门论破古因明言。诸师异释。繁不具叙。
　　论。金刚喻定无所熏识等者。要集云。由现行多闻能熏力故。法尔种子增长胜用。故下文云此四种姓虽皆本有。而要熏发方得现行。因位渐增果位圆满等。今谓。此判见道可尔。以见道前无现无漏熏起新种。至修道已有现能熏熏得新种。若言及其成佛法尔种生　又云由此道理现熏等种。种生胜现。由现力故劣种成胜。谓金刚位种体虽具。其用未成胜。至佛果位前念类种生胜解脱现行果道。由此道力彼能生种亦成最胜。故言转齐者　理即不尔。护法宗意新熏．本种俱许生现。如何生果新独不生唯本有起。镜智．成事因无现智而为能熏。由他现资唯本有起。理即实尔。平等．妙观唯本种起。理即不可。若云金刚无间现行既劣。如何熏种即得成胜。故本有生者　此亦不尔。本种既劣。如何能生胜现解脱。既许劣种能生胜现。如何不许劣现能熏生胜种子。又现能熏不生胜种。种非能熏。生胜现行道理不可。又能熏义至果不增。现胜解脱增其本种。即果犹增故不应理由此应信。金刚无间现行虽劣能熏胜种。并令本种功能亦增。圆镜．成事唯本种生。妙观．平等本．新合起可应正理。转齐．转灭义如前释。
　　论。成事智而多间断者。西明云。作意起故即有间断　有解等云。缘多不具。又分别根作意方起故非恒续　要集云。必由作意。然是本愿作意。非说佛果。谓由本愿有情根熟即应现化。有情根熟非恒现。故作意事即断　又云。由意识力五识得起。意识作意能起成事。任运应机无别作意。五识必依方得起故。谓所化根熟。任运作意能引五识。根熟不恒引彼五识有起无起。必依根．境故。云虽二种理甚难定　今谓。若以依根．境等方始得起。智既遍缘。缘何不具。但为佛果事智缘境不为希望五尘境起。但愿度有情欲无灭故。以机不恒会互有所属故多间断。化地上菩萨平等．观察二智能故不假事智。
　　常无分别。要集云。相传二释。一云自性法身体凝然常。受用．变化皆是无常。一云三身皆凝然常。说无常者据化相故。二家皆广道理成立。后断云。上来二释皆为应理　今谓必无二俱应理。互相违故。本说虽略以明理尽。应依摄论．金光明经．无上依经．楞伽经等。说报．化无常。以为尽理。经言常者经及论文皆自会讫。
　　论。同能变识俱善无漏等者。且第八识漏无漏分别。无漏能所缘俱无漏。纯种生故。二三性分别。能所缘俱善。纯种生故。约亲相说　三界地系不系对。能所缘同不系。亦约亲相。如是诸识据因果位。诸门辨释亲疏能所缘准理可悉。
　　唯识深法义　　非凡智所思
　　佛菩萨能知　　今形量为失


　　成唯识论了义灯卷第七(末终)
  </div>
  <div class="pagination">
   <a href="成唯识论了义灯_page7.html">
    上一页
   </a>
   <a href="成唯识论了义灯.html">
    1
   </a>
   <a href="成唯识论了义灯_page2.html">
    2
   </a>
   <a href="成唯识论了义灯_page3.html">
    3
   </a>
   <a href="成唯识论了义灯_page4.html">
    4
   </a>
   <a href="成唯识论了义灯_page5.html">
    5
   </a>
   <a href="成唯识论了义灯_page6.html">
    6
   </a>
   <a href="成唯识论了义灯_page7.html">
    7
   </a>
   <span class="current-page">
    8
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
