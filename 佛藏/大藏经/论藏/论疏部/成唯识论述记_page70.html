<!DOCTYPE html>
<html>
<head>
    <meta charset="UTF-8">
    <title>成唯识论述记 - 第 70 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成唯识论述记 - 第 70 页/共 90 页</h1>
    <div class="content">　　论。四者士用至所辨事业。
　　述曰。谓诸作者假诸作具等所辨事业。然三十八等。皆但云士夫用。乃至占卜等事。由此成辨诸稼穑等。是士用果。不言如俱有因等得俱生．无间．隔越．不生之果。由此故有二说。一者唯士夫为因所得是士用果。因唯假者。非少实法。第二师意。心．心所俱等亦得此果。即不唯士夫假者为因故。文但通言诸作者假作具所辨事。前师唯有为少分为果体。士夫力所辨故。第二师即通无为亦是果体。因法为作者。缘法为作具故。从喻为名。
　　论。五者增上至余所得果。
　　述曰。若论别相。除上四果即是此果。宽通有漏．无漏等也。
　　论。瑜伽等说至得增上果。
　　述曰。出果体已。次依处得果。于中有二。初引文。后正解。瑜伽第五。及显扬十八云。习气依处得异熟等乃至广说。
　　出得果文。已下有二师解。第一解中有二。初正解。后立理。即前解十因．二因摄等初师。
　　论。习气处言至一切功能。
　　述曰。显异熟果十五依处中五依处所得。谓习气．有润．差别功能．和合．不障碍五依处得。以引发唯望自类果为言。观待性复疏远。业得果义亲故。摄受中据士夫为作用依处等。亦无异熟果。若法作用依处亦得此果。即六依处得也。故前论云。若摄受五辨有漏法。除心．心所余二依处。摄受一切有漏故。今但总言显诸依处不别说也。何以知五。准下因得果不说摄受因得此果故。士用果有二说。此亦应尔。
　　论。随顺处言至一切功能。
　　述曰。显等流果即依处中七依所得。谓习气望自类种。有润望现行。及自类种。真实见亦望自类现行随顺．差别功能．和合．不障碍七也。此说士夫为士用。有说士用．作用依处亦得此果。以法为士用等故。此师即九得等流果。又解士夫可得。作用依疏未必可得。助现缘故非作现缘。唯八依得。领受唯望有情士夫能．所领受。或疏相望不亲望法故不得也。无间灭依所望不同。或以下品后念果故亦不说得。余可知也。
　　论。真见处言至一切功能。
　　述曰。谓依处中五依处得。谓真见．随顺亦引涅槃故。差别功能各引自乘果故。和合．不障碍处得。此说以士夫为士用。若说法为士用。即士用．作用俱得此果。余不得可知。非观待因得者。疏远相待不以证待。又彼约有为法。为清净观待因故。又待能证有所证。于生住成得果处转。如何不得。合七依处得离系果。下文不说观待因亦得离系故。约清净有为为果故。
　　论。士用处言至一切功能。
　　述曰。即依处中。有说五处得。谓领受依处。亦望士夫为士用为观待因故。士用．作用．和合．不障碍依处所得。随顺唯望自善法等。定异亦约别别法体。不望士夫。故不得也　第二师说。法亦名士夫。即领受．习气．有润．无间灭．士用．作用．真见．随顺．差别功能．和合．不障碍十一依处得　语依处．与法。非士夫用．果。果与因不相密合。说非士夫法故。此果必生。彼语依处显于法故。以下十因中不言语因得士用果。故知依处准亦应尔。
　　论。所余处言至一切功能。
　　述曰。此即随前所不摄法并是此体。此据别体。谓语．境界．根．障碍依处全。余十一小分。若不尔者一切皆是。
　　依何意故作是说耶。
　　论。不尔便应太宽太狭。
　　述曰。自下立理。若不如前解者。各有太宽．太狭之失。且如习气唯目第三。即第三中有非业者。亦得异熟果便为太宽。余四依处有业种不得即太狭也。随顺处言唯目第十一。彼自依处中。亦引涅槃及非同类异界无漏等法故。非等流果故太宽失。余或六．或八．或七依处中亦有不摄即太狭失。真见处言唯目第十亦为太宽。自处亦摄俱时。及后同类诸法非离系果故。余四处中亦得离系。既为不说即太狭也。士用处言唯目第九。即自依处中。亦引增上．等流果等。若摄彼尽即太宽失。余或四．或十处亦得此果。若不摄者亦太狭失。余依处中亦有太宽。即前四外余依处中。有等流等四果体在。若并是别增上果者即为太宽。唯除前四所摄之外为所余者。前依处中亦有增上果。如习气中不得异熟果者。即诸因缘种。随顺中不得等流者。即得涅槃。真见亦有不得离系者。引后自类等。领受中亦有不得士用者。如胫待足等。若不摄彼便为太狭。故知于我所说为正。或此增上唯应难狭。余四依处得余果故。然此宽狭一准于前得果依处头数说故也。
　　论。或习气者至故此偏说。
　　述曰。第二师说。五果体性宽狭如前。但释论文有尽理．不尽为异于前。此习气言。唯属十五依处中第三依处。虽此报因余四处亦有。习气中亦有非报因者。识等五种生现行是。以异熟因熟时去果相远。习气依处望果亦远故。偏说习气得异熟果。不言习气并是报因。余依处中无此因也。
　　论。随顺处言至故偏说之。
　　述曰。此随顺处唯属第十一。得等流果。虽知如前六．七．八依处中。亦得等流果。此处亦得非等流果。如与涅槃为因者是。以等流因必下．等法。与自．上法为其因故。随顺亦尔。招胜有为行相显故论偏说之。亦不尽理也。
　　论。真见处言至相显故偏说。
　　述曰。此真见处。唯属第十处。虽如前说余四依处。或五依处亦得此果。此处亦能引同类等。非皆得离系。以真见之名招离系相显故论偏说。亦不尽理也。
　　论。士用处言至是故偏说。
　　述曰。准上可解。以士用果望于处者。即士用处名显。及体相亦显。故偏说之。非余四或十依处无也。但是士用依处必得士用果。不可同前言此处亦能得非士用果。但有总言亦能招增上等。此士用依所得士用。亦得名增上等故。亦不尽理。
　　论。所余唯属至故此偏说。
　　述曰。此摄所余　余十一处。即除前果依处之外法也。以余四依处。已显得余四果故。不说余四处亦得增上果故。此十一处亦得余四果。而增上多显故偏说之。皆不尽理略说之也。
　　依处既示。次明十因．四缘多少得果。
　　论。如是即说至增上缘得。
　　述曰。此中得果随文且释。其理不尽如枢要说。是十因中五因得异熟果。观待唯望士夫为因。故不取也。若望法为因即取。有十因中六因也。余可知。此中依处得有别者。如前已说。此四缘中增上缘得。大乘报因非因缘故。
　　论。若等流果至初后缘得。
　　述曰。等流果七因得如文。此中若种望现等是因缘。余是增上缘。皆应如理知。然依依处有宽狭如前。余不得可知。因缘．增上二种。四缘中居初．后故。
　　论。若离系果至增上缘得。
　　述曰。离系果五因得。以望士夫为观待故不说得之。以望清净有为牵引故亦不得。余因不得义可知也。然依处宽狭如前可知。此唯增上缘得。
　　论。若士用果至增上缘得。
　　述曰。此有二说。初师四因得。以士夫为士用故。余不得者非士夫故。各各是望别法为也。观待相同故取之也。唯增上缘得。
　　论。有义观待至余三缘故。
　　述曰。此第二师。通法为士夫。即八因得。唯说因不得。如前处中说。余者可知。以但能显非是能生。能生所生者是此果故。既尔即除所缘缘余三缘得。外法无如士夫之用故。非所缘缘得。无间亦名为士用故。依处宽狭如前已说。但无不生之士用也。
　　论。若增上果至一切容得。
　　述曰。此增上果据通体者为论。十因．四缘得也　或解不尔。除前所用为四果之因。外余因所得。所望不同。果各别也　然不相违中摄无为。如何得增上。答十因皆得果无不得者。不同小乘无为非六因．五果之果．因也。不言有取．与为因。然与所不障碍为因所不碍。即是此无为之果也。无与．取义不同小乘也。即随说因是。观待等亦然。
　　论。傍论已了应辨正论。
　　述曰。此有二解。一唯明依十五处说四缘下是名傍论。余已上是正论。以明缘所生法文。应明能生缘故。四缘是正论也　第二四缘已下并傍论摄。虽明缘所生不欲辨缘故。今准此卷次云。既以缘生法相望作缘多少为正论。故知四缘是正论也。若不辨体何以解用也。此等妙焉或旧曾闻。或先所未了。后诸学者宜详义焉。然据瑜伽等。即以士夫所得为士用果。然理不障余法故二师皆是也。随用皆得。然此十因有漏无漏。有为无为。三界系不系。见所断等。皆如理思。
　　前问之中问缘及生。虽已明缘而未解生。自下解生。于中有二。初辨现．种生。后总结释。初中有二。初辨生现。后辨生种。生现中。初辨种生后辨现生。种．现生中各有二。初染。后净。
　　论。本识中种至除等无间。
　　述曰。谓本识中种子总而言之。容作三缘生现分别。分别之言通摄心．心所若见．相分。非唯自体也。除等无间者。唯心．心所相望立此缘故。
　　论。谓各亲种是彼因缘。
　　述曰。释为三缘。此简业种生异熟果及余增上。虽眼识生藉根等种。非亲种故。亦非因缘。总而言之。一切相．见等法。皆有此缘而生。无非识种生故。
　　论。为所缘缘于能缘者。
　　述曰。谓要能缘种心．心所法。种子方为彼所缘缘。除一切相分。相分不能缘故。及除自体分。不缘种故。然见分中除五七识。不缘种故。但与第八一切时见分。第六有时缘者彼与为缘。今简尔所不为缘故。言为所缘于能缘者。是简略言。
　　论。若种于彼至是增上缘。
　　述曰。谓有种子于现行法能助与力。如根种于识种。作意种于识等。二又虽无助力但不为障。如异识种子望异现行等。皆是增上缘。然简无漏种与有漏现行为生等缘。彼能障碍故。虽亦是增上缘不相违因摄。然于生现分别中。非能不障故非也。或亦是此缘。现未为障故。障必不生故。此中但简障碍现行令不生之缘故。此即种望染现为缘讫。
　　论。生净现行应知亦尔。
　　述曰。然此总言。于见分中通与一切见分为所缘缘。皆能缘种故。亦与自证分等为所缘缘。佛果识体缘一切法故。与染别也。
　　总是第一以种望现为缘能生分别。是一切种如是如是变讫。第二以现相望为缘生分别。于中初总。后别。
　　论。现起分别至无因缘故。
　　述曰。此文总也。不简自他识等。相望容作三缘。现望于现非亲辨体。无因缘故。
　　论。谓有情类至除等无间。
　　述曰。自下别中第一子门。自他身相望。谓自他身分别。展转容作二缘。因缘有无前总门中已定除讫。下但于余三缘中取舍。此除等无间。等无间法唯自一识故。此中分别既摄见．相分等故。由他生者皆名分别。但知不唯是见分也。即唯前六识。或亦第八识。许变他处故。
　　论。自八识聚至或无或有。
　　述曰。第二子门。自身八识。随一一八识相应法等见．相分等。总名自识聚。以识为主同聚法故。即下言聚皆如是知。且自八识聚相望。定有增上缘。此缘通故。必无等无间。唯自识相望为此缘故。
　　此即明简定有无讫。于四缘中二定无也。谓因缘．等无间。一缘定有。谓增上缘。所缘缘不定。下别辨之。
　　论。八于七有至所杖质故。
　　述曰。此谓第八于余七识有所缘缘义。七于第八无此缘义。以第八相色等为其本质。生五识相分色等故。第七亦缘彼见分为境故。第六理通以相．见为境。若无第八定为本质。五．七不生故。虽非亲所缘缘。然是疏所缘缘也。第八不托七识而生故。七非八所缘缘也。第八若有七识必有。七但为八定有增上缘。非所缘缘也。
　　论。第七于六至一切皆无。
　　述曰。第七于余前之六识。于初五识无此缘义。与一意识为所缘缘。意缘一切法故。五识无者不缘七故。前之六识于第七识。并非彼所缘缘。彼不缘六故。自是一行法故不问八。
　　论。第六于五无至第八相故。
　　述曰。其第六识于前五识无此缘义。五识于六有此缘义。五识缘本识所变为境。不待第六识所变色等为自境故。有力生识者方为此缘故。不以五识自相望为所缘缘者以定无故。
　　论。自类前后至取现境故。
　　述曰。第三子门。自身八识一一自类前后相望能为几缘。前第六识聚。容作三缘生后自第六识聚。即除因缘现行相望故。有所缘缘据缘者说故。此中不除阿罗汉末后心等无间缘。据长时故。但说容故。余之七识但有二缘。无因缘．所缘。皆非种子。又不能自缘前念识聚故唯缘现境故。此第一师即长途义。
　　论。许五后见至亦有三缘。
　　述曰。自下第二依陈那观所缘缘论中。说许五识后念见分缘前念相分。彼论言或前为后缘引彼功能故。彼随经部因果异时。既非现境生五识故。前念五识现行相分为能熏。引相分种子。生于后念五识相分。前念五相有力能生后识见分故是缘义。后念之识带彼前相生故是所缘义。即以相分为行相。本质为疏所缘缘义。今叙彼意许五识后见缘前念自识相者。五识及第七识前与后亦有三缘。亦者亦第六也。非第八识者。以非能熏不能引种。故前念相非自后识所缘缘也。此师自识前后。异于前义也。
　　论。前七于八至相见种故。
　　述曰。若后以前念为所缘缘。自身八识品相望中。前七于第八亦容有所缘缘。以前七识皆能熏成彼第八品相．见种故。谓前五识为能熏。成彼第八相分色等相分种故。是第八见分所缘缘。第七识为能熏。成彼第八见分种故。是自证分所缘缘。自证等种生自证等随应亦尔。第六识若缘第八见相而熏种。即双熏彼二分种子。若缘虚空．心心所等以为相分。亦熏彼生空等相种也。非是能熏生彼第八现行相．见分种也。第八不缘虚空等故。此七识中望彼第八相．见分等应作四句。其第六识具后二句如理可知。即是二义与前师别。六望七等准此应知。
　　论。同聚异体至不相缘故。
　　述曰。第四子门。就如一眼识中。俱时心．心所。一一别互相望。虽是同聚而是别体。展转相望唯有增上缘。见分．相分一切皆然。不相缘故。然此心．心所不相缘。相分所杖本质同。若见分．相分不相缘故。非如大众部缘俱生心．心法故。若许缘者不同一所缘过。受不与心同一缘故。大乘见分不许自缘。亦有此妨。然极相近不缘俱法。说自证分既得自缘。即无前过但有后失　若尔如何名同一所缘　谓所杖质同名同一。非多见分共一亲相分名为同也　若尔且如第八心王。不能缘心所之相。即无本质。如何名为同一所缘　同一所缘总有二义。一所杖质同名为同一。如五识等俱心所法。必同本识所变质生故。二相似名同一。即第八俱心．心所法。及第六识缘过．未等。虽或无本质不托他变。各各自变相似名同一。不要心王缘心所之境生名为同一也。此第一义。
　　论。或依见分至为触等相质。
　　述曰。此第二释。亦许相缘。或依见分同聚心．心所说不相缘。无缘俱时他见分故。此依因位。佛则不然　若依相分有相缘义。谓诸相分互为本质方得起故。如本识中诸法种子。为同时五所触等相分本质。此显其事。
　　论。不尔无色彼应无境故。
　　述曰。若不尔者。无色界中五种心所应无境故。既彼有境故。必以本识所变为质也。诸心．心所理例并然　然前师意各各缘自所变种子。然唯心王所变种子能生现行。非五所变。如眼根等无能生识用也。此师难曰。何故同一所缘分为二义。第八五数无本质也。前师解云。若必有本质。如第六识缘虚空时以何为质。第八心王不托五数境生。如何同本质。有说一切心必托本质方生。如缘虚空托名为本质。第八心王以五数所变相假力故为本质起。名同所缘。
　　论。设许变色至不同质故。
　　述曰。此依因位。果亦可然。至下当知。今此后师设许无色界第八亦变下界之色。五所如。本识亦定缘种。勿第八俱六个见分境不同质故。自证分境许不同缘缘自见故。今依可尔说有本质。非要尔也。此义应思。同一所缘相似名同。各各变故。何要同质方名同也。又唯识之境取心内境。若待外质方生。良恐理乖唯识。是故前师甚可玩矣。
　　论。同体相分至但有增上。
　　述曰。第五子门。如一受相分与见同体。相望为缘者为见分二缘。谓所缘．增上。见分于境无所缘缘。但有增上。相与余分但为增上。若约疏所缘缘亦非。见与相分不相似故。或可说得。由相为缘见分生故。
　　第六子门。
　　论。见与自证相望亦尔。
　　述曰。谓见与自证如相与见能为二缘。自证与见但为一缘。如前说故。见与第四亦但一缘。此据亲义。若疏所缘亦得有之。今约亲说不相违也。
　　论。余二展转俱作二缘。
　　述曰。自证。及证自证为二。见分之余也。展转为二缘。互得相缘故。二与见．相分但为增上。
　　论。此中不依至。互为缘故。
　　述曰。然前相分与见为二缘。不言种子亦为相分得为因缘者。此中不依种子为相分说。以说现行互为缘故。又种为缘生分别者。前第一门以解讫故。此即现行染八识聚说为缘讫。
　　论。净八识聚至能遍缘故。
　　述曰。净八识聚若自．他身。自．他八识为缘。皆增所缘缘。以净八识皆得缘他及自身者互得相缘故。即净八识皆得互缘。同时心．心所。亦得互自缘同时心．心所。以彼功能遍现影故。识自证分与相应法见分同缘缘自见分。余净心所义例亦然。又或能缘彼相分故。若不现彼影。应非知一切。又有解者。上文所言勿见分境不同质故。即识见分与相应见分定必同缘。如何自证与相应法见分。同缘识之见分不自缘也。若自缘者与自证分何别。若不缘者便违上文。今有二解。一云前依因位非依果说。依果说者见分之境亦不必同。又识等见分与相应法亦定同缘。亦自缘见分。亦缘自证分。与相应法见境齐故。然与自证作用各别。自证唯内缘更不别变。其见分自缘等亦更别变。然相分摄。与相应法同外取故。相应法缘识既不外取别变相分。识之见分例亦应然。亦不违上见分境同。此义虽胜然稍难知。
　　论。唯除见分至能缘用故。
　　述曰。若通佛说。非见分等为相分所缘缘。一切相分是亲所变名为相分。相分必无能缘用故。如化心等亦尔。化心不缘故。故此第三．四亦非相所缘。见分摄故。文中唯有见分非相分境也。不除同聚心．心所相缘。以得缘故。即显自证分亦见所缘。现作相分缘故。如无分别智。唯是现量无外境故不缘。不同后得智。后得智见分返缘自证。作影像缘。仍是相分。不尔即与证自证无别。何须四分。由是一切心皆具四分。今缘相应法见分。缘自证分。亦能缘证自证分。证自证分亦能缘见分．相分者。唯在佛位余者不能。此中但遮见分非相所缘。义遮第三．四分亦非相所缘。意显余三分互缘一切法。名遍缘故。虽作此解三分何别。各相似故。如前所得者亲得。余新所得影说。故成差别　又解然今但遮相为能缘。及遮见分不缘自证。非显余二得缘一切。此不及前解。
　　论。既现分别至能作几缘。
　　述曰。上来第一现起分别缘其种子．现行生讫。自下第二明种子亦应缘其现行．及种子起　此言缘者是缘藉义。非缘虑义。以种亦是分别摄故。今论解言缘生分别。现行．及种望于一种子能作几缘问也。
　　论。种必不由至立彼二故。
</div>
    <div class="pagination">
<a href="成唯识论述记_page69.html">上一页</a><span>...</span><a href="成唯识论述记_page65.html">65</a><a href="成唯识论述记_page66.html">66</a><a href="成唯识论述记_page67.html">67</a><a href="成唯识论述记_page68.html">68</a><a href="成唯识论述记_page69.html">69</a><span class="current-page">70</span><a href="成唯识论述记_page71.html">71</a><a href="成唯识论述记_page72.html">72</a><a href="成唯识论述记_page73.html">73</a><a href="成唯识论述记_page74.html">74</a><a href="成唯识论述记_page75.html">75</a><span>...</span><a href="成唯识论述记_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
