<!DOCTYPE html>
<html>
<head>
    <meta charset="UTF-8">
    <title>俱舍论颂疏论本 - 第 31 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俱舍论颂疏论本 - 第 31 页/共 32 页</h1>
    <div class="content">　　从此第二。明八解脱。论云。已辨无量。次辨解脱。颂曰。
　　解脱有八种　　前三无贪性
　　二二一一定　　四无色定善
　　灭受想解脱　　微微无间生
　　由自地净心　　及下无漏出
　　三境欲可见　　四境类品道
　　自上苦集灭　　非择灭虚空

　　释曰。初句总标。次两句别明前三解脱。第四句别明次四解脱。第二行颂别明第八解脱。后一颂总明所缘。解脱有八种者。一内有色想。观外色解脱。谓于内身。有色想贪。为除此贪。观外不净。青瘀等色。令贪不起。故名解脱。第二内无色想。观外色解脱。谓于内身。无色想贪。虽已除贪。为坚牢故。观外不净青瘀等色。令贪不起。名为解脱。第三净解脱。身作证具足住。谓观净色。令贪不起。名净解脱。观净色者。显观转胜。此净解脱身中证得。名身作证。具足圆满。得住此定。名具足住　四无色定。为次四解脱。此四解脱。各能弃舍下地贪故。名为解脱。第八灭受想定解脱。身作证具足住。弃背受等。名为解脱。依婆娑论。此云解脱者。谓弃背义也。前三无贪性者。初三解脱。无贪为体。近治贪故　三中初二。不净相转。作青瘀等诸行相故。第三解脱。清净相转。作净光鲜行相转故。此三助伴。皆五蕴性。二二一一定者。谓二二定。一一定也。上二谓。初二解脱。下二谓初二静虑。以初二解脱。依初二静虑。起名二二定也。一一定者。一谓第三解脱。此一解脱。唯依第四禅起。名一一定也。以第四禅。离八灾患。心澄净故。有净解脱。四无色定善者。四无色解脱。以善定为体。非无记染。非解脱故。亦非散善。性微劣故。无色散善者。如命终心也。灭受想解脱微微无间生者。灭定解脱。有解厌背受想。有释厌背一切有所缘心。有释解脱定障。故名解脱。微微心后此定现前　入灭定心。总有三种。一者想心。二者微细心。三者微微心。前对想心。已名微细。此更微细。故名微微。从微微心。入灭尽定。由自地净。心及下无漏出者。明出灭定心也。出灭定心。或起有顶净心。或起下无所有处。无漏心。如是入心唯是有漏。通从有漏无漏心出。三境欲可见者。初三解脱。唯以欲界色处为境。有差别者。初二境可憎。第三境可爱。四境类品道自上苦集灭者。四无色解脱。各缘自地上地。苦集灭谛。及缘九地类智品道。为所缘境。非择灭虚空者。无色解脱。亦缘自地。上地苦集谛上非择灭。及缘九地类智品。上非择灭。及与虚空为所缘境　问第三静虑。宁无解脱。答第三定中。无眼识所引。显色贪故。又自地妙乐。所动乱故。故无解脱　问行者何缘。修净解脱。答为欲令欣。修净解脱。前不净观。令心沈戚。今修净观。策发令欣。或为审知自堪能故。谓前所修。不净解脱。为成不成。若观净相。烦恼不起。彼方成故。问何故经中第三第八解脱。得身证名。非余六耶。答以于八中。此二胜故。二界边故。得身证名。第三解脱。唯取净相。令惑不起。名为殊胜。第八解脱。以无心故。名为殊胜。第三解脱在色界边。第八解脱。在无色界边。
　　从此第三。明八胜处。论云。已辨解脱。次辨胜处。颂曰。
　　胜处有八种　　二如初解脱
　　次二如第二　　后四如第三

　　释曰。胜处有八种。一内有色想。观外色少。二内有色想。观外色多。三内无色想。观外色少。四内无色想。观外色多。内无色想。观外青黄赤白。为四胜处。足前成八。八中初二。如初解脱。次二如第二解脱。后四如第三解脱。前修解脱。唯能弃背贪心。不能制境。后修胜处。能制所缘。随所乐观。惑终不起。能制伏境。心胜境处。故名胜处。
　　从此第四。明十遍处。论云。已辨胜处。次辨遍处。颂曰。
　　遍处有十种　　八如净解脱
　　后二净无色　　缘自地四蕴

　　释曰。遍处有十。谓周遍观地．水．火．风．青．黄．赤．白．及空．与识。二无边处。于一切处。周遍观察。无有间隙。故名遍处。十中前八。如净解脱。谓八自性。皆是无贪。若并助伴。皆五蕴性。依第四静虑。缘欲可见色。后二边处。如次空识。善无色。为其自性。各缘自地四蕴为境。应知此中修观行者。从诸解脱。入诸胜处。从诸胜处。入诸遍处。以后后起胜前前故。谓修解脱。但于所缘。总取净相。未能分别青黄赤白。后四胜处。虽能分别青黄赤白。而未能作无边行相。前四遍处。谓观青等一一无边。复思青等为何所依。知依大种故。次观地等一一无边。复思此所觉色。由何广大。知由虚空故。次观空无边处。复思此能觉谁为所依。知依广识故。观识无边处。此所依识。无别所依故。别更不修上为遍处。
　　从此第五。明得依身。论云。此解脱等。三门功德。为由何得(一问)。依何身起(二问)。颂曰。
　　灭定如先辨　　余皆通二得
　　无色依三界　　余唯人趣起

　　释曰。灭定解脱。根品已释。余解脱等。通由二得。若曾修者。由离染得。未曾习者。由加行得。四无色解脱。空识二遍处。一一通依三界身起　余唯人起。由教力故。异生及圣。皆能现起。
　　从此第六。明起定缘。论云。诸有生在色无色界。起静虑无色。由何等别缘。颂曰。
　　二界由因业　　能起无色定
　　色界起静虑　　亦由法尔力

　　释曰。生上二界。总由三缘。一由因力。谓于先时。近及数习。为起因故。二由业力。谓先曾造感中地生。顺后受业。彼业异熟将起现前。势力能令进起彼定。三法尔力。谓器世间。将欲坏时。下地有情。法尔能起上地静虑。生上二界。起无色定。由因业力。非法尔力。无云等天。无灾坏故。生在色界。起静虑时。由上二缘及法尔力。若生欲界。起上定时。于前三缘。更加教力。
　　从此大文第二。明正法住世。若三分明义。已下是流通分。论云。前来分别种种法门。皆为弘持世尊教法。何谓正法(一问)。当住几时(二问)。颂曰。
　　佛正法有二　　谓教证为体
　　有持说行者　　此便住世间

　　释曰。上两句答初问。下两句答第二问。正法有二。一教。二证。教谓契经。调伏对法。证谓三乘菩提分法。有能受持及正说者。教法住世。有能依教正修行者。佛正证法。便住世间。道藉人弘。法依人住。人在法在。人亡法亡。故世亲云。故随三人住世时量。应知世法。住尔所时。圣教总言。唯住千载。有释证法。唯住千年。教法住时。复过于此。
　　从此第三。明论宗旨。于中分二。一正明宗旨。二伤叹劝学。且正明宗旨者。论云。此论依摄阿毗达磨。为依何理释对法耶。颂曰。
　　迦湿弥罗议理成　　我多依彼释对法
　　少有贬量为我失　　判法正理在牟尼

　　释曰。迦湿弥罗。毗婆沙师议。阿毗达磨理。善成立。我多依彼。释对法藏。少有贬量。为我过失。判法正理。唯在世尊及诸如来。大圣弟子。
　　从此第二。伤叹劝学。就中分二。一伤叹人。二劝学法。就伤叹人中分二。一正伤叹人。二重释伤叹。就正叹人中分二。一伤叹有德。二伤叹起失。且伤叹人有德者。颂曰。
　　大师世眼久已闭　　堪为证者多散灭

　　释曰。三界大师。为世眼目。涅槃日久。名为已闭。舍利子等。名堪证者。随佛灭度。名多散灭。
　　从此第二。伤叹起失者。颂曰。
　　不见真理无制人　　由鄙寻思乱圣教

　　释曰。既失大师。又无法奘。凡厥异生。便无慧眼。不见真理。无法自制。起恶寻思。乱惑圣教。其过大矣。
　　从此第二。重释伤叹分二。一重释有德。二重释起失。且重释有德者。颂曰。
　　自觉已归胜寂静　　持彼教者多随灭

　　释曰。佛名自觉。无师悟故。涅槃日久。名已归静。舍利子等持彼教者今亦随灭。
　　从此第二。重释起失颂曰。
　　世无依怙丧众德　　无钩制惑随意转

　　释曰。世无依怙。由丧如来及大弟子众德者故。由此众生无正法钩制诸惑象。随意起执。
　　从此第二。劝学法。颂曰。
　　既知如来正法寿　　渐次沦亡如至喉
　　是诸烦恼力增时　　应求解脱勿放逸

　　释曰。佛灭度后。九百年中。世亲制诸论。正法寿命。渐次沦亡。如人欲终气临至喉。须臾便死。于此时中。烦恼增长。诸有智人。应求解脱。勿令放逸起烦恼也。

　　破我品

　　夫云披月现。执亡空明。若不摧邪。将何显正。此品来意良有以焉。有滞相之宾迷方之子。法无主宰。横生我执。身见一起。诸惑随生。溺三有河。背八正路。其为过也。不亦悲哉。论主将爱一子。情殷止心。伤而愍之。故制斯论。执我不同。总有三种。一犊子部。二数论宗。三胜论宗。破此三计。广如长论　今唯释颂。不可具陈。略举纲宗。以为发起。犊子部者。十八部中之一部也。佛在世时。有一外道。厥名犊子。今此部执同斯外道。故以标名。此品破中。先破犊子。次破数论。后破胜论。良为此部是佛弟子见同外道。殊所不应。故先破之。今欲破彼。先料其计　论云。然犊子部执有补特伽罗。其体与五蕴不一不异。解云。彼计真我名补特伽罗。此云数取趣。蕴刹那灭。于转无能。但由于我能舍此蕴。能续余蕴数取诸趣。故执实我体名补特伽罗。计我与蕴不一不异。非断非常。若言蕴一。蕴灭我灭。便成断见。若言蕴异。蕴灭我在。是则常见计。皆堕其边。故知此我与五蕴法不一不异非断非常。论主破云。汝所执我为实为假。若言是实。应与蕴异。有别性故。如色等实与受等异。又有实体。必应有因。如五蕴实从因生故。若计因生。是则无常。便违汝宗我非无常。若有实体。不从因生。应是无因。同外道见。又汝计我非无为也。若非因生。又非无为。汝所执我应成无用。若我是假。便同我说。无实我故　又彼部法有五法藏。三世为三。无为为四。我为第五不可说藏。我在生死。不可说与三世为一为异。若入涅槃。不可说与无为亦为一为异。故立此我为不可说藏　破云。我与前四法藏。若不可说为异故。即不应说为第五法藏。我与前四。若不可说为一故。即不可说为非第五。非第五者。即是前四法藏。既第五非第五俱不可说。但应建立前四法藏。上来理破　已下教证。论云。薄伽梵告梵志言。我说一切有。唯是十二处摄。若数取趣。非是处摄。无体理成。若是处摄。则不应言是不可说。又汝部诵契经亦言。诸所有眼。诸所有色。广说乃至。苾刍当知。如来齐此。施设一切。建立一切。有实体法。此中无有补特伽罗。如何可说彼有实体。频婆沙罗契经亦说。此中无有我我所性。唯有一切众苦法体。将正已生。乃至广说。据上理教。都无我性。如何犊子横计执我耶。
　　从此论主引颂证破。于中有二。一正破。二流通。初有十七行颂。是正破。后有三行。是流通。初正破中。束成六分。一正显真空分。第二明佛遍知分。第三置答物分。第四因相不测分。第五果生先后分。第六业报难知分。就正显真空分中。初是罗汉尼说。次是世尊说。今则是初。论云。有阿罗汉尼。名世罗(此云小山)为魔王说。
　　汝堕恶见趣　　于空行聚中
　　妄执有有情　　智者达非有
　　如即揽众分　　假相立为车
　　世俗立有情　　应知揽诸蕴

　　释曰。汝堕恶见趣者。摽魔过也。汝此魔王堕恶见趣。身见名恶。一障圣道。二为痴覆。三为惑因。称之为恶。趣向生死。为流转因。因之为趣。恶见即趣。名恶见趣　于空行聚中妄执有有情者。正释恶见也。五蕴和合。名为行聚。都无作者。称之为空。执实有情。为恶见也　智者达非有者。显真空也。有情是假。圣达非有。既除我执。故显真空　如即揽众分至揽诸蕴者。举喻释成。初则喻显。后则法合。揽轮辋等以成其车。车则是假。揽五蕴法以成有情。情何得实。
　　其次世尊。于杂阿笈摩中。为婆罗门婆抱梨说(婆抱梨此云枣。父母怜子。目此枣名也)。
　　婆抱梨谛听　　能解诸结法
　　谓依心故染　　亦依心故净
　　我实无我性　　颠倒故执有
　　无有情无我　　唯有有因法
　　谓十二有支　　所摄蕴处界
　　审思此一切　　无补特伽罗
　　既观内是空　　观外空亦尔
　　能修空观者　　亦都不可得

　　释曰。婆抱梨谛听能解诸结法者。劝听法也。结谓结缚。解结妙法汝能听之　谓依心故染亦依心故净者。标所说法也。心染即染。心净便净。汝依净心结能解矣　我实无我性颠倒故执有者。释前依心染也。都无实我。横计作者。倒想起其心成染焉　无有情无我唯有有因法者。标依心净也。果由因起。名有因法。但由因力。果遂得生。果由因生。实无作者。故无我见也。因果和合。假名为人。故无有情也。达有因法。情我见灭。心便净矣　谓十二有支至亦都不可得者。释前有因法也。十二有支。蕴处界三。此一切法唯有因果。无数取趣。但有情身无数取趣。即是内空。外非情法。亦复法空。修此空观　亦不可得。详此经颂。是佛世尊于小乘经密谈大乘。真空之理于是尽矣。犊子部难。若无实我。是则世尊非一切智。要因真我。非刹那灭。方顿遍知。以心心所刹那刹那异生灭故。故心心所非顿遍知。论主答云。但约相续有堪能故。知一切法名一切智。非由一念能顿遍知。
　　从此已下举颂以答。即是第二明佛遍知分。于中有二。一举颂正明。第二引颂证成。今则是初。颂曰。
　　由相续有能　　如火食一切
　　如是一切智　　非由顿遍知

　　释曰。火食一切。岂一念火能烧一切。但约相续说烧一切。佛智亦尔。但据相续名一切智。
　　从此第二引证。犊子部问。如何得知。约相续说。知一切法非我遍知。论主答云。说佛世尊有三世故。犊子部问。于何处说。
　　从此论主引颂成证。如有颂曰。
　　若过去诸佛　　若未来诸佛
　　及现在诸佛　　皆灭众生忧

　　释曰。此颂既说有三世佛。故约佛智。于相续位。知一切法不由于我能顿遍知。以佛世尊三世摄故。彼此计我体是佛世尊。复说我体非三世摄。此颂既说佛在三世。故汝计我非是世尊。我既非佛。明知遍知不由于我名顿遍知。理亦应尔。

　　俱舍论颂疏论本第二十九



　　俱舍论颂疏论本卷第三十

</div>
    <div class="pagination">
<a href="俱舍论颂疏论本_page30.html">上一页</a><span>...</span><a href="俱舍论颂疏论本_page26.html">26</a><a href="俱舍论颂疏论本_page27.html">27</a><a href="俱舍论颂疏论本_page28.html">28</a><a href="俱舍论颂疏论本_page29.html">29</a><a href="俱舍论颂疏论本_page30.html">30</a><span class="current-page">31</span><a href="俱舍论颂疏论本_page32.html">32</a><a href="俱舍论颂疏论本_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
