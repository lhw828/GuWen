<!DOCTYPE html>
<html>
 <head>
  <meta charset="utf-8"/>
  <title>
   十二门论疏 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十二门论疏 - 第 1 页/共 3 页
  </h1>
  <div class="content">
   十二门论疏
　　隋 吉藏撰




　　十二门论序疏

　　大业四年六月二十七日疏一时讲语。此序理深事博。言约义周。略晓六条方乃可读。一须深见论意。二精通法华。三妙识般若。四善鉴老庄。五博寻儒典。六巧制文章。余昔已著三论文玄正言。序是人制不我释之。但师每讲常读此序。而浅识之流意多纷谬故略陈纲要以赐门人也。序为六分。一标大宗。二释题目。三叙造论意。四赞论功能。五赞论利益。六作者谦让。
　　实相之折中下第一标大宗。折中者折物令齐。谓之折中。书云。片言可以折玉斯论明生死涅槃万化之法即是实相。故云实相之折中也。所以作此语者凡有二意。一者欲秤叹斯论。二者指斥余人。余人凡有四人。皆明实相并折而不中。一者世俗之道。皆是安家全国不净之法。非实相之折中也。二者九十六术。欲明己道为真。并是虚妄非是实相。故折而不中。三者五百小乘论师。各执诸法相有决定相不信毕竟空法。亦是明实相而不折中。四者有所得大乘学人方广之例。虽信毕竟空钝根自害。如不善咒术不善捉毒蛇。为空见所害。亦是折而不中。故指斥余人也。今秤叹龙树此论明实相而是折中。故言实相之折中也。问云何为实相。答睿师后释之凡有十不。谓不内。不外。不人。不法。非缘。非观。不实不虚。非得。非失。故名实相。道场之要轨者。实相谓所观之境。道场即能照之慧。非实相无以生实观。非实观无以照实相。虽境智宛然而实缘观俱寂也。此之二句无理不该无言不摄。十二门与中论名部虽异。斥病显道其义大同。实相即是中道也。道场谓正观也。宣之于口谓之论也。又实相即实相波若。道场之照观照般若。宣此二义谓文字般若也。又实相即境界佛性。道场谓观智及菩提果性。在观既明累无不寂。即果果性。说四为开非境非观不智不断即中道正性也。故坐道场见佛性方得成佛。宜作此释之。问何故明道场复云要轨。答中论法品云。得实相有三种。谓三乘人。涅槃云。见中道者有其四品。下智观故得声闻菩提。乃至上上智观故得诸佛菩提。今欲简彼二乘。二乘未穷实相之原。大士方尽其理。故偏言道场也。要轨者明实相之轨。凡有三论。一无畏之广。二中论处中。三此论之略。在言虽略而为入道场之要故也。有诸大乘论言广难寻。斯论辞略显诣。故云要也。睿师复明悟实相故则凡得二益。一六道回宗三乘改辙。谓累无不尽。次整归驾于道场毕趣心于佛地。谓德无不圆即其事也。又实相即如如异名。谓如如境。道场即如如智。斯二即是二法身。宣此二种名为应化。现金光明三身品。摄论实相即法身。道场之照谓内应身。说斯二义谓外应身化。又实相即本有涅槃。道场之照即始有之义。并是无名相中假强名相说。随处立名。今示此论深博。故略叙众义。又此论通释大乘教。则无义不摄故修含一切也。问序者依何文作此说。答后云。大分深义所谓空也。即是实相。通达是义具六波罗蜜无所障碍。谓之道场。
　　十二下第二释题目三字即三也。十二是一方大数治病通经。枝谓支别即十二不同也。一科法也。更有余义文疏已述。门者开通无滞之秤也。藉十二言教开实相之妙理。通行人之观心也。余义文疏既陈。论之者释论也。穷其原者穷三乘之原也。原唯有一。昔权说有三。而封异者未寻其本故谓有三耳。若考而穷之唯一原也。故无量义云。从于一法生无量义。其一法者即无相也。如是无相不相名为实相。法华云。于一佛乘分别说三。涅槃云。是一味药随其流处有六种味乃至亦有三乘之味。皆是明一原也。尽其理者上令二乘徙辙。今令六道回宗。此论既正释一乘。令九道众生同成佛也。问破三何故云穷原。洗六而云尽理。答原理名殊体一。从一原而有三流。三乘诸子未穷其源故谓三异。若从流以寻原则知原唯一。则便舍流以还原。六道既其失道。故是乖理之义。所以须明尽理也。又穷其原斥圣惑也。尽其理破凡迷。即令悟不凡不圣不生死不涅槃等也。又穷其原斥内迷也。尽其理破外执也。诸论义师未寻其本有五百部异。若穷原者知理唯一也。九十六术自谓得理。故异道纷然。若尽理者则众异息矣。又穷其原破学大乘人成有所得执也。尽其理者斥学小乘之流也。以未尽理故有小耳。如其尽理理既无二。何有大小耶。然本对异流故言一耳。若舍异而存一乃至五百皆是未穷其原未尽其理。宜深照斯意方见作序人心。若一理之不尽者上二句标两门。今双释也。以不尽理故有六道。惑趣之乖。惑者迷也趣者理也。谓迷一道故成六道。一原之不穷则众途扶疏者。众谓多也途即道。以不穷原故有三乘异道乃至五百部也。扶疏谓开广增盛之义耳。殊致之迹者。殊者异也。致理也。迹谓足迹。即三乘足迹而不泯寂。何犹得成佛耶。问何故作此释论字耶。答若直释者应云交言曰论。然今睿师释三字三意明之。若释十二取其数之大意而释。谓此十二无病不除无教不显。无理不申无观不发。故一方数圆。故云十二也。次释门训名依字释之。今释论取论意及论功能以释论。非训名而释。何以知之。文云。论之者欲以穷其原尽其理。故知就意及功能释也。
　　殊致之不夷下第三叙造论大意也。又开三别。初辨造论缘由。二正明造论。三明造论利益。大士初建弘誓令九道众生皆归一极。今遂保著三乘封执六道。岂不忧哉。是以龙树菩萨开出者之由路者。上是悲心今是悲事。又上是大悲内充。今方便外救。即吐言作论也。有二。前总唱十二。次正言造论。今即初也。出谓令六道出分段三乘离变易。同勉二种火宅所烧故云出也。出必有所因。故以十二门为出者之由路。假斯路而出也。作十二门以正之者。前总标由路今叙由路事。六道三乘并皆失道。是故秤邪。荡彼邪迷故作十二以正之。三乘六道并是邪路。今十二门是正路也。问云何令六道回宗。答有三毕竟空。如百论述之。一者六道本来寂灭。故毕竟无六。二者虚妄故无六谓六道。亦无六趣。如渴人见灾内六处水流。实无六趣。三者诸佛菩萨随六说六亦无六趣。如随见水人说有六水。实无有六。以悟六本不生故六道回宗也。三乘徙辙者。二乘折法未悟本空。大士虽知本空照犹未尽。今此论显毕竟空诸佛行处。令三乘人究竟了达故。门门之中皆秤毕竟空。智度论云。毕竟空是诸佛所行故也问云何为开路塞路。答有二种塞。一六道旧迷。二学教封著。今除此两梗敞十二之路。从一一路皆入实相也。正之以十二则有无兼畅事无不尽者。第二正明造论。凡有五转十不。谓不内不外。不法不人。不缘不观。不虚不真。不得不失。其言巧其义深。其文约其理富。无病不破无教不申。无理不通无缘不益矣。今初破内病。病乃万端有无为本。又是障中道之根。又如来常依二谛说法。以不达因缘有无二谛故。成性有无二病。二谛既无教不该。二谛之迷亦无迷不摄。又小乘多著有病。学大者多滞无病。又凡夫著有二乘滞空。又爱多者著有见多者著空。是以斯论破此二也。问但破有无亦申有无。答具二义。要先破有无方申有无。故下文云有二谛。即其事也。又云。但解释空申第一义也。通达空则通大乘。具足六度谓世谛也。问云何为兼畅。答有三种义。一破有后破无故云兼。二申世谛复申第一义故云兼。三病无不破教无不申畅大士之怀。故云兼也。畅亦三。一有无病除为畅。二者二谛教通为畅。三畅佛菩萨心为畅也。事尽于有无则亡功于造化者。上破内迷今斥外执。斯论正破于内。故先斥内傍破于外。故后除外。造化者庄周云。魍魉因影。影由形。形因造化。造化不知所因。今寄斥震旦庄周以破天竺外道。良由此土无别外道。又一言之内彼此双尽。故斥此呵彼也。问此论何处破造化耶。答作者门破自在天。即是其事。以自在天能造化万化故名造化。问何故破自在即。答有无是内迷之本。造化为外执之根。故伐其本而柯条自坏也。问何故事尽有无则亡功造化。答破有无非但内病得除外造化亦坏。而秤亡功者惑者执自在天造化万化故为大功。令破除之自在不能造化。故云亡也。理极于虚位明法无我。丧我于二际者。破人令得人无我。前除内外两法今次破内外二人。即生人法二空。所以先破法后破人者论文尔也。故下文有为无为法空故。何况我耶。又前诸门多除法。至作者门方正破人。所以先法后人者。法本人末。法难人易。法内人外。外道计人内多执法。正破内傍破外故也。又若观门次第则先明人空后辨法空。今就说门也。又小乘已知无人犹执有法故。不得回小入大。今欲令回小入大故。先破法后除人也。虚位者实相。真如法位异名也。今明。有为无为法毕竟空。明理极在于此空。故云理极虚位也。内道外道二我皆除故丧我于二际。又前破有为无为法既空。则有为我无为我亦空。故云丧我于二际。又即阴离阴皆是二际。又我与我所名为二际也。丧我在乎落筌者第三节。上虽内外两除人法俱破。但是破立犹未破破。但是缘尽观犹未观尽缘。今欲破立两冥缘观俱寂。故有此一对。问睿师取何文作此意。答后三时门正明破破。尔前明除立。故序斯意也。落筌者落是除亡之异名。故亦云亡筌除筌等也。夫欲除所破之我。必须亡能破之筌。若能破不亡则所破不尽。故云丧我在乎落筌也。网鱼物为筌。网[少/兔]物为蹄。问何故以能破为筌。答论主所以作十二门能破之言教者。为欲破众生我人等病耳。故以能破之教为筌也。如得鱼不用筌。病破即除教也。筌亡存乎遗寄者。释忘能破之所以也。能破之筌所以得除。要须遗其所寄。本寄能破之筌除所破之病。岂可存能寄耶。必须忘此能寄所破方净耳。遗即忘之异名。此用庄周要其会归遗其所寄之言也。筌我兼忘始可几乎实矣者。破立并忘缘观俱寂者。始可近诸法实相。可几即近也。几乎实矣则虚实两冥者第四对。意上除能破所破之虚。今复泯非能破非所破之实也。得失无际者第五对。意惑者谓能破所破为虚缘观俱寂为实。则二存为失两忘为得。虚实之病除舍。得失之念寻生。故复泯之也。冥而无际者。上来叙龙树五转破病开道造论意。今第三明得益。得益有二。初明所离益。次明所得益。所离则累无不寂。所得则德无不圆。累无不寂不可为有。德无不圆不可为无。即中道法身为益大矣。问睿师依何文作赞。答下云。又能除大苦与大利事。故名为大。即得离文。离益中有二离。得益中有两得。二离者。一离六道二离三乘。一一中皆用玄儒两书语以显佛法义。造次即儒书语。两玄谓老子语。忘造次于两玄者论语云。造次弗如也。语默失度动止乖仪。故云造次。寄此明六道回宗也。两玄者即老子云。玄之又玄众妙之门。借此语以目前五转。始自内外两除终竟得失无际谓重玄也。泯颠沛于一致三乘徙辙。谓圣人益也。一致者老子有得一之言。故言天得一以清。地得一以宁。君王得一以治天下。又法华一道清净也。颠沛者亦出论语。即儒书。犹是无三谓三。颠倒义耳。即是三乘徒辙。整归驾第二得益。前离中皆借外书语。今得中并用内教事。初明大乘果益。乘是宝乘直至。道场者证也。五乘即至非是乘因至果。故云诸佛大人之所乘故。故名为大。后句辨大乘因益。下论云。文殊弥勒等大士所乘。谓因益文也。
　　恢恢焉下第四叹论功能。又二。初赞当时蒙利。次叹后代得益。亦初是盛行天竺。次辨化流震旦。即前后二时得益彼此两处蒙利也。初又二。前叹论主智谛。次明群生得益。恢恢焉者借庄周解牛喻二智也。庖丁解牛不伤皮完。而全牛体解散牛体便空。故外篇云。庖丁十二年不见全牛。即牛体空也。龙树方便波若不坏假名。明一切法即毕竟空也。如不伤皮割完也。二乘折法明空。即伤皮割完也。而言虚刃者即般若空慧观一切法皆毕竟空也。又书中云。虚刃者刀游牛空虚之间为虚刃。即实慧观一切法空也。又虚动于刃似如割完伤皮。故名虚刃。无间谓虚无间之间也。恢恢者大也。故书云。天网恢恢疏而不漏。用此事者余人见牛体实有。丁睹其空之义。其义甚大。故云恢恢也。问此叹何物耶。答牛喻世谛牛空为第一义。不伤牛而空。不坏假名而明实相。故具明二谛正明第一义。刃正喻般若实慧也。奏希声于宇内者。借老子听之不闻曰希声也。即是二谛教也。言满大千实无所说。岂可有心而听可得闻乎。故其说法者无说无示。其听法者无闻无得也。像法决疑经云。如来从初得道夜乃至涅槃不说一句。岂非二夜常言无一字之可说哉。前明第一义今叹世谛。前叹实慧今美方便。故具二智二谛四义。此非但叹龙树智谛。通叙十方三世佛智谛如此也。天地上下为宇。往古来今称宙。谓大教弥布十方耳。济弱丧于玄津者第二得益。初得益次离益。庄周云。少失乡土名弱丧。丧失也。弱少也。即六道与三乘皆是失中道本乡之人也。别正取二乘为弱丧。即穷子是也。故云譬如童子幼稚无识舍父逃逝久住他国也。玄津即是斯论。入此论之津归中道本乡也。出有无于域外明离益也。前归中道为得。今离有无为离。又前令三乘得益。今六道回宗。亦前是外事。今是内事。玄儒等书无非有无。而言非有无者同盗牛之论也。老子云。域中有四大。谓天大．地大．道大．王大。今云域者是限域之域。谓有无为众见之根障道之本。与道相隔。故云域也。
　　遇哉下第二后代蒙利。亦是第五造论利益。就文又二。初叙遇法。次明蒙利。蒙利亦二。初明值教。次辨得益。值教亦四。一夷路坦。二幽关开。三震和鸾。四驰白牛。前外国既四叹。故此土亦复四也。睿师净名经序云。自慧风东扇讲肆流咏已来。格义迂而乖本六家偏而不即。中百二论文未及此。又无通鉴谁与正之。前匠惙章遐慨思决言于弥勒者良在于此。前大宗明。四论未来玄义多谬。又于理犹疑。待见弥勒决耳。今论既来决疑正理。深为幸遇也。夷者平也。坦者坦荡也。今开二乘等幽隐关故云幽关既开。真得震和鸾于北冥驰白牛以南迥。和鸾者即天子之大驾。五露中鸾露。有鸾鸟吐于和音。又云。鸾者铃。即和铃也。喻大乘也。庄周云。北冥有鱼。今不用斯事耶。大品云。是般若从南方转至北方。肇云。北天之运数其然也。即释后代幸遇之所由也。和鸾借外事。白牛引法华内事。又大乘有二。一总叙乘体。即万德是也。故以和鸾为喻。二别明乘宗。即平等大慧。故喻之白牛。又前是大乘后明一乘。又上车今牛。上外事今内事。悟大觉于梦境第二蒙利。蒙利为二。初明始益次明终利。二种生死长夜为梦。悟此梦非梦。即梦为觉也。即百化以安归谓终益也。百化万化犹万物之异名耳。达此百化即是实相。而实相是安稳道。故得还源反本秤为安归。又前明梦喻以明觉。今举觉事以辨悟。文正尔也。夫如是者。上明得悟此叙无复余疑。如大阳既出无复暗地。既睹斯论疑滞永除焉。复者出庄周发语之辞也。耀灵者日也。方正也。玄者黑也。陆者处也地也。未晞者出毛诗。东方未晞也。未晞即未明也。既睹此论于大乘无复暗惑矣。
　　下作者自谦。可知也。如日正盛盲人谓之未明。斯论盛行愚人谓之未解。鄙则鄙恶。倍是倍戾。庶者望也。日用者书云。用日不知。今谓用日时日日有宜益。岁计谓一日二日乃至一岁二岁。计者是计岁耳。况才之美者。上是自谦今明推德。景者敬也。

　　十二门论疏卷上

　　　　沙门释吉藏撰

　　观因缘门第一

　　有玄义已入大科。余未尽者五意释之。一释名门。二次第门。三根本门。四有无门。五同异门。
　　第一释名门者论名有三。一者十二。二者门。三者论。问何故不多不小但明十二。答意乃无穷。略明五义。一者此之十二无理不通无累不寂。随病设药。一方事圆。故但明十二。二者虽复八万法藏。略摄但有十二部经。今通释十二部经故论亦十二。问何以知然。答十二部经但为显于一理。此十二门亦但为通理。以通理故则识一切教。是故当知释十二部经明于十二。三者众生回流生死有十二因缘。此论亦观十二因缘毕竟空寂。则十二缘河倾佛性河满。故但明十二。问何以知此论明十二河倾佛性河满。答涅槃经云。佛性者名第一义空。此论观察因缘明甚深空义。故云大分深义所谓空也。若通达此义即通达大乘。则良证也。问河有几种。答略明其二。一者十二缘河。二佛性河。生死深旷回流不息。悉能漂没六道众生。故名为河。佛性亦尔。深而无底旷而无边。五十二位大乘贤圣皆在其中。故名为河。但二河倾满凡有四句。一者因缘河满佛性河倾。二佛性河满因缘河倾。三二河俱倾。四两河俱满。妄想若生正观便灭。谓生死河满佛性河倾。正观若生颠倒则灭。谓生死河倾佛性河满。本对邪心故称正观。邪想若息正亦不留。故二河俱倾。为众生故示现生死方便涅槃。故二河俱满。四句之中初对所破。余为所申。四者十二是一数之极。如净名经天女答身子云。吾止此室十有二年。求于女相竟不可得。龙树亦尔。就十二门求生死戏论本来皆空。故但明十二。五者不应致问。若问是事则一切难生。但应忘指取月。宁复求诠多小。
　　次释门然自有。经为论门论为经门。经为论门者即是经资于论。由禀佛经发生二智。然后造论故经为论门。论为经门者谓论申于经。以禀教生迷邪言覆教。破除邪言佛教申明。故论为经门。问一切诸论悉是经门以不。答有所得大小诸论非但不能通经。翻为翳障。故非经门。四依所作无所得论能通佛经。乃名为门耳。问诸大乘论悉能通经。皆是经门。何故此论偏受门名。答诸大乘论悉明中道而中论受名。今亦然也。虽并通经而以能通受称。但门具二义。一者开通无滞。二者遮闭众非。故法华经云。唯有一门而复狭小。一门序其开通狭小明乎遮闭。以九十六术不能出苦。唯有一理可以超累。故云一门。又乘无有五。故称为一。虚通无碍所以称门。在家起爱外道著见所不能入故称狭也。断常二见有所得菩萨。亦未得游目之为小。又不容人天机故狭。不受二乘机故小。又言语道断故名为狭。念想观除称之为小。横绝百非故名为狭。竖超四句目之为小。问今释十二云何乃引法华。答斯论正解大乘。法华唯明一极。经论符会宜应引之。问为用理为门以教为门。答具含二义。理为门者凡有三义。一至理虚通当体称门。二理能通生观智。则境为智门。三理能通教。则体为用门。教称为门亦具三义。一者无碍之教当体虚通。故名为门。二教能通理教为理门。三因教发观。则境为智门。问悟理发观云何从教生耶。答慧有三种。闻慧则藉教而生。思修因理而发。是故教理俱发观。问十二称门为是理门为是教门。答有人言。用理为门。今谓不然。后文云。当以十二门入于空义。理无十二云何名十二门。又既称。从十二门入于空义。云何从理更入理耶。又就能化之义从理出教。可以理为教门。今正令所化悟入云何用理为门。今所释者。以教为门凡有二义。一者教有十二名十二门。二者因教入理。故为理门。问教具几义能为理门。答略明三义。一者破除迷倒。谓遮闭众非。二能显于正理。则开通无滞。三发生观解。此之三义由事言教。是故称门。问今言。观因缘门因缘为是门为非门。因缘若是门。观有果无果等亦是门。若尔云何破其有果无果。因缘若非门云何论云初是因缘门。答此十二门可具四义。一者所破义。如有果无果等。此是门之遮闭义。二者所申义。谓假名因缘。三者通理义。谓因缘无自性即是寂灭故。以空因缘为因缘空门。故论云。十二入于空义。四者由此空因缘显于因缘空能通生二智。故因缘名门。问以空因缘为因缘空门者。为空因缘生二智。为因缘空生二智。答由空因缘生实慧方便。悟因缘空生方便实慧。即是二谛发生二智。二智是三世佛之父母。二谛为祖父母。是故此论明众圣之根本也。问前云十二种言教为门。今复言因缘为门。为因缘与言教为异不异。答由言教识因缘由因缘通实相。故离因缘无别教。离教无别因缘。亦不得即因缘是教。亦非教即是因缘。但得名因缘教教因缘耳。问今正以何为门。答十二门论师但谓以教为门。今检论文具以因缘与教为门。但要由因缘教方识教因缘然后悟入实相。是故二种合为门。问此论辨门与净名入不二法门有何异耶。答理无二辙。但约教不同略有三异。一者此论正以教为门。净名以理为门。一道清净故称不二。真极可轨所以云。法至妙虚通。因之为门。问何以知净名用理为门。答彼称入不二法门。盖是悟入理。故目理为门。问既以理为门何由悟理。答藉不二之教通不二之理。故教为理门。问若尔具以理教为门。云何但言以理为门。答义有傍正如前释之。品题入不二法门。非是入不二之教。正是入不二之理。故理是正入。而非不由教复教为理门。二者此论总以一极之教用教为理门。则门无阶级。彼净名乃就浅深次第凡有三阶。一者诸大士等寄言明不二之理。未辨不二之理无言。所谓浅也。二者文殊明不二之理无言。而由言于无言以为次也。三者净名鉴不二无言。而能无言于不二以为极也。三者经明因缘二即是不二。非破二明不二。论具二种。一者破有所得因缘。二者申假名正因缘义。故与经不同。所以然者。佛在世利根闻因缘二。即悟二无二故不须破。末法钝根学正因缘成邪因缘。要须破邪因缘。方得申正因缘故经论为异。问破邪因缘是门不。答由破邪因缘得申正因缘。故破邪因缘是门家之门也。次明观义。所言观者正观也。是照达之名。略有三义。一者检有所得邪因缘不可得。故名观因缘。此是所破义也。二者照达假名正因缘故名观因缘。此明所申义。三者观因缘无自性即是实相故名观。前二义即是实慧方便。后一是方便实慧。故所观即二谛。能观名二智。问此应是论因缘。云何名观因缘耶。答观辨于心。论宣于口。故称论为观。此是吐论主观心以示于物名观也。又论主不欲直口言说诸法是空。若口说空者此是口为说空行在有中今观悟因缘空故言观因缘耳。又此是正观审谛了达因缘毕竟空。简异邪见阐提拨于因果故言观因缘也。
　　第三释论。通而言之。佛及弟子有所作述并得称经。亦俱名为论。故地持云。佛大小乘经称为内论。以有所言说皆是论辨法实故皆名论也。又以尽言秤论。佛之所说穷法源底名为真论。付法藏云。提婆菩萨造百偈故。百论文皆称经本。智度论云。迦旃延子造发智经。外国称修多罗。此间正翻为綖綖能持物物则得成。以教诠理理方得显。但綖语非便。故用此间至圣所说经字拟之。而有。涌泉显示出生绳墨及以结鬘。此皆是经之义用非正相翻。今欲示师资不同故师说名经资言称论。以师所说可则可常能显至道故称为经。资之所作但论佛语更无异制。故称为论。问经论何异。答略明五种。一者佛多随缘次第。论多随义诠绪。二佛经散说。论则集之。三佛经广明。论则略说。四佛经略说。论则广之。五佛经直说。闻便得解。论则前破邪迷后申释佛教。问云何名论。答直语秤说。交言曰论。但论有二种。一者尽言二者不尽言。如小乘论等。虽复破邪邪犹未穷。虽复显正正犹未极。言既有余不能以尽言释论。若随分称尽者义亦可然。至如方等诸论无邪不穷无正不显。言既畅尽故以尽言释论。又小乘之论虽显至理无言未知言则寂灭。故不得以尽言释论。大乘之论非但妙显无言。而即言寂灭。故是尽言为论。具此二种尽言故云尽言释论。

　　次第门第二

　　问门有十二何故初辨因缘。答关中旧释云。因缘者盖是万动之统号造极之所由。所由既彰则虚宗可阶。统号既显则起作易泯。是以作者标为题首演而破之。演而破之非唯断常斯寂。亦乃教无不通。敢是希宗对教无不兼通。通由此法所以为门。然此释言巧意深。难可加也。今更数义以显成之。一者因缘义总为佛法大宗。迷因缘一切皆迷。悟因缘则无法不悟。是以因缘在十二之初。自后诸门皆从因缘内而离出之。二者从因缘入于实相。其言易显。是故初明因缘。又因缘具上四义。谓所破义。所申义。通理义。发观义。破因缘病则无病不破。是破义周。问云何无病不破。答申因缘则破性义。复破因缘则破假义。破性名破世谛病。破因缘名破假病。一切病不出性假。故无病不破也。无教不申者。佛法正是因缘故无教不申。通理发观前已明之。如有无等门无所申义。故不在论初也。次观有果无果门者。前品穷法于缘。缘无生果之能。纵今缘能生果。为先有而生先无而生。为亦有亦无而生。有不须生。无不可生。半有同有。半无同无。以此三关求果无生。因悟实相故以为门。观缘门者初门穷检无生。次门纵求不得。惑者复谓。经辨四缘能生万物不应都空。是故以略广二关求果无从。故以为门。又初门总明因缘空。次门别检因不可得。次门别求缘义无踪。观相门者对教之徒虽闻。总别求果无踪。复谓万像各有相貌。是故今云。有为无为并皆无相。故以为门。观有相无相门者。前门明无通相。此门辨无别相。故以为门。观一异门者重开一异捡通别二相无踪。故以为门。有无门者重就有无求通相无踪。故以为门。观性门者万法有二。一相二性。上求相无踪。今检性不得。故以为门。观因果门者。自上八门破因不能生果。今此一门明无因不能生。故以为门。观作者门者。自上来九门检无所作之法。今此一章求人无踪。故以为门。观三时门者自上已来求人法无踪。但破前因后果及因果一时未说前果后因。今明三时都无。故以为门。观生门者论首以来捡异法之生。今此一门捡即法有生。异之与即生义无踪。为令菩萨得无生忍。是故最后辨观生门。此略示一途生起次第。至后当委述之。门虽十二不出三空。初有三门。求有法不得。名为空门。次有六门。求相无踪。谓无相门。后有三门。求起作无踪。即无作门。有人疑。不应用二空释论。盖是顺人背论有此疑心。若谛寻文旨显在论文。论云。大分深义所谓空也。此空是实相之异名。般若之别称。又智度论云。涅槃城有三门。谓空无相无作。故游三门入于涅槃。此论从十二门以入于空。空即涅槃。中论云。诸法实相名为涅槃。又般若云。诸法甚深者谓空无相无颠。今欲明甚深义故辨三门。问三空浅深不。答具二义。一无浅深。求一切有不得名为空门。捡万化相貌无踪名为无相门。求一切起作不得名无作门。是以十二门一一皆云。一切法空。二约缘浅深。求有不得名为空门。或者乃不执有遂取空相。次求空相无踪。名无相门。空门除有无相破无。此二泯竟犹有作意则观犹未泯。故次泯于观。则外内并[穴/俱]。缘观俱寂。义乃圆备。

　　根本门第三

　　问万行为因乘。众德为果乘。此论但明空义。云何释大乘耶。答此论明于乘本。乘本若成乘义则立。言乘本者所谓诸法实相。契斯实相则发生般若。由般若故导成万行。皆无所得能动能出。故名为乘。又今明实相则具万德。对虚妄故名之为实。用之为身目为法身。诸佛以此为性称为佛性。远离二边名为中道。照无不净目为般若。累无不寂称为涅槃。故但明实相即万义皆圆。问云何悟此实相。答以十二种门通于实相。令诸众生从一一门得悟实相。又乘有三种。一乘因。二乘缘。三乘果。乘因者所谓实相。乘缘者即是万行。乘果者谓如来法身。问何故但明此三。答由实相故万行成。万行成故果德立。要须辨三。问何处有此三文。答摄大乘论明。乘有三。一者性乘谓真如。二随乘即万行。三得乘谓佛果。此三犹一体。但约时故分三。即是三种佛性义。性乘谓自性住佛性。随乘谓引出佛性。修于万行引出因中佛性。三果乘则果德佛性。此三佛性释涅槃经甚精。是故涅槃经。或时明佛性是果。或时明是因。或明佛性是空。此论正释于空。则是释根本佛性。故涅槃云。佛性者名为一乘。今既释一乘即释佛性。问三论但明空义。正可释于大品。云何解佛性一乘。答三论通申大小二教。则大乘之义悉在其中。岂不明一乘佛性。问何处有明一乘佛性文耶。答中论四谛品云。世尊知是法甚深微妙相非钝根所及。是故不欲说。此即法华之文。法华还序初成道时华严之事。明知华严法华显在中论之内。又偈云。虽复勤精进修行菩提道。若先非佛性终不得成佛。长行释云。如铁无金性。虽复锻炼终不得成金。即佛性文也。观如来品明法身绝四句超百非。与涅槃经金刚身品更无有异。即法身文也。

　　有无门第四

　　龙树自有三论。初造无畏论。十万偈。次从无畏论撰其要义。五百偈。名为中论。十二门有二释。一云同中论。从无畏出。二云就中论内择其精玄为十二门。所以有此三部者。一者示说法有其三门。一广说。二略说。三不广不略处中说。二者众生根性有上中下。是故说法有广略中。三者广略从情丰约异。悟不必广配上根略据下品。问何以知此三部有前后耶。答龙树传及付法藏经并云。无畏十万偈中论十二出在其中。十二既指如中论说。则知在中论后也。问此二十六偈与中论云何同异。答初门二偈。前偈中论所说。似因缘品释八不第二偈。次偈引七十论偈。第二门一偈。同中论别破四缘初偈。第三门三偈。初是结破四缘偈。次是立四缘偈。后举非缘决破四缘偈。第四门十一偈。初偈中论所无。余十偈全同三相品。第五门一偈。同六种品第三一偈。第六门一偈。第七门一偈。中论无。意同三相品聚散门破。第八门一偈。同中论行品第二偈。第九门一偈。中论无。意同释八不初偈。第十门二偈。初同破苦品初偈。次偈同因缘品释八不第二偈。第十一门一偈。中论无。采中论因果品十家中破三家意作之。第十二门一偈。同中论三相品三时门破。今总以三类明之。一者全用中论。二者引七十论。三二论所无。或同无畏论。

　　同异门第五

　　此论与中论同显正道。俱息戏论至理不殊。就其文义略明十异。一者名有理教之异。二宗有二谛境智不同。三中论[雨/隻]申大小。十二但显大乘。此三玄义内以具论之。四申破有傍正异。中论正破傍申。此论正申傍破。所以然者。中论初牒八不。即云略说八事总破一切法。故知以破为正。此论命初云略解摩诃衍义。不称为破故以申义为正。五辞有爱见之异。爱见者此是纲柔之名。比论观行因循。文旨宛约名为爱论。中论多杭拆内外。弹谢大小称为见论。故名爱见论异。六品有观破异。中论多题破名。十二但称为观。关中亦云。中论祛内以流滞十二门观之精诣。所以有观破不同者。一同上爱见。二者中论正破傍申。此论正申傍破。故有观破不同也。七偈有合离异。中论合是因缘一品。此论离为三门。八文有广略异。九出有前后异。此二如前释之。十有长行无长行异。
　　问云何正申傍破正破傍申。答不言此论正意申而傍破。亦不言中论正意破而傍申。但此论申于佛教邪执自破。中论若破邪执而佛教自申耳。
　　问此论长行谁之所作。答中论长行青目所作。百论长行天亲所制。有人言。十二门论偈是龙树所造。长行还是青目所注。而偈又有青目所引如初门。七十论偈第三门二偈。作者门一偈令四偈。是后人所引。又释。偈及长行皆龙树自作。略引三证。一者中论五百偈其文既广。故有后人所注。百论亦然。此论止有二十六偈不成卷轴。又似中论。宜自释之。二者青目注中论云。龙树菩萨为是等故造此中论。而十二云。我愍此等欲令开悟。又云。是故我今解释空。既称为我。则知是龙树自言。百论则修妒路别之。故知则子本为异。而此论不尔。故知是龙树自作。三者龙树作论示有多体。作中论既纯是偈。作十二门长行间之。今明。此事难知。若必有明证云。长行是后人所作者不敢违之。
　　此论文裁一卷义有三章。初总序造论意。次别明十二门以为论体。三总结论之旨归。就初有五。一标略解大乘。二明造论利益。三释得造论意。四正明造论解于大乘。五结所释旨归。初有五句。一标说曰。二明当说。三辨略解。四辨能解。五序所解。说曰者发论不同。中论初标八不序其所论。百论首敬三宝欲明请护。此论直标说曰。盖是制作不同。适时而用。又标说曰者交言曰论直语名说。今简异。文言故言说曰。所以直说者龙树出世。其犹如佛。示无人敢问。故自标说曰。又示所解大乘甚深无人能问。故自标说曰。又示要略简除外问故标说曰。今当者第二句明许说也。说之在后。今略标许义。故称今当。略者第三明其略义。一对无畏之广故以斯论为略。二对中论之广故以今文为略。又无畏之广正观处中。今是略说。又于大乘有二分。一者有分。二者空分。今略释空不释于有。故名为略。又示大乘甚深作者谦让。故称为略。如金刚藏说十地义十地甚深。今但略说。又欲示广虽八万。所诠者一道今但论道。故称为略。又示略能摄广显广略无二。故称为略。又示像末钝根不堪多闻。是故略说。如智度论云。昆勒三百二十万言。后世人意浅力小寿命短促。诸得道人略撰为三十二万言。解者第四次明解也。智度论释无作品。明十门说般若。谓解释开示分别法句浅易等。龙树具用十门以释大乘。今略标一解。所言解者。破一切迷申释佛教。故称为解。摩诃衍者第五标所解。标所解者一简异小乘论。如成实云。我欲正论三藏中实义。此但释小乘。今简异之故标大乘也。二简通申大小乘论。今论独申大乘。故偏标之也。问中论何故不标解大乘。答八不即是大乘。故不须标大。又中论正申于大傍申于小。此论但申大乘不兼申小。故独标大也。又中论初明能所义。此论初明所能义。能所者八不是所申。故名能所义。今明所能者略解之言此是能申之论。摩诃衍谓所申之经。又中论初标八不。是经资于论。今前明略解。谓论申于经也。又一切论有四。一者前深后浅。即中论。初明大乘为深。后辨小教为浅。此明十方三世诸佛出世意有傍正。正为大乘故兴。傍为小缘故出。中论申此意也。二者前浅后深。即百论。前明舍罪后明舍福。前明生空后明法空。此示三世佛出世令物修行。自浅至深百论申此意也。三者始终俱深。即十二门。此示三世佛为诸菩萨显说甚深之法。十二门申此意也。四初后俱浅。如小乘之论也。又释大乘者三世佛出世意。本为一大事因缘事不获已。故说小。说小终为明大。今欲申三世佛本意故偏释大。又大是真实小是方便。大是根本小是枝末。得本实即得未权。故偏释大。问下第二明略解利益。前之五句皆是总标。此下四章称为别释。今前明略解之利。所以前明略解之利者。示菩萨造论以济物为怀故也。又造论多端。或为显他之短明己之长。或招引名利徒众势力。或自畏忘漏。是故造论。今悉不同之。但为益物故明于利。又智度论云。菩萨得无生忍后更无余事。唯成就众生净佛国土。龙树诧迹海宫逮无生忍。唯欲弘道利人故前明于利。又大品云。菩萨为于大事故起。大事者所谓救度一切众生。今龙树是行般若人。亦为成大事。是故今明利益。又前明略解大乘。谓上弘大道。今辨下利众生。菩萨运怀唯此二事。又华严云。金刚但从金性出不从余宝生。菩提心唯从大悲生不从余善生。故菩萨以大悲为本。是故造论但为益物。就文为二。前问次答。此亦得是问。亦得是难。所言问者。如来说经已有大益。解释大乘有何利耶。所言难者。佛三达照鉴五眼洞明。所应利者皆已利竟。余未利者已作。得利因缘今解大乘复有何利。又佛说经为有利耶为无利耶。若说经有利何用论耶。若说经无利何用经耶。答中有二。一明所申之经。二辨造论利益。所以前明所申之经者。一欲叹所申之经甚深。即显能申之论第一。令物于论起信故前序佛经。二前明佛经者叙众生所迷也。以佛经甚深利根能解。末世钝根不能了悟。故前序所迷后序能迷。三欲引经为例。如来说经既有大利。我今造论宁无益耶。若答上难者。佛为益利根人。是故说经。我为益钝根人。是故造论。佛为与佛结缘之人。所以说经。我为与我结缘之人。是故造论。事同阿难化于须跋。亦如罗云度城东老人。就序佛说经为二。一明教二辨缘。缘是教缘。教是缘教。故教称于缘缘称于教。教称于缘应病授药。缘称于教如法服行。故感应相应即便悟道。初又三。初牒摩诃衍。二明能说之人。三辨所说之教。十方三世佛者明能说之人也。所以标多佛者恐一方化偏非尽理之说故标多佛也。又简三藏教主但有三世佛说无十方佛说故标多佛也。又诸佛出世或说小乘或说大乘。毕竟而言无不说大。故标多佛也。如法华云。世尊法久后要当说真实也。又简论虽略即是遍申十方三世诸佛教尽故标多佛也。又显迷教即是遍迷十方三世诸佛大教故标多佛也。甚深法藏者明所说之法也。横绝百非竖超四句。故称为深。深中之深。故言甚也。又言语道断心行处灭名为甚深。又九道众生不能测知。唯佛与佛乃能究尽。故名甚深。然于佛本尝有深。但约众生不知故言深耳。为三乘六道模轨。故称为法。累无不寂德无不圆。故称为藏。为大功德利根者说第二明教所被缘。久习五度名大功德。早修般若是故利根。又习前三度名大功德。修于后三称为利根。前明所说法大。今明所为人大。又初能说人大。甚深法藏所说法大。今明受法人大。故云大功德利根也。
　　末世众生下第二明造论利益。又有三别。初明下利众生。次明上弘大道。第三总结有斯二益。是故造论。就初又二。第一明众生禀教起迷。第二明论主破迷作论。前有四句。末世者起迷时也。佛法灭分三时。一正法五百年。二像法一千年。三末法一万年。今言末世者非是第三时也。但正法为本故以像法为末。末是微末之义。像是似末故是一义。若分像末亦得分三。众生者第二明迷教之人。薄福钝根第三明迷教所由。以不久修福慧故名薄福钝根。又修有所得福慧亦是薄福钝根。虽寻经文不能通了第四正明起迷。有四种众生并皆失道。一在家起爱任运而失。二出家外道名自树失。三小乘人失不知说小为通于大。而执小拒大。四大乘人失学无所得大成有所得大。但就大乘中又有二失。一弃本寻末。二求本多谬也。又佛法有二。一小二大。此二种各有二种。一但二不但。所言但不但者凡有二种。一缘但不但。二教但不但。缘但不但者。佛教是因缘不但义。而禀佛因缘不但教故成有所得但也。二教但不但者。佛赴但不但缘说但不但二教也。问但不但出何文。答智度论云。二乘空名但空菩萨空名不但空。问大乘但不但云何。答大品云。为新学人说生灭者如化不生不灭不如化。此则但生灭是化。故名但也。末世不识缘教但不但。故云虽寻经文不能通了也。我愍此等下第二作论申经。天魔为爱火所烧。外道诸见所害。执小拒大谤法毁人造无间业。偏执大乘断空拨无罪福。亦现在断善后入无间。菩萨可哀愍也。欲令开悟者为此钝根人就大乘中略解十二事开悟。然众生同菩萨不须造论。若众生实异菩萨亦不须造论。正言同菩萨于缘成异。故造论也。大品云。众生际即是实际。菩萨不建立众生于实际。以众生不异实际。实际于众生成众生际。故菩萨建立众生于实际。然众生际既非际。宁复有实际。故知未曾虚实也。又欲光阐如来无上大法下。第二明上弘大道。众生迷教邪义覆于正经。今欲上报佛恩略明大意。今文约而易显。久传于遐代。故摩耶经云。龙树菩萨燃正法炬灭邪见幢。什法师云。龙树菩萨令如来大法三启阎浮。龙树传云。智慧日已颓。斯人令再耀。世昏寝已久。斯人悟令觉。并是下愍上弘之意也。
　　是故略解摩诃衍义第三结造论意。问曰下第三释成上略义。前问次答。问意云。摩诃衍文字章句尚不可数。况欲一一解释其义。此乃翻成为广。何名略耶。智度论云。摩诃波若即十万偈。三百二十万言。与四阿含等。其余云经大云经诸经无量。如大海中宝。又云。诸天龙阿修罗问经千万亿偈。又于填国龙树传云。华严大本有一四天下微尘品三千大千世界微尘偈。一部经文字尚不可数。况都集诸大乘经总名摩诃衍。云何可知。文尚不可知。况复欲释其义。又此言亦得遮于造论。摩诃衍经文理已圆。何须更释。如其更释则佛经文理未圆。又众生寻读佛语尚不能遍。更复解释何由可用。必欲令物学论则隐废佛经。寻末弃本理所不应。诸意具如中论已说。答曰下明我亦不一一随佛语而广解。但就佛语中释其精玄略解十二事耳。又佛经无量意在明道。我今但略释道则众教自通。又众生迷虽万端以障道为本。今但破道迷则众迷自破。又答上问者。正为佛经无量难可寻究我今略释令取悟为易。又诸佛有广略说法。我今依略而说。又诸佛摄广为略。我今释略则便通广。
　　问曰下第四释成所解。即是解前标章中摩诃衍义。又是解大乘之意也。前问次答。问意云。已知略解之意。今既欲解释。云何名摩诃衍耶。此总问大乘名义。答曰下为二。一者正答。二者总结。正答为二。一者略以六义释大。二指经广说。六义即为六答。今第一待二乘之小故名为大。然诸佛所行之道实非大小。但对二乘小。是故名大。问大乘之大与涅槃大此有何异。答一往无异。问若尔涅槃云。不因小涅槃名大涅槃。今云何因小乘名大乘耶。答诸论师多云。不因小涅槃名大涅槃。是绝待大。今文是对小乘明大乘。是相待大。今谓不尔。二文俱绝待大。亦俱是相待大。俱是绝待大者涅槃云。不因者此明非是体不自大待他方大。乃言。体自是大不因待他方名为大。今大乘亦尔。故俱是绝待也。俱相待者。今待于小乘名之为大。此非是体不自大待他名大。乃辨诸佛所行之道不可说其大小。但对二乘小强称为大。问若尔涅槃体自是大则非是绝待。今对小之大翻是绝耶。答涅槃体是自大未绝大小之名。翻是相待大。今若云非大非小则大小双绝。不知何以目之对于小乘强称为大。此方是绝大也。问非大非小可是绝待。既犹称对小名大。云何是绝。答亦如所问。据其非大非小言穷虑绝。此是绝待。今非大非小犹称为大。此犹是待。问若尔一切大名皆是相待。云何旧云有二种大一相待大二绝待大耶。答旧语有义。若一往直言对小名大。此是相待。若非大非小大小双绝。不知何以美之。强称云大此名绝待。盖是对前相待故云绝待。若望一切名言未绝悉是待也。问若涅槃体是自大非绝待大者。此言应非究竟。答如前问也。低罗波夷实不食油强名食油。涅槃亦尔无名相强名相说。故一切名言皆是相待。若言究虑绝方是究竟。诸佛最大下第二义。从所至处受名。所至之处为大能至之乘亦名为大。诸佛大人下第三从能乘人受名。有人言乘体是因。从果受名故称为大。今明。盖是以义判文生此谬耳。前句是因乘。从果受名。今是果乘。当体为目。如法华云。佛自住大乘。如涅槃云。乘涅槃船。皆是果地之乘也。而文意所以名大者。果法从人受名。于九道中最大。大人所乘法故名大。又能灭除下第四就用明大。乘有二用。一者所除用。谓灭二生死苦及五住因。二能与用。谓涅槃因及大涅槃示果。故名为大。又观世音下第五从因中之人立名。故名为大。然乘是诸佛至道未曾因果。亦非人法。故云是法不可示言辞相寂灭。为众生故强称。人法及与因果故。因人所乘故名为因。果人所乘则名为果。在法名法在人名人。故智度论云。若如法观。佛般若及涅槃是三即一相。其实无有异。故知人法更无二也。此中举四菩萨者。前二他方后二此土。则总摄一切。又以此乘下第六就功用立名。明般若正观能究源尽理照无不周故。称尽法边底。般若一度既尔。一一诸度皆尽理究源。故名大也。既得六义释大。即六义释妙。初对二乘之粗名妙。次能至妙处名妙。三妙人所乘名妙。四妙用名妙。五因中妙人所乘名妙。六能穷尽诸法平等大慧。故名为妙。释法华有五种妙。亦得是五种大。一小前大。谓初成正觉菩提树下。未趣鹿园说小故名小前大。二小中大。从趣鹿园说小乘。此中即明佛乘谓小中大。三小后大。从说三藏竟次说大乘道。是小后大。四摄小大。从说法华会小归大。五无小大。即净土中但有大名无有小称。如香积佛土云。我土无二乘名。但有大菩萨众也。此五大但约时约处明之。大判佛经一途而说也。妙亦有此五。复有绝待妙绝待大。如上释。是为六也。如般若中下第二指经广说。上略明六义。余未尽者如经说之。又论主上虽自释。恐物疑之今引经为证。问一切诸经皆释大乘。何故偏引般若。答趣引其一。又龙树云。云经大云经十种大经。此摩诃衍于中最大。是故偏引。又般若正明实相。此论亦明实相义。既相应是故偏引。问龙树释摩诃衍有多．胜．大。何故偏释大耶。答略举其一。余二可知。又举一即摄余二。故但释于大。问一乘大乘此有何异。答具有一异。言其一者大体无二。故称为一。一乘包含故名为大。故法华云。为诸声闻说大乘经名妙法莲华。故知法华名为大乘。言其异者大乘之名通于今昔。三乘教中亦有大乘。一乘教中亦有大乘。但三乘教中犹未明。唯有此大无有于小。是故大乘未得称一。问三乘中大复为得称一义以不。答亦有斯义。如云一乘二乘三乘。以佛乘为一乘缘觉为二乘声闻为三乘。作此论之亦得称一。具出法华。问地持论中七义释大。与今何异。答彼论就无阶级中辨于阶级。竖论大义。言七种者。一谓方等经菩萨藏。此是教大。所以前明教大者要根本由教然后方得发心修行。二发心大。谓发大道心。三解行大。至道种性解行纯熟名解行大。四净心大。初地菩萨得无生忍其心清净名净心大。五众具大。谓大福大智通为佛道资粮名为众具大。六时大。谓三大僧祇劫修行。七果大。谓大菩提果。此七义中第七义而上诸佛大人所乘义同。余之五义与前五义大略相似。而初义与引般若经略同。以是因缘故名为大第二总结。
　　大分深义所谓空也下。第五结所解旨归。前虽唱解摩诃衍义。然摩诃衍有无量义。未知正释何义。是故今出所解旨归。故有此一章来也。就文为四。一标空体。二明空用。三结解释。四明解释之方。所言大分者有人言。如大品大数五千分或增或减。故名大数。此非释也。有人言。大乘中般若空为一分。复以中道空理为一分。以此二分合名大乘。今二分之中以般若空为深义。故云大分深义所谓空也所以作此释者。此是成实人义。谓般若空为乘智。空理是乘境非乘智。故作此释耳。论直言大分深义所谓空也不以空主于慧。故亦不同之。今所释者。上以六义释大乘。然此论但解于大不释于小。今就大乘中更复简之。所言大者即上摩诃衍也。所言分者大乘具含万德。而用正观为乘主。正观由实相而生。则实相为本。正观及万行为末。末即是有。本即是空。故大乘具含空有。今但释空之一分故名大分。问约二谛是何谛耶。答二谛者大乘具含真俗。故为二分。今明空即是第一义也。深义者前虽释一分。或可为末世钝根释浅近之分。是故次明深义于深义中有无量门。未知释何深义。是故次云所谓空也。智度论释深奥品云。深奥者空是其义。无生灭是其义。问是何等空耶。答一解云。是空三昧空。得此空观故令诸法空。又解云。是外所缘法空。故名空三昧。前解是智空。后释是境空。论主皆破之。离是二边说于中道。谓诸法因缘生无有一定法故为空。何以故。因缘生法无自性。无自性故即毕竟空。毕竟空从本以来空。非佛作亦非余人作。诸佛为可度众生说是毕竟空。是空相是一切法实体。故名为深。详论此意非境非智不观不缘不因不果。百是不能是。百非不能非。非但是是不能是。非是亦不是。非但非非不能非。是非亦不能非。总而言之。横绝万法竖超四句。故名甚深也。问即得以空为第一义。第一义是甚深者有是世谛。世谛应是浅耶。答义正尔也。故中论四谛品云。世谛者一切诸法本性空。而世间谓有。于世人是实。故名谛。则知以凡夫所见有是浅圣人所知空为深也。问自佛法西域而度谁前得此意耶。答睿师净名序云。格义迂而背本。六家偏而不即。安和上凿荒途以开辙。标玄旨于性空。又云。以炉冶之功验之。唯性空之宗最得其实。其后影。肇。融。睿。皆游其门。故肇公涅槃论云。圣人无数外无心于内。彼已寂灭。浩然大均乃曰涅槃。涅槃若此图度绝失。以图度不至名之为空。影公中论序云。内外并[穴/俱]缘观俱寂。岂容名数于其间哉。问何故云非名数耶。答二谛是数。真俗境智等为名。今以不可说二不二故云非数。绝真俗等一切名故云非名。睿师此论序云。虚实两[穴/俱]得失无际。四师语异意犹一也。问此空既非因果境智。亦得有多名耶。答智度论云。是空有种种名。谓无相无作寂灭离相法性涅槃等。故法华云。皆是一相一味。所谓离相解脱相究竟涅槃常寂灭相终归于空。即法华名此空为一乘涅槃。无量义云。无量义者从一法生。其一法谓无相也。如是无相不相无相。不相无相名为实相。即以空为无量义处三昧。涅槃经以空释成圣人义。以何义故名为圣人。常观诸法性空寂故。问此空若非因果境智。何得智度论云实相生般若。即实相为境般若为智。般若是果实相是因。答此是非因非果强说因果。非境非智强称境智。故下论云。缘是一边观是一边因是一边乃至中是一边偏是一边。离是一边名为中道。即其证也。若通达是义者。上释空体今第二辨空用。若能解悟此空则生般若。般若生则导万行运出生死。故云通达大乘六度皆备。此不二二分境智为二。故说实相为所通达。般若为能通达。然实未曾能所亦非境智。问通达大乘与具足六度何异。答大乘据果六度为因。以通达于空因果皆备。又故睿师序云。整归驾于道场必毕趣心于佛地。正用今文意也。又通达大乘为总具足六度为别。是故我今但解释空第三结解释。有此利益须但释之。解释空者。下第四明解释之方。此十二言教有四种功用。一能显理以理为门。二能发观与观为门。三遮塞非道。如涅槃云。断塞诸道。谓四句百非。四障闭邪观。谓凡夫二乘有所得生心动念皆不得入也。
　　问云何言十二门入空耶。答明我今以十二事显明于空令物悟入。初是因缘门论有三分。初分竟前。今是第二正明十二门入于空义。以为论体。问中百二论并皆开之。此十二门为开不开。答一师相承多不开之。凡有二义。一者此十二门因备婉转始终相成故不须开。二者一一门皆无法不穷无言不尽。故诸门后皆云。有为空故无为亦空。有为无为尚空。何况我耶。此即门门皆说诸法空故故不须开。今亦得云开者凡有二义。一者此论既秤但解释空。宜就三空分之。初三门明于空门。次四门明于无相门。后五门明无作门。论文实有此意。二者此论既明诸法实相。为令众生悟无生忍。宜就无生分之。可为六双。初十一门破异法生不得。最后一门求即法生无从。即法异法生不可得。则一切无生令众生悟无生忍。此一双也。就异法中又二。初十门明前因后果及因果一时生义无从。第十一门明前果后因亦不可得三时无生则生义尽矣。此第二双也。初又二。九门明法无生。第十门明人无生。人法无生谓第三双也。初又二。初八门求一切法相不可得。次一门捡诸法性义无从。即内性外相一切空为第四双也。初又二。前三门求所相法无从。次四门捡能相不可得。则能相所相俱空第五双也。前又二。初门总求因缘生不可得。次两门别求因缘生。不可得谓总别一双。此皆一途大格其不尽者至门门初当委述之。一一门为三。初长行发起。二偈本正明门体。三总结。此三即是标释结也。长行发起如前释之。
　　众缘所生法第二正明门体。就文为二。初偈次长行。此偈文约义包非是一意能尽。今略述之。一者就破病为解释。上半破外道义。外道执诸法有自性。如僧佉。五尘和合别有瓶体性。无尘为一。师别有瓶法。与尘为异。勒娑婆别有瓶法。与尘亦一亦异。若提子别即瓶法。与尘非一非异。外瓶既尔内总身亦然。今明瓶为众缘所成。即无自性。若有自性不假众缘。故上半破一切外道。令一切外道藉因缘知外瓶内身悉皆是空故。从因缘门以入空下半破内道义。内学之人乃不言众缘和合别有实瓶。而有无性假瓶。是故今明若无有自性云何有是法。故亦无假瓶。令内学人从因缘门悟假瓶空。二者上半破萨婆多义。萨婆多云。未来有自性法假缘即生。如木有火性。假缘成于事火。是故破云。名有自性即不假缘。今既假缘即无自性。令萨婆多从因缘门悟法性空。下半破成实。成实师云。虽无自性之法而世谛有于三假。是故今明若无自性则无有法。令悟此三假即是四绝。三上半破犊子部义。犊子部云。四大和合有眼法。五阴和合有人法。今明眼从大生则无自性。人由阴有义亦同之。为令犊子从因缘门悟无人法。下半破譬喻佛陀。既无自性则无有法。不应别计有于假人。四者上半破假有体义。明由于微阴众缘故有人柱。则人柱无有自性。自性即是自体。既无自性即无自体。下半破假无自体义。无体故虽无自体而有假用。今明既无自性即无有人。令谁用耶。五者什师未至长安有三种义。一者心无义。二即色义。三本无义。心无者。明心体是无而不无万法。肇公评之云。此得在于神静。而失在于物虚。今此一偈破心无义。明心及万法皆众缘生则无自性。若无自性则心境俱空。云何心空境不空耶。次即色义云。明色无自性故言色空。而因缘假色此即不空。肇师评云。此乃悟色不自色。未领色之非色。今偈破云。因缘生色即无自性。若无自性即是无色。云何言有无性色不可空耶。本无义者。未有诸法先有于空。空为其本有为其末。此偈破云。因缘生法性本自空。非是先空后方是有。故此一偈定佛法得失。故作十二以正之。六者此偈俱破内外空有二见。因缘所生法此破内外无见。外云。无黑白业无黑白报。故无能生所生。今明黑白果报从黑白业众缘所生。云何言无耶。方广云。有分无故诸分亦无。如柱无故微无人无故阴无。今明微阴因缘成于人柱。何得无耶。故上句破于无见。下三句破于有见。著有见者决定谓有人法。是故今明众缘所生无有自性。若无自性而毕竟空。云何诸法决定有耶。
　　自上已来虽有六条略就破十家义以释此文。今次为不学问人但过去久习善根直令端坐观察内外即悟入空以释之。众缘者四支百体语其因也。所生法者七尺之身言其果也。是即无自性者。以果从缘缘会而成。成由会者岂有体耶。若无有自性云何有是法者。法即是果法也。既无自性无身果。故藉头足因缘即悟此身空。故云观身实相。观佛亦然。内身既尔外舍亦然。次直就理教释者。今以空因缘是门为能通。以因缘空为理是所通。此即从因缘所悟入不所。故前序云。当以十二门入于空义。然能既不有所亦不无。如是五句皆不可得。此即从因缘所悟入诸法实相。诸法实相心行断言语灭亦名波若。故云般若波罗蜜实法不颠倒念想观已除言语法亦灭。亦名佛性中道。故涅槃云。见缘起为见法。见法即见中道。见中道即见佛亦见佛性。即其事也。然只因缘所毕竟无踪迹处所。勿令失因缘所。虽毕竟无而踪迹因缘所宛然。故肇公云。欲言其有有非真性。欲言其无事缘既形。如此了悟即发生二慧。因缘所宛然。而毕竟空即方便实慧。虽毕竟空而因缘所宛然。即实慧方便即发生二慧。即是境智义。取因缘所能通义故名为门。取其能生义目之为境。既发生二慧则具足六度万行。便名大乘。故大品云。见燃灯佛得无生则万行具足。既得无生二慧。故出断常生灭。名出三界得萨般若。故前云。通达是义则通达大乘无障碍。
　　又就二空释此偈。因缘所生法是则无自性。辨性空门破于性病。若无有自性云何有是法。明因缘空破于假病。一切诸病唯有性假。故今备破之。次一师约四重二谛释之。初重因缘所生法为俗谛。是师即无自性为真谛。此以因缘空有为世谛。因缘有空为真谛。亦是空因缘为世谛。因缘空为真谛。今从空因缘入因缘空。因世谛悟第一义。他因缘空异空因缘。今只空因缘是因缘空。勿起二见也。次重因缘所生法此明若空若有皆是因缘。如因空故有因有故空。空由有成有由空成。故此空有并名世谛也。是即无自性明。由空故有。有无自性。是即非有。由有故空。空无自性。是则非空。非空非有名为真谛。令从空有二悟入非空有不二。即以二为不二门。第三重二不二皆是因缘。由不二故二。由二故不二。故二不二并是因缘名为世谛。是则无自性者明。由不二有二。二无自性。是即非二。由二有不二。无二无自性。故非不二非二不二名为真谛。故从二不二门入非二不二理。第四重二不二非二非不二并是因缘悉名世谛。因缘无自性则无二不二亦无非二不二。言断虑穷乃名真谛。诸意中以后门为究竟。可适时而用之。
　　问云何适时而用。答师作此意为对二病。一对成实师有是世谛空是真谛。故明空有皆是世谛非有非空方是第一义。汝之真俗皆是之俗耳。既不得真亦不成俗。今乃具足。为对十地及摄论师有法界体用以中道为体。空有为用。空有为二谛。非空有为非安立谛故。今明此皆是我之第三重世谛耳。既未得真。何由有俗。又初重二谛为凡夫。次重为二乘。后二为菩萨。又为渐舍破众生病故作此四重。又为释诸方等至种种异说。或云空为真有为俗。或云空有皆是世谛。非空有第一义。之第二重意。又云不著不二法。以无一二故。即第三重文。又云谛分别诸法时无有自性。假名说悉欲分别世谛义。菩萨因此初发心。一切诸法言语断。无有自性如虚空。悉欲分别真谛义。菩萨因此初发心。第四重文。今欲遍释诸方等经异文故作此四重二谛。即四重文理也。
　　问何故前就破义释后就二谛释耶。答要前须破诸病。然后始得申明二谛。以有所得障佛二谛故也。
　　问偈下句明云何有是法无何等法耶。答观偈文正是明无果法。所以明无果法者。以一切有为皆是果故。果法既空则有为皆空。又缘皆无性由缘故果。果无自性。由果故缘。缘无自性。皆无自性俱无果因。
　　众缘生有二种下第二长行解释又开五别。一总列内外缘果。二略破内外二法。三广破外法无生。四广破内法无生。五总结。初又二。一总列内外缘果。二别释内外缘果。初又二。前列内外二果。内谓众生数外谓非众生数。欲明内外俱空故双列二种也。众缘亦有二种下第二列内外二缘。偈文前列众缘后列所生。此是因果次第。今前果后因者。一就文逐近释。以接果释果。二果显因昧故前果后因。三偈正明果空。欲显此意故前果后因。外因缘者下第二别释内外缘果即成二别。释外缘果为二。初总标。如泥下次别释。此下凡列五事。前三据缘成。后二约因生。此皆大判为言耳。然泥生瓶亦是因生义者一考而言之。前一后二。是因生次两是缘成。但瓶中不举泥。故但是缘成耳。所以历举五事者。一为根性不同受悟非一。如金师浣衣之子。又泥洹法宝入有多门。又欲历法观行故举此五条。此一一中皆前明能生之缘后辨所生之果。即是释偈众缘所生法。当知外缘等法下第三例余外法。内因缘者第二释内缘果亦三。初总标。谓诸无明下第二别释内因果义。各各前因而后果第三总结因果。十二相望皆前因后果。三世论之二因五果三因二果。二分论之七支为前分因果五支后分因果。如是内外下第二略破内外二果。自上已来总释偈第一句。
　　今总释偈第二句二谛分之。自上已来释于世谛。今释第一义谛。论主更不别破。直明若有自性不应假缘。既假缘生则知无性。又论主直列外人因缘即是破其自性。此是借众缘以破性也。又此论正申傍破。直申佛假名因缘而有。所谓性义自坏。如外人若执性义则佛因缘义自坏。
　　若法自性无下第三广破外缘生法。就文又三。一标三无二释三无三例诸法。初标三无者。一自性无二他性无三共性无。所以标三无者。一欲明无自即无他共。自于自是自于他是他。自他合论则名为共。当知一自含于三种。以自无故三种即无。二相待可解。三类例无。汝计自既无。他共亦尔。问何故明此三无。答举自无释偈第二句。他共两无释于下半云何有是法。以外人虽闻无自。犹谓自他共有则非是无法。是故今明求自他无从即无有法。何以故下第二释三种无。文但解二。以共无别体故不释之。初释自无。借他破自。以因他故所以无自。若谓下第二次释他无。就破他中又开二别。一者破果二者破因。初中又二。前就疏他门破。次就亲他门破。疏他门破非所因之他。亲他门破所因之他。非所因他他而不生。所因之他生而非他。破疏他中有四。一取外意二正破。三广类余法。四总结非。今是初。文而祥。若谓者前借他破自。外便谓乃无自性因他而有。今取此意故云若谓。则牛以马性有下第二正破。举牛马破内法他。据梨奈破外法他。一一中皆具四难。一者牛望牛为牛。他望马亦他。既俱是他。应当俱生。二俱应不生。三马不生牛牛生牛者。亦应马生于牛。牛不生牛。四者马不生牛牛生牛者。马是牛。他牛非牛他。余皆应尔。第二广类而实不尔。第四总结非。若谓下第二次破亲他。就文有三。一取外意二总非三释非。外云不以他性故有者明他有二种。一相因他二不相因他。梨奈不相因他蒲席相因他。不相因他即不相生相因之他。是故相生以通论主上四难也。是亦不然。第二总非。以后决前亦有四难。汝亲疏俱他则俱生。二俱并不生。三亲生疏不生亦应疏生亲不生也。四者有生则有他非他。何以故下第三释非。凡有二难。初明因蒲有席。即是相因不名为他。前得他失因。今得因失他。而言蒲席一体者。外谓蒲外别有自性之席而异于蒲。即是假别有体家及犊子卫世三家之义。故今破云。汝未有蒲时即无席。因有蒲是故有席。席揽蒲成蒲席一体。何名他耶。此是借一破异。非论主用总别一体因果一体以破外也。又蒲有即席有蒲无则席无。岂不一耶。若汝不一应蒲有席无席有而蒲无。又如中论。若法所因出是法不异因。又汝既言用蒲作席。岂不一耶。若不一则不作。若一则作。若谓蒲于席为他者第二重取外意破之。汝必言蒲于席为他不受蒲席一体者。若尔蒲于席既是他。则不应言因蒲有席。前句得因非他。今得他非因。就亲他中有此进退二破。又蒲亦无自性下自上已来破果。今第二次破因。亦是举因以破于果。蒲从缘生则无自性。无自性则无蒲。以何为席。毗昙明蒲微所成无别有蒲。不著此破。但有八微。今明八微犹如蒲也。故杂心云。乃至一极微尘亦从二因生。当知即是无无性(二因者所作因共有因)无故空。成实明别有假蒲体用者正为今文所破是故席不应以蒲为体者。上破假别有体。今破假无分别体也。如人以五阴为体。柱以四微为体。故今明五蕴四微尚无自体。云何假为体耶。余瓶苏下第三类破余法。
　　内因缘生法下第四次别破内法。就文为三。初举内类外。二引论偈破。三长行解释。一欲以内例外。既三门求外无从。内亦如是。二明无外可待。是故无内。三以内类外。外既妄计。内亦如是。四外大死身为内。内大散坏为外。外内不二。外无则内无也。所以就内外作观者。无始不值诸佛菩萨。于内外起爱见。故回流生死。今龙树还就内外令悟入道门。以论主得无生之悟。还如行而说令末世众生如说而行。以见实相反生正观烦恼便息。肇公云。道远乎哉。体悟内外则是正道。故知未值善师以道为非道。今值正论悟非道为道。经云。菩萨未得菩提。菩提为生死。得菩提生死为菩提也。七十论者今所未详。偈则为三。初标。缘法实无生第二取外意。第三开二关破之。今是初。然十二因缘本自无生。故涅槃云。十二因缘不生不灭乃至不因不果。金光明云。无明体性本自不有。无所有故假名无明。问若十二因缘实无生者。下文不应破于无生云。生法不成故无生法不成。答今言实无生者。实无外人所见生。此是言其无生者明其无有生。非谓有无生。若有无生如下所破。又菩萨所行未曾生无生。深奥品云。佛问善吉。菩萨何处行。答云。菩萨无所行处。故知不行生无生。但对破凡夫二乘生灭故云无生耳。生既去无生亦尽。如雹摧草草死则雹消。若谓为有生者第二取外人意。凡夫外道二乘不信十二因缘本自无生。故五百部闻毕竟空如刀伤心。故牒外义也。下半第三开二关啧之。又初句是夺破。今纵关以二门啧之。又初句以大乘无生破凡夫二乘有生。是对缘假破。今以二门啧之。是就缘假破。显在长行。长行释三门。即三释。二门如文。释第三门又三。一牒偈本即是定关。二解释谓作难。三总结。初如文。若一心中有者第二作难。然成实明十二因缘必前后相生。毗昙具有二种。自有一刹那有十二。自有十二时具于十二。今此中总破二义。今前明。若一心中有是一刹那中有义。毗昙不以为过。如四相一时并起心数一时共生。今明凡有三义。若一时俱有。唯是能生无有所生。如其俱无唯是所生无有能生。若一有一无则能所不并。云何得一时共生。又因果一时有者第二重破。既名因果相生。必前因后果。云何一时。若一时如牛二角。非因果义。若众心中有者破第二义。前分是无明也。前无明分共心灭已则断灭。后行分与心俱。则无因。无因即不得生。故言后分谁为因。问云何名共心灭耶。答正是摄论明。烦恼业种子依阿梨耶识。阿梨耶识即是心也。前烦恼与种子共梨耶灭。后五果谁为因耶。若望成实开善义。烦恼与业附行阴成就来现在。虽来现在复有实法灭义。则行阴心灭。谁为五果作因耶。灭法无所有何得为因者。此兼取意破也。恐外人云。前分碍后故不得生。要须前分灭无后方得生。故次第缘名为与处义即其事也。故今破云。灭法无所有。无所有则无有因。云何为因。十二因缘下第三总结。
　　是故众缘皆空下第五总结齐法。就文别明三空。即为三别。一明有空。二辨人空。三明无为空。问何故但明此三空。答此三空摄一切有为无为空。即是法空。次是人空。故生法二空摄一切空也。问何故前辨法空。后明人空耶。答法为人本。故前明本空后辨末空。又此论多破内学。内学多计于法小计于人。是故前明法空。又法空难得人空易得。今欲举难况易。又观行次第前人空后法空。今是说门。据深为言。故前明法空后辨人空。法空中三句。一明缘空。二则果空。是故下总结。
　　缘果皆空。有为法尚空下第二次明我空。问有为无为此并是法空。我是生空。何故不以法空为一类而前说法空。次明我空后方明无为空耶。答此论破小乘内学。内学人多计。人是有为。是故破有为法即便破我。二者欲明一切诸我并因五阴有为故。破于有为即便破我。文有三句。一举法况我。二明本空故末空。三引经。今是初也。举法况我者举本况末以难况易。又以有况无。然法是有求尚无踪。横计之我云何有耶。因五阴下第二释。上举法况我前明相因而有。次辨二种俱无。相因有中前法次譬。若阴入界空下第二明二种俱无。前明法说无。次明譬说无。又法空故。我空者此明有为之我。有为既空故我亦空。若无为之我本因有为。有为既空。我无所因。故我亦空。大品佛母品云。神常无常等十四句皆因五阴。涅槃云。是诸外道虽复说我。终不离于阴界入也。问犊子计。我非为无为。应不被破。答此文正破犊子。俱舍论破我品明犊子义。云犊子别有我体。故不即阴。而因于阴故不离阴。如别有火体故不即薪。而因于薪故不离薪。是故今破云。汝本因阴。是故有我。在阴既无。何所因耶。又我不可说。若因于说说无故不可说即无。若不因说何由有此不可说耶。又依中论涅槃品。若涅槃是有为即是有为。我若是有亦是有为。今亦尔。我若是有亦是有为。如经说下第三引经。前虽破我而犊子不信。故引经证之问此引经与前何异。答前明我所空故我空。今引经以我空故我所空。互借破也。非如成实论以实过假以空过实也。今明。我之与法皆出妄情。但借妄止妄。故人法互释弹。前借法妄破人妄。今借妄人止妄法。又若不破法则我心不净。如灰炭犹在树想还生。是故破法为成净我。破我亦为成破法。是故今文互借破之。
　　如是有为法空故下第三次破无为法空。无为有三种。今但破涅槃者。若依毗昙义涅槃是善。余二无记。不足破之。依成实义三无为一体。既破涅槃余二即破。又大小乘人保著涅槃为最究竟。余法不尔。故偏破之。此中破二种涅槃。一者破灭五阴名涅槃。二破无生名涅槃。初中又二。前就法破涅槃。次就人破涅槃。初中又二。第一总破。第二释。破初句如文。何以故下第二释破。此通大小乘义。小乘人灭分段五阴名小涅槃。大乘人灭二生死果五住惑因名大涅槃。今明。五阴本空。何所灭故名小涅槃。二死五住亦本非有。何所灭故名大涅槃。又我亦复空下第二举我破涅槃。既无能得之人。何有所得之法。又上破无所得法。今破无能得人。复次下第二破无生涅槃。有此文来凡有二义。一者上破灭五阴名涅槃多是小乘。大乘人明五阴本来无生名为涅槃故。今破大乘义也。二者大小乘人闻论主上云五阴本来自空。便谓本来无生即是涅槃。是故今次须破无生。就文为二。初牒如文。若生法成者第二正破。文显易知。是故有为无为下。门中第三总结三空释涅槃义。问若如此文大小涅槃皆破。即无涅槃。云何经云说二涅槃三涅槃四涅槃耶。答依论主云。此中破始得明涅槃耳。如此中明生死涅槃毕竟空。显道未曾生死亦非涅槃。不知何以字之强为立名名为涅槃。故涅槃经云。涅槃无名。强为立名名为涅槃。如不食油强名食油。问云何言无名耶。答无名者不可名涅槃不涅槃。强为作名名为涅槃。诸大乘皆尔。故华严云。生死及涅槃二俱不可得。生死非杂乱。涅槃非寂静也。问何故强为立名名涅槃耶。答为对众生生死故立涅槃名。问对何等生死立涅槃名。答对有五住惑业生灭此生名有余灭。对有二生死果生灭此二死生名无余灭。故立二也。金光明三身品立三涅槃。明法身究竟是无余。对余二身非究竟是有余。法身不住生死灭生死之著。应化身不住涅槃灭涅槃之著。灭此二著名无住处涅槃。言四涅槃者三如上。第四本来清净即是佛性本有名为涅槃。四出摄论。

　　十二门论疏卷上之本


　　十二门论疏卷上之末


　　观有果无果门第二

　　若于因缘得悟者则因缘是门。若不悟者因缘于其人即非门。智度论释三三昧门义正尔。如治病差者□是药不差者于其非其药。又于悟因缘因缘是门。不悟即非门。当知此因缘未曾门非门。如涅槃迦叶作定相难。四无量应一二三不应有四。佛就无定相答。乃至或说道为非道。非道为道。今亦尔。或说门为非门。非门为门。不如他定有二谛理有教通之决定。是门迷者自非门耳。今次因缘明有果无果门者。上门有四。一无病不破。二无教不申。三无理不显。四无利不获。谓六道回宗三乘徙辙。整归驾于道场毕趣心于佛地。故不须余门。则一一门皆具四义。但众生惑病不同根性各异。自有从因缘门入。自有从有果无果门入。故有此门来也。二者就义次第。因缘门总就因缘求果不得。以悟入无生。故名为门。今二品别就因缘求果无生。以之为门。自总至别是观门次第。三者前就因缘求果不可得。今此门更开三关以纵破之。若必言因缘能生果者不出此三。此三既无。则毕竟无生。有纵夺不同故有此门来也。四者上直申假名正因缘生即是无生故以之为门。今破惑者执因缘中决定有果无果生不可得故以之为门。故前门是申正因缘而邪义自坏。今正破邪迷而因缘自申。二门相对申破傍正不同故相次也。
　　问有无与因缘例不。答有例不例。言其例者病因缘假因缘病有无假有无此义例也。言不例者破病因缘申假因缘。破病有无不申假有无。所以然者。因缘因果未曾有无。而惑者计因缘中决定有无。此则但破不收。故因缘望有无有于二句。因缘亦破亦收。有无但破不收。故涅槃经云。若言因中定有果无果亦有亦无非有非无名谤佛法僧。又执有无四句为爱人。系属于魔。故知决定有无但破不收。今言观有无门者。观有无亦有亦无此三病毕竟不可得悟入实相。故名为门。若见有无亦有亦无即是三见。便塞实相故非门也。
　　问若尔破此三病以何为门。答藉此破之言教能通实相。故名为门。
　　问因缘亦以教为门。今亦以教为门有何异耶。答因缘门有二义。一者藉因缘之教悟入实相。二者藉教识因缘。因缘能通实相。故因缘是门。今但取破有无之教。则用破为教门。不用有无为门也。
　　问云何以破为门。答立义者直明能生果不言缘中有果无果。论主开张此三穷于能生果故以破之言教名为门。然因果宛然而毕竟净。无纵迹处所众生如此了悟不须论主破之。良由众生不能如斯了悟。遂见有见无见亦有亦无。今就实相如此有无毕竟无纵。故名为破。何时有此有无等诸见可破耶。又今破有见无见亦有亦无诸见既息。故爱见息。爱见息故恩息。因息故生死果息。生死果息故涅槃亦息。竟无所息故生死去涅槃去。此去无所去豁然了悟。是故此破名之为门。计因果有无有内道外道不同。然道不曾内外随人行道自成。内耳外道计有无有其四句。僧佉因中有。世师因中无。勒沙婆亦有亦无。若提子非有非无。萨卫二世有。僧祇二世无。天亲俱舍论双异二家。亦有亦无。现在作因则未来有果。现在不作因即未来无果。成实师立中道义。明有果理故非无无果事故非有。今具破此内外四句。
　　问中百二论亦破有无。与今何异。答百论两品正破二外道有无。中论品品破内道有无。若望此门彼二论并是略破。今有三十余门破于有无。故名广破。又彼二论散破有无。今束破之。又彼二论寄余法破有无。如五阴三相等中亦破有无。今此门但就因果破。于有无门又为三。一长行发起。二偈本破。三长行释。
　　就偈为二。三句总非。第四句呵啧。又第四句亦名摄法。以三句求生无踪。离此三外谁有生耶。又龙树明照无生。敢九十六术言有生耶。五百论师言有生耶。
　　问此偈与前品两偈何异。答前品初偈总明内外无生。次偈别明内法无生。但前偈直明果从缘生故无自性无自性故是即无果。今偈重就因缘中啧果。故云因缘中若前有果。若前无果亦有亦有亦无并不生果。是即两门始终并是破果。但上门举缘破果。今回啧果所以为果。所以两门并破果者。至第三门方乃破缘故也。又二门并破果。果通有为。有为既无无为亦无。故有为无为一切空。又二门求果无踪。则知无缘。故借缘有破果有。借果无破缘有。
　　问何故破亦有亦无不破非有非无。答第四犹是第三。故不破第四。
　　问若尔第三犹是前二。亦应不破第三。答既显第三犹是前二。即显第四犹是第三。故须破第三也。
　　就长行为二。第一前释偈三句。第二次释第四句。以齐万法。就释三句又二。初总唱三句不生。第二别释三句不生。初如文。所以三句并不生者。若令三种生成即无第一义谛。若无第一义谛亦无世谛。何以故下第二别释三句不生。即为三别。就释因中前有果不生。就破救论之问答凡有八番。第一牒有。第二破有。第三救。第四重破。第五重救。第六重破。第七重救。第八重破。即成四立四破。故有八番。若就能破门论之凡有五门。初章就生不生门(有七破)第二据变不变门(有四破)第三就果粗细门(有四破)第四就啧果不成门(有五破)第五啧异果门(有四破)都有二十四门若因中先有果生者第一立也。是即无穷第二破也。
　　就生不生门凡有七破。一俱生破。二俱不生破。三以同啧异破。四将异并同破。五无异破。六无用破。七啧用破。今略释之。然后附文可见。俱生破者未生是有。既其得生生已亦有。亦应更生。令已未俱生名俱生破。俱不生破者若已生是有。既其不生未生是有亦应不生。名俱不生破。以同征异破者既同是有。云何有。一生一不生异故名以同征异破。将异并同破者未生既有。生已应无。将已未之异并有同义名将异并同破。无异破者有义既同。则已未既无异。无用破者纵果已有何用更生。啧用破者异既已有。应有可见之用。此七门因循次第而来。就俱生破又四。一标无穷。二显无穷。三释无穷。四结无穷。是即无穷第一标无穷也。如果前未生下第二显无穷。无穷有五种。如中论所说。今正就已生物明更生故名无穷。故名显无穷也。问为此是一物无穷生为生无穷物。答是一物无穷生也。何以故下第三释无穷。言因中常有故者已生之果不异彼未生。故是因中之常有也。从是有边复应更生者有人言。有无二边。汝今著有故言从是有边。今谓不尔。已生之果谓之有边。将欲作难。先牒外人有义边也。问此就何义难也。答此就未生微其已生。未生亦有生已亦有。未生是有既其得生。生已亦有亦应得生。故言从是有边复应更生。又未生是有。既在因内已生是有。亦在因内。所以作此难者恐外人云果在因中。是故得生。果在因外不复更生。是故今明。因外之有不异因内之有。故是因中常有。内有既生。则外有亦生。又只因内之有生言。此则是生已更生。汝因内已是有竟复不应生。遂言生者当知即是生已更生。若因内之有生已更生。则因外之有亦生已更生。如是一物无穷过生。是则无穷。下第四总结。
　　若谓下第二俱不生破。前是纵生门。令未生已生一切皆生。又生已更生有无穷生。今是夺生破。则未生已生一切不生。就文为三。一取外意。二正破。三牒宗呵啧。取外意者救无穷之过也。外云。因中果名未生。因外果名已生。未生可得有生。已生云何更生。故无无穷过也。是中无有生理第二正破。此将生已征之未生。未生是有。生已亦有。生已是有既其不生。未生是有亦应不生。已未二门毕竟无生。故云无有生理。是故前有下第三牒而呵之。
　　复次下第三以同啧异破。又开二别。初牒外义。先第一将未征已。未生是有既其得生。生已亦有亦应得生。则二俱应生。第二将已征未。生已是有未生亦有。生已是有既其不生。未生是有亦应不生。故此二门理应俱生。俱应不生。今外人云。虽俱是有而未生者生生已不生。不应作俱生俱不生难也。是二俱有下第二破也。外人义自相违。以有是同而生未生异故。论主投其有同以征。不应生不生异。所以然者。汝有义既同。则应同生。不尔同应不生。若有是同而一生一不生无有是处。
　　复次下第四捉异并同破。提外人生未生异以征果体不应始终有同。汝已未相违。亦应有无相违。未生既有。生已则无也。又汝反世情言未生是有者。亦反世情已生便应是无。又此亦得是并。若必言生未生异亦应有无异也。已未相违故。是二作相亦亦应相违者。正作有无相违难也。二所作果体之相亦应相违。则未生之果既其是有。已生之果即应是无。问何故名作相。答果是起作相。故名作相。
　　复次下第五无异破。前正难次释难。正难中前牒。世间未生是无生已是有。故言有与无相违。无与有相违也。若生已亦有下正难外也。汝若避前第四生已无难便当果体始终都有。是故今明。若生未生二俱有生者。生已未生有何异耶。又此亦得并。若生未生同是有者。亦应生未生同皆是已也。生未生俱已。若以未生为未生已为已。亦应已生为未未生为已。又若有未有已则有有有无。具四难也。释难亦中二。初何以故正释之。次传破其无异。
　　复次下第六无用破。自上已来难并纵横。今并停之直迥啧其有义。汝既已有何用更生。直作斯啧辞理则穷无言可对。又夫论义之方有难有并有啧。上已明并难。今次啧也。此啧僧佉及二世有义。若言有果理者亦作斯啧。既已有理。理已出空已入有竟。何须更出空更入有耶。若更出空入有即堕更生。如是无穷。还堕前五破。故此一破与前进退相成也。
　　复次下第七啧用破。更复纵之。若不改有宗必言有者。汝因中有瓶。则具色香味触。若尔则应可见。若不可见则应非有。又泥中有瓶则应为六根作境能发六识用。亦应云若尔可闻等也。又若不能作境而言有者。石女儿等亦不能作境亦应有也。又不作境者而有。亦应作境者不有。
　　问曰下第三外人救义。上破僧佉及二世有部并有果理家义。今众家共兴此一救也。此一问据别而言正通第七啧用破。因中虽有果以未变故不可见。不应闻有便谓可见。亦不应言不可见。故谓不有。未变者但有果性及理力等。未有事果相貌名为未变。亦得备通七难。第一俱生难云。未生是有生已亦有。未生既生。生已亦生。是则无穷者此事不然。我因中乃前有果而未变故。须变而生。已生之果已变故不须更生。何得言未生既生生已亦生耶。通第二俱不生难者。前难云。已生是有既其不生。未生是有亦应不生者此事不然。我已生之有此是已变故不须更生。未生之果此即未变。是故得生。不应作俱不生难也。通第三以同啧异难者。上难云。未生是有。已生亦有。既同是有。而有一生一未生无有是处者不然。我未生未变故须变而生。已生已变故不须更生。虽同是有而得一生一不生也。通第四将异并同难者。上难云。既有生未生异则有无亦异。未生既是有。已生则应无者不然。我未生是未变之有。生已是已变之有。云何作一有一无难耶。通第五无异难者。上难云。生已亦有未生亦有。既同是有。生未生便应无异者不然。我未生是未变之有。已生是已变之有。既有变未变异。则生未生亦异。何得言无异。通第六无用难者。上难云。因中既已有竟。何用更生者不然。未生未变。是故须变此即有用。云何作无用难耶。通第七如前。答曰下第四破救。有此一救。内频兴四破。一征相破。二啧变在因中破。亦云。安变在因中破。三穷变在因外破。亦云抽变因破。四不定破。初难有三。第一牒。第二从以何相下正啧相。此啧其未变之前相貌也。言泥中瓶果既未变故自体不可见者。必应假相知有。夫相有二。一者自相二者他相。自相是非众生相。他相是众生相。泥中俱无此二相。何以知有瓶耶。又俱无。二相俱则不可用二相证瓶。又俱无。二相俱应生二相。又泥出牛马不应生瓶。若有生不生则有有有无。亦四难也。是故汝说下第三牒呵。复次下第二捉变在因内破。上啧相今啧体。亦三。一破二释三结啧。若变法即是果者牒外义也。问外前云。因中有果而未变。则变与果异。今云何言变法即是果耶。答论主欲开二关引敌定变同果。知其悬言即也。所以然者。论主知其必不受变即是果。便堕无果之难。故今且云。即是也又欲遍破一切故具开二关应定云。汝变为是果为非果。若是果者因中有果。即应有变。若有变即可见。若变非果则因中无变。则应无果。今且开一关故偏云即也。何以故下第二释破。释破有二。初明既前有果即是前有变。二明既前有变则应可见。上何得言未变故不可见。略据可见耳。还复宗具七难。因中之果可见。已生之果亦可见。俱可见则俱生。是即无穷。成第二难已生可见应既不生未生可见亦不生。成第三难同可见。一生一不生无有是处。成第四难者。未生既可见生已应不可见。成第五难者同是可见。生与未生有何异。成第六难未生已可见。何用更生。是故下第三结呵。若谓未变下第三捉变在因外破。亦三谓难释结。难中二。初取外意。明本立因中有果而未变则变与果异。云何作即难耶。是故云未变不名为果也。言不名为果者。若此变非是果。则果毕竟不可得者第二破也。因内无变后时又无。即毕竟无果。乃免可见之啧覆堕无果之过也。何以故下第二释破。汝明因中无果则果不生。今因中先无变云何生变。故瓶等果下第三结破也。若谓变已是果者第四不定破。所以有此一破来者。重破其因外之果即是变。因内果未变。此义是众家统本宗故重破之。破亦三。前取外意。次作因中无果难。三结成不定难。今是初纵彼变在因外。又纵变法是果。具二纵也。则因中前无下第二破也。汝既言变是果而在因外。则知因内无变果。故云因中前无。是即不定下第三结成不定过。问云何不定。答若言因中有果性是因有果。因内无变为无果。此之不定不名为过。以数论及外道立义正尔。今就文明者汝本宗立因中有果。今复谓。变已是果。则知未变时因中无果。二言相违故言不定。
　　问曰下第五重救。立因中前有变以通上四难。问外先云。因中果未变。今云何回宗立有变耶。答不违宗也。前云未变者但有果性未变成事。故不可见。今言。有变者已有变性。若无变性则堕无果。故不相违。问何以知立变性耶。答外云有变。但八因缘不可知。故知有性耳。今先作外人二义。一立宗二防难。立宗者因中有变即是因中有果。若因中无变便堕因中无果过也。次防难者引八缘也。难云。因中既有变应当可见。若不可见则不应有。外通云。有二种不可知。一有不可知。二无不可知。有不可知如八缘。无不可知如[少/兔]角。汝不可闻有便谓可知。不可闻不可知便谓无也。次别通四难者。第一啧相难云。若因中有果应有相。若无相便非有。答云。因中虽有以同八缘不可知。不应啧求相也。第二难云。因中既有变应可见。若不可见便应非有。答云。虽有但同八缘故不可见也。答第三难者。我变在因内。云何乃作变在因外难耶。通第四难者。因中先已有变。此即定有。岂堕第四不定难耶。就文有三。一总标二义。二别释二义。第三结成二义。以非论主。初文二义者。一明先有变以立义宗。二明不可得以防论主可见之啧。合此二言通前四难。如向释。凡物下第二文也。如是诸法下第三文也。
　　答曰下第六重破。就文为二。第一夺破。明因内变果不同八缘。则著上未变之前可见之过。第二纵同第八。则始终常细。则堕生后不可得之失。初又二。前总明不同八缘。以不同八缘故还滞前四难。正堕可见之失也。次何以故下第二别释不同八缘。文相可知。若瓶细故不可得者。第二纵同第八。则始终常细。亦二。初正难。次何以故下释难。释难云。未生常细不可见者生已亦细亦不可见也。生已未生俱定有者。此举有定释成细定。汝有义既定不可改有令无。细义亦定。不可转细令粗。不可见义亦定。不应可见。
　　问曰下第七此重救。救上二难。未生时细。则同于八缘无不同之过。初细后转成粗故由细成粗。岂可令始终常细。故免第二失。先细后粗数论等同有此义。问此立未生时细。与上第救未变故不可见。有何异耶。答前明未变都未有瓶之相貌。今言。细者已有相貌。但相貌微细故与上不同。
　　答曰下第八破。此一答中有十一难。一关正破粗细。初有二难。总破因中有果。初二难者第一作因中无果难。第二相违难。今是初。上明始细终亦细。今啧本无粗果末亦应无。末遂生粗即是本无今有。岂非因中无果耶。故进退成破。又反并。若无粗遂生粗者有细应不生细。又因中前无粗下第二作相违难。此中前双牒有无。因中前无粗者牒其无粗。显堕因中无果过也。又欲发成有粗之难也。若因中前有粗第二纵牒因中有粗。则免因中无果之过。不应言细故不可得者乃免无果之失。复堕遗言之过。今果是粗者此复作非果难之果是粗。汝言细故不可得是粗即非果也。今果毕竟不应可得者。因内无粗因外之粗复非是果。竟何处有果耶。是故不以细故不可得者。牒外义总结呵之。
　　复次若因中先有果生者。若就粗细门分之。上来四难就粗细门破竟。今第四啧因果不成。若就破救十一难论之。今是第三明因用废。问何故作此二义目之。答上来并是问答接次。今此一章直就因中有果别生诸破。不同上来三章。是故具作二义目之。初难有二。前牒外义。是即因因相坏者第二破也。初正破。次释破。初正破云。若立因中有果者则因果俱坏。而重称因因者盖是发语之辞。又一因是外人所立之因。今牒彼立因故言因也。次汝所立因此因不成。故复言因也。果亦尔。问此破与上来破何异耶。答上但明因中不得有果未明因果俱坏。故与上异也。何以故下第二释。偏释因相坏。缕器非叠果因故者。此之二事正举譬破之。若因坏果亦坏者。此乘无因之势以明无果。何以故下传释因无故果亦无。
　　复次下第四明果相坏。又开三别。一正难。二释难。三总结。言若不作不名果者。因中前有果则果非因所作。因不能作果故云不作不名果。何以故下第二释难。明叠寄缕中住叠非缕果缕非叠因。若以奇住便是果者。果寄器住应是器果。此即一切皆果。不尔一切非果。若言叠是缕果果非器果者。亦应果是器果而叠非缕果也。如是即无因无果下第三总结。问此中但应啧有云何亦啧无耶。答上来破有略折稍欲入无。故逆呵元也。
　　复次下第五啧标相。与前第四破中啧相异者。前啧体相今啧标相。是故异也。今云因中有果而不可得者。序论主上来觅果体及果体相不可得也。应有相现者正啧果标相也。如闻香知有华者列此五物皆有标相也。如是因中若先有果应有相现者正啧果标相。令同上五物也。今果体亦不可得者序上来破体也。相亦不可得者序今求相不可得也。如是当知下总结因中无果也。问闻声见鸟。声是鸟标相。今见轮绳即知有瓶。轮绳是瓶标相。何言瓶无标相。答二义不可。一者绳轮犹是瓶因。上已就因内求果无踪。今不应更举。二者声为鸟相。寻声见鸟。绳为瓶相寻绳不见瓶相。非例也。
　　复次下第六遍检果。遍检果者就若自若他若因若果一切处求果无踪名遍检果。凡有五句。初是因中无果。若因不作下明他因无果。若缕不作下明无因不得有果。若果无因亦无者乘无果势破因也。是故下结非因中有果。
　　复次下第七有常过。从上遍检果生。上明因不作非因不作复不得自然而作。而言有此果。是故此果名之为常。文亦五句。初明果常。若果是常下第二句明一切皆常。若一切皆常下第三句明常无常俱无。是故常无常下第四呵啧其俱无。是故不得言因中前有果下第五结非本宗。
  </div>
  <div class="pagination">
   <span class="current-page">
    1
   </span>
   <a href="十二门论疏_page2.html">
    2
   </a>
   <a href="十二门论疏_page3.html">
    3
   </a>
   <a href="十二门论疏_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
