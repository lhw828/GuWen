<!DOCTYPE html>
<html>
 <head>
  <meta charset="utf-8"/>
  <title>
   成唯识论演秘 - 第 19 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成唯识论演秘 - 第 19 页/共 21 页
  </h1>
  <div class="content">
   成唯识论演秘卷第七(本)

　　　　沙门智周撰
　　论。此所妄执至自性差别者。问法中自性差别可知。我二云何　答但总为我名为自性。遍常等差名为差别。即离蕴等皆悉准知。亦即因明我为自性差别等也。
　　论。皆似所取能取现故者。问何以得知似能．所取皆名为执　答无性摄论第四云。依他起者。谓依业．烦恼．所取．能取．遍计随念而得起故　又云如前所说身等诸识所取能取虚妄分别安立为性　又云譬如鹿爱自相续力安立似水。所取能取邪遍计性当知名为依他起性。以此故知。有二取者皆名为执　问所执二相为俱．不俱　答有义此文是总。理实随心执能取时有能取相。所取亦尔。非一切时执二取故。
　　论。说阿赖耶至为所缘故者。问此欲证何　答有义二释。一证能熏有漏七识皆有其执。二通证八。说能生因皆有执故　问此师第六许有二执。二执俱不　答有义二释。一云同护法。二云不俱。如第七我无法执故。
　　论。计度分别能遍计故者。此同无著摄论所说。无性释云。当知意识是能遍计有分别故者。由有显示．随念分别所杂糅故　释曰。杂糅即是相应俱起义也。意识由与二分别俱故能分别。显示即是计度异名。亦名思择　论用自名言熏习为种子者。无始生死所有意识戏论名言熏习种子为此生因　释曰。显自见分所熏种子。是自现行亲生因体。论及用一切识名言熏习为种子者。谓无边色等影识名言熏习种子为因似彼生故。是故一切无边行相分别而转　释曰。缘十八界及他识等。相分之中熏成种者总名用他。由斯意识似一切生。故有无边行相而转。非五．八识得有斯事。
　　论。执我法者必是惠故者。问护法五识得与惠俱。今者难他岂不自噬。答有义两释。一云五识无胜惠故劣不能执。二云此因唯难第八　详曰。夫有执者必有惠俱。不言有惠皆是其执。由彼有漏心皆许执。故以无惠而为难也。故二解者未为善释。然不离难思之可悟。
　　疏。准二十释至亦有法执者。二十唯识明他心智通漏．无漏。释彼无漏他心智者而有三义。一师解彼菩萨无漏他心智体亦有法执。论云不知如佛智者明知有执。不知即是无知之义。由彼无知犹未断故而蔽于心故不如佛。
　　疏。安陀偈师义者。按彼经云。若无明．诸见一相者。应无练解．凡佛非二。所以者何。烦恼同一体相故。何以故。而共一心生灭一时不别不异故。佛子若缚．解一相者。四大可为一。六味应不异。而大异故缚．解亦如是。佛子一切菩萨。为凡夫时具足一切结。而断时粗分先去细分后除。若一心烦恼一者。不应明．闇有二。佛子复以近况远。凡凡夫善心中尚无不善。何况无相心中有无明。佛子而言善恶一心者。是萍沙王国中外道安陀师偈。明闇一相善恶一心。
　　论。识品虽二至故言彼彼者。此等分别如疏所指论等广明不可具录。今随所要而略列之。七十三中二遍计者。按彼论云。无差别者谓遍计一切法所有名。有差别者谓遍计此名为色等诸法各各所有别名。释总计诸名为实有故名无差别　又加行执等者。一加行执者复有五种。贪嗔．合会．别离．及舍　释曰。以此加行而起执也。贪．嗔如次为会．别离二加行也。二名施设执复有二种。谓非文字．文字所作。非文字所作者。谓执此为何物云何此物此物是何此物云何。文字所作者。谓执此为此物此物如是。谓五蕴．三性．为无为等。显扬同也　又分别自体等者。八分别中当明相摄　又随觉等者。释曰。如次现．种。是能遍计心所计之境　又按七十三。计自相等四差别云。谓计三科诸法自性名计自性　谓计色等一切诸法有见无见无漏漏等一切差别种种道理名计差别　谓计色等一切诸法是彼各各三界三性漏无漏等心心所取名计所取　谓计色等能取色等。及计心．心所能取诸法名计能取　又依名计义等者。按无性摄论第五本云。一依名遍计义自性。谓如是名有如是义。二依义遍计名自性。谓如是义有如是名。三依名遍计名自性。谓遍计度未了义名　释曰。谓了其名未了彼事执名为实。故瑜伽云。谓不了色事分别色名。四依义遍计义自性。谓遍计度未了名义。五依二遍计二自性。谓遍计度此名此义如是体性　又按七十三计义自性等五种差别者。初义自性。有四差别。即前所引计能．所取等四种是也。二名自性。即前所引差．无差别二名是也。三染自性。谓计此色有贪．嗔．痴。不能远离贪．嗔．痴系。又与一切善不相应。计余蕴等亦复如是。四净自性反染应知。五非染净。但计诸法是能所取　又显扬十六第五加行。即是前二加行是也。六非文等亦同前二。故不重引　又按瑜伽论三十六等。八分别者分别色等种种自性名自性分别　分别色等有见无见三性三界三世对等一切道理名差别分别　总执一切情与非情假实诸法。因起分别名总执分别　依五蕴等而执为我及我所故。名我．我所二种分别　缘诸净妙．可意之境。而生分别名爱分别　谓缘不净．不可意境所起分别名非爱分别　缘净不净．可不可意俱离事境所生分别名俱相违分别　生三事者。初三分别生第一事。次二分别生第二事。后三分别生第三事　又摄论等十分别者　释曰。十分别者是能分别　对法十中能所分别并名分别。如彼钞会　按无性云。谓阿赖耶是余分别根本。自性亦是分别故名根本。缘相分别者。谓分别色等有如是相。显相分别者。谓眼识等并所依识显现似彼所缘相故　释曰。眼等识者等取意识。所依识者谓即末那。即六转识能现似彼所缘之相名显相也　缘相变异分别者。谓似色等影识变异所起分别　释曰。即所缘相而有变异。能缘分别从彼立名。谓老病．三受．贪嗔痴等为变易缘。令其身色而有变异。变异体者即色身等。如言乐故面端严等　显相变异分别者。谓由眼等所依根故。令色等影像显现。眼识等识种种变异。即于此中起诸分别。即如前说老等变异　释曰。由所依根身等变异。令能依识亦有变异。举彼显现五尘境色。意取能缘分别之识。言老等者显变异缘同于前也。余如疏引文相可知　又摄论中有十散动。一无相。二有相。三增益。四损灭。五一性。六异性。七自性。八差别。九如名取义。十如义取名散动。为对治此十种散动。一切般若波罗蜜多中说无分别智　释曰。散动即是分别异名　又对法十二说见无见十者。此即二十八见中收。今故不引　又七十七有十种相。十八空除者。彼论甚广。今略引云。有十种相。空能除遣　一了知法义有文字相。一切法空正能除遣　二了安立真如义故有生灭等相续转相。此由相空及先后空正能除遣　三了能取有顾恋身及我慢相。此由内空及无所得空能除遣　四了所取有顾财相由外空遣　五了受用男女承事．资具相应有内安乐外净妙相。由内外空本性空遣　六了建立有无量相。大空能遣　七了无色有内寂静解脱相有为空遣　八了相真如故有人法二无我相．识胜义相。毕竟无性．无性自性．及胜义空能正除遣　九了清净真如有无为相无变异相。无为．无变二空除遣　十即于彼对治空性。作意思惟有空性相。此由空空能正除遣　又十二者按楞伽第四云。谓乐著种种言语美妙音声名言语分别　谓作是思惟应有前法实事之相。圣人修行知依彼法生于言语名可知分别　谓即彼可知境界中。热湿动坚种种相执以为实名相分别　谓乐金银等种种实境界名义分别　谓专念有法自体形相。此法如是如是不异非正见见分别名自体分别　谓何等何等因。何等何等缘。有无了别因相生了别想名因分别　谓有无一异俱不俱邪见外道执著分别名见分别　谓取我我所相说虚妄法名建立分别　谓依众缘有无法中生执著心名生分别　谓一切法本来不生。以本无故依因缘有而无因果名无生分别　谓何等何等法和合如金缕共。何等何等法和合名和合分别　谓缚因执著如所缚。如人方便结绳作结结已还解名缚不缚分别。大惠是名虚妄分别法体差别之相　又十六者。十六空所除者。空既能除。明所除法数亦如之。所除即是分别法也。下言所除皆准此知　又二十八见者。按对法论具明之也。今者略言。一相见谓闻大乘密意空教。执著如是无性等相是名相见　因兹便谤佛说三性。遂起第二损灭施设见。三损灭分别见。四损灭真实见　复欲成立此邪见故。摄少道理依了义经。方便转变令顺己见。所以复起五摄受见．六转变见　因复起执若依此见行善不善皆无有罪。一切障垢皆得出离。由此复起七无罪见．八出离见　执自见已于声闻藏及声闻人轻毁憎嫉。复起第九轻毁见．十愤发见　又顺自恶见颠倒建立空无相愿。又思自悟及令他悟所立法性一切皆生无量功德。复起十一颠倒见．十二出生见　因此他以理责所立。不立自宗。及以机弄妄理责他。复起十三不立宗见．十四憍乱见。又起慢心谓如是修是真供养恭敬诸佛。此即十五名敬事见　又达观者令舍恶见以实道理方便开悟竖无舍心。谓唯此真余并邪妄。是名十六坚固愚痴见　上所说见习气粗重是名十七根本见　十八于见无见见即前相见。此实坚执无性等相。而起不执一切相想故　十九舍方便见即前损减施设．分别．真实三见。慢诸法性于勤精进起无用想故　二十不出离见。即前摄受．转变二见。非方便修不证果故　二十一障增益见。即前无罪．出离二见。所行邪僻无容尽障故　二十二生非福见。即前轻毁愤发二见。由于正法同梵行所起邪行门便发大损故　二十三无功果见。即前颠倒．出生二见。所立法非授者受者俱不能证胜进果故　二十四受辱见即不立宗．憍乱二见。非理兴论无宜得胜故　二十五诽谤见。即前敬事见。所不应说强增益故　二十六不可与言见。即前坚固愚痴见。邪执空者不应与言。与言无益故　二十七广大见。即前根本见。由此当来恶见增广故　二十八增上慢见。前二十七见皆名增上。并能发起虚妄无实增上慢故。
　　论。摄大乘说是依他起等者。按彼论云。若遍计所执自性。依依他起实无所有。似义显现　又云又依他起自性名所遍计。
　　疏。若非对心云何应知者。问言应知者何教为证　答瑜伽七十四云。问三种自性几应遍知。答一切。故知遍计亦所知法。
　　论。诸圣教说至遍所执者。按新中边论颂云。无二有无故。非有亦非无。非异亦非一。是说为空相　长行释云。无二谓无所取．能取。有无谓有二取之无。此即显空无性为性　释曰。二取空性名为无性。此性不无故名有无　论云何非有无二有故者　释曰妄执能所二取为有。无彼二有名无二有　论云何非无。有二无故者　释曰。二无我理体不无故名有二无　论此空与彼虚妄分别非异非一。若异应成法性异法。便违正理如若等性。若一则应非净智境。亦非共相　释曰。异不应言二空性者是诸法性。与法异故。若一不应言二空理是无分别净智之境。与事一故。
　　疏。见分相分各有种种行相者。按摄论第四无性释云。于一识中一分变异似所取相。一分变异似能取见。此之二分各有种种差别行相俱时而起。若有不许一识一时有种种相。应无一时觉种种境。
　　论。十一识等者。具如疏列。今遂难释。身者识者即阿赖耶。是五识身所依之者名为身者。若尔第六亦依第八何但言五。既有此妨故更释云。八执五根五识方起。五根名身。执身者识。名身者识。第六不例。依天亲论以染末那为身者识。受者识者谓染末那。由是第六不共依故。五识不例。受者之识名受者识　问何不取六无间灭意为二三耶　答离六能受识无别故。故不取也。
　　疏。此中既言至亦依他起者。此十一中五是相分。彼言十一皆依他起。故知相分非计所执　问世．数二种何非相收。彼论说云。三时算数而影现故　答若论影像诚如所责。疏据其本。亦唯境相。故但言五。如五根等皆第八相。善恶趣体实唯报识。通能所取资具等论。故趣亦相。世．数不例。思之。
　　疏。不尔此文是逐他义非谓极成者。若难于他二分无体应不熏种。此难不尔。安惠熏种不要有体。护法今以自义逼他。非是两家极成之义。
　　疏。仍非相分者。虽自证缘种体。然非相分中摄。所以如灯。疏中上下言相分者。以护法义而从他也。
　　疏。如何缘自证等者。自缘现量。缘种非量。
　　疏。解二句为二者。遍计．依他名为二句。或颂依他但有两句。前初科文而有二义。一以三性别明为三。二以三性总分为二。遍计．依他合为一也。以此二性须相对辨。
　　疏。若为初性至初师结者。依二分科。此即最初难陀师结　问明所遍计护法文中而有其四。第四结正即是此文。如何今说是初师结　答以难陀师二分依他结文顺彼不言自证及证自证。少同护法隐已从他云初师结。前显自义云四结正故不相违　或初字误应为后字。显此结文非安惠故。既通二义应从多本。
　　论。简自共相虚空我等者。有义疏说共相如因明说。无别体性不可言常故常言简。今解此依佛地经说苦无常等。有义共相虽可称遍。由生灭故不名成就。又佛地经所说共相唯遮无表。苦．无常等具有遮表。前无性故后生灭故俱不可常。皆遮简也　详曰。疏无文判定依因明不依佛地。然言观心共相无体。且释论说空．无我二苦．无常二。论等等之故疏不释随论省略。非不许彼亦是所简。通简经论所说共相。若言唯简经说共相。论说共相何意不简。岂论共相非所简耶。若非所简常简共相有不尽失。故疏无违。有义不足。
　　疏。如所遍计不如是有故者。此引略也。应云如所遍计毕竟不如是有故。释曰。俗有之上妄情计有。此等永无名圆成实。
　　疏。此与前世亲别者。前显能生能遍计心名为遍计。此与遍计所执为依名为遍计。
　　疏。又依他起至名遍计所执者。此与世亲后解同也。
　　疏。彼云至为计所执者。彼无性也　问准二菩萨以依依他假名遍计。而云不异以释本论。若不假说二性相望解无著论有不离不　答理亦可成。而本论云。由是遍计所缘相故者　释曰。由依他起能起第六能遍计心。方执离识实我法等。若不有此依他之境。能计不起。能计不起何有所执遍计性耶。由斯二性故不异也。亦犹于绳方起蛇觉。余准可知。
　　论。犹如幻事至非有似有等者。无著本论明此等喻。具如疏列。无性释论今此当引　论云幻事喻者。如实无象而有幻象所缘境界。依他起性亦复如是。虽无色等所缘六处。遍计度时似有所缘六处显现　释曰。外以尘等八为实有。内以八喻反彼为虚应为八量。此初量云。色等六尘。非真实有。分明显现为计度境。犹如幻象。真如非彼计度显现所行之境。故为异品。非能遍计所遍计故。故无不定　又如阳焰于飘动时。实无有水而有水觉。外器世间亦复如是。量云。外器世间。虚非实有。能生执实心．心所故。犹如阳焰。真如非亲为执生依。故无不定　又如梦中睡眠所起心．心所聚极成昧略。虽无状等种种境义。有爱非爱境界受用。觉时亦尔。量云。非梦爱非爱境。虚非实有。为爱憎心之所爱故。犹如所梦　又如影像于镜等中还见本质。而谓我今别见影像。而此影像实无所有。非等引地善．恶思业本质为缘。影像果生亦复如是。量云。善恶业果。虚非实有。依缘现故。犹如影像　又如光影由弄影者映蔽其光起种种影。定等地中种种诸识于无实义差别而转　释曰。如光中舞动身多状。其影亦然。定意分别起诸身业障无分别。如质蔽光身依识起。故目彼身名种种识。或上二界定心非一名种种识。此识既托非实境转。明心是虚。依前量云。定起身业虚非实有。种种转故。犹如光影。依后量云。定地诸识虚非实有依种种起故。如光影也　又如谷响实无有声。而令听者似闻多种言说境界种种言说。语业亦尔。量云。语业非实。听所闻故。犹如谷响　又如水月由水润滑澄清性故虽无有月而月可取。缘实义境之所熏修润清为性诸三摩地相应之意亦复如是。虽无所缘实义境界而似有转。此与影像有何差别。定不定地而有差别　释曰。定境能令善品相续名为实义。或简遍计所执之境名之为实量云。定所现境。虚非实有。依清缘现。犹如水月　又如变化依此变化说名变化。虽无有实而能化者无有颠倒于所化事勤作功用。菩萨亦尔。虽无遍计所执有情。于依他起诸有情类由哀愍故。而往彼彼诸所生处摄受自体　释曰。谓即依此能变化心起变化事。或依所化起能化心。无业生境名虽无实。量云。菩萨受生。虚非真实。无倒心起。犹如变化　问中边颂云。于不动无倒。谓知义非有非无如幻等。有无不动故。以幻喻等喻计所执。二论既差各有何意　答中边据彼幻事等体。及能执心．所执水等通喻二性。摄论据事但类依他。故不相违。
　　论。一流转真如等者。瑜伽．此论二文不同。如疏中会。有义有为有二。一四相所迁因等所为。二烦恼所为。今言有为依后义说。故有为言但说缘起。此说为胜。下文摄中二性摄故。然显扬云。于染净法思惟诸行流转实性。据世间净故不相违　详曰。非无此理。然下摄云随相摄者流转．苦集前二性摄。既云随相。明不违理。据增而谈。显扬复云于染净法。净法不言依世间净。由斯教理疏说无违。又疏下云流转唯约有漏故者。谈彼瑜伽明流转也。
　　论。四安立真如者。问四皆安立何唯谈苦　答虽标总称即因别法。如色处等。又四谛初从总为目。余三后故从别立名。
　　论。谓或有处至不摄五事者。按瑜伽论七十四云。问初自性五法中几所摄。答都非所摄。问第二自性几所摄。答四所摄。问第三自性几所摄。答一所摄。
　　论。或复有处至圆成实者。按中边颂云。名遍计所执。相．分别依他。真如．及正智。圆成实所摄。
　　疏。若体相摄成相违者。若以摄论名义二体。摄此五法名义体者。便成相违。何以故。五法中义即相．分别。体即依他。彼义初性。以无摄有岂不相违。
　　疏。中边以三性与十真实相摄等者。彼论第二广明相摄。今但举名略辨名意。一根本真实。依此建立余真实故依三性立。二相真实。此于根本真实相中无颠倒故。三无颠倒真实。能治无常．苦．无我等四种倒故。四因果真实。谓四圣谛。染净因果有差别故。五粗细真实。谓世俗．胜义二有别故。六极成真实。谓世间．道理二极成故。七净智所行真实。谓烦恼．所知二障净智所行有异。八摄受真实。谓即三性．五事相摄。九差别真实。谓七真如．三性相摄。十善巧真实。治十我见以修蕴等十种善巧。
　　疏。取分别全至是所诠故者。问正智心等通能所诠。分别何乃唯所诠耶　答有漏别开相．名．分别。分别所以唯是所诠。无漏总合。故正智一能所诠具。有义相唯所诠。名但能诠。分别通二。随二所变有差别故。虽有多释将今说胜　详曰。如名诠名所诠之名岂非名耶。若是名者何非所诠。名依识变何非名相。若许是相。相即能诠。若以识能变能诠故名能诠者。应相从故从于能变但名分别。从所变故唯相．名二。此既不尔彼云何然。故疏为胜。今助一释。相．分别二唯是所诠。名通能所。虽名识变亦是相收。然据别义但称为名。若不尔者即有如前相从例失。思之可知。
　　疏。亦名和合等者。按瑜伽云。亦名遍计所执。亦名和合所成。亦名所增益相。亦名虚妄所执。亦名言说所显。亦名文字加行。亦名唯有音声。亦名无有体相。
　　疏。故第四言遍计所执自性执等者。即五事中第四执著。
　　疏。四道理者。按对法论第十一云。一观待道理。谓诸行生要待众缘。二作用道理。如眼根等为眼识等所依作用。三证成道理。谓为证成所应成义。宣说诸量不相违语。四法尔道理。谓无始来法相法尔。如火能烧水能润等。
　　疏。亦取无漏智至不尔便减者。不取无漏智为真实。四真实体不摄道谛。故为减也。第四真实准第三知。故疏不举。
　　论。二障至二事摄故者。问准瑜伽论三十六说。后二真实以四谛理真如为体。七十三中兼取正智。何意不同　答有三释。一解如疏。二传三藏释云。当证二障净所行时亦证智慧。犹如见分缘真如时。即自证分亦缘见分。三有义二空观智能有所行亦名所行。不应说云二障净智通缘真俗。故无漏智亦名所行。后得缘者此理不然。后得通缘染净依他。应说染分亦是二智所行真实。若尔即应二智所行通摄五事。既二事摄。故能观智能有所行名为所行　详曰。疏及传释其理稍通。有义所断恐乖论旨。论旨者何。谓论本明所缘之境。显境不同有四真实。故三十六云。此真实义品类差别复有四种。义即境也。今取其智能有所行名有所行。不约为境。岂与本论。不成楚．越。论据一分净境为言。非境义同以染依他便例责也　今助二释。一云根本智所行真如真如所摄。余无漏智缘安立等所变相等亦名二智所行真实正智所摄。不同有漏虚妄分别非相等摄。故七十三无漏有为总名正智　问何以证知　答三十六云。一切二乘若无漏智若无漏后得世间智所行境界。是名烦恼障净智所行真实。又显扬云。此中何者是真实。答谓四圣谛。既后智境亦名真实。故知后得所缘四谛真如等相皆名真实。然三十六第三真实具言三智。第四不具但影显也。不尔何意有具．不具。或取疏传合今所明复为一释。故大论前后亦不相违。更思。
　　疏。中边论至依一圆成实者。四句之中初显初实依遍计一。二显第二依计等三。第三．四显第四三实共依成实。
　　疏。此约诠分位为垢净者。以有染净．隐显二位。据斯诠显似彼苦下能缘之心无常行也。假名无常体实常也。
　　疏。无常行实不缘之者。无常行相但缘三谛有为为义。不缘灭谛无为为境。
　　疏。又依一切无常为语等者。言无常行缘初后性。此能缘行非是十六行中无常。是十六外缘无常心。何所以者。十六行中无常但缘三谛为境。初性非谛。后性无为。非无常故。
　　疏。六无常者。四别离无常。五得无常。余如疏引。
　　疏。心唯在名者。非色四蕴总名为名。
　　疏。十五种无常者。按彼论云。六无常中后五无常并名变异。变异不同有十五种。一分位变异。谓婴儿等。二显变异。谓从妙色变为恶等。三形变异。谓饥疲等。四兴盛变异。五支节变异。六寒热变异。七他损变异。八疲倦变异。九威仪变异。十触对变异。由苦等触。十一染污变异。十二病等变异。十三死变异。十四青瘀等变异。十五一切种不现尽变异者。谓骨锁等烧坏离散一切种都无所见。
　　论。一习气集等者。疏有两释。初释意云。由能执心执于我法而熏成种。种虽有体。由因遍计所执我法能计心等熏成于种种名初性。非是别熏所执之种。或能遍计假名所执。所熏之种从能熏心假名初性。
　　第二意云。为能执心执彼习气为所遍计。习熏是彼所执所依。从彼能依假名所执。
　　论。灭谛三者。此论．中边安惠．护法诸说不同。如灯引释。
　　疏。谓缘依他至即为空境者。此明三性俱为空境之所以也。遍计体空故疏不云。但显依．圆为空所以。
　　疏。俱不于此起愿等者。此前三空皆约遍计故。于此空三皆叵愿名俱不愿。
　　疏。非缘遍计至起愿求故者。遍计所执真如无体。故不于彼所执如上而起愿求。然七十二据实真如不名无愿。亦不相违。
　　疏。如空缘此三至为无相境者。此举空境以成无相。三性为空皆约遍计。无相亦然。以彼体无何有其相。
　　疏。相通三种者。五事中相。然三解脱有能所知。相多所知。少通能知。所知．能知俱三解脱。
　　疏。相亦三种境者。相亦摄彼所知三解。即是境也　问何意说此　答欲明依．圆亦三解脱。故先引文后方成立。次下疏云既尔等者正成立也。
　　疏。既尔至名无相者。此立理也。五事中相通漏．无漏。复说相为三解脱境。无漏漏殊分依．圆二。故知依．圆并名三境　问无漏有为何名无相　答显扬第二云。缘智无相道作道．如．行．出行。此亦是无相行　释曰。智缘无相亦名无相。余教不同广如义灯引会释也。
　　疏。证圆成实时或苦不起者。有义弹云。证圆成时无异忍故。无生忍者意显证彼无生境故名无生忍。证圆成时惑苦不生岂籍观耶。故应说云。观圆成实非惑苦故。无惑苦生名为惑苦无生忍也　详曰。了知证彼圆成实时惑苦不起名无生忍。不言正证成实之时别起斯忍。或苦不生亦即境也。故疏无违。有义所明理亦通矣。任随所好。
　　论。二得胜义等者。此谓涅槃。体是胜果立以胜名。复能顺益。又是义利。故亦名义。亦胜亦义持业释也。因显所得名得胜义。异释如灯。
　　疏。三性五业者。按显扬论第六云。遍计五业者。一能生依他起自性。由计所执我法为境。能执之心熏成种子。复生似彼我法相等。有质无质．见相同别如理可知。二即于是中起诸言说　释曰。由彼起此能诠我等种种言论　三能生众生执。四能生法执。五能摄受二执习气粗重　释曰。因彼所执能执之心相分熏似我法等种。见复熏成能执之种。种因彼起名摄习气。非彼无体能持习气名为摄也　依他五业者。一能生诸杂染体。二能为遍计所执自性及圆成自性所依。三能为众生执所依　释曰。为所缘缘能起二执名执所依　四能为法执所依。五能为二执习气粗重所依　圆成五业者。谓能为二种五业对治生起所缘性故　又云。当随三种自性义解释一切不了义经。无量经中如来菩萨隐密语言。皆随三种自性方可悟入彼义故　释云了知如是三种自性能作一切声闻．独觉．无上正等菩提方便。
　　疏。摄大乘说等者。按无性摄论．本论说云。世尊依何密意。于梵问经中说如来不得生死不得涅槃　释曰。牒经为问。佛离诸有可无生死。现证圆寂何无涅槃　论于依他起自性中。依遍计所执自性．及圆成实自性．生死涅槃无差别密意　释曰。由依他起与计．圆成等为所依故。佛证彼依他起际生死．涅槃。不二偏得。由依体一通二分故。实理而言生死．涅槃有别无别。唯约无别故云密意　论何以故。
　　释曰。征也。升．沈既别何言无差　论即此依他起自性。由遍计所执分成生死。由圆成实分成涅槃故　释曰。依他既由遍计．圆成成圆寂等。能成不离所成之体故无差别　问遍计体无。云何由之成于生死　答因计所执依他相续生死不绝。由悟圆成断诸烦恼故证涅槃　又云。阿毗达磨大乘经中薄伽梵说法有三种。一杂染分。二清净分。三彼二分。依何密意作如是说　释曰。牒经为问　论于依他起自性中。遍计所执自性是杂染分。圆成实有性是清净分。即依他起是彼二分。依此密意作如是说。喻如世间金土藏中三法可得。一地界。二土。三金。于地界中土非实有而现可得。金是实有而不可得。火烧练时土相不现金相显现。识亦如是。无分别智火未烧时。于此识中所有虚妄遍计所执自性显现。所有真实圆成自性不显现。此识若为无分别智火所烧时。于此识中所有真实圆成自性显现。所有虚妄遍计所执自性不显现。是故此虚妄分别识依他起自性有彼二分。如金土藏中所有地界　释论云。地喻依他。土喻遍计。金喻圆成。由唯识性是依他起。遍计．圆成是此性分　又云世尊有处说一切法常。有处说一切法无常。有处说一切法非常非无常。依何密意作如是说。谓依他起自性由圆成实性分是常。由遍计所执性分是无常。由彼二分非常非无常　释论云。谓依他起法性真如体是常住。遍计所执自性分边体是无常。此性常无故名无常。非有生灭说名无常。
　　疏。通达三性至无相耶者。按七十四云。答若以世间智而通达时。当言行于相。若以出世间智而通达时。当言行于无相。如遍计所执自性。依他．圆成自性亦尔。又若观行者如实悟入遍计所执自性时。当言随入何等自性。答圆成自性。问若观行者随入圆成自性。当言除遣何等自性。答依他起自性　又云遍计所执依止三事。相．名．分别。依他起性即依遍计所执自性执及自等流。圆成实性无所安住无所依止　释曰。自性执者能分别心。即此所引有漏心．心所法。及彼自类展转相熏熏习而生　又云。无三性染净不成。如疏具引　又云。遍计所执当言微细难见难了。依他起性当言是粗然难见了。圆成实性当言极微细．极难见．极难了　释曰。初性世间智不觉悟名为细也。依他之中如心．心等常现前故故名为粗。圆成实性一切异生皆不达故名为极细。二乘圣者犹未了故名为极细。见者初见。了者后了　又云。一是无体能转有体。一是有体转有无体。一是有体而非能转　释曰。遍计体无。为境能起依他执心名转有体。转犹起也。由依他性能起依他名有转有。是所执依名转于无　问无法体无。何得称转　答对彼妄情故名为转　又云。一是不生能生于生。一是生能生生不生。一是非生不能生生及不生　释曰。遍计无体故是不生。为境能生能执心等名能生生。依他有体缘起名生。能生依他名为生生。能生执彼不生之心名生不生　又云。遍计所执自性执。无执相云何应知。答此有二种。一彼觉悟执或无执。若由言说假立名字。遍计诸法决定自性名觉悟执。若善了知唯有名者知唯名故。非彼诸法有决定性名为无执　释曰。我法二执现行之位名觉悟执。诸无漏心．及善．无覆无记心等名为无执。无执心中于诸名等有不了．了。思可知也。二彼随眠执或无执。若未拔彼习气随眠有随眠执。若永断已当知无执　释曰。种名随眠。未断．断已名执．无执。论依他起自性执无执相云何应知。答若由遍计所执自性觉悟执故。复遍计彼所成自性是名初执。若善了知唯有众相。不遍计彼所成自性是名无执　释曰。此觉悟执无执二也。所成自性即依他起。由彼二执妄计依他以为我法。因染计生名所成也　论若于相缚未永拔者。于诸相中有所得时名第二执。若于相缚已永拔者于无相界正了知故。于相无得当知无执　释曰。此是随眠执．无执二。相缚种子名为相缚。
　　论。圆成实性此无有执。此界非安足处故。若于此界未得触证。起得触证增上慢者。即计所执及依他起自性上执　又云。遍计自性当云何知。答当正了知唯有其名唯遍计执。无相无性无生无灭。乃至如空。依他起性当正了知一切所诠有为事摄。圆成实性当正了知如先所说差别之相。所谓真如实际法界如是等类　又云。一自非染能令他染。一唯自染。一自清净。令他清净苦等亦尔　释曰。遍计体无。不名为染。令二执起名染于他。约染依他名为自染。由对初性不据自类而相染说名唯自染。或所染法性同不别名唯自染　又云。遍计所执譬如虚空。依他起性如害如怨。圆成实性譬如无尽大宝伏藏　释曰。依染依他说如怨等。真如是彼众功德依名大宝藏　又云。遍计所执由何故遍计。由依他自性。依他起性由何故依他。由因缘故。圆成实性由何故圆成。由一切烦恼众苦所不杂染故。又由常故。

　　论第九

　　论。谓名法界等者。按对法论有七种名。一名真如。由彼自性无变异故。释论云。谓一切时无我实性。无改转故说无变异　释曰。无我性者。显彼自性即是真义　无改转者。明无变异。即是如义　二无我性。离二我故。三者空性。一切杂染所不行故。释论云。由缘此故能令一切诸杂染事悉皆空寂　释曰。由无分别智证彼真如令彼烦恼悉皆空寂。而言染法所不行者。不为染法亲所缘著名不行也。四名无相。如疏所引。五名实际。无例所缘故。释论云。实者谓无颠倒。此处究竟故名为际。过无我性更无所求　释曰。以所缘中以得究竟故名为际。际者极也。会悟此已更无过此可缘求法故名实际。余如疏引。
　　论。要具大乘至悟入唯识者。问本性无习。习性非本。如何具二方悟唯识　答有义依前后际说具二种。非同时俱。又习性位非无本性。即一种子得二种名。本种．熏习有差别故。若依此解未发心前名本性住。发心已去乃至等觉得二种名。此解应胜　详曰。前解稍通理犹未显。后解教理俱不符契。一位杂乱。二仁王．璎珞．瑜伽．摄论经论皆云二种种性在见道前。判通等得岂不远教。又此论云。无始本因名本性住。闻熏已去方名习性。虽一种子未增增别。增位不可更得本名。后释难依。今观论意必有二性后方能悟。具犹有也。非俱名具。
　　疏。用及用具者。思．修二惠是能入具。此具能现似法．似义。及能有入所知法义之功能故故名为用。此具及用必待能执。彼具假者具方有用。由此前明思修具已。故今次问能执作者。
　　疏。此初二位以道为位即分出体者。以五道中初之二道标二位名。俱有漏道。有漏道中散定体别分为二也。分者别也。
　　疏。后三以分为位等者。不以五道而彰位名。但以修等少分多分全分不同分三位也。体俱无漏无为摄故故名通体。
　　疏。于彼现行等者。明前众善容于菩萨身得现行。
　　疏。亦有显现由性仁贤等者。显前现行但由仁贤而所起也。或劣胜别而分现行．显现二也。
　　疏。性不能起上烦恼等者。问楞伽经云。焚烧一切善根阐提许得成佛。涅槃经中其义亦尔。岂后成佛先无种姓。种姓既有云何断善。经论何违　答论据多分。经依尽理。更思。
　　疏。未得未净者。未发心求不迨彼位名未发起及未得也。复未为彼后后诸地修诸正行名未清净。
　　疏。久作久说有所忘失等者。久谓久远。所作．说法经时久远故忘不忆。
　　疏。在家出家二分菩萨等者。此二种菩萨行中。不能齐修俱行彼行名不显现。
　　疏。于此所说至渐轻微故者。于上所说过失相貌。至下忍时过失上品。中上忍时过中下品　问三忍何位　答有二释。一云如次在三十心。二云论既云忍。四善根中忍有三品。三品忍位过成三品。然三十心同于下忍。世第一法时促不论。或同上忍。
　　疏。有五补特伽罗等者。无性释云。应知唯一补特伽罗。位差别故建立五种。如预流等。余文如疏　而有释云。从初方便至初地为第一。从二地至四地为第二。从五至六为第三。七为第四。八至十地为第五。初地乃属初劫摄故　详曰。论既明言谓胜解行补特伽罗经初大劫。初地岂是解行地耶。又第二劫分为三人复无所以。今别释云。初后二劫是初后人。始从初地至第七满是第二劫分为三人。初之三地相同世修。四．五．六地同彼二乘。第七依大。三类不同。分为三人故合成五。八地已上俱纯无相故合为一。言预流等举喻明之。按梁摄论云。如前三果三位亦得成立五人。从初向至须陀洹以为第一。家家为第二。斯陀含为第三。一种子为第四。阿那含为第五　问喻中既以方便初果合为一。法中何不初地方便合为一耶　答喻依少分非一切同故不应责。即第二果前后并自以为三种。第二劫中三位不同少同彼也　问若第二劫开为三者。何故无性。云如是二种补特伽罗经第二劫修行圆满　答第二劫中前六有相。第七无相。且有．无相相对名二。于有相中略而不言示方隅尔。
　　疏。处梦谓多年者。按无性摄论所引颂云。处梦谓经年。寤乃须臾顷。故时虽无量。摄在一刹那。又西域传云有隐士。结庐屏迹博习伎术究极神理。能使瓦砾为宝人畜易形。但未能驭风云陪仙驾。阅图考古更求仙术。其方曰夫神仙者长生之术也。将欲求学先定其志。筑建坛场命一列土执长刀立坛隅。屏息绝言自昏达署。求仙者中坛而坐手按长剑口诵神咒收视反听达明登仙。是人既得仙方而访列士。营求旷岁未谐心愿后得列士。先与人佣力难辛五岁远失一日遂被笞辱。又无所得悲号巡路。隐士见命数加重赂。潜行隐德感激其心。列士屡求效命以报知已。隐士曰我求列士弥历岁时。幸而会遇奇貌应图非有他故。愿一夕不声耳。列士曰死尚不辞岂徒屏息。于是设坛场受仙法依方行事坐待日昏。昏暮之后各司其务。隐士诵神咒。列士按铦刀。殆将晓矣忽发声叫。是时空中火下烟焰云蒸。隐士疾引此人入池避难已而问曰。试子无声。何以惊叫。列士曰受命后至夜分惛然若梦变事更起。见昔事主躬来慰谢。感荷厚恩忍不报语。彼人震怒遂见杀害。更受中阴身自顾叹惜。犹愿历世不言。以报厚德遂见托生南印度大婆罗门家乃至受胎。出胎修经苦厄。荷恩荷德忍而不言。洎乎受业冠婚丧亲生子。每念前恩忍而不语。宗亲戚属咸见怪异。年过六十而有一男。我妻谓曰汝可言矣。若不语者当杀汝子。我时惟念已隔生世。自顾衰老唯此稚子。因止其妻令无杀害遂发此声耳。隐士曰我之过也。此魔娆耳。列士感恩悲事不成愤恚而死。
　　疏。所作狭少等者。志乐不广所为非大。又非一行能修一切名狭少也。纵修间断名为有缺。所修诸行不能坚志有起不起。或随六度修于此彼而无楷准总名不定。随所修善或时退舍名所得退。
　　论。资粮位者。位中有此资粮之法名资粮位。即有财释。
　　论。亦名顺解脱分者。疏有两释。有义弹彼第二释云。此理不然。岂为有情求胜解耶。故前解正　详曰。疏虽不断。今以理准前解是本。后亦无违。诸教皆说无漏胜解名为解脱。自未解脱莫解脱他。言为有情求之何失。
　　疏。第七观业第八观果等者。按第八十住品云。此菩萨从一切圣法正教中生修十种法。所谓信佛不坏究竟于法寂然定意。分别众生。分别佛刹。分别世界。分别诸业。分别果报。分别生死。分别涅槃。
　　论。故于二取至二取现行者。经论相违疏有四释。一疏云彼依伏因至及俱生烦恼。二又说佛法功力等。三因自分别等下是。四又但总言等下是。断如灯辨。
　　论。此所知障不与异熟识俱等者。此中三因。佛地论同。彼云一切异熟无记心品。分别力劣不能执故。若有倒执成法我见有无明等。不应唯与五法相应。有见等故。又法空观初现前时此识应断。障治相违不俱行故　释曰。佛地初因通一切异熟之心。非唯第八。或此亦兼明余异熟。
　　疏。又下异熟心至不可为例者。此设遮也。设彼例云。若眼等识是异熟心。不有法执法空智俱。四无记中异熟无记。一切应与法空智俱。皆无法执如第八等。故今答意异熟名同。执．不执别不可为例。
　　疏。第七识至十三法者。但说障也。故唯十三。
　　论。烦恼障至为所依故者。按胜鬘经明所知障为烦恼依。文有法喻及合三段。如疏已引。理旨奥隐遂难略释　经于此起烦恼等者　释曰。于此无明地上所起现行烦恼于刹那顷必与无明刹那刹那相应而起　经世尊心不相应。无始无明住地者　释曰。无明地种名不相应。意明无明同于烦恼通种现也　或相应者是共之义。四住烦恼三乘同断名曰相应。无明住地独唯佛除名不相应　经过于恒沙等者　释曰。显依无明烦恼无极名过恒沙。余文易悟。
　　论。体虽无异而用有别者。用别有二。一现行用别。二种子用别。有障菩提．涅槃用故。前解为本。后理亦通。
　　论。故二随眠断惑前后者。问断既前后何名体一。二乘断惑所知应断。以体一故。又十地中断所知障烦恼应断。一即体同。二契经言如地坏时种随坏故　答有义种体虽一。而有粗细共和合故。如金铁等一物之中精粗异故。生空圣道力不及彼菩萨方便故留不断。经依见道．究竟道说故不相违　详曰。既以粗细和合成之。种体应假。如瓶衣等。假非因缘何得生现。故今解云。用既有差断彼一分用所依体。圣道功力有分限故。故佛地论云。烦恼障中有所知障。是所依故。必执有法而计我故。体虽无异然用有别。如一识体取境多用。此熏种子体亦多用。起时虽俱而渐次断。圣道势力有分限故。余义同前。
　　论。若所知障至无明住地者。此以经难。经如疏引。遂难略解。言住及起二烦恼者。住谓种子。起是现行。或所依生处名为住地。起谓现惑。正生起故。三界见惑而由见胜。复见道断故。合言之见一处也。三有俱生修道之惑。润生爱胜别分三种。非唯三界俱生但爱。言无明住地者。诸所知障皆能障智无明偏增总名无明。言一切上烦恼者。前四住惑现种皆依无明地上名上烦恼。
　　疏。总名无明无品数故者。有义弹云。此义不然。体同烦恼。即如烦恼品数别故。但应说云行微细故。不染义同合为一住　详曰。不同烦恼地地九品分为粗细断之前后言无品数。非言无彼爱．恚等类名无品也。故疏无违。若言不染义同合一。岂彼经中唯对二乘辨五住地。若兼菩萨何唯不染。对彼菩萨是应染分。如烦恼障既不别开。故知不约不染合也。
　　论。永断二障至通有漏道者。有义弹疏释云。若尔二乘伏烦恼时同体。所知应皆不起。又断烦恼所知应断。既所知种不障彼智。道力劣故二乘不断。现行亦尔。非彼所伏。今言伏二依菩萨说。以法空观。伏烦恼时。同体所知亦即能伏。若生空观伏烦恼时亦不能伏。非治道故。由此道理望所知障。生空无漏不及法空有漏道也　详曰。疏中不言二乘伏惑。亦不说云生空智也。何得辄以二乘不断所知障体而为难耶。那知疏主不依法空智伏惑说。而言今依菩萨说耶。疏理实通非可局情自度破他。
　　疏。永断习气等者。按彼论云。永断习气非根所摄。然是六根所证烦恼永断所摄　释曰。永断习气择灭无为。因断习气之所得故得习气名。信等五根及具知根六所证也。
　　疏。六善巧者。三科．缘起．及处非处．四谛为六。
　　疏。谓智有六种者。此牒文略。具而应言。谓福．智有六。即前六度。福．智合言而为六也。故三十六总结前云。如是福．智略有六种。一一分别应知无量。
　　论。三事练磨等者。三种大意如疏已明。准摄大乘更除四障缘于法义。故无性论第六说云。除四障者。一由离声闻．独觉作意断作意故者　释曰。由谓因义。由离作意障能入所知相。余三准此　显离作意障之所由名断作意　断谓伏断。余障亦同。显初菩萨见生死苦涅槃为乐。欲舍生死忻趣涅槃名二乘作意。障大菩提故须先断。由观生死．涅槃同无相性及修大悲。断执小乘生死作意。作意即障　或二无学执自乘极而不趣大　或二有学执趣二果不乐大乘　或见道前二乘凡夫忻求二果。此等并名二乘作意　详曰。四皆理通前二释本　二论云。由于大乘诸疑离疑。以能永断异惠疑故者　释曰。虽离于前二乘作意。于大乘教种种法门先起疑惑。后执一是便拨余非。能拨邪惠与正惠殊故名异也。体即法执邪见所摄。故世亲云。此中异惠谓鄙恶惠。于理动摇作三性观。异惠及疑永不复转名断疑惠。疑惠即障　问离疑之言自于何法　答有四释。一云能断彼疑名为离疑。二云诸疑即二乘人。离疑即是渐顿菩萨。三云不定诸小菩萨虽先发心。然于大行起悬崖想。数数退屈遂起疑心。为得不得名为诸疑。欲就二乘心生决定名为离疑。四云诸小菩萨先于佛说显．密三藏种种不同。而生疑惑名为诸疑。后执一是斥余为非。自为决定名为离疑。据实未悟依彼妄解名离疑也　详曰。初释为正。故本论云。云何能入所应知相。彼总答云。由断四处障等能入。下别释中四种皆说能所二治。若离疑言不目能治。第二将何为能治耶。若言不说何故余有此独无耶。故离疑言显能离也　若尔何故第一．第三先说离言。第二能离后方说耶　答阿毗达磨性相而求逐便即明何责先后。第四亦复言无分别。岂无分别亦是障耶。然第四释理亦小通。既非论意故亦不取　三论云。由离所闻所思法中我我所执断法执故者　释曰。虽离诸疑然随所闻若教义等皆执有性。便障唯识法空观智。故断法执方名真观　四论云。由于现前住安立一切相中。无所作意无所分别断分别故者　释曰。于此安立现前相中而无作意及离分别。断分别言而通一切分别之法。若随别说是忍一位能观之智。此即胜障。入初地时息灭名断　问何以复须断此忍位分别智观　答此忍虽离能所分别。然自有彼微细分别障彼初地无分别智故须灭也　问何者为处　答处谓处所。即四所障。由此四障障四观行。从彼所障以得处名。四处之障依主释也　或此四障是分别心所居之处。障即是处持业释也　此总意云。初二障彼厌小欣大之行。后二障舍妄证真之行。故名为障。若能断智即观无相及于三性。由证法空证无能所。断分别心如次四智断彼四障　问在何地位断四障耶　答在十信位断于初障。由离小心初入大乘十信位故。在十解位断第二障。由于大乘离疑惑故。而得正解修菩萨行　在十回向乃至忍位断第三障。由观遍计遣所执故　在世第一断第四障。由此第一分别观智加行息灭。得成初地最上觉故。若据相违正灭言之。断分别障即在初地。成此第四离分别障　论引颂云。现前自然住。安立一切相智者不分别。得最上菩提　释曰。言现前者。通说定．散二境当心名现前也。自然住者。别显散境。言安立者。别明定境。一切相者。显二境相。智者不分别者。离能取心。得上菩提者。离障得果即以初地名上菩提。形于地前故称最上。言缘法义者。法谓能诠文．名．句也。义即所诠。故无性云。似文似义。释曰。似外相转实唯在内。以有似无内似外也。
  </div>
  <div class="pagination">
   <a href="成唯识论演秘_page18.html">
    上一页
   </a>
   <span>
    ...
   </span>
   <a href="成唯识论演秘_page14.html">
    14
   </a>
   <a href="成唯识论演秘_page15.html">
    15
   </a>
   <a href="成唯识论演秘_page16.html">
    16
   </a>
   <a href="成唯识论演秘_page17.html">
    17
   </a>
   <a href="成唯识论演秘_page18.html">
    18
   </a>
   <span class="current-page">
    19
   </span>
   <a href="成唯识论演秘_page20.html">
    20
   </a>
   <a href="成唯识论演秘_page21.html">
    21
   </a>
   <a href="成唯识论演秘_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
