<!DOCTYPE html>
<html>
 <head>
  <meta charset="utf-8"/>
  <title>
   瑜伽论记 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   瑜伽论记 - 第 8 页/共 10 页
  </h1>
  <div class="content">
   瑜伽论记卷第十九(之上)(论本第七十至七十二)

　　　　释遁伦集撰
　　
　　论本第七十

　　次第三明智光明胜利。初辨智光有五胜利。复辨智光有十五德。前中言与第一乐与第一趣者。玄云。菩提名第一乐。涅槃名第一趣也。今解。现得法乐后趣菩提涅槃也。下辨智德胜外。中言有闇相违者外光起时。仍有微闇相违法并。智光起时无有相违无明闇并。言不能隐覆已所开显能隐覆已所开显者。此有两释。初释云。外光不能隐覆已所开显法。如火已照所开显物。日光虽胜不能隐覆便所照物不现。智光即不尔。上智隐覆下智已所开显法。便闇昧不起。第二释云。俗智所知已所开显法。真智观之俗相下显名隐覆已所开显。外光不尔也。言违害于见不违害见者。如日光违害眼见。智光唯增慧及增眼见也。第四明六种三法。中三调善者。一除遣恶业。二制伏缠。三断种子随眠。三梵志者。一趣向梵者即是四向。二住果即前三学果。二到究竟即无学果。梵者西国言此翻为寂静。谓涅槃也。志是此方语。志求于梵故云梵志。言沙门者此翻为勤劳。如无碍道勤劳周力断诸惑故名勤劳也。亦名息恶。一假名婆罗门者。如雪山北胡自称婆罗门等。二种姓婆罗门者。五印度中四姓中上族婆罗门种。三正行婆罗门。即四姓出家修世出世正行。婆罗门此翻净志也。第五明尸罗坏具。初明由四缘令尸罗坏。一于无余罪起毁犯者犯初聚也。二于有余罪不悔者后四聚也。后二可知。次明具足。言助伴净谓见轨命净者。即前加行得。或因缘名为助伴。正见心受戒名见净。运动身语离邪见语名轨净。但为涅槃而求受戒名命净。言自性净谓泰敬随学具分随学者即是受持戒令戒净。尊重珍敬婆罗提木叉。如佛住世名泰敬随学。于所受中多小皆获故名具分随学。言五种不应行处者。即屠儿家淫女家等。第六明密护根门了知过失。如文可解。第七明于食知量断除八处。言命根坏灭者。非量多食命根坏灭。饥劣者如不食外道。由食知量即能除断。第八明觉悟瑜伽。言虚弃而觉者起染觉故。虚弃而眠者谓复于时染心为缘而睡眠故。第九明六出离。但解初二后四易可解。言一趣不随顺者恶趣身等。二生不随顺者卵湿生等。三精进不随顺者多懈怠故。四障不随顺者多障难故。五爱乐不随顺者染爱乐等。言若教若证者教是阿含。证是证智。隐设此二隐设阙。第十明由四力生善法欲。如文。十一明出家圆满。中言住处圆满者冢间树下等。十二明尸罗圆满。此即当前不圆满出离也。十三明二力四根律仪。言思择修习力者。思慧是思择力。修慧是修习力。四种护者景云。境界护者对前境自护令心不散。烦恼护者即于前境不起贪忧。烦恼是总。缠及随眠上心种子乐二为别护。烦恼不起即名护缠。缠不起故不熏成种名护随眠。亦可烦恼护者。谓等位行而游行时于境离贪忧等者。谓于正定位起加行时。离贪忧等守护眼根。是名缠护证根护是随眠护者。于散心位由护眼根缠不起故。即令惑种缘阙不生故。方证眼根护是随眠。泰云。谓等位行等者。等分烦恼人烦恼可护也。增上者不可护。薄尘者不须护也。今解。言等位行者与善无记性相应时。有念防护名平等位也。十四明于食知量圆满。中一依止对治者依正思择故。二远离所治者不为倡荡憍逸等故。三依白作业者令身安住也。四依处故者为暂支持而修道故。五分别故者分别有罪无罪等也。此中已下诸句者。景述三藏言。报受觉于饥渴故云旧受者饥所起。除报受外治余受数通于三性。随得食时有领受苦用故。苦受者由食所起者。除报受外诸余受数通于三性。随得食时有领受苦用故。言苦受者由食所起。抚育者已下消释经文。言于第一第二第四盖中宜坐时者。谓贪嗔掉悔宜坐时对治。第三盖中宜行时者睡眠盖宜行时治。第五盖中宜俱时。疑盖一种行坐二时皆得思量以为对治。为离师子相似长时极重失念无间睡者故。师子无畏昼夜多眠故言离波。泰云。未食之时因饥触所起身受。名旧受者是饥触所起也。饱食过分起苦受者食所起也。依量而食存养者能增梵行故也。其食力者能害所治饥所起受等。如量食者现法乐住也。食已无罪行故者即是施净福田也。将欲睡眠时先思惟于后夜分早起想也。十五明正智不住。中言为令二种所依调适者。一是前随受所依身故除遣睡眠。二是前修故教论议决择所依身故除遣劳倦。亦善知量。亦可睡眠及劳倦为二所依身。十六明四支摄八断行。言由正念故防护未生止观随惑者。定名止慧名观。沉掉障定慧名止观随惑也。十七明四法于所得定为增上缘。如文可解。十八明七法。为欲证得三摩地者应正了知。景云。一内定退因谓懈怠者。由内心懈怠故起惛沉睡眠。故懈怠为因。二外定退因谓掉举者。由于外境掉举为因。取于五欲散乱。三内定退谓惛沉睡眠者。从懈怠生惛沈等正是其退。是未得退或是已得退。内缘为障名内。四外定退谓于五欲妙散乱者。由外掉举取于五欲亦通二退。外缘为障名外。五内定退及因对治谓善取相而正观察者。由善取境界相。能离懈怠惛沉睡眠。六外定退及因对治谓即于身观察不净者。观自他身以为不净能除掉举五欲。七彼二对治依持谓光明想者。初观境相及不净观依光明想。泰云。初二随惑缘内缘外起为定退因。次二随惑亦缘内外是退定体。第五善取定止举舍三相对治第一第二。第六不净观对治第二第四。以第二第四缘外五欲起于举及散乱故。所以不净观治。第七光明想为方便能起第五第六对治。故为彼二对治依持也。二释大同。十九释经修念住观九句。言于有身者。谓于此身善住其念于真如身者。观身真如名善住念。或唯出世间智者。谓由于内奢摩他道者。智凝静缘即当于止。或唯出世间见者。谓由毗钵舍那道者。见当推求故与毗钵舍那道者名。二十明依上施设立五种人。随顺世间说此五种。并名上行。依此上行建立五人故。言依上设立五种等。若依理者第二第五是圣得名为上。第一是凡。第三第四是其外道。所行颠倒不得名上。初人有三。谓欣乐欲生喜乐乐欲界。此为一释也。欣乐有寻有伺欣乐无寻唯伺合为第二。欣乐无寻无伺此为第三。欣乐烦恼障断人于现法乐住未得已得者。于四根本禅未得已得。除烦恼障方始得之。名现法乐住。于一切种有想等至未得已得者。下三空等至。亦由断下烦恼障已。方得无色诸等至也。于依止者是四禅。是一切功德所依止处也。于观察者四无色无边空想等多观察也。欣乐定障断人。于一切胜处未得已得。及于一切遍处未得已得者。此是障定之乱名为定障。亦名所知障。到究竟见趣行人。谓于非想非非想处未得已得者。执悲想以为究竟涅槃。到究竟见迹谓于六触处无余永断究竟证受者。既举六内入永断六外入亦已永断。二十一明近事三德。言能引发同法不同法者智者。有漏智名同法。无漏智名不同法。又解。同学邬波索迦名为同法。余不同学在家人及出家五众名不同法也。二十二明闻法等三法。先总标三法。后对邪显正。又外道法是倒说者即邪闻法也。所有禁戒非可现见等者。外道苦行持戒有因无果可现见故。是邪行法也。所有等至有热恼非究竟等者是邪证法也。翻此名正。二十三明染净得舍。先辨五欲得舍次第。后辨净法决宗无退。初中先由施戒生在天上受用五欲名得。后由过患舍于二欲。谓由出离远离功德者。出离色等五欲尘欲名舍事欲。以远离烦恼故名舍烦恼欲。二十四明由三缘摈犯戒。如文。二十五明由四因缘令尸罗深生受乐。一由师教离苦乐二边。二烦恼微薄。三得好同住。四不懈怠。二十六明四种观察尸罗。一由共住信知是有者。要与共住知有尸罗。二于厄难信知坚牢者。于厄难或心坚牢也。三由世务信知无缺者。虽履世务正信正智而无缺减。四由言论决择信知无顾恋见不坏故者。信知于一切法无所恋顾正见不坏成前戒也。二十七释三心趣有其两番。初番中景云。一者厌愦闹人心趣远离。二者厌游聚落心趣出离。二者但居寂静处有止观想者心趣涅槃。言奢摩他等者等取毗钵舍那。此中第一趣阿练若。第二心趣出家。第二番中第一为离烦恼故趣练若。第二欲出生死。故出家受别解脱戒。第三出生死已入涅槃宫名趣涅槃。涅槃之名略有五趣。一者受是触影。一切受灭名为无影。二者相续是身。身灭名为寂灭。后之三名如文可解。二十八明由三过不能无倒听闻。文相可解。二十九明有五相为闻修器。举始括终故言闻修。若具应言闻思修器。三十明五种师德言善建立法者善说化教也。立所学者立制教也。三十一明无我见能得出离。三十二明四善引四乐。如文可解。三十三明佛法名为善说。有八双句。以后释前。言窣堵波者翻名高胜。亦翻供养处也。由二因缘故遗形立窣堵波。一由所证坚住故。二有可依处故也。三十四明四种能障断法。应知慧眼于恶作者说名为盲者。于作恶者无慧眼故名盲。于作福者说名有垢者。若无慧眼作福不离相故名有垢。于诸外道说名有翳者。无真慧眼故名有翳。三十五明修法念住。知十一染即是俱舍有贪无贪等十一对之法也。四聚五散者即彼论略广心也。三十六明出世道用世道为助。厌患朽坏者令种子朽不能招报。三十七明如来天眼遍行一切境。四现见无中有死生有情者。景云。欲色二界定有中有。无色界中各无有中有。云何天眼能见无色界耶。如来天眼见下二界死有灭处。无中有起。知生无色。泰云。于欲色界中疾利业者。亦无中有佛悉见之。又释无色界众生无中有眷属死生起亦知也。三十八明七渐次证达诸法。言发勤精进故至障得清净者。法是内施财为外施。此内外施不平等心。不能与定体起处方便。由精进故离此定。起处方便障得清净也。三十九为治九种所治修四念住。初三身念对治。次二受念为治。次二心念所除。后二法念所除。四十明出家在家各有五失。言不喜乐过失者。不喜乐自所学处也。言习近能障诸欲过失者。诸欲障道名为能障。四十一明愚夫之相有五复次。言非处欢喜者。不应喜处而生欢喜故也。言决定艰辛者。恶业招苦决定无爽也。四十二明生死似海不可饮相似者。如世海咸陆人不饮。如是生死大海贤圣不饮。大宝所依者如世间海多有贵珍。如是生死大海有佛性法尔无漏种子大宝。四十三明于诸财施法施为胜有五。四十四应令五心随己而转不随心转。四十五明诸惑魅甚于鬼魅。四十六明立我过失并如文。四十七约三行辨能所治。欲行者受五欲也。福行即受世福。同居行即同离住也。依此三行故有六种爱恚。四种依处五种对治。初六者。一境界贪。二怨增嗔。三顺邪教贪。四增上嗔于他所受增上安乐不令他得。第五于有德人起贪欲施与拘。第六于过失人起嗔不欲施与。由此于憎心不平等。虽行施福而常伺求前田所住。内坏忧苦不安隐住。四依处。初境界为依处者。即是第一于境界贪。言余有情为依处者。余之五种于有情处起。又初二依处各起一分杂染者。第一于境唯贪。第二于怨唯嗔。言所余依处各起俱分杂染者。第三顺教生贪后生余惑。第四虽于增上安乐众生起嗔。欲令自得亦生贪等。第五于有功德生贪。后时亦生余惑。第六虽于过失生嗔后时亦生贪等。故言所余各起俱分。五种对治者不净等四倒治前四。第五舍心想治第五第六。后有异门六种爱恚五种对治。一事贪。二事嗔。三于三毒生贪。四于三善根生嗔。五于三善根生贪。六于三毒生嗔。五种对治不净与慈各治前二。于三作意中初治第三。第二治第四。第三作意合治第五第六。文显可知。四十八明出家五德。一自依人。由出家故弃舍共财依不共戒德。二依他不自在人。由出家故获得自在德。三已熟解脱分善根人。由出家故若无余结得罗汉德。四已熟人出家已后。若有修断结得预流果。勉恶趣德。五未熟善根人。由出家故现脱居家迫迮。后必成熟德。四十九明三苦九相。前三苦苦相。中三行苦。后三坏苦也。第五十明众生四支。初标次释后结。释中四段。各有问解结也。言常为余四悭所漂溺复起法悭者。上文中说劫末时。有处悭家悭利悭敬悭誉悭法悭无不具足。准成实论有其五悭。谓住处悭家悭施悭讲赞悭法悭。今云余四及法为五悭者。敬举二悭合为一种。当于成实讲赞悭也。言依初离染相续通达八圣支道立第一智等者。此是异生离邪信圣道智。即生得善也。以此为依修余三智即加行善也。下结云。如是四支别分十一十一与四平等平等者。初支中开五。第二有四。后二各一。总有十一。然别十一与总四支体无广狭句言平等。
　　
　　第七十一卷

　　下次第五十一明七义及七喜。七支义者景云。一者欲于蕴等善巧应推求义。二者或自性摄法。或以财法摄门徒等名应摄义。三者恶友恶缘。应须避之应应避义。四者定中功德。应作意引之名应引义。五者应遮诸恶故名应遮义。六者净戒等名应持义。七者五通应依定发。又具戒等应藉敬发名应发义。泰云。七义中初一是教法。次二是理法。正理应摄邪理应避。次二是行法。善行应引恶行应遮。次二是果法。自利早应持利他果应支。今依后解。言七喜者即是能缘前七义智所引之喜也。一闻所引喜者。闻慧缘前应推义由此生喜。二者思慧。缘应摄应避。三者修慧。缘应引义。初第四第五离盖议。后即缘应遮义以内离五盖。外伏他论并名遮恶也。六念自功德智缘应持义。七于诸下劣不生知足知缘应发义。五十二明五种法。中景云。摄受者摄受财法。受用法者受用财法等法。证法者证理事法。泰云。一教法。二行法。三理法。应摄受。次二是果法。有为果是受用法。无为果是所证法。五十三明弓箭喻。此说三学。弓喻戒德依能发定故。箭况定德专注一境故。中的喻慧。的喻所缘依定发慧。称境而知事。若中的也。弓有二德一其性坚牢者此喻于戒。外缘难毁故名性坚。二善作究竟者喻戒功能望至菩提。箭有一德善作究竟者。喻定功能望至菩提。中路无废也。中的有三德。一究竟工巧者喻无学智。二串习工巧者喻修道智。三师学工巧者喻见道智也。勘本地分。五十四明佛教差别及理趣。一长时教者如小乘教渐次化导也。二无间教者谓大乘顿教。如华严等成道初说也。三不重说教者。谓如涅槃了义之教也。五十五明涉道五治喻。及尸罗二相能往善趣。言涉道者喻行者涉生死至于涅槃也。炎光对治者忧热炎光伞盖为治。喻邪慧起时圣教为治。二艰险治者艰险多贼须兵扙为治。喻恶趣多难戒行为严。三江河治者渡江河者。船筏为依喻爱水滉[潫-糸+貝]般若为船。四枯竭治者枯竭之人浆为治。喻散乱渴焦以定为阔五身劳治者身劳疲者案乘按摩等为治。喻皮喜重轻安为治也。言尸罗有二相能往善趣者。此中举初唯说尸罗。不说定慧能生往之相也。以近往人远至菩提。故言能生善趣也。一摄受尸罗者受具足戒等是。不缺尸罗者护持禁戒是。五十六明受欲及变坏。言一粗变坏者一期死也。二细变坏者念念死也。变坏分位亦二。一粗二细者。还是前二约位义说。五十七明智有二德。一正行德有三句。一速疾者谓诸智相应心心法揵疾回转故。二决定者谓诸智断疑故。三微细者谓诸智能入微细理故。二自性德有七句。一是定地者此简闻慧。二不可退转者简前五根姓也。三出世间者简世间修慧。四已善修习者简初习乘。五于自所行无有挂碍者。此显于境无滞也。六胜余一切自类善根者。胜于自乘所有余善根也。七胜于一切他类善根者。胜于外道善根也。又解。无漏智胜有漏智。名胜自类。复胜有漏智外余有漏法名胜他类。五十八有三顾恋念住为治。顾恋助伴者顾恋色身力为命助伴。观身不净为治。亦可爱著妻妾见为清净。名顾恋助伴之。观身不净为治。二顾恋利养者观受是苦为治。三顾恋后有者观心无常观法无我为治。五十九释加行等三句。景云。开三句为本。两番释尽是经文。欲贪无明对治是加行者。是异生人起此伏惑加行。现见安立非安立谛是现观者。圣人起此现观。已离欲未离欲是相续者。通就一身离欲不离欲名为相续。此通凡圣也。又依故地故品故未修定故已修未得得故者。重解相续也。所依清净障者重解现观也。作意清净障故彼障对治故者。重释向前加行故也。泰云。加行是见道支。现观是见道。相续是修道。初果相续身未离欲。余果相续身是已离欲。又依故乃至彼障对治故者。初六种重明前加行。加行所依欲界身。欲界地九品收。以未得定故。已学修定方便未成未得定。若成便得定此重辨前加行也。根障名所依清净障。烦恼业名作意清净障。见修对治是名彼障对治。玄云。依故者谓阎浮提身是加行所依也。地者欲界地品故。加行道所伏贪等九品。亦可对治加行道九品。未修定故者加行道未修根本定故。已修未得得故加行道已修近分定。故言已修。然未得根本定故言未得。已得近分定故言得。上来品故释上加行故。言所依清净障故者。八难等名为所依障。即是报障此是见道障。此释上现观故。言作意清净故者。此是业障即是报障此是见道障。此释上现观故。言作意清净故者。此是业障即是。修道障。此释上相续故。彼障对治故者。彼业障报障能对治道。第十六释六现观。初牒前略标六种现观。一思现观乃至第六究竟现观释其名者。六种举头数也。六是数名种者类义。决定观察是现观义。依五十五释。后三是现观体也。思是现观因即从当体及果为名。净信是现观因名亦尔。无漏信与现观相应共有。或与现观共有。即说相应共有为名。又是体现观是同时慧。即从当体共有为名。第四云现观智谛现观。即从所缘体义为名。谛是所缘。智者是体。现观是义。第五从义。谓出真观后边而得名边现观。究竟现观从位得名。于究竟位而趣此观。故必究竟现观。次问答广释有二十三门。初辨共相。思现观住异生位者。初起在凡位见道已前。后于修道亦起究竟现观。终不犯于五处者。不往屠儿家淫女家酤酒家等。二辨体性。中思现观者用欲界思慧为体。信信现观者通取闻思修慧。通漏无漏相应信数为体。戒现观即取无漏道共七支戒为性。现观智谛现观。即取无分别智真见道体。边现观即取出观后智。重缘安立非安立谛智为自性。即相见道究竟现观。若依五十五通二智。今此文中即取世俗尽无生智为性。谓作是念我生已愚等。此就克性出体。若据相应共有。即是四蕴五蕴为性。三明系不系。一唯欲界系者是思。一种一分或三界系者是信即。此一分及余三此四是不系者。即此信一分及戒智现观边现观三。此四是不系。一通系不系者。究竟现观以尽无生智通世间出世间。世间是系若出世间是不系。四明依他。景云补阙云。一依非依可得余依一切依可得者。思现观唯依欲界散地。非依静虑无色。即许余五通余六禅三空而起。信通有漏无漏。通九地起可知。或通九地起者。六禅地中有道共戒易知。三空地中云何得有道共戒。以彼无漏意思远有遮访欲界破戒身语。亦假建立无漏戒。既说第四第五现观亦通九地。又次文说。唯一现观得九遍知果。又云。一得一切四果即知。第四现观通见道修道。第五边现观通于修道。中起唯是相见道。泛从真如观后边所起十六行观。皆名边现观故。以许九地中皆得起故。无学身起六现观皆名究竟现观。通九地可知。若不许第四第五现观通于三道唯别见道者。即许三空地中亦得入见道。以论中说余五现观一切依中皆可得故。又上文说三空地中有未知当知根故。问下文说唯依四禅虑及初未至入见道者。据增强处说。言又三依五依生一种一分亦尔者。第二重释第三四五现观。即判唯是见道故。唯依彼四根本禅虑及初未至五地中起。即三现观同时信亦唯五地故。言一种一分亦尔。余信现观及究竟现观通九地。思唯欲界不异前说。泰云。圣道所依诸部不同。若依萨婆多有九地依。谓根本四禅。未至中间。及三无色除悲想地。若依成实有七依定。谓根本四禅及三无色定。今大乘有八依。谓初近分定。根本四禅虑。三无色定。是故不同毗昙成实。若依第一百卷大乘亦有九依。故彼云。复有九依能尽诸漏。何等为九。谓未至定。若初禅。禅虑中间。余三禅虑。及三无色除第一有。然今此文八依是真实。第一百卷是随转理门故不相违。又若萨婆多欲界唯有闻思。色界有闻修。无色界唯修。成实闻思通二界。修慧通三界。今大乘同萨婆多。思现观以增上思慧为体。故唯在欲界。是故说言依非依可得也。余五现观对思。总言依一切依。不必一一现观皆依八依。下别释云。或智谛边智谛三依五依生者。据初依说后依通依八依。言一种一分亦尔者。信现观一分初依五依生。究竟现观无色得初起。故不说初五依生。下问答者。西方诸师有二释。初释云。达分善根远方便欲入真如观时。思惟初定寻伺等五支全分静虑真如而入初定。后正入无相见道真如观时而证三界一切法如是故。如加行方便时。虽有寻伺禅虑可得。以加行中寻求伺察真如理故。具有五支。然证真如无相时。离相无有分别。故正智俱时无有寻求伺察二支。但有喜乐心一境性三支。第二释云。依初静虑即入真如观。三界一切法皆是初静虑寻伺等相分。故加行中依初定相见等全分静虑真如而入于初定。是故加行中虽依有寻有伺静虑五支可得。然正智证真如时。离相无有分别正智。但与喜乐心一境性三支俱也。有漏初静虑西方亦有二释。初释云。未至定中初有寻后有伺。至根本定中但有喜乐心一境性。始终而言故初定具五支。戒贤师等云。根本定中若观一事未究竟。即初寻后伺。若至究竟时无寻无伺。五明缘谛。中补阙云。一缘世俗谛及一种一分者。思唯缘俗谛同时信亦尔。一无所缘故。或二缘安立胜义谛及一种一分者。边及究竟唯缘苦等安立谛。同时信亦尔。依此文判。究竟现观不观真如道。无学人不得入真如观。谓无学道与修道有真如观缘非安立谛。总名第四现观智谛现观收。今此文中判意如此。已前论中复说第四现观唯是见道。准此类智及究竟现观中通有缘非安立谛。又前说尽无生智通有分别无分别。故无分别者即无分别智缘非安立。一缘非安立胜义谛及一种一分者。第四现观唯缘真如。同时信亦尔。备云。尽无生智有三种。一缘俗谛。二缘四谛安立谛。三缘真如非安立谛。皆名究竟现观。亦可缘俗谛者属信。缘四谛者属究竟。缘真如属谛现观。六明有相无相。补阙云。四有相者思戒边究竟。皆是有想相。此文还说究竟现观不缘非安立谛。以唯取安立有相境故。戒是色法七支差别名有相。不据取相名为有相。一无相者是第四。一亦有相亦无相者是信。泰云。西方有二释。初释云。思谛边究竟四是慧分别性故。即慧有行相。戒非慧分别性故名无相。信与慧同缘义。亦有分别体非慧分别性义亦无相。第二释云。思现观边现观究竟现观。是分别心。有境界相当心故名有相。戒现观在修道。无学道等正命等相用显。可分别知名有相。故此四想名有相。智谛现观正证真如名无相。信与三现俱亦有相。若与智谛俱名无相也。七有分别无分别例同有相无相说。戒体是色支差别名分别。非心执取名分别。八辨受俱。中思唯喜俱行。余五与喜乐舍俱行故。以欲界舍劣故。不与增上思慧俱行。欲界乐不在意地。故亦不俱。此中俱行必未相应。故通于戒。亦可既言受俱非戒者成。故言余者四也。九约四对治相摄。二唯坏对治者谓思及边现观。亦有持远对治义。以断惑故未尽。又有惑可厌坏治义。强故说坏对治。一通断持远分对治者谓谛现观。以不缘惑故无坏对治。一通持远分对治者谓究竟现观也。无可惑厌故无坏对治。以惑尽故非断对治。二非对治者以信戒二现观。非慧性故非四对治也。十约二对治相摄。此有两释。初释三是诸缠制伏对治者。谓思边究竟三现观。一俱对治者谓谛现观。二俱非对治者信及戒也。第二释信思边三是制伏治。戒及非究竟非二对治。以无所缘故无惑可断故。十一约三品戒辨摄对治者。智谛现观能断三品九地烦恼。故名断对治。余五随顺智谛为智谛助伴。不名断治。以此将证无漏后得非断对治。十二明得遍知果。案婆沙六十二明九遍知。以欲界见灭所断尽为第三。色无色界见灭所断尽为第四。欲界见道所断结尽为第五。色无色见道所断结尽为第六者。此约谛次第而作是说。今此论中以欲界系见灭所断烦恼断故立第二。见道所断烦恼断故立第四。色无色见灭断故立第五。见道断故立第六者。此约界次第而作是说。彼论约法类渐次断证而说次第。今大乘中约实真见道一时顿断。于相见中假施说故随宜说次第。言一得九遍知果者谓智谛现观。以此文及后得果云一得一切四果故。故知智谛现观通见修无学道。十三明断惑时分。言烦恼断时对治生时平等平等者。昔来大乘诸师说断惑法种种不同。一近前十地师依十地文非初非中后。前中后取故。即言圣道一运相续。前后相资惑不生名为断惑。非是别以一念无碍正断解脱证深。二近代摄论师依摄论文集想修刹那刹那能灭诸惑聚。即言义同小乘。无碍与所断惑种同时俱入过去。名为断惑。此由未见瑜伽广大圣教。随情安立真好道理故。瑜伽文有二意说。一者总就三世相续明断不断。故上论云非断去来今。然说断三世。所以者何。过去惑种已灭无法不断。未来未有亦不可说断。现在一念自然灭坏亦不可断。此就三世惑性以求皆不可断。即当十地非初非中后。然三世惑种因果相生恒缚行人不得解脱。由圣道起无起惑种。为因不成名断过去。未来应生不生断未来。圣道既生既惑种灭名断现在。据如此理然说断三世。即同十地前中后取故。此即总就三世明断不断。第二直就断中明断法用。若彼圣道生至现在。随所应断惑品粗细灭入过去。更不相续名为断惑。解惑相违如明破暗不同时断。依此分别有圣教故明可依据。十四明得得四果。一得一切四果者谓智谛现观。一得圆满沙门果时。谓初念尽智是解脱道。证第四果即究竟现观也。余是得一助伴是得前行者。补阙云。思及有漏信是得四果时。一一皆是远方便道名作前行。无漏信戒边取四果时。若在向中是得前行。若得果时是得助伴。泰云。余四现观从初是得一初果加行。是助彼无相道得初果前行方便道也。又释。余四是得一切助伴。思现观最初起故。是得果之前行方便道也。又释。余四是得四果一者之助伴。是得圆满四果者之前行。十五转根。言除一余一切者。谓除戒余五皆能转根。以此文证凡圣漏无漏定散。皆能转根。十六明引神通等胜德。除一余一切者此有两释。一云除戒余五。一云除思现观余五能引。十七明作业。言信现观一念能往善趣为业者。此简无漏信作异熟因。故言一分也。十八明差别。智谛现观差别有三十七菩提分法等。后二现观亦必以此文证四神足通正后智也。十九明约名言安立以辨自性。如文。二十明因果。中思现观即以预流四支为因。以六业为果。余文可知。二十一与七作意相摄。二现观非作意摄者。谓思及戒戒是色法故非作意。思在欲界作意在定地故也。一现观摄乐作意摄者。信现观约共有慧摄乐作意摄。以三宝中生信乐故。一现观摄乐观察作意摄者谓边现观。一现观远离摄乐方便究竟作意摄者谓智谛现观。以地地九品惑中断初三品名远离作意。断中三品名摄乐作意。断后三品名方便究竟作意。一现观方便究竟果作意摄者谓究竟现观。余作意是现观等流非现观摄谓了相胜解作意者。了相胜解非六现观摄。所以者何。思是欲界。此二是定地故不相摄。信解三宝欣观此二作意厌行不缘三宝故信不摄。二作意与戒色心异故亦不相摄。谤现观是无分别智。边现观是相见道。究竟现观在无学。此二作意与此二别亦不相摄。但因现观之后智厌行。起此二种作意。故是现观等流摄。二十二无边际智及顺决择分何现观摄答非现观摄是等流者。补阙有多解。一解。见道前方便中总观无边际法空及无我。名无边际智。第二解。依第四禅虑九品次第。从下生中从中生于上上之智名边际智。此智具上更无加过名无边际智。此智无部分缘。现观是部分缘故不相摄。决择分善根是入圣方便体。是修慧非是思信。是有漏故非是戒。亦非后三观摄。可知云云。一切法无我诸行无常涅槃寂静等智名为无边际智。问暖等四善根何现观摄耶。答成唯识论第九卷云。暖等善根不能广分别性。又未证理故非现观摄。二十三作一行对辨相摄初将思对信作四句。有思非信。除缘三宝思诸余缘思。有信非思谓缘三宝闻修相应信。俱者谓缘三宝思者。此摄共有出体。思相应信。信亦名思。思亦名信。故言缘三宝思。亦思亦信。俱非除上说。由此道理应知所余亦作四句者。将思对戒及对后三皆不相摄。将信对戒色心异故亦不相摄。将信对第四。若据相应出体得成二句。但第四观即信观摄。有信非第四。谓与余观相应信。将信对边对究竟观。据相应出体皆成二句。次将戒对后三亦不相摄。次将第四对后二论。亦不相摄。第五第六亦不相摄。后有无量一行顺前句等者。准婆沙论一行有两解。一解。以一行道通理为问名一行。又解。问不相似法法不以世定名一行。今此论文遂同前解。以一向一名一行故。将狭问宽顺前句答。如问轻安起时即有无贪等十以不。答若有轻安亦有余十。顺后句者将宽问狭顺后句答。如问无贪等十起时即有轻安以否。答但有轻安即有余十。自有余十而无轻安。谓散地善心。四句者若彼法体互有宽狭即成四句。如思现观对信观得成四句。如思现观唯在欲界即狭。通缘诸法缘境即彼宽。信现观体通九地漏无漏位即宽。唯缘三宝其境界狭。故成四句。泛尔论信实缘万法。而论文相唯据缘三宝信故成四句。若无宽狭作无事句答。如暖所缘境即顶所缘耶。答如是。谓顶所缘处即暖所缘耶。答如是。六十一明悭与垢合名悭垢。景云。一于慧施先不串习等者。即就受爱重财食心义说为悭。二于身命极重顾恋等者。应知顾现身命还是贪爱义说为悭。三与悭者恒共止住又随顺彼者。染心无记心随顺悭者皆名为悭。四见所施田无胜功德。此从邪见为悭。及简择福田者。见有持戒破戒即说戒取。以之为悭。五不串习慈悲者。就嗔义说为悭。及于彼处不见胜德者。求过恶心以之为悭。六以诸财宝难可积集数习彼相者。以于财宝智难得相。生懒堕懈怠者。即懒堕懈怠义说为悭。七执取于见及谓慧舍有彼杂染者。即说见取为悭。八希求财宝而行慧施及回向于彼者。求财是贪。行施回向凡得多财。亦是贪。泰云。于八种中多贪名垢。第七执取于见是见取。及谓惠施舍财。但有彼生死离染果故悭不慧施。此是通方便。谓为非是方便故邪见摄。余文可解。六十二明调善。先明调善有五。后明五相。五善因如次可配。六十三释经。中七善。一知法。二知义。三知时。四知量。五知众。六知高卑。七自知。知法中。言云何了知摄受谓能了知名句文身由此宣说差别法门者。由名句文身宣说蕴界等差别法门。知义中。一知缘起谓能了知一分所化应示现义及至一分所化应受喜义者。此是示教利喜也。二知句差别谓了异门异相训释言词品类差别者。如摄异门摄释分中说。三了次第谓能了知解释次第者。如解四谛先苦圣道。解五蕴中先色后识。解十二支中先解先明后解老死等。成立次第者。先立宗次因后喻等也。圆满次第者。谓先行因后方得果。就行中十信始终十地终。因乃圆满等也。知时五相中景云。前二知起染时。一知正起染生厌。二知生起染须访后。三知起净时。于中还知正起将起两时净法作意勤修。四等起对治作意者。知如是烦恼起如是对治。谓多贪者教观不净等。五对治作意者正起观行时。泰云。一知惑正起时。二知惑将起时。三知惑不起时。四知因等起对治。五知刹那等起对治时。知量中云。略说二种断随顺性者。二种顺无为断。一任持随顺性谓于所食等善知其量。名为随顺无为断。二精进随顺谓于行住等善知其量。故顺无为断。此略释二种。下广辨二种。如文可知。高卑一处总释。谓从善知刹帝利众生乃至如是瑜伽师等是也。解自知中文分有三。初明善知往诣乃至应默。如文可解。次明信不信等相。于中分二。初明自知有信。乃至是善男子。泰云。此中同成实及婆沙等十种慰喻。须地源支。如文可解。今案此文有其十支。一信为入道之初名趣入支。二由戒生定戒是止支。三因闻得慧闻是观支。四舍益定慧名资粮支。五内思所成慧。六他随顺教授教诫。依止此二故证止观。七由止观故证圣果。八于自所证。若有疑惑为断彼疑故为宣说。及有辨才能伏他论。九忍辱。十柔和。此即于他身语邪行起时。须有此二所摄善男子性。第二明不信等相。于中分二。初举十种三缘以辨黑品。后翻显白品。前中云。[雨/復]慧胜慧者犹如[雨/復]钵不受物。钝慧亦尔不受法故。言[雨/復]慧犹膝上著草子等时。坐时著起时即落散。钝慧亦尔。坐时听法起即忘失。故言膝慧。下明游观寻文可解。六十四明六种相欲色名粗。一众多故粗者。如男女根香味二尘。唯在欲界众多故粗。二沉重者色界诸色轻妙犹如光明。欲界色重又如据量。四大四王天衣量六两。乃至色界天衣不牵称两。四坚强者不柔软也。五变坏者欲界人天断其手足等变坏。色界不尔。下结余不现。上来四卷半文决择声闻地竟。自下应次决择独觉地文。以本地分文义已显故不决择。故云又独觉地诸决择亦不复现也。
　　
　　第七十二卷


　　菩萨地

　　自下第十一决择菩萨地。有八卷半文。于中先结上生下。次决择后正广决择。就正决择中。若依菩萨本地有四种瑜伽处。今于此中决择前三略不决择次第瑜伽。以三持外无别第四法体可得故。就决择三持中文分有二。先次第决择三持。后引宝积经释十六法门。就决择前三即为三段。先决择初持瑜伽。次从如是已说功德品决择已下。决择持随法瑜伽。后从问如先所说百四十不共佛法已下。决择持究竟瑜伽。就决择初持瑜伽中。但决十六品。不决四摄品供养亲近无量品。以文义显故更不决择。就决十六品中分为十一段。一决择种姓品。二复次十种发心下决发心品。三复次菩萨有九正行下决择自利利他品。四复次若欲了知下决真实义品。五亦如是已说真实义分下决威力品。六复次于大乘中下决成就品。七复次如闻所成地下决菩提品。八云何能赞叹下决力种姓品。九复次如诸菩萨所行慧施下决择施等六品。十复次住修身观下决菩提分品。十一复次于大乘下决功德品。初云。谓如成立声闻种姓当知菩萨亦复如是者此明菩萨种姓有无之义。略类如声闻地说。第二辨发心持中。初辨十种发心。后明四常护心。前中发心有十即为五对也。景云。旧判三持有其多种。有说十解是种姓持。十行名发心持。十回向已去名行方便持。有说十信是种姓。十解是发心。十行已上行方便。依今论判。若先成种姓未起现行名种姓位。如前论说是即十信已前名种姓持。十信即名发心。十解已上名菩提分法。若据姓习二种俱名种姓。即是十信及十信已前俱名种姓持。十解有发心住。即是发心持。十行已去名菩提分法。或就地前初僧祇中未起现行无漏。总名种姓持。第二僧祇名发心。以初地已去真证发心故。第三僧祇无功用道名菩提分法。于中地前菩萨未入见道。但依有漏定言。要期摄受名为世俗受发心。得入初地上证二空所显真如。即名真证发心。及回向声闻四果上已证人空所显真如。亦名法性发心。此之一对摄发心尽。余之四对门别故来。其无性人过缘暂发而不决定。设菩萨种姓十信已前虽有大乘种子未久修习。仍有退转名不定也。翻此即名决定发心。此意摄发心义尽。次不净净对可知。乃至云已成果发心者。谓如来地所有发心。问在因未满可有发心。佛地果满云何名发心。下引经答。如世尊言乃至亦令于他趣证菩提者。答意明佛自正愿满位。但佛令于他趣证菩提名佛发心。此十发心。染不染等有众多义。不能广举故云更不复现。泰云。已果发心者谓如来地所有发心。佛果心起故名发心。非有所求也。基云。不善清净发心者。但由外缘发心非自能发起名不清净。清净者反前可知。羸劣发心者谓。如有一已发心菩萨贪嗔痴缠所求弊伏故舍于正行处邪行者。问信。下明四种护心。仍属发心所摄。谓与四种相应发心也。言资粮者。如声闻地所说十三资粮等。第三辨加行持中。自利利他品于中有三。初明九正行次明邪行。后明不堪任性。初中云于生死中行正行者。谓如病者于所有病于辛苦药者。于生死中行难行行。如为治病服辛苦药言于自体上行于正行者。谓如善巧家长于未成熟幼童者。自察是非舍非从是。如彼家长教彼幼童。家长喻菩萨行者。未成就幼童喻诸德行未成。于诸欲中行正行者。谓如商主行于商路于诸贿货者。菩萨于五欲境守护诸行。如诸商侣过俭护财。于身语意行于正行如浣衣者于衣服者。菩萨修治三乘如浣染衣。于内心奢摩他中行正行如其主于能致财可委附者。依定起行行不倾动。如人置财可委附者。于增上慧法毗钵舍那中行于正行如善巧者于诸巧事者。依善巧慧集起诸行。如善巧师集起巧中。次明邪行。于中初举五种有性可解。二明起于邪行。景云。此中邪行者谓于是中或作加行者。作邪加行。或不作加行者。无邪加行者无救济心。或不饶益加行者欲夺等。或中庸加行者对此五境虽起身语。不能为损不能为益并是无哀无愍。云云。或作加行者。于乞求者应惠财物而反押骂故云作加行。又不作加行者。谓于危厄者不作救济加行。或不饶益加行者。谓有恩者不能供养也。中庸加行者。谓于后二人中应作上品加行说法教。而作中庸加行不能损益。下明不堪任性诸佛不救。决择本地自他利品中五种无堪任性。先辨不堪任。后翻显堪任。前中言于加行无堪任性者至修正方便者。此人同余众生有教涅槃法。已于多时修地前行名相续已熟。然由造作障正行乘。于现法中无有堪能修正行。亦可此据声闻种姓。已于多生种解脱分。于此生中修成就行。由遇恶缘造诸恶业。无有堪任修正加行。言于彼果成辨无堪任性者至成辨彼果者。此人修地前行虽无恶业障正加行然由修时未变。不能成辨入初地果。亦可此据声闻性人虽无恶业障正加行。然由修时未久不能成辨彼圣道果。言于加行及彼果成辨无堪任性者至俱无堪任者。此在地前修时未久。不能成辨初地圣果。又造恶业妨修正行。言于摄受饶益无堪任性者至无有堪能令彼巨富无匮安乐者。贫穷业定。诸佛不救。第四决择真实义品。中文分有二。初约五事以辨真实义。后约三性以辨。前中有二。初略标五事以显实义。二正释五事。初云。若欲了知真实义者。即是本地分中二种真实及四种真实。二种者谓如所有性尽所有性。四种者谓世间极成真实等也。就正释中有其二颂。初颂有十门。总举者第一。别分别者第二。有者有无门是第三。实者假实门第四。世俗者世俗胜身谛分别是第五。若生第六。若异第七。相是第八。行等第九。色等第十。下长行依门次第解释。云何五事乃至五正智者。此释第一总举门。何等为相下。释第二别分别门。先辨体名后随文。释体者初相有五种出体。一若据有体名相。则五法并名为相。二若据名言安立足之处名相。即唯除真如余四名相。以对无为离相之法故。说四法有为名之为相。又后四法自相亦不可说。今据共相可宣说故说彼四法名之为相。近由共相可说远由自相不可说也。三若据三界心及心所所缘名相。则取前三说之为相。以相名分别皆为三界心心数法之所缘故。如是三法道理亦为出世后智所缘。以从多故作如此判。四若据有漏所缘相分名相。即唯取相名二种为相。以不取见分故除分别。五若据四法所不摄者皆名为相。谓五根五尘全。法处处所摄色除名句味余二十一不相应等。第二名。第四真如。更无进退。唯一种也。第三分别。第五正智。进退不定。若其唯取三界系心名为分别。即正智中通取如理如量二智为体。若正智中唯取无分别智。则分别中通取三界系心及后得智如量智心为分别也。次释其名。五是数名。事者体义。从数就义为名。释别名者体状表彰名为相。诠召曰名。心及心所有所思虑名为分别。并从义为正智。翻邪为正。决断名智。离妄称真。不异名如从义受称。已定体名当随文释。云何等为相谓若略说言谈安足处事者。此文即说四法为相。于此相中分出余之名者。谓即于相所有增语者。即说此名为增语。诸法无名强施于名。故名增语。真如谓法无我所显等者。据胜为论但云法无我也。解正智中有二。初开章问答分别。第二引说证成属当其义。言又由此故彼诸菩萨于五明处善修方便等者。景云。缘五明处是如量智。知菩萨修五明时。要以无分别智断二空智方能达彼五明事法。是故修五明亦是出世行真如智。泰云。菩萨意求一切智断所知障故。多学五明。伏所知障学五明时。多住一切遍满真如故。断所知障种子。意不求断惑障。故不多住四谛观等。二乘不求断所知障。故不学五明及不住遍真如智。备云。此辨真如遍诸事法。故达真如义。即遍解五明法。言何等名为世间出世间正智谓声闻独觉等者。此中从多影显故不言菩萨。下次第三辨有空门。中景补阙云。问为如自性差别假立如是当言有耶答如是言无者。问意。如假立自性差别时名为如。名下即有自性差别定体性耶。解云。寻名执定是其遍计所执无有体性。问为如分别所行境如是当言有耶答当言有者。是因缘有也。如是菩萨乃至善记为非有非无者。有据因缘有。无据定性无。亦有亦无总前二为第三。非有定性非无因缘假有为第四句。彼由如是善记别故至善说法界者。离定性增离无因缘损灭也。言若如语言安立足处如是以言说义当言是有者。诸法共相是言说安足处。故说是有也。若如自性差别假立不成就义至当言是有者。如名执有自性差别决定之体此不成就。然有离于言说诸法自性是有。真如正智。当言有者亦是离名言有。泰师章云。相是依他性故当言是有。计有自性差别。是遍计所执假立。五法所不摄故当言是无。相是第三分别所行境界。所缘缘摄故。当言是有。遍计所执非所缘缘摄故。当言是无。初地已上诸菩萨等起后得智。于智所现相分得善巧。故云无执。心中四句假说皆空无有过。远离决定增益损减等四谛二边行于中道。善说依他俗谛法界依他起性假有众相。诸菩萨等假说众相时。依他起相是言语安足处。如是言说义当言是有。若如遍计所执自性差别假立不成就义。如是依他起相以离遍计所执言说义当言是有。类释第二名第二分别亦尔。真如正智是圆成依他摄故当言是有。遍计所执当言是无。备云。如是菩萨乃至善说法界者。菩萨于有无得善巧故。善记五相为有。善记遍计相为空。善记亦依他有亦遍计无。第四句中与前二文异故非义。若约遍计非依他有故言非有。若约依他非遍计无故云非无。问若尔相通遍计性耶。解云。此中说依他非遍计性。不说遍计第四辨假实门中。补阙云。实有行中当言实有假有行中当言假有者。六识所缘相分不托彼赖耶本质相分而起。若托赖耶实有相分而影像是实有。若托赖耶长短涩滑等假有尘起影像是假。故云也。有相诸行亦有二种者。此明本质相分能有影像。故言有相。有相自有假实。如青黄等是实。长短及瓶盆等是假。故言有相诸行亦有二种。亦可言实有行中当言实有假有行中当言假有者。此据相分以明假实。言有相诸行亦有二种者。能分别有前相故言有相。有相心法自有假实。如不放逸者舍不害等依二善根而假立。余是实有。随烦恼中亦假实。如前所明。名当言假有唯于相中假施设者。相通诸法唯于相中声上假立于名。分别通于假实。故言二种俱有。如向所明。正智通二智是实有。智相应法亦名为智故是假有。泰云。假实有二种。一五蕴青黄等是实有。众生及长短等是假有。二本性相是实有。影像相是假有。若实有行体见分中现。当言实有。若假有行解见分中现当言假有。缘有相诸行从境亦有二种。名唯相分中假施设故是假有。以依他性实离言说故也。分别二种俱有。以缘假实二相故。真如当言实有胜义摄故。正智当言俱有。此出世心心数法中智是实有。若智眷属诸心心法亦名为智说之为假。故有二。备云。此中言真如实胜义摄故。若尔何故对法云一切皆是假有耶。此有两解。一云一切有二。彼论约少分。不约一切一切。故无相违。二云真如二义。今约实义。彼谈假义门所以无违。第五二谛分别。补阙云。相是世俗有由二因缘故一杂染起者。本由遍计执心熏成杂染成相种。今起彼相。故云杂染起也。二施设器者施设是名。如此相体为彼名言安足之处。名施设器。由此二因相是俗有。名由三缘故言是俗有。一杂染起。二施设器。三言说所依。初二因如前。言说所依者。由有名故起于言说。或由言说以起于名。此中所明偏从一义。分别是世俗有由四因缘。一杂染起二施设器。解释如前。三言说随眠者。赖耶是分别体有言说种子也。四言说随觉者。六识亦是别随于言说而起觉境也。第二正智当言俱有者。后智若返缘真如如是胜义有。若缘世事名世俗有。亦可菩萨后得有二。是胜义谛是空漏故。二是世俗是有漏故。章云。相当言世俗有。一相持起杂染故。二相与施设名作依处故名器。名当言世俗有。一能起杂染故。二施设器故。二名与言说声作依止故。分别当言世俗有。一能起杂染故。二施设器故。三由言说随眠起分别故。如牛羊等。四言说随觉起分别故。如解名言众生等。真如当言胜义有。是清净正体智所缘境性故。初正智唯缘胜义故当言胜义有。第二正智真俗俱缘故当言俱有。玄云。相是俗有由二缘故等者。若三界心心法所缘相。从业烦恼生起故。言杂染起故。此说三界心心法所缘相是世俗有。若后得智所缘相。是心言说别施设故。言施设器相故。是俗有。由三缘故名是俗有。第三言说所缘故者据实论之。名与言说更互相依。然今此中欲显名世俗有故。是言说所依故。简真如理是清净所缘境性故。非言说所依故。是胜义有故。云言说所依故也。由四缘故分别是俗有中第三言说随眠故第四言说随觉故者。阿赖耶识中心心法种子无现行言说名及思惟名。故云言说随眠故。现行心心法能起现行言说名及思惟名。故云言说随觉故。第六能生所生门补阙云。相当言谁所生及先分别所生者。六识影像之相从彼赖耶本质相所生。赖耶相分从先分别业烦恼种子所生。亦可相所生者。即是赖耶之相。后从前起及从同时四大所生名相所生。及前分别所生者如前解释。分别从分别所生及相所生者。后分别心从前分别心次第缘生。亦可从先分别名言种生及从境界相生。章云。相分相从相种子因缘生。相分熏时不离见分故起时不离见分增上缘生。名假无体故。不别从种子生。但由人欲心所起。义同婆沙欲为项本等。分别还从分别见分种子因缘生。见分不离相分故亦从相分增上缘及所缘缘生。真如常故当言无生。正智由听闻正法闻慧种子及如理作意思修种子等闻熏习生。备云。准此论文。以初生正智无因缘生。今解略不论种未为必证也。第七明异不异门。补阙云。于中五法将前望后作一行门对辨一异。于相中初将相对后四。次将名对后三。次将分别对后二。真如正智即无所对。相与名异有何过名应云有者。名于相中声上假立。若异相有名之应实有。不异有何过若取相时应亦耶名者。如眼见色亦应见名余法例名。相与分别异有何过分别应非相为性者。道理分别及他心法所缘亦是相摄。若相异分别者。分别应非所缘相也。不异有何过离分别外所有诸相应以分别为性者。据有体边五法皆相。若相与分别定不异者。正智真如皆以彼分别体。相与真如若异不异俱不可说。于中初将相对真。后类名与分别对真如亦尔。前中有三。法喻引说。法中异有三过。一相之胜义应非真如。二应舍相别求真如。三觉如时应不觉相。不异亦有三过。一相亦同如无差别过。二凡夫得相应证真如。三真如同相不清净过。喻中有四。一以诸行上有无常苦等不可说异不异为喻。二以身心有粗重轻安异不异喻。三据随转理门。三性法有诸法种子与法不定一异。亦可以现行三性之法望所熏种。种生现行种望赖耶若异不异皆不可说。四以虚空望色若异不异皆不可说。异有何过色与空异。是别色处无空。空不遍过。又色处无空。除色方始有空。空应无常。不异有何过。离色之外应无有定。虽知大乘不立有虚空体。然假小乘所立实有虚空以之为喻。此中道理乃至当知亦尔者合喻。下引经说。声闻乘中乃至取非即蕴。亦不离蕴欲贪为取。若言欲贪与蕴不异。是即但有染蕴。应无善无记蕴。故言诽谤蕴中善无记法不清净过。异有何过于诸取中增益常性不清净过者。若取与蕴异蕴是无常。取若非蕴即体应常。即于蕴外增益常体。是不净过也。岂有常法不清净耶。相与正智异不异如与分别俱不可说者。此文即说正智等四法并名为相。是故得说相与正智不可得说亦异不异等。名与差别当言有异者相见二分别故。名与正智亦异。一漏无漏异。二相见分异。以其后智得缘彼。名相见有异。分别与正智当言有异。世出世异也。备云。辨相有二。一列相通相。若约外相但取根本影像二相。及余四事中影像相。若论通相能分别心亦名为相。以后得智能显诸相故亦名相。即将此文为证。若不尔者以相对相故不应成问答。是故辨过云。分别应非为相为性准此所论真如亦名相无失。今详论文虽有此解义亦未尽。故撮往往文聊制数门以述论文。辨夫五事各有异门。异门者何。相有十门。名六门。分别有六门。正智有四门。真如有三门。是名异门。此中何等相事十门。一简无取有门。但以依他中除名等四。安立相事如分别有门中已解。二有无想论门。非唯依他起。亦取遍计性名为相事。如辨菩萨善巧说。三能缘属境门。诸心心法若分别若正智能显诸相故亦名相。正智虽有不及显相。而就世间智故略而不说。即是异不异门义也。四简净辨染门。理实名等四事并有相义。以体相故但后二事非杂染事。杂染事者即名相分别。故初三事并名为相。如辨四依中说。五约体辨相门。相等五事并有体相。故并名相事。约总体相随其别义安立名等。故不应难言事成一种。如下相门及后复次。以相对名四句中说。六以性归相门。真如虽无相而是相性故。随相名相如下相四句中说。七本影别论门。名等四事约本安立当心而现并名相事。以相分故此义共许不以引证。八摄影属本门。名等影像还属名等。如真四句中说后得智亦观真如故。若依此门唯本性相及其影像名为相事。九对真辨相门。于五事中前四名相是言依故。如前分别中说。十对别辨相中。想即是相余四所不摄。落在于相故。是名相十门。何等名为名事六门。一简无取有二门。有无想论门。此二门如辨有中说。三本影别论门。唯以本法名句文身。名为名事。以名影像名相事故。又解。名事唯有本法。更无影像以假无影故。四摄影归本门。若本若影并名名事。真事影像亦名真如。亦有何妨。名事影像亦名名事故。分别等亦尔。不以别述。五摄假从实门。即以音声为名事体。义之可解。六总论二名门。即以表义显境二种名为名。三界系中解。是名名事六门。何等名为分别六门。一简无取有门。二有无总论门。三本影别论门。四摄影归本门。此之四门准名可解。五流转还灭门。唯取善法欲已还所有心法名分别事。善法欲已去所有善心。从证等流法所生故名正智事。如系不系中说。可引对法六漏无漏门一切有漏心心所法皆名分别。如前分别门中说三界行中所有心心法。然对法论主就胜辨心。故闻思慧聚不名外门。是名分别六门。何等名正智四门。一本影别论门。唯以本质名为正智。如念住门中说。二摄影归本门。准真可解。三简漏辨正智门。唯以无漏心心所法名正智。如前分别中说。四对转取还门。非唯无漏智。亦取解脱分等有漏心法。亦正智系不系门中说。是谓正智四门。何等名真如事三门。一本影别论门。二摄影属本门。此之二门准上可解。三废疏取亲门。虽真影像想名真事。而影有二。一非安立相。二安立谛相。初与本真极相似故属于真事。后与本真不相似故名为相事。引真四句为证。是名真事三门。详夫五事名之与体有目来矣。聊作异门未曾得有。可谓先前映后乘妙于千古。粗论纲要略述如之。细不可具不须多论。第八明五事相状。补阙云。问相有何相答分别所行相者。与本能分别显所分别。相名有何相答言说所依相者。因名起说故。分别有何相答相为所行相者。举境辨心相。真如有何相答正智所行相者。时智显境相。正智有何相答真如为所行相者。举境显智相。章云。言说是实名是声上假。假依实声故。名以言说为所依是名相。余文可解。第九明行等门。于中初明行相。二明五法众多差别。前中补阙云。问相有何行相乃至由分别行相种种无量故者。能分别心无量故。所缘相亦无量。谓色心心所有心不相应无为者。一解。此五摄法周尽。第二解云。此五智是随心相分不摄本质。言行迹者即是苦迟等四行迹。注迹相者如对法说。无贪无嗔念之与定。彼为三学所依法迹。无贪无嗔为戒所依。念与定为依。定与慧为依。至何有相相谓解了事名分别所有相者。识于事名寻名分别。于事分别解了。名有相相。云何无相相谓不解了事名分别所有相者。不了事名。虽后分别于境不明名无相相。狭小相谓欲界事分别所有相广大相谓色界事等者。据欲色界正报内义故有狭小广大差别。若据外器大少相摄。云何本性相谓先分别所生者。本识相分根尘由先遍计所执业烦恼熏习种生。及相所生者。长养根尘由四大相所生。及前后并是名相所生。共所成者众人同许名共相所成。云何影像相乃至非住本性相者。六识随心影像相也。名有何行相答由相势力亦有种种无量行相者。从所诠亦有无量。假说名者说瓶盆等名。实事名者说色等名。种类相应名者刹帝利等名各别名者就刹帝利中自张王名。随德名者谓经师等。假立名者如短人名长等。所知名者苏迷卢山大海等名。非共所知名者随分别名当处自解。显了名者一名目一义。不显了名者一名目多义。总名者蕴界处等。别名者名色受等眼耳等。分别行相有七。如本地第二卷说。若依对法第二云。于六识中有几差别。答唯一意识由三分别故有分别。次列三分别。后言复有七种分别。列名解释广如彼论。章云。相是其总行相是别。故相状外别论行相。如四谛相是总。十六谛相是别。故十六谛理名行相。良由依总法中行相种种别不同。故别相是。行相为缘行所缘相故名行相。色相有十一。心相有八。心所有相五十一。心不相应行有二十四。无为相有六十一色。本性影像相。俱是相所摄。八心王五十一心数本性相是分别正智摄。影像相相所摄。二十四不相应行中除名味句余二十一不相应行本性影像相相摄。名味句三本性相名所摄。影像相相摄。六无为中除真如余五无为本性影像相相所摄。真如无为本性相真如摄。影像相相所摄。言复有余五相者。有二释。初解云。五法中初相是通五法故。皆是相故。相有五种。就初相中分出余四相。如初力中初无畏中摄十力四无畏。然初就力中分出九力。初无畏中分出三无畏也。第二释云。五事本性相各是自事摄。今明五事影像相皆初相所摄。故相家影像相名相乃至正智影像名正智相也。复有余二相一本性相二影像相等者言先分别所生者。先见分熏习。及相所生者先相分熏习。由二熏不相离。故说共生相分名共成相。理实而言。相分种子自生相分见分种子自生见分。此相从本识心起常相续名本性依本性相。六七识遍计不起。及六七胜外所现随心故起灭不常不相续。非是本性相影像似本性名影像相也。既言及相所生。故知相分根尘等影像相亦熏成种子。此明证。备师云何影像相谓遍计所起等者。即依此文西国二解。初释云。既说遍计所起。故知一切起影像者皆是法执。若作此解法执通七识及三性。未论二乘无漏及以本识之也。第二释云。论主文词两例不同。若言遍计者即是分别异名。故下文云。若分别若思惟若遍计乃至如是等分别差别。若言遍计所执者即是法执。以相遍计处执法有体故。今此文意通辨变影非论法执。故云遍计不云所执。若依此解即当佛地论如实之义。玄师述三藏云。从赖耶识中名言种子生本质相。名为先分别所生。于眼识等上显现影像相。从本性现故言及相所生。此二种相与寻求意识上显现影像相。作本故云本性相。此名本性相者众人共许故云共所成相。影像相者谓遍计所起胜解所现非住本性相者。此约寻求意识上显现影像相为论。下明五法众名差别。若相者本质也。若本若影现前时各显现也。若想者以名从想起故也。若无颠倒若不颠倒等者。无邪分别所取相故名无倒。唯正智所证故名不倒。或可以真如故名无倒。以实性故名不倒。以谛性故名无戏论也。第十明明色等门。于中初开有五十一门。如泰师章。或有分别为四十五门。如备师抄。今以义频相从。分有二十八门分别。总举色门。等取余门。一五位分别。相通五种者此据有体名相。即五法皆相故。于相中通有色心乃至无为。二七善巧摄门。补阙云。三蕴所摄者名是行蕴。分别正智皆通四蕴。相摄不摄者相中通五。前四是蕴真如非蕴也。言三缘起摄者。名与分别正智三藉缘而起。故是缘起。如缘起摄处非处及与根摄亦尔者。处非处摄与缘起等。根须分别。相通诸法谓于二十二根中有漏不摄。名非根摄。分别正智通于四蕴亦通根非根摄。真如非根故。三是安立谛摄。谓名分别正智。相亦摄亦不摄者相中通五法。四是安立。真如不摄安立之谛故云不摄。章云。有为从因生皆名缘起。非唯十二缘起。故名分别正智三是缘起摄也。又释。八缘起中正智是清净缘起故。三是缘起摄。八缘起门如瑜伽对法说。因果中处非处义。因缘起故例缘起摄。同明蕴界处缘起处非处义。故类相摄。然根不同缘起义。随其所应说一段教门相随而类也。谛有二种等者。四谛安立因果名安立谛。真如非安立因果。名非安立谛。以此文证。真如无为非灭谛摄。择灭无为灭受相无为不动无为是灭谛摄。此五法中名及分别苦集谛摄。正智慧道谛摄。故言三是安立谛摄。相中虚空非择灭无为非四谛摄。余相是四谛摄。故通安立谛摄不摄。真如非因果。故非安立谛所摄。备云。据实处非处通有为无为。今此文中从多说故。但取有为。三四缘相摄门。补阙云。相一切缘摄者。相有种子在赖耶中。即摄因缘。余三缘易可知。名等无间缘不摄者名有种子。即是因缘。境界增上缘。但除等无间缘。以非心故。分别正智四缘真如唯所缘缘摄者。略不辨增上缘摄。章相中等无间缘者。分别正智影像相等无间缘。名非心心法等无间缘所不摄。余三缘摄。名望四相共有法有亲增上缘。分别正智一向本性相四缘摄。故与四缘。若说真如唯是正智所缘缘摄。非六根性。又无共有法故无亲增上故不说。备云。心法有二种。一者影像。即是相事。二者本法。若有漏即是分别事。然此论文据通相。故有等无间缘。即以五事名通相故。何故真如非增上缘。自有二解。一解。如论上云增上缘者。能与涅槃作增上缘。与增上法能作缘故从果得名。今此真如望于诸法皆非增上。故非增上缘。一解。增上缘有二义。一有力缘。如眼于识等。二但有缘以不障故。今且约胜者为论。是故不说。四四依相摄门。补阙云。意取所依为四依。相三依所摄者。相中具有依法依了义经及以依义。若据相中有智亦有依智即具摄四依。此中意取所依谓依法等。名唯法依者何故名中不摄依了义经。解云。兼取所了之义方是了义经。名是教法但是依法。如相分别亦尔者。以分别心是前三依之体故具三依。以是世间心法故无智依。若尔云何得法依。解云。法是教法是心相分摄。相从见故以分别以为法依。真如智所行故是义依。正智唯是智依。虽复是了义经。了义经是所了以无能了故。正智体非了义经依。章云。相三依所摄除智依。智依唯本性相智也。依法不依人中相亦是法者。影像相听法徒众识心上聚集显现教法也。又名唯法依所摄。故知了义经教所诠。取了义不取能诠教。又名唯法依者。本性相教与相中法依影像相别。如相分别亦尔。二依所摄除智依。分别既是法依所摄。故知不依智。依人非唯教法也。真如唯识依所摄正智唯智依所摄。言依法依人者。约相随转门有漏成人法为依法不依人。真如正智无漏不成人。故非法依摄。之言诠所及故非义依摄。相名分别皆为证量所证故皆是义依摄。正智虽亦为证量所证。然立为能证故不立为所证。义依分别中有非证量能证故立所证义依。备基师云。相除智依以正智相非正智故。教体即名故名属法依。分别染法依三依摄同相。所以类解。真如是所缘门故义依所摄。智是能缘义故依所摄。然即义依但约等缘境门。智依但约能缘义边。新罗昉师自述三解。一法依者名及所依总名法依。如法词二无碍境总说为法。法即依故持业释也。义依者谓诸法义如义无碍境。名之为义。此即持业。了义经依是了义教所诠之义。此是依主亦多财释。智依先谓。二正智及加行智总名为智。此即持业。言相三依所摄者。谓除智依相非智故。虽亦非名而名之所依故亦是法依。名唯法依者唯能诠名为名事故。义及经依理亦非无。然法相显故但说法。如相分别亦尔者。谓除法依然三数等。故之亦尔。真如智所行故义依摄者。此非智故非能诠故非言教所及故。唯义依摄。正智唯智依摄者义及经依理亦非无然智显胜。故但说智。一一法依者。能诠所诠总名法义。依者所缘之义。了义经依者。谓了义教所诠之义。然与法依不同。彼通不了义此唯了义故。智依者谓二正智。相名真如及正智依与前无异。废立会释如理应知。言如相分别亦尔者。谓染智依非二智故。故云亦尔。一云法依者。谓名句文及所依声为体。此约一方。若依诸方通色心等。义依者谓所取境义为体。了义经依者谓经所诠义为体。智依者谓正智为体。相三依者除智可知。如相分别亦尔者以有漏故除智。若依余方以分别能作佛事。是名句依故法依摄。又解。分别是思惟名能显法。故名为法依。正智唯智依者。据实或有佛大智作佛事及思惟名故法依所摄。是所取故教所证故义及经依。今且初相显唯智依摄。五有色无色等三对门。章云。名与真如俱非二种。以名是假有于色。非色假立故不可偏判色非色。真如不可说色非色。若据假名门真如是非色也。有见无见有对无对门。类同有色无色说。此中若云如来有无漏五根五尘等者。具十一色。知梁摄论云。受用身中十八为色身。四阴为行身。自性身色行不可得。受用身非自性身。此佛果色即正智摄。若云诸佛无色身。但以大智大定大悲为体者。正智即无色。故下四念住分别中。正智但为三念住境除身念住。据诸佛无色身说也。备云。何故生死中相以分别为体。而分别外更立相事。佛果色即正智摄。不别立为相耶。解云。以其妄计心外有相故。随其计情别立相门。佛达唯识道理。不计心外有色故。即正智摄。更有一解。佛果色等相中所摄。然下文说相是三界系者。以对分别但说有漏相。实通不系。六漏无漏门。相通二种者。如无学身根尘等相离随眠故。亦名无漏。又解。虚空非择灭是相摄。故通二种。二准有漏者名及分别唯有漏也。下论云。分别三谛摄除灭谛者。依瑜伽论云有三种道谛。顺决择分等亦是道谛摄。真如为对治道。漏尽所缘义名无漏。非对治智能尽漏义故无漏也。又释。真如非择灭尽相义。择灭尽相义是相摄。七有为苦无为门。中真如唯为对治令诸行寂静相所缘义。故是无为。然真如非对治智今诸行寂静相义。又释。真如是诸行寂静相释灭义。诸行寂静相释灭是相所摄。八有诤无诤等三对门。例曰前漏无漏。九世间出世间等二对门。中真如为对治道。能令一切言说戏论世间寂静智所缘义。名出世间真如体。非超过言说戏论相对治义故名出世间。十内外等四对分别门。补阙云。名唯是外者法入摄故。分别正智通内外者。心王是内意入摄故。余数是外法处处摄故。真如非二者不同余四是内是外故言非二。法相道理真如是外法处摄故。言非相渐减极略义故者。不同相中色法渐减至一极微微略名细。但以难识义故名为细也。章云。分别是缘境生所摄。通缘内外故通二种。后得正智亦尔。真如唯细难识义。非同色相从粗至细渐减极微义。故通粗细。正智唯细行真如细境义。近远相摄者杂心云。远处者如天竺震旦。时远者如前眼识望后眼识时间远故。相由处时近远故。俱通二种近远故。天竺震旦四尘是相摄故有处近远。有为诸相有时近远。名分别正智三是有为故。皆通时近远。二种真如由近远二种故俱非二种。以无为不可说近远故。若依杂心现在及无为说近。以无为随彼方证得故与此文异。备云。相名二事约处以辨内外。分别正智同是有情法故。且约所缘境判其内外。内外者名之为内缘。外身者名之为外。问何故不说名唯是生耶。答阙。十一有执受无执受门。十二同分彼同分门。可解。十三因非因等六对门。章云。此中明因缘因果故。真如非因缘因果。此中有四门。一体是因非因门。二体是果非果门。三果能有因故名有因。非果名非有因。四因能有果故因名有果。非因名非有果。报非报者相中报。五根尘是异熟余非异熟。声非报故名亦非异熟。分别中第八识及报六识是异熟余非异熟。故通二种。正智既非异熟。此方诸师云变易报是无漏者不然。有报无报者。相及分别中善不善有漏是有报。无记无漏无报故通二种。名是无记故非有报。然假无体以声为体。约体而言亦得说有报。故不云定非报。正智是无漏决定非有异熟。此方诸师云。无漏业为变易生死因亦有报者不然。无漏但能得资有漏业得变易报。故云无漏业为因。然无漏非报因故非有报也。备云。何故真如非能作因耶。解云。准上四缘门应作二解。分别通异熟非异熟者。赖耶分别是异熟。六七识分别。西方有二解。一解。善恶所招是异熟。自余便非。一解。六识一向非异熟。十四有所缘无所缘等四对门。心心所名有所缘。名相应名有行名有所依根。故倒说也。十五有上无上门。章云。百法中九十九皆有上。真如法有故。故唯真如名无上。余法不过故。无为简异九十四有为法。清净无分别智所缘义简异择灭等必无为也。十六三世非世门。四通三世真如非三世者。补阙云。前据相似于本质故是无为。今摄相从无唯是有为三世摄也。备云。前蕴摄门中相通二种者通约二相说。此但据相相故无相违。十七三界系门。补阙云。欲色界系三者相名分别也。无色界系亦尔者。亦有相名分别三也。问若尔即应言三通三界系。何故别论无色耶。解云。欲色二界名有二种。谓言说名及思惟名。无色但有思惟名故谓别辨。章云。问何故前漏无漏分别门真如及正智唯无漏。今明系不系正智通二种。岂可正智唯无漏而说系耶。答前约定心二种真实正智故唯无漏。今通说地上散心正智是有漏故通系也。备云。此辨如来后得智唯是不系。八地已上正智亦尔。七地已还义即不定。若从正体智后相续生者是名不系。若非续生者是三界系。或可初地已上后智不系地前是系。又可二乘后智是系菩萨智非系。亦可二乘有学后智名系无学智非系。十八三性分别门。名唯无记者。约粗相说实通于善。以佛果及八地已上所发名等是善性故。真如唯善。以为清净善巧无分别智所缘义故是胜义善。非能为因摄生可爱果相义故名善。十九三慧境行门。补阙云。问意如此五法。几由闻等所生。或由闻等增长。或由闻等显了。皆名所成。几为三慧境耶。答相及分别通是三慧所成是三慧境者。相由三慧显了。后现影像之相名三慧成。又由有漏三慧了文义已增长分别。亦是三慧所成。名是闻思所成是三种境者。由闻思故相分名起。故云名是闻思所成。是三慧境。真如唯修所成境者。由修故现即为修境。正智是修所成者。正智因定故起。名修所成为三慧境。据缘本质本质是三慧境。景云。依此文正智唯修慧。就前论云。若世间出世间通系不系者。七地已还后得智二通起有漏修慧。后得就前言真如正智唯无漏者。据正体智说。亦可系界正智性是有有漏。为粗重所随故系属界也。备云。相通分别故。相与分别善通三慧乃三慧境。闻思二慧亦发语业。故依语业声得有名等。二十三三昧行境门。中补阙云。相中后有有漏。空无愿无相故是三种。亦为三境名非无为。故不为无相所缘。分别通三种。是二种境如相名。说真如非三种。是空无相所缘。正智通三种是空境。上下文中或缘道谛为无愿。或说为无相或说空等。今说正智唯空所行者。偏举一门为论。若差别下三复次。辨其差别。初若体无别。总说名空无愿无相。其体即宽通三慧。唯是有漏。若名空三摩地乃至无相三摩地者。唯修所成为性。通漏无漏。若唯心解脱门说。唯说无漏修慧为性。萨婆多说但有二也。若说三三昧即通漏无漏。若言三解脱门。体唯无漏修慧为性。景云。依此文空三昧通缘有漏无漏有为无为境。无愿三昧不缘有为无漏境。正智非无愿所缘故。二十一戒定慧三学伴境门。补阙云。相是增上戒增上戒眷属等者。相中有根本身语七支善是戒自性。余前后方便等是戒眷属。相中后有有漏心慧。亦为修慧所行。名是戒眷属心慧所行者。名非身语七支戒体。但依戒中语业声上假立戒名。是故此名是戒眷属亦为心慧所行。分别是心慧亦为心慧所行是戒眷属者。由分别故受持于戒。故是戒眷属。正智是戒眷属者。由是慧力起于同时道定等戒。故是眷属也。章云。相是身语二业增上戒体发业。四蕴是眷属。名是语业戒眷属。二十二学等三门。相及分别通三学者。备云。相通三学。三学通有漏故。章解脱分善瑜伽论说为未知欲知根说为学。有漏善心在无学人身所起故说无学。然分别学无学。唯是有漏故前说名及分别二唯有漏也。二十三三断分别门。章云。名是不隐没无记。故唯修断。备云。诸名有漏故修所断。若尔罗汉所有名云何解多分判。二十四四念住境门。补阙云。又思惟身相真如。亦修坏缘法念住者。前缘色身是身念处。今观身如即是坏缘法念住也。受心法相当知亦尔者。亦观受等真如即是总观身受心法。所有真如名坏缘法念住也。章云。缘真如体是不坏缘法念住。又思惟身相入真如时。真俗不异义亦修坏缘法念住。受心法三念住相亦尔。缘正智为境修三念住除身念住者。说佛共知无漏色等不异识故。正智之中不说修身念住境。亦不说有无漏名。以有漏分别心心法见有名故。名唯有漏。无漏心心法不见心外别有名及诸色等故。名及色等唯有漏也。二十五为境舍戒门。补阙云。若缘真如正智即永害随眠者。于一念中见分缘真如时。自证分缘于见分断故。云缘如及正智永害随眠。章云。西方所说正智反自照故。缘真如正智为境能永害随眠。若单缘正智非无相观故。不能断惑。今解。思惟真智入真如故。说缘真如正智为境。永害随眠。如前身相真如亦修坏缘法念住。若言语如反照故说缘正智者。应缘真如时反照受心法。缘真如时修三念住也。以约智辨空故。经云。第一义空名为知慧。二十六入境定门。于中先辨入有漏定境。复辨入无漏定境。前中补阙云。缘欲三为苦粗障。缘初禅三为正妙。于如是伏欲界修惑得入初禅。乃至思惟非想及无所有处三得入非想。备云。以欣厌系地法。故除真正智。若尔罗汉等所有系法亦是正智。后起非他所厌耶。解云。罗汉等世间智有二门。一分别所摄。二正智所摄。此文且就分别门为论。次辨入无漏定境中先约七定辨入。何故不说正智耶。心能入所入故略不论。后辨有顶无出世定云云。二十七根力觉等门。补阙云。道理信等亦缘分别。亦将分别为信等自性。所以不言缘彼分别云。章以五事分别五根五力乃至止观。依中边论五根在暖顶。五力在忍及第一。共在见道前故分为性。缘名缘相作四寻伺观在暖顶位。名五根故名相为所缘。望于初地上真如正智为增上故。而得五根名。如五根五力亦尔。分别为自性。名相为所缘。作四如实智观。在忍及第一位。望初真如正智为增上而得力名。如见道前根及力如是。见道前七觉支若能得初地菩提支故名为觉支。此是地前世间觉支。故以分别为自性。若依初地无分别智菩提支故名为觉支。此是出世无漏觉支以正智为自性。真如为所缘。望于相见道觉悟安立谛为增上。又正见等八道支。若是地前世间道支如前应知分别为自性。若出世无漏道支以正智为自性。除戒三支以无缘故。余五支以安立四谛非安立真如所缘。以八正在修道出真如观。得缘安立四谛。见道修七觉支。唯作真如观故唯缘真如也。望于学所证得一切漏尽功德。现法乐住为增上。如诸道支或以分别为自性。或以正智为自性安立。真如为所缘。望于漏尽现法乐住为增上。类释四行遮四法迹止观亦尔。此中四行迹依钝根说为迟。依利根说为速。现法乐住四根本定。已得说为乐。未得说为苦。如是差别建立。若诸四法迹依能任持世俗戒胜义定慧正法差别建立。谓由任持增上戒世俗正法故。建立初二无贪无嗔。由任持所余增上心慧胜义正法故。建立后二正念正定。对法论第十卷云。四正行者。谓苦迟通行。苦速通行。乐迟通行。乐速通行。初谓钝根未得根本禅虑。第二谓利根未得根本静虑。第三谓钝根已得根本静虑。第四谓利根已得根本静虑。四法迹者。谓无贪无嗔正念正定。无贪无嗔能令增上戒学清净。不同贪恚门毁犯戒学处故。正念能令增上心学清净。由于所缘无有妄失。正定能令增上慧学清净。由定心为能如实遍知故。二十八解脱胜处遍处门。补阙云。问依能解脱二缚故立八解脱者。建立八解脱意也。于五事中用谁为性一问也。以谁事为所缘二问也。于谁事为增上三问也。答中。初明解脱通用如理如量二智为性。前七解脱是后得智故。基等师云。八解脱中初三解脱依五地谓四及欲界。后五解脱通九地。初及第二解青黄赤白显色。后即观此显色真如。是故通以二智为性。此文即说初二非唯作不净观也。第三净解脱中观净不净色。展转相待待不净得有净色。又待净故得有不净色。故净不净其性不定。既了相待。次观相随但有净色。即有不净色随。有不净色即有净随。既了相随观心自在。是故第三总观一味为清净相。据此观行故。言即诸色中以摄受相及即观彼净色真如。如次四空解脱各以自地四蕴及彼真如为所缘。灭尽解脱无所缘也。又修观者下重明修解脱意。前三解脱除于色不自在障。后解脱除断无色不自在障。次明胜处。前四如初二后四如第三。以开前三解脱为八胜处故。以胜处缘色缘如通有。二者一如前三解脱说也。无始已来取色净相。为境所牵境胜于心心不自在。今时观色以为不净或时观净。转换弃皆得自在。若于色事能胜伏时亦于四蕴无色得胜自在。故不更说观心胜处。通观色心者以不欲辨胜德辨无边故。凡夫虽作八胜处观但缘于色不观真如。今诸圣者观色及如名胜智见。异生但由三总故名胜处。非由缘如名胜也。圣者复由缘如故胜。下明遍处。从彼青黄赤白四胜处观。转为青黄赤白四遍满观。故云由胜处所缘力也。非唯观彼四色遍满。亦观能造地水火风及缘四色四大真如故。言此中差别者。亦以大种相为所缘及彼真如相为所缘皆云相者。据五法初第一相中色及真如为所缘相也。又观空识无边处相及彼真如相。若不缘彼空识所缘真如遍满之境。能依空识不成遍满。由彼所缘真如之遍满得名遍满。之由胜处遍满势力令诸解脱亦得清净者。此文即说胜处为初遍处第二解脱最后。泰法师解摄论中。三科功德最明为妨。彼云遍处唯因一向有漏。解脱唯果一向无漏。胜处在中义通因果。辨胜处中但是究竟即是果名。但是无漏即通因果。是无漏非究竟者。八胜处已得空观名为无漏。望八解脱是因非果故非究竟。是究竟非无漏者。八胜处中初修起时是彼遍入之果名为究竟。未得空观名为无漏。备云。旧摄论云。是无漏非究竟等者。是成实论义勘梵本释论无此文也。修三科法有二次第。一初学次第。先得解脱。次得胜处。后得遍处。二空观次第。遍处次胜处后解脱。今此文意据后为论。若尔何故此中先说胜处。次说遍处解脱耶。解云。此约说之前后非观行前后。

　　瑜伽论记卷第十九(之上终)


　　瑜伽论记卷第十九(之下)(论本第七十三)

　　　　释遁伦集撰
　　
　　论本第七十三

　　上来释五事中有其二颂。初颂已作十门分别讫。自下第二颂后以十二门分别。于中初举一颂列其十一门。后依门次第解。释颂中门数开合不同。景师判云。有其十门。即言思择自性者是第一也。备两释。一解。能思择取等诸门故云思择自性。若依此解思择自性是总标。取萨迦下正列九门。二解。思择为第一门。自性为第二门。是故长行中问彼一切法。当言已下释第二门。若依此解有十一门。今则九十一门。同备后解。思择者是第一。自性第二。取是第三。萨迦第四。有是第五。世间第六。真是第七。寻伺第八。实知第九。密意第十。次第第十一。依门释中略作九段。以萨迦耶有及世间一处合释故也。就解初门明四谛相摄。后依句数分别。前中景云。相四安立谛摄者。向前论论相通安立非安立谛摄与此相违者。相有宽狭二义。分别三谛摄除灭谛者。此文即说分别收于道谛者。以分别中有解脱分及决择分善。是方便道及资粮道通名道谛摄。其分别是其苦集。真如四非安谛摄者。四谛平等真如是非安立谛摄故言也。泰师章云。如前有漏无漏门。分别唯有漏。今言分别三谛摄。以论说道谛有五。即通有漏也。真如四非安立谛摄者。是谛真如故名四。不可安立为因果。故言非安立。下辨句数有五问答。初问答相及名等。诸名皆是相有相而非名者。以宽问狭故顺后句答。此文即是五法皆名为相。余随所应等者。以相对分别等三。又以名对后三乃至真如对正智通塞亦尔。第二问答相及相相。五事有体通名为相。五中初相通列五名。故名相相。答诸相相皆是相。或有相非初相相谓余名等四相。亦是顺后句答。第三问答。相名四句问答。若以分别初相相时。一切皆第二名相与相相更相和合相依而起分别心耶。设以分别第二名相时。一切皆初相相与第二名相更相和合相依而起分别耶。答有分别初相相。非以第二名相更相和合相依而起分别。谓如牛羊及婴儿等分别心。不可了其名所有初相相。又初地已上诸菩萨等。于诸相中已拔名下有决定义名言熏习法执随眠故。诸菩萨等缘诸相相时不依其名言取相相也。二有分别第二名相。非以初相相更互相合相依而起分别。谓外国人初至他国。分别名相不了其相相事。三与上相违解名言。凡依名取相依相取名是俱句。四无分分别智名相俱遣。除上尔所相是俱非句。第四问答约真如思观四句。景云。若思惟真如乃至不见实真如者。即加行及后得智推求真如之时。即有似真如相当心显现。不见实如。下出其位。谓未通达及通达后思惟安立真如。有观真如至思惟其相者。无分别智正证名观。非是分别取相思惟真如。然有作意相应苦起。即说作意名为思惟。故言由胜义故思惟其相。俱句谓通达后相续思惟非安立真如者。初出现后云相续。真智起返缘观中所见真如。由证智导故犹自明了。俱非者谓离如理作意思惟诸相。泰云。思惟真如非观见真如。谓地前以第二分别所摄如理作意乃至忍位思惟思尘无相空理。世第一法思惟识无生空理。谓是平等真如。但见真如影像相是初相相摄。不见本性相第四实真如。从初发心乃至世第一法。未至初地正通达真如位。及初地已上正体智通达真如。后起后得智思惟真如。从后得智出观。后重更作意思惟安立真如影像相。亦是初相相摄。皆作意思惟第四真如故。名思惟真如。然观但观见初相相。不见第四实真如也。第二句有观真如非思惟真如者。谓初地已上正体智通达真如时由胜义道理故。加行智中思惟其初相相。不可得即入正体智观见实真如。以初相相俗谛谓有胜义谓无故也。第三句者诸正体智通达真如后。相续即起后得智重思惟非安立谛真如理。西方有二释。初释云。相续后得智思惟真如。无影像相真如观故。名观真如。第二释云。后得智虽有影像相真如观是初相相摄。然与本性相真如相似。故名观非安立真如。前第一句别更作意思惟安立真如。与本性相实真如不相似。故名不观真如也。第四句者。谓离如理所引作意思惟别诸相。不思惟真如相。备云。思惟以分别作意为体。以分别故定非正体智。相应作意观以慧为体。以证真如慧及缘似真相事并名为观。观思既不同。故作四句。第一句地前加行智及缘安立后得智。第二句即正体智。第三句缘非安立后得智。问何故第一句中后得智缘真如名安立。第三句中所缘真如者名非安立耶。解云。第三句中所明后智由正体智次第所生故。非安立真如。第一句中所缘真如不似本质故名安立。问如来后智何法体耶。解云。西国二说。一说如来后智一向不缘真如。何以故。若欲缘真即证真如故。即名正体智。一说后得智亦缘真俗。然其后得智有其二种。一者于一刹那正体智中境判二智。若如是者一向缘理。二者自有后得智缘俗谛及缘真如相。第四句除缘理作意。余诸作意。如此四句真如为宗。故名真四句。基云。初句。地前加行智有分别故。所缘真如相不似本质真如。故不名为观真如。第二句。正体智非分别故。证真如故问答。若尔何故言思惟。解云。不同前思惟。如无漏末那名为意。非染思故不名思。无漏故亦名为思。第三句初地已上正体智次第所引缘真如。后得智所缘似真如相。极似真如故名之为观。以分别故名为思惟。实论所缘名非安立。第四句除缘理作意余作意。余义料简与备师同。景云。思惟有二义。一重观故。二非真观故。观即通达观照义。然即第三句亦观思惟真如者。谓修道正智。以重观故名思惟。以观照故名观。如义当古人修道名思惟。今寻诸释泰释为胜。然若依难陀论师。因中正体智不修本质真。变余影像。不合此文。准相四句义还有顺。第五问答约相相思观四句。景云。翻前四句。有思惟相不观其相谓前第二句者。是离相思惟真如之相。不是取相观真如相。即是向前观不思惟。有观其相不思惟相。前加行智思求真如未能正证。及后得智还缘真如取相观也。有思惟相观其相谓前第四句者。谓离如理所引作意思惟诸相。即是不思惟真如亦不观真如也。有非思惟相亦非观其相谓前第三句者。谓初出观后得智心中思惟非安立谛真如。而诸不思不观诸法相也。景云。第二句但思惟其相。据胜义毕竟不可得故。名思惟相。于时无相但见真如不见相故。名不观其相也。前初句观见真如相。是中初相。然当时思惟真如。不思惟真如相也。前第四句思惟初相亦观初相。可解。前第三句思惟实真如慧观实真如著。故非思惟。五事等相亦非观初相也。以此第四句证。故知。前第三句后得智分别心亦观实真如著也。以影像真如称前观中本性相真如。故名观真如。地前未通达真如故无相。无生观中虽有似真如相。现不称实真如。故不观真如也。备云。此中思惟通与正体后得智相应。作意加行后智及诸分别慧名为观。亦不取缘理。后得智既有此别故有四句。四句。中虽有真如以相为宗故。名相四句翻前可知。基师意与备同。初云有思惟相不观其相谓前第二句者。此明正体智思惟真如体相。不观真如外诸相。第二句有观其相不思惟相谓前初句者。此明观诸相而不思惟真如体相。第三有思惟相亦观其相者。此明思惟诸相及观诸相也。第四非思相非观相谓前第三句者。此明缘似真如相而不思惟以外诸相及不观也。第二解自性门。于中初有三问答。即是立宗。后破外执。初中第一问答辨五事摄法。景云。理实合答。言摄一切法。耶答言如是者。梵本文故作是答。章云。一切法皆五事摄。故五事摄一切法。遍计所执是无法如兔角故。非五法摄。第二问答正辨自性。景云共相可说。自性离言故不可言说。章中。复云言说之道但说诸法通相。自性离言不可说如此如言青色虽简黄赤白。然青名通目法界一切青竹根茎枝叶皆青故。又更言青叶虽简根茎枝。然青叶名通自法界界。叶叶自相各不相似。然一青叶名通自法界不相似。故一通名不能别自法界叶叶自相。以法界叶自相各各不相似。各各不相似犹如人面。就一青叶中有众多极微。众多极微皆非青叶。故青叶名亦不称法。又众多极微自相各各不相似。犹如人面故。乃至一极微自相亦不可说。色法既尔。心及心法非色非心法无为法亦尔。故言诸法自性不可言说。但假说共相是其无法。若执为有遍计所执摄也。第三问答观五事相。景云。问意诸法既不可说。约何等事观知诸法。下答中有二。谓喻况合喻。答如幻事相非全无有者。能造幻性无象马等性相非全无有。譬如幻事有幻事性无象马等性。下合有二。先总后别。如是诸法唯有名相无自性差别显现可得者。此是总也。唯名字假立诸法。离名字外无有决定随言说法。自性差别显现可得。相下别合。相由相名相之自性定不可得者。五法中相实不可得。但由名字谓之为有。如相如是名名自性等当知亦尔者。类中间三也。随此三名执取三性定不可得。正智由正智名正智自性实不可得者。问五法之事初辨相讫。即应总类余四。何故类释中二别解正智耶。解云。须知新译经论体或例然。且如辨说十种法门。辨初一竟。次释余八。后至第十还更分别令义分明。故作此法。何故于一切种随言自性不成就故者。结遍计所执不成就也。章云。如幻事相非全有亦非全无。是故净名经言。诸法非有亦非无。譬如幻事。但有幻事性非全无。然无象马等性故非全有。如是诸法体性唯有名所目因缘假有依他起相。可得非全无。然无边计所执自性差别施设显现可得相。故非全有。由依他起上边计所执名所目相自性定不可得故。如初相幻事。如是观余四事。若尔遍计所执不可得也。下破外执中。先破外计后通外难。前中补阙云。若谓诸相乃至如已立名者。外人执意。一切诸法名之与体常在一处。本自在故故言诸法自性安立。然此旧名要待容名显发方能诠法。故言即称共量假立名等。下正破之。凡言名者必能显法。既有旧名。先应诠名何待容名。是即未立假名之前于法应立量。未立名前于法应觉。有旧名故如立客名。亦可破言。汝执诸法自性安立由先了法自性安立。后称其重假立名言。是即未立名前于法应觉。已了法故如已立名。自下重破。又于一相所立名言有众多故有差别故应有多体者。且如彼一法有其多名。汝立依体施名。名既有多体应非一。应立量云。一法多名体亦应多。以称其法立假名故。如于一体建立一名。是故名言依相而立不应道理。基师等云。言有差别故者此明如一名目多义。义既非一名应有多。如俱舍论说瞿名目五义偈云。方兽地光言金刚眼天水由此九种法智者谓瞿名目。下第二破法随名起。此进退广破。未必有此计也。下第三破法随合起未必有此计。但进退广破。下破第四执名能显。言若取相已假立名言便不成显者。为欲知法假立名诠。未立名前已取得法何烦名显。应立量云。一切名言不能了法。未立名前已取法故。犹如名言不能生法。若不取相假立名言无事名言不应道理者。凡立名言要先依法然后施名。既不取事即无所依于何施名。应立量云。一切名言皆不得有。以无所依事如兔角等。章云。此文同摄论牒义因名计名前生智破等。依梵本无计名义为一执。但计名义相称。如夫妻相称互为主非客。是遍计所执。今破彼计。名义不相称。相望名互为客非主。名义但依他。今牒计云。若谓诸相由分别心安立自性。青等色相即称其青等量假立名言。此假立青相名言依青相而立。若尔是即于青相假立名前未立青名时见青。应有彼青觉解。觉解名青以名称相故。闻名知相。以称名故见相知名也。今既见相不知名。故知名不称相。又于一眼根所立名言有众多。故此一义有多名也。有差别故此第二一名目多义差别。如一眼上立一瞿名乃目九义差别。若名义相称者。一眼随多名应有众多体。又一眼随瞿名。应有九差别体性。理既不尔。是故名言相称依相而立不应道理。上来破萨婆多部计相。自下二破一说部计。彼部一切法唯有其一名言言说。言说名外更无别法。由言说名故诸法显现。今牒计破云。若谓诸相如名言说故安立由名势力诸相自性起者。是即彼相假立名前未立名时应无自性。是一过也。又彼相既先无有。相无故名无。后假立言亦应无有。是第二过。是故二种俱成无之过。又假名言有众多故。此一义有多名也。有差别故此一名目九义差别也。应有众多差别性。意同前释。又相但依他名起过。由彼诸相但依于他假建立故。下初法。次喻。后合总结。可解。自下第三破卫世师计。离相及名外然由名相二种和合句义故别生有句义。和合能令名相和合。有句义能令名相有。今破云。若谓离彼相及名言外然由名相二种和合。有句义自性生者。彼有句义自性于诸相中。或于名言中。或相名二中间应现量可得。然不可得。是故此计不应道理。由此因缘随言立一切法有自性。于一切种别法中皆无所有。自下第四破僧伽。以苦示痴三德与二十二谛为自性。故说诸法有三德自性。然其自性是常由名故显。今破云。若谓名言能显自性亦不应理。若取不取方立名言俱有过故。若心取自性相已后方假立名言其名便不成。显自性先已解故。若心未取自性相。先假立名言未有所显事。而立名言不应道理。此亦皆是名前生故。以一义有了名。及一名目九义破。类如前说。外人以名定目法。如灯照色。今破云。照了喻不相似故立。不应道理喻。不相似者。照了因缘于一切瓶等事差别无有差别。如灯照瓶时亦照一切物无有差别。名即不尔。一名目心时。则不目色等也。种种亦尔。灯照既然。种种日月宝星药草等照亦尔。能取因缘。因缘于一照见差别诸法能取因缘。依名不尔。因于色名。但能取色能取心。故知喻不相似法。次通外难有三问答。初问答中章云。此有二问。一问不可言法性中有言说。云不可言。是故法性不可言说言不应道理。二问前幻化形喻一切法。彼虽所化类。非是实有。然有种种能造事是实。如以手巾化兔。所造兔虽非实能造手巾是实。所喻法中皆非是实故。譬喻亦尔不相似。答中乃至方便施设来答初问也。正立宗说一切不可言时。不可言言亦已遮遣。其言在一切法内故也。为令觉知如是不可言义故。方便施设不可言言。然不可言言既不可得。故一切法不可言也。譬喻等故已下答第二问。以喻喻法非不相似以喻所喻法中有真有俗。俗法无性。虽假名言非如彼性同于幻化无实性也。实谛之理不可言义。非不实有同于幻等。是故法喻亦相似。备云。答中有二。一答前问。云不可言名亦即入不可言中。故云已遮。二答后问。为令觉知不可言义故设喻言。欲辨假名诸法虽非遍计性有。然离言说性依他真实非不是有。故非不相似。第二问答中章云。此释喻相似。问意诸世俗法若由名言故即有离名言即无。若如是可同初幻化等喻化作即有不化作即无。明时无可言故不可计应道理。今世俗事法即不如是。言说亦有不言说亦无。不同变化或有或无。既常是有即常可言。不可言计即为唐捐。答意由八分别生三种事。如菩萨本地分说。彼由三种事更起分别诸杂染法。展转相续由如幻化。起有所因其喻相似后由证不可言理分别心灭时诸杂染法皆可随灭。故不可言计亦不唐捐。故一切法起有所因及有断灭时故。与幻化喻相似也。备云。此破分别说部计。第三问答中释染不尽灭。外人乘前所说。若心灭时诸杂染法皆可灭故。不可言计。即设难云。若尔即应一人成圣。一切皆成。一杂染灭。一切皆灭耶。论主答。相等诸物若由名言之熏习不共分别所起自身内报佛无分别智起时。分段变易彼亦随灭。若器世界共分别名言熏习之所起者。得佛时共分别自识所现有漏报土亦无。然从凡夫二乘诸菩萨等果报识所现报土。由他分别所任持故而不永灭。若不尔者他之共分别因。应无其报土果。彼众生报土虽不灭。诸佛得清净者。我彼报染土正见法清净真净土。故仁王经云。三贤十圣居报土。唯佛一人居净土。第三解取门。中先总判五事能取所取。后别辨三取所行。前中章云。初相中虽有分别正智影像相。非实能缘故但是所取。前四缘门中据似能缘故。相中得有等无间缘。备师又云。约别相故不名能取。通相亦通分别正智能有所缘名为能取。与他为境故云所取。就辨相三取所行中。初正辨三取所行义。后重问答分别。初云。问如是五事乃至不依言说故者。章云。一云了知名言众生依言取相。是有言有相取所行义依。二不了名言众生由成就待名言取相种子随眠故难不了别名言。然由执名言随眠力故二取诸相。是言说随眠者无言有相取所行义。三初地已上菩萨断待名言随眠种子故。正体智不依名言不见事相。是无言无相取所行义。初二地前三乘世俗谛取。最后初地证智胜义谛取。复有远离名言随眠者后所得智。通取世谛胜义所摄。虽知胜义真如。然有真如相从心现故名安立。前四句中据称实真如故名非安立也。既以安立真如为所行。故此二种取由二因缘得世出世智。一缘曾得俗境未曾得。俗境未曾得真境。故名世出世。二缘可言说俗境不可言说俗境不可言说真境起。故名世出世智。备云。前据正体次第所引故。第三句云非安立谛。今通据次第故云安立。或可有二义相望不同故。问后得智缘名。何故论云无言相取耶。答设缘俗谛离言说故。维摩经云。彼说法者无言无说。彼听法者无闻无得。又持地论云。随事取随事如取。不作是念此事此如。是故诸菩萨设缘名言。名为无言无相取也。次重问答分别。中分四。初明取因缘。同有相取境心世人皆有世间共成就。无相取心非世人所共成就。何因何缘得无相心。答世俗名言熏习成种子后时上心取境。取境之心名取果。是有相取心世人所共成就。此有相取心能令生死离染。若见道前作似无相观学。离名言所因诸相。胜义相见分。熏习成闻熏习种子。从此闻熏习因入见道时证见无相理。此证取无相见。是前无相闻熏习果。此无相取非世人共所成。能令行者证得涅槃清净。是故有相无相二取皆有因缘。下约喻显。约本有无漏见种子在障出障以释。或约新闻熏习有漏见转成无漏见以释。或约新旧和合以释。二明无明无相取名义有六问答。如文可解。三明熏辨取因果。有三问答。初问答明有相为无相因。补阙云。问意无始已来未曾修习知无相智。后时彼智是即无因。云何后生。答有相亦得为无相因乃至亦如是者。加汝宗中世间智为缘生出世智等。义亦如是。有相为因生于无相。有何过也。胜军论师见此处文。即言定无本有无漏种子。若其有。此中应言从无始无漏种子为因缘生。何故此处但言从其有相生无相耶。若依护法等即引上论云。有种姓者在那落迦中。据种子故成就三无漏根。故知本有无漏种子。若尔。此中何故不说本有种子为因。但言有相为无相因耶。答为欲反诘外人。汝宗许彼世间为缘能生出世义。亦许彼有相为缘能生无相有何过耶。为此义故虽种子有而不宣说以为因缘。章中复云。地前有相亦得为地上无相因。以学似无相观随顺彼无相故。如小乘见道前世间有漏智为缘。生见道出世无漏智等。第二问答通经。外人之问来论主以种种道理能通义难。自下复更举经。如苦等智世尊说为清净因者。此牒经也。若苦等智于苦等谛分别苦等即是有相。有相之智不断烦恼是论主宗。云何断为清净因。若不分别是苦是集。苦等诸智便不是有。云何得有苦等诸智毕竟清净果耶。答由无相智增上力故乃至名已断所断烦恼者。答意。若二乘人由无相智观人无我所显真如正智断烦恼。大乘即观二空所显真如断烦恼。故言于诸谛中极善清净。从出观方起苦等分别之智。分别之智实不断惑。约彼真观明苦等智能断烦恼为清净因。因更果名名苦等智也。次文云。其无相智是苦等智因乃至是故无过。第三问答中可解。四明行者除遣有相转得无相。于中有七问答。初问答明得定现影除遣转灭。问意。若法界所知俗境念念无常积集相续无量。修观行者多不现见。云何修行者得缘彼为境及令转灭不现耶。答于彼闻思二慧增上力故得三摩地。由彼定心见分因缘。令定心相分法界五种事境影像现前。即缘此法界影像相五事以为境界。除遣此法界影像得转灭时。证法界五事无相真理。第二问答明除遣之相。言非灭无义者如成实论师等说。择灭涅槃无别体性名为灭无。故今遮云非灭无义也。第三问答以喻显彼涅槃。非无法界清净。先举三喻显其有余无余涅槃非灭无义。后法喻以显除相法界清净。第四问答法喻以明断遣时等。旧来相传自有两解。一远法师云。断烦恼法先断烦恼。后得入地。如开门已方得入室。于初地前断烦恼已后入初地。如金刚心为无碍道。后入佛地为解脱道。二融法师云。断烦恼时即入初地。非是断已后入地也。如杖打地。打时即凹。凹时即打。如是断时即入入时即断。今解。断烦恼无碍道。在生相时即是或法灭相。与彼二解并不同也。今此文中唯约种子。与诸相法辨断前后。不论外惑时时前后。第五问答明转得无相有其五位。问修观行云何除遣所缘境相。答由正定心于法界所知境影像相。先四寻思审观察。后起四如实智。由胜义谛作意力故。转舍有影像转得无相。此无相转复有五位。果分位在地前。故忍位中名真义一分三摩地。二遍满位在初地。三有动位。七地已来有功用动故。四有加行位。八地已上以是因胜进。故名加行。五成满位。或十或佛地。第六问答明成满位相离三成三。所离三者。一烦恼。二苦。三粗重。离此三故如次成三。谓真义所行。现量所行。自在所行。第七问答明随根立乘。于中初明立乘头数证得时量。补阙云。言证得时量亦不决定者。明彼二乘满时不定。声闻之人极少三生。多六十劫。中间多少义不决定。独觉极少四生。极多百劫。中间多少时亦不定。大乘要经三无数劫方可证得。问云何大乘定立三僧祇方可证得。下答依断三粗重故立三僧祇。一者地前。经一僧祇修行。入见道时方能小断在皮粗重。二者入见道时伏于修惑上中烦恼下品犹行。七地满心下品亦伏毕竟不行。三者第三僧祇满时。断所知障及烦恼障尽。于境自在。此中所说皮肉心三。约烦恼障中开为皮肉二僧祇断。所知障总束为心。此说二障三处过亦据三祇满位从一分。应说道理初僧祇满入初地时。断一切迷理烦恼障及所知障。非唯断彼恶趣烦恼粗重。从初地至七地。入观即断所知障。以除所知理事境故。入观即断烦恼障。于生有力故。时故七地已来为众生故犹起。入八地已去永伏不行。所有随眠金刚方断。于所受身有力滋润前未来断。从八地已去于念念中断所知障。非本地分明。二障出体诸处不定。有说烦恼障中修惑名皮。外迷事故。见惑名肉。内迷理故。智障名心。以最微细譬心在内。或约三祇所断二障皆分三种。谓皮肉心。如摄论说。或于地地中三心所断为皮肉心。为断皮烦恼入初地。乃至为除心烦恼故出初地等。亦如摄论。今此文中初僧祇所断恶道烦恼名皮。第二僧祇所断烦恼障中上中二品名肉。第三僧祇所断智障名心。章中复初地已上不往恶趣受实报生。瑜伽云。初地菩萨断恶道业无明。地前一僧祇修初地方便时。以伏恶趣业种子故。亦不生恶趣。不为三恶趣不乐之法间杂故。摄论云。得世上正见。往来百千世修不堕恶道。次明立乘因缘。补阙云。立声闻乘有三因缘。一者变化。佛随所化。化作声闻。二者誓愿。谓有众生于声闻乘已发誓愿彼即建立以为声闻者。此是不定性人遇缘发声闻愿。彼依此立。三法性声闻。谓从本来慈悲薄弱于苦怖畏不乐利他。依此法性立为声闻。又觉法性谓于安立谛中多分修习怖畏行转由此因缘证得圆满者。谓于苦等谛中多缘苦集。修怖畏行证得圆满声闻乘。独觉亦尔等。先亦有三种变化誓愿及法性。慈悲薄弱怖畏众苦不乐利他。但出无佛世此为差别。即上相违三因缘故应知菩萨者。亦有变化誓愿法性三种菩萨。而从本来慈悲纯厚不怖众苦常乐利他。备云。声闻三者。一如身子等。二住不定性故愿成声闻。三住声闻种姓。下明失坏经律。先明声闻失坏。谓有声闻计无烦恼身即随灭。生大怖畏我宁不脱如是烦恼。为有此计故不断烦恼。不取涅槃及不持戒。故云失坏正法及毗奈耶。如人患于热病。谓病愈时体举皆灭。便生怖畏宁不脱病。次明菩萨失坏大乘。谓有菩萨闻说诸法甚深无性。即执一切烦恼自性本无谓自己身无生死等者。此是空见不能修行。何故不明独觉失坏。以彼无别了教故。或同声闻。故不别说。第四解萨迦耶有及世间。萨迦耶者。小乘名有身。大乘即名像身。此不定故。存梵本名萨迦耶。相通二种者。有为有漏是身。无为无漏非身。故言通二。二是萨迦耶者。名与分别。一非萨迦耶者正智。正智能坏萨迦耶故。非萨迦耶。真如俱不可说。有及世间亦尔者。有是三有。相通二种。名与分别。一向是有。正智非有真如俱非。第五解真实摄门。世间道理所成真实三事摄者。谓相名分别三事是世间所知及学所知故二真实摄。二障清净智所行真实二事摄者。谓二乘证人无我所显真如断烦恼障。故人无我真如正智后二事所摄。菩萨证得无我断所智障。故法无我真如正智亦后二事摄。据本地分。后二真实但是断结无为。理应后二真实但与真如相摄。而言亦摄正智理即难解。三藏解云。当证烦恼障净之时亦证智慧。故断与智并是烦恼障净智之所行。如见分证证自证分分证智。依如是义。后二真实通摄真如及正智也。第六解寻思摄门。景云。四寻思唯是地前。但是如理分别所摄。景云。寻思推求分别见而非正智。故无性菩萨释论云。推求行见名为寻思也。未能寻思正证故。乃至七地已来所有四寻思皆是三界有漏心心法。故唯分别摄。八地已上依佛地论及无性菩萨摄大乘释无加行智故。四寻思四寻思亦通名加行智摄。第七解实智摄门。景云。四如实遍智在于地上皆是正智所摄。道理四如实智亦在地前。地前亦有世俗正智作如实观故。景云。无性菩萨摄大乘释云。决定行智如实智。依摄大乘忍及第一得。四如实亦正智摄故。前系界门正智通系不系故。地前四如实是系。地上四如实智是不系。然漏无漏门。正智唯无漏如前会释。第八解密意门。于中会释十四种密经。释初经中景云。若如名言执有五事说无自性。离彼名言任其五法。各有别体说有自性。即是无有言所诠法体。唯有离言法体。故言无二。景云。问世尊何故说一切法无性有性无二。答即依如是所说五事。世俗道理有。实无说无自性。真如无俗自性故。亦说世俗无自性。如胜义无自性。余四法是世俗有故。无自然性。然五事由别别相不觉自性事。故说此五事有自性。五事有自性亦有五事无自性。故说一切法无二也。第二经中景云。一相无自性性谓一切世俗言说自性者。即遍计所执随言说法。本来无相。二生无自性性谓一切行众缘所生缘力故有非自然有者。即依他性藉众缘生。无自然生名生无性。三胜义无性谓真实义相所远离法此由胜义说无自性者。此胜义无性亦是依他。由是因缘无常法体。非彼真实胜义之法。故言真实义相所离法。由此依他无彼胜义。故说依他名为胜义无自性性。依下解深密经解胜义无性有其二义。一就依他以解胜义无性。如向所论。二就圆成实体以明胜义无自性性。后有二义。一圆成实性。性离名言。无彼取执胜义义相。名胜义无性。二此圆成体是胜义。如此胜义由彼无相无生二门所显。故名胜义无自性性。今此文唯约依他辨胜义无性。问相无自性无遍计所执相之自性名相无性。依他无彼横计自然之生名生无性。此亦遣无于遍计所执。即此依他无彼胜义常住之性名胜义无性。此亦先于遍计所执。是即三无并无遍计。总是一无。但应说彼相无自性其义即是。何须复辨此依他无生无胜义等耶。解云。据理实然并约无其遍计所执。然今论宗或约二性如辨三无或约三性辨三无者。总别分别故有其三。相无自性。即是总收其遍计所执皆尽。复言依他无生无胜义等。是别分别。次明依他因缘法体无自然生无其胜义。故于总中开出此二。非谓遣于遍计相无性。外遣依他及遣胜义辨生无性胜义无性。故下解深密经中说云。唯遣遍计所执辨三无性。未遣三性辨三无性。问若尔。云何摄论即云先证根尘相无自性。后时见识无生。识以根尘为因缘。因缘既无识云何生。约彼论文亦遣依他。云何得言但遣遍计所执性耶。解云。根尘及识有其二种。一是依他因缘生法。设入初地此亦不遣心。是俗谛后得境。无分别智自观真如。后得智自缘因缘生法。理事并行不相妨碍。若入真观即遣俗谛。根尘识等真俗并行。俗智缘何境耶。故知因缘有法。入观不遣。二是遍计所执根尘识等。倒情执有。毕竟无体。论中约识先遣根尘。若悟能生根尘无体。即悟所生之识。云何得生。此即还遣遍计执识。不遣依他。依他性中通有八识。入真观时有漏意识及以末那虽暂不起。出观还生。赖耶恒行。五识遇缘观中亦起。故不得言入观遣彼依他之识。若同遍计所执。入观俱遣遍计故悟本相无后智不缘。遣依他故亦应后智毕竟不缘。下约喻显。观行比丘乃至恒无间转者。如观骨时若未广观先观髑髅。乃至观足亲所依绳床是骨。一房一僧伽蓝一村一聚落一国乃至大地骨皆充满。后欲界缘除所见骨。以久习观骨境现前不能除灭。遂作是念如是骨聚虽遍大地。但是我心假想安立。推审本心骨相除灭。况前遍计执有定性境时。但有自心。心外无法。问行者入观观于骨聚。骨聚后时际遣。为由定心执有实骨故须除遣。为不执实而须除遣。若执实者定心即有法执。有法执故即有无明。有无明故不应名定。若不执实所观骨聚。是依他性。今遣骨聚即遣依他。云何复言不遣依他。解云。定心观骨无有执实。为调心故初假观骨。后复寻本舍骨观心。将此转观舍于骨聚。况前三无性观。除遣遍计所执实相生及胜义等。言此中五事至胜义无自性性故者。五事非遍计所执故非相无自性也。但有余二无自性性。此句是总。下别分别故。言随其所应乃至说无自性者。义意如前。是故下结。乃至我说一谛更无第二者。彼说真如非三无性故。唯是不变真实说为一谛。章中又释。相无自性性。唯无横计人法二境遍计性。生无自性性者。依他从众缘生无自然生故。说依他生无性性。谓无自然生性性体性也。胜义无自性者有二种。一依他无有胜义故。说依他俗法为胜义无性性。此是俗谛胜义无自性性。如苦谛无真我说无我也。二真如胜义无依他故。名胜义无性性。今此文中是初义也。真实义相所远离俗法依他性。此由无胜义真如。故说胜义无性性。如观行比丘。于大骨聚作假想观。其观既成欲舍不能得。乃至解云。于此假想观骨聚作事非真实胜义。骨聚无性总恒无间转。如是应知真观依他性。非真实胜观故。名胜义无性观。然是俗观非真也。遍计所执性非五事摄。五事非由自性性故说无自性。五事中谓相名分别正智皆由二种无自性性。一四种要众缘生自然生。说无生自性为其性。二四种是俗非真无胜义性。故说胜义无性性。真如一种有其实体。由胜义无俗性故说胜义无性性。不由无自真性性说无自性。是故世尊依此密意说言。我说一真谛更无第二真谛。旧梁摄论等名真实无性性。今名胜义无性性。以真实性是胜义谛摄。故名胜义谛摄。旧经名第一义谛。今经论名胜义谛也。今依此论会旧经论。真实无性者。一依他非真实性。故说依他为真实性性以依他无真实为其性故。二真实性非依他性为其性。故说真实无性性。依梁摄论乃说遣真实性得无真实性故名真实无性性者。录文人误也。又依佛性论及瑜伽论。以三性与五法相摄中。真实性与五法中真如相摄。若遣真实性得无真实名真实无性性者。真实无性性者五法中何法摄耶。若云真如摄者。与真实性不异。若言五法不摄者。五法摄法不尽。若言五法摄不尽者。何故瑜伽论云问如是五事为摄一切法为不如是答如是。又遣真实性故说真实无性性。何故瑜伽论云真如不由无自性性。说无自性。是故世尊依此密意于伽他中说如是言。我说一谛更无第二。又古汉师云。依他无性者无众缘生俗谛性故名依他无性者不然。瑜伽论云。云何无自性性。谓一切行众缘生。缘力有非自然有。是故说生无自性性。此意说言。众缘生法无自然性故说生无自性为其性。非谓无因缘生性。故说生自性性。若言无众缘生性故说无自性性者。便是恶取空也。故瑜伽第七十五卷云。复次于大乘中或有一类恶取空作如是言。由世俗故一切皆有。由胜义故一切皆无。应告彼言言。长老何者世俗何者胜义。如是问已。彼若答云。若一切法皆无自性是名胜义。若于诸法无自性中自性可得是名世俗。何以故无所有中建立世俗。假设名言而起言说。应告彼曰。汝何所欲。名言世俗为从因有自性可得。为唯名言世俗说有。若名言世俗从因有者。名言世俗从因而生。而非是有不应道理。若唯名言世俗说有名言世俗无事而有。不应道理。又应告言。长老何缘诸可得者此无自性。如是问已。彼若答言颠倒事故。复应告言。汝何所欲。此颠倒事为有为无。若言有者说一切法由胜义故彼无自性。不应道理。解云。于大乘部中或有清辨菩萨等一类恶取空故。作如是言。由世俗故一切依他皆有。由第一义谛故一切依他皆无。慈氏菩萨云。应告彼言。何者世俗何者胜义。如是问已。彼清辨等答曰。一切依他法皆无自性是名胜义。若无自性中因缘自性可得是名世俗。何以故。实无所有中建立世俗有法。假设名言而起言说。故名为世俗。慈氏菩萨应告彼曰。汝何所欲。名言世俗法。从因有自性可得。为唯名言世俗说有。实无因缘生耶。若名言所说世俗法从因有者。名言世俗从因而生。因缘道不可破故。经云不坏世谛而入第一义谛。汝言从因而生俗谛依第一义谛故而非有。不应道理。若言唯名言世俗说有实无从因生法者。名言世俗无所诠因缘生事。而说为有不应道理。慈氏菩萨又应告曰。何故诸因缘法可得者此无因缘自性耶。如是问已。彼清辨等若答云。颠倒因缘事故。胜义谛理无颠倒事。慈氏菩萨复应告云。汝何所欲。此颠倒因缘事。为有此因缘法为无因缘法。若言有此颠倒因缘法。说一切因缘法由胜义故皆无因缘自性。与邪见说无因缘法。不应道理。若言无此颠倒因缘法颠倒事故无事得因者。而说汝无因缘自性。不应道理。无著菩萨造摄大乘正述此宗。故论云若依他性圆成实性亦无。即恒无二品及染净法。清净言染污者是颠倒事依他也。自古摄大乘师谬解本宗。故说遣依他因缘法得无生性。乃至是清辨菩萨学徒恶取空宗。非慈氏菩萨及无著菩萨所学宗也。善戒经第二卷云。有二种人。远离佛法非佛弟子永失佛法。一者说色乃至涅槃有真实性。二者不信世流布性。如是二人不信受持菩萨禁戒谤一切法者。即是外道福兰那等真实弟子之福兰那。谓诸法性无。而佛法中亦有亦无。设生我见不至三恶。不解空义为人广说。当知是人必到阿毗。不解空者谤一切法。不解实性不解法性。妨于解脱。与多众生作恶知识。自不持戒教人毁戒。常乐宣说无作无受。令多众生增长地狱。云何名为不解空义。说一切法本性自空无因缘空。说一切法亦无处所。若无处所何名为空。是不解空。云何名为真实解空义。说一切法中无有法故。是名为空。法亦不空。是名解空。无错谬解云。云何名为不解空义。说一切因缘法本性自空无因缘法故空。说一切遍计所执法亦无依他性处所。若无依他性处所约何说空。是名不解空。云何名为真解空义。次答说一切依他法无有遍计所执法故。是名为空。依依他性法亦不空。是名解空。第三经云。无生无灭等依相无自性性者。此依五事之外遍计所执之相辨无生无灭等。依下解深密经亦就圆成实性。以辨无生无灭等四义。第四经云。于虚空依遍计所执说也。第五经云。诸法如幻依彼依他。说无生及胜义无性。第六经云。等随观色乃至识有无常耶等者。定心平等。随境观色乃至识有无常。无常言是隐密故。论主释云。所计常性色遍计等说。无常故依相无性说。何者论主欲释经语。经语颠倒可言常无有故。以于依他色等上遍计常。故云常无。然即彼经欲说等随观五蕴常无有故。第七经云。五蕴皆有苦者。亦依依他说生无性及胜义无性。第八经云。等随观即彼皆空者。即依生无自性性等乃至说如是言者。前即明遍计性空说等虚空。虚空无体喻遍计所执性空。今言随观即彼皆空者。明依他诸法空自然生及无胜义。不同前说遍计所执空相无自性。故言远离相无自性。亦不可须对前辨别名为远离。慧。解经等随观即彼皆空者。明依他空无自然生及无胜义故说为空。不辨相无自性故。言远离相无自性。言如依远离性说彼为空至亦尔者。前明依他是因缘。因缘法外离自然生及离胜义故说为空。今明依他即体无我异说空义。故云依异相性为无我。亦可明此依他法体无我。异于遍计所执我无。故云依异相性说为无我。第九经云。如理观彼五蕴非有显现答依相无性说者。以彼横计五蕴。如理观察实非有。而随妄情显现故。依相无性说非有显现。第十经云。说彼虚伪不实显现者。依生无性及胜义无性说者。以依他起性虚妄无实从缘显现。无自然生故名生无自性。非唯无自体亦非真如胜义。故云胜义无自性。第十一经中景云。此明真如法中远离十二处。总都不依彼三无性说。问设依真如法中远离十二处相。依三性说有何过耶。如彼真如法中。遍计所执眼永寂灭远离遍计所执色想。乃至言永寂灭远离想。亦离遍计所执。解云。三无性观在方便道。真如观诸法永寂。不作无相无生等观。若就义说真如法中离遍计所执十二处。总亦得说为相无自性。然依经中有无性言。方得依经说为无性。经中但言眼等寂灭远离诸想。竟不说有无性性言。故论主云。都不依三无性说。即知三无性观在加行道。根本观中不作无性性之解。泰云。于真如中眼等永寂灭。远离色想乃至法想真如。实有体性。故都不依于无自性说如是言。备云。此约圆成实性说。不约三无性说。第十二经遣一切想者。亦依真如说故。不依三无性性说。详此论上下说无性性者。唯依横计性性。不依依他及圆成二性。故净名经云。但除其病而不除法。法是依他圆成真俗二谛。病是遍计横执诸法。是故彼经意还同此论。此人如是作真如观无不能知。故上论云。诸天得他心智寻彼比丘所入之定竟不能知。故说颂云。南无最胜士。南无士中尊。今我不知汝依何修静虑。第十三经中景云。言随顺喜忧舍处眼所识色乃至意所识法中无谛无实者。依相无性说。无无颠倒者。外道执法自然而生名无颠倒。今明依他无自然生故。无无颠倒。无不颠倒者。外道复执人天报身是胜义涅槃不颠倒法。今明人天报身是其生死非胜义烦恼故。云不颠倒。言复说有圣世间谛者。所谓真如。即是出世非安立谛。不依一切无性性说之。答文依此解释。可知。今解。前卷说真如差别名实性谛性无颠倒性不颠倒性等。解云。无邪分别所取故名无倒。唯正智所证故名不倒。今此文意。世间色等法中无谛实等相。横计为实等。依三无性说无谛实等。说有真如出世圣谛为谛为实无倒不倒者。不依三无性说。第十四经者有释。知遍计是无。知依他起有。是故依一切。若证真如即不依一切。以真如非无性故。今解。亦可定境非有非无名不可思议。诸佛境界亦尔。非有非无名不可思议。但以因中定境除执。依无性说。诸佛境界已永寂灭不依无性。第九解次第门。中约杂染品辨前三事次第。复约清净品辨后二事次第。道理五事皆通清净。论主从多说故尔也。上来两颂辨五事讫。自下第二解释三性。初结上生下。二举颂解释。有其三颂。即分为三。初中先颂列七门。后依门释。七门者。总举是第一。别分别第二。缘是第三。差别第四。依止第五。微细执著六。如名等执性七。景云。此七门内初三门通分别三性。后四门唯分别遍计所执性。三性之义古来大德种种解释。乃有多涂。且如奘法师出三性义章。最明为好。彼立三性以三门分别。一情事理门。二尘识理门。三染净通门。执有人法定性之境。名遍计所执。因缘之事名依他。无相等理名圆成实。是故论云。迷藤执蛇。名遍计所执。四尘藤体。是依他。藤蛇空理。名圆成实。第二门中境名遍计所执。识为依他。无相无生是圆成实。是故论主不取识为遍计所执。取识变异为无我等。尘名遍计所执。第三门中染为遍计所执。净为圆成实。依他性者。即通染净。故论云。若缘遍计所执此识应成染。若缘圆成实此识应成净。是故染为遍计所执。净为圆成实。能染依他即通染净。既有三门。依瑜伽文。但初门是余二即非。以新译经论上下但有情事门问答。尔者依后二门所引。摄大乘中世亲释论云何会释。解云。新译世亲释论文未必有。设有此文并是情有名遍计所执。因缘事法为依他。言不取识为分别识性识所变异无我等尘无而似有为分别性者。虽有色等事法据唯识门并名为识。故云不取识为分别也取识所变无我等尘无而似有为分别者。即是无我计我。无定实法执有定法。还是情有名为遍计。言染境名遍计所执者。所执无体能生染心。故名为染。非谓有其染法为所依体。既知如此。次依新译经论出三性体。一就五法。二就五相。言五法者。即是相名分别如如正智。于此五中初自性五法不摄。第二自性摄于四法。第三自性唯摄如如。此如七十四卷初说。与旧经论同异会释。至彼当释。次依五相出三性体。言五相者如下摄释分说。一所言相。二能言相。三能言所言相应相。四执著相。五不执著。所言相中通有五法。即摄依他及圆成实。能言相中据横执名无体。义同摄第一性。能言所言相应相。定执名义摄属摄第一性。执著相摄依他者。是分别心故属依他。不执著相摄圆成实。通有如如正智为体。备云。凡辨三性经论不同。且略分别作九门解。一名义净门。如中边论说。诸法名者是分别性。唯由义执名为实所目法者是依他性。四种清净是真实性。二义名净门。如摄论说所目义是分别性。谓依名执名下义为实能目名是依他性。故论云。显名是依他显义是分别。四种清净是真实性。三尘识门。如楞伽经说。五法藏中相名二种名分别性。妄想一种名依他性。正智如如名真实性。四情事理门。如佛性论说。分别性者于五事中不摄。以情计有而无事体故。相名分别正智四法名依他。真如一法名真实性。五末本净门。如摄论说。一切染法是分别性。阿赖耶识是依他性。四种清净是真实性。六情染净门。如摄论中引毗佛略经说。如偈云。幻等颂依他。说无颂分别。说四种净。当知是真实。七染通净门。如摄论中引阿毗达磨经。如金藏立等喻。八谛理通门。如中边论及涅槃经说四谛皆通三性。九通别相门。如三无性论及显扬论说。能言所言相名通三性。能言所言摄属性是遍计所执性。执著相是依他起性。无执著相是真实。今依此论。就第四情事理门将五事摄于三性。成唯识论亦存此门。显无杂乱。依门释中总举如文。别分别中。言圆成实性谓真如者。此遍举不变异义出圆成体。智所行境界所缘者。此之三句义无差别。但欲郑重举彼能行无分别智。显彼所行真如为圆成实。以彼真如甚深难信。故举能行显所行也。下有三句。明证真如有多利益。乃至能令证得清净者。由证真如得清净智名得清净。次由证真如解脱二缚。次由见真如引发一切有为功德。下解第三缘门。景云。遍计所执缘于相名相属应知者。执彼名相定相属著。情所计度。是遍计所执。依他起缘遍计所执自性执应知者。由取情有境故依他心起。圆成实乃至毕竟不实应知者。由缘依他起遍计所执。若了所执毕竟无实。即显圆成故云也。下通违经。世尊于余经中说缘不执著遍计所执自性。此牒经文。论主前圆成缘遍计所执自性。何故余经说彼圆成缘不执著遍计所执。言应知此性者。今至此义中当知依相说者。论主为通。应知。余经说圆成实缘下执著遍计所执。依已证得清净圆成实说。依不执著说。今此中说圆成实性遍计所执者。依未证得清净圆成执著相说。泰云。缘者缘藉也。因相名相属著故又相属。当知。横计有遍计所执性起分别。是能执心中但辨境有因起。故不说心。备云。随遍计所执处。即得依他起自性。今解。世尊乃至应知此性者。牒经。依得已下论主为通也。第四解差别门。中唯辨遍所执其五种。初问答举列。后征问别解。就初计义自性中复有四种。先举列后列解。前三易解。于能取中自有二句。一者计眼根是色尘家能取。及计耳等四根是声香味触家能取。此即计色蕴所摄。眼等五根能取五尘也。二者计受等四蕴是色尘家能取。又此四蕴是声香味触法家能取。第二计名自性中。言一切法所有名者。谓此中总说一切法名是无差别。重言一切。有释。前一切者。如言一切诸法即有法也。后一切者。如言无我即是其法。如因明说法与有法和合名宗也。又解。前言一切即是总名。后言一切即是总法。故再言也。第三第四染净自性文相可解。第五计非染净中景云。遍计此色是所取能等者。直尔遍计色心等法是能取所取不作此染此净之解。故言非杂染清净。又于一切无记法中遍计所有无记诸法者。此第二解。计度无记诸法名非染净。泰云。初但计五根为能取。五尘为所取。不约障治。故云计非染净。后无记计非善恶。故无染净。第五解依止门。中先辨五依后明二执。前中依义遍计义自性者。忽见一物。由不了其名分别其事。不同摄论依鍮遍计金等。依二遍计二自性者。直尔分别色体及分别色名。即依自色体分别色体。及依自色名分别色名。故言依二分别。二自性者。依色名体执色名体。由四蕴名体执四蕴名体。下明二执。重释依止。加行有五。一贪。二嗔。三合会加行者。由贪故起合会加行。四别离加行者。由嗔故起别离加行行。五舍随与加行者。随与中容境欲起舍加行。名施设加行有二。一非文字所作谓执此为何物云何此物此物是何此物云何者。三藏云。初二从内向外。此自性为何相物云何相差别。后二从外向内。此相物是何自性。此相物云何差别。有释。一者此何自性。二者此何差别。三者此自性是何名。四者此差别云何名。景云。不言此物是色。此物是受。直言此为何物此物是何等。故言非文字所作。问既云。名施有二。复言非文字所作。此中意趣云何。解云。以不依法相文字说言此物是色是受想等。言非文字所作。然总说言此为何物此物是何。故言名施设也。泰云。共执法有体。然未执名故说非文字所作。然思度立名故是名施设。推求自性差别之名。而未设其名故。亦是非文字所作。二文字所作者。谓执此为此物者。谓执自性名。此物如是已下者。谓执差别名也。第六解微细执著门。有五种。前四是四倒是人执。第五者是法执。并是迷理。起时难知。故云微细。第七解如名等执性门。于中初总标举由五因缘如名起执。即举小乘外道通名愚夫。所以者何已下第二微细门别解。于中先举前四因即举外执。以后辨第五因直举理教。明诸愚夫为名言所缚。前中先举四因。后结成所说道理成就前中因。问此事用何为自性。答此事是色自性非色名。计名义异。此是初因。次处空闲观察寻思。证名义异。是第二因。次计度云。如求色不得生于不乐。非于求名不得之时有此不乐。明知名义决定有异。是第三因。有师释云。前第二是入定者所起遍计。此第三是不入定及未得定者计名义有体。复次语于名转等已下此第四因。明彼计度名随所诠各各定别。于中有二。初外人立宗次论主破之。外立宗云。世间言说以语说名诠于义。诠自相时不诠共相。此自相名乃至不诠能取所取。言若即彼名乃至应不可得者。外人通解。若其一法之名能诠多法。如随别名起别行解。应不可得随别名起别行解。当知。一法之名不诠多法。论主总非。作此执者不应道理。自下别破。如是乃至为于无义转耶者。此两问定。于有义转且不应理如前观五事中已辨者。前于相名五事已破外人。若名定于有义中转。如世一法有众多名。若名义相至有决定者名多义。即有一法有多体过。言若于无义转者至其理便至者。若名于彼无义处转。汝不应云别别诸名各别行解随义而转。言若于无相义转乃至即是执著者。此名若于无义而转。是即言教有所宣说但是增益。若取增益即是执著。下结成道理。自下辨其第五因。初总标愚夫于相名言所缚。故知如名妄执自性。二别解释。于中先举理教。证知于相名言是缚。后引喻例之。前中先总问答显。由理教下别释。先释其理有三。若离名言于诸事中不生喜乐。若名言俱于事方生喜乐。若生喜乐是即于事名言所缚。是一道理。又复名义展转相依。如先依事起名分别。即是依事名言得生。如静虑者乃至事可得生者。由彼意识思惟名故作青黄等观。遂有青黄影像事起。是即依名事得生起。是第二理。又于名言乃至便为诸相漂转其心者。安心真如无相界中相皆不现。若不尔者。便为相标。是第三理。下引三颂辨其由教。初颂引。后二随来。初颂上半凡为言缚。下半明佛解脱言缚。下引喻例。又如异生于蕴了知皆无有我。非不于彼我执随转。良由来断我随眠故。此举喻也。虽复了知名言假立。而于相中为名言缚。亦由未断名随眠故也。

　　瑜伽论记卷第十九(之下终)



　　瑜伽论记卷第二十(之上)(论本第七十四至七十五)

　　　　释遁伦集撰
　　
　　论本第七十四

　　解三性中有其三颂。前卷已释初颂七门讫。今此卷初解第二颂有九门。摄是第一。无性第二。知等是第三。密意等第四。所行第五。通达第六。随入第七。差别第八。依止第九义。次第释解。初门中初正辨摄。二问答辨正智是依他所以。景云。今此论云。初自性五法不摄。第二自性摄于四法。第三自性唯摄真如。旧行佛性论第二亦云。第一性五法并不摄。以无体故。第二性摄四法。第三性唯摄如如。又三无性论第一卷亦云。第一性无有体相。非五藏所摄。若法是有不出五藏。问若尔何故楞伽云。相名是第一性。分别是第二性。正智如如是第三性。又中边论第一性摄名。第二性摄相及分别。第三性摄真如及正智。如此等文云何会释。解云。文虽有异义。不相违。所以者何。楞伽经说第一性摄名相者。据执定性名相毕竟无体。与第一性无体义同。故得相摄。因缘名相从心而生。不离心故。总名分别。故云分别摄依他性。中边论中相及分别据因缘法摄依他性。名据横计无体义同。摄第一性。正智一种依此论及佛性论等。即依他。以是有为依因缘故。以体变异非圆成实。楞伽及中边论如如正智俱摄第三性者。同据不颠倒义。属圆成实。又依下摄择分。正智亦属圆成实性。若解向来所辨通塞。世人不应辄起难词。云瑜伽论正智一种唯属依他。遍计所执无体为过。又复新译无性世亲所解摄论皆言。如如正智属圆成实。彼邪见者破云。新译经论说彼正智一向属依他者。即有可坏虚妄过者。岂猛浪疏失者哉。又云。依五法不摄第一性者。即五法摄法不尽。此义不然。遍计所执但是倒情构画毕竟无法。为此说五法不摄。云何得言如此五法摄法不尽过耶。是故说云。如世美果多绳附。智深妙义多招诽谤。泰云。此中问答辨正智是依他所以中。西方二师别解。第一师云。此文唯所执性所显相分境依他性。缘遍计所执自性。第二师云。不尽理说。其有漏善心非是遍计所执故也。第二解无性门中约彼三性辨三无性。一由相无性故遍计所执说无自性。二由生无性及胜义无性故依他性说无自性。下释所以。言非自然有故者。辨无生意。依他从因缘生即名有生。无自然生故名无生。言非清净所显性故者。释无胜义性意。外道执人天等身为胜义涅槃是常乐法。今明依他苦集染法无胜义性。以非证智清净所缘故。说依他名胜义无性。三唯由胜义无性性故圆成实性说无自性。此有二义一彼圆成离言说相。非是情取定性之法。而初学者依教封执有是胜义圆成实性。今明圆成无。彼所取执胜义之性名胜义无性。问下有文。二者。圆成体是胜义。由无相等无性所显名胜义无性。何以故下正释此义门。前卷何故即言圆成非三无性耶。解云。据后门。体是胜义。而非无性。为无相等。无性所显名为无性。论体实非是三无性。以无分别智证圆成时离有无故。前据此门故云圆成。非三无性。第三解知等门。如摄论云。应知者三性也。三种自性有无之理一切学者皆应遍知。若尔何故下问遍计所执何智所行为凡智耶。为圣智耶。答非智所行。以无相故。解云。彼据遍计所执无有体相不成缘缘故。言所执都非凡圣智之所行。体性离无。故是学者所推求处。是故前说是所遍知。依他是染。有不实体。故应永断。圆成应证。第四解密意门有二。初总标举不了义经。皆由三性应随决了之相。二略解二门。初举经说三种无生忍。不了义经约三自而随决了。次举三解脱不了义经。以三自性应随决了。备云。三忍在初地已上。故言无退转。第五解所行门。泰述戒贤言。此中意辨。有法是缘。缘体性能生故。名智所行。遍计执性既是无法。四缘不摄故。非智所行。以无相故。前约智体是无法故。云一切应知。备师等云。如摄论说。分别性凡夫境界。真实性圣人境界。依他起性凡圣境界者。约遍计情故说所行。论及摄论又说三性皆名应知者。智遍计无故名为知。依他起性凡圣二智所行但非正智境。圆成实唯正智所缘非后智境。如论真如相分是依他性故。准此文。赖耶所缘诸识非缘缘。第六解通达门。世智思惟所执空时。即有空相当心而起。不能亲证真如。名行有相。出世间智通达所执真如。名行无相。达余二性当知亦尔。第七解悟入门。悟入所执本来无有。即悟入圆成。随入圆成除遣依他者。证断染故。第八解差别门有三问答。初中景云。依他性是因缘生法。通情非情。遍满十方过于数量。依彼依他执有人法二异。数量同彼依他。问亦于圆成起于所执。执有圆成实所执亦尔。解云。圆成离彼执著不当执圆成实时即有相不似圆成实。依他相起于上所执。为此论家明所执数量。但如依他不言如圆成实也。又于依他有二遍计。随彼觉心现执情有。一者随觉二者串习习气随眠者。遍计所执故熏成种子。泰云。如有人等随言说觉知计有诸法名随觉。遍计所执自性执。如牛羊等。过去无始来曾为人等。串习名言。随觉分别熏习种子。名串习习气。随眠力故。牛羊等虽不觉知名言。然与觉知名言者执诸法不异。备云。此辨由有二种执故有所执遍计性。西方一解。以所执自性为遍计性。若能缘心一向依他。是故此文中重举能计依他显所执性。此中地前解名言有情所执。故云随觉。不能语言众生所执起虽无现行缘名言心。而由随眠解青等法。故名串习气。次辨依他差别中景云。如相品类差别者。如五法中相品类差别是依他起也。复有二种等者。一者由八分别执者熏习而生三事。是染依他。二者从闻熏习起。泰云。一杂染依他随遍计执起。此有二义。一执心相分从执见分起。若非相分者。如无明生三性行。二净分依他从无执所起。亦有二义。类前可解。下辨圆成一味无多品数。第九解依止门。遍计所执依三法。执有人法定性。二真分别是能执。相名是所执。由依能执所执虚妄构画所执性成。摄论依此处意取明。彼用何者能遍计何者所遍计遍计所执性成。答意识是能遍计。依他相名是所遍计。由此能所遍计所执性成。问此依止中即言依止三法。何故前说缘门遍计所执缘何应知。答中即言缘彼相名相属除分别耶。解云。前说缘门。但取所缘。缘彼相名定相属著。故成所执。不取能执。故除分别。今依止门通取心境依能执分别之心。及取所执相名二法。方成所执。故依止门通依三法。依他当言即依遍计所执及自等流。前缘门中即言依他缘遍计所执自性者。依止门中要依执彼定性人法能执心故。此能执心复依自类名言种子。及彼现行后依前起。故言及自等流。前缘门中但言依他缘遍计所执自性者。直据缘彼定性二尘熏成种子依他及生现起依他。是故但言缘遍计所执自性。应知圆成实性无为常住无所依詑。故无依止。即是经说无住。即无义。前说缘门即言缘遍计所执于依他中毕竟不实者。据加行智缘彼遍计所执都无自性。但于依他因缘法中虚妄构画。由加行推求审察了知所执二尘。非因此悟入圆成性。故言圆成缘彼遍计所执。不实应知。下解第三颂有十一门。若无有第一。作业第二。微细等第三。无体第四。生是第五。执等第六。了知第七。染八。苦九。喻十。分别十一。长行解释有其十故。染苦二门一处释故。解初门中。若无遍计所执当有何过。答于依他起性中应无名言执等者。从昔已来皆于依他名言起执。由执构画。起彼依他生死染法。断染得净。若无此性无名言执。此若无者。应不可知杂染清净。无后二性过可知。第二解作业门。景云。初性有五业。一能生依他由执二尘相见二分依他得起。此业是总后四别明。总望生彼依他以明五业。二起言说。三生人执。四生法执。五能摄受彼二种执习气粗重者。由执二尘熏成二执习气粗重。余二性各有五业。如文可知。泰云。初性五业。一遍计执性虽非所缘缘生。能执心而内妄谓有所执相有能执心故说能生。依性实非四缘生。二由人法二我相能生二我言说。由二我言说故复缘二我起。第三第四随觉分别执。串习第三第四随觉执。熏成习气。随眠粗重便起随眠二执。此随眠二执亦因遍计所执生故。遍计所执能摄受彼二种习气粗重执。依他五者。第一略明依他能生杂染有二种生。类前可解。略不辨能生清净也。第二依依他计有遍计所执性故。能为遍计所执自性所依。又因俗入真故。及与圆成实自性作所依。约世俗与胜义谛作依处。故遍计所执性中不说也。第三第四人法二执以依他性为所缘缘故。与彼二执作所依处。第五赖耶识与彼二执种作所依。备云。初性五者。一由人法二尘故能生依他能分别心。二若论依他离言说性故不可说。而言说者由遍计故。三四如论。五由遍计故起人法执。由二执故摄彼二种。又解。由无种子故。于诸有漏皆有粗重性。依他五业中其第五者自有二门。若随转理门心王及五根等皆能持种。若论能与粗重依者。通明一切有漏诸法。若真实门但是赖耶能持种子。其圆成实即五种业是。二五对治所缘缘故。第三解微细等门。泰云。遍计所执难悟入。故微细依他八识所缘。依他境常现前。故名粗。圆成圣方见故云极微细。备云。色心等诸法有体。故言粗。遍计所执无体。故名细。第四解无体门。一无体能转有体者。由执无体依他体起。问无体法不成缘缘。云何得言缘彼无体有体生耶。景师解云。此是总无体自属所执。能转有体。自是相分依他有法能作缘缘生于见分。如缘十八界。法执定有时。即有诸界相分。当见分心起为所缘缘。执彼相分定有义边自无体自属所执。能转有体。即据相分。文中总说。故言一性无体能转有体。有释。依他起法由妄情起。故说遍计执。能转依他非亲因缘及缘缘等。一是有体能起有无者。依他起性能生自类及起人法二尘也。一是有体而非能转。即圆成实绝戏论故。第五解生不生门。遍计所执本来无生故言不生。而能生依他故云生生。依他起性是生法。能生依他及遍计所执也。问若言遍计本来不生者。何故言依他所生耶。解云。据无体义故名不生。随计性故亦名为生。圆成实性以止息义故不论能生。问与前门何异而须重来。景师云。前据有体无体辨能相生。今据生不生法辨能相生。景师云。转通生灭。迷时能生依他。若悟所执即灭依他故。今解。转者转变之义。生者生起之义也。第六解执无执门。先明遍计所执性执无执相。景云。一觉悟有执无执。即小年已去解名言人起觉悟执。若名了知不起彼执。次解随眠有执无执。即是婴儿禽畜等虽不解名言。以随眠力而有所执。若就大人拔随眠者。当知无执。泰云。此中约我执辨遍计性。执与无执分别我见由外道等言教计有我。故名觉悟执。俱生我见不由言教。以习气力任运起故名随眠执。于中有二。若凡夫学人未拔彼俱生我执习气种子。当知于彼有随眠执。若罗汉等乃至未舍习气粗重。虽断染污俱生我执随眠种子尽。然善无记种子上有我执习气粗重。由此习气粗重力故。善无记心计有人我。皆名有执。唯佛一人拔除习气故名无执。备云。于四种中。初二约分别起辨执不执。后二约俱生辨执不执。前中即地前有分别起执故名为有执。初地已上无分别我故名不执。后二中即从地前乃至十地已来有俱生二执故名有执。金刚已后永断二执故名无执。大判如之。若随分说。初地已上亦有无执。次明依他有执无执。景云。此中亦二。初由遍计所执自性觉悟执等者。举所执性辨能执依他。善了已下于人法尘不起倒执。第二若于相缚至第二执者。于诸境界有所得时名有相缚。次明无执。无执有二。初明证智。无相界已拔相缚名为无执。或于后时下明后得智。如有当知无执。泰云。此中约法我辨依他性上有执无执。此亦有二种。一若由随名言觉悟分别执有遍计所执法我故。复由随名言觉悟分别遍计彼所成法执自性。如小乘言教执法有性等。是名初执。但以文中举人执觉悟遍计。类释法执觉悟遍计。非正辨人执觉悟。前已说故。二若于相缚种子未拔者。由种子力故于诸相中有所得时。名第二随眠。法执二种无执等寻文可解。备引三藏解。此亦四种。如遍计中解。有差别者。依他性法离言说作用故。无有执著依处故名为执。又此四中。初二约分别无辨执不执。后二约相缚无辨执无执。三藏又云。依他二执即是遍计二执。更无别体。如五蕴上执有神我边名人执。不了蕴义边名法执。此中亦尔。横计有分别性义边名遍计执。不了依他性义边名依他执我。下明圆成无执。此界非执安足处故。若于此界未得触证中起得增上慢者。当知即是遍计所执构画依他性而起。虽缘真如而起执著。还执心变。以如相分依他起执。第七解了知门有三问答。初明了知遍计所执有十一相。一唯有名执。二无相性。三无生灭。四无染净。五本来涅槃。旧来大德解释此言。举能治显所治分别性。今解不尔。即是毕竟无故。即是自性无。非遣故无等如前文说。本来寂静等依相无生说也。六非三世。七非三界系不系。八非缚解。九非三受。十唯是一味。十一如虚空。以虚空无体故举为喻。前九列相。后二通相。次明了知依他名字所诠一切有为事摄。此即总标。下别释之。初约法相有五十八。一六善巧。二业无事。三趣生事。四生类事。泰师云。通说诸法相生事名产生事。诸法流类名色类事。非根尘等色也。今解。此是父母产生种种色类事也。五二十八天。六入圣方便事。七见修道事。八二乘圣果事。九灭定事。十到彼岸事。景云。无也。有释。是六度也。十一三十七品事。十二静虑事。十三四无量事。十四无色定事。十五修十想事。十六修随念事。泰云。念住事也。今解。六随念事。十七三科功德事。十八力无畏等诸功德事。次举喻相有其三类。一约梦等喻。如摄论等明有五种。三如狂等七可引涅槃经等。释饮尿友者。景备同云。有人被打。闷绝在地。有人恶心尿其口中。其人遂活。活已告言。汝饮我尿。是故得活。其人闻已即入恒河。经六月浸方得入村。以西国人讳触屎尿。何况肯服。昔来相传陈弃药者是粪。遂取厕清服之。大是非理。言陈弃药者。谓取他人所弃药滓煎煮服之名陈弃药。泰云。如二朋友。共度沙路无水之处。一人得小水。即便饮尽。以自之尿将与彼人。故名饮尿友。假子者。如世间养子非亲生也。外现亲善。内怀謟曲。空费家财。更须勘问。下当体辨相其六句。一空无自然生故。二无愿以可厌故。三远离不应乐著故。四无取无能所取故。五虚伪无实体故。六不坚速磨灭故。第三明了知圆成实。初当体辨相。如先所说真如实际等。后约所无。即十种等。第八解染苦门。先辨其染。后类于苦。遍计所执无体故非染。但令依他染。依他唯自染。圆成白净。令他亦净。第九解喻门。所执如虚空无体同故。依他如怨害违损善法命故。圆成如无尽大伏宝藏。若证得时利益无穷故。然此宝藏喻实性者。旧来诸师取解不同。若南道诸师引楞伽等云。如来藏性具足一切恒沙功德。本自有之非适今也。又即彼经云。三十二相八十种好结伽趺坐而为无量无覆隐而不显现。又涅槃经云。大般涅槃本自有之。具足一切恒沙功德。又华严经云。佛子一切众生皆有佛如来藏性具诸功德。又地持论云。性种姓者六入殊胜展转相续无始法尔。如是经论皆证本来具诸功德。若如北道说。无有本来一切功德者。便同外道断见过失。北道诸师云。立本有一切功德不从因生先来自有者。全同僧伽自体之过。何以得知无本有功德者。如楞伽经大慧白佛言。若如来藏性具诸功德者。何故世尊复说一切诸法皆悉空无生无灭。佛告大慧。我为断见众生故说本来具诸功德。即将此文通释一切经意。今时泰法师云。依此论证圆成实理成于万德之本。故说伏藏。不言真如具足万德。如护月等。虽立三乘无漏法尔种子。而是有为体非真如。故不同南道解。然本有无漏种故不同北道解。备法师述具足本诸德文云。本有真如。即其恒生一切诸德性。言本有恒性也。有解。于真如上无无明故名为智慧。无散乱名为定者。此即不然。若如是者。无情诸法亦无无明故应有智定。又解。不离有为修生功德名具功德者。理亦不然。若如是者。不离无应名无。第十解分别门。于中有二。初解三性各有所由。二因言长辨无分别智。前中遍计所执由依他者。依依他故而有遍计所执。依他由因缘者。由依因缘果法得生故名依他。圆成由一切烦恼众苦所不杂染故者。即以无颠倒故名为真实。又由常故者。即由不变异名为真实。就后段中义当摄论中无分别智五相。文中先难后通。难中先以五义成定。次设五难。一者。若由无作意故者。经说无分别智与如理作意相应。而言无作意故不应道理。又若无作意故名无分别智者。熟眠狂醉成此智过。二者。若由超过彼寻伺分别故名无分别智者。二禅已上诸心心法应是无分别智。彼若是者。即违教说三界心法皆是分别。三者。若由无所有故者。云何此慧不成非心耶。四者。若由是彼愚钝性者。云何此慧不成色性及非贯达相耶。五者。若由于境作微细加行者。便谤此智离加行相。下会通中景云。于所缘境离加行故者。此智正证离彼寻求加行之心。即解智无分别。言此所缘境至离分别者。此辨境无分别。举境明智是无分别。言等持相应妙慧生时于所缘相能现照取等者。即定妙慧能现照如离于五相名无分别。备云。依中边论初文意。地前先除相分。次除见分。入于初地。唯有自体。此论亦尔。故论云此所缘境离有无相者。欲辨离相分义。离诸分别者。欲辨离见分义。等持妙慧能现照取者。欲辨于地前无见相慧所引故。初地已上唯有自体。由无见相二障故。得证真如。准昔摄论。忍位作无相观。第一法作无生观。由无相观故。离于相分。由离见分故。作无生观。是故初地已上唯有自体分。是故西国作况。而云犹如牛两角。先打脱一角。后第二角。唯有其头。以打破故。然辨此智西方两解。一云。正体智缘于真如。无有相分。自内证故。二云。无有诸心缘境而不分别者。是故此智缘真如时亦作影像。今准唯识论。前解为胜。上来决择初持瑜伽有十二段中。前四段讫。自下第五决择威力品。已说真实义分者。结前也。由五因缘当知威德不可思议者。举数生后也。与不定心一向不同。又云。一向系属定地心者。八地已上亦有此事。然多分据佛。佛无不定心故。下次第六决择成就品。十法行者一。书持经法。二供养。三慧施于他。四听闻。五玩读。六领受。七讽。八为他广说。九独处思量。十随入修相。如是十行皆有资义名福。第九是加行道是思。第十是净障道者是修。寻此文相。第九方名加行。故可谓前八唯生得善也。第七决择菩提品。于中先举略标许今当释。后次第解释菩提五相。第一解自性中。初标自性。谓胜转依。后辨转依有四种相。先举数列名。后别解释。初释生转所依相文有三节。初顺释意欲辨佛身一切。一切有为无漏出世间道。初起名生。生便相续流转故名转。真如与此有为功德作所依止故名所依。又解。自受用身相续是出世道生转之所依止也。二约果反释。若出世道不以转依为所依者。佛果既不得此转依。此佛果道应当不初生不后转。以无所依故。三约因反难。若远离彼转依而有此佛果出世间道生转事者。在于因位未转依时。先应有此佛果道生转事。以因位得转依故。二释不生转所依相文有二节。初顺释。金刚所断修道正使一切烦恼及初地所断见惑习气初起名生。后相续名转。断彼得择灭。故说择灭。解脱身所依真如名不生转所依。二反释。若解脱身不以法身转依为所依者。谓佛既不得此身转依故。一切烦恼及以习气后有种子等众缘合故。烦恼及习气生转可得。不生不转应不可得。二释善观察所知果相亦有二节。初顺释。由究竟真智为因。得所证真如果。故云善观察所知果相。二反难释。论解云。应同取蕴有诸过患可观察。更有诸漏。更诸漏外有所余有漏法。备师云。若不说真如择灭为转依者。应更观察佛自体。应更观察有所断所灭。四释法界清净相中有二。初略辨相。二别广分别不可思议。前中有其三节。初顺释。论解以能拔除一切相种子故。一切相不复现前。泰师云。遣相究竟名法界清净。二反释。若言出缠真如不离众相者。应非常住应可思议。有诸相故。第三顺结可知。就广分别不思议中。初约无二辨不思议。后约二因辨不思议。前中先总标举列其五种。后次第别释。解住中云色类者。是法门色自流类。故曰色类。非是障碍之色。乐住者。即现法乐住也。余文可解。第二解功能。即十自在。如本地分及对法等。第三解方便。如文。第四解转中有二种转。戒贤论师解。权时转者。谓诸有情乃至十地未解脱已来。诸佛世尊为地前众现化身。为地上菩萨现他受用。青黄等光粗细等相似受用身。随机变化改转起灭非恒时有。名权时转。毕竟转者。即自受用身。如欲界人善业劣故但得八尺身。诸天业渐胜故次第增长。乃至色究竟身长万六千由旬。佛果善极故。诸色根皆遍法界。出过数量。备云。毕竟转名实受用身。究竟圆满遍满法界。眼等诸根一一即遍法界。光明亦遍。是故且据光明说。何故说名利他者。是由此身等得成义。第五解还中亦有二种。一者化相入灭。二者实行成觉。第八决力种姓品中文分有八。初明赞叹如来生大福聚。于中有三。初明能赞叹者能作饶益。言犹如造瓶者。如世间瓶由人功成。如来不尔。不由他赞而有所作。然便赞者得行自利。何以故如来圆德更无所加。以隐己善极少欲故。闻赞不喜。次明赞叹如来有二种奇法。一令赞者生于自利。二既生自利称可佛心即名供养摄受如来。下因言长辨佛有二事。若但布施时不可佛意。若因施财断恶修善。便可佛意。二明由六种相略摄佛德。先举数列名。后次第释。言如来成就三界德者。谓量智变似三界故也。余文可解。三明由五因缘天非所归。举教征列。次第别解。初形相中分二。先举五因辨天非归。后对显佛是真归依处。前中言由形暴恶有怖畏者。如天神等形像可怖畏故。就后文中。先翻前天相举佛五因后列举五相辨佛是依。次辨自性。先天后佛。第三作业亦尔。第四法尔者。意谓世间吉祥皆依自功。若敬事天未名用功。如其敬佛即名功。第五因果中三。开征问对之。显非前二。可解。第三约供显非。复以三门征问对之难破。若唯供养为因即天无用。若但天供养徒设。若言俱由汝等所说七种果遂不决定。故不应理。泰师云。外道法中说。由供养天有此七种所思果。遂此事决定。论主破云。此事不定。一以诸天为供养缘。然于所摄受诸信解天者不决定。或有为天摄受拥护无灾。或不摄受拥护。故摄受不决定。二于信解不决定。诸天所作或令生信或不生信故。三于信解事不决定。或有证验或无证验故。四由供养故生天不定。五得富乐不决定。六坏灭怨敌不决定。七于死没不决定。或有勉死及不勉故。梵本说死为从从报故。备师云。一虽求他人供养而缘不定成遂不遂。故云供养缘。二于所摄信解不定。或天教或有不从故。三于信解缘亦不决定。于天有信及不信故。四于信解事不决定。众生愿事或与不与故。五天有胜劣。求胜天身不能果遂故。六有贫天。求胜富乐亦不能遂。七于非天怨不能坏灭。亦不能令从没故。四明四清净。文相可解。五明三性假实。云何当知至非实物有者。问意云何当知随色等名所目之事遍计所执非实物有。答中先略答后广答。前中谓诸名言乃至非胜义有者。由执名义熏成种子。复生名义色等诸法。后缘执彼计为实有。但是构画非实物有非胜义。是故下结所执假有。若遣名言熏习之想所建立识者。约能遍计识遣其所执。其色等想事至是实物有是胜义有者。圆成实依他共相之法虽可言说。自相之法即离名言。圆成自共皆离言说。下次广答。此中道理言论成立如菩萨地应知者。总举言论指本地分。言若诸名言熏习之想所建立识者。能构画识缘遍计所执自性为境者是所执性。即说此性乃至自性涅槃者。以所执性毕竟无法。但是无中执有故。非当生及当灭等。若能体知所执二尘非起灭法。即同真如本来寂静自性涅槃。何以故下重释有所执。但有假名非胜义有。由不了知故随名言执有定性。言若离名言诸法自性当知此性凡夫所生邪执为缘已生及已灭等者。若离随名言性。所有诸法即是依他有生有灭。言若未永断乃至乃成清净者。依他染法即是苦集。若未永断集未遍知苦便成生死。若知若断乃成灭道清净之法。六明四法能令摄正多闻。有二四法后四以释前四谓由菩提愿任持多闻。由事善友证多闻。即得闻慧也。由得思慧思择力故名多闻果。由住空闲故名多闻净。即是修慧也。七明菩萨意乐等七法。景云。自下二章是决择意乐品。今且不依。以越次第故。于七法中分之为二。初三约信辨意乐。后四明慧智差别。前中意谓地前菩萨有三种信。一信解有彼真如理性可有修证。二信佛法有无穷功德所显。三信有为无为功德皆可得义。摄论亦说此三。次第小异。彼云。一信实有。二信可得。三者信有无穷功德。次释愍等四句经文可知。八明三种思惟过患。谓不究竟思惟者。思惟苦行等为涅槃因。不能究竟得至涅槃。非处思惟者。思惟于我有边无边等。不应思处而起思惟名为非处。颠倒思惟者。于苦无常不净等中思惟常乐净等名颠倒思惟。自下第九决择施等六品有释下。明施戒二障。犹是决择力种姓品。从复次先已广说施等已下乃是决择施等六品。然今且依前判。分之为二。先别决择施戒二品。后总决择施等六品。前中先施后戒。施中初开七种。二依。次辨初施物净有十相中。三应时施谓当彼所乐与彼。第七随乐施谓随求者所爱乐施。此二何别。解云。第三知有饥渴之者。当彼饥时施食。饥时施浆。不言饥渴者来求方施。第七即言随乐施者谓随求者所乐施与。是来求施。又第七施不限其时。随其所乐后方施与亦名随乐。六如法施谓无罪相应者。不离希求三时俱净。第二戒净可知。第三见净十中。五不观施全无有果而行慧施者。非邪见心中行施。六不观施不相似果而行慧施者。道理舍好色香等物行施。还招好色香等。名观相似果。若见舍好色等感恶色等。名观不相似果。七不观施有颠倒果者。若见由舍财物令他安乐自招穷苦。名观颠倒。八不观杀害为伴侣善而行慧施者。有为行施为求伴侣遂杀羊等。会诸行伴而共行施。不见此益。九者不观见现神足者所有奇变吉祥之相而方行施。第四心净。第五语净。文相可解。第六智净中征列十相。次第别解。施体相者。即是三业等起思及以五蕴也。言或由善根后谓于前生或现法受等者。善根是总。下别分别。或由前生善根感财行施。或现起善根感财行施名现法受。或发神通者。由现神力雨宝行施。或由法受所致财物而用慧施者。或前生行施今感财行施亦名为法受。或他积集所有财物而用慧施者。是标。下释。用他积集财物所以如劝导他者。由劝他故教用施。或任彼务者。如主藏臣王遣行施。言贫乏中财大财者。即是三品。贫乏为下品也。二门生福者。景云。一欲令彼于三宝田兴造善事。二舍财与令其行施。由此二门生无量福。泰云。佛法合为一门。及僧田等为第二门。有释。自行教他名为二门。或领彼恩令行慧施者。他不旨施。菩萨语言。我领汝恩后时报汝。如此善事汝但用我语努行施。或由生故者。有释。欲菩萨自生天故。能自在施。或可观他胜生故行慧施。今解。由生刹利等胜生故令行慧施。言五种过患六种七种八种者。基师等云。须勘慧远法师地持记。有师云。或了六种。谓此诸欲是怖增语等者。增语有二。一为喜乐而起增语。二为忧怖而起增语。因忧喜事增多言语名为增语。菩萨能知五欲恶法是怖增语。由知过患以五欲财急行慧施。此五六七八种须勘阿含。又更有解。此等并准思所成地文数可知也。谓五种过患者。即色声香味触过患也。六种患者。须勘余处。或可即是六种前欲过患。如第十八卷。七种者。所谓诸欲无常(一)。虚伪(二)。空无有实(三)。败坏之法(四)。犹如幻事诳惑愚夫(五)。甚少爱味(六)。多诸过患(七)。八种者。谓诸欲如枯骨。亦如暖肉段。如草炬相似。犹如大火坑。譬如蟒毒蛇。亦如梦所见。如借庄严具。如树端熟果。十四垢业善恶四友隐覆六方者。并出阿含善生经中。如前第四十四卷记释。第七垢净中。耽湎者。著财物也。观果者。观施所得果也。谓贫乏者于自仆从等者。谓若菩萨贫者唯施自仆从等。若中财者施仆从及前贫者。若大财者施于仆从贫苦及余来者。言远离灭小垢者。泰师云。应是咸字也。施居处事者。施床座等。又解。施园林等。一于因中无倒意乐者。了行施因定能招乐。二于果中无著者。受施果中心不耽著。观察田者有五。一于是处乞求可得者。观彼乞者若行财施。他来从乞乞求可得我今施之。二于是处已有乞求复加贫匮者。观知乞者曾被乞求。今加贫匮故慧施之。三者贫匮无怙。四者有无依怙为贫苦逼复行恶行。是名为田者。并可行施。五于是处虽无此等而有修行善行可得。亦复施与。七相非田中。一乞求者极大暴恶曾为怨害者。曾于施主已行怨害害心未除。归依怨害而有所求者。虽先非怨而归依我。怨有所求觅今来乞者亦不得施。此中方便乃至生及神力者。景师云。此中方便者谓串习施。不顾身命悲愍有情真实义故者。亦是方便。无上菩提胜解教导强力逼迫者。由菩提胜解逼迫自心令行慧施亦名方便。处任恩报生及神力者。或处职住既有力势能行恩慧及以报恩皆名具方便德。或生刹利婆罗门等胜生之中。或因神力广现财宝而行慧施。亦是具方便德而行慧施。今解。用具智悲无上菩提胜解。教导他人令行慧施。或强力逼人。或领他恩处任恩报。或生贵家。或由神力令他行施名具方便。
　　
　　第七十五卷

　　上来辨施。下辨戒品。初总标。毗奈耶者。此云调伏。调伏三业也。次别解有四。初正辨戒相。次明护非护。第三明转舍因缘。第四略解犯之相。初中分别三聚即为三段。初辨律仪戒。景云。菩萨律仪戒即是声闻七众所受。如出家菩萨即与声闻大僧所判多分是同。在家菩萨即与五戒所判多同。故云是七众所受。理实要期时节有异。即心非心戒体亦异。备云。又解。声闻七众若受菩萨戒时。转前七众戒令成菩萨戒。故言即七众。次辨摄善戒。略解六心应善观察。辨相如文。于前三心不应生起。设起应舍。忍受有罪。第四有罪无罪不定。可解。第五病缠身心不得自在修于善。此忍受无罪。第六障随行心。或愚世俗无义谈说众中观有义利。忍受无罪。余即有罪。如是前三一向有罪。第五一向无罪。第四第六已生忍受或有罪或无罪不定。下辨摄众生戒。当观六处。一自。二他。三财衰。四财盛。五法衰。六法盛。财盛如文可解。法衰者。谓越所受者不得三学。于先未闻乃至不得听闻于先未思不得思惟于未修证不得修证者。失三慧也。是即失于三学。失于三慧名为法衰。与此相违即名法盛。令他财盛不应为者。菩萨为他经营财物给施众生自失三慧及失三学。此不应为。如令财盛法盛亦尔者。菩萨为他说法令他法盛。自失三学令自法衰。此不应为。乃至又诸菩萨作自财盛令他财盛此即应为者。不废三学营事财物自足与人。亦即应为。如令财盛法盛亦尔者。菩萨自令法盛令他法盛不失。作本此亦应为。又诸菩萨作自法盛令他财盛。已下可解。第二明护非护中。初业前所说令修学。次正辨护不护相。于中先辨阙一不护。若护初戒能护余二。后辨假实防护。以三因故名假。谓为令他知故非实防。随顺他故非实修。由他导故不得胜利。又此名实。第三明转舍缘。若有不舍如是律仪至非彼舍者。此戒一受乃至菩提。又舍因缘略有四种乃至当知弃舍菩萨律仪者。景述三藏言。问云。前本地分中明舍菩萨戒但有二缘。一者退菩提心。二起增上品。今此何故明舍有其四缘。解云。开合为异。此中前二总是退菩提心。于中有其三品。若起上品退菩提心。所谓佛果难祈。众生难度。长时苦行无力能行。从今已往不复能行求菩提道。起此心不待发言即便舍戒。即当此中第一缘也。所谓决定发起受相违心。若起中下品心。如前退屈。即复发言。我今舍所学处。尔时便舍。即当此中第二缘也。谓于有识大丈夫前发弃舍言。此中后二总是起增上烦恼犯而舍于戒。于中有二。犯根本四重。二犯随顺四重。前后方便。即当此中后二缘也。言他胜者。由犯四重为破戒所胜名他胜法。泰云。受戒之心名受心。发起相违本受戒心名不同分心。即便舍戒。一心虽未决。于有识别人前发言舍戒。此亦舍戒。三起轻征烦恼。或总犯四重。或别犯一二。亦得舍。四起增上总别犯四重烦恼虽未犯四重。而已舍戒。有释。十重戒中后四名四种他胜法。前六名随顺他胜法。言若有还得清净受心复应还受者。不同声闻犯如析石不可还合。第四略解持犯之相中。先解后结。前中有二。初施物通塞。后摄众通塞。前中言若有叶纸已书正法有婴儿慧众生来乞等者。愚痴众生来乞经卷。或卖或著。施者有罪。欲诫彼人。施者无罪。就摄众通塞中。初约亲怨中人以辨。后约出家依止以辨。结文可知。上来别辨施戒二品决择之义。自下总释六品。于中初牒前广说。许今略说。后正辨之。于中有二。初约五德通辨六度。后别约清净施即六度。前中言无著者。除六弊故。无恋者。于三有因果中无系著故。无罪者。远离六度九门随惑故。无分别者。不观三轮故。回向者。回趣菩提故。如是菩萨由此五德至乃至名艰难慧等者。前本地分中明六度内。二皆有一颂颂于九门。云自性一切门。一切门善士。一切种逐求。二世乐清净。今此文言菩萨施等即自性门。一切施等即第三门。广说一切嗢拖南颂皆随决了者。辨摄余六门。广随应决了。就第二散释六度清净中。初释施中言由增一次第者。如施门初自性施中唯一。第二一切施中有二。第三难行施即有三。乃至第九清净施中有十。四辨戒品已讫。十净者。即第九门中清净戒有十。于中初一是意乐清净。余九是加行清净。本地四十二云。云何菩萨清净戒。当知此戒略有十种。一者初善受戒。唯为沙门三菩提故非为命故。二者不太沉戒。于违犯时远离微薄生悔愧故。及不应举戒远离非处生悔愧故。三者离懈怠心戒。于睡眠乐倚乐卧乐不耽著故。昼夜勤修诸善品故。四者离诸放逸所摄受戒。修习如前所说五支不放逸。五者正愿戒。远离利养恭敬贪故。不愿生天而自要期修梵行故。六者轨则具足所摄受戒。七者正命具足所摄受戒。八者除于苦乐二边戒故。九者永出离戒。远离一切外道见故。十者于先所受无损失戒。于先所受无缺减故。当知初善受唯为沙门三菩提非为命者是意乐清净。余九是加行清净。加行有五与九清净相摄者。即第二不沉掉第三离懈怠是初无间缺加行。第四远离放逸所摄受或是第二遍修治加行。第五正愿戒是第三回向加行。第六轨则具足。第七正命。第八远离二边。第九永出离。总是第四助伴加行。第十于先所受无损无缺是第五守护加行。第三辨忍。忍有十净中前九名思择力清净其第十名修习力净者。如四十二云。菩萨清净忍略有十种。一遇不饶益事终不返报。二不意愤。三恒现前欲作饶益。四先后无异非一益已舍而不益。五于有怨自往悔谢。六终不令他生疲厌然受谢。七成增上猛利惭愧。八于大师成上爱敬。九于有情增上哀愍。十一切不忍并助伴法皆得断故。故言前九思择力净。第十名修习力净。言思择力净复有四种。如文。一种二种者。初一摄一清净。故言一种。谓初远离罪生清净摄初第一遇不饶益终不返报。第二彼不现行清净摄二清净故言二种。谓第二意不愤第三恒作饶益。后二各摄三种故言三三种。种谓第三无罪生清净摄彼第四先后无异。第五于有怨自往悔谢。第六终不令他生疲然后受谢。第四远离彼因清净摄于第七成上惭愧第八于大师成上爱敬第九于有情增上哀愍。以前九清净名思择力清净。思择力清净中广即有九。略但有四。故得相摄。第十清净名修习力故。与思择力中四种清净性别不相摄受。不忍因缘有三者。此则所治也。第四辨精进有十清净。一安处。本地分中名相摄。二纯熟。彼名串习。三策发。彼名无缓。四方便。彼名善摄。五不虚时住。彼名应时修习。六艰辛住。彼名通达众相。七出离。彼名不退弱。八摄受助伴。彼名不舍轭。九速疾神通。彼名平等。十无尽性。彼名回向大菩提。第五辨静虑有十清净。十清净。本地分名世间清净。二无漏清净。彼名出世清净。三根本方便。彼名加行。四证得根本净。与彼名同。五自在方便。彼名由根本胜进净。六住自在净。彼名入住出自在净。七引发神通自在。彼名舍静虑已复证入自在净。八成就有情自在净者。彼名神通变现自在净。九降伏外道自在净。彼名达离一切见趣净。十无上离系净。彼名离二障净。第六慧有五清净。依本地分四十二云。云何菩萨清净慧略有十种。于真实义有二种。谓由尽所有性及如有性。取真实义故。此二与第一通达诸相同。于流转义有二种慧。谓取正因果故。此二与第二通达缘起同。于执受义有二种慧。谓颠倒不颠倒如实了故故。与第三通达教道同。于方便义慧。谓一切所作所不应作如实了知故。与第四通达士用同。于究竟义有二种慧。谓杂染如实知杂染故。清净如实知清净故。与第五通达证得同。有释。进定各十慧。五清净是九门外更别立之。不及前解。自下第十决择菩提分法品。于中分三。初辨三十七品能治。次辨所治十四种缚。后辨依定修观解脱想缚。初中有二。一随难别解。后辨次第。前中初明四念住。初以如量智别观身受心法。次以如理智通观身等真如。次明四正断。云何菩萨为令未生恶不善法得不生故生欲乃至生思生舍者。修四正勤一一有八断行。如前广说。谓于真如境系心令住者。四四正勤行还观真如。为令一切至乃至广说者。为令二缚得不生故。生欲等八断行。如令已下类后三正勤行也。下辨次第。景云。此中更不论余行相。于念住位者最初系心置所缘境者。在十信位。次于所缘令心安住勤修正断者。在十解。次得定者四意足。在十行十回向。五根在暖顶。五力在忍及世第一。七觉在初地见道。八正在二地已去修道位中。有释。四念住在解脱分善位。四正断在暖法。四如意足在顶。五根在忍五力在第一法。七觉在初地见道。八正在二地已去修道位。今准唯识论等。七觉在初地入心。八正在初地住心已去诸地。次辨所治十四种缚。景云。言相缚粗重缚者。有二处说。一瑜伽上文说末那为相缚。由执取我相不解脱故。六识烦恼名粗重缚。六识粗心起烦恼缚障解脱。二显扬说所执相分名为相缚。以于彼相不厌舍故。能执见分名粗重缚。以能执取缚过粗重。名粗重缚。又粗重缚即是烦恼随眠余势习气。如阿罗汉断惑种尽。仍有习气不调柔性令身语意于缘有失。名粗重缚。如此等义论皆有文。言根缚者。因六根生烦恼缚故名根缚。亦可执著诸根不能厌舍名为根缚。如此由根被系缚时。即有烦恼粗重不调柔性遍在身心不得安稳名粗重缚。二境缚者。于违顺境生彼贪嗔。此有二义。一为境缚心不能舍离。二为贪嗔系缚前境。皆名境缚。三有情展转受相受缚者。仍是经说男为女色女为男色更相爱缚。四建立缚至故名建立者。眼等五根从业生时必取五尘。由五根起增上势力引起五尘于中取执名建立缚。五于所知境无智缚者。不了所知即名为缚。六于能知智无智缚者。不悟能知之智亦名为缚。七后有爱缚者。为贪后有爱之所缚。八无有爱缚者。为执断爱之所系缚。九执著不平等因及无因缚者。如执自在为因或执我等为因。违正因理名不平等。或执诸法自然而有无有因缘。由依邪教执著不平等因及执无因所缚不悟正因。十证得增上慢缚者。于未证谓证增上慢缚。十一执著遍计所执自性缚者。此缚义总以一切执皆执遍计所执自性故。十二执著数取趣自性缚。即取执心为缚。十三补特伽罗遍知增上慢缚者。实未遍知诸数取趣而谓遍知为增上慢缚。十四法遍知增上慢缚者。实未遍知诸法而谓遍知为增上慢缚。有师判云。于十四中。前四约相辨缚。后十约粗重辨缚。下辨依空修观解脱想缚。于中有二。一辨解脱想缚。二辨解脱十一后后想缚。前中景云。唯观自身身受心法取于内想名初想缚。唯观他身身受心法取著外想。是第二缚。总观自他身受心法起内外想。是第三缚。见有众生可度愿令解脱。是第四缚。由愿令他得解脱故执身等修观住者。是第五想缚。见有修观住人。是第六想缚。备云。此中辨离道品障所得胜利也。且约想数随境说六。下辨解脱十一后后想缚。即于此中循环观故复有十一后后想缚者。从始得念住后转转修时所起想缚。故云后后。谓于身等至是名初转者。于彼四谛染净法中起第一义想。是名初缚。即于苦集杂染第一义中起造作想。第二。即于灭道清净第一义中起无造作想。第三。于灭谛起于常想。第四。于苦集造作起流转想。第五。于灭谛道中起无变异想。第六。于流转起苦想。第七。于苦中由生灭住异自相起有变异想。第八。于前灭谛无变苦集有变第一义中起能摄染污清净一切法想。第九。即于前染净中起于无我无染净想为第十。小乘即就染净非谛法辨于无我。无我之法不离染净。以大乘辨二种无我是其六法故非染净。故菩萨地云。有为无为名有。无我我所名非有。若起此想便称法想。云何名缚。解云。虽顺经教起如此想。然心带取执故名为缚也。即于染净诸法起无自性相想。是第十一。唯知诸法无决定性。亦由情带取执说名为缚。由诸菩萨乃至皆得解脱者。正明依空修习脱缚。自下第一一决择功德品。若依景师释。此下乃至八殊胜来犹是决择是菩提分法品。其深密经文全是决择功德品。虽有此判。今还依前判。玄师亲承三藏有此传也。于中分二。初随义难彼。后引深密经以辨七义。前中有四。初破初学大乘恶取空者。次成立大乘教起因缘。第三明自共相观能证佛法。第四明由八殊胜诸地转。初中先举邪执。二正征破。景云。言于大乘中乃至一切皆无者。彼初学者作如是言。依他圆成依世俗门一切皆有。依胜义谛一切皆无。以依他无生圆成无性故。次下论主重征定之。应告彼言乃至而起说故者。外人答言。依他圆成皆无自性。是胜义谛。于无性法假名建立为起言说更相教示。名为世俗。下论主征。名言世俗为从因有自性所得为唯名言世俗说有者。且据依他色心等法世俗说有。为从因生自性可得。为无因生唯名言中世俗说有。此两问。自下正破。若名言世俗从因有者至不应理者。要是有法方从因生。若立世俗从因而生即是有法。而言非有。不应道理。若言佛说因缘所生我说即是空。虽从因生何废空者。即应返问。为从因生空。为从因生有。生空。龟毛兔角应从因生。以俱无故。若生有者。即是有法。云何名空。应知经意因缘生法者。即是依他。依他法上无决定无自然生性。故云我说即是空。若唯名言世俗有。名言世俗无事而有不应道理者。若言世俗不从因生。即无因果。无因果法无。就何施设名言世俗。故云名言世俗无事而有。不应道理。又应告言。长老何缘诸可得者此无自性者。此重征问现可得法何缘无性。彼若得言颠倒事故者。外人答曰。虽现可得以颠倒故皆无自性。复应告言此颠倒事为有为无者。重二问定。若言有者说一切法由胜义故皆无自性不应道理者。汝若许有彼颠倒事。即有苦集因果法性。而言诸法由胜义故皆无自性。不应道理。若言无者颠倒事故诸可得者此无自性不应道理者。若颠倒事毕竟无者。应不可得犹如兔角。今现可得而言无者。不应道理。泰云。此是清辨等计。被慈氏所破。牒释文义。如前第七十三卷记述。备师复云。清辨论师作如是计。依他起性以世俗故有。以胜义故无。遂违中道。解。放勒弁依他圆成有无即义。又解。中百论等宗名恶取空。前解为胜。以护法菩萨释百论等所辨中道之义。护法宗承论伽。彼瑜若违瑜伽。何用造释。次成立大乘教起因缘。景云。由彼西国诸部小乘皆不信有大乘理教。见学大乘者名为空华。汝立真如本来是有不生不灭。与彼外道立我本有不生不灭有何异耶。又汝所依大乘教门佛于何处而说。为何人请谁请佛说有何略何广说。故汝所立大乘教门不可依信。我宁依彼涂灰外道。由如此事故立大乘教起。由五相故思择大乘经起因缘说谓为于说者生恭敬故起第一说者。诸经中说世尊住在某方某林说处之言。为摄众生故起第二说者。即诸经中引同闻众与大苾刍众千二百五十人俱菩萨三万二千人等言。为于正法生尊重故起第三说者。即经中说解脱月等请说经人。不请而说闻法之徒不生难遭之想。为生尊重待请而说。为叙事故起第四说者。即诸经中佛为时众略标章也。为欲宣说真实义故及多所说作故起第五说者。即诸经中广说之言。达云。一者如是我闻等是。二者列众。三者如梵王请故等说发起序也。四者谓于正宗分中略说所说事。五请为欲宣说真实故者广分别义也。及多所作故者时众得益依教奉行也。第三明十二处自共二观有十无颠倒道能证所有不共佛法。六是自相观。四是共相观。一者了知随眠等名遍计构画唯有名言即显眼等自性不可言说。二者了知于处遍计所执摄受虚妄即显外处之自相。三者了知依他从因转生。四者了知依他自然而灭名坏转相。五了知清净转相乃至当知此依二业。一生起清净是道。二寂灭清净是灭。六者了知有为可为名言安足处此上自相下是共相。七者了知无常空及无我。八者了知所证无分别起所行之理。九者了知所证但是出世智所行法。十者了知圣道为涅槃因。第四明由八殊胜于诸住地后后转胜。此是通诸地之德也。自下第二引深密经以辨七义即为七段。初如理请问菩萨等问胜义。第二广慧菩萨问心意识义。第三德本菩萨问三性之义。第四胜义生菩萨请问三无性义。第五慈氏菩萨请问奢摩他毗钵舍那义。第六观自在菩萨问诸地义。第七曼殊室利菩萨请问三身义。就初问胜义谛相中。先开五门。第二依门解释有其四段。初解二离言二门。于中初总牒指经。后别引其文。前中言解深密经者。此经有四翻。一流支翻名深密解脱经。二求那跋陀罗翻名相续解脱经。三真谛翻名解节经。四玄奘翻名解深密经。梵本一音具含三义。一两物相续义。二骨节相连义。三深密义。历代三藏各取一义故译名不同。就别引经文中。先长行广辨。后以颂叙。就长行中有三问答。初问答中言最胜子者佛是最胜。明彼菩萨是最胜之子名最胜子。旧云佛子。答意佛为众生假说有为无为。而无随名。有为无为真实法体。故言无二。答言一切法有二。一者有为二者无为者。开二门也。是中有为非有为非无为无为亦非无为非有为。此初答也。第二问答言有为者乃是本师假施设句者。诸法本离名言。佛为众生假说有为。名假施设。又解。劫初梵王等立诸法名。名为本师。问若如后说者。何故深密解说云如来名字。解云。外道称自师名如来。故无有过。若解说经云大师。言若是本师假施设句即是遍计所集言辞所说等者。但以众生随名起执。于佛假施设句执有定法。故言是遍计所集乃至不成实故。非是有为。言无为者亦堕言辞者。佛为众生假立无为。亦堕言辞假施设句。堕名起执非无为也。设离有为无为小有所说其相亦尔者。设如犊子部立第五法藏名不可说。不可说是有为无为。亦是假立言说施设。上来未就遍计所执以答前问。然非无事而有所说等者。由有幻等依他因缘之法缘之起说也。言无为者亦是本师假施设句乃至其相亦尔者。亦破犊子部说不可言法藏亦但有名言。然非无事而有所说等者。由证离言法性为他假说。谓之无为。第三问答如何此事彼诸圣者证离名法为他假说。或谓有为或谓无为。答中先喻后合。喻中先举愚者执幻事为实。以未悟故。初后更思。次明智者了幻事非实。后不复思。合中亦二。初合凡愚。后合圣智。颂中彼或不定或邪定者。即是不定聚及邪定聚人妄起执著。第二解超寻思所行相中。初总牒指经。后别引其文。法涌菩萨请问。次如来答。菩萨问中言殑伽河沙者。即旧云恒河沙。种种意解者。深浅粗细非一也。别异意解者。两人共诤不得水乳也。变异意解者。取舍向背前后变异。如来答中先长行后颂。长行中法喻合也。法中先标后释。释中有五复次。喻中有五番如次喻前五法。或通喻也。合但总合。言不能寻思等者。一解。以现量不能思。比量不能度。圣言量不能令信故也。又解。种种意解故言不能寻思。别异意解故言不能比度。变异意解故言不能信解也。颂中初有三句别颂五法。后一句结其义名。第三解超过诸法一异性相中。初牒指经说。次正引其文。先善清净慧菩萨问。第二佛答。前中言有众菩萨等是胜解行也。同一会坐等者。地前菩萨未正证如。但作意言分别观行。故名胜行地菩萨。下佛答中先长行中法喻合也。法中先述成总说。后别释其义。于中有三复次。初言非于初行如是行时名能通达等者。非观诸行与彼胜义定一定异观行之时名能通达。何以故。若胜义谛与诸行一。一切异生现见诸行应证胜义。皆已见谛皆应已得无上方便安稳涅槃乃至菩提。若胜义谛与行异者。已见真如见谛之人于诸行相应不除遣。以彼诸行与其胜义一向异故。所以者何。若即行辨胜义谛者。由证胜义即遣诸行。今既体异。虽见胜义不遣诸行。诸行不遣故不脱相缚。乃至不得菩提。此返难。由于今时已下顺释。第二复次若胜义与行十应同杂染。若与行异应非诸行共相。第三复次若行与胜义一者应同胜义。无有差别。若尔已见诸行即为最竟。不后更求胜义。胜义与行而不异故。若一向异者。不应就行明无我性是胜义也。又应俱时别相成立谓杂染相及清净相者。胜义与行超然有异。是即见胜义时应不除染。见染行时应不障净。顺说可说。次辨喻中。举十四喻教示。如文。下合喻中。先合后结归本宗。言微细极微细等者。此有两解。一云。凡夫不能见故云微细。二乘不能穷底故云甚深极甚深。解了地无不能通达故云难通达极通达。二云。世间闻思修慧如次配释也。颂中言行界者。有为诸行性类差别故名行界也。余文可解。第四解其第五遍一切一味相。于中初牒指经说。次正引其文。先长行后颂。长行中文分有三。初佛问善现知几有情有慢。二善现举其所见仰咨。二明总中小大无量。三明中小大无量。三明齐何名得。四明通达及得。初中景备同云。经说别法止观复说缘总法止观者。于十二部经别缘一一部经随顺真如等修于止观名缘别法。若总十二部经思惟此法随顺真如等名缘总法。今解。于一一部内但缘小分名缘别法。若缘全部乃至具缘十二部名缘总法。言随顺趣向修入者。如次配闻思修慧也。若约位说。随顺是回向已下。趣向是暖顶忍。修入是世第一法。修入初故也。次明小大无量。谓缘一部教法入真如总观名缘小总法。若缘一分齐中十二部经名缘大总法。以十二部有众多义。即如法华经自说一种十二部法。涅槃经中后说一种十二部界。华严经复说一种十二部事。故云若缘无量如来法教等随顺真如观名缘无量总法止观。第三明齐何名得缘总法止观。问意齐何名得缘彼真如总法止观。下答由五缘故当知名得者。即举十地中五修所得五果以为五缘。由具此缘名得缘总真如法也。无著菩萨取此处文。摄论中说。何等五修。云何五果。一集总修。二无相修。三无功用修。四修炽盛修。五无喜足修。如此五修论体不异。于一念中随义说五。谓集一切总为一聚简要修习唯观真如。即集总修为简骨琐事境总观世尊。三佛现本宗。初云善现者。旧云善吉。即须菩提也。次善现仰咨世尊中。景师云。言由得蕴故者。得蕴观行也。此句是总。得蕴相观能得蕴因。即集观。次二句观蕴起尽。即是生灭。即观行苦。得蕴灭者。观数灭也。得蕴灭作证者。观蕴能治道也。由得谛故者。得谛观行也。此句是总。次有二句观苦。得谛永断是集。作谛是灭。得谛修习是道。由得界故者。得界观行也。此句是总。得界相者。观能得界因。即集观。次二句即观界是苦。种种性者。界有十八等。非一性者。于一一界中有众多差别。下二句即灭道观也。由得念住者。总得念住。得念住相者。观念住因。能治所治者。念住为能治。四倒名所治也。景师云。由得蕴故者。存蕴简界处等。得蕴相故者。积聚义分段义等是蕴义。得蕴起者。苦谛从因起故。得蕴尽者。集谛果法生时因即尽也。下二句即灭道可知。由得谛者。简余善巧。得谛相者。谓四谛十六行相等也。下四句如次是四谛也。由得界者。存界简蕴等。得界相者。种族义性别义是界义等。得念住修者。初乘时。未生合生者。已习行。生已坚住等者。超作意也。余文可解。下佛现本宗中法喻合也。法中先标后释。释中有三复次。初复次中明胜义谛。即是蕴界处。缘生谛食三十七品家一味真如相。无别异相。第二复次中。通达一蕴真如胜义无我性已。更不寻求别余蕴。乃至八圣道支胜义无我性也。第三复次明蕴界处。乃至道支展转异相一切法真胜义亦异相者。即胜义亦有因缘从因所生等可知。下喻及合。如虚空遍诸色类。喻彼真如遍诸法类。颂文可解。

　　瑜伽论记卷第二十(之上终)


　　瑜伽论记卷第二十(之下)(论本第七十六至七十七)

　　　　释遁伦集撰
　　
　　论本第七十六

　　于七段中自下第二广慧菩萨请问心意识。于中先问后答。初问意云。佛说于心意识秘密善巧菩萨。能于心意识中善巧菩萨一问也。如来齐何设彼为于心意识秘密善巧菩萨。此第二问也。此二问中前约地前菩萨。后约地上菩萨。心意识义自有通别。别名心意识者。赖耶是心。以能集起三界生死色心法故。末耶名意。以与六识为同时根生六识故。六识名识。以对六境分别强故。二通名心意识。谓八识中一一皆有集起名心。能生名意。了别名识故。答中初长行。第二重颂。长行复二。初释后结。前中先赞其问敕听许说。二正解释。释中有四。初就赖耶解心意识。二解众名。三明阿陀那识为依建立六识。四辨菩萨于心意识有巧不巧。初中言于六趣生死乃至最初一切种子识成熟等者。种子识成熟牵生有起。[怡-台+賢]羯罗蓝展转和合胎分增长。依二执受下明彼赖耶有二执持。约界辨持可解。赖耶虽缘外器而不摄彼为内执受故今不说。次辨众名。景云。此识亦名阿陀那。此云执持。执持色根及诸种。亦名赖耶。此云爱藏。执受于身。复于身隐藏同安危。故亦名为心。何以故。由此识色声香味触等积集滋长者此有二义。一能集色等能集滋长。泰云。集是心义。欲心能积集滋长色等六尘。六根六识是通相。法尘摄。但举六尘。备云。从于六趣至安危义故总有三名以释识义。亦为心已下方始释心义。略不解意。三明建立六识。初法次喻后合。法中泰云。此长行中虽通举三名而宗辨阿陀那。故但标陀那为依止转识而转。后颂中但颂陀那名意在于此。备色。心义已竟。欲辨意义。故以所依义总显起识义。此中有识乃至有分别意识转者。泰云。有眼识同分眼根。故云眼及色等。有能受陀那识。次云有识。喻中略引二喻。有何差别。有古德说。镜面譬譬心真如门。水浪喻喻心生灭门。今奘法师云。西方诸师释二喻所说同。但欲令明了本义故须二喻。合喻如文。四辨菩萨于心意识有巧不巧。由法住智者。若依小论明法住智。知三界上中下果在因中住智。今依大乘或依经教了知心意识义故云由法住智。或依世俗因果道理知心意识名法住智。虽有二解并依如量智知心意识。位在地前。然诸如来不闻于此施设为善巧也。下明地上菩萨立为善巧。若诸菩萨于内各别如实不见阿陀那者不见用也。不见阿陀那识者不见体也。余句例然。即证真如时不见诸法是名胜义巧菩萨。如来建立结之如文。颂中俱生我见不依教起。说与不说皆能现行。今欲简俱生故。便言分别。余句如常。无著论主引此颂释摄大乘论。世亲引长行释此颂义。具广如彼。自下大段第三明德本菩萨请问三性之义。故言于诸法相善巧。先为二问准前。答中先长行后重颂。长行有二。初释后结。前中先赞问许说。二正解释。释中有六复次。初云诸法相者有三。一遍计二依他三圆成。言遍计所执乃至为令随起言说者明其说意。众生愚痴随名执实即是遍计所。依他谓染生法。圆成即是诸法真如。诸菩萨众精进为因乃能通达。于诸地中渐渐证见。至佛方满。一番释竟。第二复次约眩翳喻以明之。中景云。如眩翳过患所执亦尔者。问。眩翳是因缘法。云何譬遍计所执耶。解云。不取眩翳。意明由眩翳故妄见毛轮譬遍计所执也。故云眩翳过患。言如眩翳人见毛轮等依他亦尔者。毛轮等正是遍计所执。不欲取此以譬依他。欲明因此执毛轮故熏识成种生后时依他。如净眼人见法本性。譬根本智证圆成实。泰云。眩翳过患者执为定实发毛等名通患。喻遍计所执定有性法。若翳眼识变为发毛等。从因缘生无有定性。喻依他性。以此将证见第二月者亦从乱眼识现相似月。是因缘法。能生眼识。然思尘论据执有定性第二月无体。不能生识。故非缘缘。又解彼论就小乘宗破彼邪计。小乘宗许第二月无体。故眼识不得缘。备云。翳眩过患喻人法二执。遍计之尘发毛轮等。等取第二月等。即是依他性。是故对法论云。遍计所执色者谓影像色。问。若许依他色何故亦为遍计耶。答。必由遍计起故。随所缘名为遍计。据实依他。如似依镜见面。面自有四。一本识相分。二眼识变作。三同缘意识所起之面。四独头意识所变面缘。此四面中初是本质。第二第三似本质故名依他起。后之一种于镜中现离本质处。但由遍计所起故云遍计。就实言之其中有二。一依他相分。二遍计所执。有师释云。眼识一见有二相分。谓本质月及第二月。此释不然。不应名现量故。又智论云。五识不可诳故。今解。依本月起眼识。但是意识心中作二月解。第三复次中先举颇胝迦喻次况法。前中言颇胝迦者。三藏云。此处无名可翻。似水精白珠。无定色。与四色合。即似四色影像惑乱有情。邪心执实。言帝青大青末尼宝像者。梵云因陀罗。此云帝释也。此即帝释青摩尼珠。西方有青珠。色似帝释青珠。故遂以名也。此是青中残青色。梵云摩诃尼罗此云青。即是绀青色。末尼者梵语。珠之通名。末罗羯多者。景云。此间无名可翻。泰云。是此方杀色宝。其色绿也。景云。此名车渠。况法中言如彼清净颇胝迦上所有绿染色相应至习比亦尔者。意明能执执所执者是旧习气。言如彼清净颇胝迦上所有帝青大青等邪执依起相上所执相执亦尔者。此合能执。举此执取所执。故此二句并合遍计所执。言如彼清净颇胝迦宝依他起相常知亦尔者。颇胝迦宝本身合依他性。言如彼清净乃至圆成定相亦尔者可知。问。颇胝迦宝譬依他性此义可知。颇胝宝与四色合即有四色影像而起譬依他。依他及圆成实上执实即有遍计所执。遍计所执之境无性显圆成实。此亦可知。论中何以不合四色影像因缘之法。解云。道理颇胝迦宝譬赖耶相分本质依他。四色影像因颇胝迦现。譬六识相分即是赖耶相分影像。亦是依。若细分别。法喻不齐。故略不说。第四复次言由执名相定相属著为缘所执相可知。由执遍计熏种能生后起依他。故言所执为缘依他可了。遍计所执相无为缘。圆成可知。准显扬论自有五相。一所取相。二能取相。三名相相属著相。四执著相。五不执著相。初二通三性。第三即遍计执。第四是依他相。第五即圆成实。今论主解。由第三相所执相可了知等。第五复次明知三性胜利。了知圆成即知一切清净者。以净分依他属圆成故也。第六复次明断证胜利。若能于依他上了知无相故。能断染及证于净。如是德本已下牒后三复次。结答前二问。略不牒前三复次也。两颂中末后二句难解。三藏解云。懈怠者不修定之本。住法者是定。动法中是散乱也。无有失坏可怜愍者由懈怠故。无上住法名无。有上动法名有。由彼无定有散乱故。于彼身中失于正法。名为失坏。故可怜愍。泰云。住法是定。动法是乱。失坏有二。一无住法故失坏。二有动法故失坏。失坏之时皆由懈怠故尔也。为此故可怜愍。景云。真实性不生不灭。故名住法。遍计依他有生灭。故名动法。懈怠住法动法中者失无坏有。故云无有失坏也。无即真实性空理。有乃依他遍计所执妄有法也。此人失坏三性理。故可怜愍。又解。此是长牵之言。谓懈怠住法动法中无有失坏者可怜愍。大段第四胜义生菩萨请问三无性义。文中有四。初问答辨三无性之义。第二领解赞叹。第三辨教优劣持经功德。第四请立经名时众得益。前中有二。先菩萨发问。第二佛答。前中问意。世尊处处经说蕴界处等种种诸法生灭染净知断证修。后时复说一切诸法皆无自性无生无灭本来寂静自性涅槃。前后二说岂不相违。自下将答。先赞为问是善敕听许说。然后正答。答中先长行后重颂。长行次有五段。一解诸法皆无自性无生灭等。二解建立三种无性因缘。三解观机说三无性。四就秘密说一乘意。五明四种有情于佛密说有了不了。初中有二。初辨无自性。后辨无生灭等。前中言我依三种无自性性密意说言一切诸法皆无自性者总申说意。谓相无自性下列三无性名。问答解释。于中先法说后喻况。法说中。遍计所执。相无性性。依他具二可解。谓生无自性。胜义无自性。泰云。以依他性无真如胜义性故。故名胜义无自性。备作两解。一云于依他上无圆成实义。故云胜义无性。即是互无义。一云若将胜义道理释依他。但是缘假有故有。非有实自性。故云胜义无性。非谓依他中无胜圆成实义故名胜义无自性。虽作后解。不及前解。圆成但由胜义无自性性何以故一切诸法无我性名为胜义等者。景云。不以无我即为圆成实体。圆成实体乃是真如。然由无我门入故。从入门说云无我名为胜义。真如是诸法胜义谛体由无相性门之所显故。故说胜义名为无性。备云。欲辨真如之体法无我性亦名胜义。由前所辨三种种种无性之所显故。名无自性性。喻况可知。善男子已下。结答前问也。次辨无生灭等。初约遍计所执解。二就圆成实解。前中。景泰等云。以其遍计都无有体故无有生。若无性即无灭。由无生灭即本来寂静。寂静之义即与涅槃相似名为涅槃。非灭谛涅槃。备云。昔德等解。欲辨遍计对治真实涅槃。故云本性涅槃。今解。即是遍计所执涅槃非真实涅槃。下就圆成辨无生灭等。前据遍计体性无故名无生灭。今据圆成体常故名无生灭。依他因缘幻有生灭。是故不得就辨无生灭等。此约三性类作此分别。前约三性辨无性者。道理唯是遍计无相即收无性义尽。如次下文说。然后更约彼所迷执处为言。故言后立依他生无自性。胜义无自性。圆成实是胜义无自性性。二明立三无性因缘。言非由有情界中乃至我立三无性等者。景云。道理三无性并是遍计所执相无自性。但为辨遍计所执计度处故。约依他及圆成实辨生无性胜义无性。若约所计处辨生无性胜义无性。亦摄无自性尽。若应言一遍计所执相无自性。亦摄无性尽。若约依他圆成实性辨生无自性胜义无自性。亦摄无自性尽。一二合数。即有三无性。故此文云非因别观三性我立三无性。然由有情于依他性及圆成实随言执著我立三无性。泰云。若于依他起上观无遍计所增益性。即是遍计无相性。亦是依他无生性。亦于圆成实性上观亦无遍计所执性亦尔。是遍计所执无相性。亦是圆成实无性性。依此文观依他性圆成实性上无遍计所执性。故三无性遍计所执无自体。故说无性。依他圆成无他遍计所执体。故说无性。言或由言说随觉者。即是了别名言众生。起遍计执。或由言说随眠故者。即是婴儿及牛羊等不了名言众生。虽不了名言起于分别。然由言说种子随眠力故。总相计度。三解观机说于三无性。于中先约四十心辨三无性。次约四善根位以辨。后约地上以辨。初云诸有情乃至由此因缘多修胜解亦多积集二种资粮者。景云。初为未种善根乃至未集资粮者说法从缘生非自然起名生无性。彼闻说已随分解了诸法无常乃至积集资粮。泰云。十信已前名种善根。净障等四是四十心。备云。第一位即十信已前闻有教种解脱分善根故第二位即十信能净障故。第三位即十解能成熟故。第四位即十行修胜解故。第五位即十回向亦多积集资粮故。次约四善根位辨三无性。云彼虽如是乃至于依他起中能不执著所执性者。虽于此位已积善根乃至积集二种资粮随分解了从缘生。然于生无自性中未能如实了知相无自性及二种胜义无自性性。于一切行未能正厌者是加行道。未正离欲者是无间道。未正解脱者是解脱道。未遍解脱此三杂染者是胜进道。如来为彼更说法要。彼闻法已能正信解。言简择思惟者是四寻思。位在暖顶也。如实通达者是四如实智位。在忍第一法。下约地上以辨三无性。云由言说不熏习智故者。由不执著名言故无名言熏习智也。由言说不随觉智故者。不随名起分别觉智也。由言说离随眠智者。由断言说随眠故。智不执著能灭依他相等。四就秘密说一乘意。先说一乘意。后辨根性差别非无。前中景备等云。此明三乘人同依无性之道证得涅槃。二乘之人悟于人执遍计所执无性。知有为法从因缘起无自然生。生无性性亦知依他无彼胜义自性性也。亦可二乘即由人空所显。真如无性门显。名达胜义无自性性。菩萨即由遣于二执知相无性。乃至由二空所显真如由无性门显胜义无自性性。故云一切声闻独觉菩萨皆共此一妙清净道更无第二我。依此故密意说言唯有一乘。下辨根姓差别。泰云。非于一切有情界中无有种种下中上根三乘差别。备云。非于有情无五种差别。言若一向趣寂乃至终不能令当坐道场证得无上菩提者。又同昔解节经。古人文旨不许定性。吉藏师亦释此文。若声闻人将入无余时。蒙佛说法回向发大心。无有是处。故云终不能得。与今三藏所说不同。于此义中。由来多诤。引证辨义如常解释。言若回向菩提声闻种姓补特伽罗我亦异门说为菩萨等者如舍利弗等。五明四种有情于佛密教可了义经有迷有悟。于中有三。一总标二别释三释已结。前中言如是于我乃至善教法中者。泰云。牒四谛教及以般若深密等。备云。牒般若等无相之教。善男子乃至自性涅槃者。景云。道理一切法中依他圆成是有。唯遍计所执是无佛为初向大乘诸菩萨众破其有执。密意总说一切诸法皆无自性无生灭等。名不了义经。泰云。问此密教说三无性不若言说者。般若教意亦说真实无性性耶。解云。教显了但云无一切而不分别。若取教下意。通显三无性性之道理。是故深密等显其密意正显三无自性。备云。般若教意但显遍计无相。何以得知。如上论云。一切诸法皆无自性无生无灭本来寂静自性涅槃等教相无自性密意说。故知但显相无性性。于此经中已下别释有四种人。景云。前二不迷。第一人者谓诸有情已种上品善根。闻如是法如实解了乃至现等正觉。第二人者诸有情已种上品善根乃至未能积集上品资粮其性质直。虽无力思择而不安住自见取中。乃至唯是微细详审明智所知。我何能解。自轻而住。第三人者谓诸有情乃至未能积集上品资粮非质直性。虽有力能思择废立而住见取中。彼若听闻如是法已。于我甚深密意言说无力解了。虽生信解随言执著。谓一切法决定无性不生不灭。由此获得无见无相见。拨一切相是无相。拨遍计所执依他圆成实相。依彼二性施设遍计所执。既拨无二性故亦拨无遍计所执等者。此如三论学者著于空见名恶取空。虽于我法起于法想者。亦信无性之教法也。而非义中起于义想者。俱遣遍计所执不空余之二性。而于余之二性不空义中起于空想。乃至虽于教生信故福德增长。然于非义起执著故退失智慧。次明其人有二弟子。初其一同师见。第二弟子过其师见。于其教法亦拨不信。谓闻诸法皆无自性无生灭等便生恐怖。言非佛语是魔所说。作此解已。于诸姓典诽谤毁骂等。第四又若诸众生未种善根乃至性非质直住自见取。彼闻是法不生信解起非法想起非义想。乃至拨为虚伪。备云。一辨信解人。二辨有信无解人。三辨思择力人。四辨邪执人。有释初辨四善根人。二辨四十心人。三辨拨无人。四辨诽拨人。此后二人并是十信已前。景云。此中有六种根性人。一五利三慧疾证究竟生净信者。二四利阙慧其性质直不安见者。三四利阙慧性非质直安见者。四从他闻法得法失义同见退失善根者。五从他闻法不随其见便生恐怖诽谤者。六无利阙慧轮转生死起诽谤者。虽闻此释今还依景。下结如文。重颂前义有其五颂。景云。初颂颂初复次诸法无性无生灭等。第二颂颂三复次谓第二立无性因缘。第三观机说三无性。第五于佛密教有迷有悟。下有三颂。颂彼第四密说一乘。谁有智言无密意者。谓是智人皆信佛说诸法无生灭等等是其密意。虽说诸法无性。意明遍计所执诸法无性。不辨依他圆成无性。微妙难思无漏界于中解脱等等无差者。无相之理非凡能了。名为难思无漏界也。三乘圣人同悟此理。故云于中解脱等无差别。一切义成离惑苦者。由证圆成实故名一切义成。断彼依他名离惑苦。二种异说谓常乐者。此圆成实即是有余无余二种涅槃之体。由离惑故常。由离苦故乐。常乐二名名二异说。今解初颂颂第一段。次有二句颂第二段。次有二句颂第三段。次有两颂半颂第四段。后有二句颂第五段。上来问答辨三无性义竟。自下第二领解赞叹。先菩萨领解。后如来赞叹。前中先赞世尊然后领解。领解中先法说后喻况。法中但总领解世尊所说三无性义。于中历法辨解。初举色蕴解三无性。类四蕴及诸余法。次举苦谛三无性。类余三谛。乃至八正道中。越就第八正定。辨解三种无性。喻况中有四。初举毗湿缚药。一切散药仙药方中皆应安处者。此药平隐。调和诸药一切丸散皆安一味。如是世尊乃至皆应安处者。前为初学大乘菩萨总说诸法皆无自性未辨依他圆成是有。名不了义。今领解唯遍计所执是无余二性有。是真了义。将此有无了义道理解释前说不了义经。即知佛说无自性义。即非一切诸法皆无。故云遍于一切不了义经皆应安处。毗湿缚者此间无当此名故存梵语。又解梵言毗湿缚。唐云有功能。二举书喻。如欲画时。先必粉地遍诸彩色。由此粉地复能显发彩书事业相貌分明。以诸法中空不空理了义言教。显不了义经说于诸法皆无性者唯据遍计所执。三举熟苏喻。可解。四譬虚空者具说三性空不空义。带有说空名了义。遍于一切不了义经唯明空处分别解释。不障一切中道作业。如空遍满一切色处。不障一切所作别业。下佛赞叹。第三辨教优劣持经功德中。先定三时教体优劣。后明持经福利。前中景云。初于一时在婆罗[序-予+尼]斯仙人堕处等者。旧名仙人住处者非。以昔在王将诸婇女在园游。有五百仙空中欲度。见已堕落。故名仙人堕处。为趣二乘偏说四谛安立谛有。是诸教执诤安立处。此即隐密为说依他圆成二性是有。恐增空见。而不为说遍计所执性空。名不了义。第二时中。为初发趣大乘诸菩萨众破其有执。说大般若诸法空。即是隐密为说遍计所执自性本无。恐增有见。未为说依他圆成二性是有。名未了义。于今第三时中。为久学菩萨说解深密经。具辨遍计所执无。余二性有。有无义是说二性有。即是义当为发趣二乘者说。说遍计所执空。即是义当为初发趣大乘者说。具说三性空有义。是即当彼为久学菩萨转正法轮了义说也。故言普为发趣一切乘者说真了义。泰云。初转声闻四谛法轮。第二时为发趣唯一性空大乘者说诸法无自性性。然不约三性三无性分别。故名隐密相转。但言一切皆空。不说依他圆成为有。如大品等是其教也。于今第三时为发趣一切大乘者。以普明了说三性三无性转正法轮。更无有上。如华严等是其教也。以说横计法无因缘及圆成法为有故。第二教中不明三乘成佛。故但说大乘。第三教中辨不定性三乘成佛。故名一切大乘。下明持经福利。邬波尼杀昙分者是数之最极处。第四请立经名。时众得益中。先请立名。请后辨时益。三藏云。辨得利有三乘利。遂引释论两家解。一解一音演说随类各解如维摩经说。一解所见虽异所闻义同。此明同闻一教说人异。故大小三乘各得其果。如佛地持云。所见虽异所闻义同。此亦如是。虽闻一教而声闻解人空理。菩萨解二空。故经云三百千声闻远尘离垢等。意在于此。其远尘等。如论当说。
　　
　　第七十七卷

　　上来引经辨七义中前四段讫。自下第五慈氏菩萨请问止观义。于中先标宗指经。次正引其文。前中法谓教法。依彼教法施设假立十二部经。分别解说止观相应之义。或复解释止观得菩提果。即是因果相应之义。故言分别解说瑜伽所摄奢摩他毗钵舍那道。就正引经文中。先问答正辨止观之义。后请立经名时得益。前中有二。一长行二重颂。长行之中先问答广辨。后述赞劝学。前中又分为二十六门。初辨止观依住门。问。以何为依。住何等住。而修止观。下答以教为依。不舍大菩提愿为住。第二所缘门。景云。一有分别影像所缘境界者。是地前观智依教修时。即缘自变似法似义影像相分以观心推求。名有分别。有分别所变影像法义。名有分别影像所缘。二是无分别所缘影像者。亦是地前止心所变似法义境。止心名无分别心。无分别心所现影像故。名无分别影像。三事边际所缘境事者。即是十地中止观所缘真如。真如遍满一切事法。故名事边际境。亦可法物事有诸法。通名真如体。遍名事边际。四所作成辨所缘境者。谓在佛地。佛地所作一切成辨。是故佛地止观所缘名成辨境。泰云。第四以转依有为无为功德为境故云成辨。景云。一说于一切地具四所缘。止名无分别。观名有分别。止观双运名事边际。地行满足名所作成辨。言二是俱所缘境事谓事边际所作成辨者。备云。观此文势后二所缘俱以无分别有分别影像为缘。亦可后二所缘俱不以前二种影像为所缘境。西国一徒作如此解。无分别智缘真如相故。亦名无分别影像。引对法证。虽有此解。今以分别智证真如时无相为为善。第三求善止观门。景云。道理依此四境求止亦求于观。文家换句。故云求止能善于观。言为诸菩萨安立十二部经彼闻善受等。是闻慧。即于如所思惟法独处空闲等是思慧。此闻思慧缘彼教法时修方便时。即缘自心所变相分。言复即于此能思惟心内心相续。见分以之为境。如是正行多安住故起身轻安及心轻安是名奢摩他者。方便成故得其定也。如是下结。彼由获得身心轻安为所依故至舍离心相者。由获得彼内三摩地观察自变影像相时。舍缘闻思相续见分。故言舍离心相。言即于如是三摩地影像所知义中者。牒前止心所知义也。能正思择等者正释能善毗钵舍那。余处以四义释毗钵舍那。今此文中以九义释。前四如声闻地说。后之五种见之异名。泰云。入初地故舍离心相影像境界。第四止观方便门。初问答辨求止方便。缘闻思心相续见分。尔时非止是随顺止相应作意。次问答辨求观方便。闻思二慧思惟诸法影像相时。但随顺观而非观体。以所辨求观方是修慧故。第五一异门。于中分二。初明止观一异。后明见相一异。前中景师云。此问答意。据缘本质境同。故言非异。以止观恒俱同缘闻思相分见分本质为所缘故。据缘随心影像。止观即异。以止但缘无分别影像。观缘分别影。故止观体非无有异。泰师云。以观即为止所缘故。约彼缘心同。故非有异。观分别影像相分境。而非止境。境既不同。故非无异。下明见相一异。中景师云。离识量外无别影像。故言无异。心外无法故不见余。还犹自心现于影像见影像时名见自心。如依净镜自面为缘。眼识还见自本质面。意识计度别变影像。当自心现。谓在镜中。镜喻定体。本质喻定相应心王。影像喻心相分。由定润滑澄清。令心能现心之相分。即将彼定相应心王为镜。定为本质。定所显境是其影像。如是同时。余数展转相望皆得为境本质影像。散心云何。答曰。散心中皆有定数。准前作法皆得可知。世尊若诸有情自性而住下。明诸愚夫散心所取影像。亦无有异。但颠倒解。执有别物。泰师云。此中无有少法能观少法者。依大乘道理诸法无作用。心观境时。不知钳取物。故无法取少法。即此心依境生时。即有如是境之影像于心上显现。故假说心能观境。理实当言无有多法能观多法。经云少者举少破多。如依净镜面以本质为缘。及谓离质别有所知影像在镜面得显现。备基师云。摄论言无有余法能取余法。此识如此及生显现。由此旧解能缘心外无余能取。及境外无余所取。今此论意欲辨大乘见相诸法既无作用我是能缘我是所缘但心清净故。一切诸相于心显。故名取境。广如佛地论。又此文意无有小法能有作用。何况诸心及相得有作用。是故诸法生时但是唯识无作用生。由此道理不同昔解。郭师云。理实像色当镜而现。而此中云还见本质者。无有实体所见像故作是解。第六单双门。景云。一向修观者。若相续作意唯思惟心之相分是也。一向修止者。若相续作意唯思惟前灭无间心之见分是也。止观和合俱转者。若正思惟心一境性者。止观俱时通达等时影像唯是其识。或通此已复思惟如性。向下次第解前三境可知。泰云。心相分众多。见分唯一。毗钵舍那此云观察。故得思惟心相分。偏修观也。偏修止。可知。双者若作唯识观时。相见合缘。故定慧和合俱转。备云。定慧同行。思惟心一境性。第七几种门。略有三种。一者有相。谓纯思惟分别影像。二者寻求偏于彼彼未善解了一切法中。为善了故作意思惟一切诸法。三者伺察谓善解了诸法。为欲证得解脱故作意思惟。如是三观渐增长故有胜劣辨。止中即由随前无间三观心故如次有三也。或八或四如文。第八随信法行门。如说依法止观复说不依法止观。此义云何。佛答。自依教法思量修于止观。名依法行利根。若不依经法。直信禅师等教授修止观者名不依法。是随信行钝根。此中若萨婆多云。声闻见道十五心位。利名法行。钝名信行。菩萨一向法行。独觉亦是法行。跋摩云。闻思位名信行。四现忍位名法行。见道已去名无相行。今依大乘。二乘信法行。义同后家。若准对法亦通。故亦不违前家之说。菩萨位中回向以下名信行。四善根名法行。初地已上名无相行。地前亦有利钝差别。登地以上。根姓一等。第九缘法总别门。于中有四。初明缘总别。说无相修出离众相。真法界中遣界差别而修习故。无相修中通有功用及无功用。今显此修是无功用。无功用中胜劣不定。今欲明胜。说炽盛修。惑虽炽盛于小所得便生喜足。故最后说无喜足修。言五果者即是此中所辨五缘是。五修果者于思惟时刹那刹那融消一切粗重所依者。是总修果。由总修故念念断除除粗重所依。粗重所依即是阿赖耶识。二者离种种想得乐法乐者。是无相修果。离我离法佛等相想证于法界。于中喜悦名为法乐。摄论中说得法园乐。三者解了十方无差别相无量光者。是无功用修果。由正证得无功用修出观后智。如先照了十方世界无差别相。名法光明。四者所作成满相应净分无分别相恒现在前者。是炽盛修果。当来佛果名为成满相应净分。此炽盛修为引彼故。无分别相恒现在前。五者为令法身得成满故摄受后后转胜妙因者。是无喜足修果。第十地名成。在佛名满。感此之因。名为胜妙。前前诸因所招集故。名摄受后后转胜妙因。第四明通达。及从初极喜地名为通达从第三发光地乃名为得者。此缘总法所修止观。由证理尽故。言从初地已去名为通达。约相而说三地得定故。言从第三地已去乃名为得。初业菩萨至不应懈怠者。地前菩萨亦学观真如学观唯识三无性等。虽未可叹不应懈废观勤修。第十三地门二复次释。景初释止观。于如所取寻伺法相行有粗细。为前二种。若即于彼一切法相都无作意领受观察名无寻无伺者。此学观真如无分别观。名无寻伺。此三并在地前。就行分三。不约欲界初禅等地辨也。第二解中以四寻思为初句。四如实知为第二句。无分别智为第三。亦不约地辨也。但就行论三。泰云。前之复次约行分别。故通三界。后之复次约地分别。还同本地分中义。第十一三相门。景云。言若心掉举至是名止相者。若心掉举或对掉境起时。缘所厌法作意思惟。及缘厌心自类相续作意思惟。是名止相。言若心沉没至是名举相者。若心沉没或对沈境恐沉没时。缘可欣法作意思惟。或缘彼心自类相续。是名举相。言若于一向止道至是名舍相者。若一向止一向观及双运道。二随烦恼等并是舍障。今离彼障。而有无功用作意。及心任运转中所有作意。名为舍相。泰云。定名止相。缘彼前灭及无间。无不乐观相分境故得止掉举。第十二知法义门。先问后答。答中先辨知法。后辨知义知。法中景云。名诠自相。故上论云自性增言。句诠诸法无常等差别之义。故上论云句者差别增言。字能能恋和名之与句。名所依止。谓由各别所缘作意者。即起名心。谓由总合所缘作意者。起句之心。后之二种发教法心。文名为法。泰云。所诠染净义。依名句故能诠义立。故云依持建立。文即是俗语。今将俗字显彼教字。故即彼名句二所依字。知义中初由十种相了知于义。二知五种。三知四种。四知三种。知十种中。一知尽所有性。即染净法品别边际。二知如所有性。即诸法如。下辨七种真如。基师等云。中边分别论亦明此七。旧人说云。中边论中七真如者。正真如随其能诠说为苦说苦谛等。今解此论意以苦谛等名为真如故。名真如体非真如也。若依此论皆是真如。约诠以辨有七种。有释。七种与法安立理趣属当道理。即名真如。此复七种。一流转如谓一切行无先后性者。诸行流转无始无终。故云诸行无先后性。辨此道理即名真如。二相真如。人法二种无我是相。相体真如名相真如。故下云八者了知相真如义故。有补特伽罗无我相等。由毕竟空等为治。三了别如谓一切行唯是识性者。识体了别。了别识是诸法体相。名了别真如。四安立如谓苦谛者实苦。不可令乐即名真如。余三谛亦尔。四谛并是安立。苦最在初得安立名。后三更施别号可知。下辨通局。于此七中流转安立邪行三如。众生等有。二无我如。唯识如。诸法等有。通诸法故。清净如。三乘等有。以三乘断惑同证择灭。择灭真如三乘同有。由正行真如。止观平等。此即显示四种平等。五建立义者谓器世界于中可得建立一切有情界等者。因器世界成受众生名为建立。即众生界是所建立。此中意取能建立器。故文说言谓一村田若百村田等。余文可知五义中遍知事者。知诸法体。遍知义者即知差别之义。缘故者四缘。世故者三世。言遍知因者。当知即是能取前二菩提分法等者。泰云。四念住为一。四正断及神足力觉道总作一。此二能取得菩提故言二。又解。三十七品缘前二境故言二。景云。前说无上菩提及二乘菩提。故云前二菩提也。得遍知果者谓贪恚痴断毗奈耶者。贪等永调伏义。又贪等永断诸沙门果者。择灭断德。及声闻如来若共不共世出世德者。即有为道谛中道品名共。十力等名不共。于此觉了者。谓即于此灭道作证法中。诸解脱智既自觉了。为他开示觉了于他。名为觉了。知四义中。景云。一心执受义者。谓知自心于境所执取。如下文说。二领纳义者。知彼三受领纳之义。三知了别义者。知识了别义。泰云。即四念住境。如次为四义。知三义中。一文义者教。二义义者所诠。即有十种。一真实相者。即诸法真如。次四即四谛。六即彼真实相等品差别相者。即前五义一一各有品类差别。七所依能依相属相者。义是所依名是能依相属相。八者即遍知等障碍法相者。即四谛下惑。九即彼随顺法相者。即随顺彼四谛下惑诸行之相。十不遍知等及遍知等德。三界义者谓五种界。一器世界。即所住之处。二有情界。即能住有情。法界即是所说法门。谓蕴界处等。四调伏界。即灭谛涅槃。五调伏方便界者。即是道谛。又调伏界是圣道。调伏方便界是见道前方便。依此后释。涅槃即入法界中收。第十三三慧门。中景云。闻所成慧依文比度。但如其说。未善文下意趣。未现证知。即非现量。但比量。但远随顺涅槃解脱。未现领受解脱义利。思所成慧。亦依于文。不唯如说。亦善意趣。未现证知。胜前闻慧。名为转顺。虽胜闻慧。亦未现受解脱义利。修所成慧。亦依于文亦不依文。亦如其说亦不如说。据有漏修慧及后得智。缘理及事影像相起现前。故云能善意趣所知事同分三摩地所行影像。三慧中胜。名极顺解脱。又能领受解脱义利。不同毗昙。闻慧依教。思慧或依教或离教。修慧一向离教。如三人学浮。一者近岸。二者或近或离。三者一向离岸。俱舍破云。思若依教不异闻慧。思若离教不异修慧。应云闻慧依教而不能思。思依教而能简择。备云。今此文中三慧能缘于教。然修慧缘发。据远非近。第十四智见差别门。若缘理总法妙慧名智。若缘事别法妙慧名见。以随事推求故得见名。第十五遣相方执门。于中有三。初明作意除相。次明真如无相。故无所遣。后释通经文。初云。修止观菩萨由何作意者。是第一问。由何作意而修止观。言何等者。是第二问。二问彼所除何等法耶。云何除遣者。第三问。问能除遣作何观行。下答。由缘真如作意。是答初问。由缘真如作意而修止观言除遣法相及与义相者。第二问除遣何等。今答缘如修止观时除遣法相及与义相。即除相分。此文即说正证知时不变影像似真如相。言若于其名等已下者。答第三问云何观行除遣诸相。今答。先于地前。寻思如实种种推求。知名等假。今入见道证真如时。境智平等无分别行。不得名性不得名所依。唯识门中名依于识识是所依。故曰若于其名及名自性无所得时亦不彼所依之相如是除遣。言如于其名至亦尔者。此即就前五相知法谓知名知句知文等及十相知义。故今类况如于其名于句于文于一切义当知亦尔。言乃至于界至如是除遣者。于上文中初以五相知法。十种知义。复知五义。复知四义。复知三义。三义者。一是文义二是义义三是界义。界义即是器世界等五界故。地前菩萨作此五种界观亦唯是识识为所依。故云乃至于界及界自性无所得时亦不观彼所依之相如是除遣。次辨证如无相故无所遣。问意。无分别智正证真如此真如相可除遣不。答意。若正证时见有如相有所得者。即有所遣。而于所了真如义中都无有相亦无所得。当何所遣。此文即说证智无有相分。相分无故亦无见分。又解。有见无相。言我说了知至非此了达余所能伏者。未证已前。取法义相。正证如时。伏前所取法义之相。非此正证了达如时。更有诸相为余能伏。故言非此了达余所能伏。下释通经文。世尊乃至此说何等能观察心者。问能观体。依何真如而作是说者。问所观如。下答。三慧是能观察。依了别真如作如是说者。喻中既说清水净镜不挠泉池堪观面像时。知合中若善修心堪观真如者知是唯识了别真如。以唯识门一切境界皆是心影。初观境唯识。后观识如。名了别如。故云依了别真如作如是说。第十六依空遣相门。于中有二。初明十相空观除遣后。辨总空性相。前中有三。初明十七空除遣十相。次明空所得果。后明空观除相道理。初中先问后答。问中有几种相难可除遣。是第一问。谁能除遣。是第二问。善男子有十种相者。答初问。空能除遣。答第二问。须知十相并是遍计所执。皆观空除遣。一者执诸行义决定是有。即观一切法空除遣。以所执法义收一切法故。观一切法空除遣。二者苦等四谛并是安立。苦谛在初故标安立。此中举如取安立苦。此有二执。一执苦有生灭住异性。此观相空除遣。二执苦有相续随转。观无先后空能正除遣。遍计所执本无。故无先后遣。三者由了知六根能取。即有顾恋执著内身。观内空除遣。由执我有故起我慢。观无所得空能正除遣。无我可得。云何起慢。四者如文可知。六者执有内安乐相。由内空遣。执外尘净。由外空遣。执有男女承事资具相应。由本性空遣。亦可由性空。通遣内乐外净等执。六者了知外器世界建立有情。即便执有十方无量之相。由大空遣。七者执彼四空以为解脱。以有为空遣。八者若执二无我相。以毕竟空除。若执唯识相。无性空治。若执依他为胜义相。由无性自性因性空治。若执圆成实为异胜义。此由胜义空治。执者如文。十者执有前九能治空性。即观空空为治。谓观能除空性亦空。次明空所得果。问意。除遣上说十种遍计所执相时。更除何等。复从何相而得解脱。答意。观空除遣遍计所执十种相时。空观心中仍有依他似空影像随空心现。从此空观入于证智。即除似空影像相分。相分既除。即从一切杂染相缚种子解脱。执解脱心亦皆远离。故言被亦除遣。下明空观除相道理。一一空观皆除十相。而说初空治初相等者。就胜而说。此即相当近对治说。非不一一观治一切相。喻况可知。自下辨总空性相。先问后答。答中先赞问许说。后上答问。景云。将迷依他圆成起遍计执。若悟依他及圆成实非所执法。知所执空。名总空性。泰云。别而言之。有十七空。总而言之。唯于依他及圆成实性相中毕竟远离遍计所执相。及此都无所得。摄大乘中一切空尽。故名总空。若了此空已即有二利。一无失正行。二离增上慢。十七摄几门。可知。第十八因果门。学地止观。以净尸罗及闻思正见以为其因。此是缘因。若止观种子。以为正因。止观果者。即以佛地善净心慧以为其果。又无学声闻及佛所有出世善法。皆是学在止观之果。第十九作业门。谓能解脱相缚及粗重缚。粗重缚者。是诸烦恼见分种子。相缚即是烦恼相分种子。又现起相见。亦是二缚。第二十止观障门。先辨五系。后辨五盖。前中顾恋身。顾恋财。是止障。于圣法不得随欲。果观障。乐相杂住。及小欲喜足。不乐多修。俱障止观。由第一故不能造修者。乐相杂住。由第二故所修加行不到究竟者。小欲喜足。盖障如文。第二十二圆满清净门。前辨惛沉睡眠障观。今言除遣惛沉睡眠心道满者。因止发观。止是因观是果。举离果障显因圆满。乃至所有掉举恶作正善除遣名观道满者。此亦举离因障显果道满。第二十三散动门。止观现前。有五散动心法。一作意散动。谓诸菩萨舍于大乘。随在二乘作意。二外散动。于外五欲所有寻思随烦恼中者取寻思为体。及于外境纵心流散取散心王。三内心散动。谓已离欲人。由惛沈等乃至于定起爱味等。名内散动。四相散动。谓于内定中所现影像。作意思惟执内定外所取色相。名相散动。五粗重散动。谓计定中喜乐以为我所。计粗重身为我起慢。名粗重散动。第二十三治障门。初地除恶趣烦恼业生杂染障者。下七十八中辨二十三愚痴。一人法执。二恶趣杂染者。通烦恼业生。此中但有第二。地论云。凡夫我相障。但当初一。第二地治微细误执现行障。下明二地有二愚痴。一微细误执愚。二种种业趣愚痴者。此见三业三行差别愚。此中但有初一。地论云。邪行于众身等障。即当第二。三地治欲贪障。下说三地有二愚痴。一欲贪障定。二圆满闻持陀罗尼愚痴。此中但有初一。地论云。闇相。当欲贪。闻思修等法忌障。即当第二。四地治定爱及法一爱障者。三地求法投火坑等。故有法爱。总当下说二种。故下论云四地有二愚。一等持爱。二者法爱。地论云。解法慢障。总不当二。爱慢异故。又可由得胜定及解法故生慢。定是行法及持教法生慢。总名解脱法慢障。五地治生死涅槃一向背趣障。与下二同。此中合一。下开背趣为二。地论云。身净我慢障。以心道品净身持之生慢故。于生死背于涅槃向。与此大同。六地治相多现行障。五地中断背趣二愚。今六地断多厌背心。以观十二缘相多现行。故断相多现行障。下云六地有二愚。现前观察诸行流转愚痴者。五地不能现观缘起名愚。二相多现行愚痴。五地虽断背趣。而厌背相心多现行。此中当第二。地论云。微烦恼习障者。总当二种。形前名微。七地治细相现行障者。七地所断仍见微细生灭。名细相现行障。下论七地有二愚者。一微细相现行。即当此说。二无相作功用愚痴。七地于无相虽有功用。而长入真观。六地不能障于七地。故七地中断无相作功用愚。地论云。细相习障。亦当初一。八地治于无相功用及于有相不得自在障。下云八地有二愚痴。八地于无相无功用。于俗相中利他有功自利无功。七地不同障八地。八地中断一于无相作功用。二于相自在愚。彼与此中开合为异。地论云。于无相有行障。但当初一。九地治于一切种善巧言词不得自在障。下云九地有二愚痴。一于无量说法无量法句文字后后慧辨陀罗尼自在愚。二辨才自在愚。彼与此中开合为异。地论云。不能善利益众生障。十地治不得圆满法身证得障。下论云。十地有二愚痴。一大神通愚痴。二悟入微细秘密愚痴。彼与此中亦开合为异。地论云。十于诸法中不得自在障。亦与此同。于如来地对治微细最极微细烦恼及所知障者。此二并是非想下下品断二障之法故。欲知著是烦恼障。碍是所知障。此文明证。由能永害如是障故究竟证得无著无碍一切知见等者。下论云如来地有二愚痴。一于一切所知境极微细著愚痴。亦是非想烦恼下品。二极微细碍愚痴。亦是非想所知下品。故与彼同。开合为异。地论虽不说有第十一障。然于第十于诸法中不得自在障。即收佛微细著及微细碍。以于第十障中就最细者义说障佛。论实还是金刚心断。然于此义有其两解。一云依旧摄论于断初地障入于初。余地例尔。又若本业经云。过第十地有等觉地住。于一万三千劫中学此。即住等觉住断佛地障始入妙觉。一云依此十一障文等说智亦断自障。第二十四修证菩提门。言若诸菩萨已得止观依七真如乃至内正思惟等者。地前加行位中。随诠观察七种真如。善审善思安立七种真如。如性中内正思惟。由思惟故。一切细相皆能弃舍。谓随诸心影像相分。既息诸心亦即弃舍随心诸相。泰云。此中七如。非圆成实。又解。旧人依中边论云。七种真如皆是真如。而言苦谛真如。苦谛者从能诠得名。言心所执受领纳了别染净相者。即四念住也。苦有变异无变异相者。苦苦坏苦名领有变异。行苦名无变异。又解变异是苦相。无变异是苦。无实性也。有为异相者。色心等异故。同相者苦无常等同故。或知一切是一切已有一切相者。知一切法既是一切即有一切相也。彼既多住如是行故。善修治心。于七真如有七各别自内所证通达智生名为见道者。由于七如各别自证为方便。故后入想观。观诸如通达智生名为见道。即入初地也。由得此故名入菩萨正性离生。是入位过。生如来家者。此明家过。又能受用此地胜德。是余六过。彼于先无时由得止观故已得二种所缘谓有分别影像所缘及无分别影像所缘者。此文自判二种影像是彼地前止观所缘。彼于今时得见道故更证得事边际所缘者。此相明见修证第三所缘。今时且说见道所缘。即说真如名事边。以彼真如遍诸谛法名谛边际。此文即说证智缘如不变影像。若变似彼真如影像。即是无分别影像所收。云何判二影像所缘是地前耶。又见道所缘云何但名事边际耶。复于后后一切地中进修修道即于如是三种所缘作意思惟者。此明修道智缘事边际。后智缘变二种影像。故言修道于三所缘作意思惟。自下喻说。以其细楔出于粗楔。以胜道舍于劣道。渐渐除遣相及粗重。乃至证得阿耨菩提。此名证得无上等正觉。又得所作成满所缘者。即判此境在于佛地。佛地所作皆悉成满智境故。名所作成满所缘。所缘何法。不离前三。如来证理所有止观缘谛边际境。如来缘谛所有止观是二影像。此三为佛止观所缘。总名所作成满所缘。第二十五引发威德门。菩萨善知六处。便能引发广大威德。一善知心生者。谓如实知十六种漏无漏心生起差别。一者不可觉知者。赖耶行相难知。坚住相续。名坚住。器识生生者。能变能缘外器世界。谓阿陀那识者。此云执持。执持根大及诸法种子。二者种种行相所缘识生谓顿取一切色等境界分别意识者。即是第六意识随作一种行解。顿取诸法。故言种种行相。顿取色等及顿取内外境界觉受者。自识顿取内外触境而生觉受。或顿一念现入多定见多佛土见多如来分别意识者。此据大地菩萨后智在定见多佛等。非正证智故名分别。三四小大相所缘识生谓欲色系识者。据缘二界内身。故有小大。次三心缘四无色。八者无相识生谓出世识者。谓无漏识无七种相。名无相识及缘灭识者。通漏无漏心。缘无相境。名无相识。又解及缘灭定识也。有本作减字。应是错书。次有五心据三受俱行识。后有三心明染净无记识。余文可解。第二十六涅槃受门。如文说无余依中二受永灭。一者所依粗重受者。内六根生受名所依。体是有漏。由有烦恼粗重不调柔性之所随逐名粗重故。名所依粗重受。二者彼果境界受者。谓外五粗由内五根势力引生即是内根之果。是故说名彼境界受。依彼生故名彼果境界受。道理此二受体未必有别。但约根境以分二受。所依粗重受中有四。一有色所依。即五识受。二无色所依。即意识受。即是身心二受。三者果已成满粗重受。谓现在受。四者果未成满受。谓未来因受。即是业烦恼是未来受因。名为因受。彼果境界受亦有四种。一者依持受。谓器世界是依持法。缘之生受名依持受。二者资具受可知。三者受用受。即二受受用器世界及以资具。名受用受。四顾恋受。顾恋财物之受。下约有余无余涅槃界中灭受多小。景云。谓于有余依涅槃界中果未成满受一切已灭者。业烦恼体金刚心时已断除讫。方得有余。领彼对治明触生受者。领受尽无生智相应受。是明触生受。领受共有者。领受共有器世界受。即依持受。略不言领资具受用受。唯除顾恋。与贪相应故。或复彼果已成满受者。由已成满受中通有有粗重无粗重。今无学身中但有无粗重受。故言或也。略不言领有色所依受无色所依受。以无学犹起故。第二文解。又二种受一切已灭。谓所依粗重受报。彼果境界受。皆已除断。唯现领受明触生受。此据漏尽所有诸受皆名明触所生之受。于无余依涅槃界中般涅槃时此亦未灭者。随前二说有余依中所有诸受。今入无余多小皆灭如前应知。泰云。于有余依中。未来报不受。未来因亦舍。如圣人生无色界已不成就眼根种子。又如无学将命终时不成就十八界种子。唯彼人领彼能治无漏明触。自余六受通凡及圣。故云共有。无学人亦领受余六共有受。如根恶业所受。或时唯无学人受。故云或。于此文中西方二释。第一释。前灭定前。但灭一受。余七不灭。今据将入无余时。于灭定中命终。故在灭定时六识八受皆灭。第二释。前据粗重所随故名共有。但灭其一。后据无学而无漏。故唯有明受。八受灭。释名为无漏。前八种受一向有漏。故云一切已灭。然废未就本。故云一种。一释入无余灭时。灭余八受。而言有无漏受者。是入定近方便故。且不论灭。上来二十六门问答广辨讫。自下世尊述赞劝学。如文可知。颂中有五。初一颂。明有违顺即招得失。第二颂中。教修无相自利之行。第三颂中。教修无相利他之行。第四颂中。明染心说法唐捐其功。第五颂中。劝舍戏论修学瑜伽。下明请立经名。时众获益。就声闻益中释论二解。或一音各得解。或闻此教中人无我理故得解脱。

　　瑜伽论记卷第二十(之下终)



　　瑜伽论记卷第二十一(之上)(论本第七十八至七十九)

　　　　释遁伦集撰
　　
　　论本七十八

　　自下第六。观自在菩萨请问诸地之义。于中先标宗指经。次正引其文。前中言复次依乘假立分别解说如实大乘等者。依大乘中约修行位假立十地等。就正引经文中。先问答正辨诸地之义。后请立经名及时众得益。前中有二。一长行二重颂。长行有四。一辨地义。二辨地中所应学法。三辨地中所有烦恼。四辨说一乘意。初辨地中有六。初辨摄义。二释地名。三辨地中所对除法。四辨诸地清净通德。五明四缘故菩萨生胜。六辨菩萨行诸大愿。初中先问后答。问中观自在菩萨者。旧云观世音。此译家错。又旧翻药师经中名为观世音自在。但乘世音字。今准梵语翻名观自在。其问有二。一问清净。二问分摄。答中先总答。后征问别解。于中初释四种清净可知。次释十一分摄。谓十一地名十一分。一一地中。初明自分满。二明胜进分未圆满。先于胜解行地依十法行极善修习等者。景云。十法行则是书持供养自读施他等。亦可虽在地前仰学十地之行。名十法行极善修等。泰云。先于地前依书持等十种行修胜解忍故。入初地分。又解。十度名十法。三地菩萨心未能舍诸等至爱及学法爱者。障于四地。未得名已圆满。地论名解法障。乃至此分圆满者。四地圆满。而未能于诸谛道理如实观察者。未得五地谛观。又未能舍背趣之心未能修方便等者。五地通达生死苦而能恒入。通达涅槃乐。而不速求。是二方便四地未得。为令已下。五地圆满。而未能于生死流转如实观察者。六地能观缘起流转。五地不得。又由于彼多生厌故未能多住无相作意者。七地长入真如无相作意。六地虽不长入而能多住无相作意。五地菩萨于生死苦多生厌故。不能多住无相作意也。而不能令无相作意无缺无间多修习住者。未得七地长入真观。而未能于无相住中舍离功用者。七地未得八地无相无功用。又未能得于相自在者。八地菩萨于俗谛相虽有功用。而随分自在七地未得也。未能于异名众相训词差别下。明未得九地无碍解德。异名者法无碍。众相者义无碍。训词差别者无碍一切品类宣说法中得大自在者。乐说无碍。八地未得。名为未能也。而未能得圆满法身现前证受者。十地菩萨离粗恼尽法身圆满。九地未得也。未能得遍于一切所知境界无著无碍妙智妙见者。未得佛果。佛果离烦恼障。故名无著妙智。离所知障。故名无碍妙见。十地未得。为令已下。明得佛满。问。准本业经第十一地名等觉地。此中何故说如来地名第十一地耶。解云。自有二义。一者别论因果。唯有妙觉名妙来地。如此中说。二者摄因属果。妙觉等觉并名佛地。如彼经说。既有二义。故无相违。第二释地名义。成就大义者。即是成就自利利他。名成大义。得未曾得出世间心者。初得无分别智生欢喜也。世亲取此中意释初地云。成就无上自利利他。初证圣处多生欢喜。故名欢喜地。从义得名。远离一切微细犯戒名离垢地者。故犯名粗。误犯名细。初离故犯。二地离误。故云远离微细犯戒。地论亦取此意。彼处释云。离能起误心犯戒烦恼垢。清净戒具足。故名离垢也。亦从义得名。由彼所乃至发光地者。三地得定及闻持。闻持还是定中差别。依此诸定能发智光。名发光地。发是因义。光是果义。因果为名。地论云。随闻思修等照法显现名明地者。三慧照明故名明地。此直从彼所发慧果为名。由彼所得菩提分法至名焰慧地者。烦恼如薪。智如火焰。四地道火烧烦恼薪。法喻双标。名为焰慧地。论亦取此意直名焰地。由即于彼至名极难胜地者。第五地中真俗胜智相违不遂。由多艰难方得并起。名难胜地。从义得名。地论释云。得出世间智方便善巧能度难度。名难胜地。现前观察诸行流转者。后智现前观于缘起。又于无相多修作意方现在前者。无分别智多修功用方现在前。二智现前。是故第六名现前地。从义得名。地论释云。般若波罗蜜行有间大智现前。名现前地。无分别智不恒相续。名般若有间。作意方起。故名大智现前。能远证入至名远行地者。始从初地讫至第七。经一僧祇修无相行。方得无间证入无相。与彼第八清净地邻。名远行地。八地离功用过名清净地。地论释云。善修无相行功用究竟。能过世间二乘出世间道。故名远行。前之六地亦修无相行不能相续。不得名善。七地无间。故名善修。前之七地所起众行。并有功用。今第七地于功用行最在后边。是故名为功用究竟。前之三地修施戒定。相同世间。四地道品。五地谛观。六地缘起。相同二乘出世间道。今得七地能过前二。故云能过世间二乘出世间道。故名远行地。此亦从义为名。由于无相至名不动地者。真智得无功用所动。俗智虽有功用而不为现行烦恼所动。名为不动亦从义用为名。地论释云。地行能纯熟无相无间故名不动者。直就真智以释不动。于一切种至名善慧地者。于一切种机说法自在。解善。获得无罪广大智慧。解慧。慧是体善是义。体义得名。地论释名。无碍力说法。成就利他行。名善慧地。直释善义。不解慧义。粗重之义至名法云地者。无边烦恼所知障体所有随眠不调柔性。名粗重身。譬彼虚空。十地所证法身圆满。譬如大云。皆能遍覆如空粗重。故名法云。法目法身。法身譬云。法喻双举。故名法云。旧世亲释。法目于智。以云譬智。亦是法喻双举。故名法云。地论释云。谓大法身具足自在。名法云地。永断已下。解佛地可知。第三辨地中所对除法。则二十二愚痴十一粗重粗重。是二十二愚痴随眠粗重不调柔性。真谛三藏译摄论云。二十二无明粗重报四种生死。大乘摄论不明四种无明。但从南地所得无上依经中辨四生死。今三藏勘于梵本无报字及四生死。故云二十二愚痴十一粗重也。二十二愚。前卷于十障中相对料简。今略释相。文有四段。初问次答三结四领。答中初地二愚。一执补特伽罗及法愚。即是人法二执。二恶趣杂染愚者。即灭恶趣烦恼业生三种杂染。二地有二。一微细犯。是失念误犯。二种种业趣。谓见三业三行差别。三地二愚者。一者欲贪障。则障等持。二圆满闻持陀罗尼愚者。三地已得闻持等德。二地未得。从所障为名。四地有二。一等持爱。则三地中起爱禅定心障于四地。二者法爱。三地菩萨以爱法故求法行忍。如经广说。五地二者。一者一向作意弃背生死。二者一向作意趣于涅槃。并四地中起障于五。六地二者。一现前观察诸行流转者。六地现前观十二缘诸行流转。五地未得障于六地。从所障为名。二相多现行者。五地菩萨虽俱厌乐。而厌生死相多现前行。障于六地。七地有二。一者微细相现行愚者。七地长入无相真观。六地虽观无相未能无间。时时犹见细相现行。此生能障名愚。二一向无相作意方便愚者。七地作意方便一向无相真观相续。六地犹见细相现前。障于七地作意方便一向无相。此就所障功德复立一愚。八地有二。一于无相作意功用愚者。当体为名。七地真观虽复相续而有功用。障于八地无相无功用。二于相行自在愚者。八地菩萨于俗相行中利他有功用未得自在。自利无功用已得自在。七地未能。从所障为名。名于相行自在。九地有二。一于无量说法者是义无碍。无量法句文字等者是法无碍。二辨才自在愚者。谓词无碍及乐说无碍。九地已得。八地未得。并从所障为名。十地有二。一大神通愚。二悟入微细秘密愚者。大神通则是五分法身。微细秘密则是真如法身。九地不得圆满此二法身。如来地有二。一于一切所智境极微细著者。则是悲想最下下品烦恼随眠。二者最极微细碍者。则是悲想最下下品所知障体。第四辨诸地清净通德。初明八种清净。旧名八果。广如住品说。此中一意乐清净者。则是作意为体。二心清净者。即以定为体。余六可解。诸摄报果。名生清净。故佛地无也。次明有上无上。第五明四缘故菩萨生胜。第六辨菩萨行诸大愿。言广大妙胜愿者。此有两释。一释广化诸有情故。名广大愿。修一切善故。名妙愿。断一切恶故。名胜愿。一释广大愿者。即广大心。妙愿即是第一心。胜愿即无颠倒心也。四因缘故者。能善了知涅槃乐住。堪能速证证为第一。而复弃舍速证乐住为第二。无缘无待发大愿心为第三。为欲利他处长时苦为第四。虽有六段。总是第一辨地义竟。自下第二辨彼地中所应学法。有二十三句。摄论因果殊胜从此起也。一举六度为所学事。二以三学摄六度。当知初三是增上二学者。施忍是戒眷属助成于戒。亦名为戒。三以三种资粮摄六度。增四辨五相修于施等。十种法行。则书持等。五释成六数。六明立后四度意。于菩萨藏不能闻缘善修习者。闻是听闻。缘是缘虑。七辨次第。八辨品类。九释到彼岸义。十明所治六弊。十一明得果。十二明与施等间杂染法。十三辨非方便。十四解释总别清净。上五相者。即无染著等五相。通六度故。依此辨清净戒有七。一了知制立。二了知出离。三具常尸罗者。常守尸罗也。四坚固尸罗者。坚守尸罗也。五常住尸罗者。一云作戒。二云受戒。六常转尸罗者。一云无作戒。一云随戒也。七受学一切。忍净土者。一释一深信因果乃至不弄。二不反加害。三不怀怨结。四谏时不恚。五不待来谏。六不由恐怖染心而行忍辱。七不以作意而便放舍。二释一信业果。二于不饶益不生嗔弄。三不反报。四不怨结。五谏时不恚亦不待谏。六不由恐染行心。七不以作思放舍。精进七者。一通达平等不自举他。二具大势力即是被甲精进也。三具大精进者则有势也。四有所堪能者。是有力也。五坚固。六勇猛。此二即是有勤也。七于诸善法终不舍轭者即不舍轭也。一释一达处中行。二不自举。三陵他。四具大势。五具大勤。六有堪能。七不舍轭。今解。一达平等性。二不自举陵他。三具大势力。四具大精进。五有所堪能。六坚固勇猛。七不舍轭。静虑七者。有善通达相者。一云通达真如也。一云通达三相也。二圆满者住分定也。三俱分者双运道也。四运转者后后胜进分也。五无所依者空慧相应定也。六善修治者断惑证灭也。七于菩萨藏闻缘修习无量者。依大乘教修不可量诸三摩地故。又解修四无量故。慧净七者。一释一远离。二边知三解脱。二知二自性。三知三无性。四知世俗五明外明内明声明因明医方明也。五知胜义。六无分别多所住。七无量总法乃至法随法行。泰云。又无分已下有二。前是止慧。后是观慧。加行五慧名七种慧者。即同此判。一释若诸菩萨至是名为慧者。是总释慧名。自下释七相。下判亦同。今依前释。十五释前五缘总有五业。十六约五义分别施等。前五相中。三名最广大。二名无染污。修六度时思释为先。故最明盛。八地已上名不可动。圆满及果名最清净。十七辨因果无尽。十八明深爱乐施等。不深乐彼果。十九明施等威德。六度名有四种威德。初治六障。后三如文。第二十明因果义利。二十一明菩萨具财众生贪意。二十二明般若能取诸法无性。有二问答。初一问答。明般若取真如时无横执性。名取诸法无性。第二问意。真如离有离无。取真如时名取无性。能取何故不许取真如时名所有性。答意。言无性者是遮诠非表。谓彼真如无横执说名无性。我终不说般若作无性解取彼无性。以内证法不知以何名即假名无性。二十三明三祇中所修施等三名差别。初僧祇中修行施等烦恼犹行未能制伏。然为彼伏者然为烦恼伏弊施等谓于胜解行地等者。出其位地。暖中胜解转时是名波罗蜜多者。地前所修未成上品。但是暖品中品。但名波罗蜜多。复于无量时乃至谓从初地已上者。出其位地。是名近波罗蜜多者。去菩提近故名也。复于乃至八地已上者。出其位地。是名大波罗蜜多者。八地已上无功用修。一一行中起无量行。故得大名。真谛三藏云。此之三名属于地前。一者黑白相杂。名波罗蜜多。以十解中烦恼间杂故。二者一向白法。名近波罗蜜多。以十行中一向白法烦恼不现行故。三者非黑白有报。名大波罗蜜多。以十回向中越前三位故。虽有此说。而违此文。自下第三辨地中所有烦恼。于中有四。一明头数。略有三种随眠等者。景云。一害伴随眠。谓见断现行不俱生惑。是彼修断俱生惑伴。由见惑伴修惑炽然。是故但说不俱生惑是俱生助伴。前五地中所有俱生修惑。已离见惑不俱生伴。故名害伴。今举前五地中害伴修惑。亦取所熏种。名害伴随眠。此最为粗。二者羸劣随眠谓六七地中微细现行若修所伏不现行故者。前害伴修惑。若在六七二地中起。但是微细现行及种。通名羸劣随眠。问。如摄论说七地长入真观不起烦恼。云何今说起细惑耶。七地有三。谓入住出。出心地满。真观相续。不起烦恼。故摄论云不起惑。入住心中有时起惑故。故此中说微细现行。故佛地论第二卷云。有说四地第七识中俱生烦恼一切远离。有说四地第六识中俱生我见一切远离非第七识。以七地来犹有微细烦恼。若无第七应无染净依。应不似五。第七识惑若已远离。五六七地六识粗惑应不现行。即违瑜伽解深密说者。即违此中所说六七二地有羸劣随眠微细现行。三者微细随眠八地已上从此已上一切烦恼不复现行唯有所知障为依止故者。即前二种随眠流至八地已上。虽复未断为圣道察伏。功能微细。名微细随眠。八地已上。意识或时唯观法空或双证二空所显真如。末那识中平等智起。意识或唯入人空观。末那即起法执。故云一切烦恼不复现行唯有所知障为所依止。泰云见道烦恼分别作意生。非生便任运起。名不俱生现行烦恼。修道烦恼任运而起。如生得善。是俱生烦恼。是则释名。义同景师。六地得无相观。般若起故。渐微细故。转名羸劣随眠所起。若修道所伏方不现行。八地已上。一切烦恼不复现行。即有第七法执所知障为所依止。六识法执现行。唯为法执微细随眠所起。又解。见道断烦恼。初地中尽。意识中俱生见惑。第四地伏。余俱生惑。及以末那俱生我见。八地中伏。故八地已上虽有有漏五识现行。而意识唯是无漏。若人空观时。犹有法执末那。其法空观时。唯有有漏末那。然即经云唯有所知障者。据末那法执而说。西方诸师多作此解。基云。害伴随伴者。第六识俱生身见等摄。说名俱生。故所余烦恼名非俱生。然体稍粗。因彼而起。由彼断故。此亦随无。故名害伴。羸劣随眠者谓第六七地微细现行若修所伏不现行故。非俱生身见断。此亦随眠灭。稍难断故。不违楞伽经。俱生身见断故贪即不生。彼约二乘断烦恼说。不依菩萨所知障无故烦恼不生说。或依二随眠究竟断位。彼经此经。亦不相违。微细随眠者。谓于第八地已上。如彼唯识章释。二辨皮肤骨粗重。景云。此中问意。上三随眠圣断时。为是断皮。为断肤骨。但由二种谓由在皮粗重断故显彼初二者。前之七地所有害伴随眠羸劣随眠二种断时。是则名断在皮粗重。言复由肤粗重断故显彼第三者。后之三时微细随眠时是则名断在肤粗重。若在于骨粗重断者我说永离一切随眠位在佛地者。前三随眠所有习细故名骨。据解脱道类外证。除住在佛地烦恼障中。辨三随眠有皮肤骨。所知障中分别类尔。泰云。约断皮肤骨三烦恼故。立三僧祇劫。初在皮粗重。从初僧祇至初地断尽故。方显初二害伴及羸劣随眠能起现行。由从初地至于七地断在肤粗重故。八地已上。显彼第三微细法执随眠。能起现行法执。在于骨粗重断尽者住在佛地。故永离一切随眠。三辨能断劫数。若据大劫。唯经三不可数劫断粗重尽。若依小劫。则经无量。四辨地中生烦恼相。先为三问。次答后领。答中景云。于初地通达法界。由此因缘菩萨要知方起烦恼。名无染相。虽起烦恼。于自身中不能生苦。故无过失。起如此惑断他苦因。有无量德。泰云。既云于初地中要知方起烦恼。故知二地中云离能起误心。犯戒烦恼者。是地前所起。至于二地伏彼种子。非初地中现起。基又云。以此文证初地已上不故犯罪也。下第四辨说一乘意。如佛所说乃至我不说乘差别性者。于小乘中宣说蕴界处种种法性。于大乘中说此等诸法同一真如界理趣。据同真如故。佛不说乘差别性。言于中乃至一类损减者。闻说三乘同一如性。或执二乘同彼大乘名为增益。或执大乘同彼二乘名损减。言又于诸乘至此中密意者。又谓三乘既有差别。云何同一真如法界。法界既同。乘应无别。而不能知三乘圣道。事法差别有上中下。如理则通同一法界而不相违。谓有相违。而兴诤论。自下重颂。诸地摄者。颂初摄义。总颂地名所对治二十二愚痴十一粗重。殊胜颂八清净诸地通德。生颂菩萨胜生。愿颂广大愿等。及诸学者颂六度。由依佛说是大乘于此善修成大觉者观依止菩萨。佛说大乘。若修成佛。或可此二句颂依大乘位三劫修成。下有二颂。颂彼最后密说一乘。下请立经名时众获益。可知。自下大段第七。曼殊室利菩萨请问三身义。先标宗指经。次正引经文。于中先问答正辨。后立名时益。前中有十四门。初问答辨法身之相。曼殊室利者。旧云文殊师利。旧翻妙德。今译妙吉祥。此中意谓。于诸地中修出离以为了因。显净真如转依成满是法身相。第二明二乘转依不名法身。以其未断所知障故。由断惑障所显真如名解脱身。由解脱身三乘平等。由法身故有其差别。无量功德最胜差别算数难知者。此文则证本有真如有恒沙功德。第三明诸如来化身作业备景师云。化身作业如世界起者。此文意辨他受用身及变化身生起之相。略不辨自受用身。如世界起者。同诸世界所化众生形类生起。故言如世界起。泰师云。如三千世界起时。一切众生种类共感所起。化身业亦复如是。如来一切功德所起为相。第四明化身身方便善巧。则是八相成道相。然此文中略辨。第五明如来言音差别。初问答总标。如来言音不过三藏。一者契经。二者调伏。旧名为灭。三者本母。旧名摩德勒伽。今云摩呾履迦。此云本母。由此藏中广辨诸义。出生种种道理。故名本母。亦可由辨多种种道理。是则出生种种义理。故名本母。下别释三藏。先别作三问。次第解。初解契经。若于是处至名契经者。依毗婆沙解三藏差别中。或诠于定名修多罗。或云种种杂说名修多罗等。今则当种种杂说名为契经。谓依四事九事二十九事者。开列二门。云何四事。一听闻事。闻思二慧。二归趣事。则三归依。三修学事者。则是三学。四菩提事者。则是三十七品。四种行迹。奢摩他毗钵舍那等。能得大菩提事故。显扬中亦明此四。故彼颂云。闻依学菩提。九事中。一施设有情事。则是五蕴。二彼所受用。则十二处六根六尘互相受用。三彼生起。则十二有支。四彼生已住者。则是四食。五染净事者。则是四谛。苦集是染。灭道是净。六彼差别事。则五种界。谓有情界。器世界。法界。调伏有情界。调伏方便界。七能说事。则是诸佛。八所说事。则是诸法。九众会事。有其八众。人中有四众。谓刹利沙门婆罗门长者。天有四众。一四天王天。二三十三天。三炎魔天。四梵众天。二十九事中。前四是染。谓依杂染品有摄诸行事。则是五蕴。彼次第随转者。则是缘生。三是人执。四是法执。由此二执。为未来世流转之因。下有二十五事是净。于中四是世间善法。谓依清净品有系念于所缘事者。则是欲界闻慧。系心为四念处境。勤精进事者。则是思慧。心安住事。则是得未至禅。观法乐住事者。则是得根本禅。下有二十一事是出世净。于中一是解脱分。四是顺决择分。四是见道。六是修道。四是无学道。后二校量显胜。超一切苦缘方便事者起则顺解脱分善。涅槃与彼众生。为离苦缘。故名超一切苦缘。解脱分善是彼方便。次明顺决择。则是知苦断集证灭修道。知苦有三。一颠倒依处。能知欲界苦。二邪行依处。知色界苦。三内离增上慢所依处者。知无色苦。修依处事者。此断集也。作证修习事者。则是证灭修道。下明见道中。今彼坚固事者。一向见道永不退转为凡故名坚固。彼行相事者。是相见道。彼所缘事者。则相见道所缘之事。已断未断观察善巧事者。于相见道中。观察见惑已断。修惑未断。修位六者。彼散乱事者。已出见道未入修道。中间渐起散乱心也。不散乱事不散乱依处事者。此二总是定事。是断欲界修惑方便道也。不散乱所依。则唯取定体。不散乱事者。除一定数。余同时法不弃。修习劬劳加行事者。则断欲界修惑无碍道也。修习胜利事者。离色无色无碍道也。彼彼坚牢事者。则金刚心也。无学四者。摄圣行事者。则如理智尽无生智。摄圣行眷属事者。如量智尽无生智也。通达真实事者。欲入无余应观真实事也。证得涅槃事者。欲入无余先入灭定。则于灭定赖耶心中而般涅槃。于善说法毗奈耶中至见顶事者。意明修前下品解脱分善。超升外道上品正见顶也。及则于此乃至故名为退者。明彼外道不修解脱分善则名退失。非现起邪见过失名为退也。纵起向前闻思未至定根本定。世间福善亦名为退。此是应得不得。是未得退。次解调伏。若于是处至名调伏者。若说别解脱戒前后方便随顺根本。名相应法。又说发戒心。名别解脱相应之法。如是言教。皆名调伏。言七相者。景云。一者说受遮戒。二者说受性戒。三者说犯戒缘。四者说犯性罪也。五者说持戒事。六者说犯已能出离事。七者说对有识人舍律仪事。今解。一者说受戒仪式。二说根本重罪。三者说犯戒缘。四者说凡夫有犯自性。五者说圣者无犯自性。六者说悔过事。七者说舍戒也。下解本母。初总标列十一种相。二次第解。初辨俗相有三。一说数取趣。二说有见遍计所执。三说依他作用事业。二胜义相。谓说七真如。三菩提分法所缘相。则说一切所知之事。四明行相。谓说八行。一谛实。谓诸法如。二安住。乃至或复安立稳密显了记别差别者。隐密说者。谓有问我与世间常无常等。但语彼云我说此不可说。名隐密说。显了说者。有如法问。还如法记等。三过失。四功德如文。五理趣当知六种。第六意趣理趣。则时意等四意。六流转。言三有为相者。以住异合说故。七道理。有四道理。一观待道理谓若因若缘能生诸行等者。诸行若欲生观待因缘。及欲说亦待说因。二作用道理诸若因缘能得诸法者。如六根证得六尘各有作用。或能成辨者。如四大种各能成辨自所作用。或复生已作诸业用者。随是何法因生已作诸业用。三证成道理。谓若因缘能合所立所说所标义得成立令正觉悟者。谓由三支令所诠义得成立。令敌论者生正觉悟。又解。举其因喻。令所立宗义得成立。此则略辨。次当广释。又证成道理略有二种。一清净二不清净。由五种相名为清净。一现行见所得相谓一切行皆无常性等此为世间现量所得名现所得相者。据粗一期死生无常。逼迫等苦。有所为作不得自在无我等性。名为世间现量所得。一依止现见所得相。谓一切行皆刹那性。是一门。他世有性是第二。净不净业无失坏性是第三。此举能依所比知法。由彼能依粗重无常性现可得故者。一斯死生粗无常性。必依微细刹那无常。既有能依粗无常性。将知必有刹那细无常也。由诸有情种种差别依种种业现可得故者。现见有情种种苦乐依于善恶诸业而得。今诸有情复造善恶。比知他世有苦乐性。由诸有情若乐若苦净不净业以为依止现可得故者。现见有情所受苦乐依善恶业。比知净不净业必当牵果无有失坏。三自类譬喻所引相谓于内外诸行聚中引世共知所得生死以为譬喻者。重成以粗无常喻细无常。名为自类。引世共知所得生等种种苦相以为譬喻者。重成以粗苦苦喻细行苦。名为自类。引世共知不自在相以为譬喻者。重成世间共知不自在相。喻细无我。又复于外至以为譬喻者。重举粗相盛衰喻细无常。四圆成实相谓即如是乃至名圆成实相者。依前三理立义决定。名圆成实。五善清净言教相。如文可知。一切智相当有几下。因问答辨一切智相略有五种。初辨后结。言如是生故者结初。若有出现世间一切智声无不普闻。结余四句可知。善男子如是证成道理由现量故者。结上现见所得相。由比量故者。结次三相。谓依止现见所得相。自类譬喻所引相。圆成实相。由圣教量故者。结彼第五善清净言教相。如是三重由五种相名为清净。次辨不清净由七种相。须知因明。以因中说不成不定。及举相违不成。相违各四。不定有六。一一别释。如彼商羯罗王所造小因因明论。此中所说七相当彼何过耶。景云。今此文中当其六不定中五。除相违决定。一者此余同类可得相者。此当同品一分转异品遍转。如言声非勤勇无间所发因言无常性故。非勤勇无间所发宗以电空为同品。无常性因于电即有于空则无。以瓶等为异品。无常性因于彼遍有。今此文中。但明同品一分转。故云此余同类可得。此宗之外同品之中有此无常性因可得。故云此余。二者此余异类可得相者。即是异品一分转同品遍转。如言声是勤勇无间所发因云无常性故。此宗以瓶等为同品。无常性因于彼遍转。以电空为异品。彼无常性因于电是有。于空即无。此宗之外异品一分得有无常性义。故云此余异类可得。略不言同品遍有。三者一切同类可得相者。即是共不定。如说声常所量性故。此因于同品异品皆有。今此文中且明同品可得。四者一切异类可得相者。则是不共。如说声常是所闻故。无同法喻但有异喻。以除声外并非所闻。故云一切异类可得。五者异类譬喻所得者。则是俱品一分转。如说声常无质碍故等。以同品一分转异品亦有一分转。故言异类譬喻所得相。六者非圆成实相者。支因不具。名非圆成。七者非善清净言教相者。如立声常所作性故。此因但于异品中有。故能立言教非善清净。上来列名。下解释中先解第三。言若一切法意识所识性是名一切同类可得相者。如立声常是意识识故。若尔意识则识一切诸法。为如虚空是意识识故声是其常。为如瓶等是意识识故声是无常。言若一切法相性业法因果异相至是名一切异类可得相者。此解第五俱品一分转。声论师如立声是常无质碍性故。常宗以虚空极微为同品。此无质碍因。于虚空有于极微即无。以瓶乐等为异品。此无质碍因。于乐等有于瓶等无。故言由随如是一分展转同异品相。是名此余同异类可得相。言若决定展转各各异相是名一切异类可得相者。此解第四一切异类可得。则是不共不定。如说声常所闻性等。善男子乃至是名非圆成实相者。此解第一。此余同类可得相。则是同品一分转异品遍转。言又于此余异类可得相至亦名非圆成实者。此解第二。此余异类可解相及譬喻中一切同类相。则解异品一分转同品遍转。言非圆成实故非善观察清净道理不清净故不应修习者。此释第六非圆成实相。支因不具理不清净。不应修习。言若异类譬喻所引相至体性皆不清净者。此解第七非善清净言教相。如立声常所作性故。以虚空为同品电瓶为异品。此因但于异品中有。故言异类譬喻所引相。泰法师云。第一句立因不成。如立宗云总蕴是无常。因言意识所识故。然无为同是意所识法非无常故。第二句。如立宗云声是无常。因云耳识所闻故。然色香等异类法非耳识所闻。然是无常故。立因不成。若立宗云声是常。因云从因生故。然更无有异类不取因生法是无常故。异类不可得。备云。初释第三相。二释第四相。即共不定。三释第一相。即是同品一分转异品譬喻遍转故。于所立宗非决定故。名非圆满。四释第二相。即是异品一分转同品譬喻遍转故。于所成宗亦不决定。五释第六相。六释第五及第七相。如其次第异类所引故。非善言教。体性皆不清净。景云。此七相中。初四句摄五不定。谓第一句。摄同品一分转异品遍转及俱品一分转。第二句。摄异品一分转同品遍转。第三句。摄共不定。第四句。摄不共不定。第五异类譬喻所得相者。摄法自相相违。第六非圆成实相者。摄四不成。圆第七非善清净言教相。即摄余诸过。四法尔道理。如来出世至名法尔道理者。地常坚性乃至风常动性。善招乐报恶招苦果。故言有佛无佛法性安住法住法界。就行相中已辨第七。次解第八总别。谓总标一句。后后诸句广释明了。其义可知。就解本母十一相中总释第四行相门讫。次释第五自性相。谓我所说至名自性相者。本母中说有行有缘等。则说念住等自性相也。六解彼果相。谓世出世谓烦恼断者。世道伏断烦恼。出世道永断烦恼。此辨断德。及所引发出世诸果功德者。此明智德。七彼领受开示。相谓则于彼至宣说开示者。以解脱智领受所得智断功德。为他宣说。八明彼障碍法相。可知。九彼随顺法相谓则于彼多所作法者。于涅槃修随顺法。多有所作。名彼随顺。十彼过患相。则前障法能为过患。十一彼胜利相。即前能随顺法所有功德。第六明不共陀罗尼义。于中先请后答。答中长行及颂。长行中先敕听许说。次正为解。第三略结。就正解中有其三句。初言染净法皆无作用等者。即破吠世师等立实作用。及破实性计实有我非无假用。及假设数数趣者。又于佛法中初修学者执苦集杂染于先定有。执灭道法后得。如彼构画。是遍计所执毕竟无体有何先后。若就依他因缘染净。非无先后。次言凡夫异生乃至邪加行转者。异生五蕴带于烦恼不调柔。名粗重身。于粗重身执著人法自性差别。由彼宿习随眠种子及妄见为缘故计我我所能见闻等。若有如实已下者。次明若知妄计。即能永断粗重之身。获得一切烦恼不住等者。涅槃名为烦恼不住。颂中有其三颂。如次颂前长行正解三句。第七明受用身心生起相。有二问答。初问答总辨佛心生起。次问答辨诸佛虽无加行。然远由内地方便般若加行力故有心生起。有法喻合。第八明化心有心无心义。心不可化。故佛化身无自依心。然依受用佛心。对缘利物。故云有依他心。第九明如来所行如来境界二差别相。此中据缘诸佛净土。名如来所行。据缘五无量境利益有情事。名如来境界。第十明八相中成正觉转法轮大涅槃三种皆无二相。意谓如来法身无此三相。对缘变动。名究竟净。如来化身对缘变动。常示现故。有此三相。第十一明佛变德远生他福。问意如来法身及自受用身众生不能见闻奉事。于诸有情有何因缘。答中景云。如来是彼增上所缘之因缘。故远生他福。又彼化身是如来力所住持者。近由受用身起于他身。远由法身住持化身。故彼二身亦生他福。泰云。如来者是受用身智慧。由智慧故。化为色声。以如来色声为增上缘故。众生心识有似如来色声相起。正是所缘如来色声。但是增上所缘。非亲所缘。如来智慧是彼增上所缘之因缘也。以亲能变现为色声故。第十二明如来法身对彼二乘解脱之身辨其差别。景备等云。言如来法身为诸有情故大智光及无量化身影像者。并据增上远缘中说。从受用身出化身等。则亲缘起。言谓大威德有情所住持故者。日月天子所住持力故放大光明。此况诸佛大威德者所证法身故。能现彼化身影像。诸有情业增上力故者。是第二缘。由诸有情为黑闇修光明业增上力故。感彼日月颇胝迦宝。故放大光。则譬诸众生有见佛业缘。彼法身放大光明。非余水火颇胝迦宝能放光者。譬彼二乘证解脱身。无前二用故也。第十三明佛菩萨威德住持若道若行今诸有情于三界中身财圆满。道谓十善业。行谓身语意妙行等。如来了知此道此行。是身财因。为彼岂说于此道行。顺教修者。于一切处获得身财无不圆满。据如是义。名威德住持。问曰。欲色可尔。无色何有财宝。解云。于无色界中正报名身。定力所变名财。又解。身通三界。财唯欲色。总名三界身财也。第十四明秽土八事易得。二事难得。净土翻此。二事易得。八事难得。如文可解。下立名时益。可知。
　　
　　第七十九卷

　　上来决择初持瑜伽竟。自下第二决择持随法瑜伽处。此处有四品。中但决住品。前三易故。不决择也。基师等云。此初一章复重决择功德品中五无量义。依四种住已下。乃是决随法瑜伽。虽有此说。今依景师。判之如前。于中初牒前已讫。次正决择。文分有九。初明世界差别。景云。言于清净世界中无那落迦傍生鬼亦无三界亦无苦受者。不言无人天。是则净土许有菩萨作人天形而非三界系也。已入三地菩萨由愿力故于彼受生者。有文初地已上皆得往生此中云何第三地者。约相三地得定依定修观方得往生故作是说。无有异生及非异生二乘若异生菩萨得生彼者。此据实报净土为论。下通异经。问若无异生菩萨及非异生二乘得生彼者何故菩萨教中说菩萨等意愿于彼皆当往生。答为化懈怠众生令集善根故密意说。泰云。理实而言。初地二地菩萨亦得生彼。今据净土无欲三地已上离欲菩萨生于彼故。但说三地生于净土。无有凡夫及二乘圣人凡夫菩萨得生于彼。若住寂二乘即入无余。若发菩提心二乘即属菩萨。故住寂二乘圣人一向不生。地前异生菩萨一向不生。下通经意。余处说若菩萨等及二乘意愿于彼皆当往生。是如来别时意作如是说。基云。此文正是深密解脱经说净土中无异生二乘等如文。旧来真谛等十解已上断于人执。名为圣人。此义不尔。依此论等名为异生。亦未断惑。若无异生已下。问答分别引经为问。经云。十念念阿弥陀佛得生彼国。何故今云第三地方生耶。答。文意明别时意故说生净土。异生不能即生。是故摄论及显扬论对法论等皆判诸经异生生净土者皆据别时意说。非实即生也。论其净土有其三种。一自受用土。二他土。谓无量寿等。第三系化净土。谓秽土中暂化净相。如维摩经说足指案地显净土相也。由来诸德多兴诤论。有说反化净土有别处所。如极乐国九品往生。有说无别处所。如净名经说足按变土。又如大乘同性经云。秽土成道名为化身等。如此两解。任情取舍。第二明菩萨依四住能成四事。景云。四住中欢喜住戒住心住配前三地。慧住即在四五六地。获得菩提分法在第四地。诸谛五地。缘起六地。不共法安立智善巧出过二乘所共证智者。四五六地相同二乘。七地已上出过于彼。故言出过二乘共所证智。即于此中不共法安立智者至及安立谛智者。七地已上遍观安立及非安立二谛智也。此中共所得智者谓依缘起所得证智者。据其终处但言缘起。道理第四地道品智第五地四谛智并是共智。此辨所超共证智也。依初地行施。二地持戒。戒得自身。施得财宝。故云运运增上。为利有情转诸静虑以大愿力还生欲界者。还以欲界故业为因愿及静虑为缘。还生欲界。泰云。第二住中。离一切犯戒具性尸罗。故名圆满。戒离一切悭吝。故名舍圆满。又解。则戒能离悭吝犯戒。故名戒舍。第三明菩萨苦乐作意及住。如量智名作意。如理智名为住。第四明四上品障。及除此障法。四上品障起在地前。若不净除不得入地者。不入根本地。及地渐次者。地方便道。又解。初地名菩萨地。二地已上名地渐次。一起染污犯者。犯轻戒也。二毁大乘法。四重中一。三未集善根者。地前行未圆满。四有染爱心者。地前修善贪求染果。下明四种净除障法。如次除前四障。第五明大地菩萨断除四种微细随惑。一者法爱。即法执中爱。执教法有于中起爱。粗者虽断。细者仍行。即四地障。二者二乘作意。谓厌生死乐般涅槃。即五地障。三者味著等至。即三地中起。障于四地。四众魔事业者。攀缘世事心流散等。障修观行。并是魔事。问。上云大地菩萨所有烦恼要知方起自长功德利益他等。云何此言难可遍知。解云。前据粗惑要知方起。今据细惑难可遍知。又前据烦恼障今据所知。故不相违。第六释十一地相。初地菩萨超过怖畏得无上法者。超五怖畏得圣法故。二地菩萨于调伏中法尔获得者。调伏是戒法尔获得无误犯等。止息一切二乘所学者。所持戒体过彼二乘所学戒行。由此证得尔焰光明者。尔焰此言所知。由此定力于所知境发智光明。由此能于如其所证一切所有菩提分法安立善巧者。自成道品为他立教。五地超过前之三地世间智故。又超四地二乘道品智故。六地于缘起行住厌背想。于无相界多住趣向作意者。六地菩萨虽俱缘真俗。然于无相多偏趣入。八地于一切相得自在者。摄论云。如所欲求相。随意自在。名相自在。又相传解。八地能知内身外器若干微尘成皆得随意。名相自在。自在者。直为众生现种种土。定自在者即含前二。又依定中起诸功德皆得自在。名定自在。又十地论云。八地菩萨除色尘无智等。名相自在。九地于名句文得自在者。是法无碍。又得无罪者。义无碍。智义不著。故名无罪。无量广大者。是祠无碍。知于十方一切言智。故云广大。又得广大无碍解故能悦一切众生心者。乐说无碍。十地已得一切如来同洒者。旧名灌顶。如轮王太子受父职时。取四海水用作香汤洒太子顶。名为灌顶刹利大王。十地亦尔。学行既圆。十方诸佛放顶髻光。皆入其顶。受佛智职。乃至诸佛放足下光皆入其足。故言已得如来同洒。已得如云大法身故者。真如法身及五分法身。以能覆殁如空粗重生死身故。已得一切大神通故亦名如来者。十地虽未是佛。得大神通住等觉地。粗同于佛。亦号如来。入第十一地。名为妙觉。第七明诸地修得等流成满。言住胜解行地依于十地修十行者。住在地前。仰学十地十种法行。即书持等名为造修。亦可仰学十地所修十度法行。又解仰学信等十行。言又复证得清净意乐尔时顿得一切诸地者。景备同云。诸地种子皆悉本有。得初地时。一时熏发诸地种子皆令增长。名为顿得初地。又解。初地仰修十地之行虽未圆满。分得十地。名为顿得。西国诸师取解不同。一解。则依此文。十地及佛地功德各别不同。是故能生种子亦复不同。此中初地顿得一切地者。约法尔种子说。道理法尔种子无始有之非今适得。而言得者。引发生果之用。故名为得。得有三种。今约种子及以自在。故名为得。一解。能得诸地种子。故名顿得。非谓诸地功德种子名别。故名为得。等流者证得已后一切地中所有威德者。景备师云。诸地满心是入住加行等流。又前地满心仰学后地诸加行道。则是当地满心等流。泰云。一切十地中入住二分。名为证得。地果满心。名证得已后。如地论说。所有神通威德发趣果等诸加行道。是入住二分证得等流果也。诸地成满者。于一一地中经多大劫。随诸经中所有称赞诸地功德能任运证。是成满相。第八明声闻菩萨证法界别。景云。言五种入正性离生者。声闻有三。一者具缚。得入见道。二者倍离欲尽故。得入见道。三者离欲界乃至离无所有处欲。得入见道。及独觉菩萨名为五人。问。如声闻有三入圣。谓具缚等。未知独觉亦有具缚等三人入圣同声闻不。三藏云。若麟角喻。一切皆伏无所有处已来修惑。依第四静虑入正决定证后二果者是部行。同彼声闻。基又云。五种者谓预流果斯陀含阿那含独觉菩萨。其中预流一人是次第人。余皆超越也。此中总说五人为二。谓前四为声闻。菩萨为菩萨。故有二种。言常住相者。谓本来无生无尽法性者。即由人空所显真如。如体是常。无生无尽。寂静相者。谓烦恼苦离系法性者。即断惑障烦恼苦等离系择灭。二乘在方便中求彼常住寂静无为。作涅槃相。求后证真如故。速趣灭度。自相即是相名分别真如正法中由遍计所执自性不成实法无我性者。菩萨在方便中。但心推求相等五五法随言自性空无所有。由此悟入真如自相。都无求证。常住寂静涅槃意乐。故不速求自身灭度。故云此中声闻由差别相通达法界正性离生。由无没想者。由于涅槃起常住想。及安稳想者。即于涅槃起寂静想。故于诸行起厌背想。成复因他为其宣说法界自相闻已一分回向菩提声闻等者。不定种姓人也。一分一向趣寂声闻极大艰辛小能悟入而不精勤。泰云。声闻证人无我所显真如。未证得真如自体。但证得真如上差别无我相。故云差别相。菩萨证得法无我所显真如自体相。故名自相也。不定声闻。或复因他诸佛为其宣说。闻已回向菩提然后悟入。以久信人无我故。入法无我极大艰辛。趣寂声闻亦有二人。一分虽闻说法无我。一向不信不能悟入。一分少信少悟。极大艰辛而不得入已精勤修习无上菩提。备云。声闻有二。一不愚法声闻。闻说自相已。回小向大精勤修习。二愚法声闻。虽悟自相而不精勤。第九明三世轮清净。谓于过去无顾恋。于未来无希望。于现在无染著。即说三世无顾恋等名三轮清净。上来次第决择三持中前二段讫。自下第三决择持究竟瑜伽处。此处有五品。中但决建立品。前四显故。不决择也。于中先作二问答。二问二问者何。一问安立。二问相摄。答中先辨安立以答前问。后明相摄以答后问。前中先释后结。释中虽有十八不共而合有九段。初明身无失。二明语无失。三明意无失。四明无异想。五明无不定心。六明无不择舍。七明无减。一欲二进三念四定五慧六解脱解脱知见也。而云七种者。于第六解脱中开为二种。故有七也。八明三业随智慧行。如来三业智为前道者因等起也。智随转者刹那等起。故无无记。九明三无碍智。下辨相摄以答后问。云此中初四是无忘失法者。三业无失。及无异想。总是无忘失法及是拔除习气。次一是大悲摄者。谓无不在定心大悲也。所余十三当知是一切种妙智所摄。次又余经中所说随好为令所化生净信故显示于彼然不立相者。好微相显。故好不立相。安立诸相如建立品已广显示者。可解。言从此随好当知分出彼诸随好者。景备师云。从解深密经相门中分出余经诸好义。泰师云。从此建立品中所说随好。当知分出彼诸经中所说差别随好。上来次第决择三持竟。已下经一卷又是释宝积经文。此宝积经。旧此间已翻有三四卷也。今不见得。宝积经论四卷释十六种相。学者应勘准之。于中初列十六法门。第二依门解释。第一解邪行。中初列八种前能引后。故云后后引发也。二别解八种即为八段。初解退智资粮。中先总后别。别中有三。初明四种退法。二因退法复生四种智相违法。三出四种退法体相。初中不令他闻者。据得自在有力人说。为听法障者。据无力人当时不能令他不听。后时为作听法障碍。次明因退法后生四相违法。中先总举征。后属当前四法。如文可知。下出四种退法体相。中先别释四法体相。后属当三慧以辨退失。前中景云。依自恶通达领解宣说执著善通达领解宣说等者。初句依自邪谬恶慧通达所听闻言教领解宣说执著自谓为善通达领解宣说。后句依他善慧通达领解宣说法。执著谓他恶通达领解宣说。领解宣说者。听闻之时领解所宣说法故。次解第二忘失正念。中景备师云。于四人处起于迷乱。一于举罪人乃至第四于有德人于同梵行所迷乱自过者。他举其罪别作异言迷乱自过。于学现前迷乱学处者。于教导师处不正领受故为迷乱妨修三学。于彼大乘至发起迷乱胜解正行者。有人欲学大乘行。向彼谈说三乘无别。言若分别三乘别者大损过失。于能说法人迷乱显彼所有密处者。于彼有德说法人所。自不听说。彼有犯不令他听。泰师释后二云。于彼有大乘行又欲乐胜利者欲乐正行者总说彼人恶。故云显无差别标举分别彼人诸过失。故发起迷乱他胜解及正行也。于能说法人所自迷乱故。显发彼人所有覆藏密处过失。第三解坏白法。中景师云。言谓与他竞增上力故起诸白法非处加行者。起斗诤事坏鲜白法。言虽起白法处所加行然有三种邪行过失者。总为第二。别相则为三。足前为四。下开三句各释二缘。二缘染著一邪受用二多杂处者。如得施时因以财物行恩布德名邪受用。举处大众而相招诱名多杂处。由此因缘虽起白法处所加行由邪行故有染著过。二缘应知恶见过失一者诽拨正法人二于不正法执为正法者则上初人虽复行施由有恶见。二缘起过由二缘故受持过失。如文可知。泰师云。如二人俱诤造佛盆起诸白法善。不合理故。名非处加行。非法受用。名邪受用。处在愦闹名多杂处。第四解恶意中。言由三相应知于大师所生不信顺谓于有体尊胜得智者。尊胜是德。得智是能。谓于有体有德有能生不信顺。由二种相至及欣乐彼故者。一受大智大福有情利养恭敬。由爱著故退失善法勤精进等。二由欣乐大智福人数追随故。退出善法。略不释第四也。第五解难调伏。如文。第六解行于非道。非道是过。一者于成立信人不为说法发彼信心。二者有人回小向大。不顺其心叹所为善。三者见不定性有情退大求小。不能呵谏赞大乘德毁小乘失。四者好体住禁戒者赞。不住禁者呵。而由亲爱朋党心故应赞不赞应毁不毁。名不平等说。第七解亲近不贤良。如文。第八解不如其义。言不如义非如其义者。但是重言无有别义。亦可不如俗谛非真如事。上来解第一邪行门竟。自下第二辨正行门。于中初总标。翻前八邪引八种行名正行相。言引离者。远离前过失意说能对治。翻前过失后后相乘引发说八对治。亦后后相乘八种对治八正也。次别辨八种正行。文中次第重辨八种邪行。此则举邪显于正行。初解退失则有四句。一由自不闻令智退失者。若于正法人若无恭敬不自往听此虽无犯。然由不听无胜解故名有退失。二由不令他闻智退失者。他往余处听。不信伏已由此毁犯。设无此心。直尔不令他闻。回彼听人向已邪法。是故退失。三由为闻障令智退失者。由自不欲不闻不持。故化他人听闻障碍。由此毁犯。误无此意。直由自身懈怠懒堕障他听法。是故退失。四由邪执著而有听闻。由于修不见德。但闻言说以为究竟。由此毁犯。设不执闻以为究竟。而但闻不修智不成实。是名退失。第二解忘失正念亦有四句。初句中言由业障故等者。直由业障于举罪有所忘失。复无忘语毁犯。然有根本犯罪忘失迷乱。二说由迷乱学处令念忘失等者。于教导师不正领受。故为迷乱妨修三学。故云由非自性随转妄见曲所显故。言业障故等者。次更释亦由业障不正领受。虽无曲见故为迷乱。而有妨修三学忘失。三说由于大乘迷乱胜解正行令念忘失等者。有人发菩提心学大乘法行大乘行。或向彼说或向余人说言三乘无别等。由于菩萨不生恭敬隐其实德故由此毁犯。言由业障故等者。虽无不敬覆菩萨德而有毁犯。然由业障失念心说三乘无别。由起此障而有忘失。四说由迷乱显隐密处令念忘失等者。前云于能说法补特伽罗迷乱显彼有隐密处。此由不欲令他于说法师学大乘等。故说彼过由此毁犯。言由业障故等者。虽无故心说他过失所有毁犯。直由业障忘失心中于说法人说有过失而有忘失心中毁犯。第三解令坏白法四句。初言由乐己利狭少不转下乘听闻等由此毁犯者则是上言谓与他竞增上力。故起诸白法非加行也。言由不能得等者。此释毁犯所由。由未获得胜善白法故乐著己利兴他共诤。于所听受生于奢缓于先所得下中白法今皆退失名已得退。二由染爱过失坏鲜白法。可知。三由恶见过失乃至由此毁犯者。此含二种一谤正二执邪故。论上云恶见有二。一谤持正法人二执邪为正。言由不正行获得衰损者。此由谤正得衰损果。言由诳惑他获得衰损者。此由执邪为正得衰损果。四由受持过失坏鲜白法等者。前云一受持不了义经。二于未解诸了义经悬诽拨故。今云由受持过失坏鲜白法者。总明二义名受持过失。由于如来智意趣中起等觉慢者。于不了义经执是起慢。言由谤正法获得衰损者拨了义经。由于如来智意趣中邪称量故获得衰损者执不了义经为是不信了义获得衰损。第四解恶意现行四句。一由于所学不甚恭敬恶意现行等者。上云于大师生不信顺学相违意也。二由不如实显已过故恶意现行等者。上云于同梵行举罪者如实发露相违意也。三于精进懈怠恶意现行等者。上云于大智福善法中精进相违意也。四由障净因缘恶意现行等者。上云于广大甚深胜解中能令自障清净相违也。第五解难调伏四句。一由唯听闻究竟修障等者。执听闻为究竟障于修行名为修障。由唯观见勉脱难论胜利等者。释执听闻为究竟意。矫诳显示持法善友者。以执听闻以为究竟。矫诳我是持法善友。二于教授左解修等者。错领解故名为左解。不肯听法乃至诳他我是住阿练若善友。三由于尸罗不坚安住恶作修等者。由破戒故追悔障修乃至诳他我是勤修福业善友。四于自见安住见取修障等者。由自见取乃至矫诳显示自御众善友。第六解行于非道四句。一于未信而不为说令其生信。二于下乘希求大乘不随所宜而为说法赞所行善。三于大乘希求下乘不顺其宜而有所说。若不定姓人应呵退大求小之过。若是二乘定姓人虽暂发大心后还求小应顺彼性赞修小乘。故上论云无种姓人虽复发心勤行精进终不能得无上菩提。不能如是顺机宜说名行非道。四于住禁戒不能能赞。住不禁戒不能呵。诃名不平等说。下云由善根不圆满故等四句。如次结上四句也。第七解近不贤良四句。一由悭吝。即是上云退失大乘。二少闻者。上云退失利益有情加行。三不善入圣教者。上云退失圣教。四于佛语言不听闻者。上云退失无间修诸善法。亦可四种退事总由悭吝等之所显也。下云不修善根故等五句者。不修善根是总句。下有四句如次配上四句而结也。亦可五句通结上四句也。第八解不如其义四句。一任持正法。二住练若。三勤修福业。四管御大众。依此四句事起于四求求信伏等如其次第。下云由与我爱俱于微细罪不见怖畏者。释任持正法欲求信伏。与其无我非胜解俱下。释住练若求于声誉偏修人无我名非胜解。于现法中乐相杂住。释御大众求供养等。于当来世下。释勤修福业求染白等也。亦可由与我爱俱等释住持正法求信伏。与其无我非胜解俱不顾他利释住练若求声闻誉。于生死涅槃一向观见过失功德释勤修福业求染果。于现法中下释管御求供养等福。矫现自身能正持法乃至御众者牒结也。十六门中前二门讫。自下第三解正行胜利。初标四句。前后相生利有情故生多福故合为第四。亦可正行能成四种胜利。又能生长无量福也。第二次第解释。初句四法中。前一能令集福资粮。后三能令集智资粮。第三四法。一者修修所成者。因修慧故成余白法。二者成就有情即彼所成者因成就他成自白法。三者堪忍难事即彼所成者。因忍难事成余白法四闻思无厌即彼所成者因于闻思无厌足故成余白法。又解。一者修修慧。二者即彼修慧所成成就有情。三者即彼修慧所成堪忍难事。谓入恶趣他有情等。四者即彼修慧所成闻思无厌也。大门第四。解具法行等。初总标列四句。一具法行。二具平等行。三具善行。四具法住行。含此四行。名正法行。上一具字。遍通下三故。下牒解中。皆有具字。第二次第别解。云何菩萨具于法行。问名。此何行相。问头数也。具平等行有八行相中。景云。二于有情以无染污无差别身者。摄他为同自己体。无差别世者。不成现生后世差别。无差别求者。不成身财差别。亲爱之心平等慰喻。泰云。其第二四中所作善事及利益有情事。名为善轭。亦名善担。菩萨于己作利生等重担事平等能运。未作者平等能取故。具善行中言无所依止者。心无执著故不求人天果等也。具法住行中。景云。于十二行中前八自利。后四利他。余文可解。泰云。言及与所余共止住者。与余资具等共住故也。大门第五。解生净信譬喻。喻有十九。言非如日轮怖罗怙捉即便旋转者。日轮非情不能生怖。由日天子怖罗怙手捉。故旋转日轮。罗怙即是旧云罗护。阿修罗也。非如师子怯于大担者。备景师云。西国深山多师子。师子行处即有野干随逐觅残血肉。师子后时杀一大鹿令野干担负。野干心念死鹿既大我不能胜。若不许担复当杀我。则便设计语师子言。我为是担兔。随我后呻唤而行。须助我力。师子念言。我宁自担不能在后呻唤随汝。于是野干免担。师子疲乏。怯于大担。泰师但云师子怯怖大物所镇。言非如龙象者。三藏云。说象名龙象也。非如轮王无有第二大丈夫众者。更无第二轮王同世界。言迦理沙槃拏者。泰师等云。槃拏是贝珠名。迦理沙乐与二乘相似。又解。此是数法。八十名迦理。十六迦理名沙槃拏。诸菩萨身价无量也。

　　瑜伽论记卷第二十一(之上终)


　　瑜伽论记卷第二十一(之下)(论本八十至八十一)

　　　　释遁伦集撰
　　
　　论本第八十

　　上来解宝积经十六门中前五门讫。自下第六解正行中安立所学。于中有二。初总问答标列十三中道行。后征问别解。前中菩萨先于声闻乘经世俗道理不了义说已作依持已善通达者。唯依人空未见法空。知非究竟。而超度彼。复于大乘二空相应二谛道理了义经典正勤修学。名中道行。所以者何者。所以小乘经典是不了义大乘经典是了义者。此举问竟。下答意明。大乘中贯穿十三中道之行故是了义。即列十三名也。就别解中。初解人空。景备师云。言谓由一种相不可得者。横计实我却不可得。下明于内根外尘中间六识三事中求。都无实我。故不可得有情事者。即六情根也。差别事者。即外六尘差别之事。彼受用事者。则是六识于根尘中受用苦乐。泰师云。此约实我体无菩萨人无我理。一众生事。三众生中蕴界处差别事。三六根六识受用六尘事。若内六根若外六尘中间异生横计实我三事之外都不可得。二解。人无我言由唯一相可得者。则人无我所显真如道理是有。故云可得。谓于根尘识三事愚夫遍计常住实我不可得我异性相道理可得者。无我真如性异妄我道理可得。问曰。空与无我差别云何。解云。蕴中无我名空。蕴体非我名为无我。三解法空中。备景云。则彼依他圆成法中。无彼遍计常无常等随言法性。故名法空。泰云。遍计所取生灭无常性。五事不摄。故都不得。此欲辨遍计所执法我体性空无都不可得。然不明法无我真如是实有不可得。四解法无我。言谓由一相乃至圣智所行者。因法无我所显真如圣智所行。是故可得。问法。空与法无我有何差别。解云。依他圆成无彼横计决定性法名法空。即彼二性非情执有名法无我。又解。依他因缘之法。犹如幻化无决定性。名为法空。圆成实性妙离有无。名为法空。此二性非是执性有体有用名法无我。故摄论云若执诸法有体有用名为法我。明法无彼定性体用名法无我。下明由六相故无我所显真如内证离言。异于愚夫随言说性。是故可得。六相如文。五解增益中。景云。差别有八者。一执常。二执有定性无常亦是增益。三因执常执我增益。四因执有无常执有无我。五因执无我执实心增益。六因执我执不真实心增益。此复二种已下。重释第五第六。一者决定者。于境定执。二者寻求者。寻求向前取实不实二境之心。于中先总遍计所依者所寻求。及遍计相应者明能寻求。自下别明。先明取不实心寻求。杂染所治障法有五过失。谓颠倒者。无我计我。戏论者。谓理外妄游。发起恶行者。因此发业。粗重者。由惑业起。粗重增多。无常性者。惑业招生增无常苦。下明取实有心执实有道能除清净亦成遍计所执。故云及于彼能对治清净法中。七者执真实心增益为依复执善等乃至执清净增益。八者执不真实心增益为依复执不善等乃至执杂染增益。菩萨于增益都不执著。已辨差别。次明自性增益。即是执有诸法体性。泰云。二乘所证人无我理。但是真如相非是实真如。依前三性中地前及二乘所证人无我理五事中是相事摄。若执为真如者。亦是增益边也。是故彼第四增益。第五执二无我理增益为所依止。执二无我无漏观心以为真实。无漏观心是因缘假有。法执为实有定性。故名增益。即第四执境增益。第五执心增益。第六执二我增益为所依止。计有定性我见不真实心。故名增益边。然即知执我心妄执名不真实。然有妄执自性名增益。此执有二。一决定执有不真实心。二方便寻求。寻求者。决定所依不正思惟及决定相应作意等。下出寻求道理。于所对治不真实心杂染法中寻求五失。有自性可治故。有能对治清净法可得。此举对治以显障有自性故。总是不真实心增益也。第七因前第五执无漏观真实心为所依此故起第七执真实无漏心所生诸无漏善等法有体性。乃至执清净涅槃有体性也。第八因前第六执我见有定性为依止故。起第八执我见所生诸不善等法有体性。乃至执我见所润生死杂染法有体性。问。前明人无我中一相可得所显。何故第五执无我乃为增益边耶。答。前据无我所显真如是是实有。故云可得。若无我义但是无法。故前决择第二卷中辨我见缘无生心。若执无是有故成增益也。达云。谓遍计所依者。能计度之所依根。及遍计相应者。能计度心之相应心所有法也。执善等者。等取无覆无起执不善等者。等取有覆无起也。六解损减言。谓则于彼邪法无我性起于胜解等者。闻说遍计所执自性本无。则执依他圆成皆悉不有。此恶取空。名耶法无我。七解法现观中。景云。由三种相。一安立诸法自性不可得。言则于彼事者。则增益中第一事也。及第四生事者。前增益中第四执无我增益也。二者彼差别事不可得。三者则彼串习故如实通达。言此中自性不可得者。则自性计有生灭二分不可得。由串习此二不可得故。于无相所显真如任运通达故。言谓则彼自性相不作意不思择加行自行自内所证智通达。泰云。则彼安立计法及第八现观中第四生身事自性不可得作第一相。下现观回向中。辨四种治。一能治。二所治。三后有业治。四生身治故。八解回向大菩提性中。景云。先总明法现观能治所治。谓由一种相思择所得能治不断故。下别解能治所治。有三复次。第一云此中能治所治者谓空是烦恼对治者。若断烦恼要从空解脱门入证真如方能断惑。无愿是有愿治者。无愿是生死耶愿对治。无相解脱门是诸十相对治也。如是一切名无造作者。三解脱门对治生死。于生死分名无造作。第二复次。此后有业对治者。是空。亦是生身流转者。是无愿。刹那生死流转对治等者。是无相。自下第三复次。由前空等显灭涅槃翻前生死为对治故。言名灭涅槃行无自性。此复以生死流转为所对治等者。悲愍众生。故留烦恼受生化物。行得增长趣大菩提。备云。前空解脱门。非直能断烦恼。亦能断业及以异熟。论云。此复已下文意在此。一切身生总名生身流转。其念念生故。云刹那生流转。总结三解脱门。故名涅槃行无自性。则以生死流转为所治。九解。如是行者烦恼众苦不缠绕心难不永断所治。由法无我观彼自性。不染无苦。十解二无我胜解差别。谓由四种相。一者见差别。谓住人无我及涅槃于当来身起断灭增上慢者。是人在见道已前作人无我观。缘此观智生慢。谓得涅槃来身不起。言又于所取乃至名不善观察所知境界者。凡夫于境界执我及与能计我心是有。二乘之人但于所取横计神我观察是无。不观能计我心随言说性亦是空性。故名不善观所知境界也。由执著诸法故求烦恼断者。执有诸法求断烦恼不悟法空。名见差别。而诸菩萨则不如是。二者则此极远损减差别谓住补特迦罗无我乃至前后二种执著失坏故等者。景云。有一种人闻说遍计所执我空。则执我见所缘蕴体亦空故。于我见异生下中更下。我见名下。空见名下中下。由二因缘释其下义。一苦不解脱。以著空见不修苦之因。二安住于苦前后二种执著坏失者。前依教执起无我见。与我见同执因缘法无。名前后二种执著失坏。三者于断迷失差别者。谓住人无我乃至追求断灭等者。二乘已住人无我者。闻随言说法自性皆空便生惊怖谓法断灭涅槃。不能了知遍计随言说法毕竟皆空余二性在。四者于心迷失差别谓如是于断迷失乃至为想颠倒等之所颠倒等者。虽不执人。仍为法执心想见等三倒所倒。十一解因性。言此中观察能取者至刹那故者。谓则观察依他因缘生法。有刹那生灭。离于遍计所执随言自性。此中彼如实通达者至决定智生者。通达横执定性能所不可得故。内证圆成决定智生。十二解到边际空性。言此中如实显现者至有刹那故者。谓由无我智不取遍计所执能故。后时缘业烦恼随心相分。似业烦恼称境而知更无构画。于彼相分及本质业惑离言自性皆不执著。如是影像及与本质。皆是刹那生灭之法。不同遍计所执非刹那性无生无灭。十三解空性威德。言此中断者至诸业烦恼者。如彼经言如千年闇室。以灯烛等一念光明悉能除遣。喻无始惑业。若起智光。一念则断。大门第七。解彼声闻菩萨所学殊胜差别。初略举数。有四种声闻声闻菩萨所学差别有十三种。二正解释。先解四种声闻。次解差别。解四种声闻中。初征列四名。二牒名解释。云增上慢声闻者至计为清净者。若依小教。声闻是究竟。今依大教。声闻亦非究竟。于声闻乘位得人无我智满足仰学法无我未成。故名执著邪见法无我智。然实未清净计有清净。则是未得谓得增上慢也。云如二王子者。声闻及菩萨也。相似处生者。同断烦恼证得解脱也。受王快乐者。涅槃也。一于王政讨论工巧处等皆悉善知者。佛名法王。三藏教法名政讨论。利他事业名工巧处。菩萨善知此也。声闻不尔。就解差别中。先举差别列有十三。次别解释。虽举十三。释中十二以种姓持种二门合释。故云又彼声闻乃而是佛子者。声闻虽缘涅槃作意集成而非佛子。菩萨虽缘下劣生死有情诸境作意集成而是佛子。又彼声闻虽勤精进乃至与彼相违者。声闻虽勤精进。于四谛观心得住定。而不成就佛种姓相。故名无种姓。诸佛不长摄受。故名不持种。又于声闻至彼由于此所集成故者。义同婆沙世界第一法都胜也。如来一切时中望声闻最胜。菩萨望佛弥复胜佛。彼佛由于此菩萨所集成故。如世第一法开生圣道故都胜。又由二缘乃至能令解脱者。此释菩萨胜佛所以。一由此菩萨修六度因缘感菩提果故。二得菩提已成熟有情故。亦可一成熟有情二成熟佛法。由此二缘。故招菩提成熟有情。故胜于如来。又解。上对佛果辨胜。此对小辨胜。彼菩萨由二缘故胜于声闻。譬如有人已下。喻况也。能辨者。喻修因。能熟者。喻得果也。修行善巧。故名觉慧希奇。自行既满能利群生。不同声闻得果已后寂然受用。故云彼端然而食用者。大门第八。解菩萨善学世出世智利益他事。于中。初总后别。别中。先明世间智。后明出世间智。前中。世间智止息制伏上中杂染。则是见道已前。言诸出家者至于非解脱执为解脱依止性者。此有四句。一恶见依止性。二及彼恶见所依于定学中不作意依止性。三愿后有依止性。四或总由四倒或别由一二倒故妄计涅槃依止性。言于积聚中乃至皆得决定者。于色等聚中。由一念执中品惑起便能制伏。从此为断世出智所断惑故。依止对治则令坚住。由此对治能伏十二缘起愚。人法无我性愚。于内外道此邪此正皆得决定也。次明出世间智。初明能治微细随眠名出世智者。此明见道断于三界见断随眠。此复云何谓则依彼制伏对治三界。善巧等者。此牒见道已前。由作三种善巧为加行故得入见道。次明修道。为欲超度至于内精勤观察自心者。此则总标。四种无智则是修断无明不能了知四相起故。下别解释。初列四名。二次第解。第一由三种相应知心共相。一于四缘生者未生已灭无作用故。二现在刹那速灭无作用故。三贪等心所从缘令生非心作故。第二由三种相应知自相。一者如前言说自性不可得故者。遍计所执随言说性不可得故。二者如前由六种相如实可得故者。如前贯穿法无我性中说由六相。于诸凡愚遍计所执言说自性异相相可得。三者无差别智之所得故者。则正体智之所证也。第三由三种相应知心杂染相。一者则于五趣中种种识自体生故名生。二者则于此五趣中自然生灭有流转故。于诸境界难调伏心故。贪力所起故名转。三者若于彼行若如是行名杂染行者。此标二章也。下别释二章。初释于彼行则有五句。次释如是行则有六句。上明法说。下举喻说。于此义中示现假合所设譬喻其事应知者。如舍如军林等。譬喻是也。第四由三种相应知心清净相。一者不得得相。谓若别异如理勤修求心清净不能证得。二者无为相。谓不观见言说自性见真如相。此由九相当观无为。一者不行三世故。二者非如在灭尽定心心法灭。然是无为。言说自性不可得故。真如相可得故。非有无。是平等无二相。三者非生身果报相故。四者超过业惑因相故。五者超过后有生故。六者超过老死故。七者超过刹那展转相续不远离故。八者超过五趣转易故。九者超过造作业烦恼故。三者种姓相。文分有二。初约一位辨种姓现后超过合有十一相。后约四种九相以辨种姓相。前中言此中种姓相当知是无学界相者。界是因义。谓生无学果之因相也。于现法中超过五事等者。善法名所作。恶无记名非所作。精进名为所作加行。懈怠名所作非加行。恶无记中加行名非所作加行。于现法中超过如是五事名种姓相也。于后法中超过六事等者。一释现在所感后有业名后有行。后身中所造业名为彼所行。业所感果生名彼果生。依彼发后有业衰盛故名依彼衰盛。于彼业所感五趣果动摇法中修学期愿受用苦乐等名于彼所依乃至期愿受用。彼五趣身差别彼所依自体差别。一释发后有业无明名能发起后有行。所发三业名彼行。余同前释。于后法中超过如是六事。亦名种姓相也。次约四位九位九相以辨种姓相。一不清净位者姓种姓。二清净位者胜解行。三通达位者见修。四究竟位者无学果也。下释九相。于不清净位有一相。谓等随行相。遍于一切色相等随行。犹如虚空无不在故。于清净位有二相。一平等一味相。二身心远离相。于通达位有其二相。一随顺趣究竟。二超过诸恶见趣。于究竟位有其四相。一安乐成满位。后三则是超过三变坏色也。言颠倒处变坏者。一云四倒处变坏也。一云中有末心也。大门第九解于菩萨教授中声闻所学。言补特迦罗无我性故或法无我性故等者。此中既辨声闻所学何故复云法无我耶。解云。利根声闻亦修法空观故。又解。此中我空名人无我。我所空故名法无我。又如正不除遣等者。虽复由境及他力所起妄计。然未为他所集而起贪嗔等。名正不除遣。若既为他之所引夺已起贪嗔等。名已不除遣。若由随一贪等不除遣。当知随一嗔等亦不除遣。正除已除翻此可解。八种违逆学法者。一者耽著五欲唐捐其功。二者耽著于境故不得自在也。三者既不自在故障修三学。四者既能障碍故。令成点垢。不避讥谦。五者尽有点垢故。损失三学。如电损苗也。六者既损于学故。能起不净三业之疮疱。七者既有疮疱故。心生悔恼。不得安稳修三学也。八者既热恼故。诸烦恼病坚牢难断色也。自下大门第十及第十一门。于中初解不善学。次解善学。后相对辨异。初解不善学沙门中。初征别三种。言形相同分者。外似沙门内无正行。次别释同分不同分相。于中有二。一约资具以辨同分不同分。谓若求资具修于三学外相似修故名三学同分。以不求正解脱故名意乐不同分。二约声誉以辨同不同分。谓若望声誉学于止观。身带外相似修故名止观。若单相若双修及止观资粮同分以不顺三相故名意乐不同分。次解善学沙门由四种相者。于现法中由厌患加行于前生中由相续成熟加行故加行圆满者。如余处说由现在胜欲及过去善根方能修道。此亦准知。二者由法无我胜解意乐故若所应得者所证义也。若能应得者能证道。于二法随言自性无执著故于四意趣义中正寻求故不但随言而义故。意乐圆满。三者于法空真如以不由他教智通达自性无杂染故。又于世俗三宝及世俗生死系缚涅槃解脱中通达自性无所得故。通达圆满四者已善修习二障对治故。又于真如无断坏见故。及能胜伏断坏见故。趣究竟满。下相对辨异。复次不善学沙门由三种相名不如义。言意乐衰损加行具足者。谓能听说证。名加行具足。而无胜进故名。意乐衰损。余文可知。大门第十二。解住世俗戒有四种相。一者虽有六支尸罗而为二损损尸罗。一由我见现行。二于犯悔不了知故。尸罗六支如本地说。二者虽远离此二损过失。而未得世间定共戒。不能制伏身见。问。既离二失。何故复云不伏身见耶。解云。虽暂不起而未依定伏故。三者虽得世间定戒已伏身见。而怖法空损坏尸罗。四者虽离前三过失。而为邪解法空。乃未得谓得故损坏尸罗。此并在地前位也。大门第十三。解住胜义戒。于中初总标无漏戒相。次对世俗以辨胜义。后判释伽他义。初中圣所成熟无漏律仪与对治道俱。摄假从实亦名对治。次对俗辨真中。先总举世俗戏论若能寂彼名无漏戒。次别辨四种戏论。后结成无漏。别辨中。言于第二位中身见品粗重随行若名可得若色可得者。以粗重所随五蕴现可得故。若当来生相今时无相等者。以有粗重故虽当可生身而今未生。约缠不起名寂静。犹有随眠名不寂静。若补特迦罗无我执。若补特迦罗执弃舍者。虽弃我执而执无我。若则于彼至若非所执性者。谓于彼人无我执中执为无我名所执性。不执为我名非所执性。若由此故至能假设心语假设赞善执者。此有两解。一云由此执非执性故于色等五蕴中有情执转。若彼有情假设赞善若能假赞心语法。此即赞者及赞法也。一云若由此身见粗重随行故。于色等中有情趣中于彼有情住尸罗者假设赞善执。若能假设赞善者心语复假设赞善执。言若生上生故世间若舍下故非世间者。虽舍欲界名非世间。而生上界故亦名世间。下释伽他义。言又即与此义相应至伽他者。此即总标即与此戏论寂静义相应。依无漏戒定慧应知经中所说伽陀义。次正释其义。大意有二。一辨福粮则是戒定尘垢微薄摄受善士无失坏故。二辨智粮则是慧学于甚深文义处起胜解故。此由二缘入如来教。一由法住智深了别。即是缘三界因果智。二由真实智善决定。则是无漏智也。大门第十四。解如来调伏方便。初明二同分。二明四教导。初中言此有二种谓自体同分故者。与彼所化自体同故也。及胜解同分故者。令彼所化同已胜解故。又现同分为令安住受教心故者。谓为令安住受教心故现自体同分。及依教授而出离故者。令彼所化同已胜解而修道也。第二释教导中。先总标列名。后随难重解。解中有二。初释第二教导。此有二种。一由自性分别故。二内差别分别故。次释第三教导分亦有二。初约道辨。后约涅槃。约道有二。一由于前后道杂染分别故。二由杂染远离分别故。约涅槃二由随言说自性执故。二于涅槃名想中作心所有想故。第三释第四教导亦有二句。一于寂静心所有想及增语想遍了知故。二于彼二想因缘俱远离故。又解。于彼清净导惊怖因缘及于涅槃清净惊怖因缘俱远离故。当知是第一现法乐住方便教导。大门第十五。解密意语言。先释密意语言。后辨三圆满。前中。言谓诸名言安足处事至名为清净者。此约依他辨无二相也。言又非一切名言安足处事至名为清净者。此约圆成辨无二相也。于其一事亦有亦无非有非无。故名无二也。下辨三圆满。言由五相名论圆满等者。一说之因缘。二是宣之言。三所说之法。四说之仪式。五能说者。言若胜内怨者。胜烦恼怨也。若胜外怨者。胜伏天魔也。言由五相名果胜利满等者。一供如来。二报施主恩。三越生死苦。四于福田性无有退转。五从佛教法化生名为佛子依止佛家也。大门第十六。解于菩萨藏教授中胜解胜利。于中初标章列名。次别解释。后结成无量。就别解中即有五段。初解第一相谓由五相映蔽感大富贵增上之因。一者能引有量善趣果及引无量世出果故。亦可富贵之因引有量果故。胜解能引无量果故后释为胜。二者富贵因有尽法故。胜解因无尽法故。二者富贵因感非广大乐故。胜解因感广大乐故。四者富贵因是智眷属故。胜解因是智自性故。五者由此胜解能引彼智故。次释第二相。据身行离六过失。以释转依身是所依故也。言三者由二种相威仪过失者。此有两释。一云威仪有四。合则为二。一行。二住生及卧。故云二相。一云大疾大迟为二相威仪过失。四者由三种相怖畏相过失者。老病死也。五者由二种相遏履瑟吒过失者。遏履瑟吒者杂染义也。烦恼业名为二相。又解违顺二境染。名为二相也。次释第三相。于相庆慰时远离五失。作说法处故云作说器。次释第四相。又于记别所解了时远离五失。作说法人故作说者器。下释第五相。谓临命终时远离五失故。得见业清净。于五失中初之三种名业不净。第四名为见不清净。后之一种通见业失也。

　　有余依及无余依二地

　　自下第十二合决择有余无余二地。有半卷。分之为二。初正决择二地。后通结诸地决择劝之应思。前中初结前生后。二开章解释。于中复二。初立章门。则有十四。颂中等云摄三门故。次依门解释。初释离系门。有二问答。如文可知。第二释寿行门。泛论罗汉有其二种。一者利根。二者钝根。利中有二。一俱解脱。二慧解脱。钝中亦尔。此中何人能舍增寿。此有五释。一云唯有利根俱解脱者舍寿增寿。余三不能。故云功能差别。二云若利根人慧解脱皆得增舍。唯除钝根不能增舍。三云初之二果不得延命。不还果者亦得延命。则引涅槃三十三卷而证此义。更勘彼文。四云初二果人亦得延命。不还者亦得延命。俱由福力不由定力。未得边际自在定故。五云初之二果亦得自在定而延寿命。以伏惑得根本定故。第三释转依。先问答。答中有三。初正答前问。次引说证成。后举喻以辨非离非合。初中。意谓转依出缠真如之所显故与彼六处非异非不异也。真如种姓者。以真如为体故。真如种子者。缘真如为境而熏成种子故。真如集成者。依真如而集成万德故。如为体故不可说异。据义不一故不可说不异。故云异不异性俱不可说。然此不可说义如前已说也。世尊依此已下。第二引说证成。寻文可解。如屠牛师已下。第三举喻以辨。于中先举喻以况其法。后因言长辨已转依者取相差别。谓彼所取众相。既离言性。如真如境不可言说也。第四释住门中。言渐入灭定者。若慧解脱人欲入无余时未必入灭定。今约俱解脱故说先入灭定。亦可罗汉将入无余时要入灭定。不须出定遂入无余。此则住于第八识入般涅槃。不同小论住第六异熟心等而般涅槃。言一切生一切生类者。此有两释。一云一切生者四生也。生类者变易报也。二云一切生者四生也。生类者。于四生中一一各有种类不同也。言唯成辨者内自证故者。有师释云既言辨者自证。故知虽非六趣而有其人。然下文云不可施设此是如来声闻等者。此显无差别义非无其人。然今三藏门人释言对修道说为辨者辨者内证于真法界更无证者。第五释差别门有二问答。第二问答中。此界非是苦故非所遍知。非是集故非所应断。故不可灭。亦名为住。第六释有门。有三问答。初辨是有。次辨其相。后明有之所以。两番释。第七释常门。问答征释。第八释乐门。亦问答征释。第九释殊异门。有三问答。第十释异性门。并文相可知。第十一释自在门。有三问答也。问曰。二乘入无余既无身智。何故复言得自在耶。解云。虽无身智而真法界远离系缚。故云自在。第十二释发趣门。有二问答。初问答中。言唯住有余可有此事者。问曰。若尔。何故楞伽经云。大慧菩萨白佛言。世尊如何声闻佛说得成阿耨菩提。佛告大慧菩萨为无余涅槃者说。答曰。有师说言无有二乘修不成佛。故住无余亦得回心。经中约此说为入无余涅槃者说。论约久远离可得知故。说唯住有余可有此事非住无余也。遂引三文证成此义。一者涅槃经二十一云。声闻独觉八万六万四二一万劫住处名为涅槃。若住有余依时。无有二乘八万劫等住故。二者楞伽经云。味著三昧乐。安住无漏界。无有究竟趣。亦复不退还。得诸三昧身。乃至劫不觉。譬如昏醉人。酒消然后觉。彼觉法亦然。得佛无上身三者大智论云。断三界业烦恼入无余涅槃而生净土闻法华经。三藏门人说云。有决定二乘修不成佛。彼经说意为欲入无余涅槃者回趣大乘故说声闻得成大觉。非谓已入无余者还趣大觉。是故无违。又解如是论下说方便示现入无余依界等。假说此人为入无余涅槃者实回向菩提声闻住有余涅槃。三昧酒醉是不定姓人住于寂定后出定已趣大乘为变易身。涅槃经云八万劫住者。彼约消练住八万劫等。然后乃到十信初心故作是说。其智论文旧来两解。一云。约法性净土即是无余体故。云生净土入无余界。一云受变易报往反化土闻法华经。以往为生非是受生也。第二问答中言增诸寿行方能成辨者。此有两解。一云虽无余生。而依自在定烧练分段增变易寿故。成辨大觉。一云延分段命得住多劫修大乘行故。经云。须陀洹八万劫到等。皆延命而住也。虽有两解。前解为胜。言物类善男子等者。凡一物类。指回向菩提声闻也。又解。非如定性二乘永入无余不在情数。故云物类也。言同法者。前方便示现等者。问。有何所以故同法者前示入无余耶。泰师等解云。恐彼同法发无见故。作化身乐入无余。第十三释种姓门。文有四番。初辨罗汉种姓有差别故。有发大心。有入无余。二明根缘有差别故。回心时位不同。于中初辨声闻回心时节位不同。后别辨菩萨容趣下乘。为佛所护定不趣入下乘。三明回向菩提声闻。归同如来入于无余。四明回向菩提声闻。从本已来当言不定种姓。第十四释秘密门。初约无余依辨如来秘密。后总约无余及余诸差别辨佛秘密。前中有三。初明不定姓及诸如来住无余时无三种畏等。次明不定姓人及菩萨姓人住无余时利益他事。于中。初正辨利他。后引经喻况。幻师喻者。显其变化。商主喻者。显多利益。船师喻者。显能济度也。第三释已总结下。总约佛辨密意。中意谓于此无余利他事。及余种种自利利他福德智慧等诸秘密中诸位菩萨。应正随转。理实地前具有三忍。今但言下忍者。约初为语。广如本地分。问于法决择总义云何已下。第二通结诸地决择劝之应思。此中问意。于十七地决择总义云何。答。由品类差殊等者。谓由境行果品类差殊。立十七地诸法。即于彼十七地中。释难分别诸门一行等诸句。广如处处往往已说。如是应知此中总义者。此即牒结也。于此地中余决择文更不复现者。于此有余无余地中余决择文更不复现。又解。此十七地中余决择文更不复现。前为胜也。当知乃至余类应思者。显说难尽劝人应思也。
　　
　　第八十一

　　摄释分之上者。上来已于本地义中不尽之处广决择讫。于造论法用。犹未分明。今略摄释经论法用。以为一分。名摄释分。于此分中。论有二卷。此卷在前。故言之上。文中有三。初结前问后。第二正解。第三释已总结。正解释中。复开为两。初广明七义。第二略明六义。前有一颂。略列七门。随别解释。就此颂中义有三势。若随义列数则有十四。若义类相从则但有七。若据具五德故方能说法令生胜利义但有五分。文为六。以胜利为第六故也。言随义列数有十四者。一者是体。谓十二部经能诠所诠总是其体故名为体。二者是释。依五种法门解释经论。故名为释。三者是文。所谓名句字身是其文也。四义者。则是所诠教下诸义有其十种。所谓地义乃至广义。第五是法。则是十二部经教法。故名为法。第六是起。谓是等起。明十二部经起之因缘。故名为起。第七是义。则是法体上差别之义。所谓总别自相共相等义。不同第四文义之义。第八是难。则是颇设问答。次是第九。明法次第。师是第十。明成就十法。名说法师。说众是第十一。明处在五众说法。故名说众。听是十二。明彼说者说正法时。应安立他合住恭敬。无倒听闻。赞佛略广是第十三。依西国法。凡欲说法。或欲坚论。皆赞三宝。名赞略广。学胜利者是第十四。若具修学五分说法。犹如五分音乐。能令自他生喜乐。又能引发自他利益。名学胜利。又具五义说法。能令自他具三学胜利。第二相从为七义者。于前十四门中。前之九门摄之为二。所谓体释。体中有三。体及文义。文义二种重出前体。总则别为三故为一。释中有六。释一是总。法起义难次此之五种重解前释。故属于释。余五如前。故但有七。第三成七以之为五。初之体释。总为其一。师是第二。说众第三。听是第四。赞佛略广。是其第五。由具学前五为他说法。能令自他生诸胜利。依下文中。具此三理。依之释颂。三番方尽。今释长行。文有七段。初释四义。次释五义。第三师。第四说众。第五听。第六赞佛略广。第七学胜利。就初释四义中。第一释体。言经体有二一文二义者。举后文义以释前体。言文是所依义是能依者。由文显义以明能所。或有由义起说则义是所依文是能依。今依前义以明能所。若文若义并是所知。故云二种总是名所知境界。此中文通本显并诠义故。是义所依。义唯取显。显义能显本法十义。生物解故依文而显。故是能依。能依与所依和合生物解。是故文义作教自性。又解。理实但取文为体。然无义之文不得生解。故兼义而已。第二释释。举法等五解于前体广如下解。第三释文。于中初总列六种。第二别解。第三释已总结。就别解中。文分有二。初解六义。后总相分别。前中有四。初释名句字。次释语。第三释行。第四释机请。初中有二。初别解。后总释。将欲释文。先作六门分别名句字身。初辨体及释名。二明随身随语系地长短。三约三性分别。四明名等诠法尽不。五明八识缘名不缘名别。六明想欲寻伺转依以通违妨。初辨体性者。若约五法出体。名句字三谓于声上有诠召用假立名等。若推假入实。但以声为体。若其假实殊途合用异本。即用五法中不相应法为名句字体。谓依字有名。依名有句。句必有名。名必有字。然依声立字。是单假。依字立名。依名立句。是其重假。然有孤字无诠表者。有别字体。若依字成名。名中更无字体。依名成句。句中亦无名体。若释名者。何故名名。能令种种共所了知。故名为名。又能令意作种种相。故名为名。又由语言之所呼召。故名为名。句者。摄受诸名竟竟。显了不现见义。故名为句。文者。是显了义。由文令彼名句呼召诸法分明显了。以是名句所依处故。亦名为字。不可改转义名字。可改转者是名。以随所诠种种转变故。第二明随身语系者。依彼小乘。名句文三随身五地。随语二地。依大乘宗解。有漏者谓地前菩萨二乘凡夫所起名等一向随语系属二地。以依声上假建立故。不同小乘音声之外别有名等实体。故不得言随身五地系。若是大地菩萨诸佛如来所起名等。但是不系。第三约三性分别者。若依对法文说。名句味三。但是无记。释有三义。一据随转理门。二据从多论门。三据显现似彼相说。初随转者。道理教法名句文等通于三性。以随三性心心发于语业。语业既通三性。依三性声建立名等。当知名等理通三性。今依随转理门。同小乘相。说为无记。二从多者。众生所起名等。少分是其善恶。多分是其无记。故对法从多判为无记。故彼论云相属无记者谓名句文。辨善恶中不言相属善恶是名句等。故知从多判为无记。三者似彼显现故名无记。谓大菩萨及佛后智体是世间。似世间起名为世间。无记亦尔。诸佛菩萨所起名等体实是善。似无记故说名无记。第四明名等诠法尽不尽者。于五法中。名句但诠前四相名分别与及正智。前决择云前四是其名言安足处故。真如一种名所不诠故。又决择云。真如一种名言不及。以非名言安足处故。又此五法自相名言不及。唯现量所知故。五法共相随心起。是比量境故。名言所及。第五明识缘不缘者。在染八中唯一意识得缘名等。余七不缘。思之可解。在净八识转名四智。别相而言。唯意识中妙观察智名断疑智得缘于名。余三不缘。若通相论之。四智并有世出世智。皆得缘名。以成所作智成相作身说法度人。故知四智就通皆缘名也。第六约彼想欲寻伺转依明违妨者。依论云一切诸法由想故立名故呼此名为想。又此论云。此中欲为名首名为句首等。是则依欲起名。又十地云。何故净觉人。念智功德具。于诸上妙地。有力不解说。下释中觉者。是从因故举请说。依此三文。是则想欲与寻皆起名等伺故。摄论但云由转想蕴依得言说自在。欲之与寻并在行蕴。何故不言由转行蕴依得言说自在耶。答。虽皆是因。亲疏有异。欲是远缘。由有希望欲起言说。次则生相取法仪须安立名字。后起于寻发诸言说。于起说中相功最强验役于言说。论据此缘。故云由转想阴依得言说自在。已辨其义。次当释文。就别解中。初解名身。先总标其相。言名身者谓共知增语者。名从增语而生。亦能增于言语。故说此名以为增语。由名了法众所共知。故云共知增语。此有十二已下举数列名次第解释有其六对。初一假实从所诠为名。诠于假法名假。诠于实事名实。寻文可见。同类异类。则是总别一对。同类谓说有情之名。则说一切有情皆尽。若说色受大种其义亦然。异类谓说佛授德友青黄等名。此别诠人名青等法名。故是别名。随德名者谓变碍故名色领纳故名受等者。是随义名。假说名者谓呼贪名富等。此不依义但假施。不同初对诠假名假。是故第三与初两对别。第四对云同所了名者谓共所解想者。想犹是名。与此相违是非同所了名者。如当国名。同国人皆共所解。若闻异国名。非同所解。与前第二对同类异类有何异耶。解云。前同类异类。就同国名中曲辨同异。总说有情是人同名。别说佛授德友是人别名。总说色受及以大种是法同名。别说青黄苦乐舍受地水风等是法别名。今言同所了者。望同国名。非同所了。望异国名。是故不杂。第五对云。显名其义易了。不显名者其义难了。如达罗弭茶明咒等者。则是长年生处。昔有仙人名达罗弭茶。国从其名。名达罗弭茶国。今明彼仙所说明咒。其义难解。凡是咒文悉皆难解。且举此一。故云达罗弭茶明咒。此明同国咒名难了。不望异国。故与第四对异。第六对云略广名者。彼名体揽字多少名为略广。略谓略名是一字名。广名谓多字名。不同第二对同类异类望彼所诠总别异也。第二解句身中。总标列名。次第解释。不圆满句者。至方得圆满者。此玄谈也。次引颂证。如说诸恶者莫作者。依婆沙云此不长不短八字为句。此间旧译但有四字。矩师云梵本实有八字。汉语但四字今问三藏。亦云梵本八字为句。依梵本中又有者字。故依此间语合有五字。加其者字。所以须安者字。义势若同不须隔别。义势若别则须隔之。如说诸恶者直牒恶法。今牒诸恶欲何所为。欲令莫作。由有二义故须安立者隔之。诸善者奉行。虽引一颂。意取上半为证。下半相随向来。下指事以释。若唯言诸恶则文不究竟。若言诸恶者文虽究竟义不究竟。更加莫作方得圆满。则圆满句。所成句者。乃至如说诸行无常有起尽法等可解。标句者如言善性。出所修善。释句者谓正趣善士者。举能修行人释所引善法。不同所成能成。望同一法中随义相成。第三解字身中。景师等云。言字身者乃至四十九字者。如多字名说未满时名不究竟。说若满时名为究竟。句中亦尔。皆以彼字为依。以揽字成名。揽名成句。故一切字体自无究竟不究竟别。以无诠表故。三十九字者。三藏云。西方自有三释。一家音有十四。依西国十四音次第云。(悉谈)哀阿一伊邬乌纥吕讫闾。吕[月*馬][嘌-示+土]蔼(此四当鲁流卢楼)污隩闇恶。闇恶二音。多是助句之辞。后家取之。添为十六字。招声八者超声有八。毗声有二十五。加彼悉谭二字为四十九。第二家云。悉谭二字但是总标。非是字数。别加滥(时鮔)意。超声毗声头数多少如前。第三家云。音有十六。加闇恶(去声)超声有八。毗声有二十五。今准涅槃经文字品三十五字。名为字体。更有十四字。名呼字音。今此文中总牒彼诸字故云四十九也。上来别解名句字三。次总分别有五复次。初本末相生。此中乃至名必有字者。此文不具。若具应言欲为字首。字为名首。名为句首。句必有名。名必有字。字必有欲。欲想与寻并发起名。今且举欲。又若有字名所不摄唯字无名者。但有名必带于字。自有字名所不摄。谓无诠表。第二立三之意问何缘施设三耶。答意立名句文三欲令众生依名领受名所目法谓色声等增语是名。名能增生言语。或名从彼增语触生。故说此名为增语触。第三辨名等义。名有三义。一令他共所了知故名为名。二能令意依名取相。三出语言呼召称名。言摄受诸名究竟显了不现见义故名为句者。摄名成句能显不现见义是其句义。随显名句故名为文者。文是章字。能显成名句作用。是故名文。或名为字不可改转故。第四释经文。如世尊说增语增语路乃至广说者。下明词与施设名为广说。增语者诸一切众同类相应名者。如有一名众人同解增其言说。语路者并众同类欲能起彼故者。则以欲心希须立名起说开生名等。名增语路。词者谓彼相应语者。则声明论体名词。由习彼论引生名等称路故。言谓彼相应语。又则此语至名为彼路者。通取彼论能诠皆能生名名之为路。施设者至名为彼路者。由想等心于诸法体一一分别施设建立名句文等。说施设心等为名等路。欲即是词至施设之路者。前明欲是心法。今明欲是音声。依声立名即说声为名路。第五约六依处分别名等。名等依彼六处而得建立。指闻慧地。上来初释名句字竟。自下第二释语。于中初总标八语一一具七德故能说正法。次别解释。于中初解八语。后解七德。前中初明八语。次明八具三德。初一趣向德趣向涅槃故。二者自体德。谓美妙显了。三者加行德。谓易解乐闻无依不违无边等五。是其功能名为加行。下明八语一一具七德者。一相应谓语与名等次第等相应又依四种道理相应故。二助伴能成次第故。三随顺谓解释次第。四清彻。五清净资助。六相称。七常委分资粮。依此文中总牒一处似是第七。次文解中似分为二即成八也。审悉所作者释委义。恒常所作故者解常义。此即别解常委。彼分者谓正见等者。是三十七道分。此是彼资粮者。明八种语是彼道分资粮。第三释行相。明名句文诠蕴界处等差别不同。名为行相。亦可名句文等是佛菩萨等说者。见分所缘。名为行相。则是相分。第四释机请。有二十七种。约其七位。有二十七。一由根利纯为二摄人亦尽。二由行别有七。谓三毒则为三。四著我。第五思觉。第六三毒等分。第七蕴尘行。余文可解。上来解六义竟。自下总相分别。如是六文总有四相说名为文者。虽列六门不过四相也。一所说相。谓名身等行相为后者。以语说名等。故名等四种是所说。谓名句文正是文体。行相是由名句文当彼说者见分心起。生于见分故名行相。亦是文体所摄。二所为相谓机请等摄二十七种补特伽罗者。则是教所被机。由机故说。今说教之因缘亦为文也。三能说相谓语者。以依声屈曲表彰诠召诸法假立名等故语是所依。四说者相谓声闻菩萨及如来者。论夫说法者亦通诸天及以化人。今略故说三人也。如是六种至是故名文者总结也。名等正是文体。语是文依。亦名为文。由机起说。机亦名文。说者起说。亦名为文。下次第四释义。于中初辨十义。后结劝依教寻义说法。前中有三。初开十种。次次第别解。后以颂收。就别解中。文有九段。初解地义有其二番。初明五地。后明十七地。文相可知。第二解相义有其三番。初明自相等五指思慧地。次明异门等五。有释约一体法随义广解。故名异门相。信等四法。名瑜伽相。随缘异增异转。名转异相。染净可知。今解总一标名。别开多门。如说补特伽罗异门有六等。名异门相。于一一门复开多种。名转异相。此等法门。如声闻地等。下明所诠相等五。于中前二摄三性。后三亦摄三性。初所诠相者谓相等五法如五事中说者。如决择分五事中文。五法但摄二性。前四是依他。如如是圆成实。执著此五为遍计所执。此同决择中文及佛性论三无性论等。明五法不摄遍计所执性。第二能诠相者谓则于彼至是遍计所执自性相者。执有能诠定性名者是遍计所执性。此同中边分别论名是分别性。若依显扬论中所诠相中有三性因缘。相名分别正智是依他如如是圆成实。于彼二性执有定性名遍计所执。能诠亦具三性。因缘之名。是依他。十二部经从法界所流。是道生境界。清净真实。于中执定。是遍计所执。次明遍计所执众名差别。上明前二相摄三性。下明后三相亦摄三性。言此二相应相者乃至执所依止者。执有能诠所诠定相属著。是遍计所执性。言则是遍计所执自性执者。是能执心。则是六七二识。所依止者。正出遍计所执性。虽无有体。然能生彼能执之心名所依止。依显扬论但令作解释。则当楞伽名相是妄想自性。言执著相者谓诸愚夫至遍计所执自性执者。现行能执心是依他性。别而言之唯六七二识名执。今三界有漏心皆名执著相者。相从得名。及彼随眠者。由执遍计熏成八种种子。亦是依他性摄。别当楞伽分别是缘起自性。言不执著相者谓已见谛者如实了知遍计所执相者。无相真如。及彼习气解脱者。择灭无为。能了知心。是正智。此二是圆成。则当楞伽正智如如不坏是成自性。第三解作意等义。于中有其五门。今举作意。等取余四。故言等也。须知新译经论但著等字则是向外等。不同旧译经论或向外等或向内等。一明七作意。二明十智。三明六识。四明九遍知。五明三解脱门。言此中乃至应观诸法者。则当毗昙识智及诸使。当以三门通。若问识识者当以八门通。若问智知者。当以谛门通。若问遍遍者。当以种门通。第四解依处义。正明依此三事佛教方起。故云依处也。初列三门。次依门辨。第三释已总结。依门辨中。初解事依处复分为三。初开诸门。次依门释。后结成次第。开诸门中。初总开三门。一根本事依处。即是生死涅槃果体。二得方便事依处。即是前果之因。此二自利。三悲愍他事依处。是利他行。次别开二十三门。依门释中。初次第别释。后重分别。前中言退堕有二。一不方他者。谓自然寿命色力等退减后劣于前故。二方他者。如我一期寿命短色力等弱不及于他名退堕。翻前名为升进。十种受欲者。如本地第二卷记释。施戒修善有漏行者。多说四无量为修也。三种恶行者。此有两释。一云则是不施不持戒及修四无量也。一云是身语意恶行也。流转杂染有二句谓无明及有爱者。诸见不了名为无明。出家之人多由见故流转生死。在家之人多由爱故流转生死。此之二种是生死之根本。故偏说之。谓无明是前际缘起之本。有爱是后际缘起之本也。清净行者略有三学五地等者。谓资粮地即解脱分。加行地通达分。见修究竟。即为五地。当知学等有九根本句谓增上戒学等至及加行地者。戒定有无贪等三在二地故。二三为六。增上慧学乃至及究竟地者。慧学在见道名四无倒。在修名明。在无学名解脱。复为三句足前为九。言令离欲者谓诃责六种黑品诸行等者。如第三十卷说。云何名为寻思彼品。谓作是思若我于彼诸净色相不净法性不如实知。于内于外诸净色相发起贪欲。便为颠倒黑品所摄。是有诤法有苦有害有诸灾患有遍烧恼。由是因缘发起当来生老病死愁叹忧苦种种扰恼。若我于彼诸净色相不净法性如实随观。便无颠倒白品所摄。是无诤法无苦无害。广说乃至由此因缘能灭当来生老病死乃至扰恼。解云。一有静法。二有苦。三有害。四有诸害患。五有遍烧恼。六由是因缘发起当来乃至种种扰恼。是为六种黑品也。下重分别中。先别分别悲愍中五。次合分别根本事处中六得方便事中十二。前中先将离欲示现行对论作其三句。于初句中亦有三番。一或令离欲而不示现。如教导他令其离欲而谓彼曰如其所言不应作者。汝今亦不应作。此劝同他不作诸恶。而不示现分别善因得乐恶因得苦等。二或怖彼言。汝不离恶我打汝等。三或求云。若汝是我亲爱必不应作。如是三番教不起恼。唯是令离欲。第二句或有示现不令离欲。如处中者但示现行善功德及行恶过失。而未堪遮令离过失。俱句可知。不辨俱非句。次合牒教导赞励二句。后释庆喜有五胜利。下令分别根本处事中六得。方便得中十二事因果相生。对论可知。言顺退分行顺进分行随其所应者。皆通染净。或感善趣或感恶趣也。如是三事已下。结成次第。可知。上来初解事依处讫。自下第二解时依处有三。言事等者。以三世法可为言说所安足处。决择五法。亦云前四可名所及。如如一种名所不及。第三解补特伽罗依处。如前说也。即依是处已下。总结显其依处义也。次有四义。如文可知。第九解略义及广义。文有三番。初番云略义者宣说诸法同类相应者。如说色等更不说余。广义者宣说诸法异类相应者。且如说色因即说心等。第二番不了义经名略。了义经名广也。第三番中。初明名义略广。次引说证成。下释所引经意。于契经中文广义略等者。长行散说广文义略。颂中文略摄多义。下以一颂摄前十门。德是胜利。非德过患。颂与长行次第不同。以乘言便故也。下复次结劝也。长行有七段中。初释四义竟。自下第二释五义。于中初结前生后。后次第别释。前中言如是建立诸经文义体已者。结前所明文义解前体门总名为体。则摄文义三为一门。诸说法者乃至后应辨次第者。此以法等起义释难次第解彼释门。总名为释。前解偈中摄彼十四为七门者。依此处文故。依此解于前偈。若不作此解。于此处文不可消释。就别释中文有五段。初解法中。先总标举。问曰。何故说十二分不增不减耶。答。为欲治十二支故也。次次第别解。言契经者谓贯穿义者。圣人言教贯穿诸相。如綖贯华。此释契经义即是素怛缆义也。长行直说者。此辨契经之相简于伽他。故云长行直说。多分摄受意趣体性者。明此初教所诠之义。多分明说所诠意趣及所诠体性。应颂者谓长行后宣说伽陀者。重宣前义。又略标所说不了义经者。长行虽说义犹未了。故今重颂令义显了。记别者。谓广分别略所标义者。泛于诸法前略标举后重广说分别指示。皆名记别。又记命过弟子生处者。此记因果名为记别。缘起者至宣说法要者。如彼经初说云有一黑鹿未至我所等。如是经文名缘起经。又依别解脱因起之道毗奈耶摄所有言说者。如律文中。时跋陀摩子犯于某罪。佛因此事等言。亦是缘起经。本事者谓除本生宣说前际诸所有事者。除说菩萨本生。说于菩萨过去身外之事及说他人生本生外本事。尽名本事。言七地四菩萨行者。如前第四十九卷说。何等为七地。一种姓地。二胜解行地。三净胜意乐地。四行正行地。五决定地。六决定行地。七到究竟地。又云于一切菩萨地中有四菩萨行。一者波罗蜜多行。二者菩提分法行。三者神通行。四者成就有情行。广释如彼文。又如诸字若无摩呾理迦即不明了者。依西国记说。劫初时梵王造百万偈声明论。后时天帝释略之说十万偈。更于后时有迦单设罗仙造一万二千偈。次有波腻尼仙又造八千偈。护法论师又造三千偈。名杂宝声明。当今盛行。又于此乃至亦名论义者。非直分别诸法体相名论议。若解义用。若解名相。但令循环研窍并名论议。第二解等起即依三种而起言教也。第三解义。初结前生后。二开章解释略有二种。一总义。二别义者。开章门也。释中先释总义。后释别义。前中先辨四相。后重解后二。释别义中。先辨四相。后重辨后二。训释言词复由五种。一由相故立名二。由自性故立名。三由业用故立名。四由法尔故立名。五由因果故立名。义门差别亦由五相。言行自性有三行差别者。景师云。身口意上生等行别在行蕴中。亦可三善根为三行。亦可三不善根为三。或三学为三行。今解即身口意三业也。位差别中。五种三门。五种二门。寻文可知。第四解释难。初总标。二别释。别释中。先设难。后解释。于中先正释五难。后辨四记。前中谓于不了义难。方便显了令其得解。于语相违难。示其意趣随顺会通。次类释第四第五难。次却通第三道理相违难。或以黑教而决判之者。若与四道理违。推入外道黑说。非我法也。若是佛法之义。或复示现四种道理或因果相应。所谓此言或为增果。或为增因。故佛作此说。下辨四记为通。一者一向记。谓为如理请问。二分别记。或为如理或不如理来请问者。如小乘说如有问言为我说阴。应语彼云阴有五种为说何等。三反问记为令彼戏论问者自收己过者。亦如小乘如有问言为我说法。应反问言法有众多为说何等。不为分别色受等别。四者置记由四因缘。指思慧地。又知有问如来灭后为有无等等者。九十六道皆说自所事师为如来。如问佛如来身灭后为有无等。此于二谛所有道理皆不应记。如来约胜义谛非有性故不可记别为有。以胜义谛毕竟无人故。约世俗谛所依能依道相违故者。约世俗谛中非无假人。以依道谛假建立故。道是所依人是能依。不同约胜义谛中二向是无。故言相违。于世谛中有断惑尽不成实故。建立如来。故非无也。又就灭道法体亦不可得言有无。道是有为念念生灭。前念所依已灭不可言有。后念能依道有不可名无。是故相违。次就灭果亦非有无。断惑得择灭。不可言无。而择灭但于真如假以建立无有实体。不可言有。第五解次第。言如世尊言此言显示盛美圆满次第者。初是出家美。次成道美。后转法轮美。故云盛美圆满中三次第也。又复说言我曾处父净饭王宫颜容端正者。释前出家盛美。乃至广说者。是解释后二盛美。又复说言为何义故乃至能成次第者。成前出家故。是能成盛美。又复经中略说诸法。如言三受复言乐受苦受不苦不乐受等言但圆满此受。故名圆满次第。如说四谛又云苦集灭道等言。但圆满次第也。七段之中第三释师。言六法十义者。谓名身等六法。地义等十义。如上说。四者言词善巧谓语工圆满八支成就等者。谓相应等七声。先首等八语。并如前说。二十种善巧方便者。如因明文。第四释说众。先总标列八言五众。后牒名别解。言离五种难者。如前释难中说。三法者蕴界处也。或三学也。言处净信等众乃至令生净信故者。谓处净信众。令倍增长。处邪怨众。令入处中信。处处中众。令生净信故也。

　　瑜伽论记卷第二十一(之下终)
  </div>
  <div class="pagination">
   <a href="瑜伽论记_page7.html">
    上一页
   </a>
   <a href="瑜伽论记.html">
    1
   </a>
   <a href="瑜伽论记_page2.html">
    2
   </a>
   <a href="瑜伽论记_page3.html">
    3
   </a>
   <a href="瑜伽论记_page4.html">
    4
   </a>
   <a href="瑜伽论记_page5.html">
    5
   </a>
   <a href="瑜伽论记_page6.html">
    6
   </a>
   <a href="瑜伽论记_page7.html">
    7
   </a>
   <span class="current-page">
    8
   </span>
   <a href="瑜伽论记_page9.html">
    9
   </a>
   <a href="瑜伽论记_page10.html">
    10
   </a>
   <a href="瑜伽论记_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
