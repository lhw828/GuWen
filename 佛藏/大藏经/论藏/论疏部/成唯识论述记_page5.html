<!DOCTYPE html>
<html>
<head>
    <meta charset="UTF-8">
    <title>成唯识论述记 - 第 5 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成唯识论述记 - 第 5 页/共 90 页</h1>
    <div class="content">　　述曰。总结违宗。是则大为因。慢为果。五唯量．五大．十一根无差别故。皆不成也。
　　论。若尔一根至一切根所得。
　　述曰。此显无别不成所由。违现量过。即无差别。一根应得一切境。或应一境一切根所得。无差别故。以互为喻宗亦复尔。此有二量。且以一根望非所得一切境界。应亦得之。以体无别故。如自所对境。境望于根亦有是责。然佛性论亦有此难。
　　论。世间现见至便为大失。
　　述曰。前违现量。此违世间。
　　论。故彼所执至计度为有。
　　述曰。总结彼非。如文可解。第三文也。此中数论。及与胜论。各有十八部异执竞兴。如别抄记。
　　自下第二破胜论义。成劫之末人寿无量外道出世。名嗢露迦。此云鸺鹠。昼避色声匿迹山薮。夜绝视听方行乞食。时人谓似鸺鹠因以名也。谓即獯猴之异名焉。旧云优娄佉讹也。或名羯拏仆。羯拏云米济。仆翻为食。先为夜游惊他稚妇。遂收场碾糠秕之中米济食之。故以名也。时人号曰食米济仙人。旧云蹇尼陀讹也　亦云吠世史迦。此翻为胜。造六句论。诸论罕匹故云胜也。或胜人所造故名胜论。旧云卫世师。或云鞞世师。皆讹略也。胜论之师造胜论者名胜论师。多年修道遂获五通。谓证菩提便欣入灭。但嗟所悟未有传人。愍世有情痴无惠目。乃观七德授法令传。一生中国。二父母俱是婆罗门姓。三有般涅槃性。四身相具足。五聪明辨捷。六性．行柔和。七有大悲心。经无量时无具七者。后住多劫。婆罗痆斯国有婆罗门。名摩纳缚迦。此云儒童。其儒童子名般遮尸弃。此言五顶。顶发五旋。头有五角。其人七德虽具。根熟稍迟。既染妻孥卒难化导。经无量岁伺其根熟。后三千岁因入戏园。与其妻室竞花相忿。鸺鹠因此乘通化之。五顶不从。仙人且返。又三千岁化又不得。更三千年两竞尤甚。相厌既切。仰念空仙。仙人应时神力化引。腾虚迎往所住山中。徐说所悟六句义法。一实。二德．三业．四有．五同异．六和合。此依百论。及此本破。唯有六句义法　后其苗裔名为惠月。立十句义。于中略以三门分别。一列总别名。二出体性。三诸门辨释。列总名者。一实．二德．三业．四同．五异．六和合．七有能．八无能．九俱分．十无说　列别名者。实有九种。一地．二水．三火．四风．五空．六时．七方．八我．九意。德有二十四种。一色．二味．三香．四触．五数．六量．七别性．八合．九离．十彼性．十一此性．十二觉．十三乐．十四苦．十五欲．十六嗔．十七勤勇．十八重性．十九液性．二十闰．二十一行．二十二法．二十三非法．二十四声。业有五种。一取．二舍．三屈．四申．五行。同体是。一实．德．业三同一有故。异体许多。依九实故。而数不定。或总实异。或别实异。九实一一有细分故。和合是一。有能．无能体许有多。实．德．业三得果之时。或共不共故。俱分亦多。实．德．业三各别性故。无说有五。一未生无．二已灭无三更互无．四不会无．五毕竟无　第二出其体性。九实体者。若有色．味．香．触名地。以德显地也。若有色．味．触．及液．润名水。若有色．触名火。若有触名风。唯有声名空。别有空大。非空无为。亦非空界色。若是彼此．俱不俱．迟速。能诠之因。及此能缘之因名时。若是东南等能诠之因。及能缘因名方。若是觉．乐．苦等九德。和合因缘能起智相名我。若是觉．乐．苦等九德。不和合因缘能起智相名意　此中以德显其实体　诸德体者　眼所取一依名色　舌所取一依名味。鼻所取一依名香　皮所取一依名触　一实非一实诠缘之因名数。非一实者。二以上数　量有五种　一微性。唯二微果上有。如萨婆多轻不可称。若可称者但重相形。非是轻也。此微性亦尔。唯最微名微。下短性亦尔　二大性。三微果等以上方有　三短性。唯二微果上有　四长性。三微果等以上方有　五圆性有二种。一极微。谓不和合父母真实极微上有。二极大。空．时．方．我四实上有。以此四体遍周圆故　一非一实等差别诠缘因。名别性　二先不至物今至时名合。此意但取初合名合。此别有三。一随一业生。以手打鼓。手有动作所生之合。业是动作也。二俱业生。两手相合皆动作故。三三合生。如芽等生无有动作。与空等实合时所生之合也　先二至物不至时名离。此亦有三。初二翻合如前可解。三是离生。先造实果由有他缘来离别之果实便坏与空等离。所生之离名为离生　依一二等数时方等实。远觉所待名为彼性。此物是一彼物是二等故属于数。此时彼时故属于时。此方彼方故属方等　此性翻彼应知其相　觉有二种。一现。二比。谓至实色等根等合时。有了相生名为现量　此宗意说。眼根舒光至于色境方始取之。如灯照物。声．香．味．触四境来至于根方始取之。故远见打钟久方闻声。声来入耳方可闻也。根与至境邻合之时。有了相生。此了相者是现量体。
　　比有二种。一见同故比。见不相违法。而比于宗果。如见烟时比有火等。二不见同故比。见相违法而比宗果。如见雹时比禾稼损。见禾稼损比有风雹　适悦名乐　逼恼名苦　希求色等名欲　损害色等名嗔　欲作事时先生策励。此名勤勇。发动势是也　坠堕之因名为重性　地．水．火三流注之因名为液性　地等摄因名润　行有二种。一念因。二作因。现比智行所生数习差别名念因。即智种子。[矛*(替-曰+貝)]掷等业所生势用名作因。行是势用。十句多说作因名势用。念因名行　法有二种。一能转。谓得可爱身因。即得生死胜身之因。二能还。谓离染缘正智喜因。即出世间之因。正智正因也　能得生死不可爱身。苦邪智因名为非法　耳所取一依名声　五业体者。若于上下虚空等处。极微等先合后离之因名为取业　舍业翻此　远处先离近处今合之因名屈　申业翻此　有质碍实先合后离之因名行业　同句体者。谓实．德．业体性非无。能诠能缘之因名同。此体即是旧大有性。诸法同有故名为同。俱舍论云总同句义也　异句体者。常于实转。是遮德等心．心所因。是表实性心．心所因。但于实转。异实之物。实由有此异于德等。故名为异　和合体者。能令实等不相离而相属。此能诠缘因名和合　有能体者。实．德．业三或时共一。或时各别。造各自果。因定所须。因若无此者。应不能造果　无能体者。实．德．业三或时共一。或时各别。不造余果。决定所须。因若无此者。一法应能造一切果。因由有此唯造自果。不造余果　俱分体者。即实．德．业三种体性。此三之上总俱分性。地等色等别俱分性。互于彼不转。一切根所取。当旧所说同异性也。亦同亦异。故名俱分　无说体者。初未生无。以实．德．业因缘不会而未得生之无为体。二已灭无。以实．德．业或因势尽。或违缘生虽生。而坏之无为体。三更互无。以实．德等彼此互无为其体性。四不会无。以大有性及实．德等。随于是处不和不合。如彼处人不于此合无为体性。五毕竟无。以无因故。三时不生无为体性。此五既无体不可说名无说也。
　　自下第三诸门辨释。于中有五。一十句相望一多分别。大同．和合二唯一物。德．业．及异．有能．无能．俱分．无说七唯多物。实句一种亦一亦多。空．时．方．我．意五是一物。地．水．火．风四是多物　第二十句相望常无常分别。大同．及异．和合．有能．无能．俱分六句是常。非所作故。业唯无常。说是能作．所作事故。实．德．无说亦常无常。九种实中五是常。四分别。地．水．火．风非所作者常。父母极微非所作故。所作者无常。子微以去皆无常故。余五是常。二十四德中觉．乐．苦．欲．嗔．勤勇．法．非法．行．离．彼性．此性．声．香十四德是无常。其香唯地上有。设是极微上有亦是无常。如下引文。故十四德唯无常也。余十或常。或无常。色．味．香．触若地所有唯是无常。因门中言。火合为因。若地所有色．味．香．触等。同类为因。从前同类为因生故。由此准知。香唯无常。唯地有故。液性地．火所有一切是无常。数中二性等数。别性中二别性等。量中大性．微性．短性．长性唯是无常。圆性定唯是常。并余色．味．触．一数．一别性．液性．润．重性．及合。随所依实若常无常此等亦尔。总有十法通常无常。五无说中。三常一无常。一亦常亦无常。初未生无一向无常。与实．德．业生相违故。此若生时。无便灭故。已灭无．更互无．毕竟无三。唯是常性。不违实等故。不会无有常无常如地等实。觉乐等德。不相应故一向是常。若自许德与自许实虽未相应。当必相应。一向无常。如常无常所作．非所作亦尔。三有质碍．无质碍分别。德．业．和合．有能．无能．俱分．无说七句唯无质碍。实句九中四无质碍。谓空．时．方．我。余五有碍。说意是微如二微果许大而亦有碍。有性及异虽文不说。亦是无碍。合九句无碍也　四现量境非现量境分别。此宗现量德句中觉。故彼论言。觉有二种。一现二比。其业．有性．并俱分。皆现量得。论自说为诸根得故。无说句义。非现量得。论亦自说唯比境故。和合句义。唯识说为非现量得。实句之中地．水．火．风．父母极微。非现量得。子微以上是现量得。下破顺世及胜论中云。极微聚集足成根．境。何用果为。故知耳也。余空．方．时．我．意。亦无文说。今解非现量得。德句之中声唯现境。其觉．乐．苦．欲．嗔．勤勇。是我现境。文不说重今解亦唯现境。重具德中水火德故。总有八德唯是现境。法非法全行少分二德半。唯非现境。此行即是行中念因。非全取行故是半也。色．味．香．触．数．量．别性．合．离．彼性．此性．液性．润．及势用十三德半。并通二种。此中势用即行作因。非全取行故是半也。其异句义。有能．无能。虽无文辨并非现得。异但是差别实因。非如俱分是实性故。有能无能因之所须。亦非现得。总言业．有．俱分三唯现得。异．及和合．有能．无能．无说五非现得。余二通二　五常无常中生果不生果分别。唯识唯难常生果故。虽有六句一向是常。三通常无常。一唯无常。实中四种地．水．火．风父母极微。常能生果。有能是常。亦能生果。是作果时定所须故。余五句全．空．时．方．我．意五实。虽常不能生果。论自诚说。德句准有能中说有得果所须。十通常德亦能生果。随其所应。业虽生果而体无常。非此所说。无说虽亦有常。不能生果。非根本故。此中所辨唯识所须。其余诸门实。由几德名为有德。乃至广说。几是所知。非此所要。略不繁述。如十句说。
　　论。胜论所执至现量所得。
　　述曰。破中有三。第一叙宗。第二正破。第三结非。此即初也。今叙有二。一叙是实有。二叙现量得。若叙实有破其六句。六句皆实。今言多者显非一法。三法以上皆名多故。若破十句九句实有。第十是无。多分实有故实言多。现量得中若破六句。准下论文五现量得。说实等五现量所得。唯言和合非现量得。故说多言。若破十句总句而言。异．及和合．有能．无能．无说非现量得。余五现得。然多实有中。五现得四非现得。故言多是现量所得。即一多言通实现得。然说六句既是本计。故百论等不破十句。此论亦尔。然兼破十句。于理亦无违。
　　论。彼执非理。
　　述曰。自下第二正破他非。于中有三。初且总非。次外返问。三为别破。此即初也。
　　论。所以者何。
　　述曰。外返问也。
　　论。诸句义中至如所生果。
　　述曰。此别破也。于中有五。一总破诸句。二别破实．德。三又总破诸句。四者别破大有等三。五者总结破诸句义　或分为三。初总破诸句。二别破有等。三结破诸句。初中有三。一总破。二破实．德。三复合破　若准五段科。初中有二破。一破常诸句。二破无常诸句。破常中有二。一难生果。二难不生。此即初也。体是常住能生果者。父母地．水．火．风。及德中十种通常者。并有能句常能生果。破此量云。此等亦应体是无常。许能生果故。如所生果　子微已去皆能生果。体无常故。又宗如前。许有生果之作用故。如所生果。
　　或总相言。诸句义中能生果常者应是无常。有作用故。如所生果。
　　论。若不生果至如兔角等。
　　述曰。此难不生果诸常住者。谓大有．同异．和合．无能．俱分五全是常。空等五实常者。皆不能生果。除无说句。以为喻故。又体是无非所破故。今以唯识难之。不可以无作用难。真如虚空为不定过。无作用故。量云。此等实常不生果者。应非离识实有自性。许是常住不生果故。如兔角等　彼宗毕竟无是常住故。以为同喻。因不言常有不定失　或余句无常者虽不生果。大乘不许有实体故。设许有体亦非离识故无不定。然彼觉等既不离识。应犯相符。今言常住即除觉等。觉等摄在异喻中故。又不言常除觉等。以为同品亦得。文中宗等准理应知。又兔角等亦非离识。彼此共成。真如空等亦不离识。无不定过。
　　论。诸无常者至非实有性。
　　述曰。下破诸句体无常者。于中二破。一难有质碍者。二难无质碍者。此难有质。实句中五地．水．火．风．意皆有碍。意全四本父母极微是常。非此中破。今破四子微等。此中二量。一云汝此四种无常有碍者。应可分折。有方分故。如军林等　唯得有质碍为宗。简别他句无碍无常者无方分故。彼许军林体有方分然可分折多虚疏法成军林故。子实等不然。以体实有坚密一处不可折故。军谓四军。林谓竹树等。二云此等诸法。应非实有。有方分故。如军林等。父母极微有圆量德合故无方分。其子微等上有方分。意虽有碍量如子微。然无方分。体是常住非此所破。无不定失　又以可分折故为因难非实有。为第三量。已破之宗得成因故　然以理观唯此非实一句为宗。方分可折是二别因。彼宗理许可分折。故如斧等断成多分故。便．应二字文便故来。非则宗法　或有质碍为因亦得。
　　论。若无质碍至有实自性。
　　述曰。此难无碍量。后之九句全是无碍。实句之中空．时．方．我四是无碍。今破无常无质碍者。即德句十四全．十少分．及五业全。除无说句中一全．一少分。谓未生无全．不会无少分。非离识故。今破彼云。汝宗此等无常无碍法。除觉等外应不离心．心所有实自性。无质碍故。如觉．乐等诸心．心所　彼心．心所即德句中觉．乐等摄。无常无碍。故得为喻。然无相符极成之失。简觉等故。彼宗说为非离心等故。彼说。意实是有碍摄。亦非是心。形如芥子。我所须具。非谓心也。设若是心。其喻即有能立不成。无质碍因此不转故。同品亦非定是有性。以非心故。无过失也。然此文略。故无简别。
　　论。又彼所执至如坚湿暖动。
　　述曰。自下第二别破实．德。初总相对以破实．德。后总结非坚．湿等别。此即初也　初中有二。初以德例实。实非实摄。地．水．火．风实句所摄。性是有碍。坚．湿等法是德句中触德所摄。而是无碍。俱身根所得故。今翻覆为量破之。以实地等即德坚等。量云。地．水．火．风。非有质碍实句所摄。身根取故。如坚湿等。
　　此中身根亦得大有．同异。并在喻中。若但言非有碍。不言非是实句所摄。即有违宗失。有碍之言简无碍实句所摄。彼不说为无碍实故　又对无碍坚．湿等故。故举有碍。下德句等无碍等言亦准此释。
　　论。即彼所执至如地水火风。
　　述曰。此以坚等例于地等。如文可知。宗等如次。此暖言等。等取动．触．数．量．别性等十一法。彼说身根得十一德。一触．二数．三量．四别性．五合．六离．七彼性．八此性．九液性．十润．十一势用。即行作因。其地等四皆身根得。皆有触故。色德但在地．水．火三。风中无色。彼以假实地等俱名地等。故眼所见。
　　论。地水火三至准此应责。
　　述曰。即以地等例于青等。眼见为因返覆为量。然不可言地非地摄。违自宗故。应言汝所执地非有质碍实地所摄。非如所执实有自性实句所摄。故不违宗。彼眼亦见十一种德除触取色。为量可知。
　　论。故知无实至实地水火。
　　述曰。此总结非彼地．水等与坚等异。大乘之地即坚等故。会申正义。然不可言色即是地。今只可以彼此相例非实非德地等非见。又言地等非别坚等地等非见。不可说色离地等无。文言虽总意显别也。又应言地等。非眼所见。实句摄故。犹如风等。此中文略。亦非地等。是此意也。彼不说地等耳等三根所取。故于此中但破见．触。
　　此下第三重破实等。
　　论。又彼所执至应是无常。
　　述曰。实句义中有碍常者。即地．水．火．风父母极微及意。彼为碍故。此等五法应是无常。皆有碍故。如粗地等。粗地等法彼自计执为无常故。宗因喻等如文可知。
　　论。诸句义中至如地水火风。
　　述曰。下破诸句无质碍法色根所取者。即德句中色．味．香．触．声五。及数等十种。业．及大有．俱分三。色等性故。皆色根取。此无碍法。应皆有碍。许色根取故。如地等四　此中许言。明大有等我宗不许体性是有。及色根取。彼论说。根有五。鼻根即地。舌根即水。眼根即火。皮根即风。耳根即空　此于诸句何法摄耶　由此正解。即实句空取声之时。于身起作用名空耳根也。且十一德对其自根一一简略皆有一量。若二二合。若三三合。乃至总对诸根说量。其义其多。此中文总无简略故。
　　论。又彼所执至如石女儿。
　　述曰。此十句中除实句外余八句。义皆是非实。然此唯取有体句者。意明唯识。翻返为量。且欲除实破余八句　量云。非实及觉乐等余德等八有体句。应非离识有别自性。汝许除心等非实句摄故。如石女儿　石女儿无法。彼此不许识外有性。除心等言。简觉等者。恐犯一分相符过故。文略不简也　然佛法真如即识性故。亦非离识。无不定过。虚空．择灭等理。非心外然假为喻。就他宗比量。又此中宗应云汝执。为简所别不极成过。又因虽有他随一过。谓实中火等非异德中触。而就他宗为论。故无此过。故因简略。应云汝许非实摄故。明自不许也。即是非实为因。破余八句。一一别除为八比量。
　　次以非有为因破余八句。
　　论。非有实等至如空花等。
　　述曰。不以非德等为因。以非有为因　此中示方隅令知多法一法不离于识。又有等是实等自性。故便举之也。量云。非有性及觉乐等外余实等句。应非离识有别自性。许非有性之所摄故。如空花等。文略不简觉．乐等也。此中简略如前应知。此但除一有八比量。若二二除。若三三除。乃至除八句比量可知。前实等等多体法。今有等等一体法。又应别破九句。然多体法中以实为首。一体法中以有为初。例示余也。
　　次下第四别破有等性。
　　论。彼所执有至如实德等。
　　述曰。于中有三。一破大有。二难同异。三破和合　初中有四。此即初也。彼计实等有法之外。别计有一大有之性能有诸法。法若无此即体非有。如龟毛等。故今破之。彼宗所执大有性者。应离实等八句之外无别自性。汝宗许是非无法故。如实．德等。等取业等。不言八句有不定过。或但言离三句亦得。其异句等非两共成。无不定失。或遮决定相违。说八句胜。非无之因唯彼许于有性上有故。许言简自随一过。实等许非无离实等外无别有。有性许非无。应实等外无别有。难令实外无别有性。
　　又逐令离实等外即非有性。
　　论。若离实等至如毕竟等。
　　述曰。此中总因。若异二异三异四五乃至异八皆得。若异八一一有八比量。其二三等随自计取。量云。若离实等八句之外。应非有性。汝许异实等故。如毕竟无等。等未生无等。彼宗除实以外。德等八句。及龟毛等。皆名异实。且以毕竟无为喻也。又今以八句义为有法。唯但以无为同法喻。
　　更复难令有性之上更应立有性。
　　论。如有非无至有别有性。
　　述曰。如有性非是无法有性无别有性有。实等亦非无如何别有有。立量云。汝有性。应别有有性。许非无故。如实．德等　此中因有不定。同异亦许体非无。不许有有故。彼非极成故无不定　又总取所难之中。此中简过如前应知。已下所有比量简过皆准可知。更不繁指。
　　次更逐令无法之上别有无性。
　　论。若离有法至有别无性。
　　述曰。无性体非有。无上不立无。有法体非无。何须别立有。彼若言有法虽非无。不自有故须有有。亦应无法不自无。无法之外别立无。此责恒齐何方遣难。量云。汝第十句无法之外应别立性。因云。除大有．同异．和合等六句之外有无二法互相违故。如实．德业。
　　因中不言除大有等者。即有不定过。为如实．德等。与无互违故。无法之外更别立性。为如大有等。无法互违故。无法之外不别立性。故今简言除有等六。
　　论。彼既不然至唯妄计度。
　　述曰。总结非之。彼无既更不别立性。然者有性应不尔。故彼有性唯妄计度。
　　子段第二难同异性。彼执同异是诸实．德等体性。非即实等此是多法故今破之。
　　论。又彼所执至如德业等。
　　述曰。实．德．业之性即是同异性。离实．德．业理定不然。勿者莫也。莫此同异性亦非同异性。总立量云。汝所执实．德．业性。应非实．德．业性。异实．德．业故。如和合等。
　　此中无有自言相违。以宗中言汝执简故。非我许有实等之性。而今复言非实等性。今欲违此故无此过　然今宗中实．德．业三。其举喻中复以德．业等而为喻者。此中应别简云。汝之实性。应非实性。异实句故。如德业。汝德性。应非德性。异德故。如实业。业亦应然。准可知也。更互为喻。然此有别而无总量。二合有三。三合有一。为量可知。此中所言实．德．业者。即是各别当句为宗。言实等性者。即是同异性故别也。文言如德．业。但举实句之喻等取德喻。谓实．业等取业喻。谓实．德。
　　次又令实非实。德非德。业非业。
　　论。又应实等至如德业实等。
　　述曰。便破实等。非正所明。量云。实应非实。异实性故。如德．业。德．业更互相望为量如实可知。文言如德．业．实等者。举实喻。谓德业于德喻中但举于实等取业句。及等业喻。谓实．德也。文中宗等言皆简略。但言实等应非实等。异实等性故。二三等合准前可解。
　　论。地等诸性至准此应知。
　　述曰。汝言地性。应非地性。异地故。如火等。火等一一相望亦尔。实中九种各各相望有九比量。德有二十四。业有五种。合三十八。返覆有七十六。各二二合三三合者乃有无量。第二准量云。地应非地。异地等性故。如火等。然岂不有违自宗失。何乃言地非地等耶。今者不然。此则应言汝所计地应非实地言简别之。我宗之地。非实地故。是假立故。又非实句之中地故。彼计火等亦非实句地。无不定过。前量应简别。文言略故也。
　　论。如实性等至无别实性等。
　　述曰。难令离实等无同异性。量云。实等之外。应无同异性。非唯一故。如同异性。如实性等无别实等性。实等亦应无别实性等。等德等性遮令同异有同异性。其实等性应更有实等性。非一法故。如实等法　实性者同异性也。然实等各异。义相似实等之外别立实等性。实等之性相似亦非一。应更别立实等性。相似之言简不相似。此即以性同实等例。若总．若别皆有比量。此中但有总而无别。别数如前。然文唯有以性同实例。无以实同性例。若破六句义即无违。若破十句有不定失。异．有能等非一相似。无别性故。今者亦以为所立中。应令别有性。例同于实等亦无过也。又非极成法。无不定失。
　　论。若离实等至有非实等性。
　　述曰。自下又以非实例实等难。谓离实等外别有实等性。应离非实等外立有非实等性。且如除实．德．业以外并名非实．非德．非业。即余六句．及无法是。有体法者唯六句是。今言七句应有非实性。异实性故。如德．业。德．业相望亦尔。又虽知德等皆名非实。其性即是非实性摄。然合八句皆非实性及与无法。无别有一大非实性总该九法故为量也。量云。除实余九。应别有一总性。实非实中随一摄故。如实句　此量虽成。然可直例不令立实性。何须令立非实性也。便违自宗。若不尔者。即一德上他说亦有非实性。故犯相符过。非德等性例亦应然。故论言等。
　　论。彼既不尔至唯假施设。
　　述曰。总结非也。彼非实既不尔。更无非实性。实等云何然。更有实等性。故同异性。唯假施设。
　　论。又彼所执至如毕竟无。
　　述曰。自下子段第三破和合句义。我佛法中法不相违假立和合。然彼所执别有一法。是实。是常。能和合法。能令实等不离相属。相离不相属。即不和合故破之。量云。如彼所执和合句义。定非实有。许非是有性及非实等八句诸法摄故。如毕竟无。即兔角等。体是一法举非有为因。体是多法举非实为首。故因中言非有实等。又性体别故。此中宗因皆有所简如前可知。
　　有彼本许六句义者。前之五句现量所得。十句义中实．德．业．有．俱分现量所得。其此和合非现量得。故今破之。
　　论。彼许实等至而可实有。
　　述曰。彼计实等现量所得。分明证故。如前征诘。尚非实有。牒前所非。况彼自许和合句义非现量得。不分明证。可是实有。
　　虽复非有遭此难已若复说言。
　　论。设执和合至亦非实有。
　　述曰。若执和合亦现量得。如前实等道理破之亦非实有。量云。和合性。非实有。实等十句随一摄故。如实．德等。实德等前已破故。故得为量。此破转计亦现量得。
　　上来总别破讫。自下结归唯识之门而复总破。
　　论。然彼实等至如龟毛等。
　　述曰。自下第五总破六句。然彼计无非离识有。故但破九。初破实等离识自体竟不可得。次破缘实等智。非是缘实等现量智。初比量云。彼计实等。是有法也。非是缘离识实有自体之现量所得。是法也。合名为宗。汝许是所知故。如龟毛等　此无异喻。彼宗计此实．德等句。是缘识外实有自体现量所得。故今非之。现量者能缘也。此中遮非是缘离识外境自体现量智之所得。非是缘不离识境假有自体现量所得。义虽是缘不离识境心等所得。非必现量所得故。其实等句义。彼宗说是离识有体。能缘彼心是名现量。彼实等句是此现量所得。谓实等句义。是离识实有自体之现量所得。今者非之。复言缘者恐滥持业释。言其离识实有自体。即是现量。若以离识实有自体。属其能缘现量者。即彼此二宗一切心．心所法。亦非离识实有自体。觉等即是心．心所故。犯违宗过。为简此过故说缘言显依士释。缘显能缘。非离识有体实等句义之现量得。又若不言缘即无所简。其觉．乐等亦入法中。即有一分相符之失。彼亦说为不离识现量得故。由此应合实等句义总为二分。谓彼觉等心．心所法总为一分。除此以外法为一分。其能缘法总为三分。一唯缘实等非心心所法。二唯缘觉等心心所法。三合二为境。若论说言然彼实等非唯缘离识实有自体现量所得。为简德中觉等不离心故。恐犯违宗及相符故。说唯字者。简别缘实等。可置唯字通缘二者。即简不尽。以觉．乐等亦从实等。是离识实有自体。现量所得。实等亦从觉等。是不离识。实有自体。现量得故。今为简尽但应总言非缘离识等。其总缘者亦所简故。为简如是种种过失。故但说缘不言唯等。此中总为但有一量。准能缘智各别有九比量。若二二．三三合义准应知。
　　论。又缘实智至如德智等。
　　述曰。第二量云。缘实之智。非缘离识实句自体现量智摄。假合生故。如德智等。彼计缘实智生之时。假合生者。谓缘九实．及大有。及异随所有德。同异等实性。发生此智。然德智等皆假合生。亦缘多法假合生故。即非缘实现量智摄。缘实之智亦假合生。应非缘实现量之智。若作此解。无独缘德等智可以为喻。必合缘故。有及和合等必有所有及所合故。不作此解。缘大有和合之智非假合生。由是理故今更解。先假合生者显藉多法。藉因托缘智方生故。谓如意缘实时。藉我及合德法非法行等因缘。方生缘于实句。其德智亦尔。有及和合亦尔。许有别缘有及和合以为境者。然不要与实．德等境合方能缘之。以能缘智藉多法起。名假合生无过失也。前解境必有多方能生智。后解境可唯一。藉多缘生。名假合生。彼家所计。缘实之智。即是缘于离识之外实之现量。今正非之。此智非是缘离识之实现量智义也。
　　论。广说乃至至如实智等。
　　述曰。此为例破。如文可知。此破六句故至和合。义及九句一一为之。并前有九。若二合等准前应思。前破境实非缘离识现量所得。今意正破缘离识实等智非现量智。意明前实是非缘离识境之现量所得。后实智非是缘离识境之现量智摄。其眼识等虽缘多色假合而生。非缘实智。无不定失。前说和合非现量得。今遮现量者意。故不相违。准此知。境六皆现量得　又解境据本计破五非现量所得。智据末计破六非现量智。影互显也。
　　论。故胜论者至妄所施设。
　　述曰。此即第三总结非也。意明唯识心所变作故。是妄情之所施设。
　　自下第三破事大自在天等执。即不平等因计也。若言莫醯伊湿伐罗。是大自在天。若长言摩醯伊湿伐罗。是事大自在天者。如言佛陀是觉者。若言抱徒憨是事佛者。今破事大自在天者执。彼计此天法身遍常。身如空量。无别居处。其变化身别有住处。
　　论。有执有一至能生诸法。
　　述曰。此中有二。初叙。后非。大自在天。一体实有。二遍一切。三是常住。四能生一切法。如此类计西方极多。初叙计也。
　　论。彼执非理所以者何。
　　述曰。论主总非。他返征已。
　　论。若法能生至非真实故。
　　述曰。自下别破有二。初破本宗。后难救义。初有五量。第一立量破其常住。从下向上为因为宗。或以义取。如理应思。量云。大自在天。决定非常。是能生故。如地．水等。余能生他者必从他生故。此中所说能生他因。得下贯通遍．实二宗。然下即以所破讫法。而为因故。相乘为论。不然即有随一不成。以彼不许大自在天非常等故。大自在天决定非遍。以非常故。如瓶等物。又非真实。以不遍故。如盆等物。今此既以非真实为法。即简心．心所等法。是虚幻有。非真有故。真如等不尔故许遍也。
　　论。体既常遍至顿生一切法。
　　述曰。更重破也。体既遍而且是常。遍故何不于一切处。常故何不于一切时能生诸法。如彼现生处及时等。遍故。常故。即二因也。此中二量前三为五。
</div>
    <div class="pagination">
<a href="成唯识论述记_page4.html">上一页</a><a href="成唯识论述记.html">1</a><a href="成唯识论述记_page2.html">2</a><a href="成唯识论述记_page3.html">3</a><a href="成唯识论述记_page4.html">4</a><span class="current-page">5</span><a href="成唯识论述记_page6.html">6</a><a href="成唯识论述记_page7.html">7</a><a href="成唯识论述记_page8.html">8</a><a href="成唯识论述记_page9.html">9</a><a href="成唯识论述记_page10.html">10</a><span>...</span><a href="成唯识论述记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
