<!DOCTYPE html>
<html>
 <head>
  <meta charset="utf-8"/>
  <title>
   成唯识论了义灯 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成唯识论了义灯 - 第 7 页/共 8 页
  </h1>
  <div class="content">
   论。极微圆故。西明三释。第三云。前文通释因果第八。即无所熏故。后文通释因果第八因微果圆　要集云。于诸释中有释第三于理相顺　今谓不尔。谓七转识。别释前七。第八心品下。别释第八。极微圆故。通释八识在因异熟。果位无漏不熏所以。以业异熟极微劣故不熏。果位无漏极圆满故不熏。不尔前言除佛果善极劣无记不能熏者。有何所以。由此本说于理为胜。以疏解云又解因中第八。及六识中异熟之心。并不熏者以极微故。果上第八以极圆故。偏简第八果方无漏。五识异解有许通因。佛身善法无增减故。实果八识俱应简之。通释八识。由此前论但说有七能熏本识生自类种。
　　论。异生求趣色界心后引生无漏等。本释顿悟至第八地生第四禅。初得胜身方受变易　西明云。异生求佛是顿悟人。未断烦恼随眠力故。色界心后引生无漏　今谓若已随眠未断即生彼天。初二果人随眠。及未断色第三果人回心求佛。亦应定生第四静虑。有随眠故由此故知。顿悟胜能不厌生死。取最胜身方受变易故必生彼。二乘不然故不定生　要集云。八地已上亦不断随眠受生有用。故第十地方生自在。余地菩萨未极熏修故不得生。由此瑜伽第四云。由极熏修第十地故得生其中。显扬第二云。若善修习不思议三摩地所引第十地中第四静虑处者。受出过净居大自在天生果。经论文显。二乘回心。若无学者。一切后生皆得非择灭。欲界经生初之二果。上二界生亦非择灭。即于欲界受变易生。不还果人欲界回心。即于欲界受变易报。色界回心即色界受。此学无学受变易已必无死生。但往自在不名为生。顿悟菩萨唯除三恶。余一切生未得非择。烦恼未断虽受变易亦有生死　今谓不尔。诸受变易必无舍寿别受生死。若别受报。为广果天业。为大自在天业。若广果业不异前受。何须更受。若自在天业彼何时造。若是新造非名后报。若是旧造应五那含人旧造净居业。彼既不尔此如何然　又复二乘有学回心至第十地应别生死。文说第十地菩萨生。不云直往非渐悟故。又此论第八云。谓不定性独觉．声闻．及得自在大愿菩萨。已永断伏烦恼障故。无容复受当分段身。恐废长时修菩萨行。遂以无漏胜定愿力。如延寿法资现身因。令彼长时与果不绝。数数如是定愿资助。乃至证得无上菩提。若第十地有生死者。应更容受当分段身。亦非永伏烦恼障。又不得云资现身因与果不绝　问二乘见道前回心趣大。为渐。为顿　答如本法花疏。及法花义决广．辨。恐烦不叙。
　　论。大自在宫者。对法第六．解深密经．瑜伽七十八九皆总相说。如瑜伽七十九所说。净土或三地菩萨等往生。十地亦在其中。对法但明佛之净土。云唯佛所觉非得静虑者静虑境界。总相说土不简何佛。亦通菩萨而得往生。文中亦含大自在宫菩萨生处。不尔十地菩萨不生。由文隐故。要集家说余本不获　然自在宫受佛位处。居他用土处所不定。何以得知。准十地经云。是时菩萨三昧现前时。有大宝莲花王。周圆如十阿僧祇百千三千大千诸佛世界。是时菩萨其身殊妙称可花坐。世界既有十方。非同有部傍布。故自在宫处所不定。然十地经论。后报利益摩醯首罗智处生故者。据第十地初往而说。第十地满欲受佛位所居之土。非必住在自在宫处　问如初地菩萨见他受用土。如百三千。已上渐倍。计第十地所睹净土。无量无边。如何犹生净居之上大自在耶。又初地已去无恶道畏。以常生佛土。非彼佛土唯净居上故　答佛土虽大小有殊。菩萨有漏诸现起识。犹是有漏属界地故。非离三界有别众生。随生何土约第八识皆属界故。约此而言十地菩萨由极熏修。超五净居生自在宫故亦无失　然自在宫非净居摄。瑜伽第四云。色界之中十八住处。无想天者广果天摄。非别处所。既云十八住处。复言无想广果天摄。故自在宫非五净居。若净居摄处应十七非十八故。
　　论第六转识三界九地更相引故者。问总有几心从欲何心生欲何心。生上二界心及不系心为问亦尔　答准显扬十八云。欲系有八心。一生得善。二方便善。三不善。四有覆无记。及无覆无记分为四种。谓异熟．威仪．工巧．变化心。色系有六心。除不善．工巧。无色系有四。除不善．威仪．工巧．变化心。不系心有二。谓有学．无学　总二十心。然总相说。欲起三界。色起二界。无色起无色。并各起不系。又自欲界无变化心。从相似说实是上界。故六十九云。如色界果欲界变化心。即从色界善心无间此欲界无记心。又说此心为欲界者。当知是彼影像类。非自性故准此据实欲界七心。除变化心。非欲系故。言互相生为无间者。且约欲界略为颂曰。
　　欲生得起七　　得定或九．十
　　自从于十生　　方便亦定七
　　初得定生九　　自在起十三
　　从他生亦然　　不善自地七
　　余界有二说　　自．上各七生
　　有覆同十二　　从他十六生
　　生死等分别　　异熟唯生九
　　自七二有覆　　亦从自七生
　　威仪．巧定九　　或十五不定
　　二从他自七　　上二界不定

　　言欲生得起七。得定或九十者。且欲生得非得定者无间生七。谓欲界七。若初得定无间生九。加色．无色有覆无记。即润生位。若久习者无间生十。加色威仪。故瑜伽六十九云。若已起静虑．无色不退失者。彼从欲界善心无间。随其所乐上地诸心及学．无学心欲起现前。先已善取彼行相故。于彼诸心如意能起。准此文意总说二善。今取生得。故起威仪　自从于十生者。亦从欲七并上三起。色界二心威仪有覆无色有覆。　据在欲说　或可。十二亦从上二方便善生　前说为好。邻彼胜心非起生得　方便亦定七。初得定生九。自在起十三者。若方便善生欲七心。若初得定即能起九。加色定善。故六十九云。若先未起静虑．无色。初欲生时要从欲界善心无间。初静虑地善心得生。受生位中起上有覆。若久习者无间生十三。欲界六心。除其不善。色界三心方便有覆并及威仪。起无色二方便善心及以有覆。并学无学心。总望善说　从他生亦然者。亦从前十三此方便善生。
　　不善自地七余界有二说。定得无间生自地七。上地二说。一云若诸异生离欲界欲。虽不能伏欲见道惑。而定惭等力所制伏不起不善。即欲不善非为无间生上地心。以其迷理惑总不伏故彼得起。缘事无渐类等已伏。虽起迷理故非不善　二云既不能伏见所起惑分别见等。故容不善无间生色异熟生心威仪有覆。生无色二异熟有覆。总十二心　自上各七生者。从自地七亦上七生。从色有覆生得威仪并异熟生。据定姓人所知障说下不善起。非方便善势强胜故。非业异熟。起非杂故。无色界三生得有覆异熟生心从十四生。若准初解但欲七起　有覆同十二者如第二师不善心说　从他十六生者。从自地七色界五心二善异熟有覆威仪无色四心。除色威仪故　生死等分别者。六十九云。退先所得二界定时。由染污心现前故退。此下染心从上善染无间而生。此说退定起下心者。又从上殁从上地善．染．无记无间。唯生下地染污。此说润生从彼类起。又见道惑亦容上界三性间生。但除方便。义如前说　异熟唯生九自七二有覆者。生自地七上二有覆。即润生位　亦从自七生者。六十九云。从欲界系若善若染污若无覆无记。无间遍生欲系一切。故知异熟亦自七起　威仪巧定九或十五不定者。生自地七上二有覆。亦润生位。或十五不定者。得定自在从此二心亦可起二。若无工巧但起威仪。及二方便学无学心。或总不得。势力劣故。约似欲心变化无记。生色善心。六十九说文如前引　二从他自七上二界不定者。威仪．工巧从欲七生。上界不定。上下间生从二有覆色界威仪生得异熟。或总不得。势隔远故。且约欲界心生他自。余者准知。恐繁故止。俱舍第七说与此别。披对可知。杂集第五但约生因。有其十种心生次第。略示大纲。亦不具述。
　　五识等无间有二师　问第二说因位何故不生无漏　答以因位五根第八相分。不可有漏不共必俱同境有漏发无漏识。明昧异故　问且如五根亦有有漏无漏种子。然异熟识许缘有漏不缘无漏但持不失。何妨五根亦起无漏持而不缘发无漏识。无漏相好亦复如是　答无漏种隐第八不缘。无漏根显如何不缘。无漏相好不变非执故亦不缘不同五根。又云五根必觉受。未有五根八不缘。种子非觉受。自有种子八不缘　问初二果人得初近分无漏圣道。回心之后受变易生起何无漏　答第四定地。何以故。由此回心胜修习故得第四定。故瑜伽论第八十云。若有善修四神足者。或住一劫。或一劫余。彼文乘前虽约无学据决定说。今前三果若不善修应不住寿。既许得通方能住寿。故极熏修静虑无色。瑜伽六十九云。云何愿智。俱分解脱利根罗汉。熏修边际第四静虑为依止故　虽说无学准知回心有学亦然。若无愿智云何能知寿将欲尽受变易耶　问既依第四无漏胜定方受变易。如何不断下地惑耶。若许断者应得不还方受变易。如何涅槃经云须陀洹人经八万劫。斯陀含人经六万劫　答虽起无漏依胜进道非无间道故不得果。故杂集第九。解入无色寂静解脱未离色界欲云。谓诸圣者已得第四静虑不求生无色。舍断结道依胜进道。渐次能入无色界寂静解脱定。此言未离色欲约不断种。寂静解脱定即灭尽定。小果尚尔。况回心已而不能耶　问准彼无学趣大时疾。有学回心何不取果　答虽知趣疾以厌小果所以不取。
　　所缘缘中第二师说。第八相分皆杖质生。第三师云非诸有情种皆等故。西河隽法师云。因位第八不缘无漏。虽五性别非可为难。又如长养色一切有情胜劣不定上得为缘。虽五性殊何妨得虑。且为一解。长养色等虽或胜劣有情皆有。故得为缘。无漏种子有无无体不得所虑。又种多少不唯无漏。于诸有情且约有漏断未断别故得为难。正解如本　西明解云。第三师难第二师言。应无凡圣等异　此难非理。因八不缘无漏种故。又复前师但云自第八影必须枝质。非自无种必须变化。若以他有即例为质。应眼等起所有色等恒具彼影必枝质故。既眼等起或唯缘青等。故约自相必须杖他。非他所有皆须为质故。今此难约自所变有多种子。所对有情非必相似　今准难意通因果位。若果位八缘无漏种。或有有情无无漏种。若望此说自相无质若云依有为质无者不杖。何故不许于已有用杖彼质变。于自无用但自亲缘即不杖质　然西明云。护法依自八变有用以难于他者。亦不应理彼师亦许有用变故。前第二卷变自他根。俱许有用非无用变。又难变器亦取有用。非是许有无用亦变。
　　论。除后刹那等。本释义准。菩萨三心相见道中。前二初根。第三心去属第二根。论文不简除何见道最后刹那。总相说故。或依杂集总十六心随他相说。杂集第九云。未知摄见。已知摄修。具摄无学。以萨婆多第十六心判属修道故是随他　或一刹那少故。隐之从多说修　又由小乘说。十六心缘于四谛。至第十六无所未知故已知摄　若大乘说总十六心通缘理智。道类智忍缘智已周。与有部别。故第十六已知根摄者。或依二乘。或依他转。今据瑜伽唯识第九。菩萨相见复有三心。以法前真无间．解脱别．总建立。初二别观。第三合法。即是重观。二十六心皆云法真见道无间．解脱。故亦重观。非未当知可当知故。又杂集第十云。如是十根先未知真。为欲得知修习转故。名未知当知根。二心正知。故第三心即属第二。虽是见道属第二根。然要集云。菩萨不观二十六。可如所言至第三心名已知根。然无文简二十六心。又若唯观真智十六可如所说。上下四谛十六如何。又瑜伽等云。初无相从世第一无间而生。三心．十六但云从此。不可即说真．相同时。由此道理真后三心　及二十六皆名相见　准此意说。不许本释三心第三属第二根　复云无相从世第一法无间而生者。谓本师许真．相同时义说前后　今谓不然。三心见道瑜伽五十五亦云从决择分边际善根无间而生　此论亦会诸相见道依真假说世第一法无间而生非唯无相　又二十六皆是重缘。何者二十六心俱法真见。即三心后重观法彼。何非已知。若约观俗。上下十六第十六心。未有智知应名当知。若云论说除后刹那者。论亦说云无所未知。即属第二。故知杂集说前十五为未知者随他相说。如说已知即摄修道。据自大乘第十六心虽已知根是见道故。故知诸说义意各别。然本疏中自分大小立三根别。
　　论。前三无色等者。本疏解云。彼无加行。又曾未起现行无漏故。取异生先修得者名现观边。虽不现行亦此根摄。修道得起。今者又准六十九文。资粮．加行．见道亦增。修道中起。彼解世俗智初中后际生起次第云。五见．贪等是染污等。诸世俗智应断。应知为欲生起彼对治故起无倒见。是善有漏世俗智摄。乃至云。又即以彼世第一法所摄俗智。为依止故能入见道。升见道时即先所修善世俗智所有种子。由彼熏修皆得清净。亦名为修。此则名为谛现观边诸世俗智。出见道已生起此智。证见所断诸法解脱　此文通说三乘俱起故。次下文云。又能了知我已证得预流果等。故知大乘于见道前解脱分位。起无色善亦生无色。故知资粮通修无色。入见傍修论中不言。傍修之者唯根本位。唯是无漏。准论后解。无色亦有三无漏根。五十七云下三无色有十一根故。通漏．无漏。准此大乘不同有部入见道已更不现起　问若于修道四善根等皆得重起。何不杂乱　答亦不然。以位别故。若修道位非名善根。如见道种后亦生修不尔修道从何种起。虽见种生不名为见。后修道位虽彼种生。不名善根。又本无漏种在资粮．加行亦名彼道。杂集说为道谛摄故。皆许不杂故彼亦然。问在根本位傍修世俗。亦得名根本不　答名根本何失　非无漏故失　答言无漏者据现行说。据未知当知根说。非约种子　要集云。世俗非无漏。不得名根本者亦应无色无见道。不得名根本。虽无见道说为根本。虽有漏摄。相从名本故亦无失　问论云回趣大者。为证法空所起生空。顺益法空可此根摄。有漏不顺何亦此摄　答二乘生空有不顺者。但举回趣大乘。所修有漏皆顺见道。傍修为根何失。故要集云傍修之者唯取无漏。世俗智等不资见道。可详得失　要集等云。菩萨地前未起无漏。二乘生空无漏智者是彼种姓。非是菩萨。以量成立。生空无漏地前不起　今谓不尔。此论明说。或二乘位回趣大者。为证法空地前所起九地所摄生空无漏。彼皆菩萨此根所摄。今者不许岂不乖耶。二乘圣者回心向大。岂可不起无漏智耶。回心已前既名菩萨。所起无漏何非此根。法花经云。汝等所行是菩萨道。据不定者皆是此根。
　　问学无学法通漏无漏。云何后二皆唯无漏不通漏耶　答据增上义以立于根。有漏于诸谛现观中非增胜故。若准杂集第十。后二亦通有漏．无漏。已知通忧。具知除忧。故此说无漏据增胜故　若尔初根应不通漏　答于异生中。此增胜故　问瑜伽五十七问云。几根入初静虑。答八。后三一分能入。一分不能　初言八者即总相说。谓信等五．乐．喜．舍根。后三一分能入。利根超果及入大乘。一分不能钝根慧脱阿罗汉等　言第三亦八　然非即喜。此约为依能入彼说。故通喜根　非即彼者　非入彼地　第四静虑及无色定七根能入　据乐为依入第四定。非无色定亦乐为依　或据邻超。举一显余　后三云一能入有一不能。次第．惠脱三不能入超取第三。独觉．菩萨此等能入　或通种．现非唯约现　问非乐．喜．舍三受俱生。如何皆说九根为体　答三无漏根通彼九根。非说刹那一一皆具。如依近分但有喜根。下三静虑即有乐根。依第四定即有舍根。故但通说　问准大乘宗。非非想处亦有无漏。何故不言四无色定皆有此根。而五十七云非想地但只有八。准此即有信等五根及意．舍．命。无三无漏。何故尔耶　答准大乘宗虽有无漏。随他相说故无无漏　或彼无漏以昧劣故非三根体　若尔何故此论复云从见道后所有信等无漏九根。一切皆是后二根体准此所难前释为胜。

　　成唯识论了义灯卷第六解论第七未尽


　　成唯识论了义灯卷第六(末)(论第八)

　　论如是四缘依十五处立为十因者。问依处有十五。何故因但十而不增减　答略颂辨释。颂曰。
　　果于因违顺　　显与及形持
　　亲疏并远近　　顺别立十因

　　释有六对。一违顺对。分为二因。相违因．不相违因。违者相违。因能违诸法不生等故。相违有六。瑜伽三十八云。一言说相违。谓诸言论前后相违。即自语相违等。二道理相违。即四相违等。三生起相违。能生缘阙障波生会。四同处相违。谓明闇等不可同处。五怨敌相违。如毒蛇鼠狼等。互为怨害故。六障治相违。谓不净观能违贪等。今取生起相违立相违因。顺者谓余九因皆顺生果。名不相违因　二就顺中分显与对。显者谓随说因。由言说故能显诸法。非为因生。与者谓同事因。谓从观待乃至定异。皆同能生助与果故。就同事因分形持对离出二因。形谓形待。立观待因待因果起故。持谓扶义。立摄受因。又于同事。分远近对。离出牵引．生起二因。二因中有等流．异熟二因别故。名为亲疏。由因去果有远近故于近之中分顺别对离为二因谓引发．定异。故此十因更不增减　问何故依处分为十五。依之立因即但有十　答如论辨　问因何开十。果唯立五　答因义隐而难知所以开之为十。果相显而易了。是以立之为五。又为果中为无为别。无为立一。有为立四。生自他殊分之为二。谓等流．异熟。人法有别。复分士用．增上。或亲疏有异。分士用．增上。由此得彼立为士用。不障他生亦成增上　问何故无为果唯立一　答无为理同故果立一。有为事异疏成四种　又解因虽有十不出生．了。所得之果不越为与无为。为无为中分共不共。不共者有为之中异熟．等流。无为之中即一离系。共谓士用及与增上。不生士用即无为是。增上用宽故得通二。故果但五。
　　论一语依处等。西明二释。初取本解彼论似义。第二取本正解彼文　据实本解此论正释瑜伽等文。取所起语为语依处。即此依处为随说因。故瑜伽第五明因依处云。谓依语依处施设随说因。乃至云想为先故语转。由语故随见．闻．觉．知起诸言说。既云由语故起诸言说。不云由名．想．见故起诸言说。明知不取名．相．见三。为语依处及随说因。显扬十八亦同瑜伽第五。虽瑜伽．显扬解语因。云名为先故想。想为先故说。是谓彼诸法随说因似取名．想．语三为随说因。准解因依处。既但云由语故起诸言说。不云由名．想．语起诸言说。亦不云由语等故起诸言说。诸家何烦分为两释。故唯杂集准论有殊。
　　言随见闻觉知者。法师杂集疏云。略以二门分别。一出体。二废立。初出体者。杂集第二．瑜伽五十六皆作是说。约胜义谛。见等非根。亦非识等。众缘生故。刹那灭故。无作用故。由有和合假名见等。依世俗谛。见等是根。非彼识等。具五义故　彼论说六。今言五者但取根义不取教量。言五义者。一由生因。眼生识故。二由依处。识依眼故。三由无动。相续一类故。四由自在。不待外缘念念生故。五端严转。严依身故。六由说故。圣教说眼能见色故　瑜伽第二说。见谓眼根现见外色。闻谓从他。觉谓不见及不曾闻。但自思惟称量观察。知谓于内所受所证。九十三说。见．知二种现量所摄。觉谓比量。闻圣言量。准此即说眼根名见。意因耳生缘教名闻。通缘一切名．句．文三屈曲生。故陈那说。彼圣言量者此量所摄。故闻是意。因耳闻声故耳称闻。耳实不能缘名等故。非比量故。缘非圣言亦此闻摄。论多依彼闻圣言故。觉者即是不依见等。独生意识及第七识。瑜伽但说为比量者。依意识说。末那亦能起构画故。亦不曾嗅。不曾尝触。不曾知证。但意思惟筹量观察。亦是觉收。论中但举不曾见．闻。举胜说故。随五识后所起意识比量者。亦此觉收。但举独头。彰胜用故。不尔便阙此之意识　知者即是耳．鼻．舌．身．五俱意识．第八心品．及诸定心。瑜伽别说自内所受所证等故。又说此知现量摄故。即显见．知唯现量摄。闻．觉二种通比．非量。及显见．知通漏．无漏。闻．觉唯有漏。诸无漏心缘教生者。知所摄故。非比量故　或说此四摄识不尽。缘非教声有非．比量。闻不摄故。末那构画非量所摄。觉不摄故。或四但据六识作论。七识不能分明了境起言说故。又显扬十八说。在欲界中具四言说。色界无觉无推度故。无色全无。故知此四摄法不尽　此义不然。圣非圣言通依四故。依七起言无处摄故。色界意识染心等后所起言说。无处摄故。然彼地心多无构画而起言说。非彼全无觉言说也。说无色界无四言说。岂彼界中知亦非有。外道邪见觉亦无邪。由此色界具四。无色有觉．知而无言说。故知如前所说为善　二废立者。以理而论且应立二。一知。二觉。一切现量皆知所摄。一切比量．非量皆觉所摄。或应立三。现量．比量．非量别故　今为西者眼用远明。知中离出独立为见意识用广。闻．觉．知摄。分位开三。外缘师教。及自推寻。内证境故。末那唯有染．净二类。构画证解二类境故。余之五识用非别胜。内虑义等总立名知。又初相遇眼先能见。闻彼言说心构画之。然后诸根领余境界。次第既尔。用有胜劣或合或开。故非增减。余诸义门如别章说。
　　论。习气依处等者。西明自问。准菩萨地。依牵引因引二涅槃。如何此论下得果中不得离系。此论种子对有为果故。五果中除牵引．生起。不能亲证离系果故。此解不尔　今谓若约能引即取种子。菩萨地是若据能证即除种子。此论文是非此论中唯望有为。但种．现殊。引证有别。各据一义故不相违　又问云。瑜伽第五说业种子为牵引因。名言种子为生起因。如何此中约润．未润开为二因。解云又此二因通诸种子。如此论说。然寻伺地就相显说。以业对疏故名牵引。名言生果亲名生起。此牵引．生起多义不同。或有处说近远相对二因门。如杂集第四。无明望老死为引。无明望行为生故。或有处说名言．业种为二因门。如寻伺地。彼论云。依习气依处。由净不净业等牵引自体。乃至广说。有润种子依处。三界系法各从种生。名生起因。显扬同此　今谓此文亦兼未润已润名为引．生于生说润显引未润。不唯业种与名言对。故二论云。爱为能润。种为所润。故引经云。业为感生因。爱为生起因　或有处说种子能生异类．自类二因门。如菩萨地杂染中说。于现法中无明等法。所有已生已长种子。今此种子望于余生生老死等为牵引因。无明等法各别种子名生起因　今谓此中亦约远近已生已长故近。望于余生生老死等即是望远。故无记因中云。由各别自种子。种种稼穑差别而生为牵引因。即彼种子望所生芽名生起因。又云一切种子望后自果名牵引因。望初自果名生起因。非必异类　或有处说种对涅槃．菩提分法二因门。如菩萨地清净因中说云　今谓此中亦兼未熟及已熟位名为引．生。说摄受因亲近善士。听闻正法。诸根成熟。名摄受因。次说生起故由成熟。
　　论。摄受五等。问何故诸论释此十因次第有别。此论牵．生后说摄受。菩萨地文摄受因后方释能生　答菩萨地文据生现次第。由有习气诸缘摄受方始能生。余文即据体类次第。引．生同种未润．润别。故不相违。本释云。助成因缘。名为摄受。故除因缘亲能生。故杂集论云。虽自种生能增彼力名摄受因。西明释云。能增彼力故者。是释彼因义。非释其名　今谓不尔。设解因义取以释名斯有何过。如彼论解随说因云随起说故。观待因云欲生因故。牵引因云招当有故。生起因云生当有故。摄受因云能增彼力故。若不以此释因之义解其因名。更何义释。又复自云。摄受因者诸论解名不同。瑜伽等论因能摄果名摄受因。杂集余因释名皆同诸论。何独摄受但解因义。又瑜伽三十八云。因彼一切心及心所。前生开导所摄受故。所缘境界所摄受故。方生．方转故。摄受者即是增力。不尔如何方生．方转。
　　论。引发因。本疏解云。必是同性。望后胜品。性论则狭。界论则宽　西明云。但显随同类。未必同性　要集释云。有释意者三性种子随所依识成无记性。虽性不同然相顺故能生善等。问此言随所依识成无记性。虽性不同然相顺故能生善等者。为善种依识名无记故。生现善法名相顺。为生异性名相顺。若生异性违诸论说。若还生善此即性同。如何得言未必性同。故前第二云因果俱有善等性故亦名善等　要集又云。如三性第六缘第八见。所现影像随自见分即通三性。而能熏成无记种子。此亦异性相顺能生者　谁言此相定随见性。若定随见生无记果。非性决定各引自果。若云六义彼说种子者。岂相熏彼见种非亲因缘耶。
　　论。菩萨地说等。本释云。牵引种子生起种子。合六因中诸因缘种。未润已前亦未成熟。皆名牵引种。即牵引因全四因少分。除生起因故。若被润已去皆名已熟。即生起因全四因少分。除牵引因。是此生起因　西明云。于六因诸因缘未润未成名牵引种。已润已熟名生起种　要集云。有说顺前违后。有释顺后违前。然云有释于理为胜　今谓不尔。准西明释。六因俱通牵引．生起者。即牵引．生起二种何殊。若云望果位分二因缘种。正生现果已润熟故名生起种。即此因种望后自果。未润熟故名牵引种。由此俱通者。此说亦非。准此即应生起在初牵引居后。又不可有润望果远近亦分成二。前文自云。未成熟位。谓能牵引远自果故。已成熟位。谓能生起近自果故。故知牵引即牵引种。生起即生起种。违彼等文不可更分。彼后文云。彼六因中诸因缘种。皆摄在此二位中故者。意说。已润之种却说未润之时名牵引种。未润之种影论。若润已去名生起种。云彼六因皆摄在此二位中故。据谈其体。只是未润全名牵引种。已润全名生起种。故不违后。然下论释寻伺地文言生起因。与释菩萨地文有别。彼文不约润未润分。但据亲能生自果者即是生起。不为一例。
　　论若增上果十因四缘一切容得者。问相违因以何为增上果　要集云。有说章云如霜等与青叶等为相违因。黄叶为相违果。西明释云。即由霜故令青等不生即相违果。要集云。今有释胜。若由霜等黄叶生者。是不相违非相违因。又云由霜等损青叶故。令青叶等失缘不生得非择灭。霜为违因。非择灭为相违果　今谓二释俱难。何者若青等不生即相违果者。不生者是何法。若彼青等不生即无体法。如何无法与有为果。又不相违因云。此相违因若阙若离。是不相违因。不可无法与有为因　若云青等失缘不生得非择灭。霜为违因非择为果者。亦不尔。若望非择还是顺因。不可与青等为相违因。别取非择为果。又论释。因顺益义。缘是建立。故知不与不生住等为因。若云望不生住等是顺益者。复不得云相违因。又无体故谁为果耶　问若尔相违谁之因果　答今谓本释取黄等为果即黄等因　若尔相顺何名相违　答此言无过。如四相违因与相违法为因故。菩萨地云。若杂染品诸相违因。当知即是清净法因。若清净品诸相违因。当知即是杂染法因。是故此论总说十因得增上果。望义别故　要集问云。十因．四缘但约有法有为而说。亦通无法及无为耶。答云有说章云。但依有为为论。无法无体。无为无作用。故非因果。要集自云。今谓观待应有无法无为为因。境界依处亦通无为。如何得说非立因果　今谓要集大有朋附之心。本疏正释此文十因四缘得增上果　问云然不相违中摄无为。如何得增上　答十因皆得无不得者。不同小乘无为非六因．五果之因果。不言有取与为因。然与所不障碍为因。所不疑即是此无为之果也。无与取义不同小乘也　又捡本章得果门中云。问既由假者所证。何故真如不名士用果。答若五蕴假者为士夫。真如非士用果。若约勤劬之所得别别法所显。何妨士用果。以正智证故。不说无为非是因果。重总略问　问依杂集论名．想．见三是语因。即得名为随说因不　答准前释语为随说因非名想见　问既是语因。何不名为随说因耶　答此不说为随说因者。意以一切法为所说。语随彼说名随说因。此即随所说之因。即能说为体。不欲明彼语因为随说因。若说此为因。即言随所说家能说之因。望所说法以疏远故　问论言谓除前四所余得果是增上果者。为据法士用．假者士用。若法士用摄法尽故。更有何法得增上果　答俱无失。然法士用中不摄无为。无为不障余法得生。皆增上果　问相违因即染善。云何不说得异熟果耶。无闻灭依及根依处俱通三性。何故摄受不得异熟果耶　答无间灭依及根依处并相违因俱是现行。异熟果者约望种得　问若尔如何名有异熟　答据实能有名有异熟。去果稍遥不说得之。
　　论。傍论已了等。本有二解。意云四缘依十五依处下是傍论。前解四缘并是正论。何以故。以结止傍应辨正论已。下即辨本识中种容作三缘生现分别等。西明二释即取四缘已下皆为傍论。颂意为显缘生分别。意非欲辨缘差别故。要集云。若扶颂意为正论。不扶颂意为傍论即有释后解为胜　今谓不然。本释外难若无外境分别不生难。论主颂答由种子识展转力故彼分别生。即显由缘分别方起。故辨四缘缘生分别。俱为正论。如下生死果因皆正论。若说四缘非为正论。云何论结止傍论已。犹约四缘辨生分别。如何后结依斯内识互为缘起。分别因果理教皆成。舍正执邪何固执也。
　　论。前七于八所缘容有者。西明云。第六所缘变虚空心心所等以为相分。亦熏生彼空等相种。非是能熏生第八现行见．相种。第八不缘空等种故　今谓不然。若缘虚空等别熏成种。虚空．极微等皆应非假。从种生故。多过如前第一卷辨。又许成种。虽见种别。非必无漏。八何不缘。若云假故八不缘者。即应如无不能成种。既许成种即体实有。八定能缘。八既不缘。明虚空．极微不别成种。虽本释云第六熏成空等种子。不生第八现行相分。以八不缘虚空等故。不言离见别熏成种。不言此种非八所缘故言无过。
　　论。唯除见分非相所缘等者。本释如疏　西明四释。于四释中初释分二。第二释中分三。第三释中分四。第四释中分六。成十五释。总第四释与本释同。别分成六。即不同本　要集断云。四释之中第四为正。无漏心等用周遍故。于变不变十五释中。第十三为胜　正智证如及余心等证自证者。皆不变相。此余一切见等。缘相必变而缘　今谓。西明十五释中皆无一正。所以者何。且就第四分六释中。一云见缘相变。余皆不变者不尔。既就体四分以辨相缘。见缘自相即是亲缘。如何名变。若带起名变。是自证分。故前第一卷云。变谓识体转似二分。亦不关见。更变相缘无文说故。余二缘相如何不变。二云见缘三变。余皆不变　此亦不尔。见缘相变有过同前。余二缘三皆不变者。二缘相分如何不变。第四缘见不变相者。自证何殊　要集救云兼正有别者。既兼正殊。何不变相。不变相齐如何兼正。三云见缘四变。余皆不变。过准前知。四云三缘相变。缘余不变。要集断此解中为正　今谓。同前皆亦不正。何者见缘后二变相可尔。如何缘相更说变相。岂不亲缘同体相分。又第四分缘相是兼。许变相缘。缘于见分亦兼非正。何不变相。说果缘他过亦准知　要集言。有说云。见缘自证变影而缘。证自证分缘相．见分。见缘三．四以隔越故。变影而缘皆不应理。同体义分何言隔越。见望自证如何名隔。见缘自证既自内证。如何变缘。若变相缘。何名缘自。由此内证不变而缘。三缘相分变影而缘。不由隔越及由实性者　今依疏文但云新得即变影缘。无隔越语。以后二分望相名隔。见望第四义越名隔。理亦无违。若云既变相缘何名缘自者。此难亦非。如以镜为缘还见自质。以心为缘还见自心等言岂不变相耶。见缘自证。变自证相故名为缘自。于理何违。
　　论。诸业谓福非福不动等者。准杂集第七云。不动业者谓色．无色系善　问何故色．无色系业名不动耶　答如欲界中余趣圆满善．不善业。遇缘转得余趣异熟。非色．无色系业有如是事。所受异熟界地决定故。是故约与异熟不可移转名为不动。本疏云。如资下业生五净居非不移转。故此解非。论第二释云。又定地摄故说为不动。本疏云。以定能住于一境故。此释为胜　西明释云。杂集初释就任性业说。若约胜缘非无移转。后说上地散善从定假名不动　今谓不然。岂欲界业不遇别缘虽任性业。亦别趣处受耶。若尔总不定。何得有定受。又复五趣应无定异因。若尔如何瑜伽．杂集等。俱说定异即各别感五趣因果。若许遇缘方别趣受。无缘不别。与上何殊不名不动。有解释云。熏禅同地。但非异界地故名不动　要集云。有解为胜　今谓不尔。岂欲系业于异界地受耶。亦同地趣不定应同不动。若许异界受。即异地漏随增。亦别界别受。违诸圣教。故为不可　又云。杂集后解但云。定地摄故名不动业。若定若散皆定地摄。不可难言散善非定应非不动　今谓不尔。若许散善非别处受。自性不动。何须定摄。若许别处受。何得名不动。若云以定不动从定名不动。亦应定俱名为修惠。闻惠从定亦名修惠。此既不尔彼云何然。又许散善定地摄故名为不动。即有覆无记业。亦应名不动。同定地摄故　问许业异熟移转异受。如何十因立定异因　答非说诸业皆名定异皆可移转。但据总报定业界地起异立为定异。不定别报许移转于异趣受故。同地总报不妨异受。如生净居。故杂集云。如欲界中余趣圆满善不善业。遇缘转得余趣异熟。不说引业。又圆满业所得异熟有共不共。如鹿王膊．师子臆等。为共通善．恶趣故。顶肉髻．双佉大通人．天趣立定异因。转余受业。各据别义皆不相违。
　　论。三熏习义。疏有五门。然西明释云。眼等五识见．相能熏亦名表义。表义第六之所引故。又眼识等相分。所熏为三因缘。第八．第六．及自相分　今谓不尔。为二识因自及第八。如何与六作因缘耶。第六相分自能熏故。眼等不缘第六相故　又云第七相但显境。从显境生。第七见分体即显境。亦前念生而名显境。而无表义。亦非意识缘名引故　今谓此释义犹有余。依有漏说义则可尔。表义名言得通无漏。平等六引岂不缘名。许随六引随缘何境通亦为胜　西明云。二执现惠不俱故无两惠。断有前后。以能断道有差别故。一现熏成两种　今谓不尔。若以断有前后。一现熏成两种。种子．现行性相同故。何不生于两现。又后现．种俱说断故　又前自断熏习虽三。随义分三。而能熏一。故成一种　二执现一。何故熏二　又前自云。眼识所熏相分既生三现。为成一种。为三种耶。答有二解。一云生三。一云生一。引三藏判一种为胜　三识既不恒俱。界地有无复别。许熏成一。二执断虽前后。依识界地无差。如何即令别种。由此应知。所有我执及烦恼障。必与法执及所知障同种而生。然有法执及所知障。不与我执及烦恼障同种。如二乘无学所起执障现熏成种。余有同异准此类知。
　　论。云此颂所言等。问相见等取由业所招。云与取俱。今三熏习。我执习气非业所招。如何得云由业．习气二取习俱　答前云由业与习气俱能生现果是亲疏缘。今此亦望业．习二俱能生现果亲疏差别。不云业招我执习气。
　　论。此中无明唯取能发正感后世善恶业者　问何故此论无明．行为能引。识等五名所引。瑜伽即说无明至受皆名引因　答此论据行能引五趣业果种子。未润之位分为生引。业引果种故二能引。五种所引。能所引殊。瑜伽望果未润之位。去果犹违。初之七支总名为引。已润七支果近名生。即牵引．生起二因所摄。已起名果。果即是彼远近因果。故说于现法后法中。识乃至受。于生．老死位所摄诸支。言现法即前七。后法即后三　或现法即前十。后法生老死　或现法是今果。后法是后果。总显二世。生．老死支皆引．生果。此二是彼引．生因之果。望义有别。故不相违　问正发行支唯见无明。发三种业各何性耶　答外法异生于欲界中发三种业。皆是不善。此论第六及杂集论。皆云欲界分别烦恼是不善故。又缘起经下卷云。外法异生非理作意所引四种转异无明。即起欲界不共．相应．缠．及随眠故是不善。发初静虑行支无明亦是不善。是欲界故。已上诸地发行无明即是有覆。定地摄故　内法异生若放逸者。发行无明可通二性。不放逸者发行无明即唯有覆　问准何得知　答准缘起经云外法异生非理作意所引四种转异无明。既由非理作意引生四种无明。明知不善。又由外道迷生死果执为涅槃。起不动行。所起无明与邪行。为依方起彼行故是不善　内法异生发非福行亦唯不善。非有覆惑能发非福不善之业。
　　若不放逸起非福业虽无明发。不能为缘招三恶趣。故非无明支　内法异生若诸放逸及不放逸起福．不动所有无明。一云有覆。信为依故。故缘起经上卷云。若由欲爱造诸福行。彼信为依乃造斯行。于生于死起定信故。此爱及取由信摄伏。我于设为有覆无记。故内法异生求善趣生。虽不能了彼生死苦。是于生死起定信故　又复求生知足净土。亦是生死由定信故。摄彼无明是有覆性　一云若放逸者起于福行。通有覆．不善无明所发。以放逸者当感恶趣。经唯说彼不放逸之者造非福行不感恶趣故。如何不起不善无明发于福行。即诸但求人．天福乐放逸之者起不善发。若求知足希见佛等即有覆发。此释为胜。
　　若不放逸发福．不动又有二说。一云随眠。非现行发故。杂集论第七云。未见谛者虽起善心。由彼随眠所随逐故亦名愚痴。由彼势力于三界苦不如实知。便发福．不动业。缘起经下卷云。又不放逸内法果生。若造福行及不动行。彼是正法如理作意相应善心之所引发。解脱为依回向解脱而引发故。虽于善趣感殊胜生。而非无明起增上缘。既云相应善心之所引发。明无现行。然说虽于善趣感殊胜生故由种发。不尔应非行支所摄　问若许异生种子发业。何故用下无明发上地行　答枢要释．云。有下现行无明为因起。自迷真实义愚现见有故。此意由愚求上地生故下愚发一云唯除不共余无明发。诸不放逸及圣有学。当起三种无明发非福行。虽不招果非无无明。故知起福及不动行。有余现发。故缘起上云。复有一类依无有爱。造诸福行或不动行。乃至云。又无知故。于非对治起对治想。造诸福行或不动行。由是道理。如是诸行应知唯用无明为缘非爱及取。此求无有云依无有爱。通外道说。求当涅槃名依无有爱。即内法异生。故起现愚发福不动　既有二释何者为胜　答准杂集论说有随眠。又缘起经以外道作从不如理作意生由无明发。内法不放逸发福．不动行。如理作意生。如理作意非彼无明生起之因。即前解胜　若准缘起经。由三无明起非福行。何故不得现行发行。若不起无明发行感果。亦应不起现爱．取润。又缘起经唯说诸圣有学。不共无明已永断故。不造新业。不言异生有学。余三无明皆悉不起不造新业。所有故业由随眠力未永断灭。暂触还吐。准此后胜。既无评家任意取舍　问内法异生何名放逸位。何处非放逸位　答无文判定。或有说。在十信已去。或十住第四住位。或说四善根位　今为二解。一云但约策励不策分二类别。经不定处故。一云四善根位。多住内门修不放逸故　问若内法异生不放逸者。亦造感总福．不动业。何故缘起经上。云由此道理应知内法诸有学者。不缘无明更造诸行　答据不以不共无明为缘发行。云不缘无明更造诸行。异彼外法所有异生。故彼文云。是故唯依外法异生。我说顺次杂染缘起最极圆满。非住内法。若即依文。应知内法诸有学者皆不造行。与前相违。前云内法异生若放逸者。彼除一种不共无明。所余无明为缘生行。又缘起经．杂集论．及此论。皆圣者不造新业。不言诸有学皆不造新业　然要集云。无性摄论第八。云由加行证得者。谓能感异熟果义。非异熟因。能对治彼故。即增上果假名异熟。由此故知。内法异生不造总业者不然。彼摄论文约见道前后修无分别智。不言余所修善皆即增上假名异熟。故不为证　问四无明何者是耶　答彼经意以现种相对立缠随眠。缠中俱不俱行对立为相应．不共。故缘起经云。缠无明尚细。况有随眠。相应无明尚细。况不共无明。故依二对立四无明。即诸种子名随眠。现行分二。与根本惑俱名相应。不与本俱名为不共。然多说是是主独行。迷因果理行相细故。不同非主独行无明　问所发行支即三种业。业有三思。身．语唯动发。意可通三。作动意故。亦有动发。然福．不动必非痴俱。以是善故。准此唯有远缘引起。不了当苦而忻求等。唯见道惑。即但正发无助发者　答与见惑前后而生有助不妨　问外法异生发福．不动。无明俱思有是不善。何非行支　答彼无加行。非故思业。故非行支。后正起者即由故思思已起业。故为行支　问福．不动行既非痴俱。云何论会杂集论说无明与行为因缘者。依无明俱业习气说。无明俱故假说无明。实是行种　答此亦无违。说无明俱名业习者。因中说果。当起现思为行支故。又据不善。非福．不动　问非福不善正见惑发。正起行时与何惑俱。若与见惑俱。还应重发。若与修惑俱。任运非猛利　答二俱无失。设与见惑俱。亦非重发。正造行故。余后起故。若与修惑俱。由见惑引。与无惭等俱。故成不善　问名色支体以摄六识。六处体中以何为意　答本疏中释云若有异熟居过去世说为意也。此约一意。二世分别即义说别　若尔应假如见惠等　解云许假何失　有违下过。下假实门言名色．六处皆是实故　解云据多分说。如行支中亦假说色。假实门中亦说实故　今助一解。如名色支色除五根。于名之中除识何咎。但有想．行亦得为名。非假非杂。
　　论。由斯识等亦说现行。西明初云。相从假说。十二有支皆通种．现。云有支通现行者。却谈业行假说有支。由彼熏成有种子故　今谓不然。识等俱有支现。不约过说。据当生说。故知有支约当起说。以五果种润为有支同行支故。何不据当却谈过去。若云望生．老死但识等五不通行故者。却谈业行亦唯行支无五果现。又此论云。故望当生现起假说于理为胜。故十地经论云。十二支皆有子时．果时。子谓种位。果即现行。缘起经及此论皆悉同故。
　　论。复由此说生引同时等者。有其四释。一云生引等支。未润之时不与生支俱。若润已后但名有支。故名不俱。此解但润．未润不俱。不解得生．引同时　第二云。虽云润．未润时不俱。正润之时生．引得俱。此解虽似顺文未契复由此说。复由此说者。即指前词。依当现起。亦违十地经说子．果俱时　第三云。于现生．老二支位中。有当来识等五果种。为当来所引支。与现生．老同时而有。此生．老支是过去爱．取之所生。故名生．引同时。此上诸解皆为不正　第四云。润．未润时必是不俱。被润已去正生现时果因同时。即此生．老望爱．取．有是所生。即此生．老位识等种子。望前无明．行支是彼所引。未润之时必不得俱。爱润已去即得为俱。名生．引同时。此同本疏。西明释同第三。不顺经论。此论云。依当现起说有前后。由斯识等亦说现行。因时定无现行义。故复由此说生．引同时。既云复由此说。即由前说现起次第。据此一重亦未能解两重缘起。又缘起经云。若引若生。为一时起。为次第起。世尊告曰。一时而起次第宣说若一时起。何因缘故。先说其引。后说其生。世尊告曰。要由有引后有方生。非无引故　若据现生．老。即由生已方造来业引识等五　即是由有生已方始有引。何得云要有引后有方生非无引故。
　　论。复依迷外增上果愚等。问准此论文。由遇迷境起受生爱。准瑜伽第九云。又由第二境界所生受．果愚故。起缘境界受爱。愚缘受生。如何会释　答有二解。一云由无明为先不了外境增上果故发起于受。受为缘生爱。非缘受起愚。而言境界所生受果愚者。由愚是彼境界果受之因故。论言由第二境界所生受果愚故起缘境界受爱。不言境界愚爱故前第四云。唯无明受为缘生爱。此非受支。一云由此第二境界所生受之迷增上果愚。意云此境界所生受。是迷外增上果愚之所生。即说此受由境及愚二力所生故。即由第二境界所生受因境所生。又取受字云受果愚。即因愚起举果显因。云第二境界所生受果愚。正说应云迷外增上果境界愚为缘起受。受彼外果方起爱．取故。前云受二种先业果。谓受内异熟果。及境界所生受增上果。此意云。境界所生受。受外增上果。不得说境是受之果。论云受二种先业果故。又九十三云。复由第二境界所生增上果愚。缘境界受发生贪爱。此即直明　西明二解。一云迷受生愚。此受是外境界增上果故。此论即云外增上果愚。故不相违。一云迷境界生愚故。此论云迷外增上果愚。然境界是受增上果。故瑜伽即云境界所生受果愚　要集云。后解为胜　今谓俱非。何者初释云受是外境界增上果。若尔何故云受二种先业果。后释云境界是受增上果故。亦违前文二先业果。又境界是受所缘缘。即应受为果。如何说所缘还以为果　问此云迷内异熟。通含世俗．胜义。未知迷何世俗胜义　一云迷第二俗　若尔缘事应非见惑　答见戒取等虽缘事生。何妨见惑　二云迷恶道苦为俗愚。迷人天苦为胜义。此释为正。然俱谛摄。而杂集第七云。愚内异熟真实义。真实义即四圣谛者。然迷世俗得其总名。云内异熟。迷真实义者微细。故云真义。即四圣谛。据四圣谛亦摄内异熟。内异熟亦摄真实义。互举总义。
　　论。如从中有至本有等。问从中有位即名生支。于中有中亦有许死。何非老死　西明云。是生方便。六识闷绝有第八识。故非老死　今释有死非名老死支者。以是趣生方便摄故未名老死。
　　论。然如彼取定有种故者。问前爱增名取。爱．取俱种如何说增　答据昔现行熏种时说。
　　论。生恶趣者于现我境亦有爱故者。西明旧疏云。缘起约已生恶起说不起爱。观佛三昧据将生说　准此会释不合经文。文云依无希求。即约未生说无。不约已生。今准要集云。有两释。初释同本疏　后释云。此约欲界终生恶趣者说。若上界命终生恶趣者。若起欲界爱有上缘失。若上界爱非自地缘故。二云生恶趣已于自真我实有爱生。即以此理证爱遍有。非此润生。虽有二释后释为正　今谓前释许爱上缘。亦无有失。如前第六云。求上地生味上定故。许爱上缘。设云润生不得上缘者。约不别缘。总缘何失。若云生已方始起爱。违前第三。于五取蕴非爱著处。谓生恶处念我何时当舍此命此苦身心。如何起爱。据实生已亦许起爱。非必爱彼故。前五．六俱引大论云不遍一切识身者。意地一切根相应。然争润生彼非所争　西明又问。若尔论中二说皆无恶趣润爱。应唯种润。解云由业力故于寒热等处可爱相生。如观佛三昧经说　今问此说于欲可尔。上界生下起爱。如何非于上界有寒热等相。故由此既显润生起爱引生恶趣。于现我境。明是欲生。非生彼已方始起爱。故前释胜。
　　论如下无明发上地行者。问缘起经云。何不说爱．取与行为缘。世尊告曰。爱．取二种自界所行。乃至爱．取与彼色．无色界诸不动行。为等起缘不应道理。非境界故　准此爱取唯自界缘。上非境界。如何第六云求上地生味上定故爱亦缘上　答经据多分未得定者。论约得定少分上缘。故不相违　又复经意虽爱．取缘。要因无明不了彼苦方起爱．取。故无明发非爱．取发。虽作意时如理相应不起无明。由有彼种随眠力故。令此不了上界为苦造不动等。故无明发。如二乘者有漏善心不了于境。说由无明习气力故。此亦如是　问既有上地无明等种不许发行。明内法异生不放逸者。造福．不动用随眠发亦非行支。同彼种故　答不例。如近分定初刹那思。是上地行。初起之时不由上心不了方起。故由下地无明所发。若在欲界为求善果起造福业。即由不了为苦方求。既与如理作意相应。明非现愚能发行支。若近分定相应之思。不感根本总报果者。可近分心为求上生。修根本定由彼种发。既下论云。即苦．粗等六种行相。有求上生而起彼故。故近分定说为行支。明由下发　问行支是思。如何下云上地行支能伏下地。即苦．粗等六种行相。六种行相是惠行故　答惠俱之思亦名行相。为行何失。
　　论。此十二支十因二果等。准瑜伽第九分为三际。谓初中后。由待前七有爱．取．有。由待此三有现生．老死。此虽二世。据后报业造．润．得果三世时别分初中后。克实还过去十支因。有现二支果。谓生．老死。以今生老。望后更起无明．行等。即名中际。以待生等起无明等故名后际。即是两重。非同有部。
　　论。九实三假等。据何名假　答本释云。显生．异．灭三相位别名生．老．死。体即识等。故有．生．老死三是假也。此自无体。揽他为故。不约多法名之无假。名色．六处亦多法故。亦不克性辨其假实。行支非一。通假身语名为行故。不可云思有三非一非约色声。亦应无明．触．受及爱俱非一事。各有多故。虽六触．受及四爱等。不名多事。故色．声．思多事是行。故知有支无其自体。即已润六支。生．老死支即前识等三相位。别更无异体。故名为假　西明三释。一云识等多法立三依来生等。一云识等五法随名出体。在不相应。一云合前二说。故名为假　今谓不尔。若多法立说有名假。名色等同。若依来生。论不应言三相位别。生．异．灭相非未来故。生．老支非不相应故　又言或可。体不异故说为假。此同本释。故可为正　要集虽更多云。自为问答爱．取相例。还云爱．取体用俱别。行等用别体同。准此既云用别体同名之为有故是假者。此即前因。何劳别说。
　　论。杂修静虑资下故业等者。准俱舍论。初后各一刹那无漏。中间刹那起有漏定。第四静虑三心成满。次渐修下三禅各三。大乘少别。且谈杂修总有五种。一纯有漏定熏修。谓生四静虑。除五净居。二纯无漏定熏修。八地已去受变易生。有漏定尽故。三漏无漏杂修。即为定得自在故。及受等至自在果故。即现法乐住。并生净居等。四有漏定散杂熏修。谓阿罗汉舍福．命行资命．福果。五无漏定散杂熏修。谓二乘及七地已前菩萨变易生死。此资故业生净居者。第三所摄。然此杂修有漏为两边。无漏一刹那居中名修成漏。如五净居业异生身造种在身中。任运但能感下天处。由起希愿熏修成满。无漏定力改转资昔感生业种。令势殊胜生五净居。故非有漏为中间也。其力劣故。又初刹那有漏为加行。伏除定障。次念无漏为无间道正除定障。后一念有漏为解脱道。故熏修满。若以有漏为中。无漏为初后者。岂以无漏为加行。有漏为无间道耶。末后解脱为能资故。所资相顺方能生果故。又此杂修初起。唯在人趣三洲。以修灭定初唯人故。或通六天。皆入见故。然不经生方杂修生。通利钝根。钝根有退生下静虑重起方生。
　　论。又说全界一切烦恼等。问正无明支唯见道断。助者通修。善恶趣同。何故说云往恶趣行唯分别起。岂善趣总业任运能发耶　答往恶趣总报业。正．助唯分别发。人天总报任运亦助。由此能发恶报行者说唯分别。故五十九。云若诸烦恼猛利现行。方能发起往恶趣业。非诸失念而现行者。又分别起能发此业。非任运起。若许修惑助发总报。此何所简　若尔如何说全烦恼皆能发业　答约人天说。若恶趣行但分别发。故说唯言。又正感恶趣别报业者。亦分别发。任运但能助发别业。故说唯言　若尔生恶趣已。岂不能造别报业耶。若不造者何故第三。云阿赖耶识随先业转。眼等六识随现缘发。若云先造业感待现缘发。若尔即无顺现受业。皆先造故。若云现受业唯人天造。恶趣不能斯有何失。若尔龙鬼不得供养初出慈定．见道等耶。若许得者。准此亦能正造感彼恶趣别报　此亦不然。此供养业所感善报。是人天果。非恶趣报　若尔于狱卒等起恶被损岂非别报　准此应知既有此理。取舍任情。
　　论。爱取二支正润生者等。问虽知俱生而为正润。四种爱．取正．助何是　答且四种爱并通二断。如五十五。为约集谛说四行相治四种爱。即是见断。出依常乐净我而生故。又五十五云。爱云何。谓于自体亲眤藏护后有爱云何。谓求当来自体差别。喜贪俱爱。谓于现前。或于已得可爱色等。起贪著爱。彼彼希乐。谓于所余可乐色等起希求爱。六十七释意亦大同。准此通修。四取之中。于欲境取及我语取俱通修断。于见．戒取唯见道断。然余处说四取见断者。依一相说。据实亦通。故此论中二师俱许通修道断。助正润生准即可知　问取体是何　答八十七四取唯贪。彼云复有四取。谓于欲．见．戒禁．我语所有贪欲。瑜伽第十四取亦同。然九十三云。又取欲取。或取见．戒禁．我语取。取诸取已爱．取和合。润前引因转名为有。皆言取彼四所取。意取能取故皆即贪依八十九。通能所取皆是取支。故彼论云。若所取。若能取。若所为取。总说为取　问何所取　答欲．见．戒禁．我语是所取。
　　何为能取　四种贪欲　何所为取　答为得诸欲及为受用故起初取。为贪利养等增上力故起第二取。奢摩他为依为往离欲起第三取。为欲随说分别所计作业受果士夫之相起我语取　此意由为欲得受用六尘境故。所以起贪乃至。为欲了知所计作业受果起我语取　问若所取境即所取收。若能缘爱即能取摄。何是所为　答前二别明。后一合说。或前所取且对于心。后所为取据由于彼有可乐相方起贪欲名为所为。此多分别。故彼论云。如是四取依二品取。谓在家品起初一。出家品起后三。故是分别。若是俱生何分二品　又此四取初唯在欲。余通三界。故瑜伽第十云。初唯能生欲界苦果。余三通生三界苦果。即由此说证受外增上果为缘起爱能润生者据欲界说。上二界中离境贪故　又解四爱举境明者。亦且据欲界　若尔何爱润上地生　答虽未见文。准计常我可通见．修。即后有爱及以独爱润三界生。或贪喜俱。彼彼希乐。虽举六境。实通内身。依内身起。四皆通润　问内法异生不希后有。于命终时所起烦恼是取支非　答亦是取支　若尔何故八十九云。我为诸取遍知永断正论大师。故于此法誓修行者。虽带烦恼身坏命终。而不于彼建立诸取。所以者何。彼于诸欲无所顾恋而出家故　答据分别起不障俱生。如内异生无不共故。虽起于行云不说无明为缘。非无余愚。此不名取应知亦尔。不还唯种子润。应不名爱．取。
　　论。十乐舍俱受不与受共相应故等者。问若约种位。现受与种。何非受俱。若约当起。识及名色。六识未起何有乐．舍　答疏云此生支位宽。故与乐．舍俱。谓从中有至本有中未衰变来皆生支故。约此生支位中识．名色等。非据刹那名识支位得与受俱。依十地论子．果时义。以其生支是前种果。以种从现说得相应。故无违也。
　　二种生死略以八门分别。一出体。二释名。三辨相状。四位次。五约处所。六与四种生死相摄。七会三生死不同。八问答辨　言出体者。二种生死正取异熟第八识为体。兼通余识异熟五蕴。且分段生取名言熏习识等五种而为亲因。福．及非福．不动三业。为胜增上能招感缘。一切烦恼总能为发业润生之缘。由依他缘而得生故。胜鬘经．无上依经．宝性论等。皆隐识等名言亲种。但显增上业名为因。发业润生惑名之为缘。故胜鬘经云。如取为缘有漏业因而生三有　变易生死即前识等五果种子皆为亲因。欲界福业并色不动。除无想天及五净居。为近胜缘。依四静虑缘事无漏后得非智相应定愿。而为远胜缘。故此论云。由悲愿力改转身命　又云无漏定愿正所资感　又云无漏有分别业。有分别业即后得缘事智俱之思。思亦即愿。故不别说。由所知障执彼菩提有情为有起此悲愿。亦为断除留身久住。故所知障能为其缘。虽实变易用名言种而为亲因。福．不动业为增上缘。若无无漏无胜堪能感变易生。由所知障方发悲愿。故起无漏资身故业。故此论云。无漏定愿资有漏业。今隐所资但举能资及以能发胜劣两缘。故胜鬘等云无漏业因。所知障缘。有意生身。既以识等名言种子为亲因生。明变易生体是有漏。说是无漏界外生死者依胜缘说。或无漏人所受生死。或无烦恼漏所受生死。故名为无漏。非体无漏界外别生。非离三界有别有情。仁王般若云。三界外有别众生是外道义。非诸佛教。此略出体　二释名者。一分段。二变易。言分段者。分谓齐限。即谓命根。段谓差别。即五蕴体。舍此受余有差别故。此差别身命有齐限。即段之分名分段。命属身故即依士释　或此分段俱通身命。皆随因缘有定齐限故名分段。亦分亦段名为分段。即持业释　变易生死者。且依此论略列三名　一不思议变易生死。释名如论。亦通依士．持业二释。以由无漏所资感故。所受变易妙用难测。非下劣境。变易即不思议。持业释也。或无漏定愿妙用难测。名不思议。不思议之变易生死。即依士释　二名意成身。身即属果。意愿是因。成通能所。即随意所成之身。身属因故依士释也　三名变化。变谓改旧。化谓新起。变化即身。持业释也。更有多名。如能显中边惠日论辨　三相状等。并如枢要说。然分段死言属三界。变易不言。以分段死随业系地。即言三界。变易之业说是无漏。故不言地　要集说云。随在二界者　不善论意　变易生死隐不说彼有漏业故。处所差别。略准可知　六与四种生死相摄者。无上依经云。有四种生死。一方便。二因缘。三有有。四无有生死。如分段生死有四种难。一烦恼难。二业难。三报难。四过失难。烦恼难谓无明．爱．取。业难行全及有少分。报难即识等五果．并生．老死。过失难谓生．异．灭．忧．悲．苦恼。以变易四如次譬彼。即所知障为方便。有分别业为因缘。不取无漏有分别业非过失故非失集故或印不同也。所得变易为有有。以其五蕴有生．异．灭等。为无有生死。既喻彼过失。即变易上生．异．灭等行苦摄故。更无余果云无有生死。准此而言念念有四。不同古人方便生死在初三地。因缘生死四．五．六地。有有生死七．八．九地。无有生死在第十地。隋．唐摄论并悉无文。无上依经及宝性论亦不配地　西明释云。无明支名方便。所发行支名为因缘。识等八支名为有有。生．老支名为无有　今谓少乖文。既无明喻分段死烦恼难者。即爱．取支亦烦恼摄。既以因缘喻于业难。即有支少分亦因缘摄。余略不论。准论．本疏及前第七等无间缘皆已广辨。
　　论。谓无始来等。释净相续。以依本识第八无漏法尔种子以为其因。由其转识数数熏发以为其缘。有净第八现行相续。即乃至究竟已下释成相续　问第七亦续。何不说耶　答非持种识故不说之。然此镜智唯本有种为因。能生所生现识名为始起。能持种故亦名为种。故此论云转得始起清净种识。非谓种子。不可说言以新熏胜。由六．七熏成镜智种。说此作佛云得始起清净种识。以佛功德唯佛与佛乃能知之。菩萨不知。缘何熏成。亦不可说名言熏习。非彼境故。如欲界心虽变上界不熏彼种。是缘名境非缘事故。果得亦尔。故唯本有种子所生。如初无漏。由余熏发因满方生。成事亦尔。
　　论。若无缘用等者。难安惠师。佛菩萨智亦非智品。无见分能缘用故。如虚空等。护法可尔。难陀如何。唯一见分更无别用故。安惠却诰。若要有用方是能缘。应有无穷过。见分不起能缘之用。应不能缘。解云准此非难陀难。但护法等　若尔亦有无穷之过。若见能缘不更有用。应有不定　答无无穷过。以见分用从体。亦能非须作用。
　　论。由斯理趣等者。结上。疏云五．八名识入意识摄未见文故者　若尔第七名意合名意识。准何得知　答第七别名意。通名为识。通别合目。故第四云。彼依主释。此持业释。故知余处俱名意识。
　　论。摄大乘说等者。摄论第四说依他起为所遍计。相．质俱是。故此论云遍计心等所缘缘故。简圆成实。以相与质不相似故。所以本解亲相分者必依他起。本质不定。即除无为。故此论言常远离前性。
　　问安惠能执遍在何心　答准前能计遍在八识　若尔安惠自许第八非痴．惠俱。何得有执　答准彼本计亦应许有。但相微细不说二俱。今护法责。出何经论。第八得与痴．惠二俱。若许得俱。恒行不共应亦在第八　若云虽执非无明俱故。即难云。我执必由无明方始得起。既无无明如何起执。故若有执必有无明。准此难。前文言二执必与无明俱故。彼师绝救　又云不说无明有善性故下。别难善心起亦有执。即痴与无痴二法应俱。若许尔者违璎珞本业经。明．闇一相。善．恶一心。是洴沙国外道师偈。何故不俱正相违故　问安惠能计在无漏心不　答准此论文。但云有漏八识。若准疏引。如佛地论第七。许在二乘无漏心有。若准安惠二十唯识论释。十地菩萨无漏亦有。由是此论但云如来后得应有执故。前言八识有漏心者据显处说　问安惠见．相皆是所执。世尊即无。云何今难经说佛智现身土等　答彼师释云。据增上缘说佛所现。据实有情能感者变。如说法事　由此次难若无缘用应非智等。既成缘用却成现相。亦复无过。
　　论。虽各体一而似二生者。本释如疏　要集云。诸释言同而意少别　有释安惠相．见二分从缘生者。是护法师据自抑他。非谓安惠许从种起。如云习气是相分摄。此意安惠种非相分说相分者。护法依自而难于他　今谓安惠本计种子依自证分功能义用。非相分摄。前第二云。假法如无非因缘故。若是相分何得言如无。体既无故。复许自证分缘生非无故有种子。种子既非是自证分。能所生别。因果性别。复自证缘。护法菩萨以此理遂非相是何。故作此难。若云见．相从种子生亦非彼计。据何道理约自难他。故知云若缘所生内相．见分非依他起。例彼自证亦应是无。无异因故。是共许义。又前第四云。十八界种应成杂乱等。故许相．见亦从种生。不尔此言空无所益　问安惠相．见既遍计所执。云何摄论云唯量唯二皆名依他。西明三释。一云识自体分与相．见种为依。假说自体名见．相分。非取见．相名依他起。一云自证分上依见．相现。由斯道理说见．相分名依他起。一云据实见．相意取所依。非即二分为依他起。此之三释。初由自证与见．相种为依。即假说自证为见．相。第二由见．相分依依他现。说此见．相假名依他。第三举见．相二显其所依名为唯二。
　　论。后得智品二分应名遍计所执者。问安惠见．相是计所执。佛果应无。云何今云无漏二分应名遍计　答本计是无。乘前难彼若无见分无能缘用。以量立有。复教证成成佛得有。故为此难　问安惠本计佛无见．相。何智缘真。何智缘俗　答缘自证分名俗。缘如名真　问因位无漏亦许有执。何名现量．比．非量等。又亲得缘如不　答准缘他心。云不知如佛智。亦不亲缘如。因位名无漏。名缘如。名缘二空等者。据无明渐微。名为无漏缘如缘空。分为凡圣。故诸自证因位不能分明亲得。现．比．非量准思可知。
　　问彼许因位见．相体无。复不亲得自证及如。将何以为亲所缘缘。第七卷云亲所缘缘能缘皆有故　答彼计亲所缘缘非必有体　若尔如何此下难云又若二分是计所执应如兔角非所缘缘耶　答略有三解。一云彼许兔角非因生故非所缘缘。二分因生成所缘缘。今此据无同彼兔角故得为难　一云本计虽无亲所缘缘心亦得生。以立唯识故。然陈那所说无非所缘缘者。是破他计就他为语。今者护法约自破彼故为此量　一云护法据摄大乘。有能遍计所遍计俱依他起。此所遍计即疏所缘缘安惠共许。例亲所缘缘亦应有体。说所缘缘故。准无著．陈那俱有亲．疏二所缘缘。故今此破依共许教立量破彼。非是护法据自破他。此释为胜　今此论文举反破量不举顺成。举顺成者。应云佛亲所缘缘相．见分有。例余相．见亦应是有。是所缘缘故。如佛相．见。然始反成。若二分无应非所缘缘。体非有故。如兔角等。安惠设许亦所缘缘。能所遍计是何所摄。若所遍计是依他有。若能遍计非是内心。若计所执非所缘缘。不说无法为所遍计故。安惠自许因位诸心皆能计故。既说能计即托依他为所遍计。故相．见无非所缘缘。故今难云见．相体无非所缘缘　问若计所执非所缘缘。如何下说为凡圣境　答境宽缘狭。设非所缘约智疏缘亦得名境。亲缘相分是所缘缘。能缘皆有。唯识理故。非要质有方能起心。
　　论。又诸习气等。本释如疏　西明云。又诸种子是第八相。若是所执应非因缘。以无体故。如空花等　今谓不尔。若许种子是相分收。彼计相无。何故护法第二卷难云假法如无体即无故。又不应言既非一异应如瓶等是假非实。瓶依四尘。非全无故。不同空花等。
　　论。二空所显等。本释如疏　有云。真如为二空显者。由实无二我及空无二我。离此增减方是圆成　要集云。空虽非表诠。与表诠为因故名空显。智缘二空未显真故　今谓不尔。智缘空时虽未即证。因此能显。若即由空方显真者。智正观空真如未显。智正证真复不作空。不可非智观空空自显真。离观空智空自显真何时能显。佛地论中但云就加行观名为共相。不说由性空显名为共相。
　　论。犹如幻事等。如枢要及辨中边疏述　问如依镜缘还见自质者。如月中像谁之质耶　解云以月为缘还见本质。彼是大海大山鱼质　若尔岂见障外色耶　解云许亦无失。如隔琉璃见外色故。又非障外。因彼月轮不受眼光下见山海。如因镜面自见背故。
　　论。三唯识真如者。本疏云见识真如便能知此。意说所观如　要集云。有释云。三藏解云。或用观智名为真如。不尔便与后文相违。染净唯识应通三性。此意若说所观如。遍三性故应通三性　今谓本释为正。何以故。若取能观名唯识如。何故七十七云。谓一切行唯是识性。又如何言由相真如了别真如故。一切诸法平等平等。以能观智虽是行收非一切行。又能观智二乘等无。如何平等　若云就所观说即非能观。若尔既取所观唯识。何故不通初二性摄　答就所观性即唯成实。约诠显者可通三性。论云随相不障通余。
　　论。空有三者等。本疏不分假实但总相释　要集云。或空无我。初中性．谛俱实。后即性实谛假。云有说空无我皆性．谛实者。非也。二空所显及所执性。非苦谛故　今谓不尔。一疏文不判。寻听此解理然。若云二空所显及所执性非苦谛者。何故自断云空无我初中性．谛俱实。岂计所执苦谛摄耶。今云空及无我性．谛俱实者。以空无我二种行相与彼相似。亦此行相所行境故。遍计性无名空无我。圆成实性空无我性亦空无我。苦谛本性非我所故空。非一常故无我。能观所观行相俱通。故说俱实。据实二性非苦谛摄。初后二行性实谛假。应知苦下四行各三如次依遍计．依他．圆成各分三行。初后皆性实。辨中边说即彼性故。从谛皆假。中即依他。性．谛俱实。然依他中无漏依他是道谛摄。有漏依他是苦谛摄。摄依他少分。准法师辨中边疏解无常行相。云今无常通缘三性故。说能缘行相有计所执等。实非此行通初后性。又以理准。无常缘三谛。初性非谛收。言缘彼者。通一切心缘无常语。假说为无常行。实非此行收。又以彼性假名无常。下诸行相准此应悉　今准此释。无常苦等是苦谛行相。非初后性行相。说初后性者皆是假说。准空无我摄初后性亦是假说。彼非谛摄故非此行相　今又助释。前解据三乘苦．集等谛不摄真如。依大乘宗四谛亦摄圆成实性。故涅槃经云。声闻之人有苦有谛而无其实。菩萨之人亦有其实。实即真如。菩萨亦能依四谛诠观圆成实。故苦．集谛亦摄彼二。虽非苦．集而是彼性。若依此释。四三各后性．谛俱实。又邪行如等即谛真性。约诠显体。如通四谛。故四三后性．谛俱实。
　　未离系集。假实准知。但为二释。由是集性未离系。离系非集。即择灭故。约未离系集之真性名为集者。性．谛俱实　以业烦恼名为集者。此即谛假。
　　灭谛初灭。要集三解。初解谛实性假。自性不生。是择灭故(即与第二不别)　后释性．谛俱实　无故不生。性实可尔。常故不生。与本性灭何别。故唯第二依本疏正。
　　中灭。依法师辨中边疏。护法．安惠二师释别。依护法云。断此二取所得不生。不生是择灭。由依依他起而得于灭。假说为依他起。此意即性假谛实。安惠释云。二取即遍计所报。二取所依识自体分是依他起。二取所依自体分断得不生。不生是灭。假名依他。今言二取意取所依识之自体。
　　三本性灭者。辨中边云。谓垢寂二即择灭及真如。法师中边疏云。安惠云。垢寂二种。一染垢寂。即烦恼障断。谓择灭。二不染垢寂。即所知障断。谓真如或。总解云。由垢寂故总得二。谓择灭及真如。或垢寂故得择灭。或性寂故即真如。总含二种故言垢寂二　然成唯识说二取灭即是择灭。辨中边说择灭即本性收。二论说别者。中边约所依．所得二各别故。所依依他假名为二取灭。或所得属本性。唯识不约所依。但辨所得假名依他。故分择灭。此意以中边论云二二取灭。即能取二取二取不生。三本性灭。谓垢．寂二即择灭及真如。以辨中边说所依即能所取为二取灭。说所得即断二取已所得择灭。故分为二。唯识不说所依二取。但辨所得断二取已所得择灭假名依他。实是择灭。故于本性灭中分出择灭名二取灭。即谛实也。辨中边论说所依二取无名二取灭。即彼所灭名之为灭。实依他起。性实谛假。若依识变名为择灭。亦同此释。本性灭者。依中边论择灭为本性。性．谛俱实　真如二说。若唯据诠性实谛假。诠．旨合说性．谛俱实。准涅槃经。谛摄法尽。真如非灭。即摄法不尽故。或灭之实性真如名本性灭。亦性．谛俱实。
　　道谛三者。要集云。三皆性假谛实。知所执无。断染依他证真如理。净分依他非所断故。非所证故　今谓不尔。三作证道能证圆成实故。常无常门非圆实摄漏无漏门亦圆成收。真如所证成实。四智能证成实。故性．谛俱实。
　　论三解脱门等。若萨婆多准俱舍论二十八云。空三摩地。谓空．非我二种行相相应等持。无相三摩地。谓缘灭谛四种行相相应等持。涅槃离十相故名无相。缘彼三摩地得无相名。十相者何。谓五境为五。男女二种。三有为相。无愿三摩地。谓缘余谛十种行相相应等持　有何所以　答彼论云非常若因可厌患故。道如船筏必应舍故。能缘彼定得无愿名。皆为超过现所对故　此意为欲趣涅槃故名超所对　若尔空．非我相是苦谛行。何非无愿　答彼论云。非所厌舍。以与涅槃相相似故。此三各二。世．出世间等持别故。中无漏者名解脱门。能与涅槃为入门故。复有重者唯有漏定厌圣道故。无漏不然。即无学人不时解脱　初空空。缘前无学空三摩地取彼空相。空相顺厌胜非我故。无愿无愿。缘前无学无愿等持。取非常相。不取苦．因等。非无漏故(不取苦及集因集生缘所以)。不取道等为厌舍故(以无漏法不顺厌故)。无相无相。谓缘无学无相三摩地非择为境。以无漏法无择灭故(此释不缘择灭所以)。但取静相非灭．妙．离。滥非常故(释不取灭相所以)。是无记性故(释不取妙离所以)。唯三洲人依十一地除七近分。
　　依大乘说诸文不同。初辨摄行。后明行境。瑜伽五十五云。几是空行。谓二行。即苦谛后二行。几是无愿行。谓六。即苦谛前二及集谛一切。几是无相行。谓灭谛一切。几是清净因所显行。谓道谛一切。此意空．无我行顺空行故。六是有漏。不可愿故。四是灭谛。无十相故。道下四行有二解。一云通三脱门。论云是清净因所显行故。三解脱门俱清净因。能得涅槃故。以空．无我通诸谛故。以是有为不可愿故。无男女等相故。一云非三摄。但说清净因行所显。不言三脱。道下四行。非空无我不是空行。非有漏故不是无愿。是有为故非无十相。故非三收。前释为胜。此一复次　准六十八云。空行无我行见名空行。余行见名无愿行。一行见名无相行。谓于灭谛离系行见　此意即说。空无我行是空行。无常．苦．集．道八是无愿行。灭谛下四是无相行。此意道谛是有为故属无愿行。余义准前。此第二复次　准瑜伽十二。云何空三摩地。空有四种。一观察空。谓观察诸法空无常．乐。乃至空无我及我所等。此有二解。一云苦下四行俱是空行。无彼常．乐．我及我所皆名为空。一云但言无常无乐。不言是苦。但空．无我是空等持。
　　云何无愿心三摩地。谓于五取蕴思惟无常。或思惟苦心住一缘　准亦有二解。一云既言于五取蕴观无常．苦。通苦．集下六种行相。但言无常．苦者。举果行相摄集因四。准此道理空中二解。前解亦得。一云准文但无常．苦名无愿行。即不摄集。以于果上多计常．乐而起愿求。今偏治此故。但苦下无常．苦二为无愿行　云何无相心三摩地。谓即于彼诸取蕴灭。思惟寂静心住一缘　准此无相摄灭四行。性无相故。道四行相非三等持。义准前解。此第三复次　十二次下云。又复灭．道俱应晓了。意说无相行所晓了。即灭．道八俱无相门。灭谛是果。道是功德。俱为所了。即无相门摄灭．道八。据能无相及性无相。第四复次　又云。十二次下云。若于此处无有彼物。由此道理观之为空故名空性。即所观空无可希愿故名无愿。观此远离一切行相故名无相。准此所说十六行相各三所摄。依无性义。第五复次　瑜伽八十六云。由三解脱门增上力故立四嗢拖南。一切行无常。一切行苦者。依无愿立。一切法无我者。依空建立。涅槃寂静者。依无相立。准此所明。无愿摄十二。无常通三谛故。空摄十六。皆无我故。无相摄四。灭是涅槃故。依通行相。先无所愿。次方观空。因空证灭。第六复次　依七十二。三解脱与五事相摄中。若是相边十六行相各通三摄。彼云如是五事几是空是空境。无愿无相为问亦同　答相通三种。亦三种境　此意三脱以相为体。即少分是能观。全分是所观。各通三摄。谛行是相故各通三分。若据名说名通三谛。实唯苦．道。是无记故非集谛摄。随声假说亦是集谛。得通无漏亦道谛收。依名行相通空．无愿。故三谛下四行少分空．无愿摄。故彼论云。名非三种是二种境。意除无相。若依分别苦．集谛八各可三摄。能观通三谛故。若据所观空．无愿摄。彼云分别通三是二种境　灭下四行空．无相摄。彼云。真如非三种。是空无相境。道四行相。若依能观通三门摄。若约所观空行所摄。彼云。正智通三种。是空所行境。准上所明。依相十六各三所摄据余四言。空摄十六。无愿摄苦．集八。无相摄灭下四。又云若无差别总说为空．无愿．无相。此与相同。准此中明。依相乃无差别。同第十二第三复次　今者此中依所观境取依余四摄。行有别为第七复次　准七十四及显扬第六。依三自性如次建立三解脱门。各缘一境。若据此说。空解脱门不摄谛行。遍计所执非是谛故。无愿解脱摄苦．集．道十二相行。是依他故。无相解脱摄灭谛四。第八复次　依显扬第二云。空无相无愿各有所知及能知智。摄行有二。初以四谛为所观境。断妄证真于生死中不起希愿。彼云空行者。谓于诸行我不可得。及诸相中世俗分别法不可得。此意观人我．法我二俱为空。亦摄苦谛下空行相。以我及所俱是空故摄二行相。无相行者。谓即于诸行中。众生无我性可得。及法无我性可得。及于灭中灭．静．妙．离行　此意观如及择灭为无相。二无我性即真如故。约废诠谈旨离灭．静等别说二如。若诠．旨合明。即静．妙等摄。准此无相摄灭四行。无愿行者。谓无常．苦乃至云因．集．生．缘行。准此即摄无常及苦．集四行相。准上所明。道四行相非三所摄。非妄故非空。非真故有相。菩提故可愿。若据能观行相。道能作三亦即摄三。故彼前言空有二种。一所知。二智。余二亦尔。又云缘智空道作道．如．行．出行。此亦是空。此意智缘空境智亦名空。道谛所摄名智空道。余皆准此。缘智无相道。作道如．行．出行。此亦是无相。缘智无愿道。作道．如．行．出行。此亦是无愿。虽能所殊同五十五三门俱摄。五十五文有二解。依前解与彼同。据后解此即别。第九复次　杂集第十一三解脱门摄十六行。与瑜伽论第十二同无相摄八谓灭．道谛。意少有别。彼云由彼不能作诸相故。此由灭性无相故。能观智作无相行。能遣诸相故。诸文不同各据一义。略如前说。广烦且止。前犹广明　今更略者。一说。准五十一。空摄二行。谓苦谛下空．无我行。无愿摄六。谓苦谛下无常及苦并集下四。由观苦果因于三界中不愿求故。无相摄四。即灭四行。道或通三。或非三摄　第二准六十八。空摄同前。无愿摄十。苦谛前二。集．道各四。无相摄四。灭下四行。第三准瑜伽第十二。空摄苦四。或但摄二。谓空．非我。无愿摄二。谓苦．无常。或可摄六。并集下四。无相摄四同前所说　第四又十二说。若约应知。无相摄八。灭．道各四。余同第三　第五亦十二说。三脱各摄十六行相　第六说准八十六。无愿摄十二。但除灭四。空摄十六。无相摄四　第七说准七十二。约相．名等五法明者。一云约相十六各通三解脱摄。无非相故。据名摄者。空及无愿。摄初三谛十二少分。有非名故。据分别说。苦．集八行各通三摄。据正智说。空摄道四。据如如说。空及无相摄灭下四。依相同前。依名等四摄即有别。合之第七。开之成十。名等摄谛各有宽狭。摄行不同故　十一说。准七十四。空解脱门不摄十六。依遍计性立空解脱故。无愿解脱摄苦．集．道三四十二。无相摄四。即灭行相　第十二说。依显扬论第二说者。与五十五同有十一解。与五十五别。成十二释。披前可智。略不更举。准显扬等。解脱即门。以能观智无漏离缚名为解脱。故彼论云。若解脱言之唯是无漏修惠非余。即持业释　或可。正能为解脱门。有漏是远方便非正。不得名解脱门。据远方便有漏亦是。依此解者解脱即是涅槃。因此观智为门。得入解脱之门。依主释也。据前持业。解脱门有三。据后依主。解脱体一。不可言三。由此三空能为彼门。应云三是解脱之门。或解脱之三门。准显扬第二。空无相愿俱通境智。即境为门。若无彼境。智如何起。若境非彼。智不称境。不名正智。智称境生方名正智。故能观智用境为门。如教与智及义为门。智因言教方能悟理。理亦因教而方得显与二为门。三解脱门应知亦尔。然所观境名为门者。即所变相未真证故。无为解脱因门方显。解脱之智因门能证。故佛地论大空无相为所入门。明有能入。能入即智。或能观智名之为门。理由智显。言所入门者。因智为门果智方入。如四神足。足虽即定。从四因生定。亦定生故。应智由智入。准此而明理通二释。言二空门义亦准此。
　　论。世俗有三。皆持业释。由此二空能显了真。非即真如故名世俗　或取所显带相观真。未是亲证。望废诠证故名显了。亦持业释。
　　论。胜义有三一义胜义。本疏依士。今助一释。亦得持业义谓道理。胜者无过。如似涅槃名为无上。此胜亦尔。更无过故亦即名胜。此理即胜名义胜义。初义是理。后即胜道理。义中最胜。或境义中胜名义胜义。论依对智依士为名。今谈法体胜劣相形。持业为目　行胜义。亦通持业。如世第一法。据行法中无漏最胜。无漏行即胜义。论据缘境。今谈智体胜劣相形。行即胜义。俱名道理。俱是谛故。以别简总。行中之胜。依士为目。
　　论。聚集分位等者。分位假者。依法分位作用不同。立别法名名分位假。即忿．覆等。论云烦恼分位等流性故。分位即忿等。等流无惭等。如名．句等但分位假。论云三分位。故佛一刹那声亦能诠。无文说此不相应法是相续假　又放逸等既分位假。不放逸等返此可知。若云既与四俱不同忿等何名分位者。亦不然。生等法俱何名分位。若云前后位殊名为分位。亦防修．不防修位殊名为分位　或通分位及聚集假　择．非择灭亦分位假。无为虽非起尽。分位亦得。名为染净分位。故法华经名为法位。然今论云圆成实性唯是实有。不由他缘而施设者。据真如说。非谓择灭之待他缘　又释唯实虽由智显。本性自有。不由缘生而施设故。

　　成唯识论了义灯卷第六(末)



　　成唯识论了义灯卷第七(本)(论第九)

　　　　淄洲大云寺苾刍惠沼撰
　　论云。即依此前所说三性等者。解此前后。略为三释。一云无性先陈。三性后说。今释外难即指论。云即依此前所明三性中。世尊经中后时解说三种无性。虽前总说诸法无性。不为显说三种无性。后方分别所说无者即依三性。云立彼后说。非三性后方说无性。如第一卷释外难云若唯有识。云何世间及诸圣教说有我法。论主为答所说我法皆依识变。不是先说唯识后说我法。此解亦顺深密三时　问既三性后陈无性先说。何故此论及深密等先明三性　答欲显无性必依三性是故先举。何以故。为能遍计必依所计方起妄执。所以先举　问若尔何故深密经中先说三性　答彼为德本菩萨先问于何齐何立善巧菩萨。世尊为答于此三性齐此三性施设善巧。非始问答所说三性。如百法论问答一切法及以无我非先不说。又深密经中胜义生菩萨。不牒前说三性为问。但举世尊先说诸蕴．谛等善巧。何故复立一切诸法皆无自性。明不是前先说三性。今外举经难此前说。故论主答不违彼教后说无性　一云前．后经说三性．无性。故今论云即依此前。此前兼二。依此论前。及依经前说三自性。观生意乐密意趣故后立无性。今此为会显不相违　问何故先说三种自性。后说无性　答顺机欲故。欲显无性依三性故。故显扬十六云。当知无性不离自性。是故先说三自性义　问若尔何故说三性教为第三时。应第二时。在空前故。又准深密。同坐一经非前．后故　答经辨三时非约前后。但以类相从有为第一。空为第二。俱为第三。以三自性遍计是空。余二是有故当第三　又据渐悟一类菩萨说此三时。非望顿悟　若尔何故先说了义。后陈不了　答华严等云。譬如日出先耀高山。于大乘教顿悟先熟故先三性。渐悟后成后说无性　若尔复违法华等教。以为渐悟第二说空第三空有。如何得言为渐悟故后时说空　答约顿．渐二性无性在后。偏据渐悟初．中．后殊空为第二。今此论中通对顿．渐两教前后。故云即依此前顿悟菩萨所闻三性。后时为彼渐悟菩萨密立无性。故不相违。本疏所明意含二解。此顺经文有前空后　又释二教非定前后。深密且对一类宜闻有．空前．后。论云即依此前等。此顺华严如来以一语言中。演出无边契经海文。各有一理任情取舍。然第二胜。依文对机有差别故。
　　论。虽依他起非胜义故等者。云非者无也。无无分别智所缘之义故。故名胜义无性。故显扬十六云。由无胜义性故。此意依他名胜义无自性性者有二义。一由依他体非胜义性故。名胜义无性性。无者非也。一由依他无自然生性。亦名无自性性　若尔应云胜义生无自性性。何故但云胜义无自性性　答言胜义无无彼胜义。若言生无恐缘生亦无。又不无生无故。但言胜义无。又滥二性。亦是胜义亦是生无前已说生无。今但说胜义无故不双无。又复依他不但自然生无。所执相亦无故不言生无。又复无彼胜义无。不无相生无。据无分别智境义。依他不是故云非胜义　问何故不名非胜义无性。而云胜义无性　答显密义故云胜义无性。胜义是相生无之所显性。又显依他上胜义性无。即胜义无之性。亦名胜义无性。略去之言。总云胜义无性性　何以得知有其之言　答深密第二云。无自性性之所显故　若四俗真相对而辨。依他亦是后得胜智家之境义。若约亲缘。后得相分亦得是清净所缘名为胜义。深密等但说根本清净所缘。云依他起非是清净所缘　又胜义有三义。一胜之义。二胜为义。三胜即义。通本后说。四种胜义皆具此三。唯初世俗不具此三不名胜义　若尔何故唯说真如　答欲显诸法真实性故。故深密经云。是一切法胜义谛故。无自性性之所显故　故今此论名识实性。要集不悟云本所说违经谬说　问依他非胜义。亦说依他为胜义无自性性。圆成非缘生。亦得说圆实为生无自性性　答不例。若约遮诠非是生无自性性故。云生无自性性。即谓圆成非是生无自性性之性。若约表诠是生无自性性故。言生无自性性。即以显是前二性之性故不相例　而要集云相例皆得。准此知非。又复本疏云依他起亦后得胜之义名胜义。即断违经。说依他等为相无自性性等。出何圣教。即非为谬。
　　论。而滥第二故此不说者。西明云。恐此依他胜义。滥第二生无自性性故此不说　要集云胜　今谓不然。彼经论中说二胜义。依他在初。圆成第二。恐依他胜义滥第二圆成胜义。就解胜义相对简滥。何关生无自性。畏滥简彼何故须简。此中意说。诸法胜义唯识真性。彼非实性恐滥故简。若以依他恐滥生无自性性。不说为胜义无自性性。亦应依他名圆成实。恐滥第二依他起。不说为圆成实。既约别义名为胜义。与生无自性。义不相滥故不须简。同名胜义滥故须简　问何故三种皆云无性性　答且相无自性性。初言相无自性是法本性。相自体无。重言性者教立为性。意显于相无自性说为相无性。非说有性名为无性。余二准知　问何故显扬十六。但云相无性等。不言相无自性性　答彼略本性但举施设。故彼论云。当知由三无自性说三无性。一相无性。谓遍计所执自性。由此自性体相无故。此意说。相无性者。即说遍计所执自性由彼体无故说为相无性。余准此知　问三性俱无。云何深密但说遍计及圆成实。为无生无灭等。不说生无自性。为无生无灭等　答非由别观三自性故起遍计所执。但总于二性增益遍计所执自性。说遍计性无生灭等。即通依．圆二上遍计。不欲说彼依．圆二无故。不得说生无自性性无生无灭等。以有生灭。圆成体常故无生灭。性非杂染故本寂静。如解深密第二．瑜伽七十六皆悉具释。
　　论。谓具大乘二种种性等者。性种性明本有性。明性有无．正助．隐显。广如能显中边惠日论辨。然瑜伽三十五云。谓诸菩萨六处殊胜有如是相。从无始世展转传来法尔所得名本性住种性　西明四解。第二为正。正取无漏法尔种子简异无性。故云殊胜。不可举果位等名为六处。善戒经云。谓阴界六处。故知六处是内六处。内六处中意根处摄无漏种子。是六处故。非遍六处皆能持种。亦不得云具显果位内外六处。外六处中不持种故。说因性故　然有难言。若在内六处名为殊胜者。二乘法尔．及闻熏习．无性人种亦在六处。岂名殊胜。故取六位资粮．加行．见．修．等觉及妙觉位名为六处　此亦不然。瑜伽二十一虽解声闻与此意同。云附在所依有如是相六处所摄。从无始世展转传来。岂许小乘亦有六位。若云据不定说。定姓如何。又如何言六处所摄从无始世展转传来。岂六位种法尔差别　若尔菩萨与二乘同。何名殊胜　答且望无姓总名殊胜。非唯简小得殊胜名。若不许小亦名殊胜。违二十一。彼云如是种子非于六处有别异相。即于如是种类分位六处殊胜。从无始世展转传来法尔所得　又由此文云六处者。唯目六内处。非果位等　习种姓者。本疏云。闻正法已令无漏增名习种性　显成佛因及悟入唯识。有漏非正。非能正悟。非正习性。兼者亦是。唯识第二云。闻熏习中有漏性者感胜异熟。非生见道等。虽本有种。因闻熏故亦名闻熏。如摄大乘及瑜伽论皆云。多闻熏习所依非阿赖耶性所摄习气。若取有漏赖耶所摄何云非摄。又无性摄论云。为长能触法身种子者。为欲增长一切大乘多闻熏习。由此为先得法身故　问从何位去名为习性　答从胜解地已去。皆名习种姓菩萨。性种姓者。据未发心本无漏种。习种姓者。据发心已所熏成种。地持论云。若从先来修善所得名习种姓。瑜伽三十五云。谓先串习善根所得是名习所成者。就显相说。简未熏习。非谓初修不名习姓。故杂集论第十三说。有四顺解脱。一依凭顺解脱。谓从善法欲乃至为求解脱。皆名顺解脱分。既名顺解脱分。故是习种姓　西明释云。十信已前名性种姓。十行已上名习种姓。又解仁王第一十住．十行．十回向如其次第习．性．及道菩萨本业经亦同。不说十信为习种姓。而仁王言伏忍圣胎三十人者。且举方便说十信。非即十信为习种姓。又信有二种。一位地十信。即在十住前。故本业经云。未上十住前有十住名字菩萨常行信等十心。二行解十信。通十住已上。即十住．十行．十回如次配属习．性．道种三位菩萨。说位地信非名种习　今谓不然。初判十行已上方名习性。十住菩萨岂非习收　又云。仁王第一十住．十行等。如次习．性等。本业经同。不说十信者　不然。仁王第一无别十住．行．回向名。即信．止．坚如次配习．性．及道种。不可违文判十信等是三方便非住等收。本业经等不说十信名者。依总位说不论别行。据十信是十住所收。有别说者。以初住难离出十信。如四善根内门难故。第十回向位中别开善根。既回向收。十信定是十住所摄。仁王．华严．优婆塞戒经等。皆说四十二贤圣不说五十　又云。十信等是十住等方便即住等收。如初近分属初定摄。又若十信位地在前。仁王经中复有十善菩萨。岂可地前开为五十。又位地十信在十住前。行解十信通十住已上无圣教说。若云本业经云未上十住前有十位名字菩萨。常行信等十心。即证位地十信在十住前。于此位中经几时修。又仁王经十千劫中行菩萨道始入十信。岂位地信前更十千劫为十善位。此既不立。位地十信亦不应开。又设纵别开。何废得是习种性位。仁王经等于习种位分诸王位。言铜轮王是习种姓。不云前非齐此已前方是习种。但前习未胜未得铜轮。据胜习时得铜轮位。言习种性作铜轮王　若尔性种姓等应亦通前　答不例。于习种位前后胜劣分出余故。又菩萨地明性种已次明发心。发心即是习种姓位。不可说彼据不退位已后方名发心。下文复云退与不退俱名发心。法华经中舍利弗等曾发大退。佛云汝等所行是菩萨道。又云令发一切智心犹在不失。故知总名发菩提心。不唯不退　又四十七明十三住云。胜解行住。从初发心乃至未得清净意乐名胜解行住　又四十九说有七地。胜解行地即第二住　又云始从胜解行地乃至到究竟地。于此一切菩萨地中。若其十信非在习种。即胜解行等摄行不尽。非未发心非性种姓。不在十住非胜解行。若云虽非十住胜解行摄者。既许行摄何非习种。又善法欲已去得名为学。有为善法名为学法。何非习种性。据起现行发菩提心行熏成种已即名习种。不尔二乘回心向大。经八万劫乃至十千是何菩萨。不可得云是性种姓。何以故。所修诸善非不思择。于大菩提非不趣求。虽未得入资粮胜位可名习种　或创发心及二乘回向八万劫等非胜解行。行未胜故。未在僧祇故。虽然不得在僧祇数及资粮等可名习种。无文定判十住已前不得名为习种菩萨　问十住中已能八相成道与佛何殊。何等是佛所现八相。何等是余所现八相　答未见文辨。且为一解。佛现八相具足长时。始终不异。菩萨化生随宜暂现。或不具足。前后或异。或复本形。故与佛别　问十住．十行等十皆名住等。何故十信但一得名。余不名信　答立名不定。如三空门初一名空余二非空。又十住等各别位故皆名住等。信非别位非皆名信　问退．不退诸说不定取何为正　答不退有四。谓信．位．证．行。位如常显。于十住后说言退者据证法说。言不退者据位乘说。余皆准此。或说发心皆不退者据上品说。或为因能令后不退。非发心已即能不退。少可会多。不能烦举。
  </div>
  <div class="pagination">
   <a href="成唯识论了义灯_page6.html">
    上一页
   </a>
   <a href="成唯识论了义灯.html">
    1
   </a>
   <a href="成唯识论了义灯_page2.html">
    2
   </a>
   <a href="成唯识论了义灯_page3.html">
    3
   </a>
   <a href="成唯识论了义灯_page4.html">
    4
   </a>
   <a href="成唯识论了义灯_page5.html">
    5
   </a>
   <a href="成唯识论了义灯_page6.html">
    6
   </a>
   <span class="current-page">
    7
   </span>
   <a href="成唯识论了义灯_page8.html">
    8
   </a>
   <a href="成唯识论了义灯_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
