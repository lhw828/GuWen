<!DOCTYPE html>
<html>
 <head>
  <meta charset="utf-8"/>
  <title>
   瑜伽论记 - 第 9 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   瑜伽论记 - 第 9 页/共 10 页
  </h1>
  <div class="content">
   瑜伽论记卷第二十二(之上)(论本第八十二至八十五)

　　　　释遁伦集撰
　　
　　论本第八十二

　　上来于七段中已释前四。今释第五安他令听。是则初说教体。二辨解释方轨。三明说法师之德既成。次明处五众中而说诸法。既处众说法。安其人令住恭敬无倒听闻。初增一至十。明其听因。或有利益非安乐等四句如菩萨地说者。利非安乐者。如于现在苦行持戒。安非利益者。今现得染乐名为安乐。体非是善。不招后世利益故利非。利益俱者。乐受相应修行善等。俱非者。苦受相应行杀生等。二因者。一善建立法二有胜果也。速能证解广大甚深者。即真如也。相似甚深者。即是二空。二空是证真如门。故名相似。诸缘起法者。真如及二空。皆由因缘法显。故论说云因缘所生法我说即是空也。能断五法能修七法者。断五盖修七觉也。所有集法皆成灭法者。烦恼业等名为集法。由听法故皆除灭之。七段之中第六释赞佛略广。于中初总标立章。二别解释。先略后广。略中有二。初约五相以明赞佛。后约六相以明之。离垢染者。离缠垢也。无浊秽者。离使随眠也。又初离烦恼后离于业。略广赞中有十四段。一赞六德。二赞四德。三赞五德。四赞六德。五赞七德。六赞八德。七赞八德。言三寂静者。身语意寂静也。八赞十号。九赞二十二德。十赞总别五德。谓罗汉是总。四智是别也。十一赞六德。于中景师云。永断五支者。断五上分结。成就六支者。成六常住法。念慧与舍于六识门恒常起故。基师云。断五支者。断五上分并五下分。成就六支者。成就六念。又成就则所行等六支。如前第三十四卷记释。今准阿含经说罗汉果摧五盖。护六住。获一身念。降四魔等。然则此中赞其六德。一断五盖。二成六恒住。三获四念住。四降伏四魔。五纯善积集。六最上丈夫。十二赞七法十三赞九德。十四赞八德。上来赞德。或有广前略赞德。或有别叹略中所不说德。寻文可解。七段之中第七解学胜利。于中文二。初依体释明为大众五分说法。第二举学胜利经文次第解释。前云诸说法师至若文若义者。先当推寻文中六。义中十。令善通达。则是达前法体。次复乃至宣说正法者。牒释中法起义难次五种解释道理。故名为他转五种释。此牒前体及释总为一也。又应如是安立自身至十种圆满者。此是第二辨其师德。谓前卷云。师者谓成就十法等乃至广说。如是自安立已立为众说法者。次明第三说众。又安处他令住恭敬无倒听闻者。是第四必于听众。又应先赞大师功德者。此是第五略广赞德。如是五分说正法者如五分音乐生自他喜又能引发自他利益者。此是第六明学胜利。前卷之初第三释偈以为六分。依此处文故作此判。言若能如是善修学已当知具足五种胜利者。则前五分说一一分中皆具五利。亦可五分别得一利。一由通达体释故。于佛言义解了不难。二由师德能善圆满说诸法相。三由处众说法故。能善起发自他广大欢喜。四能安众听故。能引善出离。乃至天上人中称誉遍满。五由略广赞佛。能生无量功德。自下第二举学胜利广解释之。经中有四句。一汝等比丘应当安住修学胜利。此是戒学。二慧为上首。三解脱坚固。四念为增上。如此四句。文中具历解释二门次第解释。初依体门。次依释门。前中先总后别。复次如经中说住学胜利当知此经文义为体。此文总也。下别分别。先文后义。言文者。谓此经言汝等苾刍应当安住修学胜利者。此明戒学等。言此中有十二字者汝等字数有十二字。四名一句者。汝等比丘者是一名。应当安住是第二名。修学是第三名即三学也。胜利是第四名。四名虽别。同明一戒学名为一句。如是则摄名句字身者。明彼经文说此戒学十二字四名一句之时。则摄文六之内前三名句字身。言此中言说是学处相则摄行相者。此中言说相应名句字。是所学处是当心相。即摄行相。言如来言说本为比丘请问则摄机请者。彼经既云汝等比丘等。言则是本为比丘说此戒学。则是机请。如来所说言音则摄于语。是故此经一句具摄六文可知。如是慧为上首等诸句中皆随相应知者。如彼经说慧为上首则摄四字。一名一句。亦有行相机请及语。若言解脱坚固念为增上亦摄六文。随相应知。自下将经四句历义门辨。义有十门。此中文有八段。初约地辨。谓地义中但说声闻地者。前辨十七地今言地义中但说声闻地者。以彼经言告诸比丘。明此句故知唯是声闻地。或具五地者。若约五地辨此四句。此具五地。经言学胜利者是资粮地者。牒戒学是资粮地。慧为上首是加行地者。慧作十六行在暖等位中。解脱坚固念为增上是见地修地究竟地者。见修二道断惑皆得解脱。念者见道有念觉支。修道有正念。究竟地十无学支亦有念亦有解脱不失。是名地义者结之。第二约相以辨。于相义中学胜利者是戒自相等者。彼明相义有三种五。初自等五。次异门等五。度所诠等五。今此文中但就初门自相共相分别四句故。言学胜利者。是戒自相。戒是色法无有相应共有。故但自相。慧为上首者具二种相谓于慧自相者。慧体是自相也。所依助伴所缘名为共相者。所依是根。助伴是同时余心数法。所缘是境。相从并名为慧故是共相。解脱坚固者至是解脱自相者。解脱是择灭。择灭是其惑灭唯是自相。念为增上念是自相者。念是相应心数。亦唯摄于自相。次约第三作意等。言学胜利者非诸作意唯显作意建立处所者。此明戒学非七作意。唯是作意所依处所。以依戒故而修作意。慧为上首者应知了相胜解作意者。了相胜解二作意唯方便道。慧为上首前约地中位在加行地。即是远分。是故唯则了相胜解二作意也。解脱坚固者显示乃至果作意者。对法等说远离是断上品无碍。摄乐断中品无碍。方便究竟是断下品无碍。方便究竟果作意是解脱道。今明解脱坚固是择灭无为。由无碍解脱道得。故言显示也。了相胜解是方便道观察作意是胜进道。于彼解脱坚固无有功能不言显示。念为增上者当知此显观察作意者。念体但忆已断未断惑事。与观察作意所缘事同。故同相显。由此道理于智等中应随建立者。学胜利结四句所诠。于十智等中应随建立。等者。等取六识九遍知三解脱门也。于十智中。慧为上首当来其等智。以位在加行地故也。或与解脱念为增上并非十智。对六识。戒学及解脱非六识摄。慧念二种意识相应。以对九遍知。解脱坚固遍知是九遍知。戒慧念非九遍知。对三解脱义准可知。第四句依处辨。依处有三。一事依处。二时依处。三补特迦罗依处。事依处中复有三种。一根本事依处。二得方便事依处。三悲愍他事依处。根本事中有六。得方便事中有十二。悲愍他事中有五。如前卷说。今言依处义中依涅槃学处所摄者。学胜利等四句结于根本六事中但是第六涅槃也。言清净行者。学胜利等四句于得方便十二行中但是清净行。于悲愍他事依处五句中随其所应但是后三。所谓教导赞励庆喜。故云随其所应起教导所谓教导乃至庆喜。问曰。学胜利等四句于根本事中何故不说胜进。得方便十二行中何故不说离行善行胜进分行自义行。悲愍他事五中何故不说离欲等耶。今释通之。故云当知此中亦通有善等行。随其最胜但说清净行。上来但历事依处中三辨学胜利等四句文竟。自下总对第三补特迦罗依处辨学胜利等四句经文。前明补特迦罗依处有二十七。学胜利但当出家补特迦罗。故云出家补特迦罗是补特迦罗依处。又依软根等一切补特迦罗当知庆喜者。于二十七种人中有出家众义者四句皆备。出家于中有根利钝。亦有行中七。亦有由愿故有三。唯取声闻非所余圣人。唯取可救。亦有由行中九。如后文中说但除在家及不可救有障碍人非无缚人唯人非天皆为四句所摄。故言又依软根等一切补特迦罗应当知庆喜。以历时依处。言又于过去现在时应当庆喜。已证得故正证得故者。诸比丘等于过现二世已证正证三学及果应当庆喜。言于现在时起于示现于未来时起教导及赞励者。于现在丘起于示现。于未来比丘起于教导。第五约胜利辨。言胜利义中谓修三学速得圆满是胜利义者。此于十义第六今在第五。总解释之。诸谓比丘于三学速得圆满是胜利。彼云胜利者。以要言之于应称赞义而起称赞。或法或人。第六约过患辨。言过患义中谓出家者不应行于异行不应储余财物。此合第五今在第六。彼云过患义者。以要言之于应毁厌义而起毁厌或法或人。第七约所治及能治以辨。有其两番。第二番云。又一切杂染行皆所治三学等行皆是能治者。彼云所治者。以要言之一切杂染行。能治义者。以要言之一切清净行。第八约略及广义以辨。可知。上来依体文义二门分别学利等四句经竟。自下第二依教释中五门分别四句经文。所谓法义难次。则为五依。初约法故故名为学。由忍戒净故举忍辱等。言又为寂静至故名为学者。寂静破戒得戒清凉。除灭业垢。故名为学。言又应知前说相故至及因果故者。重解训词。依训词门曲有此五以释得名。戒由相得名乃至从因果故得名。义门差别中已下。是第四解义门差别也。曲有五门。一自性。二界。三时。四位。五人。言自性差别者至或过三百五十学处者。此明七聚尸罗为戒自性。于中从四重乃至七灭诤是二百五十。余有众学戒。总为一。谓众学戒。或分为二。恶作恶说。或开为一百乃至于于。今据威仪众多并是。故云或过一百五十。界差别者至非界所系者。范师云。无色名静虑。名有通有局。伽论约通。故兼无色。如静虑波罗蜜亦通无色。若依显扬十三云。静虑尸罗等至尸罗。则无色不名静虑。对法论主说无色界中无异熟色。故略不说。建立色界律仪者。无粗异熟色故。克实曰空方便。亦远分对治。治欲界破戒身语故。于定俱思上亦得假立身语远离性。时差别者。可知。位差别者。依前卷位差别有二十五。今此文中但论五种三门。略不约论五种二门。言已入正法未成就者是下位者。已入佛法未成解脱分名下位。亦可解脱分名下位。次约二十七种补特迦罗分别。初在家出家二人唯说出家有四。一引了义经。二分别事究竟。三者行。四者果。行复有二。一邪行。二正行果。亦有二。一邪行果。二正行果。今此经中。但说正行及正行果。言如是戒等三学当知是名学之边际者。三学若满。众行悉圆。果行虽多。不过三学。故云边际也。又云如是经者此显正方便四种瑜伽所摄者。即是信欲精进慧名瑜伽。此即行体也。如是住三学者此显正行果者。三学是前四瑜伽果。此中信欲为先至方便者。是修三慧方便次约别义以辨。别义有四。一分别差别名。二分别自体相。三训释言词。四义门差别。训释言词有五。一由相。二由自性。三由业。四由法。五由因果。义门差别亦有五种。一自性差别。二界差别。三时差别。四位差别。五人差别。今约别义四门分别学胜利等经文四句。于中有七。初举四门分别修学。次约四门分别胜利。第三分别苾刍。四明安住。此四句总是戒学。五明慧为上首。六明解脱坚固。七解念为增上。初云于别义中乃至名之差别者。此是第一分别差别名也。初戒学者名为修学亦名为习亦得名修。言清净身语正命现行是学自性者。此是第二分别戒体相以正语等为体。言由此正行尸罗忍辱等修显发故名为学者。此是第三解训词也。云何名学正行尸罗。辨言复次。于解释中法者谓于十二分教当知此是契经所摄者。明学胜利四句经文于十二部中是契经所摄。又是记莂由了义故者。如彼经说汝等比丘乃至念为增上等者。则记莂戒等得解脱果。当其记莂。第二约等起以辨。有四复次。初云谓应当说依止处所为欲自显遍行智力故发起此经者。前明等起有三。一依事二依时三依人而说经法。故名等起。今明如来有遍行智力。须知依事依人。故说此教。第二云又为显示精勤修习清净行者。为显清净行人说此四句。言及为显示重财利者至速得圆满三学胜利者。为化耽著财利诸比丘等令修三学。故说此四句。第三云又为显示四种比丘体故。此句是总。此中经云学胜利者为令远离种姓形相苾刍体故者。比丘不应持于种姓身形端正。要须持戒学学胜利者。方名比丘。及令远离至苾刍体故者。有诸比丘外相诈现威仪者。内恒违犯。今远离彼故。说持戒学胜利体。慧为上首者为令远离计著虚妄声誉称赞苾刍体故。明求真智勿著声誉。解脱坚固念为增上者劝令修习真实正行苾刍体故者。既离虚妄便修真实也。所以者何已下。释成上说也。第四复次。文可知也。第三约义以辨。先就总义分别。后约别义。前中若依上卷总义通利钝二人。约行有七。谓多贪多嗔多痴著我思觉等分薄尘。或亦通备。约愿有三。谓三乘唯是声闻。以彼经说告诸比丘。比丘近佛。唯声闻众故非独觉。独觉出无佛世故云独觉别觉悟故。亦非菩萨以各各别调己眷属故。不说共住修戒胜利。于有般涅槃无般涅槃中但说般涅槃人。已入佛法正法者非未入。除有障碍无三乘性人。取无有障碍者。亦具缚者不具缚非无缚者。以经中劝云应当安住修学胜利故知非无缚人。唯人非天。无出家法。故非比丘。故除天也也。言如于学胜利乃至五种差别者。如此义门差别中五修分别修学戒体。如是于慧为上首乃至念为增上等。亦应以自性界以时以位人分别亦尔。上来以四门分别修学竟。自下第二约四门分别胜利。言此中胜利者是功德增进圆满名差别者。则是胜利名差别门。亦名胜利亦名功德亦名增进亦名圆满。名之差别。如说当观十种胜利是其自性者。此解体性。十种胜利如下当释。言此法能有饶益应可称赞故名胜利者。此解训词。又复此至名胜利者。明其戒学熏识成种。随所生处应随逐。故名胜利。又复此法称赞所随故名胜利者。但能持戒心有称赞。此三复次总解总赞也。门差别者至乃至广说者。即是十句义门差别。可知也。第三约四门分别苾刍中。言具足别解脱律仪众同分是其自性者。于别解脱上假立众同分。众同分是比丘自性。以萨婆多和合为僧自性。言于其形色至名为苾刍者。此训词也。剃除须发著袈裟等故言其形色等。言门差别者。谓刹帝利等差别故者。明苾刍中有四姓出家不同也。第四约四门明其安住。言此中住者至名之差别者。此释住名差别。住者亦俯就于时亦名精勤亦名修习。此住自性离所说学无有别性者。解自性也。第五约四门解慧为上首。言门差别者随其所应如前安立者。如前第一解修学中门差别义有五。一自性差别。二界差别。三时差别。四位差别。五人差别。今解慧为上首中。亦应同彼。故言如前安立。第六约四门明解脱坚固。言牟尼者。旧翻名满足。今三藏云此云寂静也。第七约四门解念为增上。言又复如前随其所应当知差别者。如前所明自性界时位人等五门差别。上来多门总是释五门中第三约义辨竟。自下第四约其释难以辨。依前难门有五。一者为未了义得显了故。二者语相违故。三者与四道相违。四者不定显示。五者究竟非现见故。于此五难之中但释二难。一为未了义得显了难。二语相违难。于中初有一段释未了难。次有二段释语相违难。第三有二问答重释未了义难。第四散释经文。云初云。问住学胜利者义何谓耶答此增语至见胜功德住者。增语是名。名能增上语言故名增语。直道应云此名显示戒学见胜功德住。乃至念为增上者至不生喜足者。由念筹量所得满不满等。故于少下劣不生喜足。次有二段释语相违难。初门于余经中至非增上心者。余经中说戒定慧三前后次第。此中戒后则说于慧不明心学耶。答乃至则是显示增上心学者。答意文虽不说。已在所说中故。如此中显示住学胜利之言。即显闻等摄受无悔等得三摩地。是故已在说中也。下引说证成。如世尊说至所谓慧根者。明慧根力胜也。由诸比丘乃至俱时而说者。引经证定由慧所引。故但说慧。则影说所引之定。然定慧同时。次问答可解。第三有二问答重释未了义难。初问答可解。第二问答中。言又于解脱乃至最为坚固者。于无常法中慧为上极。解脱常故最为坚固。故别名坚固。第四散释经文于中有二。初约常守尸罗等释经四句。后引佛说戒等有名以释经文。前中初释住学胜利。二释后三句义。前中初总标举观十胜利常守戒等。名住学胜利。次列释其义。于中有二。初释十句义。后释常守戒等五句。前中有二。初释句义次明摄十为三开三为十。一者令僧无染污。二者令僧得安乐住者。此二各摄前九。三者令佛圣教长时随转者。独摄第十。言此中由七种随护显示无染污住及安乐住者。七摄二中前二。则是摄前九也。于中初一摄总句。次一摄第二第三。次一摄第四第五。次四各摄一。最后一句显示圣教长时随转。是前七外。按四分律云。自今已去与诸比丘结戒集十句义。一摄取于僧。二令僧欢喜。三令僧安乐。四令未信者令住。五已信者令增长。六难调者令调顺。七惭愧者得安乐。八断现在有漏。九断未来有漏。十正法得久住。首律师疏释云。此明结戒之益。就中初三利戒法体。出生众法功德。第二次有六利。明别行功德生善灭恶利。第三次有一利。正明兴建正法行。摄取于僧者。此经广教缕缠任持。行者离于身口七支等过。如缕贯华便不分散。故曰摄取。身口既离行令柔和。名之为僧。既制此戒。令诸比丘半月一说。相与同遵绝于违诤。故曰令僧欢喜。依教奉修。来世必克极大果报。以自通神。故曰令僧安乐。自下六利是别行利法。就中有二。初有二利明生善。次有四利明调伏灭恶行也。下释常守尸罗等五句。如文可解。上释住学胜利。下释后三句义。言如是行者常守尸罗坚守尸罗者。牒上持戒也。下正释三句之义。文相可解。上来约常守尸罗等释经四句竟。自下第二引说戒等有多种以释经文。事善戒者。近事。比丘戒者。出家五众戒。近住戒者。一日一夜戒。静虑戒等至戒者。定共戒。圣所爱戒者。道共戒也。言依苾刍戒由最胜故者。比丘戒能生禅无漏戒。故名最胜。世间解脱者是假名。以世俗道不能断结不得无为故。自下第五约次第以辨。于次第中先应住比丘尸罗。次应听受如来正法。是闻慧。应如理作意思惟。是思慧。如是行者乃至渐圆满故者。前卷说次第有三。一者圆满次第。二者解释次第。三者能成次第。此即第一圆满次第也。能成次第可知。解释次第者。谓善教诫声闻弟子一切应作不应作事故名。大师者。泛举大师等经文解释。上来正解有二段中初广明七义竟。自下第二略依六相解释佛经。一遍知事谓蕴界处等。二舍离恶行及诸烦恼惑也。三受学善行。四由如病等行智遍通达故者。即如病痈等十一正见行行也。五由彼果者。解脱之果。六由自及他领受彼果者。谓我生已尽等。此列六相也。由此六相及由如前所建立相应善释经者。双牒前后二门释佛经也。下逐难重解。彼果者谓厌患离欲者。伏离也。解脱及遍解脱者。无漏道断得解脱也。亦可厌患离欲解脱者伏离也及遍解脱者永断离也。
　　
　　第八十三卷

　　摄异门分之上者。前决择分决择向前本地分中余不尽义。摄释分中广辨经法用即决择其文。今摄异门分中。文义俱辨名有种种不同。义有众多差别。一门摄多门。一义摄多义。今并决择。名摄异门。若说摄异名但摄于文。若说摄异义但摄于义。今号异门则文义俱摄。于此分中论有二卷。此卷在前。故言之上。文中有二。初结前问后。二正解释。第三已总结。正解释中。初有一颂总开二门。第二依二章门次第解释。言白品异门等宣说者。是善。通漏无漏总名为白。欲以诸门次第宣说。黑品异门等宣说者。不善名为黑品。示欲以异门分别解释。下半颂解脱二品意为开悟他令觉义故。故说略颂应知也。依章解释中。先解白品。后解黑品。解白品中有其四番。初解师等八门。二智等十五门。三如来等十门。四欲等九门。初中有二。先颂列八门。一是师。二是第一。三是二慧。四是四种善说等。五是亦有因缘等。六施。七戒。八道。次以长行解释还有八段。第一释师中分二。初明三师。次释名义差别。前中言轨范师者。秉法者。亲教师者。和上也。若同法者能开悟者令忆念者。则是同学先有解者。言开许制止一切应作不应作者。是大师故。时时教授教诫故者。是后三师。言当知则是能说传说及随说者。结前三师也。次释名义差别中。初释师之名义。后释弟子之行。前中。师之名义。略有十六句。景师云。能奖胜奖至奖三义者。文通于三师。能导胜导至导三义。亦通三师。泰师云。根本和上阇梨名第一伴。若说菩萨等誓法更为一切众生作和上阇梨故名第二伴。经中有此别名故通之。下释弟子所修之行有二十九句。废易解难。言于一切事现正随从故名信顺等者。诸有情等于师所说因果等一切事中信名精进故也。缘人起信。故名开信。缘法起信。故名净信。言梵行者至习淫欲法者。谓涅槃离染名梵。八支圣道与梵为行。又烦恼名非梵。八支圣道离彼故名梵行。又此八支从彼如来梵音而生。故名梵行。又言安住余梵行者乃至由修身念者。三十七品解位。三四二五在方便道。七觉在见道。八正在修道。见道虽具七觉。但见道一入不起于定则得究竟。是故余之六觉从定觉支总名奢摩他。八正在修。以数观察慧闻强故。余七从慧总名毗钵舍那。七方便中从四念处乃至五力总名修身念。不同小乘但观色身名为身念。言如其所应彼自性故彼品类故等者。问见道七觉有定非定。何故总名为定。解云。见道中定觉支是自性。余六是彼品类。相从名定。修道正见是自性。余七是彼品类相从名慧。见道已前有五法。四念处乃至五力。于中举初举后故名信念。此四念处依大乘中以念慧为性。故于初四念住中但举念后五力中举其信力。皆通定慧。故言此中信念俱通二品。举此欲明修身念体通于定慧。下次第二释第十一中分三。初约自义行等五义以辨第一等名。次约世间善等五义以辨。后约欲行等五义以辨。于中复三。初正释五名。言所言上者超过一切三界世间善圆满故者。此据后智体是出世。以行世间故名世间。次释经中九句下结成第一义。言由蠢动故者。则前无足乃至多足。由依止故者。谓有色无色为其依止。由心故者。谓有想无想非有想非无想。如来于彼三种类中最为第一故。第三释二慧中。三藏云。以二复次释大师慧。故云二慧。又大慧者已下。第二义释故。景云。虽有诸慧之名总名二慧。则是异门名也。泰师又云。师为第一。慧为第二故。应云第二慧。但去第字。故颂云二慧也。文中有五十一句。废易解难。俱生慧者。即生得慧。加行慧者。是方便慧。言慧垣墙者乃至非一界智者。景云。垣墙是后得智遍利众生。但于大悲心之所转。堂殿是正体智内证真如。名到究竟云云。泰云界智如垣墙周绕遍于一切。垣有一门。界亦如是。界是因缘遍一切法。菩萨初学要观诸法因缘。次能了知十八界差别。名非一界智。是趣二果加行道。故云阶陛。于十八界中子细分别。一一皆有品类。故名种种界智。如堂殿究竟住处故。即界智等。约初中后以辨三智。第四释善说等。先别释八句。后摄之为四。前中言具足四依者。人四依。法四依。亦可有行四依。故云有依也。第五释有因缘等五句。言四依者。谓树下等四依也。三神变者。谓神足他心漏尽。教诫中略无他心。第六释施中。初释经中六句。次以六施配属前文。后结成。所说六句虽别不过三种。一施品类。即前二句。二施时分。次之二句。三施处所。后之二句。第七释戒中。先举半颂列其四门。后以长行次第别解。即为四段。初解尸罗即有十五句。第二解说法即有六句。第三四段指如前说。可知。第八释道中。先举一颂列其八门。道品七门为七。广说为第八。故云无量为后。次以长行解释。文分有六。初解念住有十三句。然此文中无身受心法等文。但明欲精进等为四念住方便。住热光者能修懈怠对治法故者。如日之光能除昏闇。如是正勤者能治懈怠。此中显示至四种对治者。但结于后四句也。第二解正断神足。第三解根力。并指前说。第四解见道七觉。偏解择法觉分。言简择者总取一切苦法种类为苦圣谛故者。总缘于苦。最极简择者至老苦等者。别取诸苦也。极简择法者至先修所作者。简择契经能诠之教。依止此故先修所作也。言审定等解了者。于一切法平等解了。故云审定。近解了者。证近前法得决定故。云近解了。前是寻求道者。前三寻思。今是决定道者。后三是如实智。此明二复次别也。解了仍是择法觉分也。第五解八圣道有三十句。黠了等者是正见。但解正见正语业命等。言了知分别体者。知能缘心也。又黠了者知自相通达者知共相者。后智知自相正智知共相也。问曰。此与因明相违。彼云比量知共相现量知自相。答。不相违。因明现量知自相者。如五识定心意识。各各知于诸法理事自相。今言共者。据所知理相似故名共相。厌离已下。明正语业。由厌离心而起名厌离。所言念下。次解正念。略不辨正精进正定思惟三也。自下第六解广说。有其二颂。合有三十四门。初颂十五门。次颂有十门。后颂有九门。释初颂中。先解智有十三句。智者谓闻言说为先慧乃至智者谓知言说为先慧者。景云。依毗昙六根建立见闻等。成实立六识。今依大乘对法云。若眼所识名见。若耳所识名闻。若自构画名觉。现量所证名知。此文即说鼻舌身三根三识及互识同时意识在定意识等以为知也。若依经部。若自所证名见。即是现量。从他所得名闻。胜鬘经云而说偈言我闻佛音声等。不自亲闻佛说。传闻便书名闻慧。是圣言量。若自思构名觉。即是比量。泰云。经中说智见觉知四种。故论主解云智者谓先同闻。故起言说云我闻。因此起智见觉知。类此可解。次解宣说即有八句。如文可知。第三解善有十二句。景云。即是七善处。初明时善。于中亦三。谓初中后。即是教之功能。能令行人初生欢喜是闻慧。行中道是思。后是修慧。后令离障证。即是智证。智中。初离现行垢及一切究竟离欲者。断随眠也。第二义善。第三文善。此出教体。能诠所诠并为教体。第四纯一。即是独善。不与外道共故。第五圆满者谓无限量最尊胜故者。所度无边。能度之中最尊胜故。第六清净者谓自性解脱者。谓在学位。无漏名自性脱。第七鲜白者谓相续解脱者。在无学位。第八梵行者谓八支道者。三种解梵如前所明。当知此道由纯一等四种妙相之所显说者。此文则说梵行。是总纯一等四次第释之前三义别不释梵行。此文分分不同。昔来恒说梵行是总。余七是别。泰云。虽举八正道等。而此举所诠。显能诠教明总叹胜故。第四解欲有其四句。欲亦名爱。亦名为乐。亦名为信。第五解炽然亦有四句。第六犹有其五句。第七解远尘等。有十四句。景云。垢谓彼品者。即见断慢同时心所。及见断品所有粗重永无者。通取见断一切随眠名垢。言法眼者谓如实现证唯有法慧者。能证唯法无人之慧名为法眼。言见法者谓于苦等如实见故。谓相见道。言得法者。下明得沙门果。言知法者。下明出观。不可以他心智等而知。故云不自知。得沙门果。而以观行道理。知自得果。复自知我预流果等也。获得证净下。明四不坏净。越渡惑者谓于自证越渡疑者谓于他所证者。若有未自证多疑惑。由自内证故渡疑惑。泰云。初句二番解释。初番。决择分智已生。未得究竟无漏智。于此位中我慢能障见道现观。惑有间起惑无间起。名度我慢种子及见断种。并名垢。后番度是修惑我慢及见惑现起。垢谓见修二品种子。最后句亦二番解。初番可知。后番逆世俗生死趣向胜义涅槃。故云建立二谛法。第八解如病等。初总标。后问答别释。问意。何故经中说如病等不宣说言犹如重病耶。答中先总答其义。后别释四行。前中然修行者至观察彼果者。谓行者先观苦谛作无常行。次于彼事如实诃毁犹如病等甚可厌逆。次复更观无常观察苦果。以彼行者初后二时观于无常。中间观病。故经说言彼如病等。若直说彼犹如重病。即不同观彼无常也。次别释四行中。初释无常。言无常者至皆展转故者。谓观一身无常名生身观。念念无常名刹那。刹那展转者由彼彼触起尽故彼彼受起尽者。触受虽复同时而得说言从触生受。文相似说前念受相应触生后念触相应受。此相续见者。明观触生受。但是相续非一刹那。故云此相续见。由非不现见非缘他智者。现见于苦。故云非不现见智。观自身故。云非缘他智。第二释苦中。先标举二种。后别释之。于中初释生等诸苦。言由见生身展转有故悟入苦性者。念念生灭名为性苦。即是行苦。次释三受皆苦。有三番重释。第一番云。乐受变坏故苦一切苦受生住故苦者。此文分明说苦受生时苦住苦。故苦苦。非苦乐受舍受。念念灭坏释行。行带粗重不得自在名苦苦。体是无常灭坏法故说之为苦。此中已下第二番解。已灭坏者由无常故说之为苦。此过去也。已生起者灭坏法故亦说为苦。此说现在。此灭坏法至亦名为苦等。赖耶舍受体是灭坏之法。或时苦苦所随。或时乐受坏苦随逐。与此二苦随一并生。名相应故。此舍受亦名为苦。云何当观已下。第三番解。谓由此受贪所随眠。由随眠故受当来苦。于现法中能生失乐受缘则生忧恼故生坏苦。如是当观乐受为苦。云何当观如箭至常恼坏故。此观苦受也。非苦乐受乃至苦乐二种者。此观舍受苦苦坏苦名苦乐二种。第三第四释空无我。文相可解。第九解十中。有十二句。亦名显示。亦名开示。亦名显了等。则是摄异名义门。触者谓能触证。第十解义有其八句。我有情等。或是外道神我。或明佛法假我。梵云萨埵。唐云有情。贤圣了知唯有情识。更无我等。故名有情。梵云波罗拏此云众生。古人以众生译萨埵者谬也。梵云摩兔遮。此云意生。从意生故是意之种类身也。摩纳缚迦者。此云儒童。或多云年少。此等是神之异名。盛年自在意高下故。昔云摩纳略也。养育者。造业招报。子果相生。是滋润义。名为义育。第十一解断。文相可解。第十二解尽生等。有二复次。初解我生已尽通于四果。余三唯在无学。后解如文。言记别四种解了行相者。即生尽等名四解了。为他说故。云记别。第十三解天世间。初解颂文。后散释经文。前中言并天世间者。是总句。此有二种者。此解颂中并天世众生。此有三种。二谓依摄事分中有其三种。一并魔梵二。魔于欲中自在。梵于净定自在。二并沙门婆罗门众生二。谓生在人中希魔梵而修行者。三并诸天人众生二。谓于天中除魔及梵取余天。于人中除沙门婆罗门取余人。言如是总结解脱三缚出离欲贪者。如是等人不解脱贪嗔痴三缚等分。明罗汉不同于彼。故脱三缚等。下散释经文中十句。毗奈耶者。是调伏。伏断现行故。云由了相胜解二作意也。断者。由远离摄乐加行究竟。超越者。由方便究竟果作意。余文可知。第十四解依等五句。依谓五取蕴者。众生自依五蕴。及七种所摄受事则父母等者。复外依父母等。所言取者谓诸欲贪亦名为取者。贪是四取之体。此据能取名取。故言是贪。若据所取名取。一取取诸见。二取乌鸡等戒。三取我见及所计我。四取五欲。若据所取名取。则说四境名为四取。此如下文摄事分说。由不安立及安立故说有四取者。景师云。在家人但起欲取不安立见惑二取。出家外道起见取戒取。名为安立。我语取不安立及与安立。通在家出家皆起。故有四也。此如摄事分说。泰师云。欲取是本名故不别安立。余三取名是别安立故。由不安立及安立。故有四取。言执著者。谓诸烦恼能趣于依。即名为缠等。现行烦恼能趣向彼五蕴及父母。即名为缠。彼品粗重。说名随眠。如是名依。一名取。二名心依处。三名执著随眠。四此次第结前四门。于此有识身及外一切相中者至境界相中者。明有识身中有本识种子。能与我慢等为因缘及为境界缘。前种子望后种子为同类因缘。是故识身亦与随眠为因缘。外一切相器世界等但与我见慢等为境界缘。又由缘彼外器世界等熏成种子故。外器等望彼随眠亦远为境界缘。第十五解我我所等。我慢执著。多是外道起。我慢种子。通内外道。次有一颂列其十门。辨前广说。长行中。初次第广释。初解如来等。先牒指经说。次释其义。后总料简。就释中。但解八号。不辨正遍知如来二号。应者应供养故者。有释梵音但名应。是故以应供养释其应名。今解有多义。且举一义以释之。遮行行行皆悉圆满者。如彼根或防护根门。名为遮行。三业造修。名为行行。又复四种至皆悉圆满者。谓四禅增上心现乐满也。前是行行者。前说遮行行行。总名行行。后是住行者。四禅凝住。故名住行。此中清净身等现行正命是圆满密严根门是遮满者。可知。由此二种至无忘失法者。由行行故显三不护。四遮行故显无忘失。由不造过世间静虑遮自苦行者。世间静虑是乐道。外道造作苦行名过静虑。今明如来由不造过世间静虑遮苦行故。名遮自苦行。又解由不造过出世定故名遮自苦行。言又于世间诸法自性者从缘生法。因缘者。能生。因缘爱味过患者。由爱味故起诸过失。出离者。离欲行者。由见过患故能离欲。能趣行等者。由见生死中向前诸法自性因缘爱味过患等心便厌背。趣三菩提等行。名为趣行。如来于此趣行皆善知之。名世间解。下总料简。言此中如来乃至是不共德者。二障无处无为理同。名为共德。自余明行圆满等句。是不共德。有为功德诸佛各成就。别属佛人。名为不共。有释二障无为。三乘同得。故名共德。其三明等二乘随分成就。不及如来。故名不共。不及前解。第二解无常想。先闻四门。一修。二修果。三修差别。四修方便。言于无常想素呾缆中修谓若修若习者。依素呾缆障修无常想。修果谓一切贪欲广说者。由修无常想故。能入空观断一切贪。名为修果。此即举所离贪欲明义择灭。是其修果。修差别谓譬喻差别者。因修无常想故。更作余观。名修差别。修方便谓住阿练若处等。可知。次别解四门。解初门中。初解若修若习若多修习。有其二番。后散释经中为处为事等六句。于中先次第释六句。后重释五六二句有其三番。随顺欲贪故说于掉下。次解第二门。将欲明果。先举其障。随顺欲贪说掉等者。欲界散动名掉。色界持定起慢。无色贪顺无明。即是色染无色染掉慢无明五上分结。举欲贪取五下分结。此过所除。言拔除根本者害随眠故者。断种子。摧折枝条者至不增长故者。下地烦恼。为求有报修福分善。由断烦恼。福分善法不增。以无常想所缘至观无常故者。想止观境。显示无常。台阁者。解第三门。解脱俱行等者。谓在无学果。栋梁者谓彼依因者。是前因也。象迹谓于诸迹中象迹为最。于诸想中无常想为最。第一无学无常想境宽通。如转轮王。学人无常想陕。如小城王。亦可除无常想。余诸想等如城王也。又或居阿练若下。解第四门。言唯有色无常性等者。四蕴无常。诸部共说。色蕴一种有说劫初时生劫坏时灭中间恒住。为破此计。故言唯有色无常等。第三解底沙。底沙者是星名。有比丘从星立名名底沙。佛为底沙说四种往趣道障二种道等。又云。婆沙三十卷有底沙梵天。景师云。言四障者。一疑。二邪寻思。三邪分寻思。四邪分见行。二道者。谓正道邪道。余处是邪道。下散释经文。忿与苦恼同是忿类为一。不乐者杂嗔事此为第二。此之二种犹如坑涧。乃言猛利者处深稠林者。烦恼猛利各处稠林。虽舍父母妻子七种所摄受事。而由烦恼总贪恋故不能舍。此有释。言四障者。一疑。二邪寻思。三邪分寻思。四邪分见行。二道者。一苦恼。二不乐。此二如坑涧。下释等言。虽入山林修道。舍七摄受事。而不能舍利养恭敬故。由此二义故苦恼不乐。不及前解。第四解怖。可知。第五解无为。无为无动异名分别。名摄异门。第六解不有。我何当不有我所何当不有者。牒经文。或是佛法假我。或是外道计有实我。我所当不有等谓约未来世至希求不生故者。于未来自蕴云我何当不有名希求不生。于未来外器世等我所何当不有名希求不生。又复显示希求依止不生故者。色是希求依止故。于未来所依色蕴之上言我何当不有。言及希求依彼受不生故者。于未来受蕴上言我所何当不有故言希求不生。我当不有我所当如有者谓约现在世说者。前云我何。当不有我所何当不有。今不言何直云我当不有我所当不有。但言约现在世为异。如前所依我法还作两番如前所引。言此观无常灭前观舍择灭者。明二观别。文前但有希望故后于现在因观无常性者。重明二观别也。第七解不相续。如文。第八解空。所言灭者谓余烦恼断故者。是有余涅槃。言涅槃者。谓无余涅槃也。第九解无常。有尽法者谓一分尽故者。过去也。有没法者谓全分没故者。堕在三世。三世俱没。又有尽法者谓全分灭故者。谓三世法已尽当尽今尽故。有没法者。谓相续变坏。两解有异。有离欲法谓过患相应者。别有离义。有灭法者。谓一切有为法皆有出离故也。第十解无余。无余断总句。更有六别句还是三世染法。可知。
　　
　　第八十四卷

　　下有一颂。列其九门辨前广说。长行中。次第广释。初解欲三种。景师云。此中以三种门诃责于欲。初约四倒诃诸欲过。次举八喻重诃其欲。后约不净等重诃其欲。初中。言诸欲无常虚伪不实者。牒经文也。谓于诸欲宣说颠倒等者。明佛说意。下约四倒消释经文。次举妄法幻事诳惑愚夫等。成前四例。次举八喻中。喻枯骨者令无饱故者。如狗啮骨但啖口面。无所饱满。诸欲似彼。下约不净等重诃臭秽。诸受用饮食变坏成故者。段食在腹变坏方资。泰师云。欲三种者。一无常。二虚伪。三不实。第二解延请谓徼延施设供养。请谓启请。欲闻说法断除贪等。求圣果等。第三解法。有四十五句。于中通有理教行果四种之法。文义巧妙。即是教法。现见是理。无热是果。无时亦是。如理诸有智。了知四谛等行法宝。第四解僧。有其五段。一释正行等五句。六坚法者。即六和敬也。二释大师等六句。三释序等四句。四释善见等五句。五释圣等三句。第五解惠施有九句。第六解厌有三句。第七解梵志。初散释五句。后总料简有其两番。前番中。言现在未来名有者。当现有故。过名非有者。满已灭故。由此诸句无倒观察波罗门相等者。初云是为波罗门者。究竟到彼岸故。蠲除诸恶故。是为其相。次有四句无倒观察波罗门相。于中三句显其多门。及与正智观察其相。谓无犹预断恶作离诸贪或不正修习善品故。复显示第四一句观察其相者。即于有非有著无有随眠。言此义中者谓八种著于非有中作愁忧著者。谓于过去非有中作愁忧。由追忧故。于现在世有中有五种著。于未来有中作行作动者。如文。言总于三处作极厚重作极甘味者。三处即前三世也。于前三世以著合作极重作极甘味二也。复有差别已下。第二番解。言于记所解疑惑断故。即是无犹预等。于所行中一切妄失法行断故者。即是断诸恶作者于应作事无不作故等。于未来苦因断者。即是离诸贪爱者无有利养恭敬爱故。现世苦因粗重断故者。即是于有非有著无有随眠者。随眠永断故。所言有者于三界所摄诸相作意言非有者于无相界作意思惟者。此解有无须知异前三世辨有无也。所言著者谓此义中是贪嗔痴者。正出体。问曰。向言有者于三界诸相作意起贪等著此义可然。向言非有者于无相界作意思惟则无漏心。于无漏心中云何起贪等著而言非有中著耶。解云。如入无相定。诸有学者随现行贪等犹有随眠。故言有著。此义但说学人不说罗汉。罗汉随眠一切尽故。言四种杂染者。寻思是一。戏论是二。著为第三。想为第四。前二是出家品。后二是在家品。由有著随眠故彼三毒得生起也。诸出家者由追忆念曾所更境故有寻思者。追忆在家妻子寺事故有寻思也。第八解无常。言当知此中增一略文显无常等差别障碍差别为后者。景师云。增一略文。则是又无常力之所损害等文。于声闻地文中加此也。泰师云。增一阿含中九略文。约欲无常等差别辨无常观。有障差别。为最后文。言如理观察者此说二法无颠倒转者。慧定二法无倒而转。故云如理。第九解色如聚沫者言思饮食味水所生者。由思饮食口中水生。则枯色蕴犹如聚沫速增减故。余文幻喻寻之可知。上来解白品讫。自下解其黑品。于中初结上生下。第二开章别解。别解中先颂列九门。别开贪嗔痴即为十一门。次长行解释还有九段。初解生有十句。所言生者谓初结生则名色位者。道理结生应名为识乃至名色者。有三义解。一解。是略二解。名色时长识支一念。以少从多。总说名色。三解。此同对法。彼云行识与有名业杂染名色。六处触受生老死六支名生杂染。无明爱取名烦恼杂染。今据此义。故言谓初结生则名色位。第二解老有十四句。第三解死有八句。余心处在者。寿暖二种上下俱舍。余有心处所立。第四解藏等有十五句。执我名藏者。执我之心能藏于境。或复为境之所摄藏。第五解可喜等。于中初解可欣等。后解可欲等。前中。二番解释。云境界事者。所爱之境。领受事者。领受乐受事也。第六解烦恼。若依对法有二十五门。若依瑜伽决择中文。但有二十四门。今此文中。数得三十八门。前三十门唯明烦恼法门差别。后之八门通取烦恼及业。总名烦恼。解九结中。初举五义释其结义。第二制立所由。言于五种事能和合故说名为结者。或是所结与能结合。或是能结与所结合。言除七随眠所余一切染污心法皆随烦恼者。有处说云一切缠皆是随顺总以其展转相随起故。今此文中但有一说。缠有八种谓无惭者。除忿覆。依下摄事分云无惭无愧障戒学。惛沉睡眠障定学。掉举恶作障慧学。悭嫉于菩萨受用财法中为障。忿覆于前三学及同受用财法非障。是故不说。解株杌中。景师云。株杌则贪等三。五心株则五心栽。下云贪等别故。说有三者。是三毒门。有释株杌有二。一五种则五心裁事。二三种则贪等。你伽者。梵语唐云常流注。或云常害。亦贪等三也。箭所有恶行根。并是贪等三。匮乏烧恼亦贪三。余寻可知。稠林亦是贪等。上来三十门唯明烦恼建立句。下之八门通就烦恼及恶业以立。八门者何。一爱尸罗。二名恶法。三内朽败。四下产生。五水生蜗螺。六螺音狗行。七妄称沙门。八妄称梵行文有两番。初番中。言爱尸罗者。尸罗是戒清凉。突是违害。亦名为舍。此岂不通身语业耶。言下产生者是下资产。无善七财但有烦恼恶业下资产也。螺音狗行者。从喻得名。譬如有一狗。吠声清直。似于螺音。而行狗行。恶比丘亦尔。言善而行恶也。年两者。夏腊也。第二番重释可知。又有贪号已下。更有多杂碎事。指同后说。言烧鸡者。泰师云。如烧生鸡。苦无常亦尔。故云烧鸡。达师云。喻破戒比丘。第七广说贪嗔痴自在三段。初解贪异名。有四十九句。言七憍者。此有二解。二解则色力才等。可引前文约境辨憍也。二解。七慢等流。故云七憍。言三憍者。有释三界之憍名为三憍。又解三毒所起之憍也。有释无病憍等三也。言内垢者下。第二解嗔有四十一句。略作三十二句。在前际无智者下。第三解痴。于中。先辨十九无明差别。后解无明名义。言及有对分者。黑白句中有黑白相对分故。云有对分。下解名义中。有三十二句。于彼于此等者于如所说不如实知故。云于彼所未说不如实知。故名于此。亦可通此。第八解少等三句。第九解异门等三句。因者所以。如是名为已下。大文第三。释已总结。于诸经中随其粗显略示差别。其余无量句当思择。
　　
　　第八十五

　　摄事分中契经事行择摄第一之一者。上来初本地分宗明十七地义。于十七地中有余不了义处须分别故。次第二明决择分。虽于义中分别决择。而未分别解释经法。故次第三明摄释分。虽明造论解释法用。未明诸法之名之与义各有多种。故次第四辨摄异门。虽辨异门种种文义。未明文义所依本藏。故次第五明摄事分。谓于此分将三藏教摄所说行择等事故云也。此分具辨三藏。先解契经。契经之中有其四释。一辨五蕴是行择是有为行故。二是处择。三明缘起食谛及界等择。四是菩提分法择。今于三藏中先明契经。四释之中先明行择。总名第一行择。四卷此卷在初。故言之一文中。初结前生后。次正决择。后结劝应了。正决择中。初开列三藏。二次第解释则为三段。初有十四卷明初藏。次有一卷半明第二藏。最后第一百卷半明第三藏。就初藏中文分有二。初举所释之经。二从是已后已下。辨能释摩呾理迦。前中有二。初征列二十四处后次第解。前中先时所作者。泰师云。一部分先辨。故云先时所作。次第解中先别解四经即是约部别立。后总劝知其二十种即是约义立经。前四经是本。二十未重明前四。前四亦摄后二十。后二十亦摄前四也。解四经中。言依五犯聚及出五犯聚说过一百五十学处者。谓五篇戒有二百五十。然论主录其粗戒有百五十。众学微细不可限数且举一百。余名为过。阿笈摩者。此名为传。如此教前佛后佛展转传说无有异故名为传。不同昔云阿含名净教也。此中自释阿笈摩者谓于是中世尊观侍彼彼所化宣说如来及诸弟子所说相应者。则能说人。与教相应。则是文也。蕴界处下是其所说。则其义也。又依八众说众相应者。则是教所被人。所谓八众如初帙说。言处中而说者。以非广非略故。言如是四种师弟展转至是名事契经者。景师云。此释传义。增一者。应是误。达师又云。此文中更加增一两字者错也。草本中无此二字。然缀文家剩著二字。此结文总结四阿笈摩故。于十二分中除方广分余名声闻相应经者。道理大小各具十二。今此文中且举一义。下总劝知余二十种。前之四经未必备有二十经中义。故云如应。自下第二辨能释摩呾理迦。文分有三。初辨来意及本母名义。次正解释。后结劝觉了。字本母者。十四音也。又解三百字界名为本母。就正解中。四择则为四段。就行标中总嗢拖南日至无厌少欲住者。是则总标纲要。别有十一门。一界。二略教。三想行。四速通。五因。六断支。七二品。八智事。九诤。十无厌。十一少欲住。次有十一别颂释前总颂十一门也。然下十一颂中一一颂内有其多门。各各略摄初门入于总颂也。就初别偈复有十一门。一界。二说。三前行。四观察。五果。六愚相。七无常等定。八界。九二种渐次。十非断非常。十一染净。长行中释十一门则为十一段。初解界中。先明所治四种界体。后明能治之道。前中。言有四种乃至所集成界者。习邪胜解熏种名界。于先有者简异今有。先世先身先所得自体者。简异今世今身今所得体。听闻常见至所集成界者。先世闻说我身是常不从因生则是解脱。数习此见熏成种子。故于今身由彼为因习邪解脱熏种成界。如说由常见至广说亦尔者。类释余三见。下明能治之道。初明教兴之意。后正明能治之道。言为随第四若离诸行起我见者由空门转教者。为调离蕴计我我在蕴中。故说五蕴行空无有我。若即诸行起我见者由无我门转者。明彼即蕴而无有我。第二解脱中。初开三章。后次第别释。言又解脱有三一世间解脱者。假施设立。以不断惑种故。云何方便谓于诸行中依如所有性及尽所有性等者。见道已前观有为行有无常等理名如所有性。五蕴性类各各不同名尽所有性。于彼二性修无常等想由此得入谛现观尽。名方便见道观。如望彼解脱并是方便。内所证中谓我已尽诸恶趣诸行又尽七生等。即是预流人得我生尽。又我住能究竟尽无退转道等者。即是预流梵行已立。若于无学至所应学事者。明所作已辨。我今尚无已下。明不受后有。第三解前行。言见前行法者乃至出世正见者。见道方便名见前行。由闻如上说解脱方便四行梵智等起闻思修。未入正性离生能入正性得如实见等。道果前行法者至为断所余诸烦恼故者。景师云。修道是道家果之方便名果前行。谓得见道已后起修道断惑正思惟等。或从见道次第则入修道名或同时或同一身。若后时及后身方起修断对治名或后时。为断所余修道烦恼。泰师云。道理正见正思惟无不俱。然今论主约能引道辨所引道。或有与能引道同时生。或有能引灭后所引方生。达师云。或同时生者无间道与惑同时生故也。言或后时生者解脱道也。第四解观察中。初举八事。一爱味。二过患。三出离。四闻。五思。六思择力。七见道。八修道。次别辨观察之相。言是名一门观察差别者。总结前三以为一门。约所观以辨观察也。后之五种。约能观以辨观察也。谓不现行断者。是思择力伏也。及一分断故。是见道断见惑也。第五解果中。初总标二果。后别释。于中。前明二种断惑果。第二有永不复转则是有余涅槃。后明苦灭果有其五番。此无余涅槃。心身苦灭。即五识意识相应苦灭坏苦及苦苦灭。同是事苦故来为一。行苦苦灭。以是理苦故独为一也。第六解愚想。如文。第七解无常等四决定。初总标列四门决定。后别释四门有其三番。初番中言云何诸行无常决定乃至起尽相应故者。此举三义证于三世无常。若未来行至如是应非无常决定者。未来诸行先无无则是定。是则应非先无而有。若尔应非无常决定。由彼已下顺解无常是其决定。若现在至未来诸行便应非是无常决定者。现在行生若决定是有。则应非先有而无。先有而无故知定无常。今举现在先有而无是无常者。将知未来先无而有定是无常。亦可前约未来解第一句先无而有。次约现在解先有而无。下约起尽以释无常。现在诸行亦应不与起尽相应至非决定有者。现在之行始起即尽故与起尽相应。过去之法唯尽非起未来之法起而非尽尚是无常。况现法具有起尽相应岂非是无常。以有为先施设非有。是故过去诸行无常决定者可知也。如是已下。结成其义也。言未来未有由此故空过去已灭。由此故空者。据依他因缘空也。现在诸行虽有未灭至由此故空者。景师云谓于现法决定执有遍计所执。必毕竟无性。故说名空。泰师云。谛义是实义。胜义是第一义。现在诸行无彼二义。故空决定。云何诸行无我决定乃至是名诸行无我决定者。过未之法尚是无我。况现在法正不自在得是义耶。又由二相已下第二番解。云一诸行种种外性者。无我所也。二诸行从缘生不自在者。内身无我也。复由十相已下。第三番解。言谓由败坏等者。景师云。由败坏变易别离此三知无常非可乐不安稳此二明苦。远离常乐净等名空。异相显无我。达师云。一败坏。二变易。三别离。四非可乐。五不安稳。六应远离异相相故。此中略不明余四相。如声闻地已说故。第八解界有五种。言灭界者。见修断惑所依阴身灭故。名为灭界也。第九解二渐次。初总标举。二次第解。解智果渐次中。文分有二。初约四法。后约四执。第十解非断非常。初约三世。后约四缘。前中。一以无常住行为因故则是过去。二生已无住因故则是现在。三未来诸行因性灭故者。则现在无常之法是未来因也。下文言等无间缘者谓别六识等及相应法等无间灭等者。此则说五识望五识为等无间缘。故有相续。初帙中云五识无次第缘者。据率尔心故。若据等流亦得相续也。第十一解染净。初开二章。二依章释。释中有三。初解三事。次解二相。后料简重释。解三事中结言总略为一名由三事等者。三事虽别而总名为观察染净故也。解二相中。言一由如所有性者。如彼爱味过患如出离性而观故。二由尽所有性者。尽其所有爱味过患出离皆悉观。云此中观诸行为缘生乐生喜名爱味者。诸行是所爱味。又此爱味极为极小者。景师云。以于诸行生喜乐处少。故名狭小。泰师云。爱味是因过患名果。果相过多故云广大。因过微故云狭小。如是由二相观如所有性所谓爱味者。一观行生乐喜。二观爱味极狭小。过患广大者。景师云。以无常者义亘诸有漏。故名广大也。言由二相者。一无常等。二广大。出离中由二相观者。一欲贪灭断出。二寂静无上等。又即此爱味过患出离于诸行中等者。总观也。又为了知已下。第三料简重释。分之有二。初约人辨其三事。又于此三处随其所应已下。约道以辨。前中有二。初约二乘。二约三世间。前中。言一于诸欲染著众者则爱味。二远离众则观过患而生远离。三离系众则出离。次约三世间。言一由得欲自在及净自在故等者。魔王于欲界中得自在故云得欲自在。梵王离欲恶不善故云净自在。二由勤修得彼因故等者。此外道沙门等。求得魔梵故。修彼天因也。三趣种种业因果故等者。除前二外所有天人趣种种业。下约道以辨。三事中。初约见修二道以辨过患。后约四解脱以辨出离。此中略不明爱味。就辨解脱中。初法。次喻。后合。法说中。泰师云。前贪是内。后贪是外。五欲中贪。故须再明。达师云。前三相辨有余涅槃。后一相辨无余涅槃。其义可知。喻中。初约五喻喻前四解脱家障。后举四句结前五喻。前中。言譬如有人至或索或铁者。是第一喻。三毒所缚。或木者喻贪。或索者喻嗔。或铁者喻痴也。又置余人令其防守者。第二喻。为三毒随眠及不正作意之所防守。或设有彼至还执将来者。第三喻。以俗道伏除贪等生于非想。由彼贪等随眠还执将来。在下界中或有尚不令彼转动况得逃避者。第四喻不正思惟之力不令行舍于贪缚等。或有安置乃至无欲逃避者。第五喻彼处受妙五欲中心生乐著九结所系。下举四句结前五喻。景师云。如是彼人为一切种缚之所缚者。是为第一。为善方便守之所守者。总明第二第三第四为第二也。为最坚牢系之所系者。总明第四。九结所系为第三。复为怨家随欲加害等者。别加此一为第四。若有能脱是四缚者。名脱一切缚也。达师云。为缚之所缚者。结喻三毒。为善方便已下。结前令其防守。此中不结喻随眠。为最已下。结喻九结。次为怨家已下。结喻生等诸苦。言打拍者。前蕴魔或复解割者。喻死魔。或加杖捶者。喻天魔。或总断命者。喻烦恼魔。合中。景师云。如是于彼至譬贪嗔痴缚者。合第一喻也。言三处世间愚人者。魔梵等以为三也。其守禁者譬不正寻思及未拔随眠者。合第二也。不正寻思故至而远逃避者。先合第四也。烦恼随眠未拔至复执将还者。却合第三。此中间三种束为第二。可爱妙欲譬之九结等。合第五喻合为三。复四魔怨已下。加此二种以为第四。若脱此四名解一切。达师云。为种种缚至贪嗔痴缚者。合第一三毒喻。其守禁者已下。合第二第三不正作意随眠烦恼喻。言可爱妙欲者。喻九结。言由彼结故等者。合第五生等苦喻。彼既如是已下。合结文中初喻。善方便已下。合结中第二喻。最坚已下。合结中第三喻言复四魔怨者。合第四喻。大门第二解略教等。先颂列十一门。一略教。二教果。三修。四堕数。五三遍知断。六结。七解脱。八见慢杂染。九净说句。十远离四具。十一二圆满。长行释中即为十一段。初解略教中。由三因缘请略教授等者。景师云。一略闻法足得自义等。二又有怖畏于所入门多作为善方便而得入故乃至将不令我作意散乱等。三又于如是所闻所思一切法中不得决定当依何者。由此三因略请教授。有释。一者若人唯闻为究竟者。大师为说令生如是解但略闻法足得自义何藉多闻等。何以故正行为实故弃多闻欲故。二于所入法门众多观行所作有怖畏故。大师为作善方便而得入故。三于多法善听思故不令作意散乱。又于如是所闻思已下。总辨请教。第二解教果中。景师云。谓为此出家及如此出家。一即形相者。剃发染衣。形同无上诸佛身故。二具足事业者。得现法三学事业。三具足意乐者。得自然五通。四具足处舍取者。由依内证得故舍生死取涅槃。亦可舍戒取解等。言具足依此得无上等。如上所明。泰云。为得此无上道故出家。及如此后三出家。何等为四。一依此故得无上得。即依形相具足也。二现法得。即静虑现法乐能发神通事业。三自然得。由依静虑起暖等善根意乐具足故。自然入见道。四内证得。由处见道位。舍凡取圣具足故内证真理也。有释为此正法故出家及如正法出家。今寻景云。牒论文云言具足依此得无上等。此具足字应属上句。何故属下。不可专依。第三解终。谓有六种死。前二可解。不调伏死者。谓于过去世不调伏有随眠行而于今生身亦不调伏随眠而死死已未来自体生。又摄有随眠行至便为众苦所缚贪等所缚。调伏死者。谓于现在已伏随眠而命终。未来自体不复生起。同分死者。谓如过去不调随眠于今现亦不调伏而舍身命。名闻分死等。若于过去不调。于今现在已调伏命终。此名不同分死。言若于现在乃至同分诸行者。可知。又此已下死有二。谓流转过患相及还灭胜利。下解此二。文显可知。第四解堕数。指如前辨。第五解由三相故应知无我遍知及断。一于内遍知无我。二于外遍知无我所。三于内外亦无有余互相系属。习此故舍彼随眠得毕竟断。第六解三种缚中。言谓初由种种故者。八结非一。故名种种。言此中非有为境唯一种有为所缘有五种者。计我非有非有相同不须随法别立。若计当有有法不同故有五种也。第七解解脱中。遍知诸行略有二种。一了如所有性则由无常决定等四种行故。二了尽所有性则由过去等十一行。第八解见慢中。初明见慢。后约四人安立离染。前中有其二种应知应断。谓见及慢。此见及慢差别为五。由二种门。谓由行故缚故随眠故。由行成三。谓此我我所我慢。由缠立一。谓执著。即前我我所及慢现起执著为缠。前三种子名随眠。言又有识身至随眠因相者。明有识身及以外事与前五种以为因相。此句是总。自下别明。言则此因相有二乃至计我我慢以有识身为所缘因相者。此我及我慢缘自五蕴识身为所缘相。道理二以识为因缘相。略而不明。计我所通以二种为所缘因相者。通计识身及外山河等为我所所缘相也。亦应以有识身为因缘相。亦略不明。识身中有持我我所我慢种子故。彼执著以闻不正法等至为因缘因相者。第四执著。以邪闻邪因缘邪教等为所因相。随眠为因相。彼随眠乃至为因缘因缘者。前五之中第五随眠以不如实等现行烦恼能熏为因缘因相。不能缘境故无所缘因相也。下约四人安立杂染。杂染即是向前五法。谓我我所我慢缠与随眠。言此法异生至然执著不可得者。即是入法凡夫在七方便伏于执著。但有四种及有识身因。并有执著因相一分谓有识身。非直是前四种因。亦是一分执著因相。有学众中至皆不可得者。学人已断见断分别我我所见。及彼有识身因相。亦断第三执著第四随眠。言及我慢执著并彼因相者。见断我慢执著并彼因相。一切皆能断。言然有我慢随眠可得者。由断分别我故。修断我慢不行。然有我慢随眠可得。又外道有情凡所有行不为断彼者。于四取中并作意断于欲。于见取戒取中顺已见者行。于他所行不顺已情者断。我语取者一切外道并不说断。言此法异生众乃至复修正行者。障见道者名已断一分。障修道者名为断余分也。第九解净说句有八。一谓由超过见慢故名二种等者。我我所二合名为见名见慢。二由断彼因相故名除相清净说句者。除有识身因相也。三由断执著。四由断随眠。五谓于后有至名已割贪爱者。更不造后有之行。名割贪爱。六及转三结故者。断三结故名转。七谓正慢现观故者。景师云。勘草本中还云正字。三藏云应云止慢。无学慢尽故云名止慢。三藏又云。然正解亦得。谓无学人作我生已尽等四梵行解。带于我解名慢。然非邪慢。故名正慢。泰师云。正现观慢故。又解。应云止见慢现观。论约正障。故唯说正慢。达师又云。三藏有两解。一云此正字错。应是止字。无学人永不设起增上慢。故云止慢。其中学人虽不故起慢。而起增上慢。又云正字不错。无学人亦起我生已尽等。亦应起正慢。假说慢故。八已作苦边如是一切总收为一者。此八总名一清净说句也。第十解远离四具。一无第二而住者。舍离佛也。二处边际卧具者。景师云。住兰若处故也。泰师云。边际有二义。一恶草等下边为卧具。二是如法长极边。三身远离可知。四心远离。于中有三番释。一离不善寻思。二由五相发勤精进。三断止观品障。第十一解三圆满。文相可解。

　　瑜伽论记卷第二十二(之上终)


　　瑜伽论记卷第二十二(之下)

　　　　释遁伦集撰
　　
　　论本第八十六

　　大门第三。解想行等。先颂列十门。一想行。二愚相。三眼。四胜利。五九智。六无痴。七胜进。八我见差别。九三想行。十法总等品三后广。谓此门中有三复次。故云三。三复次非一。故言等。先一复次。略明四法嗢拖南。此云法总相。翻云法印。然勘梵本无法印字。复两复次。广明初复次意。故云复广。此则远师等判释。若依景泰等释判为十一段。其第十门名法总等品。第十一门名三后广。今且依前判。长行释中则为十段。初解想行。文相可知。第二解愚夫有三相。且就慢便以辨愚相。第三解慧眼远尘离垢。二番解释。第四解胜利。言正世俗及第一义者。依如毗昙能诠教名正俗。所诠理名第一义也。第五解九智。前之五智是见道已前。后四智在相见道。诸行流转智。略由三种因缘集故。一切行集所有正智。谓苦集故生色。触集故生受。名色集故生识。则此三集灭故。色受识灭。名还灭。缘爱味是杂染因智智。缘过患是清净因智。缘出离是清净智。于异生位修前五智能速证后四智。第六解无痴住。先释无痴住。后通显有痴住。于中。初显有痴堕无明数。次明三毒异名。贪名有十五。嗔名亦十五。痴名有七。后辨喜贪差别。第七解胜进。先明四胜进。后明三胜进想。言恼害者至修厌背想者。亲友乖离财物散失。故生恼害。言此中先于过患想乃至后说其因。彰修次第也。第八解我见差别。景师云。言三缘自依止我见谓于各别内身所起者。即缘自身起分别我见。四缘他依止我见谓于他身所起分别者。不计此身为己我。但分别他身计如此我为好不好等。我见为依止生我慢者乃至譬如清净圆满面上者。喻识心也。质像为依发生影像者。自所计我为像依自计我复分别他人计如是我。名为影像。为依于自依止发生劣中胜想者。复依他所计我比挍自我起劣胜想。中合喻云。如是由邪分别故缘自依止我见为缘。发生缘他依止我见。如依质下举喻。以俱生我见为缘生我慢者当知譬喻与前差别者。依分别我见所起之慢陵他而起。依俱生我见所生之慢自特起高但名憍也。故有差别。如明眼人临净水器自观眼耳所余如前应知其相者。喻于俱生我见起于慢。此一切种萨迦耶见乃至有大恩德者。叹佛教胜能灭身见。佛及弟子教示行者名有大恩。唯由如是一因缘故乃至未满足故者。如说修行名随分报恩。泰师云。镜是人功所造故喻分别见。水非人功所造故喻俱生见。第九解三种相。诸行灭故。说名无余涅槃界。一谓于先业。先与今所起诸行永灭也。二谓彼生已任性灭坏。非究竟住诸行永灭也。三者一切烦恼永离系。故无余断。后更不生。由此三想诸行灭故说名寂灭。不同龟毛兔角永无。第十解法总等品三后广。于中有二。初辨四法嗢拖南。后举两复次广释其义。前中。景师云。一切行无常者是有为法印。一切行苦者是有漏法印。此是无愿门建立第一无常第二苦法嗢拖南。一切法无我者依空解脱建立第三一切法印。涅槃寂静者。依无相门建立第四法嗢拖南是涅槃法印。泰师云。嗢拖南有二声。若重声云摄取物惠施他故。若轻声云是云要略义。如一切行无常等。是诸法要略义。故今轻声。下举两复次广释。于中。初一复次明所治所除退还之心。后一复次次明能治之行。前中。言胜解俱行欲者由四种法嗢拖南故于诸行中而生乐欲者。由四种法嗢拖南说四法印故于无常苦空等诸行乐欲断除。于趣涅槃寂静无相之行中乐欲修习。又于诸行寂静生乐欲者至其心退还等者。先举不乐明其乐欲可知。言又由二缘至念忘失故者。谓由此二缘故于无我惊恐退还。言又此忍欲至其心愚昧等者。于此无我忍欲未串习故。虽了唯有诸行而于无我其心犹昧。带我解故数数思惟乃至其心退还也。下明能治之行。言于诸有智同梵行所如实同显者。观无我时观心拥滞。如实语告不作憍诈覆藏所解言由彼遍知者至并所得果者。谓缘于三事计我萨迦耶见正智遍知。我见种子名随眠。由计我故即计断常。故说我见为断常两见所依止。从此身边二见生起执著及以随眠。名所得果。于随顺观七方便中正见能了此事。下出我见缘三事。一所取谓五取蕴。二能取谓四取。三若如是取谓四识住。取之方轨随其次第如前应知。为二取心之所依处者。一解。四识住为前所取能取二心为所依处。二解。三事为前我及我所二心所依处。亦可依此三事起我见已。即与断常二见为所依止。故前总中明于三事我执即明断常两见所依止故。云随其次第如前应知为二取心之所依处。又即于彼所有诸缠至及彼随眠等者。出所得果。此解遍知。言又若依彼应所遍知正见转时至况得出离者。是解脱分善也。若随顺现观至堪能出离者。是决择分也。若已引发至方得出离者。见道等也。当知如是三见转时有此差别者。解脱分正见。决择分正见。现观正见。三见差别如前所明。大门第四解速通等。先颂列十门。一速通。二自体。三智境界。四流转。五喜足行。六顺流。七知断相。八想。九立违粮。十师所作等品后广。长行释中。即为十段。初解速通中。初明三法。后明五种渐次。前中初辨三力令得速通。次明智见差别。后明修四善巧。初中。言数习力者。常作常转。终不作期谓我为于今日明日后日当得尽漏令心厌倦。不作此期则无厌倦。智见别中则有九对。又有色尔焰者。旧云智母。景师传三藏言。犹是所缘。则有色所缘与色所缘影像。达师云。此云境界。下明四善巧。文有三。初辨善巧事。次辨能所依。后明清净道。初中。言如实偏知一切境者。四念住境界一切法也。出受事者。谓初禅出忧根。乃至四禅出乐根也。次辨所能依中。景师云。如是勤修善巧事者当知有四种所依能依者。通明前四皆有所依能依者。所依义者谓观行正勤修习。为前四善巧所依义也。能依义者。谓学人无漏法依止勤有故是能依。余无明在未得清净。泰师云。前辨三十七道品总为四善巧事。想义为二。前三念住正断神足等为所依事在见道故。后一根力觉道支等学人所有诸无漏法为能依事。下明清净道。二番解释。前番云。彼诸法由清净道后方清净者。向前七门助道品。此由得无学清净道后清净。后明五种渐次。如文可解。第二解自体。初总标。二别释五句。一者寿量有限下。举执持泥土团取舍自在。及显必死之身不如所欲延一刹那。二者因所作故。三者磨灭故。四者由圣说故。五者受欲圆满故。言三种因缘能得圆满等者。景师云。施者是资产因。或是自体圆满因。调伏诸根及欲界慈修所得果。则是广大殊胜有情满调伏诸根行及欲界慈修所得果。则是广大殊胜有情供养圆满因。有释一施戒调伏六根俱行故资产圆满。二欲界慈修所得果故自体圆满。三慈为先因不损有情故得第三圆满。第三解智境界。初辨智行。后辨断愚前中。言已得未得智者。曾得未曾得智也。言是处非有知非有智慧。遍计所执非有知其非有智。是处所余知不空智者。依他起性不空故知是不空智。下明断愚行。景师云。此中但举八种。前三泛学诸法。一水界所生者。且举色法多因水生。二无我似我而显现者。通举五蕴。三不任随欲而造作故者。生已则灭不得随欲而有造作。后五约蕴。色如聚沫。三和合生相似故如云地雨三事有沫。色蕴上今众缘所生。受若浮泡。所知境能显者喻乐受。能烧是苦受。能便迷乱是舍受。亦可三义总喻三受。想如阳炎。萨迦耶见根本断故者。想为见根。由观想过除身见根。多品自体因差别故者。阳焰多因生想。因男女众因所生刹那不停可知。行如芭蕉柱。有取之识依四识住发起种种自体随转相似法者。有漏之识依四识住造罪福等行自性不实。如芭蕉柱。八识起灭时体非真实。犹如幻事。略明此八。余之七相释如摄异门分。有释此中五蕴各以三义观。故有十五相。色蕴三者。一色为水生。二无我似我见取相显现故。三不任随欲而造作故。具此三义故。了色如沫。受蕴三者。一根尘识三和生故。二如云地雨水三和故。三有浮泡起故。了受若浮泡。想蕴三者。一如阳焰故。二能明似火能烧故。三能迷乱众生相似法故。行蕴三者。一断萨迦耶见如斫芭蕉。二证行蕴多品自体从因生差别不同无一真实体性可得。三刹那量后时无暂停相似法故。识蕴三者。一有漏之识。二依四识住。三发种种诸识自体转变化诸行故。第四解流转。文分有三。初举二世间以辨差别。次辨生死五种流转。后明流转五相所缚。初中。器世间前后际隔二十空劫。名前后际断。又器生死因永断者但据共分别所持。故云不断道理。自身外器之因亦断。又器生死断而复。空劫一去间断复续。种类生死治道一断永不相续。次辨流转五相。如文。下明五相所缚。言正是能缚者。谓自同类。于苦无厌等者。行者于自苦蕴无厌。苦蕴正是能缚也。第五解喜足行。初辨喜足事。后明爱行路。前中。人多事业。如趋欲。天息于事业。如立住。梵天定地。如坐。有顶寂静。如卧。下明爱行路。文分有三。初明五行路。次明爱行路。后明二种游爱行路果及因相。初中言。当知于彼如其次第趋等差别者。初二名趋。第三名住。第四名坐。后一名卧也。次明四受行路中。初明四路。后属四句。前中。言于所得中若转若习等者。谓于所得资具中随其所欲若转卖他。若自习近。受缘此境及缘诸有。以发业故。下属四句。当知四路如次趋等。如说趋等于余所说喜乐等四处。亦属四路。如其次第也。下明三种游爱行路果及因相。先辨果相差别。言种种一切身差别者。欲五趣名种种。色界一趣名一种也。后明因差别故今果差别。言即此差别者。谓五种行所摄受身。种种差别者。此有两释。一云则后有等五种行也。一云色等五蕴所摄受身也。今准下文后解为胜。第六解顺流。先辨顺流。后通显逆流。前中。言云何漂溺谓于诸行如前所说流转等事随其次第等者。有释。谓则于前说彼处等五种流转事。计初事为我计后四事为所。故云随次。今解。则于前说诸行流转杂染清净因缘及清净体不如实知故计我我所。下通逆流中。初通显逆流。后剩辨聪慧者相。有十种又字以数。第七解智断相。先辨知者断相。后明三胜利。前中。自有了知无我而未断我执。自有了知无我而断我执。于此二人由二相。后三胜利由前相想得不言别得也。第八解想。初标列。后次第别释。初解果差别则是择灭。谓修此相乃至无明为伴者。谓三界贪为本。掉慢无明次第助一。诸处明烦恼此据一门。复有差别。谓于此中显示下分上分结尽者。此显略门。但言欲贪则摄五下分。色贪无色贪掉慢无明则是五上分结。举所断惑显得择灭无常等总之果。第二解自性者。是无常等想自性。即是三慧。闻慧名亲近。思慧名修习。修慧名多修习。又约六作意。解了想作意名亲近。除加行究竟作意余四作意名修习。加行究竟作意名多修习。又由所依根所缘事作意随其次第当知名乘者。无常想我所依根也。缘所缘事作意为随建立。又由已下释想异名。第三解品类差别者谓修如是无常想时速拔随眠等。可知。第四解方便差别谓独处空间乃至二种皆具者。随顺涅槃则方便道。得涅槃者即无碍道。由具此二故证涅槃。第九违资粮中。先辨违顺资粮法。后辨教道。前中。初明违粮。后返显顺粮。前中。初明五种违粮。后明随顺彼法。复有五种。如次配前五种。言于二离欲者。一于离缠。二明离随眠也。就辨教道中。泰师云。前三是说住定时正道言教。后二是说出定事行正道言教。若依景师所判此五种正道言教之文。则是解颂中师所作字略也。等品后广者。举师所作略等取后广品。品有十五段也。今且不依此判。复次大师已下第十解师所作等品后广。文分有二。初一复次。正明师所作事。后有十五复次。广释初复次也。前中。有释正折伏者。折伏重罪也。正呵责者。呵责小罪也。今解。折伏邪道。摄受正道。呵责有犯。正说苦集。正说灭道也。十五复次中。略作对。第一记别驱摈对。记别中。景师云。由二因缘覆相记别者。声闻违越共行斗诤。于戒律中覆相预记。一扰乱增广。二与律相应。有释。声闻斗诤时但可知草覆地相而记别也。由二因缘。一恐斗诤扰乱增广故。二覆相记别与律相应故。驱摈中。由七因缘。一者见一众比丘皆行邪行。故并摈出。二者于一众中见彼多分邪行来至佛所。从多并摈。三者虽复行邪者少。然是众首方便。故并摈。四者虽不行邪而恶性不共住。故驱摈五者余处被摈而未至此。故须驱摈。后二可知。第二行乞入住对。第三摄众诱天对。第四初信后悔对。劳策沙弥也。第五师说资往对。第六呵犯治邪对。就治邪中有四复次。前三明邪。后一明治。前第三复次中。言谓于三事至如前应知者。有释即取等三名为三事。可引前文。今解言三事者。如前所说。一者资命众具。二者他损害相。三者或他毁骂。或随分有一非爱现行同梵行者不同分法也。就明治中。言一者为断不生寻思以无颠倒数数二行等者。景师云。总别二念处名二行也。有释。一无颠倒二数数名为二行也。言便能克证无想心定及住二界妙甘露门等者。断界无欲界。名为二界。二种涅槃名妙甘露也。
　　
　　第八十七卷

　　大门第五。解因等。先颂列六门。一因。二胜利。三二智。四愚夫分位。五二种见差别。六于斯圣教等。次以长行释中即为六段。初解因门。景师解云。共因者至滋润自体者。喜犹喜乐。喜乐五蕴故熏成名言种子为受生正主故为先因。既由喜乐于彼生处障于厌离。问曰。受生之时亦有烦恼等因。何故但说喜耶。论主答言。为欲将生所生之处乃至非于彼起厌逆想者。问曰。前说喜是色集。独为受集。名色为识集。何故此中说喜为因生五蕴耶。答曰。喜为正因遍生五蕴。如此所明。前言喜为色集者。以色但有宿世喜因则生。不同受蕴更藉触缘识藉名色方得生起故。云又则此喜唯依色说宿因。生已不待余因究竟转故言不共因者至方得生起者。顺乐等触望于受等所有心法为缘可解。识以无间灭意及俱生三蕴。此四蕴名及五根五尘十种之色望六种识为缘。尽是不共因也。问曰。受与识俱从前因而生。何故复说触及名色等耶。故后答曰。由彼虽从先因所生。刹那刹那别待余因方得生起。达师云。喜之言爱。由此爱发润等生。即是名言熏习。故摄论云。此眼根生时从此受熏习生遍生五蕴。故云共因。然前说由喜集者从强而说。色蕴但从喜而生。余四蕴亦待现在根尘等。故偏说喜集故色集也。前文亦云触集故受集名色集故识集者。于不共因中说也。此余四蕴但生自果不通生余果。故云不共因。第二解胜利。分之为二。初明罗汉有四胜利。第二因明萨迦耶见为本生六十二见。前中。景师云。言一于行时恒常住性者。即六常住。谓眼见色不生忧喜但住于舍心住念慧乃至意缘法亦尔。二于住时无相界住性者。住于灭谛。三往昔因所生诸行任运归灭者。罗汉残报酬前因执。因执尽故任运而灭。即有余涅槃。四后有行今因断故当不复生者。罗汉身中烦恼断当报不生入无余也。三渐次如文。彼由是二若行若住至而般涅槃者。般有余也。先所生有至无复更生者。般无余也。达师云。此中初明所得胜利。次从为证如是已下。明得胜利之因。此四胜利中。前二是能证之道。后二是所证无余涅槃。前中。言于行时恒常住性者。明住断界。无欲灭界。有余涅槃界。言于住时无相住性者。明住无余涅槃界。任运归灭者。明灭现身入无余涅槃。后有行因断不生者。明后身不生故。入无余涅槃。就能得涅槃之因中。初约三渐次以辨能得因。二又于行时已下。重释前胜利。就前渐次中。言厌离者见道从方便得名也。离欲者修道。心善解脱者无学道。就重释胜利中。初重释能证之道。一彼由是二已下。重释所证之涅槃也。就重释能证中。但释初一不解后一。下次第因明身见为本生六十二见。文中。初明身见为本生六十二见。次明六十二见起之所由。后明六十二见为三衰损。初中三世则名三分也。言前际俱行者谓如有一作是思惟我于去世为曾有耶等者。无知故犹豫。犹豫故计我。前后际俱行者即总收前二为第三。亦可现在之法双形过未。次明六十二见起之所由。中分之为二。初明依身起六十二见。后明六十二见生起因缘。前中。四常见者。有诸沙门婆罗门等作如是言。我以无数方便修习得定意三昧。三昧力故忆二十劫成坏之事。其中众生不增不减常住不动。以此故知我及世间一切皆常。第二知四十劫。第三能忆八十劫。第四直以捷疾知见言我及世间一切皆常。前三皆依禅定知劫多少者。由根上中下故。四一分常见论者。如说劫初梵王先生。见梵宫空念言此处空间诸梵得生。由作此念二禅已上诸天命终来生。梵王念言我常由我生彼梵众。梵众复言我从大梵王生梵王是常。诸梵众命终来生人中出家修得宿命智。知已过去曾生梵天。梵王是常能生万物。我常无常。以是义故我及世间或常无常。复有欲界游戏妄念诸天。以游戏忘念失意命终。来人中。出家得定。见过去曾生欲天。由失意故命终。余不失意者常不命终。是故世间半常半无常。第三意愤欲天。以意愤相观失意命终。余语如前。第四不因禅定。直以捷疾知见言世间半常半无常。二无因论者。一从无想天命终未生人间。修得禅定。见过去曾五百劫无心后心还生。当知世间无因而有。又有不得禅定直心捷疾见言。诸世间无因诸有。四有边无边论者。器世间有边据。上下为言。通力但知尼吒。不知在上更有地狱。向下过风轮水。不知更有尼吒。故云有边。傍见无边。复以天眼横竖俱见故言亦有边亦无边。见于坏劫。名非有边非无边四不死矫乱论。则异问异答。第一念我不知善恶为有得报为不得报。第二不知为有后世为无后世。第三又念我不知何者是善何者不善。设有人问。当以此答。此事如是此事不如是。此事异此事不异。此事亦异不异等。第四直以愚钝无知。恐有人问还以是答。此十八计前际起。四十四见计后际起。十六有想论者。色中四句。有色有想。无色有想等。有边有想等。无边有想等亦有四。一想有想若干想有想。少想有想。无量想有苦有想有。乐有想。苦乐有想。不苦不乐有想。八无想论。但色中四。边中四。以无想故。不得言一想若干想苦乐等八句。八非有想非无想论。还约色中四边中四。为八。七断见者。又计人中舍此身已生死毕竟断亡。有说人中非是断灭欲界天中五欲自恣方得断灭。又说色天方得断灭有说空处。乃至有说非想方得断灭。余非断灭。五现法涅槃论者。第一欲天及人现身是涅槃。第二人云此计不是则有涅槃。余人不知。谓有离觉观生喜等。入初禅定。乃至计第四禅以为涅槃。此云现者。非于后时彼现身方得涅槃广释六十二见义。如前本地及决择分中。言如是五种复略为三。一常见论者。则前三种。二断见。则七断灭见。三现法涅槃论。则是邪见。下明六十二见生起因缘有六。一由因缘者谓彼身见以为因缘者。据作亲增上缘生六十二见。故名因缘。二由邪教亦通生六十二见。三由静虑者。先闻说一切常论中前三论。一分常论中前三论。四有边论二无因论中初一类。修得定。方证住决定名依静虑。言又此静虑有二乃至宿住随念俱行者谓计前际三常论中由下中上清净差别及于四种边无边论者。此举一切常论。前三见依宿命智。及边中四见。由彼忆念诸器世界成坏两劫出现方便者。总明依此二劫起三常见及四边见也。言若时忆念成劫分位尔时便生三种妄想者。此明三种常见依成劫起。若有一向忆念上下已下。明依成劫起前三边见。依坏劫起后边见。谓非有边想非无边想。复有依止诸静虑故当知或说一分常论者。前三一分常见也。或说无因论者。初一无因论也。或说不死矫乱论者。不死矫乱。婆罗门计苦所事之天本。依静虑自作不死矫乱四见以劫他难。今生此天也。应知此中有二净天乃至无乱而转等者。长寿故不死。无漏故名不乱。后不清净至矫乱避之者。谓若有圣人依于不死无乱道理有所诘问。彼凡夫人不能答故便托余事矫乱避之。如大梵王为避净命阿输实难。赞叹已我是大梵自在作者受者。言以诸谛无想心定不善巧故已下。明起矫乱之意。上来出不死不乱天竟。言不死不乱有行谄者乃至以此为室而自安处。彼自思惟设有问诘可记者记。不可记者则不记之。以非我净天于一切隐密诘问皆记别故。如是思已谗言矫乱。彼既如是住邪思惟。对他能诘无漏天所自称我不死无乱。由怀恐怖而无记别。上来辨三种不死矫乱。下辨第四句不死矫乱。故云又有愚戆等四句由依世。如文。五由依诸见者谓依三见如前应知者。前明摄五见为三。谓常见断见邪见名三见。向下文中明依三见起计。与余处不同。如瑜伽上文说。本劫本见中前八常见末劫末见。十六有想见。八无想见。八非有想非无想见。合四十见用常见为性。末劫末见中七断灭见。用断见为性。本劫本见边无边四见。问异问答异四见。无因而有二见。末劫见中五涅槃见。此十五见用邪见为性。故瑜伽云。谓六十二见诸见执中。计度前际四一切常见四一分常见。变计后际诸有想论无想论非想非非想论。此诸见边见中常见所收。计度后际七事断论。边见中断灭见所摄。又计度前际诸无因论。边无边论。不死矫乱论。及计后际现涅槃等论。是邪见摄。依彼常见起有想十六见中。初四但云有色有想。无色有想。亦有色亦无色有想。非有色非无色有想。今此文中由依诸见者。谓依三见如前应知。由依初见计我有色。或有色有想。或有色无想。或有色非有想非无想者。此中三句有想论前四句中初句。无想论初四句中初句。非有想非无想论前四句中初句。此说有色为常见也。依第二见计我无色余如前者。只有三句。此说无色为断也。此三句当有想论无想论非有想非无想论中第二句也。依第三见有二。一说我有色无色二说我非有色非无色余如前说者。一计我有色无色有想。二有色无色无想。三有色无色非有想非无想。当彼三论第三句也。二我非有色非无色有想为一句。二非有色非无色无想。三非有色非无色非有想非无想。当彼三论第四句也。此依第三邪见而起。又即计我是有色者乃至一者计我狭小二者计我无量者。于前二论计狭小及以无量文中。略不出第三见亦有色亦无色亦狭小亦无量。非有色非无色非狭小非无常。由是四种我论差别至如前应知者。有色无色论中。狭小即是有边。无量是无边。亦狭小亦无量。即是亦有边无边。非狭小非无量。即是非有边非无边也。又即依止乃至方便法乐者依前诸见说我清净解脱于欲色处皆得自在住于变化。安住静虑受用法乐也。六由生处。如文可解。下次第三明六十二见为三衰损。言谓杂染者。总也。若杂染处者。所杂染也。若能杂染。三种四转。一常无常等。二有边无边等。三自作他作等。皆有四句。名为四转。彼由无智。要先趣向常无常等差别道理。后方问起。又于圣法智者不可记事于二谛理皆不可记此中四种一向常论前际者。即一切皆常论有四。无因论二。可知。皆先计我后计常等。又即四种一分常论等。即是半常半无常等四论。第三解二智中。初正辨二智令见清净。后随义难解后以诸门料简。前中有二。初辨二智令二见净。后明修习令净差别。前中。言有二智能令见净及见善清净等者。谓法住智及涅槃智能令学见清净无学见得善清净。法住智者。能了自共多相。谓顺三受法性各别自相。方便了知三苦。谓苦苦怀苦行苦。理通名共。涅槃智者。知永断。次明修习令净差别。有其两番。初番云无力有力人者。即随信法行。后番云有三现观边智。一顺生无漏智智。则加行智。二无漏智。则根本智。三无漏后智相续智则后得智。预流得。是第二正体智。预流果解脱道。是第三解脱果智。理实正智。但名谛智。以摄少从多故亦名边。且可见修无学三道中初故名为边也。下随义难解。有八复次。初辨无余断三相。一由缠等不行。二由三界断无欲灭也。三由断烦恼及苦事。二辨五界。则断无欲灭有余无余。三辨割舍七摄受事。此泛释经文。四辨三有无复更生。无自相续无中有也。无取者无生有也。无生者无后有也。五辨立三结。谓未发起故立身见为结。虽已发趣耶成立故立或取为结。于正法中不正行故立疑为结。即在家品者。起身见人。处恶说法毗奈耶中而出家品者。起戒取人。处善说法毗奈耶品者。起疑结人。六辨二种解脱决定。七辨诸漏解脱。八辨罗汉四相。第四解愚位。初辨愚夫位五。一无生得慧故。二无闻等慧故。三无无漏慧故。四缠所缚故。五随眠所随故。次因言长辨妄计我论。初辨我论有四。如婆沙云。分别行缘阴。不分别所起处。即有二十我见。谓色是我。我在色中。色属于我。我有色等。次辨我论能起杂染。言随眠故者谓诸内法耽著境界暂时为障而非究竟者。即入七方便。是内凡位不久入圣。虽有随眠暂障非永。第五解二见差别。先略辨二见同分不同分义。二又由四相已下。广释见我差别。前中。我无我见因缘五蕴为境。故名同分。而于五蕴我见邪见故染污。无我见正取故清净。是故名不同分也。就广释见我差别文分为三。初辨四相杂染。次辨二相六转现行。后辨明无明位。初中。景师云。一因缘故者乃至不能舍离者。由此二愚于无我计我说增上缘以为因缘。二自性故者至不得远离者。由前二愚因缘不能得断我见随眠。则以随眠为我见自性。自性则种姓也。三由果故者至有其领受者。则以我见为依。不能离彼我慢随眠。是我见慢二随眠力。能生来报根尘诸受。领纳苦乐受。起我我所见等诸染污法。并是我见亦果。四等流故者谓由先因力所持则种子所随逐意者。则是邪意。意中有无明种及无明界者。则无明种性成名界。达师云。所随逐意者。此我见种子在第六识中。此约随转理门说。云无明种者。新熏成种也。无明界者。无始时来所熏成种。新旧别故。云二种。种子性义明了。故云界也。次明由二种六转现行中。约世为三。谓我于过去为曾有耶曾无耶。我于未来为当有当无耶。我于现在为现有现无耶。约慢有三。谓我为胜为等为劣。此则二三为六。下辨明无明位。明位有三者。则见道已前闻思之位是初明也。则知明通有漏也。见修二位。是第二明。心善解脱等。是第三明位。无明位亦有二。一先二后。随眠位是先。诸缠位为后。此二虽复同时。要因随眠生缠故说为先。此是第一差别。又见断无明为先修断无明为后。是第二差别。第六解于斯圣教等。初总标义恶。二说随义广辨。前中。言是处世尊至称为世尊嗢拖南说者。泛佛说法直尔而说。无有世尊嗢拖南说。且言皆是结集家语也。就广辨中。初辨二说利损。后消释经文。前中有二。初正辨二说利损之相。二又于是处已下。因言长辨唯法无人不应生怖。前中。由二因缘善说法中发起大果。一永离三苦。二一切诸结永断。恶说法中二事难得。由依身见于诸行中但厌苦苦。愿我当来无有苦我。我无有苦。此即为二。乃至谓苦未来当离于我。及未来当无有苦。此复为二。由此四种行相。超越苦苦。于彼坏行二苦断。尚不生乐。何况能断。由彼随顺所未断故。三禅乐受是坏苦。四禅舍受是行苦。如是乐舍二受。外道执为我故。坏行二苦随顺所未断。谓我当无。于不应怖妄生怖畏。乐舍二受本非是我。但是坏行二苦。今厌离彼非除于我。何劳生怖。下明唯法无人不应生怖。分之为二。初举六种二门明唯法无人不应生怖。后举五种三门以辨。前中。言又于是处至有转有染者。起染之时唯有心住四识住。又唯有心断四识住无转无染。复有四依。复有四取。复有二缘所缘能缘。复有六识等。复有二识住谓缠及随眠。三因缘者。则三由字也。下举五种三门唯法无人不应生怖。言由戒禁此实二取身系等。戒见二身系。合之为一。见取计见此是实。余虚妄故。云此实。次有半颂。颂前五种三门。果因者。颂前谓于现法趣集谛缘未来苦等。受领三受位。世领三世。爱领三爱。系领三系也。自下消释经文。喜爱滋润如前应知谓如诸行因中宣说者。喜为先因于彼生处障于厌离滋润自体等。如前诸行共不共因中说。言当知此三复有差别欲色无色如其次第者。景师云。初喜爱滋润者欲界。又即彼识如是转时于二生处当知结生相续增广一于有色是色界。二于无色是无色界。有释据人始终即有三。就前三界中亦有此差别。初即欲界。次即色界胎满故。后即无色出色胎故。言六种受界者。六识相应受有六种。想行亦尔。界是因义。即种子也。大自在那罗衍拏及众主者。有释第六欲天名大自在。梵王祖公名那罗衍拏。旧四大王天名为众主。又解。大自在者。即色界顶摩醯首罗也。众主者。梵主也。又彼在意地故至名意所成者。景云。此明四身系。名意所成。所有释此解异门中。有由五义故方便起爱。言又由后有至依止建立者。由后有业感之所摄持后有种子识故。于此现身所依止中建立当生识身。又解。后有种当知于此现身建立。彼无有故至悉皆灭尽者。彼惑业所摄后种识无故。当来如前所说初人胎等三分位差别理趣生长广大一切悉灭。故云断识住。又彼空解脱门为依止故名无所为等者。此约三解脱门配释经中所说无所为等。其义可知。于彼爱乐数修习故得善解脱者。于彼无所为无爱乐修习故得有学解脱。一切随眠永灭尽故心善解脱者。得无学解脱。言彼有漏识至皆归寂灭者。谓于现身唯有如影诸受及如树识蕴。当入无余时如灯归灭。言依初缠断说名寂静等者。泰师云。断三缠故。如其次第得寂静等。达师云。依见道所断烦恼尽。故名寂静。乃至无所有处地修惑断。故名清凉。非想地修惑尽故。名宴默也。有释。诸烦恼缠断故寂静。随眠断故名清净。异熟断故名宴默也。又由三缘识趣识住皆无所有。一自体非染故。二非余所染故。三余染识伴无故。其义可知。大门第六。解断支等。先颂列七门。一断支。二实显了。三行缘。四无等教。五四种有情众。六道四。七究竟五。次长行释中。还有七段。初解断支。所得果名断。能显之因名支也。第二解显了有十二。景师云。如实显了。一谓听闻各别。善恶取复为二。正教为一。现比量为二。自共为二。如所有性尽所有性为二。入见地究竟地为二。达师云。言十二者。善取等也。然不具足。有师释。一听闻。二善。三恶取。四正教量。五现量境。六比量境。七自相。八共相。九如所有。十尽所有。十一入见地。十二入究竟地。第三解行缘。初总标。次别。后总结。别解中。即有四人。一内法异生。二在家异生。三外道异生。四内法有学。此四人中。各有二句。先明不如实。后明如实。泰师云。此是四人不如实知中令清净故。名如实显。第四解无等教。先辨教无等。后明流转差别。第五解四有情众。景师解云。一业生天专行放逸即是前说魔梵。二者。一向因转。谓希求彼所有沙门等。三者乐涅槃诸有情众。四者诸杂种类。谓或于果耽著受用者。则是初人。或乐摄受当来爱果者。则是第二行因求于前果。或时时涅槃资粮离诸放逸者。是第三人。于前三有情众中随应当知世间彼集灭边者。此会二众差别。应言当知世间灭边者。明初魔梵受世间果是共灭法。当知彼集灭边。是第二众行求天因是集断灭法。及萨迦耶彼集灭边者。是第三乐涅槃人离诸放逸。所有因果亦是苦集。萨迦耶者是身。则是苦谛。无常灭行。彼集灭者所离放逸故。是其集谛。是可断灭之法故。名彼集灭边。言于彼第四有情众中者。第四杂种类人也。当知萨迦耶者。是苦也。彼集。是集也。彼灭者。是灭趣道者。是道谛也。差别者。有四谛不同。故言差别。泰师云。及萨迦耶者。重辨世间。以萨迦耶是世间异名故。彼集及灭边。如其次第重辨彼集灭边。达师云。此四句中。前三别明三人。第四句总明前三人以为第四人。言沙门婆罗门者。外道沙门婆罗门求生天果报者也。言当知者。劝辞也。此文可言应知。以劝令苦灭等故。第六解道四。言三依见道一依修道者。景师云。见道有前三谛。修道有其道谛。以修道中能断余集证灭。修余道漏。故得修道之名。达师云。此文一相说。非尽道理。以知断证三义于见道中具可得故。第七解究竟五。一谓已证得苦及苦因无余尽故。二堪作他义一切自义皆圆满。三得毕竟断及智故。四能究竟涅槃城故。五既得入已于其圣住能安住故。文中无一二等数。但有故字求属。次云于第一相有割爱等四种差别如前应知者。谓如前说一割舍父母等事。二中有无债。三生有无故。曰后有无生。此则初证得苦及苦因无余尽故。于第二相有阿罗汉尽诸漏等所有差别如前应知者。谓如前证得罗汉诸漏解脱。又与四义相应名罗汉相。一自事已究竟应作他事义故。二应得自义一切遍满道理义故。三未来行因已永断灭应证现法乐住义故。四超学地入无学地相应义故。此则前文堪作他义自义圆满等。于第三相有毕竟究竟一切行事皆悉断故者。断业尽也。有毕竟无垢一切烦恼究竟断故者。断烦恼尽也。此二是断。则是前云得毕竟断。有毕竟梵行者。尽修于道。则是前云及智。于第四相譬如世间具五种相等。举喻以况法也。泰师云。以无于他悕望。故非自非余之所希望。既伏魔罗。故云幢仆。解第五相。寻文可解。大门第七解二品等。先颂列十一门。初二品总略。次三有异则为三门为四。五胜解。六断。七流转。八有性。九不善清净善清净。十善说恶说师。等者。等取第十一门。次以长行释中。还有十一段。初解二品总略。略由三处总摄一切黑品白品。一由所遍知法故者。明得九遍知处。则一切有漏苦集也。二由遍知故者。正是择灭九遍知体。三由成遍知故者。则是圣道及佛菩萨圣弟子。并是成遍知缘也。灭道俱是白品。九遍知俱摄灭谛。故云白品一分。自下因明不可记法。谓如来灭后至亦不可记者。九十六道皆称本师以为如来具足十号。随问行字如来灭后有无皆不可说。下释所以。且依胜义彼不可得况其灭道或有或无者。胜义谛中假名如来本不可得。况其灭后得说有无。故论说云真谛有为空如幻缘生故无为无有实不起似空华。言若依世俗至何有无等者。若就世俗道中于有为行立如来者。如来灭后行体可无。欲就何处假立如来。如来既无行论有无。若于涅槃至施设为有不应道理等者。涅槃乃由无行所显不可说有。何得就彼以立如来。亦复不应施设非有勿当损毁施设妙有涅槃之体。既不可说有不可说无。行得就之施设如来辨有无体。又此涅槃已下。辨涅槃异名。涅槃正是现量得证。云何说言非现量所量。解云。正是无分别定现量所量今简非散心五识现量所得。故云现量所不量。第二解内外荷担有异。内法能荷所荷皆以五受蕴性义分能所。内有德等者。即所荷担等是也。亦可恒常荷担等三句名三德也。第三解内外缚有异。言外缚易了缚缚因缘脱脱方便者。景师云。外缚因缘非唯一种故。重云缚缚。得脱亦非一像。重言脱脱。更有一释。外缚易可了知缚及缚之因缘。脱及脱之因缘。内缚一切难知也。第四解佛与罗汉同分不同分。此即第三有异也。如来与慧解脱罗汉由一相名同。谓解脱等。由三种相说名异分。一现等觉。二能说法。三行正行。前中有四。一此中如来自然修三十七菩提分法现等正觉。第二等正觉已了达诸法。三如是了达胜法已下明法已下明解脱二障。四与诸天众为解脱师独一无二。了此四相。是名自然等觉菩提。不与声闻共也。又依他义已下。明能说不共有其五相。如文。三明正行不共有三。一声闻先依如来后行正行。如来无少所依。一各依自性姓行于正行。三明二行可得不可得异。声闻但有成就不成就非最后有菩萨身中二行可得。谓成就不成就为一。复现化身垂成正觉最后有身为二。若已成就者彼于现法成大师教者。即是我皆令入无余涅槃而灭度之。现法得益显教功能。故云成大师教。亦可已成就者堪可附嘱大师法藏。故云成大师教。第五解胜解。第六解二断。第七解流转。并如文可解。第八解有性。先辨三有性是所除法。后辨三断是能治。谓无顾恋者。除初有性。不欣乐者。断前二。离灭等。即是断界无欲界灭界。除其第三。第九解不善清净。不善清净。即见道已前有漏空无我观。伏我我解。又伏四系及三所有。三所有摄四系。并如文。四善根作无我行。故名定地摄。当知由二因缘不善清净。一明空无我行与我见及我慢有间而起。二者能令彼法现行因缘。谓于诸欲或萨迦耶有染爱识。由于如是有染爱识不能遍知。便为诸萨迦耶爱之所漂溺。由此意乐于彼涅槃不能趣入。又由八相能遍了知除诸过患。又于此中已下。方出八相。乃至云当知此中除彼第八离欲法及以灭法。由所余七相观于三世所有过患由所除相观彼出离。言当知此中由前名通达智者。地前有漏无我智。由后名善清净见者。见道中智也。第十解善说恶说师弟之别。由五种相。一由住故。谓外道住愦闹。佛法住寂静。二由御众。谓外道于弟子徒众之中。希彼众共许我为师。以外道弟子有数限故。名有量也。如来虽为一切无量天人世间无上大师于彼同尊。而无希望。三由论决择可知。四由建立开显道。先辨外相有其七句。第七句于应所说语如所说语不如实知故名不知量。于是处说语中不如实知故名不知因。次通显内法五由行故。又诸外道虽无异说等。先纵后破。第十一解苦乐不定。即是颂中等字所取之门也。文中初开章立宗。即苦乐各有四相。依三事也。二次第解释。初约生处。言乐者谓起第三静虑者。乐受增处而说也。乐所随者谓在人中容有二种者。景师云。人中苦乐至起然名乐受所随。达师云。身生人中乐随眠所随逐故云所随。所有苦乐二种种子。故云容有二种。言未永离乐者谓在第四静虑已上者。乐虽不行犹成乐种。名未永离。此中苦者谓在鬼畜者。此据一分鬼畜纯受苦处名苦自性。问曰。前言此中乐者即据极乐处说在第三禅。今言苦者何以不言在那落迦。忧苦遍谓在鬼畜耶。解云。道理实有。今据鬼畜之中有一分纯受苦者。故云鬼畜。苦遍者方言在那落迦。又问。前决择文成就根中。云地狱中忧根成就不行。今何故云忧苦遍耶。解云。据地狱受苦之极。彼中起忧亦名为苦。故言唯苦现行。今据忧苦六识起别。故云忧苦遍也。次依受辨。又言乐者谓。不苦不乐受现前位者。景师云。舍受起时非苦亦名为乐。泰师云。不苦不乐受。是寂静故名为乐也。乐所随者谓苦受现前位者。当时虽苦后遇顺缘即起于乐。名乐所随。喜乐遍者。谓乐现在前位。不永离乐者。于一切位乐种所随故。与此违名苦差别者。应言苦者。不苦乐受现前位。苦所随者。乐现前位。忧苦遍者。谓苦受现前位。不永离者。于一切位苦因所随故。下约世辨。又乐者谓顺乐行及乐已灭者。是过去顺乐行及过去乐为初有乐所随者。谓有乐因于未来世当生起乐。喜乐遍者。谓于现在随顺乐处者。现在顺乐行及乐受。未来永离乐者谓余三世者。出乐受法。有乐因故。名未永离。

　　瑜伽论记卷第二十二(之下终)



　　瑜伽论记卷第二十三(之上)(论本八十八至第九十)

　　　　释遁伦集撰
　　
　　论本第八十八

　　大门第八解知事等。先颂列四句。即为四门。长行释中。初解知事门邪正二智同缘一境执无执异。正智起时。非坏于彼邪智之境。但于此境舍于邪执。第二解乐等行转变。第三解请无请说经。并如文可解也。第四解涅槃有二种。初辨圆满涅槃。后明彼分涅槃。前中。景师云随顺教授者。谓记说者即记心轮。教诫者。即漏尽通口业教诫轮。神变者。即身通轮。如来随欲说记彼心乃至若展转久远灭心者。于过去世无量多劫已灭之心。若世间灭心者。次前生中所有诸心。若于现在所缘转心者。现在一生所起之心。从定起已乃至不据刹那者。释前缘久远灭心无间灭心若于现在所缘转心。并据种类不据刹那。已如前说。如来无不定心。而言从定起已随念分别者。同二乘相故作是说。是则他心智遍知三世顿知多心并心数。不同二乘他心智但缘现在如如心王不知数法等。备师云。此文中他心智既知过去与宿命智何别。解云。若知心法边名他心智知诸事边名宿命智。又他心智方便时欲知心。宿命方便欲知诸事。达师云。又依三法已下。重释前顺教授等三门。下明彼分涅槃。达师云。相似涅槃故云彼分涅槃。如饥渴时饮食。名小涅槃也。大门第九解诤等。先颂列七门。一诤。二芽。三见大染。四一趣。五学。六四怖。下半颂是第七门。长行释中初解诤门。谓阿死罗者。人别名也。摩登只者。栴茶罗女名摩登只。栴茶罗男名摩登伽。此二是通名也。此女但以扫巾为活。世人假立大富大财。如来随彼亦说大财。第二解芽门中。初总标。次略解。后广料简。就略解中先辨一因。后明二缘。景师云。五品行者。一诸行自性。二诸行因缘。三杂染因。四清净因。五是清净。因是五清净。于此五中杂染因缘即是烦恼种子。随逐赖耶为因。以四识住为缘。又由喜贪润业令芽相续名缘。达师等云。即五蕴名五品行也。料简中。言此中有一乃至永不得生者。此人现造新业及增长。后成罗汉令种腐败有芽不生。言又复有一乃至其后有芽亦不得生者。据修解脱分满。或据百劫六十劫等。则于现身堪八上果故。令有芽不生。又复有一住于学地乃至不复更生者。欲界生尽上地犹有。与此相违当知一切有芽皆得增长者。与上三人相违。则是外凡有芽增长。第三解见大染。景师云。一见二余烦恼。见杂染者。计我我所。便有所余此为根本诸外道具趣者。余四见趣六十二见等我见为本。其余烦恼是第二杂染。又见染脱时于余亦脱非余脱时诸见亦脱。所以者何。由此中生者依世间道乃至离无所有处贪欲解脱而未脱身见者。则是伏修不伏见。又可断于见修惑亦断。由此见故于下上地所有诸行和杂自体不观差别总计为我或计我。此文则说我见。总计九地诸行为我所由。出世道先断身见后永断所余烦恼。是故唯见杂染是大杂。染达师。云见所断一切惑名见杂染。修所断一切惑名余烦恼。除身见以外所余四见。名诸外见趣。此文既云未脱萨迦耶见。故知依世间道但伏修惑不伏见惑。又云于下上地所有诸行和杂自体不观差别。故知大乘义我见亦缘自他地。然总缘非别缘。但身在下欲界地方缘上地。故上文云由生此者。然不见有文身生上地我见缘下地。自捡次下文。欲似生上地亦缘下地法为我。故三总计为我或计我所由此因缘虽升有顶而后退还。三藏云身生上地者。身亦缘下地法为我。如决择文上地贪缘下地。此亦如是。第四解一趣应知。由三种相道名一趣。谓于异生地以五行相观察诸行。则此诸行于二时中修治令净。谓于行向学地及无学地。足前异生为三相也。云何名五行下。别出五行。达师云。言五处者。五蕴处也。言自性者。但是苦谛所摄有漏诸行自性。言诸行因缘者。集谛所摄能感苦谛因缘也。杂染因缘者。喜受也。清净因缘者。过患也。清净者。所得灭谛也。第五解学。景师释云。言何等五行谓观察诸行诸行因缘杂染因缘清净因缘灭寂静故者。总合前五为一也。趣向清净道出离故。即是前清净因。诸行种种众多性故。则第一诸行自性。各自种子所生故者。别解因也。各待余缘所生起者。别解诸行缘也。此后二合解诸行因缘也。达师云言五处者。如前。此中五种差别行相。总牒前五行相以为初差别行相。二趣向清净道出离故。是第二行相。助成初行相故。第一行相得清净出离。三诸行种种众多性故是第三行相。此行相重释成诸行自性。四各自种子所生起故。是第四行相。重成诸行因缘。五各待余缘所生起故。是第五行相。总释前四行相待缘而生也。有释。总夫五行略作四谛。一苦谛。则初诸行。二集谛。则次二行境。三灭谛。则第四行境。缘灭寂静得清净故。论云灭寂静故。意在于此。道谛则第五行。道既自清。能令净灭故。下三句重解。初之一句释上诸行。后之二句释行因缘。第六解四怖。景师释云。由四因缘于二处所发生恐怖能为障碍者。一于有为诸行生怖。二于涅槃生怖。由生怖畏于其圣教及以涅槃不生受乐。名为障碍。由四者。一于位生怖。谓于非圣位中生起恐怖。二者若依此法生起。谓于诸行计我我所为依。闻说无我而生恐怖。三者如是生起者。谓由二种诸行变坏生起恐怖。一由异缘所变坏者违顺异缘故或老病缘而生恐怖。二由自心起邪分别而变坏于一境中邪心分别或有或无常无常等而生恐怖。四者行相生起者。谓于所爱虑恐当变坏生怖行相。于正变坏生烦恼行相等。上来总是第一于有为行而生怖畏。又于涅槃分别自体永变坏起怖畏行相。如是行相差别转时。于乐圣教及爱乐涅槃不生爱乐。名障二处。又由二门于所缘境自所行处我我所执差别而转。谓推求是见。领受是受。有释。此中则诸行行因缘等五行所观名五处所也。第七解善说恶说宿住随念差别。景师解云。此中先依恶说计常无常。善说不尔。次依恶说不如实知苦生爱味。于三世行如次生顾欣。及不能修厌离离欲。善说法者与彼相违。第三恶说法者。如是邪行四染所染能感复有四此二种增上力已下。释其废立。偏说见慢及贪所以。可知。于诸行中不校量他等名见校量名慢如是邪执是无明品者。总说见慢以为无明。由此为先发起贪著名爱品也。由此二种根本烦恼于生死中流转不绝者。无明为前缘起初。贪爱为后缘起初。故生死不断。善说能断四种杂染也。达师云。虽有余烦恼已下。释通伏难。外人难云。有无量烦恼云何但说见慢爱三种为烦恼杂染耶。今略释通云。虽有余惑而但取此三者。最胜强故偏说也。尔所烦恼已下。别广通伏难。又于此中见及我慢已下。散释经中诸名差别。大门第十解无厌等者。颂列八门。一无厌患无欲。二无乱问记。三相。四障。五希奇。六无因。七毁。八纯染俱后。长行释中初解无欲。初正辨无厌欲。复又有厌欲。第二解无乱问记。初总标举二种者。后别解二种。前中。若有净信者好心问者。或诸外道来请问者恶心问者。自别解二种。先偏问生灭辨无乱记。后约问梵行辨无乱记。前中谓依中道者。依中道答也。于诸行中问生灭时不增有情不减实事者。不增益有真实众生是真生灭。以众生假立无有法体。可辨生灭因缘之法。幻有有生有灭。不得拨言因缘之法无生无灭成损减也。唯于诸行安立生灭不乱而记。自下明离二边。第二约问梵行辨无乱记中。景师云。或后有言何因缘故乃于沙门乔答摩所修习梵行等者。当瑜婆摩罗子。若得此问至名不乱记者。或有问言何故乃于众多沙门中偏标道逾婆摩罗子等名修梵行。不道余人名耶。若得此问。应如前说。若于众中全不标一人之名则不知说何等众修习梵行。复成损减。若广述余沙门名则大繁广。便成增益。今呼一名等余一切。离于增减。若谓有情能修染净名增。说都无修习名减。若为诸行厌离欲灭而修习者是名中道也。更有一释。言乔答摩者。则旧名瞿昙也。是佛种姓。有问何缘乃于佛所修习梵行。若得此问依中道记。谓不增益有实有情修习染净。亦不损减都无修习也。第三解相。有为无为名有三相。言异性异性者。未死已来同类生灭念念别故名异性异性。转变异性者。如命终已从有根生无根也。第四解障。初辨障无障。二明圣者之相。于中先明二相。一诸根除障。二蒙佛所记。次明三相。景师云。由二种相乃至我已了知者。今遇圣人。由三种相记莂圣者应言由二种即是向前二种圣者之相。一种姓满故二但物类者记已命终等。下释经文。法随法者。法谓正见前行圣道。随法者谓依彼闻思作意等。又我未曾恼乱正法所依处者。犹是世尊世尊是正法所依。直道应言我未曾恼乱世尊。达师云。但记物类者。如余经云佛为答婆摩罗子记命过次后所生之处。言答婆摩罗子者。此云物类也。有释此中三相者。一法。二随法。三不恼正法所依处。第五解希奇法。略有二种。一者未信令信已信令增长。二者速于圣教令得悟入。言初中后善者。如前摄异门分中所明七善中初时善门也。言现在过去二世别故名第二差别者。现在名此世。过去名他。对前欲界此也。上界他世。故云第二差别。第六解无因。言由二种相者。一于生起因缘不了知故。二于灭尽因缘不了知故。第七解毁中。先解毁。后解灭二无智。前中。略有二种。一唯语言而自赞毁他。二说法正行虽无赞毁而是真实自赞毁他。第八解能染俱后门。景师云。十一相者。此五蕴即为五。又由一向下是第六。又由染净已下后有二相。足前为八。又由三相足前为十一。亦可知前三世内外粗细好恶远近等五门。有十一种。达师等但述后解。大门第十一解少欲住等。先颂列十八门。一少欲。二自性等中有三门。记三后有三门。是则初句有八门。第九似正法。第十疑痴处所。十一不记。十二变坏。十三大师记。十四三见满。十五外愚相。末后等字复有三门。长行释中初解少欲住三种相。如来心入少欲住中。舍事现观理。名人少欲。一由作事究竟。二由弟子厌行已成。三为化导多事业人令少欲故。又如前说如来入于寂静天住等者。如前第八十六卷说。由八因缘如来入于寂静天住乃至广说。第二解自性。景师云。诸所化者略有四种所调伏性。总数有四。列中但三。将知举数错也。草本亦错。应改为三。更有一释。愚痴放逸离为二也。第三解于四处生恭敬住速证无上。景师云。恭敬体性无文。依小乘明爱敬。爱是信。敬是渐。今此中寻诠。似取信欲为恭敬体。达师云。于四处中能生恭敬之相。故有四相。言四处者。即下云于所得。第四解三无上。景师云。此中总说智断现法乐住者。智是智无上。断是不动心解脱。乐速通行是现法乐住。言当知一切阿罗汉行皆得名为乐速通等者。依此后解。即知前正行无上谓乐速通者。即据一切罗汉之行名乐速通。非约于地辨四行门。达师又云。此无学人身所有四行迹并名乐速通行。不名乐迟乐速苦迟等故。下释所以。云一切粗重永灭故一切所作已辨也。第五解于二时中如实知身见。景师云。于二时中者。第一门。由四种相等。是第二门。即于二时无间证得诸漏永尽。是第三门。下次第解。云何二时。一在异生地。则见道前内凡夫人作无我观。遍知身见是颠倒执。二在见道时。则见道中断分别我见。言自性故者至或为我所者。但于五蕴行自性计我我所。处所者谓所缘境者。于无我中横计有我为所缘境。等起者谓见所摄无明触生受为缘爱者。明从身见为本。次起见所。明前身见非胜计胜。见取相应。则有无明为缘后生。受缘生爱如是等法。并由从身见之所等起。亦可从彼等起身见。谓由见取缘我非胜计胜。同无明及触为缘生受。受领于我于我起爱。由此爱我故起身见决定执我。此复有五缘起次第谓界种种性为缘生触种种性等者。界则六界。犹是六入缘触。触缘受。受缘爱。爱缘取等。由果故者乃至一依无我谛察法忍时者。则见道前观察法无人。二现观时。则在见道。三得罗汉时。此则列三时。此中一时由彼随眠萨迦耶见力故有惑有疑乃至谓我当断不乐趣入者。是障见道前人也。彼于异时虽从此过净修其心又于圣谛已得现谛等者。是四善根。已得相似谛现观未得真见道。于中犹起分别我见慢等障于见道。是第二位中障也。前两位中由随眠力能作障碍于第三位由习气力能作障碍者。一解。此随顺理相同小乘。不说修道有俱生我见及慢。但有见断分别我见及慢习气。前二位中有正使种子及起为障名作随眠。第二更解依实理门。前二位有彼现起分别我见慢等为障名作随眠是使义故。第三位中俱生见慢现起名习气。依前分别见慢起故名习气。又由三缘诸行生长者。释由三缘异熟行生。或烦恼行生言于异生地能遍智者。知分别见慢虚妄过失。于见地中能得见道所断诸漏永尽。次断余结得罗汉等者。此解第三章。即于二时无间证得诸漏永尽。泰师云。有人解修道位亦未断分别起我慢证是也。三藏不许。达师云。此中一时乃至不乐趣入来。释第一方便中伏断时。彼于异时已下。释第二现观时。又于圣谛已下。释第三得阿罗汉时。更有一释乃至不乐趣入来。释第一时。彼于异时已下释见修位。于第三位由习气力能作障碍者。指第三位但有习气障碍。第六解五相问起。此即颂中记三门之初也。自性故者当知色等五种自性者。即五蕴也。言还灭故者于诸行中唯欲贪取得断灭故者。明断欲取。下释伏难。言彼于现在不能引故者。彼于现在身上不能引业行故。施设诸行唯有二种者。一生报中造作后有业。二后报中造作后有业。故云二种也。品类别者谓十一种等起者。是三世等五门也。又流转方便者谓无明爱品随其所应等者。重解流转也。以无明发生爱润故云随应也。又由二缘已下。重解流转也。第七解三处实记。此即记三门中第二问记也。景师云。于三处唯圣实记非诸异生除从他闻谓诸行中我我所见我非如实者。此从他闻我非如实虽是异生亦能记也。若彼为依有我慢转者。是一章门。即是分别我见与我慢为依我慢得起。据异生也。彼虽已断而此我慢一切未断者。分别我见虽息。此我见所生我慢在修道者一切未断。是第二门。若无记依我慢不断如故现行者。俱生身见所生之慢不依分别身见圣人犹起故。故若无起依我慢不断如故现行。当知此中二种我慢。一于诸行执著现行圣者已断不复现行者。分别我慢。二由失念率尔现行由随眠故乃至以于圣道未善修故犹起现行者俱生我慢。虽断分别我见。由自随眠及未善修圣道。所以得行。萨迦耶见唯有习气常所随逐于失念时与我慢作所依止令暂行等者。习气二解。一随转门。圣人犹有分别我见习气。故与修断慢为依我慢得起。二说。俱生我见为习气。以依分别我见生故名习气。又诸圣至况观共相者。圣者若思诸行自相。谓地坚性。风是动性等。尚不令我慢现行。况观苦无我等共相。而得我慢行。言若于假法至暂得现行等者。又若思瓶盆等假法住于正念亦令我慢不行。若于假法不住正念计有实我等我慢现行。又萨迦耶见圣相续中随眠与缠皆悉已断者。分别见慢已断。言于学位中习气随逐未能永断若诸我慢随眠与缠皆未永断者。俱生见慢也。又计我欲者已下。泛释经文。备师又云。萨迦耶见唯有习气等者。三藏两解。一云此是俱生我见随眠。问。若尔何故前分别我见种子名为随眠。此俱生我见种子名为习气耶。答分别种强。故名随眠。此俱生种子劣。故名习气。第二解。前言由随眠者。分别我见种子。此云习气者。还是分别我见余残习气。以分别我见习气。故能与俱生我慢为依止。达师云。言三处。一者我我所见处。二分别我慢处。三俱生我慢处云云。第八解二种慰问。即是记三中第三问记也。言当知此问在四位中等者。问安乐中有四问。如次配于四位可知也。第九解似正法。于中初引经略辨似正法见。二后有二因已下。随义广辨能生似正法见之因。前中。景师云。大意邪正二家共解经中说。言阿罗汉不顺。亦有事中无知等故。名为不顺。谓于现法中于食物务蕴界处等若顺不顺不如实知。次举邪义难于正义。言阿罗汉不顺不顺是不如理虚妄分别非阿罗汉现法不顺。彼自释云。所以者何。彼于食物务等现可见故。不可说言于现法不顺。而经中言不顺者有别密意。由此因缘诸阿罗汉于其灭后不顺诸行不了执著者。自说我说我生已尽梵行已立所作已辨不受后有。未来事等不善了达经说不顺。下正义家分别是非。故云当知此是似正法。见由二种义势力为缘诸同梵行或大声闻为欲断灭似正法见极作功用勿令彼人或示于他等。达师云。初正引经文释阿罗汉不顺句。二言阿罗汉已下。论师释不顺义。经中不顺者乃至罗汉于事中有无知故不辨了知食物蕴界故云不顺也。无知或名为不顺。就论师释不顺中初不正义家释不顺义。二当知此是但正法已下。正义家释不顺义。就不正义家释中。初会释经文。二由此因缘已下明了知事法不执著。三是故世尊已下。引经证成不正义。师云。阿罗汉人非不了知事法。现可见故此是食此是衣服此是蕴界等。故不执著也。正义家破云。阿罗汉人舍此身则入无余依涅槃。何处明于其灭后不执著及执著也。正义家释文可解。由二种义者。一勿令彼人或自陈说乃至堕极下趣。二或由爱敬佛法教。勿因如是似正法见令教隐灭。由此二义故。欲断似正法。第二随义广辨能生似正法见之因。于中分三。初举二因能生似正法见。次明为断二因说二正法。后明未断身见有二过患。就第二假中言为断二因故说二正法者。一无常正法。二无我正法名治一因。或通治二因。于四转中等者。景师云。如来灭后有为无为亦有亦无非有非无等四句。名为四转。泰师云。约有为等四句转明。故云四转。言声闻独觉佛世尊我说名如来当知此我二种假立有余依中假立有为无余依中假立无为者。三乘无学。就通皆名如来。乘如实道来成正觉。但于有余依中假立有为之我。无余依中假立无为之我。下就胜义遣之。言若依胜义非有为非无为者。则当真性有为如幻缘生故。言亦非无为亦非有为者。则当无为无有实不起似空华。有为无为皆不可得。何得就之以五假我。由说如是正法教故于六种相觉悟生时当知永断似正法见。一于依所摄觉悟无常。二于现法中觉悟此苦。三于任运灭觉悟为灭。此则罗汉余报任运灭也。四于断界觉为寂灭。五于离界觉为清凉。六于灭界觉为永没。若具如是至戏论执者。呵彼所执计罗汉于其灭后不了未来我生尽等。第十解疑处所。景师云。于内法律乃至记一无生者佛常呵起有无见。而于命终弟子见生不生。又说胜义常住之我乃至亦如前说者。前云后有二因能生如是似正法见。一者于内萨迦耶见未能永断。二者依此妄讨流转还灭士夫。为断如是二种因故说二正法以为对治。谓于诸行次第演说无常无我。于四转中推求流转还灭士夫都不可得。谓依有为或依无为等。言由二因缘乃至不相似故者。外道计自我在现见不能自在。故无我性易可了知。然此无我诸行。后有见闻觉知作业受报。各各不同。于此无我复难了达。则此无我自性。体是甚深。其相微细。似甚深现。达师云。言二种处所者。一谓佛已下。明于佛生疑。二又说胜义已下。明于真谛生疑。第一于佛生疑者。何故佛世尊诽毁有见及无有见。而自记弟子死没。没后或记一人有生或记一人无生耶。第二于胜义生疑中。外道难云。若便胜义于现未中不可得者。何故三论师说此有耶。言虽此相貌易可了知者。佛法弟子易解无常无我相貌。故云易可了知。然其相貌不相似者。外道不解无常无我。故不与法相似也。当知此中已下。散释经中异名。第十一解不记。第十二解变坏。并如文可解。第十三解大师记。言知此中于一切行断遍知论所谓如来。则是前一于此诸取断遍知论。又此诸取若未断灭随观彼有三种过患。若已断灭有三功德等。则是第二为此诸取断遍知论。第十四解三见满。第十五解外愚相。并如文可解。第十六解成六分。此则颂中末后等字摄三门中之初。长行为第十六门也。六分者。以又字间之。第十七解二种论。是等取中第二门。第十八解学无学二种差别。是等字中第三门也。言五相者。则三无上为三。观佛法身为第四。奉事如来为第五也。
　　
　　第八十九卷

　　上来契经有四释中。行释已讫。自下第二明处释。有四卷文以广决择十二处。故云处释也。就中。三结前生后。二举颂中释。颂有二。初半总颂列其四门即以三别颂解释。后有半总颂列其四门即以四别颂解释。前半颂中四门者。一安立等。二智等。三同等。四离欲等。别嗢拖喃解安立。颂中有八门。一安立。二差别。三愚。四不愚。五教授。六解脱。七烦恼。八业。皆广说者。解脱烦恼业三门中皆广分别也。初解安立。如文可解。第二解差别。言由三和合立前三别者。根尘识三和合生受。言由三和合触果义立第五别者。景师云。触是三和合果。受是触果。故总说言由三和合触果。今解直由三和合触之果故立第五受别。言由业烦恼二杂染义立第七八两种别者。由业杂染义立第七思别。由烦恼杂染义立第八爱别。以思与爱并与三受相应。第三解愚。先解二种一切即是所愚之法。后明愚之三相。愚自性者谓由缠故即是忘失于现在世者。现起无明名缠。自体昏闇名为忘失。由随眠故即是当失之法者。由有随眠能生当来无明忘失法也。言五相受安立者。谓自性等如上说。第四解不愚。如文。第五解教授。一引导教授。则是神通轮。二随其所应于所缘境安处教授。则是记心轮。三令所化得自义教授。则是漏尽通教诫轮。第六广分别解脱。于中有四。初明求解脱智。次举解脱之位。第三明净待比丘有五种法多有所作。第四问答辨解脱之体。初中。一如理闻思等。在见道前能成见修有学解脱。二者有学慧能成无学解脱。次于解脱位有二。一有学。谓金刚喻者。据终时语。三云复次心清净行比丘有五种法多有所作者。即见道已前。一正教授有三种正友。谓大师等。二者奢摩他支。谓尸罗等。由持戒等故三昧现前。故说为支。三毗钵舍那支。谓得三种随欲言教。发生闻思等慧能生证智为支。一圣正言教。谓说五分法分法身之教。二厌离言教谓说四圣。谓依三种令增少欲喜足即前三圣种也。及依乐断乐修等者。第四圣种。三离盖趣爱言教者。远离诸盖亦离诸见趣及爱。言教有三种。一者一切烦恼名盖。二唯五盖名盖。三无明覆障中重亦名为盖。今宣说此三种盖趣爱言教爱体。前二番解盖中已有亦与无明盖俱。所以三番解盖中皆有趣爱之言。当知此中依为证得断离灭界所有言说是初言教者。如说五分法身。即显障尽得断界等是初言教。依即于彼见胜功德及于所治盖盖处诸行深见过患等者。即是圣种少欲知足功德。及于所断盖等深见过患等。是第二言教。随顺如是缘性缘起所有言说是第三言教者。说彼离盖无明趣爱。即是缘起所有言说是第三教。亦明三教门。即初第三教中三种辨盖以明三教。初云依为证得断离灭界。即此一切烦恼为盖等。是初教。次说五盖为盖。第二言教。后说无明为盖等。第三教。又此言教。以略言之后有三教等。即显前三宣说五分法身等三教。重释于前三教可知。第四问答出解脱体。证得转依。即是无为解脱之体。无漏之道。名毕竟断对治。第七广分别烦恼。若依余处或二十二门。或四门分别烦恼。今此文中但明十六门烦恼。初明三漏。诸欲界系一切烦恼除无明说名欲漏。色无色界一切烦恼除无明说名有漏。此二与小论同。无明漏则与昔异。谓诸有情或未离欲或已离欲者。总举一切有情通离未离欲界惑者自下简之。除诸外道乃至一分寻求者。直小称推求广起诸见而不票离欲。一分离欲乃至非想处者。依定离欲。除此二种外道身中无明。以推求故不顺流注义故非无明漏。言于彼三界至立无明漏者者。余人身中三界无明说无明漏。是则三漏摄烦恼不尽。除外道所起无明。此则别入余烦恼门摄也。第二明九结制立所由。能和合故立九结者。释结义也。爱恚二结通依情非情起。慢结唯依有情处起。若四五六者。疑见取也。谓依闻不正法故者。起于疑结。依不如理邪思惟故者。立三见为见结也。依非方便所摄修故者。立二见为取结也。如是差别即为三者。结上所立疑等三。七于善说法律无胜解缠事者。立无明结也。八依出家品智贫穷事者。嫉他胜己。不施其法。来世愚暗。是智贫事。故立嫉结。九依在家品财贫穷事者。立悭结也。下别料简智贫穷事。言此中由嫉变坏心故于正法内发起法悭。由此当来慧贫乏也。第三明三缚。如文。第四明七随眠。即是七使种子也。第五明随烦恼。景师云。此就通门。若本若随总名随惑。以展转相随逐起故。对法二说。一说除根本使余名随烦恼。复次一切烦恼皆名随烦恼。以展转相随逐起。因此处文也。于他下劣谓己为胜或复于等谓己为等名慢。于等谓胜于胜谓等名为过慢者。此文具也。婆沙俱舍。但云于等为胜不言于胜谓等。何故又尔耶。又多解云。于等谓胜于胜谓等。望境亦是过慢。然心作等解不顺过义。所以不论。此文具足。故收过慢。泰师云。心法唯有五十一。故愤发等摄入数也。达师云。小论不说于胜谓等名为过慢。故论师作妨。何故不说彼处师等。解。于等谓胜者。心境俱过。故说过慢。于胜谓等者。心过境不过是故不说。克实亦有也。于所比境中。计不过故。言境不过也。第六明八经此中明说现起名缠。然有八种随惑。于四时中数数现行。故立为缠。忿覆于四义不随顺故。不立为缠。第七明四暴流。景师云。此解四流亦旧别。唯取三毒偏增行者身中烦恼立四流。前二在非外道人。后二在外道。泰师云。此辨漏轭取经。大异余论。第八明四轭。谓等分行人欲界中除见无明。余名欲轭。上二界烦恼除见无明。余名有轭。三界无明。名无明轭。薄尘行人烦恼非流轭。第九明四取。言问何所取答欲见戒禁我语是取者。欲是四见戒是鸡狗等戒身语二业。我语则是我见及所计我。此所取以相从故。亦名为取。能取则是四种欲贪。所为取者为得诸欲及为受用故起初取者。起初取中能取也。由贪利养乃至免脱他所征难起第二取者。为贪利养等故贪求诸见。奢摩他支为所依止等乃至起第三取者。为得八定受持邪戒。为欲随说分别所作业受果等起我语取。此中文具不同。对法但举所取名取。瑜伽上文粗说能取名取说四种欲贪。言如是四取依于二品谓受用欲诸在家品及恶说诸法诸出家者。问曰。何以但云恶说法中诸出家品而起诸取。不言正法诸出家品亦起诸取耶。下释此疑。由佛世尊每自称言我为诸取遍知永断。故于此法誓修行者。虽带烦恼身坏命终。而不于彼建立诸取。以彼于诸欲无所顾恋而出家故。故无欲取于见戒禁及以我语。无执受故无余三取。恶说法者有二。一于见爱起诤论者。二能证入世间定者。依于见爱诤论建立见取。依能证入世间定者。立戒禁取。二品为依执著我语。故依俱品立我语取。此中见者谓六十二见已下。出所取体。邪分别见之所受持名戒。威仪行相名禁。谛故住故论说有我名为我语。此文即通取我见及所计之我为我语取境。又于此中欲爱为缘立欲取者下。出能取爱体也。有无有爱为缘立我语取者。于所计我或有或无于中起爱名我语取。第十明四系。唯依外道立者。犹是四缚。三界贪使为第一缚。欲界嗔慧为第二。三界见取为第三。三界戒取为第四缚。自下六门。文相可解。第八广分别业门。文分有三。初明三恶行业。次举邪正二论说业不同。第三广解十六种业。前二段文在此卷。后之一段在第九十卷初也。就初三恶行业中。言一切不善身业名为恶行语意亦尔者唯举业性。不同小乘通取贪嗔邪见意三亦名恶行。于诸恶趣或已随得或当或现等者。明三恶行感恶趣报或已得等。次明邪正二论安立业染。于中分二。初语辨二论安立业染。第二重广分别邪正二论。前中。言邪论者乃至当知此为邪论者。邪论者说作恶业时。前方便中数起故意欲行杀等名故思造。如是之业定堕恶趣。正论非之。依汝所判则谤修行梵行能证涅槃。何以故。诸有情类于现在世造恶业时。无有不起故思造。况在余生。是即故思造业定入恶趣。是即应无得解脱时。如正论说。唯故思造多是不定。故涅槃云。一切众生不定业多。决定业少。以是义故有修习道故。决定重业可使轻受。不定之业非生后受。言若如是说已下。明其正论。谓若说诸有故思造不善业此业亦作亦增长者定受恶趣果若有虽作不增长者。彼彼法受为依止故。诸所造作若无追悔不修对治。若更增长若不增长。此业虽定顺现报受亦转令成顺恶趣受。或生受或后受。于现在中能解脱脱若生追悔等故。转恶趣业令现轻受。即名不谤修习梵行。问曰。上辨业杂染。云何复言成顺乐受。解云。是福分善。亦名为染。自下第二重广分别邪正论有六复次。略作五对。一明对治会不会对二明三业护不护对。三明五相染不染对。四明施设业行邪正对。五于圣教中未入已入对。就第二对中。言于现法中不善防护身语意业而住者。彼先造作恶业亦令增长乃至令其杂染者。别解脱戒善身语业是其所防。下问答辨防不防义。谓如有一乃至犹故发起者。先造恶业中间受戒誓能远离复起不正作意。还染前善。名不能防。又于诸善身语意业已下。明善无作业与恶并行无有差别。乃至于现法中不证涅槃彼虽如是防护已下。明于现在暂不作恶。以不断种子故。随眠所缚于后身中还起杂染。若防护身语意业而住者有此差别者。别相在下。寻文可知。第三对明邪正二论各由五相成不成染。五相成杂染者。达师云。一无因论。二恶因论。三身恶业。四语恶业。五意恶业。是为五种。今谓之不然。即二论三过名为五也。言现法中乃至是即有一依于不善诸乐法受而有乐不善受生等者。又言乐受酬于善业。此现在中不善乐受是不善故。不得言酬宿善业生。若酬不善业生。应是无记异熟之法。云何得是不善性耶。何以故下。释非彼宿世不善业于现法中能感乐果。若言此受用现法中恶业为因。复违汝立宿作等宗。是名初过。又说言诸不善法皆用宿世恶业为因是即决定所有善法亦用宿世善法为当类自生修诸对治皆成无用。名第二过。又若现在乃至应作不作者。若皆由宿作不假现缘者。应无现在思量善应作不善不应作等。又如实智应成无用。谓了知已此恶我应转此善我应成。彼说现缘非有故此我应转等。亦非有故如实智理不成就。智不成故下展转出过。总是第三过失。解五相成不染中。景师云。假人为领受者则此假者由六触处故能领受者。由依六根故能领受。于母胎中四种差别乃至得入母胎者。此明入胎方便。未辨胎中四种差别。四种差别下自列。谓名色六入触受。如是次第而有领受者。不同小论触受在于胎外。今明触受亦在胎中。便有杂染所摄二谛者。即苦集也。与此相违下乃至清净者。即灭道也。明触所生受者。明通漏无漏故。论云明位有三。一在异生位即见道已前七方便中。二是有学。三是无学。今辨明触意说无漏。已下结云便有清净灭道三谛也。达师云。若能领受者。五阴为第一相。若由此领受者。由六触处故为第二。若如是领受者。名色六入触受。如是次第为第三。若领受时者。宿现二业受时为第四。如是杂染如是清净。明迷悟二人为第五。当知此中依五取蕴等者。释第一句。即此假者由六触等者。释第二句。于母胎中四种差别等者。释第三句。又即此受亦用现在等者。释第四句。彼若听闻诸不正法等者。释第五句。更有一解。一能领者。二由此领。三如是领。四如是杂染。五如是清净。是为五相。第四对明施设业行邪正过患胜利。先辨邪论。后明正论。前中复次。当知施设邪业清净者。外道计苦行能净过去诸不善业。言彼见宿世诸不善业为二种因。谓现恶业皆是宿业串习所引等。佛法亦有现法不善。由昔串习。后由现缘方得引起。彼唯取一。故成邪论。大师去世者。佛去世也。何缘应知如是施设令业清净不应道理乃至由所逼切三品苦受不得生故等者。且如汝以火灸身。火灸在上。火次苦中。火微苦下。是则三苦由现缘生。汝言由过去者不应道理。除彼三火三苦。自已言由苦行故能除苦者不应道理。要略义者。所谓诸业自性决定。时分决定。品类决定者。景师云。且横克为言名决定也。达师云。此约随转理门一相说。若约真实理门。未必如是并得转故。下明正论。言分析六事者。四大空识也。以此六界观分析有情事故。言及彼相违五种差别他所称赞者。与前所说二种邪论三种自苦恼行相违他所称赞也。第五对明三人于圣教未入已入者。一未入圣教异生。由三种相知一灭而不生。此人已得正见。次闻邪教。邪见将生正见将灭。后闻正教。邪见将生不生名断。正见先成不名为生。次有生而不灭。此中庸人。先非邪正。后闻正法发生正见。名生邪见失不行故不名为断。次有亦生亦灭。此人先行邪见。由闻正法伏灭邪见而生正见。第二已入圣教有学有三相。一生而不灭。谓在修位于四不坏净现前名生。于佛不言等类。入见道时先断。今时不名为灭。次有灭而不生。谓断修断。余品无明名灭。明体不名为生起。成彼种类故。次有亦生亦灭。谓无学道生。修断无明皆悉灭故。第三已入圣教异生亦有三相。一灭而不生。谓闻无我灭于我见。未直悟入无我正见。不名为生。二生而不灭。此人如前所闻。于无我理渐能悟入无我正见。得名为生。随眠未断。不名为灭。从此已后由修道力证谛现观。方断随眠发生无漏。则名亦生亦灭。
　　
　　第九十卷

　　上来广辨业门有三段中。前二段讫。自下第三广解十六种业。就中。先列十六门业。后次第辨之。前中复二。初以半颂标十六门。五二者。则是五种二门。与十三者。则是十种三门。今前为十五。四业为最后者。黑等四业为第十六。长行依颂次第属当可知。下次第辨中。初解五种二门。言由三因缘令业成重一由意业者。即当作恶极猛缠。作善纯净心。二由加行。谓于彼业数无间作。三由田故。谓于有恩者父母等。若住正行者。即四向。及正行果者。即四果及佛等。此于有恩及以敬田作善恶业。言又于一切清净相续所有诸业名不增进者。学人身中有善不善业不增进。所思造业中。有错乱。期杀王人错杀张人。虽非业道杀。是故思作业。不错乱者。即当所许。与此相违名非故思所造。定受业者。故思所造重业作亦增长。不定受业者。故思所造轻业作不增长者是也。非故思造业是其不定易了不论。异熟已熟业者已得报业也。未熟翻前。若欲证得阿罗汉时已下。料简二乘能为碍不。景师云。欲证罗汉时先所造作决定受业由异熟果现在前故能为障碍等者。如凡夫学人身中为障之业如海若山。谓感女身业郁单越无想天黄门等业。此业要生果现前方能为障不得罗汉。即名业障报障。若未引果者不能为障。故云不由随逐身相续故。所以者何乃至不能为障者。若于前身造生受业。此身受果不得罗汉。若于前身但造后受。则于此身不能为障已得罗汉。虽不为障。然彼非不是定受业。何以故。由即依彼烦恼助伴等。泰师云。决定不善业名业障者。能感不平等四大病身。报果现前故病。四大身不能得果名为业障。不由业种子随逐本识身故名业障。若此身不受障道业报。唯人天身中有后报定业不善业种而不能障得无学极果。以此将证无学身中犹有恶业。非不能障得无学果。得无学果时不得非择灭。然彼受恶业名定业。何者。由依有烦恼与业为助伴。及依彼彼有烦恼相续身故。立定受业。以无学身中无烦恼故。所有顺后等定受报业皆转令不受。此论宗五逆等业将能断烦恼者说。亦是可转。不同譬喻说一切皆可转。次解十种三门。言如实遍知者。则是巧便。故名为善也。顺乐受业者。前三静虑及欲界善业。顺苦受业。谓能招感恶趣生业。下不尽业义论自分明。于鬼傍生亦有感乐受业。略不明欲界天人亦有感苦受业。顺不苦不乐业者。第四静虑及上地等所有业者。问曰。三禅下有舍受报以不。解云。赖耶舍五道尽有。六识不定。西国二师不同。一说三禅以下意识无舍受报。此受生命终唯在舍受。据阿赖耶受命终受生尔时意识不得有。若依此释顺此处文。唯四禅已上方有意识舍受之报。第二师云。诸论诤三禅已下有无。是诤意识舍报有无不诤赖耶。若为此义故。下地意识亦有舍报命终受生。与此文违。今和会之。但约三受别地为言故说下地有其舍受。理实善不善皆得舍报。乃至地狱命终受生亦有舍受不善业感。顺现法受业者至所作诸业者。三时报业除五逆业轮王业。余业不可指其业相行。如是业得现报生报。但可依希总说。言事加行者。设置施给等也。若如是相良由所作诸业于现法中异熟成熟者。如说慈无诤灭。见道及无学从彼正受记。施者得则果。生后可知。有学业者至及此后得善有漏业等者。此文唯据有学圣人身中无漏三业及善有漏业名学。此据真实学说。余处文解脱分通达分善及以见修无漏之业并名为学。此据相似通说为学。无学业者至随应诸业者。无学身中无漏三业及有漏善三业尽是无学业也。此余诸业名非学非无业者。异生身中三性之业。学人身中不善隐没业无学身中不隐没业并俱非。若见所断烦恼相应至名见所断业者。若具亦应云及以第八有业女人身业郁单越业无想天业黄门等业。并是见断。无断业者所谓一切有学无学出世间业者。余处有文说十界名为无断谓七心界色声法界。此中唯取出世学无漏业名为无断者。此中据性真实无断。彼据无学身中所有法界已断缚尽。故名无断。问曰。若尔无学身中若已断缚名无断者。是则无学身中十八界皆已断尽名无断。解云。道理实齐。但为十界是其善性得无断名。五根三尘性是无记。不得无断之名。言现法断者至此是异生未得离欲住此命终者。未离欲凡夫。先以故思造业而起厌离厌伏不行。既未离欲命终还生当地。而未能令于次生位不造彼业。不受异熟等者。虽于现法厌所造业。而不能令此所厌业不牵生报。亦不能令次生身中更不造业。亦不能令于其后位无造业事也。言于现法中亦未一向能令不造者。现身虽暂厌伏所造。亦未必能令一身之中更不重造。生断故者至然未解脱后位作业及受异熟者。离欲凡夫厌现造业。命终生上。则无次生欲界之身于中造业。然是凡夫后还退生。因先厌业受欲后报。后报身中还作业。故云然未解脱后位作业及受异熟。后断故者谓复有一虽是有学而于欲界未得离欲受厌离已获得最初或复第二沙门果彼作是念凡我所有由多粗重由多热恼所造恶业。或复善业皆愿与彼俱时而受用。勿复令我于生后位受彼报。发誓愿已复修四无量以奢摩他品定正起加行者。伏惑得未来禅也。及为进趣离欲爱故。知此中或嗔意乐者慈断。害是悲断。嫉妒是寿断。可爱事等是舍断也。诸所造业并是心之体胤乃至得不还果若但于此暂生喜乐乃至或于后位者。若但于此阿那含果暂生喜足不求上果。于现法中尚不造业以更不于欲界受生。况于生后位中而得造业。又正法外堕邪见者至皆名曲业者。外道身中所起善恶之业从邪见生。皆名三曲业。猛利贪嗔所起诸业皆名秽业者。准决择文即曲业。加彼贪嗔所起之业总名秽业。猛利痴者。牒造浊业之人。上品钝根忘失念者牒前曲业。极闇钝者牒前秽业。痴所起业明从愚痴所造之业。皆是浊业者曲秽二业及痴所造并浊业。记决择中文于此对辨。与小论别。一切能往善趣妙行皆名净业者。若依小论。一切妙行净通漏无漏三业及无贪等行并名三妙三净之行。今此文中唯有漏三业人天善趣受生者名为净业。又唯是业性不通非业。一切能往涅槃妙行名默然业者。即三满业也。小论云。无学身口满及以无学心。今此文势既云一切能往涅槃妙行皆名默然业。即知通学无学三业并是默然业摄。下解黑等四业。能感各别处所那。洛迦恶业。名黑黑业。余处文说一切不善业名黑黑业。能感各别处所天趣善业名白白业者。下文说他化上有魔宫殿。宫已上及上二界善业名白白业。余处说三界善业皆名白白。能感余处所有诸业名黑白黑白者。说六欲天四天下人及以鬼畜。所及善不善业名黑白黑白。余处文说欲界善恶业名黑白黑白业。问曰。何故上下不同耶。解云。名从一义余处约其业性制立四业。故云三界善名白白。一切不善业名黑黑。若造善恶相间杂者即名黑白黑白或有故意黑方便白。或有方便黑故意白。如是相杂之业名为黑白。若纯善不杂恶名白白。纯恶不杂善名为黑黑。今此文中约报说地狱唯受恶业之果。魔宫已上唯受善报。中间杂受苦乐。故依此义判别三业。问曰。魔宫欲界摄可无苦受耶。解云。设有苦受是化非报故。云由彼处所眼所见色乃至意所知法一向可爱相续殊胜增上义故意门引发意成义故。各别受苦各别受乐故名各别。言六触处门恒领受者。于六根门常领受也。就处释中。初半颂列四门初安立等智同等最后当知离欲等。已解安立等竟。次解智等有一颂。十门分别。一无智。二智。三定。四殊胜。五障。六学等。七著。八无我。九圣道。十二海不同分。长行释中。初解无智。言依前所说三有情众无智为根者。一谓邪见起曲业。二贪嗔秽业。三痴所起浊业。并以无智为根故得生起。若能断此无我根本一切众中能起一切杂染一法者。释根本义也。是无明一法。此中第一所起杂染损减实事者。初邪见也。第二增益虚事者。贪嗔也。第三于其如实显了方便能作愚痴者。起浊业人。于彼二因有愚痴故等者。愚与前二为因故有增减。第二解智门有二种如实智。一者如理作意所发者。闻思二慧也。二者三摩地所发者。修慧也。当知此行与前差别者。修慧行相与闻思别也。第三解定。言五转者。一观诸行自性。二诸行因缘。三杂染因。四清净因。五清净。第四解殊胜。言于二处所如来证得胜安立智者。或生死涅槃或二谛为二处所。文解邪难处正说处也。言由三种相应正了知等者。过未各一。现在内外合为一也。第五解障。景师云。一二门。二二时。三二地。开此三门。复次第解。等所引发三种等持能为障碍者。一于异生位所修无量俱行等持。二有学等持。三于无学等持。五种对治者。或是诸行自性诸行因等五。亦可五停心观名对治。当知此中先所受用过去诸欲等为初门。复有现在居家所有利养等为第二门。次云行时住时。解二时。次云异生地有学地。解二地。此中第一于诸有情利益安乐意乐门中俱行者。结次前云又于异生所修无量等。第二领受有学解脱等者。结前次文亦于有学能善通达。第三领受无学解脱等者。结前亦于无学方便勤修四无放逸。谓于昼分若行若坐等者。夜分亦二。故有四也。达师云。就中初略开五门立宗。一二门。二二时。三二地。四于所引发三种等持能为障碍。五为欲断除勤修五治。前四所治后一是能治道。当知此中已下。第二别释五门即为五段。初释二门。一过去诸欲门。二现在居家诸欲门。此中利养恭敬已下。第二释二时门。一行时。二住时也。则此诸欲已下。第三释二地门。又于异生所修无量已下。第四释于所引发三种等持能为障碍。若欲速证沙门果等者。第五释能治之道。此则第一对治二门由此修正念知也。正念正智为所依故。下辨第二对治三时门。言四无放逸者。一昼分。二若行。三若坐。四于此三时净修其心。如是发起已下。辨第三对治。治二地所有诸欲门。此中修奢摩他为能治也。一向念住已下。辨第四对治。治于所引发三种等持能为障碍。此中修毗钵舍那为能治。已入止观已下。辨第五对治。此中双修止观二分为第五对治也。虽有此释。而今还依前释也。第六解学等。言若诸无学或失念故退现法乐然无堪能退失解脱者。已断惑种故不退解脱。下下学外离。若有修行不放逸者至复何所用者。已得解脱。解脱不退更修不放逸何所用。下为释通。若为证得法乐住至非不放逸者。景师云。若为证得乐住勤作功用。如造工业非不放逸无由能得。此亦如是。达师云。此文应云非是不放逸耶。由二因缘应知彼于六处寂灭有慢无慢。谓未灭谓灭未得谓得也。第七解著门。言于二缘识者。景师云。即为二也。达师云。此有三释。一云名色及识。故云二缘。又云。根境二缘。故云二缘。更解。一利养恭敬缘。二离欲缘。如文取解。第八解无我。言除识自性因缘助伴其余所有不可得故者。其余我体不可得也。第九解圣道。由五种相当知八圣道最胜无罪。下文有六句。何故名五耶。三藏云。后二合一。故有五相。何故须合。并简外故果有五相。如摄异门者。谓是为婆罗门无犹预等等有五句。如第八十四卷。第十解二海不同分。言由彼于此未超度故于前二种境界大海亦未超渡者。彼离欲异生于内各别六处大海未能了知是苦名未超渡。故于向前所说五可爱境及由意所识可爱诸境亦未超渡。上来初半颂列四门中前二门讫自下第三解同等一颂有十门。一道不同分。二师不同分。三王国。四二世间。五有为。六遮身行。七坚执三空性为三足前成十。长行释中。初解道不同分。言若趣苦集行者。业与烦恼。若趣苦灭行者。无漏圣道。名性不同。即此趣灭转行或有有为共相转者。观无常。或有有为无为共相行转者。通观诸法为空无我。当知若诸有为共相行相彼望道果名不同分者。不观无为果故。若有为无为共相行彼望道果亦名同分者。无我理通涅槃。亦常无我故。第二解师不同分。略有五种师假立句。一趣诸取行者。流转行也。二趣诸取尽行者。还灭行也三若一切法遍知。四永断。五作苦边际。若于五相建立处一一相中者。景师云。五受也。亦可五取蕴也。达师云。前说五师是也。不依四相萨迦邪见用彼为依能害四种行相憍慢者。外道于一蕴中计色是我色我璎珞色是僮仆色我[穴/漏]宅也。依此四义起四我慢。既于一一相中不起四种我见。便害四种我慢。言若随缘起增上力故于现法中后有种子或增或减等者。顺观十二缘起为增。逆观为减。由此顺逆当来后有或生不生。即是染净二缘观也。第三解王国。第四解二世间。并如文可知。第五解有为。于中有二。一有为空。二无为空。有为空者。空无常恒。及无我我所。无为空中。但无我所性。又此空性至为所依趣者。则此无为空性通据遍计人法性空。依他因缘约有之法无决定法尔道理为所依趣。此或如是至法尔道理者。景师云。此或如是大乘道理。即法辨空也。或异者。诸部计空异法也。或非者。或有外道计空与法非异非不异。下顺结之。明法空法而辨遍一切处无不同归法尔道理。达师云。前有为无为等亦是无我故。言此或如是色相乃至法相各别故或异。以色望色自类相生。故云非异也。第六解遮身行。唯遮身行得世间边际。若以智亦计得彼世间边也。此中当依胜义道理等者。通说二谛名依胜义。一应知世间。二若得世间边际方便。三及世边际。下次第解此三门。谓于六处有世间想下。解应知世间。于六触处由其五转下。解第二门。五转者。谓观六触处自性因缘杂染因缘清净因缘及以清净。未来诸行因永尽故名为能到世间边际者。解第三及世边际。于世因果下。散释经文。第七解坚执。初明外道出家之人起恶不舍。此中不行已下。佛法之人所不应行。设行不应坚执。以相续杂染能动梵行故。第八解二种空住。则是颂中三空性之初也。有二种空住。一者尊胜空住有二义。一以罗汉尊胜之人所住之空名尊胜空。二则所住空诸住中胜名尊胜住。二引彼空住者。则精勤修道除惑证空名引空性。于内烦恼有知为有无知为无修行断除。名善知空性。第九解邪正二空。则是三空性中之第二也。复次正见圆满乃至修习空性者。有说分别依他圆成实性一切皆空。不称正理名为邪空。今观遍计所执人法皆空。依他因缘及圆成实离有无法实有不空。名越邪空。其义云何。谓于此处彼非有故正观为空者。遍计执空也。若于此处所余有故如实知有者。依他等有也。次举喻中有二。初喻前后有空不空。后喻同时有空不空。合中复二可知。言若观诸法由自相故一类是有一类非有者。依他真实是有。遍计执非有。此有非有毕竟远离。闻说依他等有遍计是无则决定执定有定无。此定有无还是遍计故。云此有非有毕竟远离。亦可依他等有遍计非有。皆非分别心之所取。故云毕竟远离。以世间道修空性者。下明诸圣人初以世间道修于空性。自斯已后下明无漏道观空。第十解证修二空。则是三空性中之第三也。于中先广分别。后明略义。前中有四。初明空性。第二约行明空所依。第三辨修空位。则是凡位有学位。第四却辨修空方便。初云有二种空。一者应所证空是理。二者应所修空是智。若于此二不成辨故退四妙乐者。谓一于一切摄受恶事等妙出离乐。二解脱贪等得初禅中妙远离乐。三寻伺止息妙寂静乐即二禅已上。四二解脱摄无所造作无恐怖摄妙等觉乐。向下不解前三但解第四。二解脱摄无所造作恐怖等。应所证空略有二种一外二内外空者乃至正能作证者。五种妙欲引发五种色想。今证外五欲空以无有决定性故。能所取之想亦皆超渡。于离欲贪正能作证也。内空者。谓于内诸行者五根也。以向前辨外空中唯云五色。今解内空亦唯云五根。应所修空亦有二种至修无常见者。以见无常念念生灭不自在故明知无我。无我故空。是故今举无常之见亦名修空。自下第二明四种空所依。当知四行为所依止。第一外空。以第二住内空心增上力故得初禅定。离生喜乐滋润其身为所依止。及遍知我慢所恃所陵空故住于外空。第二内空。即以第三于内外法修空无我见为所依止。第三无我见。即以于彼修无常见为所依止。无常见以闻正法如理作意为所依止。又于此中若诸苾刍为离欲贪已下。第三明修空位。修空位有三。一见道已前。二在有学。三在无学。见道已前初修外空。由我慢门心不流散等随观察者。由为我故励力修空心不流散。以寂静相下。次观内空。遂于内外已下。第三修无我见。乃于已下。第四修无常见。无常见无我见。为因名不动界。界是因义故。由于是处心无胜解已下。明有学位修空。或缘不净等多种观察。乃至于一切处皆能证入也。由是因缘于所证空能证圆满已下。明无学位证空圆满。除上分下分结尽。为令已下。是其第四却明修空方便。言四种杂染谓复有因性故等者。即四故字为四染也。言说有二。一者随逐音声解言说二者随逐法行言说者。次前前行计。又能善知量离诸染而起言说。由彼文势故云言说有二等也。当知此中总略义者。已下明其略义。寻文可解。

　　瑜伽论记卷第二十三(之上终)


　　瑜伽论记卷第二十三(之下)(论本第九十一至九十三)

　　　　释遁伦集撰
　　
　　论本第九十一

　　处择中前有三颂总列四门。已有三颂解前三门。今有一颂解第四离欲等门。于中复有七门。一离欲未离欲。二问。三因缘四染路。五保命。六著处等字。第七长行释中初解离未离欲。言若有苾刍乃至究竟涅槃者。于此欲界或已离欲。于定地三世由三种缠及三随眠之所杂染。若未离欲则于五妙欲中意所识法。亦于三世由缠及三随眠之所杂染。不住趣入究竟涅槃。此中由过去依彼取识者。过去世诸有漏识起诸缠也。由未来世属彼取识者。未来世缠属彼相应助伴取识。现在著识可知。随眠在相续常随逐故执彼取识者。随眠不能缘。但有缚义名彼识。第二问答。答虽有四意。明第四佛大师。问有二因缘。知而故问也。第三解因缘。内六处为因为彼种子所依附者。一解。虽内六处意取第六意根。有赖耶识持于种子。二解。此据随转理门乃至五色根中亦受禀习者。诸种子何以不言外六处持种但明内六处耶。故下释云。又内六处相续一类。如先所得乃至命终毕竟转故。境界不尔无前二义。第四解染路。所谓根尘是杂染行路。欲贪与杂染为根。故言自性。第五解保命。于二处所者。一自保命忽然夭丧。二不善心殒往诸恶趣。云何名为如理作意为所依止。复于何等二种杂染应脱其心。则二问也。答初明如理作意。如文可解。答二杂染若经行时等一也。远离住时等。二也当知此中至相似果者。第二杂染从第一染起。故云因果。然非正因果。故云相似。第六解著处。第七解等字。所取有二复次。如文可解也。上来于处择中有一颂半总颂。初半总颂有四门。后一总颂亦有四门。一句为一门。则于后四别颂中各抽一门入此总颂。初别颂中有其九门。一因同分。二思。三缚解脱。四相。五触遍。六胜解。七护根门。八教。九爱相。长行释中初解因同分。景师云。同分识犹有分也。言诸圣弟子因同分识随入无我为一门。由三种相于诸识中正观而住为第二门。下次第解初门。云由现五有色处者。则是五尘也四大种身者。则五色根也。若增若减者。五尘生起名增。谢灭名减。若取若舍者。五根有识来诧取境名取。无识不取名舍。无常性故于缘彼识随入无常等者。根尘无常。生识亦尔。无常故苦。苦故无我。是初门说。云何随入无我性已至正观而住者。牒也。下解三相。一以我见为邪见本必应先断。二观彼识随一根尘差别无量。三观此识刹那无住何况毕竟。达师云。同分者。根及境有功能故。能发识故。根与识同取一境故曰同分。问若尔何故五有色处亦名同分耶。答与根识家所起同分故云因同分。言若增若减若取若舍者。一一通释。五尘五根增胜。故曰若增。或有时损减。故曰若减。根境增故能取。根境减故能舍。故曰若取若舍。又解。若增减者偏说外五尘现著。故云若增。外尘微劣。故云若减。若取舍者。偏约内根。以外境增故能取。外境减故能舍也。第二解思。言于六处减乃至不应思惟等者。明六处断择灭无为。不应思惟分别诘问。唯依觉慧观察等。云何为四。谓或有无或异不异。下反举六处生灭有四行相显前无为四行相。以彼六处有生名有。有灭名无。待他有异。待自种类前后无别故名不异。六处永灭已下。顺结无为四行。观察不应道理。下明戏论能引无我所发言论名为戏论。於戏论事若勤行之。但损无益。第三解缚解脱。颂中解脱义通上下。此中云缚解脱。下门中云解脱相也。第四解相。景师云。善修梵行断我见者。若为损身夺命色心无变。由善守根四苦解脱得四种喜一由当来外缘生苦得脱。二由当来内缘生苦得脱。三于现法涅槃时外内二依众苦得脱。四命终已与草木相似。有二种。一者六处无我草木相似。二者六处为三毒火烧草木相似。诸圣弟子后苦不生与佛明力少分相似者。解脱等也。非现法缘苦不生故者。不同如来现法苦缘一切不生。佛苦暂生已速疾断也。然诸如来二种明力皆悉成等者。智断二明悉成也。泰师云。无学命终后苦不续与草木相似。死更不续。达师云。由二种依者。一烦恼依。二果报依。二种明力者。无漏道名为明。又是无漏力故名力也。第五解触遍。景师云。谓有一沙门越胜现量世间愚夫尚不迷惑况诸智者。如彼五识现明五尘。愚夫尚行况诸有智。然诸外道虚妄推度。或依前际起四邪论。或依现法立四邪论。此开二门。下依二门次第解释。大意明诸外道不了诸苦乐从触所生而妄计度自他作等。今明正义三和合触方生受。故云此中唯有诸根境识合生苦乐可得。等有释此文胜现量境证知非宿作。世愚夫尚不迷惑。然彼沙门等违越现量立宿作等。故云越胜现量。第六解胜解。于中初明由四种相速尽诸漏。第二别解。谓依三学及五种人。于中先列六处三学名字。次举五种补特伽罗行六胜解依于三学。第一在家异生唯于境缚欣乐出离。第二异生既出虽已依戒三业行无恼行胜解。第三异生离欲界欲则是远离胜解。第四有学爱尽胜解。第五无学依第五取尽第六心无忘失二胜解也。当知第一第二胜解初学所依。第三胜解与心学为依。后三胜解与慧学为依。若由此智能断烦恼及烦恼断名无忘失者。解第六胜解。又后有因尽名爱尽者。解第四。现境杂染断名取尽者。解第五。又彼第一人乃至及与变异者未堪弃舍境缚。第二未能舍恼乱行变恼行第三未能弃舍欲变异欲。或下重解五人。第五人。第七解护根门。第八解法教。第九解爱相。并寻文可解也。次有二颂有十二门。一唯缘。二寻思。三愿。四一切种律仪。五入圣教不护。六胜资粮善备。七舍所学。八著处。九不善义。十随流。十一菩萨胜余乘。十二施设论。长行中。初解唯缘。景师云。谓业烦恼及自种子是所引受因缘。六触处望受唯为所依增上缘。下举喻显。如心所起功用所引诸取受业手唯能作助取受缘者如欲执取草木。心为取因。手为助取缘。达师云。今大乘法。由心发作生活正因。其中手能助作缘。亦作生活。此中由心所发业者。喻本识中种子因缘。言手者。喻触为受起之缘。则是现缘。第二解寻思。如文。第三解愿。景师云。言若有苾刍乃至倍更增长者。比丘若不愿求后有。极多但应受于七有。由求后有。于第七有苦因倍增过七至八。未起逃窜心则见自身为缚所缚。缚脱时分故说名微细。非于铁木缚具难识而说微细。发后有愿时分难识二俱微细。达师云。天或非天者。囚狱人也。言非天者。鬼神等也。言此若起至为得所缚有所禁行者。若发逃窜之心时。自然被缚不由余人缚成。若先不发逃窜心自然安乐受五欲乐。以时分故说名微细者。有时发恶心故被缚。无人能缚。然自然被缚。故曰微细。第四解一切种律仪。于中初开七章。后次第解释。律仪非律仪。如文可解。次解软中上品世间律仪。景师云。上品世间中获得四种作意者。摄七作意为四。谓功用作意等。此得未至定及八根本定中作意。九相心住者。谓令住安乐。复观等至所依别故十种差别者。第一门也。时分别故多百差别。第二门也。初门十种别者。初有寻等三摄地法尽。第二三受俱行亦摄地尽。第三退等四分亦摄定尽。以门别故来。更无别法。当知此中前二律仪思择。力摄者下中二品。后一修习力摄者上品。达师云。软中上世间者。根戒别解脱戒定共戒等有下中上故。是有漏故曰世间也。此中约闻思慧地中根戒及别解脱戒以辨初软中二品戒也。约修慧地以辨上品戒即是禅律仪也。后既成熟已下。明有学无漏戒。彼即修习已下。明无学无漏戒。第五解入圣教不护。初总标。次别解第三。此中云何名非律仪已下。重料简言。神力相应闻慧者。即说闻慧照境名为神力。第六解胜资粮善备。言喜贪为依引现法后法老死等者。现法之中由贪行非梵行催令老死。即引现法老死贪引恶趣。名后法老死。言如草木等者。正法闻慧如草木。法随法行如筏。以正法慧起法随法行。如以草木等能成于筏也。第七解舍所学。由七因缘等者。一谓诸异生乃至五转。即如前说诸行自性等五转也。二者或复异生已下是也后五因缘并有又字可知。第八解著处。如文。第九解不善义。景师云。复四种能生妙智见无倒门者。今解一受义从四门转故。脱四种妙智。观察苦者于生受因者。一解五蕴为因能生三受。又解三触为因能生三受。又于依持者内六处。及所依因者外六处。此十二处门也。又于住因者。四食为五受住因。又于依缘自性助伴随顺苦乐等行者。十八界门。依谓六根。缘谓六尘。自性即六识。助伴即同时诸数。随苦等触受依十八界生。又二缘故如来除灭于义不善人所有犹预。一名亦种种文句表于一义。二者开显圣教广义。下辨中不解初门但辨广义。谓从资粮地即解脱分。二方便地则四善。根三见地。四修地。五无学地。此中边际根成就住者。则解脱分满名为边际。根成熟住如来所化乃至正见成就者。即前解脱分满为佛所化闻慧成就。此为依止乃至止观双行者。此菩萨方便地。于四识住中先观识色是其不净贪识不生为身念处。从是无间于圣谛中能入现观者。明见地。更复修习如所得道以渐进趣者。是其修地。能得一切诸漏永尽者。是无学地。下例缘余三识住。为三念处故。言如能如实至亦尔者。缘识住受是苦。缘识住想为心念住。为无常。缘识住行为法念住。是无我。亦可观四念处皆作苦无常等行。达师云。此中苾刍不解如来于一义中种种异门宜说。故云于义不善也。于生受因如实妙智者。一云喜乐故五蕴集。此喜则是爱故能发润业。以能生五蕴中受数。故云生受因也。又云触集故受集。若依此义。触是受转因。此约现缘。又于依持者外六尘。所依因者内五根也。第十解随流。言于其相续安立所缘者。谓魔王等为欲媚惑有情。故变作种种微妙境界也。第十一解菩萨胜余乘。初总标征列八相。后次第解。前中。后有菩萨者。实行后有菩萨住第十地于大自在天中当成正觉。以难知故但说化身八相成道。从睹史多下生人中名后有菩萨。诸正行道及道果等者。景云。正道者智果也。及以道果者断果谓断二障。所得断果亦胜声闻为无有上。更有一解。正行道者圣道也。道果者涅槃也。解中。言三毒火鸡住于两岸者。三藏云。于生死河两岸之上有三毒火鸡在。有众生出头即便烧然。故此鸡喻三毒。景师云。十二处法内六为此岸。外六为彼岸。三毒之火如鸡。故名火鸡住根尘岸。遮诸有情不得出岸。有释鸡是将晓之鸣。三毒亦尔。断后成觉也。既见如是堕贪爱河乃至若触者牒第一苦。若岸第二。若下中上后三住三界也。又彼即出未出家位居赡部影独坐思惟等者。景师等云。西国多有赡部之树阴原。比丘多住彼树影中坐故。非是近须弥山阎浮提树名赡部树。新罗国法师云。以此文知菩萨出未出家已前得初静虑。出家已后自然得戒。乃至证非想定即先得定后得戒也。言由得戒故成不还果者。一云以此文证菩萨证后二果。菩萨既尔独觉亦同。又解。准十地论文。独觉是一行一果。独觉既尔。菩萨亦同。然此论文随转理门说。又此论文约其离欲假名不还。非实证果也。是故说名获得净者结第七相。次云离炽然离热恼者。消释经文。为欲无余永断有顶已下。解第八相无学地中六种修法究竟圆满。于中。初六修圆满。次偏解第二净修五根究竟圆满。彼由如是能往六处修圆满因得为大王下。解由六处修满获得六种最胜无上圆德。第十二解论施设。略有四种寻求我论。一求我体。二寻求我为常无常下名为转。三者寻求云何我常我常者此求我常无常所以下名求因。四者求我所往宅。下明依佛法理。依前四论之中。前三可得依诸行上施设假立。如于五蕴施设假我。如此假我不离诸蕴体是无常。所以得知此是无常由从缘生故。云又此施设可非颠倒第四一种终不可得者。毕竟无真实神我住在蕴中。当知施设我自性者乃至过此余我不可得者佛法之中但于十二处中生起六识六受六想六思假设我。过此余我不可得也。又即此我体是无常。由有生老死故。又此诸行以于诸取种种自体生起差别不成实故下。释假我无常所以。如是由心如理作意闻解了故。闻慧也。等了故。思慧也。修谛了故。修慧也。即是闻慧欢喜。思慧等喜。修慧遍喜。
　　
　　第九十二卷

　　更有一颂。明彼第三上品贪等。有十二门。一上贪。二教授。三苦住。四观察。五引发。六不应供。七明解脱。八修。九无我论。十定。十一法见。十二苦。长行中。初解上人贪中。先明三因起贪。后后明三因治贪。一护根门。二于食知量。三者最胜正念正知。于中两位。初从内凡已上说至一来果为第一位。次从不还果至阿罗汉为第二位。前中。知受生灭想与寻思亦后生灭是其初位。复有最胜正念正知下是其后位。谓已获得灭尽定者。或是获得三解脱门无相定者。或已获得二禅已上无寻伺者。依止圣位天住者。灭定无相定皆名圣位。无寻伺等是其天住。或从灭定起已而住至是名最胜正念知者。以入灭定无能观心故。说入出前后二时观受生唯法无人名最胜念。如依灭定乃至当知亦尔者。将入无相定方便中观想生灭出时亦尔。正在无相定中。或观真如或空无我。为是义故说定前后两时观想生灭。从寻伺地心将入无寻伺时。或出无寻伺观入有寻伺心。观彼寻伺生起而起厌逆。正在无寻伺心不观寻伺生灭之事。故举前后二时观也。愚夫不知唯受领纳。唯想取像。貌我能觉察等。此中后说乃至至一来果者。论自判位。第二解教授。言分别内外诸处者。分析色蕴识触。已下分析四蕴种种不同。三性三世漏无漏别。唯法无人。显示无我。第三解苦住。第四解观察。并如文可解。第五解引发。言如前所说五寂静相者。景师云。且如眼根自性。眼根因缘。眼根杂染因缘。乃至眼根清净。有释。一善调。二善覆。三善守。四善护。五善修。是名五寂静相。言三苦者。即下有三句也。第六解不应供。如文。第七解明解脱。先辨外道说法无利。后明如来说法有其果利。于中复二。初略举说法为得明及解脱。后广明四种修道。言此中最初是修根所引者。最初戒学是修根所引。言第二是第二所引者。第二心学是第二戒学所引。以四修中戒为第二故。三学中戒为第一故。第三是第三所引者。第三慧学是第三修心所引。修戒修心修慧相望各有三种所引者。一解修戒。三所引者。戒是心所引。心是慧处引。慧是修根所引。心三种者。心是慧所引。慧是我所引。戒是修根所引。慧三引者。慧是戒所引。戒是心所引。心是修根所引。故云三相望各有三种。又解。初番修根是修戒所引。修心是根所引。修慧是修心所引。第二番修根。是修心所引。修戒是修根所引。修慧是修戒所引。第三番修根是修慧所引。修戒修根所引。修心是修戒所引。故云相望各有三种所引。言又诸苾刍守护诸根者。即修根也。修习妙行等者。修戒也。心得正定者。修心也。见如实者。修慧也。第八解修。先辨不善修。后明善修根。言观第一众生起悦意者。始终行正行人也。观第二众生不悦意者。始终邪行人也。观第三众生起悦意生不悦意者。彼人始善终恶。观第四众生不悦意生起悦意。彼人初恶后善故。观第五众生起悦意者。一行正行故。生不悦意者。一行放逸故。亦复生起悦不悦意者。一行一分或时放逸或不放逸故。又于五转随应思惟三种对者。五转虽异。略作三类。一者可意。即第一全及后三少行。二不可意。即第二全及后三少分。三者可意。即后三少分。以无常想故。于第一人不起贪爱。以慈心故于第二人不起嗔恚。以无相定故。于第三人不起爱恚也。言三转境者。五品众略为三也。第九解无我论。第十解定。第十一解法见。并寻文可解。第十二解苦门。言于五种受发起五转如实妙智者。即于五受起五种智。故名五转也。上来处择后总颂中有其四门前三已讫。自下第四解多住等有一颂半列十四门。初是一住。三远涅槃。三略说。四内所证。五辨一切。六知相。七舍所学。八业。九等。十空。十一随行。十二恒住。其最后句师弟圆满中。有二复次。次开为二门。如前十二为十四门。长行中。初解一住。前总颂云。后多住等。今言一住者何也。景师云。似有相违而取义各别。若起贪爱发业招生。则有多住。若断诸爱当生不起。唯现一生。则名一住。达师云。名从一义以立章名。谓与多住相违是一住故。此中云一住前云多住者。此中所变多住以为名也。第二解远涅槃。第三解略说。并如文可解。第四内所证如前应知者。可引九十文。谓现法中至有变非有者。谓于现法十二处增上所生杂染。如实了知未永断有及已断非有。第五解辨一切。第六解知相。并如文可解。第七解舍所学。如文。第八解业。言又于此中乃至亦尔者。现爱润先业。未来润现业等。理实业望六处并是增上缘。论主欲别三时之因。故说因及缘藉。第九解等字所取之门。景师云。问意后有生起由二种缘。一业二爱。而但说言随业而行。不言随爱。有何以故言何故下为释通。初明曰爱发恶业故方生恶趣。次明爱发善业故方生善趣。非直由爱得生诸趣。故但说业。业是近因故。闻思相应之触通名明触。达师云。明触者。一云无漏相应触数是也。又云是有漏触非是无明。故言明触也。第十解空。景师云。于外境中假名亦说有果及有受者彼或时空世现可得者。如地无主名受者空。如是名世谛空。言当知此中乃至已实有故者。未有之法因生今有。未来已有。不应更生。此正破萨婆多。若过去行有。不应名灭。又于刹那生灭行中唯有诸行暂时可得至名中际空者。欲似亦无空．亦是常空。暂有不住故。亦是我空。唯行无人故。又一切法都无作用无少有法能生少法者。于法体中求其用相了不可得。故名无用依世俗谛假立作用宣说此法能生彼法也。达师云。就中有三。初明空义。二当知此中已下破萨婆多义定有三世法体。就中有二。初破三世实有执。二当知亦是常空我已下。例破常空我空等。破三世中有三段文。初破后际。就中。先以道理破。若有是事已下。立量破。若言未来诸法实有体性彼不应生。立宗。已实有故(因)。如无为(喻)。言又不应有无常可得者(立宗)。以常住故(因)。犹如虚空(喻)。既有可得已下。顺结成正义也破前际中际文相可知。第十一解随行景师云。一于能顺喜所缘境界。二随顺而行深心喜乐。三不如正理执取其相发生贪欲。四多起寻求。五因此广行福非福等。泰师云。欲辨十八意行不例名数。但有其义。达师又云。五种相者。一于喜境随顺而行。二不如理取相发贪。三多起寻思。四方便求觅。五因此广行福非福行此中约十八意行门说。三谓六喜行。六爱行。六舍行也。已说六喜行。如能已下例辨六忧六舍。第十二解恒住。即六恒住也。问喜之与欣。忧之与戚。有何差别。解云。喜忧名狭。唯在受故。欣戚名宽。遍贪嗔及舍受故。泰师又云。对治前十八意行故说十八清净。此亦有义不列名数。第十三解次第圆满前番也。景师云。欲令悟入诸所有受皆是苦故说受所依者。六根也。说彼因缘者。触也。说能杂染者。与受同时诸烦恼法。所有随行说所对治及能对治次句安立者。染行六忧六喜六舍十八意行。大师说是所对治句。六离忧六离喜出离舍。大师说是能对治行。即名师句。又依自利行宣说不共三种念住等者。问曰。三念即是佛。于勤行修道不贪。于诸谛不嗔。于中容不痴。三念于三念境等心悲愍。应是他利。云何名自。解云。理亦通二。自于三业离过名自利。以三念住令他作即是利他。达师云。此中诸师大师所说句。故师句也。又云。外道大师所说。故云师句。然如前说者。为好也。第十四解后番重释次第二圆满。如文可解。
　　
　　第九十三卷

　　上来契经有四释中前二释讫自下第三明缘起食谛界择。有四卷文。辨此四法而决择之。就中初结前生后。二举颂释颂。中有二。初一总颂列其六门以明缘起食谛。后半总颂引其三门列明界择。前六门者。一立等。二二谛等。三触为缘等。四有灭等。此之四门解缘起。五明食等。六最后如理等即明四谛。复以六颂别分别之。初别颂中有其十门。一立。二苦聚。重解谛观即为第三第四。五摄圣教。六微智。七思量际。八观察。九上慢。十甚深。长行中初解立门。于中初开三章。次依章释。后释已总结。一从前际中际得生者。从过去十因生现二果。二从中际后际得生者。从现十因生未来二果。三于中际生已随转及趣清净者。于其现报或更造业未来流转。或除惑业趣于清净。此开门竟。就下释中。但作二门解释。初解从前际中际得生及于中际生已流转相续。二解从中际生后际或趣清净。前中有四。一问。二答。三结。四辨差别。问文可知。解从前际十因生今二果。景师云。言谓如有一宿非聪慧至身语意业者。过去无明造过去行也。由此为缘随业行识者。由行为缘熏发识支名言种也。乃至命终至续生识因者。于前生识被行熏发。乃至前身命终已来随转不绝能为今世初续识因。此即前生报识持于识支名言种子为今初报续生识因。如是展转者。前身识种能引名色种。名色种能引六处。六处种子能引于触。触种引受。故云展转。从受生爱。爱复生取。爱取既生。润先行种及识等种令成于有。故言内外爱识生果时能为助伴现前而起。上来总辨前际十因讫。次明中际得生。于中有三。一总序述。二识与名色展转相依。第三释已总结。既命终已乃至随转不绝者。正明前际命绝。由前际十因中际二果生老死生。此序述也。次明相依。任持所有乃至衰老者。此明识缘名色。又即此识当续生时乃至六依转故者。此明识从业生。复依名声。即是名色缘识。由是说言名色缘识。下于名色。谓俱生五根说名为色无间灭等说名为名者。现在能依心心数法总名为识。同时五根为色。前念灭意为名。言能与六识作所依止等者。赖耶摄入意识。是故但名六识。亦可此据随转理门故言识。又五色根根依大种根处大种所生诸色者。此第二番出名色体。前番唯取五根为色。今若通五根造根四大扶根尘大总名为色。及诸余名者。现在唯心王为识。受想行蕴及前灭心同时四蕴总说为名。故道及诸余名。由彼执持所有根等随在相续流转不绝者。此明所持名色与识为依流转不绝。此二总名随转依止者。此名色二总名作识随转依止。基师云。此中解名色体性有二复次。中。初大小共许。后唯在大乘。达师云。随业行识者。种子识支也。若约此文顺对文识支亦摄业杂染中。然是种子。识支是名言熏习种子。非有分也。此种子识支。西国三师不同。护法本始具。护月唯本。二师并云法尔种子。胜军云无始时来所熏。名言熏习种子也。言根依大种者。造根四大。根处大种者。造附根大种也。所生诸色者。附根尘等。由是故言等随近结也。如是名为前际中际缘起等。第三远结前门义也。自下第四辨具差别。差别有四。初对卵湿以辨差别。二对化生次辨差别。三对无色次辨差别。四约三业以辨差别。寻文可知。第二门中。先问。次解。云何名为从其中际缘起诸行得生者。此为一问。云何不生由不生故证得清净。此第二问。下次第答。答初问中。景师云。谓彼如是于中际生者领受先业所得二果。一领受内异熟果者。内六根也。二者领受境界所出受增上果者。外境所生三受果也。此牒中际二果从前际业生。彼由听闻不正法故乃至后有生苦者。此迷于现果来果故起愚痴。由此前际至增长诸行者。牒前迷现内异熟愚名际无明。牒前不能如实了知当来后有生苦名后际无明。由此二愚发业名增长行。言由此新业熏变识故于现法中随业而行者。行起熏识引识支种。乃至当知此识于现法中但是因性摄受当生诸识果者。行支所引识种但因非果。约就一切相续为名说六识身者。若初受生唯是意识故就相续有六识身。又即此识乃至复为当来后有诸受种子随逐者。五支种子前能引后后随。于前当知是名乃至诸自体故者。重结所明。如是由先异熟果愚引后有已者。结前七支由无明引。复由第二至发生贪爱等者。明爱取有三种生因。由外境界受发生贪爱。爱增名取。爱取润前行支。乃识等种转名为有。是当来生因所摄。上来所明是中际十因下明由此中际十因牵后际二果。谓此有无间既命终已至受为最胜后者。现在命终来识初起名生名色等四。次为老死。如是五果或渐或顿者。三生受生诸根渐起。化生受报诸根顿具。如是应知乃至次第现前者。结由三因来报续起。当知此中或有处所生处现前或有处所种子随逐者。于中际身遍起九地无明行等。前七种因于彼九地所造七因不可顿受堕一地报故。言或有处所生起现前。余之八地七因未熟故。或有处所种子随逐。后爱等三因不得诸地皆起。要据前七因熟处方起此三。如是中际至缘起诸行者。结中际中初由迷执无明发业。次由愚境界受故生爱润业。因缘具故未来报果诸行得生。基师云。对三乘相续以辨识支。则六识身。若取本识非二乘教。故论云一切相续意在于此又可上就增胜故本识上种名为识支。若处相续中所有诸识亦说六识名为识支。若现法中从他闻法已下。答第二问。中。景师云。此下明于中际身起厌逆故造清净行。故云若于现法从他闻法等。由彼为因能于二种根性如理思惟者。一解是中际后际二果性。二解未来生及老死为二果性。三解只是一生果。一由引因。二由生因。二因所克名二果性。此则观苦。次观集等三谛。如文。达师云。言能无余断无明及爱者。问何故偏说无明及爱耶。答。有三解。一云前后二缘起故。二云引因初故生因初故。三云由无明灭故得慧解脱。由爱尽故得心解脱也。第二解苦聚。景师云。安立九相者。释家云。十二支中际三烦恼。余九支二业为苦树根。余七为树体。三烦恼但为水润。于中初明现身造业。如小苦树。如新种树名小。先世所造后有之业名为大树。以种时久故。前中。先明凡造。后明圣除灭。中先于有为法生灭起厌于断无欲。及次灭界已下。于无为起欲。复更有一已下。明苦大树。已生自体者。得现报也。诸先所有至为其所系者。诸先所造顺后受业。种在识中随逐名系。则彼自体至如大苦树者。欲似先业感现身同为一树根及树体。若说未熟之业及现报身总为一树。则别报别树不相当也。言彼先造业如直下根。现起爱等如傍注道。令树润泽者惑业二种望未来根树。是则相当。此中白品如前应知者。圣人除断如前所明。泰师云。何等九相。一现在爱味。二过去顾恋。三未来系著。四如是住已下。五此聪慧已下。六令如是后有已下。七若有多闻已下。八于断无欲已下。九损减彼业已下。自下谛观二番解释。即为二门。前番似约七十七智解。后番似约四十四智。前番长数是第三门。言当知此中乃至非不定故者。一观细因。二观粗因。此二推因观三观非不定故。此审因观也。感生因缘亦名为生者。爱取有能生名生也。则生自体亦名故为生者。即生支也。前生是细者。业烦恼故。后生为粗者。报果粗也。当来老死细生为因现法老死粗生为因者。此一相别之。云何名为非不决定至余定无能与老死果者。此观老死因也。次例况之。如观老死当知亦尔者。略类生等四支。从生至爱各有粗细二种因。如是名为至缘起道理者。小论唯观于集。今亦观苦。应知此中顺集谛法犹如灯炷者。业是顺集。爱是正集。则此集谛如膏油等爱也。苦谛类灯者。取光焰灯从油炷生。类于苦谛从业惑生。生一唯行自非利益行等者。直是愚人非外道也。二复有下。是其外道自作教他燃大苦火。后番重释谛观。则当四十四智长数。是第四门。景师解云。言先缘后际至乃至其爱者。未来生与老死总名苦谛。爱取有是集。言如是观察乃至名色与识者。观未来集谓爱取有。爱取有三。复依现在五支众苦。此中文势但作三节粗逆观之。不同小论细观十支。一一支中作四谛观。问下结之。言当知此中观未来苦是当苦谛者。即未来二支观彼集因。是当集谛者。即观爱取有。观未来世苦之集谛由谁而有者。推爱取有由谁而有。知由从先业所生起识为边际现法苦有者。观受至识为后边是前际集之所生。爱取有三依之而有。既知从先集所生起不应复观此云何有者。此释逆观至识不观过去行无明等所以。由前已推爱等三支知由先集所生苦有先集即是过去行与无明故。今不应复观识等五支云何而有。是故逆观但至于识。若依止文明识与名色展转相缘余支不尔。先有展转相缘。是故逆观齐识而上小论复云。观有即已观行。观爱取时即已观无明。故不须观。是故世尊已下。引说证成。又为渐次观彼后际集谛依处者。即观识等五也。后际苦谛所依止处当知即是后际集谛者。观后际苦所依处则是爱等故。乃至识后还顺上者。观受至识是后际集之所依处。复还顺上观爱取有三是后际苦所依处。故不过识而观行等。如是顺逆已下。顺观灭谛。始从老死逆入终至无明。何以故下。释道入意由观现在云何得灭。谓不造作无明发起新行。故现在苦识等即灭。如是历观三圣谛下。次观道谛寻求此灭何道能证。由如前说宿住随念乃至令现在前者。依宿住念忆已昔时为求尽漏。我今先以世间正见如圣教修。必当证得古昔诸仙所游之道。如是但以世间作意历观四谛。次入现观受无学道。达师云。当知此中已下。释通伏难。难意。何故菩萨至识支不通至行支乃无明支耶。通中有二复次。初复次意菩萨初修行时先观老病等苦。其次推寻其集因。即云从过去有取爱而生。此三复从何而生。后观从过去受乃至识支而生。曾所串习故。但至识支而还上也。第二复次。又为渐次已下。先观后际苦谛。其次推寻其因。即是中际中有取爱后际苦家集谛。其集谛复从何而生复从现在五果而生。此中已观苦谛及其因。复已观集谛并其因。因果义周遍故更不观行支及无明支。前本地及小乘。说同景师引。如是顺逆已下。明灭道观十二支。问何故前苦集观中唯至识支。此灭道观中并观十二支耶。答前明起作分唯观十支。此明寂灭分通观十一支。欲灭生死烦恼业报故。其中无明行最是生死本故。寂灭分中通观十二支也。又起作分中逆观十二支。寂灭分中顺观十二支。由无明灭故行灭乃至生灭故老死灭。故云顺逆观也。此中有二。初约有漏正见以明四谛观。二又以正见已下约无漏正见以明四谛观。为此义故已下。凡释经中句义也。第五解摄圣教。初开三章门。次别释之。第三又先积集已下。凡释经中诸句。言从后际苦至识缘名色等者。前之七支是前际苦集。识与名色展转相依。譬如束芦。言约第一义都无所有者。据理遍计所执实有作用毕竟无所有也。第六解微智。谓对外道解展转圣弟子能知微细。名为微劣。外道观身虽久住立。而有死生有舍取故。知是无常性厌离欲。不知念念微细生灭。执定起我。乃至离无所有处欲而犹有我见随逐。仍名未得解脱。以于缘生不善巧故。诸圣弟子已于缘起得善巧故。但观四大细无常性。未则观识是无常性。下释先观四大色身所以。以四大身经久时住。如大山等。念念无常难可得知。是故先观识无常相粗显可知。刹那易脱故。识无常性虽复粗显。然复说名最极微细。其性难识。唯慧眼见故。诸圣弟子复欲悟入识无常性。先观五受前后位分。次便悟入识无常性。第七解思量际于中先列二种三名。一者三相。二者三际。复次第解。景师云。内身苦依。是寒热等众苦依处。外为父母亲属朋友等所摄受苦依处。是供侍执刀杖等防卫等苦。何以故如前说故者。如前内身苦依中何以故。由有此故于所依身彼得生故。如此等文应此中说。二种依用摄受爱以为其因者。此释第二苦因缘也。又即此爱依妙色境以为依处等者。即是第三也。名为趣死者。趣于生死此中际也。若见若知二种言说是依现量者。眼识现见名现量。五识同时意识。在定意识。鼻舌身识取境。名知现量。由此现量见知境界后起言说。乃至说时还说共相比量境界。若觉言说是依比量者。意地构画起于言说。名依比量。若闻言说依至教量者。道理耳识闻声亦是现量。为差别故。名依至教量也。泰师云。彼经中文多故。但举后文。供侍父母等执持刀杖防卫之苦以为后边之文。达师云。言彼得生者。苦得生也。言摄受依者。此父母摄我身故。云摄受苦依。然我所有愁叹等所依处。即父母等也。言此二种依者。一自身。二父母等。非起爱之所依处。言似集爱者。爱是似集。业是正集也。又诸所有已下。解三际门。言由第一义名为趣死者。此爱是最第一趣死之本。故云第一义。又即依止已下。凡明经中诸句义也。第八解脱观察缘起由五种相。一生起者即观生起分。二观灭者观灭分。三者了知趣灭之行。四者如法行。五者于证离增上慢。自下释中。合解前四别解第五。解前四中有二复次。言始从未来至修习正行者。此初总释。下别解释。谓由二相观察当来因有故果有者。此解初相。因无故果无者。解第二相。既观察已通达因无由修正行者。解第三相。既通达已随正修行法随法行者。解第四相。第二复次解云。又正观察于现法中乃至果识等有者。解第一相。彼非有故此亦非有者。解第二相。既观察已如前通达及正修行者。解第三相。正修行时不造无明已下。解第四相。法说喻说。有二种喻文相。约法辨喻。法喻合明。如有一瓮。先被盖热。置凉处。此行者身先被烦恼所盖热。后离烦恼得清凉地。所谓涅槃。常处恒住者。六恒住也。云何于证离增上慢下。方解第五。于胜义谛中无流转人及无得涅槃人。唯有因生果生灭果灭。第九解上慢。初标列二慢。次别释之。后总料简。如是二种已下是也。景师云。言又依圣说而起说时乃至于如实觉发起狐疑者。于具所说空性缘起不能觉了不随悟入为二因缘因缘语通如说从闻他音及正思惟。由此二因正见得生此中亦尔。又于无学增上慢者当知决定先于有学起增上慢乃至速能远离者。不同小论。彼学人于上无学亦起粗增上慢。言三相相应有为无为体性差别者。此生住灭异有为三相。无生无灭及无住异是无为三相。达师云。言如是二种者。一于学上起慢。二于无学上起慢。言依缘起者。我已通达缘起法也。言或依涅槃者。我已证得涅槃果也。言由此二种因者。即前二二慢。言及缘者。还是前二慢。第十解甚深门。若依景师取文分齐。前一问答辨甚深门。谓从云何如前圣说甚深已下是也。复次缘起本性已下。重解甚深。余师多判属前文。属第九门。缘起本性已下。乃是第十门。今从多判。文中先略。后广。广中初标列四相。次释。后结。释中即有四段。解初相中。谓依观察圣谛道理至有缘体性者。如观四谛。先苦后集类观缘起。始从老死逆观至识识缘名色十支体性。言谓于是中有因缘生未断故而有生生者。一解。有支名有因缘生。未永断故而有未来生支得生。二解。爱取有三能生生支总名前生。未来生支名为后生。如说生支如是有支取支安立等者。类释有支取支。前支为因后支为果。无差别欲贪名取等者。贪体无四。随境分四故也。如是爱支已下。解爱支。或求欲门发业乃至当知归趣非爱者。一体为求。外五欲故发业。求内有根故发业。举爱意取同时无明发业。亦可说润名发。如此二业所有诸爱。当知归趣爱非爱受。谓因于三受而起于爱故曰也。景师等作如是释也。更有一解。或求欲门者。欲界也。有门者。色无色也。又即此爱由六处门所起无明触所生爱为缘故转者。明受有三。一依无明触所生受。此受为缘生爱。若是明触非明无明触所生之受不能生爱。又则此受皆用相似触为其缘者。谓苦触生苦受等。有漏触生有漏受等。此复云何至有对触者。景师云。明触唯在意地。因此能增言说名增语。可知无明触及处中触皆通六识。而从多分故。言无明触是增语处中触名有对。理实处中触在意地者亦名增语无明触在五识者亦名有对。达述三藏云。此无明一向分别所起故云是增语触。增语触一向与意识相应触故。何以故。意识能缘名味句。非五色缘增语是名味句。增生语言故。言与此相违是有对触。有对触一向在五识问。与前明无明相违非明非无明中亦有意识中所起无起触有漏善法等。何故一向云有对触耶。三藏解云。对前明无明故。一向云有对触。若约克实。亦有增语触也。大意同前师释。若正若邪闻思修智相应诸名以为其缘者。缘教法起也。处中所摄有对触以内根外尘为缘。如是总名名色缘触。又此名色于现法中至令不散坏者。识缘名色。又则此识续生已下。明名色缘识。应知先业所引已下。结名色与识展转相依。当知识缘名色以为后边至有缘体性者。现在五支是前际。老死后受逆观。乃至识缘名色以为后边。如前观彼未来老死为其因。有为生因等观现老死亦尔。触为受因。六处为触因。名色为六处因。识与名色为因。或展转为缘。故云如前所说随其所应有缘体性。解第二门无我对难知中。云应知是路者。语言是味句所依之路也。多闻是北方天王。持国是东方。增长是南方。丑目是西方。梵云苏路陀罗。唐云极贤善。云悉达多。唐云一切义成。太子名也。解第三相中。云谓如外道乃至为受者性者计受是我为能受者分别有我起见施设。二于欲界已得离欲乃至谓即是有受法者我能领受等。三于第三静虑已上不苦不乐微细诸受不能通达分别有我也。如是一切所起我见皆不应理者。总非前三。所以者何已下。别破三执。以三种受下破初门。又于第四静虑已上都无乐受亦无能受乐者。于乐计我我受于乐不应道理。破第二门。又于第四静虑已上无色定等彼所计我应无觉受者。破第三门。次于四禅已上舍受渐细不能知故即计我非受者故。今破言四禅已上我非受者。若尔彼所计我应无觉受。若无觉受于寂静应无我慢。谓我寂静由诸缘起甚深故生如是妄计。内法多闻已下。明依正法弟子离前我见。若有问言如来灭后若有若无皆不记莂或有谓言是无知是无知者。若谓不记是无记是无知者。是大无智。是等虽由俗道渐离系缚乃至有顶随眠未断。又于诸见未断未伏名离系有情而有系缚也。解第四相中。景师云。云何名为有系有情而离系缚乃至复于其下续生识处者。外道由于七处计有我住。坠堕七识住下三恶道生。今圣弟子不于七识住中计我。不于恶道续七识处下受生。又复于彼生起识处乃至成阿罗汉等者。今言识处则是七识住。二处则是悲想乃以恶趣。罗汉现身虽有老死。然名从彼而得离系。虽现领受及有名色。然名于彼而得离系。达师又云。后于其下续生识处者。在七识住下底者。所谓三恶道。又复于彼生起识者。第四禅及悲想天。此二处非识所乐住之处。彼于识住者。七识住处也。及于二处者。一云三恶道。二第四定及非想天。有系有情而离系缚者。方便道资粮道位中。诸圣弟子已伏我见。故云离系。然未离随眠系。故云有系。其中有系无系不可了知。故言难了知也。大门第二。解二谛等。先颂列七门。一果。二世俗胜义。三法尔。四此作等。五大空。六分别。七自作。长行释中。初解异门。愚与智殊。故名异门。言二种根本烦恼者。无明及爱也。第二解二谛。初总辨圣者了二谛故不起我执。次别辨二谛善巧。言亦无不作有吉祥义者。谓无不作善因而有果义也。第三又于识触受等已下。凡释经中诸句。景师解云又于识触受想思身历观为苦者。略不举名色六处。由因集故如其所集者。苦亦集起。由因灭故如其所灭者。苦亦灭也。由尽所有如所有故随其次第者。前说谓由定地世间作意修习如是作意因缘等。则是由尽所有。今于圣谛入现观时等。则是如所有性。又有学慧名入世间出没妙慧者。出于生死之次没也。泰师云。于诸缘起善巧多闻圣弟子如实了知世俗胜义二谛道理说智别名。谓一善见乃至十决择慧。第三解法尔。景师解云。由二因缘乃至诸所流转故者。或缘生体唯一物体性可起。待缘而起。故名缘起。藉缘而生。故名缘生。又释因是缘起。果是缘生。谓无明是缘起。行是缘生等。于缘起缘生法中建立二分。谓如所流转故诸所流转故下。解二分。此中有十二支如其所应称理因果次第流转者。则解如所流转。又此称理因果次第。无始时来展转安立名为法性。现名法住过名法定。当名法如性等。此解诸所流转。达师云。此中缘起道理有无佛性相常住故。曰法尔也。二因缘者。一如所流转谓缘起也。二诸所流转谓缘生也二差别者。一能生因谓缘起也。二所生果谓缘生也。上来总释缘起。当知已下别释差别。又此称理已下。释经中法尔之别名。又此二种善巧者。一云因果二也。二云真俗二谛善巧也。第四解此作等。一由因果相属一故者。释非余作余受。诸行相续前后异故者。释非自作受。二者所余作者受者不可得故者。作受主者不可得。第五解大空。景师等云。补特迦罗无我者至不可得故者。谓离缘生行外无有实我也。法无我者至无常故者。欲者欲似此门则行非我名无我行。前就行外无人。名为空行。然文中说法无我者。谓则一切缘生诸行非真实有除其法义名法无我。亦可后空则法无人名法无我前明行外无人名补特迦罗无我。后解顺文。可知真如名如实性能知真如名无倒性者。则无分别智。第六解分别。由二因缘当知施设所有缘起。总标别释。一如所有性二尽所有性者。如此二门或唯约真如义说。此唯就行。次明此二。或理为如所有事为尽所有。今此文中唯就事辨。无明行等因果相称。名如所有。又此无明缘行等种种差别皆尽分别。名尽所有。第七解自作。景师云。言受所得爱摄受也。爱亦不应理者渴爱犹是希求。明受不自希求。自生受体。亦是神我摄他受领。达师述三藏依释论解。由喜集故受集如前。如前者前诸法无实作用故。无有自作摄受他者。无我神我摄受他受。若言他作者。不应道理。无有神我故。故释论云。亦如前言。如前者无有神我故。无作他世。前之三种恶因论边者。一自作。二他作。三俱。并不当理。故云恶因论也后之一种无因论边者。成四句无因生也。

　　瑜伽论记卷第二十三(之下终)



　　瑜伽论记卷第二十四(之上)(论本第九十四至九十六)

　　　　释遁伦集撰
　　
　　论本第九十四

　　大文第三。解触为缘等。先颂列十门。一触缘。二见圆满。三实。四解。五不爱乐。六法住智。七精进。八生处等中有二复次也。长行释中。初解触缘大意。因触生受既现可得。何须妄计自作苦乐及他作等。二解见圆满。若有弃舍无因恶因于五因中得正见名见满下。以三缘来释见满。谓一于正法及毗奈耶不可转故。二亦得名为成正直见。由于涅槃意乐净故。三亦名成就于佛证净。于所知境智清净故。由此三缘如其次第名于正法趣向者。是初亲近。第二及与正证。第三次第配前三缘。云何已下方释五因。一恶趣因。即三恶业及不善根。即贪嗔痴。五清净因谓谛缘起者。即能缘智为清净因。第三解实门。景师合二复次。为第三实解门。今但不依。达师云。问何故实境门中不说识及名色耶。答说在所说中。厌断界离欲者。无欲界灭界。名句文身名为法界者。一从最清净法界流故。从因亦名法界。二依此修能证法界。从果亦名法界。三诠法界亦名法界。复以如是差别已下。解有为差别之名义也。第四解解门。景师云。有异门记别者至无一疑惑者。意有所为名有异门。无异门记者。谓作是记我生已尽等更无异兼。智记别者。云何知见。彼生已尽下。答便记别言生缘尽故彼生已尽。又即已下。因解第六别记别。谓即记别彼因缘有者。即有缘生。又复记别彼生因缘因缘诸取者。取缘有也。又复记别此诸取相如实知故如实见故令取无有者。别记断取也。却解第五忍记已。方解第四断记别。一切贪爱因缘皆尽。此断记别即别记别。别记贪断。故此总记别当知略由三种行相谓佛所说诸结我皆无有名初总记。第二总记一切恶不善法不漏于心。第三自无一切憍慢。达师云。有异门记别者。如别时意乐等。我于今者无一疑惑者。非但听闻即得无疑。故云有异门。又即于别记者已下。因智记别便越释第六别记彼因缘有者。前智记别中云生缘尽故。言生缘者有支也。今此云生支家因缘者。所谓有支故云因缘者也。又复记彼生因缘因缘诸取者。又复推寻有支家因缘者。所谓取支也。此即因缘宗因缘。故云因缘因缘也。上来明起作分观。又复记别此诸取相已下。明还灭观。总记别者。却释第五总记别。还牒智记别文也。断记别者。更却释第四断记别。第五解不爱乐。初总标列爱乐不爱乐。后问答释。第六解法住智及涅槃智。是见道已前法住智。是观四谛。不同小论。言四圆满者。如下当辨。第七解精进门。先辨观六圆满能发精进。后明由四种相名善说法。前中。初总举征列。后能别释。于中有二。初释六种圆满之相。后明诸聪慧者勤精进住。于中复二。先辨精进修行。第二懈怠精进相对以辨得失。就明精进胜利中。先对前总举二利。此精进者下。第二随难解释即开三章。下次第解。前二可解。辨俱义中。先问次答。答中有二。一自义。二他义。中有四句。第四句即于前三句随逐无断。故云大修广。第八解生处。如文可解。第九解犹预门。即是颂中等字所取之初复次也。达师等云。多闻诸圣弟子。是异生也。虽是凡夫。学圣法故云圣弟子。若除却多闻两字即是真实圣人也。此文证知也。第十解苦恼门。是等字所取之后复次也。言复如有一乃至名第三人者。此文明学人犹造资粮业。但造满业。大门第四。解有灭等。先颂列六门。一有灭。二若沙门婆罗门。三后智。四流转。五来往。六佛顺逆。长行释中初解有灭门。景师云。诸学见迹已于见惑灭处身慧俱证。而于修惑未灭之处择灭见之身未能证。以未断故。如彼渴人望井见水。亦水器者。喻如越灭方法名给水器。达师云。见道圣人虽已慧眼证见道所断烦恼尽处无为。亦得能修之道方便。然未得断修所断惑。亦未证得无为。故云犹未能也。喻文云。肉眼喻见道。美水喻所证无为。水器喻能修之道方便。有释此中有谓三有。三有若灭便证涅槃。是故涅槃名为有灭。欲显三果之人不假他缘自观涅槃。然未作证。如彼渴人见水不饮。第二解沙门婆罗门。景师云。复有二种一爱所作二业所作乃至及无明界所随六处者。依如三藏云。如此八支是爱所作。所以然者。爱取同是贪爱。名爱所作可解。从爱取润业名有。亦爱所作。从此三支生于二果。远从爱名爱所作。复逆观爱与爱为依。约为受依。六处与触为依。是故六处触受复从所生爱果为爱。名所作。无明种子依于六处。故名无明界所随六处。故言若无明触所生诸受。若无明触及无明界所随六处也。业所所者至不如实知者。不如实知是无明。此前四支中行是业体。从意思业起身语业。识与名色是业果故。名业所作。无明是业因故。名业所作。如法住智下。明前不证后如是道。前法住智于缘生法尚不能了。况如见道证谛现观能遍了知。见道虽断见惑不如修道。故未遍了知。修道虽尽修惑不如无学。故云未能超越。达师又云。此中生他故。从化生故。俱明爱所作。有取爱支。是能生他。故云所作。若无明已下。明从他生。故云所作。问何故能生他中不说生老死耶。答此中说因所作。既有所作即有所生果故。但说因不说果也。业所作中但有能生他。故云所作。第三解受智。景师等云。四十四明受。及四十四明智。不同小论唯明四十四智。当知此中于十一支安立四谛。依此一一支谛立四十四事者。即四十四谛事也。此中后除老死唯果前际无明唯因者。此据一往一段因果无明无因老死无果。若依轮转十二即无明有因所谓老死。老死有果即是无明。是名无始有轮也。无明唯三谛无集所以不观。故唯四十四智。三时遍知差别故。推因观也。过去已生缘老死。未来当生缘老死。现在今生缘老死。言如前所说决定遍知有差别故。此审因观也。过去非不缘生有老死等。复有三智添前为六。由法住智所摄能取智无常性有差别故者。总观三世。老死从生所生。皆是无常。故成七智。如是乃至观行亦有七智。故有七十七智。如是历观诸谛一切行相从此无间入谛现观者。明知见道已前作此行也。第四解流转。景师云。一因增益者。前七引因也。二果生起故。三生因也。三果增益集者。引生二因若集当果名果。增集如是一切略摄为一总名诸法若增若生若集。结前三相是其流转。依因果灭至若没者。此还灭也。翻前七增名减。翻前三因生故名灭。翻前二果集故名没。流转还灭二种道理法相不违。故云如是意趣差别道理不违法性。复有别义初中后际时差别者。过去流转因名增益。还灭名灭。未来流转名果生起。还灭分中名减。现在名果。增集翻彼名没。欲色无色界差别故等者。欲界流转还灭名若增若减。色界名若生若灭。无色名若集若没。泰师云。一因增益谓无明支。二果增益谓生老死支。三因果增益谓余七支也。达师云。若增若生若集者。总约十二支一处说。故云若增等。若灭者。还灭分中无明灭。故云灭也。若灭者。由行灭故云灭也。若没者。由生老死尽故云没也。第五解来往。景师云。一业爱杂染者。爱相应思所造作故。名业爱杂染。二妄见杂染者。即是诸见。应知此中已下。辨其异名。言有学见迹乃至不欣后有者。一解。分别见已断没。有俱生妄见。以从多分已断。故言唯有习气。第二解分别见名缠。一切已断。俱生见因分别见生。总名习气。故言唯有我慢等习气。业爱杂染乃至招集后有者。即是分别我爱。在修断者由断分别我见。此爱毕竟不行。然有种子未断随逐为染。无学可知。达师云。无有诸缠者三说不同。一云无有分别所起。故云无有诸缠。问若尔俱生任运起入何门摄耶。答入随眠中收。第二解云。俱生亦多分不起。故云无有诸缠。第三解云。无有分别所起我慢缠故。何以故。所依我见已断。故此我慢毕竟不现在前。然三藏解云。修道所断诸缠。论文中毕竟无有。分别所起我慢缠随眠亦无有。先见道中断故。杂染其心者。一云我慢随眠。一云俱生烦恼等。一云现行诸爱等。有师释。问既有学者未断俱生见。论主不可言唯有我慢依处习气。以决定义中说唯故。若说习气而有现行者。亦可说有现行而唯习气耶。答今第五分欲辨大小三藏等无差别。唯有后代小圣如言取我。若执已见。分折真言。遂成多障。故今论主为显佛意会归一途。故说摄事分。然即不可以前分中有二见。令同后分亦有二见。何以故。今此文意。正释如来随相言教。故俱生见不可言妄见缠。唯说习气。以微细故无此分摄彼二见属于我慢也。泰师云。有学三位不起分别见故。妄见已断。第六解佛顺逆。于中有二初正解佛顺逆。二总解缘起支。三明依七清净修习渐次。初明过去等佛由思缘起故得菩提。得菩提已后观缘起逆顺道理现法乐住。今薄伽梵亦复如是。此明从释迦如来向前七佛同观缘起得菩提等。问曰。过去曾有无量诸佛同观缘起皆得菩提。何故但云七佛等耶。今论宗为通。彼虽无量如说世间七劫相似。谓七火次第过然后一水火灾等。故依此例且论七佛。况余下劣所有菩提者。佛得菩提时尚犹如缘起故未证能证等。何况二乘菩提耶。自下总解缘起支。又为如实至如前应知者。谓观缘起自性。缘起因缘。杂染因缘。清净因缘。清净。是为五支也。又此缘起总略义者谓依转品有因诸苦者。即是流转因缘也。又依还品有因无漏所有诸法者。即观缘起寂灭分中智断诸法。又彼诸漏所依止性从无明触所生诸受者。无明触所生受为爱取依止。又有因法至唯有依缘者。阿罗汉人由断烦恼有因缘法。但有六依六缘。第三明七净。依七清净渐次修集为得无造涅槃者。修七净意也。生死之法待因缘成。名为造作。涅槃不尔。名为无造。七净中。初戒净心净。在见道前。第三见染。第四度疑净。在见道。第五第六。在修道。第七在无学道。初戒净是别解脱戒。心净是得四禅。三见清净。即谛现观有学正见。四度疑净。于三宝疑毕竟断。即四不坏净。五道非道知见净。即了知正见前行之道是为正道。由此能断修所断惑。六行知见净。于道非道得善巧已。远离非道游于正道。七行断智见净。即于修道四种行远。如实了知初苦迟通一切应断。问此无漏道云何名断。下解以超越义故名断非由烦恼离系名断。第二苦速第三乐迟一分应断者。第二有苦义。第三有迟义。故一分应断。速义乐义。不应说断。非唯由此者。非但一清净能得涅槃也。亦非离此者。然不离此一清净也。上来四颂解缘起讫。自下第五一颂解食等。先颂列六门。一安立。二因缘。三观察于食义。四极多诸过患。五杂染。六解等字。长行中。初解安立。有四法能长根大。气力者。段食能与气力为食。二喜乐者。喜乐相应触数与喜乐为食不取忧苦相应触。三于可爱事专注希望。即有漏意思。能与一切于可爱境希望为食。四者是前三食之所依止。言三门者。即前三食也。第二解因缘。言无明界者。种子也。第三解观察于食义。言于现法中有此有故乃至复于今时为结生缘者。现在六处望彼未来。名为前际。至命终住。才无常灭。未来生有六处。寻复续生。此前际六处中。识支种子为能引缘。复于今时后起初际之识为续生缘也。是故因果堕在诸行乃至轮回不绝者。此约处辨。且前际阎浮提身造业往后际西瞿陀尼生有。复由向者后际生有瞿陀尼身造作业有。还趣先际生处阎浮提生有。第四解极多诸过患。第五解杂染。并如文可解。第六解等字所取之门。言或住上地或住下地者。此喜贪烦恼。或缘上地或缘下地故也。魔罗者。谓第六天魔也。
　　
　　第九十五卷

　　自下第六。一颂解如理等。即明四谛。先颂列十二门。一如理。二摄。三集谛。四得。五相。六度七业。八障。九过。十黑异熟等。十一文义。十二难得。长行释中。初解如理门。先略后广。略中有二。初明若不如实知谛智如理不如理故。不能尽漏。能如实知。则能尽漏。当知已下。出如理不如理智体。广释中。先释不如理。二与此相违已下。释如理。前不如理中有四复次。第四复次中云。依三言事等者。三世之法可出言说。名为说处。故云依三言事。言或缘所取事至或离诸行分别有我者。此开四章。下次第解。若所取事分别为我。一或成常见可知。二或成断见乃至是实是常者。计我断故云我无。其我是实是常。此于所缘中起二见也。若缘能取事乃至我今以我观察于我者。此计能缘心为我是常。以后念心缘前念能缘心时。即言我观察于我缘能取心为一见也。或谓我我先有今无至观察无我者。第二缘能取心为断。谓我先时是有观察今无。此第二见也。或复即缘能取之事乃至昔曾有我者。缘能取心。今离无我昔曾有我。此则计其能取于起三见。前计所取起于二见。合起五见。故云如是且说所取能取差别五相。乃至谓即三世诸行分别有我者。此是第三即行计我。又复乃至分别有我者。此解第四章杂行计我。因此第四计执。次解计我异名。一或自作业名能作者。或他自在天等令作名等作者。二能起者等起者。三能生者等生者。四或由自他见闻觉知随起言说名能说者。或于妻子等教敕令住其处亦名能说者。五能受者等受者。六或于过去作种种业领受种种异熟名领受者。或云能舍此蕴能续余蕴。上来六种异名。并是离行计我为作者受者。若异此者既无有我云何得成上所作业事者。此是第二起见所由。是名第六不如正理作意思惟等者。景云。从卷初至此起见所由。凡有六种不如理作意思惟也。达师云。前即蕴计我中有五相。更加离蕴计我为第六故也。如是已下结前诸见并是身见。由能障碍已下。明起见过也。与此相违已下。翻过失明得利益。第二解摄门。初遮外执。二当知已下。劝知正义。前中。外人云。四圣谛唯是生善境界不摄善法。今总遮云勿作是说。所以者何。无量善法皆归四谛。劝知正义中。初略标宗。次开章广释。第三总结开章释中。彼复修习修身念故是一章门。观品第二。止品第三。下次第解。如修业地。即是解脱分善。已作辨地。即在无学。名所作已辨地。下约二地明修身念。随观五蕴四种念住并名身念。以观色身名身。皆名身故。初缘色身。或复由他爱与非爱增语有对触现行时下明遇违顺二缘。但生如理受想行识即缘名身。次明于观。文相可知。唯有六界想等观心所缘。还缘五蕴四念住境。更无别法。次明其止。言锯喻者。此有两释。一云。行者纵使用锯锯其身。犹能思不报怨也。二云锯有断木之用。无不挫齿。不同刀剑。修忍之时。亦复如是。不可以怨挫忍辱齿。故云锯喻。修如前说。四支所摄不放逸行者。一善护身。二善守根。三善住念。四得出世间道。第三解集谛。言由四因缘至百八爱行者。由彼爱散起诸烦恼发业招生。故偏举爱也。何等名为五种我慢等者。景师云。谓于我见未永断故乃至于其六处。此句是总。即为第一。乃至未为衰老所损乃至是我如昔。是第二。彼若复为乃至若成就好色大力我今美妙。是第三。若违于此我非美妙。是第四。若为衰老所损乃至我今变异。是第五。达师云。言五起我慢者。一谓于我见乃至如昔者于不变六处中计我。二彼若复为乃至无辨者。于或变或不变中计我。三彼若成就乃至美妙者。于美妙六处中计。四若违乃至非美妙者。于非美妙六处中计我。五若为衰老已下。舍衰老中计我。此五我见起慢。故有五也。更有一释。一时六处。以依六处假立命根。即持命也。二恃妙色。三恃大力。四恃安乐。五恃辨才。然即依五支果所起我慢名五种我慢也。云何自性差别。谓此五种我慢为依发起有爱及无有爱者。粗分二也。又彼有爱软中上品差别而转等者。细分也。于中无有乃至无三品者。景师云。道理无有爱。由思择起应亦有三品。如分别我可无三品也。今思一相。故言唯上品也。达师云。由此文证知无有爱。一向分别起非俱生也。此文望俱生故无三品。若约自类亦非无三品差别。软有爱者谓于当来愿我当有者。一愿我有也。即于六处愿我当有者。二愿我所也。即如是类愿我当有等者。三明现得好身种类。复愿当来还得是类。异如是类愿我当有等者。四明于现恶身。愿于未来得异类胜身也。中有爱者乃至愿我得有。第一愿我有也。即于六处者。愿我所有也。即如是类异如是类。如前下品有爱中辨。上有爱者乃至四种相爱名上有爱者。上品有爱亦有四种。一愿我当有。二六处当有。三即如是类。四异如是类。如前中下二品爱。说此五种爱自性差别乃至十八爱行等者。依五慢起故。有五受也。景师等云。十八爱行。因十八受生。谓六忧六喜六舍。依小论说爱因六忧后生。不与相应。爱与喜舍同时相应。亦从喜舍后生。今大乘真实理门。爱与忧相应。缘外六尘十八爱行如依六根。此差别者谓于内计我于外也计我所而起于慢乃至于法亦计我所余随所应如前应知者。如计内六起有爱无有爱。有爱有三品。无有唯上品。有爱三品中。一一皆起四种爱。愿于外六处计于我所差别道理。准前内六界说。故云如前应知。如是十八者。六外界中起十八爱也。并前爱行者。内六处中亦有十八爱。合说有三十六爱行也。泰师云。自身名内处。缘十八界起十八爱故有十八爱。地身名外处。缘他十八界亦起十八爱。以外处十八合内处十八。故有三十六爱。时差别者。即于三世各有三十六爱。故有一百八种。又于此中无差别相至皆为爱者。一切烦恼境皆是希求通名为爱。下有众名。并是释经中爱名差别。第四解得中有三复次。初明由五相故证得。二明四种瑜伽。三辨谛相。初中。一为得所缘境者谓四圣谛。二得方便者谓即于四谛中三因正转十二行相智。最初转者乃至名智觉者。过去名智未来名明现在名觉。故云如次此示相转也。第二转者。此是劝转在于修道。第三转者谓是无学已得尽智。此又整顿不同小论一一谛皆作三转。谓先在见道于苦谛。乃至无学于苦三转竟。还成于见道。于集谛更复三转等。乃至道谛亦尔。尊者达磨多罗说曰。我今不能忍受如是文句。虽是圣说。文句颠倒。不应见苦谛已起已知根。见集谛时却起未知欲知根等。此中又应当一一根中遍观四谛。三得所得。谓菩提。四者得已。令他于自证深生信解。五皆证得者。五人皆得无学果也。五者令他于他所证生信解可知。第二明得方便中略有四种瑜伽。善方便者乃至此二所摄名不放逸者。景师云。此文以念慧二法为不放逸。前本地及对法以三善根及以精进为不放逸。泰师又云。善方便是不放逸。不放逸即以念正智二法为体。不同余文四种瑜伽。达师云。问两文不同有何所以。答但是一切善法并是不放逸。各取义不同故如是也。问一切善法并是不放逸。何故偏说此等法耶。答此等用强故偏说也。第三明谛相。苦谛如诸疾病等。如文可知。第五解相。有十相过患者。景及达等云。一胜义沙门等不许彼为沙门等。言二亦不数为沙门等。三众苦皆未脱。四恶趣亦未脱。五堪能舍学处。六不堪证胜法。七寻余福田。八舍超苦苦更不还果无所堪能。第九第十同为一句。从于现法中已下文是也。更有师释。前五同先师制。第六不证圣道。第七不证道果。八向善趣故寻余福田所谓外仙等是也。九于第三果不能证得。十于无余依无所堪能。第六解处。智见现观者。见道名智。修道名见。无学名现观也。第七解业。言睒弥叶及娑罗支叶者。景达云。西国有树名睒弥。枝叶参差不一一相当。或一或二乃至六七叶也。喻四谛相随。阙一阙二阙三也。娑罗枝叶四四相当。喻四谛智集成圆满。又云睒弥叶缺减不正。婆罗枝叶圆满具足。第八解障。先辨四障。后辨对治。前中有二。一总标征列。二次第别解。一一障中皆有二文。谓初辨障。后明对治。言教升摄波叶者。旧云申怒林记也。西方有树。名升摄波。其形似此方胡椒树。此则如来对于庆喜愿知无尽之譬也。盲龟者。可引广论。下对辨对治中。又由修慧乃至必有第二者。谓由修慧于诸谛中一获得谛智。二亦得四不坏净。由是因缘于诸谛实远离疑惑。若于四谛三宝无疑。于四不坏净亦无疑也。智谛与四谛更互相依。若更有一必有第一也。第九解过。景师云。堕于生闇者。生上二界无明昏闇五支。还是观诸行自性因缘。杂染清净因缘。及以清净。达师云。三种世界者。三界也。第十解黑异熟等。景师云。言譬如掷杖根堕那落迦中堕傍生趣端堕饿鬼界者。即当一业历诸趣也。作黑白业已。譬如掷杖或堕恶趣不清净处即鬼畜中杂受苦乐。或堕善趣少清净处者。人天之中杂受苦乐随除魔界天。作白白业生在五趣等者。白白天业自受色无色报。但由造此业人。从上界没退堕五趣。故言生五趣。达师云。根中论三品者。造三品业。故名生三恶道。又解。一业历受三恶道报。今大乘如是。此解同景师。十一解大义。景师云。观苦之智如本足。以初得故。集智断集。如墙壁障贼。灭智渐高。如下层级。道智如上台。言已见圣谛补特迦罗乃至譬如砾石及大雪山者。少苦如砾石。多分已断如雪山。下喻三界爱断。无色已断之爱如大池沼。其者二三滴色界已断之爱如大陂湖未断者如二三滴。欲界爱断如大海水。未断如二三滴。又大雪山者喻断慢所生苦。金山喻无色爱所生苦。苏迷卢山喻色界爱所生苦。及大地喻欲界爱所生苦。泰师云。苦智如行者发足欲往。集智如诣宝台院墙壁。灭智如诣台下层级。道智如诣宝台至究竟处。达师云。大义者无漏道能得四谛大义。及证得无上菩提大义故也。此中慢及爱通三界身语意亦尔。贪嗔痴等唯是欲界也。诸圣身中所有苦少分在如砾石。圣人已断诸苦如大雪山。言二滴等者。喻圣人所未断苦。唯有七生乃至一身苦。故曰也。六种砾石之喻者。三业三毒所生众苦为六。喻此六也泥团者喻圣身所未断如少泥团。已断如大地等。十二解难得。言解了者闻慧。胜了者思慧。决了者修慧也。十种正法者。谓八圣道及解脱正智相应善法也。十业道者谓二三等者。二。谓作无作二也。三业为三。又解。二种三业。一身等三业。二福等三业是也。
　　
　　第九十六卷

　　上来缘起食谛界择中前一总颂列其六门以明缘起食谛讫。自下第二有半总颂列其三门。别明界择。一是总义等。二是光等。三明受等。下有四别颂释初半别颂。解初总义等有四门。一是总义。二是自类别。三似转。四三求。长行中。初解总义。景师云。此中现起十八界及十八界种子皆名住自性也。达师云。住自性界者。一向约无记现行及随眠十八界。皆增长界者。是善恶性者也。第二解自类别。大恶叉聚者。三藏云。恶叉相如此间无食子而非也。一堪染。二押取油。家家尽有一聚多聚。第三解似转。如文。第四解三求中。先解梵行来。言是二为依者。一久所作无妄失念。二久所说无妄失念也。言如是且说信增上力渐修三学者。结前所明无明界。所随六处已下。明有求界是种子。又无明界已下。明欲求。次有一颂解前第二先等。有七门。一三七界相摄。二见想。三希奇。四差别性。五安立。六寂静。七愚夫。长行释中。初解三七界相摄。先开列三界七界。人多释云。色界中亦摄欲界者。文相不似摄色也。当知此中已下。第二辨其相摄。又诸色贪下。偏解七中前二界。以难见故。言由见由受至及清净界者。景师云。于色界地由见起贪。由受起贪。名为黑闇。为对治彼观于不净。立光明界。为舍不净观行复观净色。立清净界。即净解脱。达师云。由见故显光明界。谓三禅已上。由受故显清净界。谓第四禅色等。又于如是七界下。劝知七界。七界遍知应了知。是初门。于得方便应当了知者。是第二门。即于其得应当了知。是第三门。于所为应当了知者。是第四门。依此四门下次第解脱初门。如是诸界所有遍知由四因缘应当了知谓有相违所治而相待故者。是一因。缘狭小无量而相待故。是第二因。有及非有。是第三因。有上无上而相待故。是第四因。黑闇为缘施设光明不净为缘施设清净者。于色起贪名为黑闇。初二解脱修不净观。治彼色贪立光明界。谓内有色外观色内无色外观色等。为舍不净复观净色立清净界即净解脱故。云不净为缘施设清净。色趣为缘施设虚空者。皆色观空。如是名为有相违故。待彼所治施设能治等者。结由初因立前三界。次云由缘狭小境识为缘故施设识无边处者。由第二因故立识处。次云由小所有为缘故施设无所有处者。由第三因故立无所有处。次云由一切有最胜现前已下。明由第四有上无上因缘。施设第六第七二界。此依初门遍了知也。下解第二于得方便了知。又有想定名为有行乃至获得第一有定者。是第六界。于一切想不思惟故于无相界正思惟故萨迦耶灭者。即无相三昧所缘择灭名为灭界。由无相故随顺获得灭定灭界者。此文即说第七灭界兼取灭定。如是二种不由行定随顺获得者。一择灭。二灭定。不由假想行定即得解脱住故者。有为解脱。住解脱者。无为解脱。自下第三。即于其得应了知。谓如是诸定至名为随得诸界是也。下明第四于得所为应当了知。又此诸界能随获得八解脱定当知初界能随获得第一第二者。光明界摄初一解脱也。其第二界能随获得第三等者。第二清净界摄净解脱。其余五界如其次第能随获得五解脱定者。其四无色界摄四无色解脱灭界摄灭尽解脱也。第二解见相。有二复次初复次云此二说者行者者。谓即说者为一。行者为第二也。复次中。第一迟钝人。一向信他所说一切见趣。第二非迟钝人。但信自许随遍何见趣。不信余人所计见趣。第三利根人。一切皆不信。就中有二。一明邪见行。二明正见行。第三复次云。又若于其所受学处有坚固执乃至能焚灭故。坚固执人身如苇舍。少有善法如在舍虫。固执邪见如火烧灭舍及善根。即此补特伽罗乃至退失功德善法者。三藏解云。闻思修慧名坚固执。能治前火。有前执火人无闻思修坚固执。退失功德也。与此相违当知出离等者。与前无闻思修人相违。当知出离邪执。即见无恚无害等。三藏云。应言与此相违如其所应当知出离。无恚害出前相违之法故。上来三段解相见竟。自下第三解佛有二希奇。一显无我。二善恶之业亦不已。有二有情。一者在家。二者出家。在家有情为求财宝初兴加行名发起界者。求少财物也。下明求大财宝。即此诸界从自方所至余方所从未摈舍者。未别家时。已摈舍者。别妻子时。俱于二处者。一未得处。二已得处。出家有情先乐出家为少求。后大精进等。名大求也第四解差别性。如文。第五解安立。由四因缘立三种三界二出离界。四因者。一外不出离出离等。三种三界者。一欲等三界。二色无色灭界。三断灭无欲界。二出离界者。五种六种。此中欲贪为缘立欲界。出离此界立色界最初静虑。由寻喜乐出离义故立上三静虑者。文少。具足应言由寻伺离立二禅。喜出离故立三禅。乐出离故立第四禅。由色有对种种性想出离立空处者。色想是青黄等想。有对想是长短等想。合前二为种种性想。不同小乘说。由色者。眼识相应想。者对者。与四识相应想。种种性者。与意识相应想数也。由空识无所有想出离义故立上三是为第一。外不出离而出离义故。立欲等三界。又色界已下。明由第二因复立三界。又色界中非是毕竟已下。明由第三因复立三界。无增上慢者。下明由第四因立二出离界。指如第十一卷释。第六解寂静。如文。第七解愚夫。先辨愚智相。后随义分别。前中先辨愚夫相。后通显聪慧相。前中。初标列二种。后解释二种。他虽正行亦能令苦者。由行邪行。损他妻子及以财物。他虽正行。亦生他苦。又由无色已下。随义分别。但辨第二相四处。先明六十二界建立所以。有十三分别胜。长阿含。由染想寻思立欲恚等三界。由净寻立无欲恚等三思又由三界染净二品遍行义故有余四界等者。四蕴通三界。通染净故。色则不尔。解界中有三种。谓总义等光等受等。已解前二。次解第三。受等有二颂。初一颂九门。一自性。二因缘。三见。四染。五数取趣。六转差别。七道理。八寂静。九观察。长行文作二复次释。初属当颂本列其九门。二次第解。一自性。即是三受。二因缘。即苦触乐触不苦不乐触也。二又诸乐已下。解苦受之过。于二更续能随顺故者。景师云。舍不离苦苦坏苦故。是行苦。达师云。此舍受灭次第或生苦受或生乐受。能顺生苦乐二受。故云于二更续也。四从于乐受中有贪随眠下。解染也。问云。于乐受等所有诸受现前分位一切烦恼未断。是二受起皆为一切烦恼随眠系缚。何故但云乐受贪随眠苦受嗔随眠等。故论为通。虽于乐等所有诸受云云。乃至为欲永害诸随眠熟修梵行非唯为遣诸缠因缘者。为断一切随眠故修梵行。非唯断彼现起缠也。五从无思择力补特伽罗已下。解数取趣。六又彼诸受自性所依下。解转差别。七又诸苦受一切众生已下。解道理。八又彼诸受应知略有三种寂静已下。解寂静。乐言论者。第二重解寂静。景师云。此文分明证在定时有细寻。三藏每云在方便有寻伺入定则无。故在定有但是方便。不在根本。今此文说定中有细寻伺。不言根本及与方便。道通得有。理亦无妨。达师云。三藏会通此文约方便定为论。我所论者。约根本定为言也。九又由七行已下。解观察。于诸受中观受七相中。第二受因。释中开为三种。谓现在流转还灭因缘。当来别观流转为一。还灭为一。故成七相。第二颂中有七门。一受生起。二劣等。三诸受相差别。四见等为最胜。五知差别。六问。七记。长行中。初解受生起。先开章立宗。后征问别解。于中有二。初明有情众。后约之广辨诸受生起。文分有二。初约在家出家以辨诸受生起。后约外道内法以辨。前中。初约二众以辨二缘生受。后别辨二众。一明在家。言又由最初染污欲触现行领纳彼缘所生诸受者。前三门次。一欲二寻三触。后三义中。一染著力者即生彼破。二作意力。即生彼寻。三境界力。即生彼触。染著不舍长时相续不得寂静。此是第七义门差别。又彼欲等已下。由三缘现行故。彼品烦恼在行者身未永断。此即第二义门差别。第二明出家。若诸出家未离贪者等者。本为舍欲出家故。染著力所摄受欲而得寂静。作意境界力所摄受寻触未静。由是因缘于彼触处未修寻治未作离欲。于曾受境非理作意同现行。于胜妙境有触现行。若于寻思见过患厌欲如前说已得寂静。由是因缘寻亦寂静即离欲初禅。唯触未静若遇妙境染触便生。未离二禅已上欲。若于诸欲已离贪者。一切寂静一门差别。已离二禅已上欲也。复有一类已下文者。谓有类未离贪者。由于诸欲生贪未断。诸寻染触未永断故。皆未寂静。若于诸欲贪欲已断证初定欲已。静虑未静。于初定已离贪者乃至非想未离贪者。二已寂静触未寂静。超过有顶。一切寂静。是名第二门差别。前门中说厌欲出家故。于染著之法生欲已得寂静余二未静。今后门说复有一类于诸欲中未离贪者由于诸欲未断故一切未静。已离欲贪得初静虑竟已者。则与前同。下约外道内法以辨诸受生起。前辨外道。后明内法。又住内法乃至彼未寂静为缘生受者。四向名向道。亦可七人俱向无学俱名向道。第二解劣等门断五法修五法。指如三摩呬多地。达师云。能断五法者。欲恶不善法等。能修五法者。初禅中五支也。今勘第十一卷。云初静虑中说离生喜乐。由证住此断除五法。谓欲所行喜。欲所引忧。不善所引喜。不善所引忧。不善所引舍。又于五法修习圆满。谓欢喜安乐及三摩地。又喜乐舍劣中胜品等者。喜在欲为劣。初禅为中。二禅为胜。乐在欲界初禅为劣。二禅为中。三禅为胜。舍在二禅已下为劣。三禅为中。第四禅为胜。第三解诸受相差别。言或有无开觉者乃至苦乐无性所显者。据无苦乐名不苦乐。非谓别有不苦乐也。是故世尊至假设为有者。外人引经为证。即依苦乐寂静以为舍受。下为解释。世尊为欲开晓彼故乃至广说。此文即说舍受。自是寂静岂说苦乐寂静为舍耶。然佛世尊约第一义说有三种寂静乐。下明离贪嗔痴缚所得无为体。又胜住乐与乐相似。九次第定灭定最胜名为胜住。第四解见等最胜依止。如是色类见闻乐想有者。开此五句。下次第解。第四或天有或在人有者。即是一往来身而得漏尽。第五解知差别中。初明了知应知事。后辨了知境事差别。前中。前辨了知谛别有用。二引经四句。配前四用。即有四句。下辨了境事差别中。先约杂染品辨境差别。后约清净品辨境差别。前中。七者有喜乐识所行边际差别者。七识住也。九者喜乐执藏有情生处安住边际。九有情居也。第六解请问。后四种者。谓一切皆无常等。明一向记。故思造业已下。明分别记。景师解云。故思造业当受于苦。此非一向获得者。此业通于善恶。云何定言当受于苦。舍现法中定般涅槃亦非一向者。离舍苦乐舍受不定现般涅槃以通凡圣皆得舍故。此二复次当分别记。达师云。或得于舍者。此故思所造业或有舍却义于现法中定般涅槃亦非一向者。若有人问言一切圣人定于现法中般涅槃耶。今分别答言非一向以不定故。今判故思造业当受于苦此非一向者。为一向获得于舍乃至亦非一向为第二。解释同景。反诘置记。文显可知。第七解记别门。言又诸如来善避他论等者。泰师等云。一外道问神我等。是定不应记法。然彼作不定问言神我与身为一为异。如来默答避之。二于喜乐与色等别义法。是决定应记别法而作一异不定问。又喜乐与诸四取烦恼义别作不定门。如来皆能避之。

　　瑜伽论记卷第二十四(之上终)


　　瑜伽论记卷第二十四(之下)(论本第九十七至一百)
  </div>
  <div class="pagination">
   <a href="瑜伽论记_page8.html">
    上一页
   </a>
   <a href="瑜伽论记.html">
    1
   </a>
   <a href="瑜伽论记_page2.html">
    2
   </a>
   <a href="瑜伽论记_page3.html">
    3
   </a>
   <a href="瑜伽论记_page4.html">
    4
   </a>
   <a href="瑜伽论记_page5.html">
    5
   </a>
   <a href="瑜伽论记_page6.html">
    6
   </a>
   <a href="瑜伽论记_page7.html">
    7
   </a>
   <a href="瑜伽论记_page8.html">
    8
   </a>
   <span class="current-page">
    9
   </span>
   <a href="瑜伽论记_page10.html">
    10
   </a>
   <a href="瑜伽论记_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
