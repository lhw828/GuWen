<!DOCTYPE html>
<html>
<head>
    <meta charset="UTF-8">
    <title>成唯识论演秘 - 第 20 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成唯识论演秘 - 第 20 页/共 21 页</h1>
    <div class="content">　　论。暖等四法至初后位立者。寻思。实智此二体行。按无性摄论第六云。于加行时推求行见假有实无方便因相说名寻思　释曰。约位以明寻思行相。推求行见即能观智。行相见解名为行见。推求名义见识上假心外实无。即此寻思是加行位初修因相　又云了知假有实无所得决定行智方便果相名如实智　释曰。决定了知名义等假名如实智。即方便位终成名果。
　　疏。今此住中已极清净者。按彼论云。于无相住中四种灾患今悉除断。一者于无相中有加行有功用事。二者于上清净住精勤思慕。三者于一切种利有情事。有大堪能精勤思慕。四者有微细想现在前行。故是此住名极清净　释曰。第七地中尚有法执。意识执彼上清净等勤思慕等。故无生忍名之为杂。
　　疏。非寻思与寻相应等者。非四寻思与不定中寻相应故而得寻名。若寻相应方名寻思寻思不应在第四禅。第四禅中无不定中寻法体故。
　　疏。八种耶者。如前引也。
　　疏。依名所表外事者。名所诠表识外之事。
　　论。依印顺定至名顺乐忍者。疏有两释。有义弹后释云。若印能取无顺随观察顺通上忍。应印所取无亦顺观彼顺通下忍。理俱齐故。下忍由印既不名顺。上忍亦印宁有顺名。故今解顺唯在中忍。上忍如下但名印忍　详曰。据文粗显有义为优。下总摄义释本颂文。而明三忍印能所取。初后二忍皆无顺字。若穷理谈疏亦无失。初忍未修顺无能取不立顺名。后顺观彼故有于顺。下摄义中举中显后。文略影耳。今助一释。顺通初二。初忍虽未修无能取。印所取无即是顺无能取义也。能．所二取相待立故。故论结云。印前顺后立印顺名。上忍已印不可言顺下文影显。但中言顺亦不相违。
　　论。异生法中此最胜故者。唯凡趣圣可如所言。圣者回心而归于大。对此云何异生第一　答回趣圣者即俱句收。大乘异生性障未断。由此亦得名为第一。
　　疏。谓有随眠至无堪任性者。此显罗汉所断之漏所在之处以明体也。凡夫．有学五蕴假者名有随眠者。有识身即有随眠身。漏如毒药。令身不安无所堪任。从喻为称。
　　疏。随眠断时至皆得微薄者。是烦恼漏毒之气分。因毒而有名所发等。无始而有名本所得。不安隐等同前烦恼名彼相似。由本毒除故发气稍得微薄。
　　疏。对法第十二十四粗重者。谓遍行戏论粗重。谓执眼等诸法习气　领受者。谓有漏诸受习气　烦恼者。谓烦恼随眠　业者。谓有漏业习气　异熟者。异熟无堪能性　烦恼障者。谓猛利长时烦恼性　业障者。无间业等性　异熟障者。谓那落迦等自体　盖者。能障善品欲贪等性　寻思者。能障出家欲寻思等　饮食者。谓多少食于方便行无堪任性　交会者。两两形交身心疲损性　梦者。睡眠所发身惛劣性　病者。诸界互违不安隐性　老者。大种衰变所起不随转性　死者。临命终时诸根乱性　劳倦者。谓远行等体顿弊性　坚固者。谓无涅槃法者如其所应所有戏论等性　粗中细三者。谓三界所有粗重　烦恼障者。谓二乘菩提所治　定障者。谓九定所发功德所治　所知障者。谓一切智性所治　一一之下有粗重字今省之也。会释诸文如灯具辨。
　　论。非如二乘唯观安立者。疏有两释不断优劣。今观二释理犹难悟。何所以者。三乘真见皆非安立。如何二乘方便安立引非安立。如前不许以执导空以异类故。若许作者复违此文　答异类亲因理诚未可。增上相发粗引妙生于理何失。如漏无漏许相导故。故瑜伽论七十三云。问若先无有知无相智。由无有故亦无熏习。既无其因应不得生。答有相亦得为无相因。随顺彼故。如世间智为缘生出世智。有漏智为缘生无漏智。有心定为缘生无心定。此亦如是。今以安立引非安立亦何爽理。然安立观本希断惑证无为理。能少伏惑亦得名为顺非安立。又余类非一。涅槃．胜鬘诸经皆言无作四谛非诸二乘之所知故。或二乘人愚．不愚法二类不同。初不能作。后容修之。经论依前故言不作亦应无失。
　　疏。一依非依等者。谓思现观唯欲界故不依八定名依非依。余五通依八定地有。据修道说。又三依五。此三初生依于见道。四禅根本及一未至名为五依。见道眷属信亦五依。余信现观而即不尔故云一分。
　　疏。今至修皆遍缘等者。彼傍所修世俗智种。至修道位皆能生现遍缘诸法。不同有宗毕竟不起。故六十九云。升见道时即先所修善世俗智所有种子。由彼熏修皆得清净亦名为修　释曰。由入见道断染污故。故世俗种离彼一分能染污法名为清净。据此清净故名为修　又云。诸世俗智出见道已。生起此智证见所断诸法解脱。能正分别不随恶趣。又能了知得预流果已断如是所有烦恼为他记别等　释曰。此皆傍修世俗智能。非说无漏后得智也。
　　疏。又六十九等者。按彼论云。又于见道初智生时。诸余智因由能生缘所摄受故皆得增长。一切见道即此刹那皆名为得。于此得已后时渐渐次第现前。当知见道是速进道　释曰。见道十六初智生时。余十五智本有种子。而增长故皆名为得。由初智力而为生缘所摄受故。既云一切明无色界无漏见种。此时亦增名修无色于理无失。
　　疏。若自在先得至如类智缘者。按彼论云。问一切类智现在前时。皆了别色．无色界耶。答若有曾于色．无色界所有诸法。善闻善思善取相者即能了别。若不尔者不能了别　释曰。类智有二。一真二俗。今此所明约俗类说。若真类智必缘于上。如上下谛八类智也。既善习者能了于上。明善自在亦能修上。俱曾得故。
　　论。若无彼相至名声等智者。疏有量破。有义弹云。作此立因亦无因喻。但应直责不须立量　详曰。作量直责理俱难详。所以然者。前师但云无分别智无有相分不言余无。何得而以色．非色智为量直责。今以理准文阙一重难之与答。难云除无分别智余一切心。正缘境时应无相分。名缘境故。如汝无分别智缘境之时。前师答云。设尔何失。故论牒云。若无彼相名缘彼等。难色等智展转成立真见有相。论不言者。以巧略文令生后智。难色等智今为量云。汝缘色之智。能缘声等。许无声等相故。如缘声等智。余量准知。有义断云无因喻者真似可知。
　　论。说无相取不取相故者。按七十三云。问于无相界若取其相非无相取。若无所取亦不得成无相之取。若尔云何名无相取。答言说随眠已远离故。此取虽复取无相界。不取相故成无相取。问若无构获云何成取。答虽不构获诸相差别有所增益。然取无相故得成取。问若无构获无所增益。此取相状云何可知。答取胜义故取无相故。五种事相皆不显现以为其相。问若不分明可立为取。何故不计诸取灭无。答灭无无有修作义故。非修观者依于灭无有所修作。问若尔云何证知其相。答自内证智之所证智。问若尔何不如其所证如是记别。答此内所证非证名言安足处故。
　　论。一观非安立有三品心者。有义今说三心为非安立者对十六心。若对一心无相见道亦名安立。二空真如四胜义中属第三故　详曰。虽有理然诸教中并无说是安立处故。故知安立唯依四谛差别观说。与四胜义立有不同。不可为例。故对法论第九云。安立者谓声闻等随自所证已得究竟。为欲令他亦了知故。由后得智以无量种名．句．文身安立道谛。谓诸谛中有如是如是忍如是如是智。但约四谛辨安立也。
　　论。内遣有情假缘智等者。而言内等传有两释。一解如疏自身名内。故对法论云。云何遣各别有情假所缘法智为相。由此智相于自相续中有不分别我相。不分别者是除遣义。云何为遣各别法假所缘法智为相。由此智于自相续中不分别色等法相。余同于前。故知内者约自身说。二云约界以辨内外。初遣欲界自他有情假。第二遣欲界自他法假。同在欲界故说内言。犹言内人通自及他皆名内也。第三遍遣上界我法二假皆尽故说遍言　详曰。后理虽通然无所凭。今依初说。
　　论。法真见道至名相见道者。问真解脱道既不断惑。如何第三名法于彼遍遣随眠　答有二释。一云今既假说非实断证故不应责。二云虽不断种然除粗重。言遣随眠亦何爽理　详曰。后说应胜。夫言法者放似之义。所法既无能法何有。虽知假说亦假似真。以除粗重似彼断。种假言遣惑故后说善。
　　疏。以自证分至体义无别者。问为．无为异何言无别　答无彼能缘．所缘之别。以自证分虽是能缘非无为法之能缘故。故言无别。
　　疏。忍前苦法智者。忍者即忍。忍前加行位中之智。由此此智通缘二境。一缘加行智。二缘真见所观真如。真如极成。故疏不云但言忍智　有义弹云。然此智忍既不缘智。如何乃言忍前法智。故但应言现证真如故名忍也　详曰。无违所以如灯具引理教。然云智忍或从因为名。因即方便缘教之智。忍从目智而得智名。或从果称。皆如灯具。
　　论。苦类智忍等者此即双证前忍．智二。故对法云。苦类智忍者。谓苦法智无间无漏惠生。于苦法智忍及苦法智各别内证。言后诸圣法皆是此种类。所以者何。由初二种是后一切圣法种类。从此彼得生故。是故无漏惠生各别内证缘此为境。言后诸圣法皆是此种类。是故名为苦类智忍　释曰。初二忍智是后所生圣道种类名为苦类。智缘此忍名之为忍。或后所生诸圣道等。是前类故名之为缘。
　　论。四苦类智等者。即缘第三类忍为境。或亦缘前法忍法智。即印类所缘之事。不缘类忍名印类忍。
　　论。法真具道等者。疏有两释。有义弹初释云。此论．对法皆云类忍于法忍智各别内证。即已总法无间．解脱二自证分。又云类智印可类忍。不说类智别证法智。如何乃言法真见道解脱自证。今作二释。一云法忍法智别法真见无间．解脱见分缘如。类忍总法无间．解脱自证缘智。然未决定类智重法审决印持。亦同类忍法二自证。
　　二云前三如前。第四既云印可类忍。由是总法无间．解脱证自证分缘自证分。二道之中自证缘见四缘第三。今类智忍既法自证。第四缘忍明法二道证自证分。但说法见及自证者。略不论之。义必应尔　详曰。而言法者但法真见缘如智。别不据法彼别别行相。以真见中无别行故。第三虽但证前二智第四亦然。或缘第三。然只是智而缘于智。据此一边别配二道。不约三四解行以分故亦何爽。故论结云差别建立名相见道。若第三．四俱双法前二道自证。差别之义而不显也。若法二道证自证分有理无文　或亦无失文省略尔　疏。又解此总法者。但法缘如。不分二道见与自证名总法也。
　　疏。虽缘智缘如不同见分是一等者。谓真无间．解脱二智皆缘于如。类忍缘智据能缘见同故合法。
　　论。二者依观下上谛等者。按五十五云。现观边智谛现观。当知此智第三心无间从见道起方现在前。缘先世智曾所观察。下上二地及二增上安立谛境。似法类智世俗智摄。通世．出世。是出世间智后所得。如其次第于一一谛二种智生。谓忍可欲乐智。及现观决定智如是从前现观起已于下上诸谛中二二智生　释曰缘先世者略有二解。一云缘见道前曾所观察下欲界地上色．无色二地烦恼即苦．集谛。及二增上即灭．道二安立谛境。二云缘前真见名曾观察。以放真见缘下上地及二地中所有增上安立四谛以之为境。言第三无间者。三心见道第三心后而起十六名第三无间。余文可悉。又按显扬第十七云。从此谛现观已上。于修道中有十六行世出世清净智生。谓于欲系苦谛生二智。一现观审察智。二现观决定智。于色．无色系苦谛亦有如是二智。如于苦谛有四智。如是于集．灭．道亦各有四智　释曰。四谛二智同五十五。见．修位别如灯已会。
　　论。诸相见道至真已断故者。此会违文。五十五云。世第一无间有三心生断见所断　显扬十七云。从第一法无间有三心生。断见所断百一十二烦恼　对法论云。谓世第一法无间苦法智忍等生。由此惠故永舍见苦所断一切烦恼。如是文等并皆依真而假说也。对法会云。又如上说见道差别皆假建立非真实尔。何以故。出世住中各别内证离戏论故。
　　疏。非安立因不遍三心者。三心相见非安立故。故不得以非安立因以证三心非真见道。
　　疏。佛地论至二师之义者。彼第一师同此第二彼后二师同此第三。彼第二师总言无漏智有见．相。第三师者根本智无后得许有。故成二别。
　　论。又说此智分别诸法等者。按佛地论第三师云。无漏无分别智相应心品无分别故。所缘真如不离体故。如照自体无别相分。若后得智相应心品有分别故。所缘境界或离体故。如有漏心似境相现分明缘照。若无漏心缘离体境无似彼相而得缘者。观所缘论不应说言五识上无似极微相故非所缘。如是境相同无漏心无漏种起。虽有相似有漏法相然非有漏。如有漏心似无漏相非无漏故。
　　论。六现观等者。现观差别诸论广明如章所叙。对法．显扬说十．十八。今略引之。对法第十三云。建立现观略有十种　法现观者。由于诸谛增上契经等法中。从闻他音增上缘力。已得最后顺解脱分善根所摄上品清信胜解。由法而得名法现观　义现观者。由于如上谛增上法。如理作意增上缘力。于苦谛等境已得最后顺决择分善根所摄上品谛察法忍　真现观者。已得见道十六刹那所有圣道。又见道中得现观边安立谛世俗智　后现观者。谓一切修道。由见后一切世间出世间道皆名后现观　宝现观者。由佛圣弟子于三宝所已得决定证清净信。谓薄伽梵是真正等觉。法毗奈耶是真善妙说。圣弟子众是真净行者　不行现观者。谓已证得圣所爱戒所摄律仪。由得此故此所对治那落迦异熟等必不复行。永尽不行故名不行现观　究竟现观者。如道谛中究竟道说。谓已息一切粗重已。得一切离系得如是等　声闻现观者。谓前所说七种现观。从他闻音而证得故名声闻现观　独觉现观者。谓前所说七种现观。不由他音而证得故名独觉现观　菩萨现观者。谓诸菩萨于前所说七种现观。哀变众生不于下乘而出离故。然于菩萨极喜地中入诸菩萨正性决定是名菩萨现观　又按显扬十七云。又此现观差别有十八种。谓闻所生智．思所生智．修所生智．顺决择分智．见道．修道．究竟道．不善清净世俗智．善清净世俗智．胜义智．不善清净行有分别智．善清净行有分别智．善清净行无分别智．成所作前行智．成所作智．成所作后智．声闻等智．菩萨等智　相传释云。初之三智资粮位中所有三惠如次。四如名。第八即是顺解脱分。未能善解四谛理故。第九即是顺决择分善解四谛。第十即是见．修．无觉。十一即是欲界之智。十二是上二界修惠。十三即是见．修．究竟三道之中缘非安立智。十四五六如次加行．正体．后得智。十七是彼声闻所有现观。十八菩萨诸现观智　又依彼论第十四中释此中九云。此中不善清净世俗智者即是顺决择分智。善清净世俗智者是出世后得世间智。胜义智者是见道智。又不善清净相有分别智．善清净有相分别智．善清净相无分别智。又成所作前行智．成所作智．成所作后智　前三差别者。未断烦恼生非烦恼对治。已断烦恼生非烦恼对治。已断烦恼生是烦恼对治　中三差别者。即此三种由有分别无分别故。世俗．胜义智性差别　后三差别者。谓此三种显示断前．正断．及后智性差别　今依论文配位为正　又按摄论第六六现观。大小二乘有十一种差别不同。故本论云。菩萨现观与声闻异。由十一种差别应知。一由所缘差别。以大乘法为所缘故。二由资持差别。以大福智二种资粮为资持故。三由通达差别。以能通达补特伽罗．法无我故。四由涅槃差别。摄受无住大涅槃故。五由地差别。依于十地而出离故。六．七由清净差别。断烦恼．习净佛土故。八由于自他得平等心差别。成熟有情加行无休息故。九由生差别。生如来家故。十由受生差别。常于诸佛大集会中摄受生故。十一由果差别。十力无畏不共佛法无量功德果成满故。
　　论。得诸平等者。无性摄论第六云。得有情平等心性者。遍见一切等无我故。如有说言。一切诸法皆如来藏。得一切菩萨平等心性者。得彼意乐平等性故。得一切佛平等心性者。得彼法身平等性故　佛地经中有十平等。如前已引。
　　疏。十种发心等者。所指经论文既广多。故不引也。
　　疏。又作阿赖耶识依他性观等者。按五十一云。此杂染根本阿赖耶识。修善法故方得转灭。此修善法若诸异生以缘转识为境作意。方便住心能入最初圣谛现观。非未见谛者于诸谛中未得法眼。便能通达一切种子阿赖耶识。此未见谛者修如是行已。或入声闻正性离生。或入菩萨正性离生。达一切法真法界已。亦能通达阿赖耶识。当于尔时能总观察自内所有一切杂染。亦能了知。自身外为相缚所缚。内为粗重缚所缚　释曰。资粮．加行异生缘彼眼等转识此有二义。一三乘通说。理实大乘亦缘第八作唯识观　二质．影不同。赖耶为质转识为影。隐质谈影云缘转识　问二乘云何能观赖耶云入声闻正性离生通达赖耶　答有二义。一据不定声闻性人根熟者说。彼入自见后回入大能达赖耶。定性不然　二约种子赖耶识言。三乘皆能知苦断集。广如瑜伽论钞。

　　成唯识论演秘卷第七(本终)


　　成唯识论演秘卷第七(末)

　　论。依谓所依等者。具如疏辨。有义转者属能转道。亦转之依。由能转道转所转依名转依故。今此解者相最显了　详曰。与转为依名为转依。转即能依。能依论说是染净法。云何转言属能转道。能转道者非是染故。今释。转者而有二义。一云转者属能转道。舍．得二种。转之舍．得。依主为称。二属所转舍．得二种。转即舍．得。持业立名。今依初义合言转依。亦依主释。
　　疏。无性云二所依止等者。按彼第九本论中云。二所依止转依为相。此中生死谓依他起性杂染分。涅槃谓依他起性清净分。二所依止谓通二分。依他起性转依谓即依他起性。对治起时转舍杂染分转得清净分　无性释云。二所依止转依为相。或依士释。或持业释。
　　论。初极喜地等者。按瑜伽四十七。极喜住菩萨有四相发心。一者何相发心。谓胜解行住已善积集一切善根。于菩萨行已正超出略说是相。二者何所缘。虑缘当来世菩提资粮．利有情事一切佛法．诸佛所作此等圆满。三者发心何状何相何自性起。谓诸菩萨发起一切菩提资粮随顺有情一切菩萨成佛等事。四者发心有何胜利。谓诸菩萨发是心已。超过菩萨凡异生地。证入菩萨正性离生。生如来家绍如来种　又云。又现法中能起菩萨一切精进信增上力为前导故　又云。引发十大愿为欲供养最胜有情说无上法引第一愿。为欲受持彼所说法引第二愿。为欲劝请转法轮故引第三愿。为欲顺彼行菩萨行引第四愿。为欲成就彼器有情引第五愿。为往佛国见佛供养听闻正法引第六愿。为净佛国引第七愿。为不离佛与诸菩萨。常同一味意乐加行引第八愿。为利有情曾无空过引第九愿。为证菩提作诸佛事引第十愿　十愿者按四十五云。若诸菩萨愿于当来以一切供具供无量佛名一大愿。愿于当来护佛正法传令不断名二大愿。愿于当来从都史下至般涅槃名三大愿。愿于当来行菩萨行名四大愿。愿于当来普成有情名五大愿。愿于当来普示世界名六大愿。愿于当来普净佛立名七大愿。愿于当来一切菩萨皆同一种意乐加行趣入大乘名八大愿。愿于当来无倒加行皆不唐捐名九大愿。愿于当来速证菩提名十大愿　又四十七明初地中有十净修住法。由是能令极欢喜住速得清净。一于佛法深生净信。二观有情唯苦起悲。三誓令脱苦得乐起慈。四为救忧苦而行惠施。五为利有情求世．出世法无厌倦。六无厌倦故善知诸论。七善知论故善解世间。八即于如是正加行中而修惭愧。九即于如是正加行中得无退转。十以妙利养及与正行供养如来　又云。又诸菩萨于此十法受学随转多修习已。复于余九增上戒等诸菩萨住。从佛菩萨专精访求一切种道功德过失及神通乐无失坏道等。此即开晓余九地也　又云。愿见诸佛愿生佛国如实称遂。又以见佛成就有情善根回向无上菩提。由是三种清净因缘。彼诸善根倍复明净名修善根　又云。在在生处多作轮王王赡部洲。得大自在得百法明门等是生处戒等。如彼广明。
　　疏。十地云不忘烦恼薪者。忘谓废忘忘失。烦恼无始相续不绝名为不忘。
　　论。五极难胜地者。问仁王经颂云。初地菩萨四天王双照二谛平等理。何此论等唯说五地方合相应　答如灯具明　有义释云。世智有二。一缘色等诸法自性。二广分别五明差别。缘色等法无多差别初地真合。缘五明智有多别行。至第五地真俗方合。
　　疏。前第二识中已有妨难等者。即自第七名为第二。从于本末以为次第。彼我．我所不许俱起。
　　疏。十地云至有间大智现前住者。由观缘起智为加行。有时引彼般若无分别智而得现前　间平声读。或可去声。缘起智后方现前故。
　　疏。十地云报行纯熟者。因循任运不待加行而能成之名为报行。如言报性自能是等。
　　论。十法云地等者。按十地第十二云。法云菩萨坐有十相。前五疏具。六成相。行诸法如幻性境界所成故。七第一义相。光明善照一切法界故善照者名为正观。八功德相。过一切诸天所有境界故。九体相。大琉璃摩尼宝为茎等故。十庄严具足相。花身有无量光明。一切众宝间饰其内。无量宝网弥覆其上故。
　　论。如是十地等者。明此地体诸论不同。按十住毗婆沙云。善根阶级住处是地义。此同摄论以智为体。以无为法无阶级故。又梁摄论唯说出离真如为地。如为法本故偏说之。又佛地论第一说云。地谓所依．所行。所摄。以净法界镜智等法合为地也。如次名为所依．行．摄。镜智能有所行名有所行。智相应法是佛所摄名为所摄。瑜伽等说如疏所引。望义不同诸教不违　有义弹疏释地义云说别实法与总假者名之为地。今解不然。论自说云与所修行为胜依持。令得生长其所修行定非假者。不可假者别从实生故。但应说有为．无为总聚之法。与所修行别法为依为生长因名为地也　详曰。若但云地不对于人可如所断。若对于人云菩萨地。菩萨之号岂非目彼假者体耶。若许尔者与假为地何理不得。又本立地祇约行人阶位差别。若不对人何须立地。又人无别揽法成人。所修之行亦即总分。废总谈别云与修行为依生因。又与修行为胜依等。正释与假为地所以。又诸菩萨殊胜五蕴。远因实法而得生起何过不许。故四十七云。由能摄持菩萨义故名地正同此论。于菩萨行能摄故。故与菩萨而为地也。
　　疏。能为受用居处义故名住者。菩萨受用二利行时。所居处义说之为住。
　　疏。此约果与因者。以果与因而为地也。由所求果方起行故。即随自地理智二极皆名为果。非唯佛果。
　　论。施有三等者。按瑜伽论三十九云。财施者。谓以上妙清净如法财物而行惠施。调伏悭吝垢而行惠施。调伏积藏垢而行惠施。无畏施者。谓济拔师子虎狼鬼魅等畏。拔济王贼等畏。拔济水火等畏。法施者。谓无倒说法称理说法劝修学处。如是一切总说九相。
　　论戒有三种等者。按瑜伽论四十云。谓诸菩萨所受七众别解脱律仪。依止在家．出家二分名菩萨律戒。谓诸菩萨受律仪戒后。所有一切为大菩提。由身．语．意积集诸善。总说名为摄善法戒。谓诸菩萨于诸有情能引义利。彼彼事业与作助伴等名饶益有情戒　问瑜伽自云。三戒同受。复云何言受律仪后所有诸善方名摄善　答理实同受。显后所起亦摄善摄。若不言者恐疑后起非戒摄。故显律仪是余戒本致先后言。实同受也　问云何善住善护律仪　答按瑜伽云。成就十支名善住护。谓不顾恋过去诸欲。又不希求未来诸欲。又不耽著现在诸欲。又乐远离不生喜足。又能扫涤不正言论诸恶寻．伺。又能于己不自轻篾。又性柔和。又能堪忍。又不放逸。又能具足轨则净命　问云何善住善护摄善　答即彼论云。由十种相名住摄善速能摄善一切种相。谓即施等十波罗密多　问云何善住善护饶益有情戒耶　答即彼论云。由十一相名住饶益有情戒　谓诸菩萨于诸有情。彼彼事业皆为助伴　又诸菩萨为国有情。如理宣说令断诸恶　又诸菩萨于其有恩诸有情所。深知恩惠常思酬报　又诸菩萨于遭怖畏诸有情类能为救护　又诸菩萨于处衰恼诸有情类。能善开解令离愁忧　又诸菩萨备资生具。随有来求即皆施与　又诸菩萨性好摄受诸有情类。如法御众方便饶益。以无深心先与依止。以怜愍心现作饶益　又诸菩萨于有情心性好随转。先知体性方随彼转。为随彼心而令恶止善法得生　又诸菩萨性好赞扬真实功德令他欢喜　又诸菩萨性好悲愍。以调伏法调伏有情　又诸菩萨为欲饶益诸有情故。现神通力说是名菩萨三种戒藏。亦名无量大功德藏。如彼广说。
　　论。忍有三种等者。按瑜伽论第四十二说三相云。云何菩萨耐他怨害忍。谓诸菩萨猛利无间种种长时。从他怨害所生。众苦现在前时。应如是学。如此是我自业过耳。由我先世自造种种不净业故。今受如是种种苦果。我今于此无义利苦若不忍者。复为当来大苦因处。又自他身皆苦为体。彼无知故于我苦体更增其苦。我既有知何宜加苦。又声闻人修自利行不生他苦。况我为他而生不忍。云何安受苦忍。谓诸菩萨应如是学。我从昔来依欲行转常求诸欲。如是追求无义苦时。令我具受种种大苦。皆由无智思择过失。我今为求能引安乐最胜善品尚应思择。忍受百千俱胝大苦。况少少苦而不忍受。如是如是正思惟故。为求菩提悉能忍受一切事苦。云何菩萨法思胜解忍。谓诸菩萨于一切法能正思择。由善观察胜觉惠故。能于八种生胜解处善安胜解。一三宝功德处。二真实义处。三诸佛菩萨大神力处。四因处。五果处。六应得义处。七自于彼义得方便处。八一切所知所应行处。
　　论。精进三种等者。按瑜伽第四十二显彼相云。云何菩萨擐甲精进。谓诸菩萨于发加行精进之前。其心勇悍先擐誓甲。若我为脱一有情苦。以千大劫等一日夜。处那落迦不在余趣。乃至菩萨经尔所时证得菩提。假使过此百千俱胝倍数时劫方证菩提。我之勇悍亦无退屈。云何菩萨摄善精进。谓诸菩萨所有精进。能为施等诸度加行成辨施等。又由此精进是能修证。能成菩提一切善法最胜因缘。余则不尔。是故如来以种种门。称赞精进能证菩提。云何菩萨饶益有情精进。谓此精进有十一种。如戒品说。彼说尸罗此说精进。如前已引。
　　论。静虑三等者。按瑜伽四十三。谓此静虑略有二种。一者世间。二出世间。当知此二随其所应　复有三种。一者若诸菩萨所有静虑远离一切分别。能生身心轻安。最极寂静远离憍举。离诸爱味泯一切相。当知是名菩萨现法乐住静虑　二者若诸菩萨所有静虑。能引能住种种殊胜不可思议所有功德。当知是名能引菩萨等持功德静虑　三者饶益有情静虑有十一种。如戒度引　又对法论第十二云。御众业任持者。谓依止内证。故教授教戒所化有情。心未定者令其心定心。已定者令其解脱。由饶益有情静虑所任持故。
　　论。般若有三种者。按瑜伽论四十三云。惠有二种。一者世间。二出世间　此二略说复有三种。一者若诸菩萨于离言说法无我性。或于真谛。将欲觉寤。或于真谛正觉寤时。或于真谛觉寤已后。所有妙惠最胜寂静明了现前无有分别离诸戏论。于一切法修平等性。入大总相究达一切所知边际。远离二边顺入中道。是名菩萨能于所知真实随觉通达惠　二者若诸菩萨于五明处。及于三聚决定善巧。谓于能引义利法聚。能引非义利法聚。能引非义利非非义利法聚。皆如实知。于是八处所有妙惠善巧摄受。能速圆满广大资粮速证菩提。是名菩萨能于五明处。及三聚中决定善巧惠　三者能作一切有情义利惠有十一种。如前已具。
　　论。方便善巧等者。按无性释云。若以前六波罗密多所集善根。共诸有情为欲饶益诸有情故不舍有情。当知即是不舍生死苦。以此善回求无上正等菩提。为证佛菩提故。当知即是希求涅槃。疏引略也。当依此知　又对法十四有四善巧。一成就有情善巧。谓四摄法。由摄受彼令处善巧。二圆满佛法善巧。谓惠波罗密。三速证通惠善巧。谓日夜六时发露诸恶随喜功德劝请诸佛回向善根。四道无断善巧。谓无住涅槃。由此数数究竟无断。周遍十方一切世界。随所应化示现一切佛菩萨行。
　　论。力有二种者。有云思择思惠。修习修惠。若尔后得何有思惠。唯无漏故　答有正思惟名思何失。
　　论。戒以受学等为体等者。又按文殊问经具明其相。今略引之。若以心分别人非人等男女非男女等。若受出世间菩萨戒而不起慈悲心。若他物起盗想。若起妄语心。并犯波罗夷。若以身．口行不堪得三乘。又若树叶皮汁以心欲取。若起歌舞作乐花香璎珞想。若起高广大床想。若起捉金银珍宝想。并是菩萨僧伽婆尸沙。若以身．口行不堪得三乘。又若剃身毛。若翦爪如初月形。若起此想。若起斩斫草木想。若起毁他名誉等想并犯偷兰遮。若以身．口行不堪得三乘。又若佛法僧物花香衣宝以脚践踏。若佛塔若佛所行处。及菩提树转法轮处以脚践踏。并犯波逸提。若不信者不堪得三乘。又若吐舌动眼毁诸威仪。起犯此想者犯突吉罗。若以身．口行不堪得三乘。又若见他物他乐种种服玩。诈现求利及说人罪过若起此想犯波罗提舍。若以身．口行不堪得三乘。
　　疏。亦不随眠流注相续者。虽不现起坏恶不舍结怨里心名随眠也。
　　疏。世法处有九种等者。问世法有八谓誉利称乐及苦等四。何故不言誉等四耶　答誉等可欣非是苦相故不言也。谓资具等性是坏法。复遇缘坏名坏法坏。此犹质在遇缘质尽名尽法尽　问坏．尽二与老．病．死三而有何别　答外内有异故分五种。
　　论。此说自性等者。问忍．精进等体非三业。如何今言说自性耶　答有义实非自性。而作用中三业殊胜。于眷属中对余劣者假名自性　详曰。忍及精进必有三业二行方成。故取三业亦何爽理。诸论多分说彼自性通三业故。
　　论。安住最胜等者。按对法十一但有五种。释论云。种性者谓菩萨法性。愿者谓菩提心。意乐者谓悲导心。事者谓舍诸所有。自体者谓身．语．意业。
　　论。巧便最胜者。即当摄论无分别智所摄受也。无性释云。谓三轮清净施者．受者．施物分别皆远离故。
　　论。由斯施等四句分别者。有三四句如疏所明。又按优婆塞戒经广作四句。施四句云。是施非度。谓声闻．缘觉．凡夫．外道．初二僧祇菩萨等施。度而非施。谓余五度。示度亦施。第三僧祇菩萨所施。非度非施。谓二乘等所修五度。余度四句准此可量　问经论何违　答经据任运进修不退增胜名度。论依具相通退．不退．加．无加行以立度名。望义不同故无违也。
　　论。复次至相违障故者。按摄论第七云。成立对治所治障故。为欲对治不发趣因故立施戒。不发趣因。谓著财位及著室家。为欲对治虽已发趣复退还因故立忍进。退还因者。谓处生死有情违犯所生众苦。及于长时善品加行所生疲怠。为欲对治虽已发趣不复退还而失坏因故立定惠。失坏因者。谓诸散动及邪恶惠。如是成立对治所治障故唯立六数。
　　论。又施等三增上生道等者。增上生者。所招果体。道者是因。大财等果从因等起名增上生。决定胜者。亦是果也。望前三果增上果体。后三果体而胜于彼名决定胜。道者因也。
　　论。智助般若等者。又按辨中边论障十度果颂如疏引。长行释云。此说十种波罗密多所得果障。以显十种波罗密多自性之障。谓于布施说富贵障。于净戒说善趣障。于安忍说不舍有情障。于精进说减过失增功德障。于静虑说令所化趣八法障。于般若说解脱障。于方便说施等善无穷尽障。由此回向无上菩提。令施等善无穷尽故。于愿说一切生中善无间转障。由大愿力摄受能顺善法生故。于力说所作善得决定障。由思择力及修习力能伏彼障非彼伏故。于智说自他受用法成就障。不如闻言而觉义故。
　　论。谓由前前引发后后等者。按对法云。由施串习舍施内外。不顾身命弃大宝藏受持禁戒。由护戒故他所毁骂。终不反报遂能堪忍。以能堪忍寒热等苦。加行不息发勤精进。精进方便证究竟果成满静虑。静虑满已证得出世究竟大惠。复次前前后后所持。由具尸罗施得清净。由行布施摄益有情。由具尸罗不为恼害。由忍力故戒得清净。由能忍受他不饶益。终不毁犯所学处故。由精进故忍得清净。由勇猛力久处生死不以为难。能受众生违逆等苦。由静虑故精进清净。由喜乐俱能勤修习一切善法无休息故。由具惠故静虑清净。若由无量门数数观诸法。能证内寂静增长三摩地。瑜伽．摄论．与对法论。初复次同。故不引也。
　　疏。最胜所作等者。按彼论解云。一切佛菩萨所为所到故。有释最胜所作是佛所作。最胜所至十地菩萨之所至也　详曰。佛及菩萨俱作俱至。或佛所至菩萨所作。亦应无失。
　　疏。安住佛性者。佛性正是彼岸之体。由能安住名之为到。又彼岸者总摄大乘出世教．理．行．果四也。佛性即是理所摄也。或通于果。
　　疏。又波罗是所知等者。此非对法文乃是疏主释彼论也。
　　疏。合有六解者。六字应错。合为五字。一瑜伽五缘。二十二最胜。三最胜所作等　疏云波罗所至义等者。此是疏主释彼论中所作所至。非是论文。四所知彼岸等。五济度自他等。或波罗是所知义等。此为一解。六字不错　又按智度论复有三释。一云度悭贪等诸烦恼海至究竟故名到彼岸。即以六障而为此岸。六度为彼岸。二云此岸是世间。彼岸是涅槃。即以生死．涅槃二种为此彼岸。三云有无等境名为此岸。知有无智名到彼岸。即以分别有相．无相名此．彼岸。
　　疏。释别名者。按摄论第七云。又能息灭恶戒恶趣。及能取得善趣等持故名为戒。又能灭尽忿怒怨仇。及能善住自他安隐故名为忍。又能远离所有懈怠恶不善法。及能出生无量善法令其增长故名精进。又能消除所有散动。及能引得内心安住故名静虑。施惠如疏引。
　　疏。由大施等者。按彼论云。大施者尽舍一切内外事故。长时施故。离过者远离不平等追求等过故。离垢者永断一切所治悭故　释曰。离非法贪亦离过也。余之五度各亦有三义。意易知论指不作　又云。能令诸根永寂静故。能起清净诸善趣故。能为清净所依处故。说名为戒。随其次第护诸根门。往善趣因涅槃所依。远离一切忿势灰故。远离不舍怨害心故。显发损者常安隐故。说名为忍。怨害心者。谓起报怨心。不舍者。谓不弃此心。能坏怨心名为损者。显此无畏故名显发损者常安隐。故损害生长作用相应故名精进。损害作用相应者。谓前二正断。以能损害不善法故。生长作用相应者。谓后二正断。以能生长诸善法故。能持能息能静能调。又能引发故名静虑。能持者。谓于境系心。能息者。谓息诸散乱。能静者。谓令心寂静。能调者。谓制伏诸缠。能引发者。谓能引发自在作用　施惠两文如疏已引。其施中云。能舍施等者。舍谓弃舍。除断之义。为由施故能断施人当来贫苦。复由施故能除受人现生遗乏逼迫热恼　又惠度者。彼论释云。他所发者。谓从他言音所生。及如理作意相应。惠内证者。谓出世间惠。种别者谓出世间后所得惠。得寂静者。谓修道中治烦恼惠。胜德者。谓能引发胜功德惠。
　　论。依止意乐修者。按对法论有六意乐。谓诸菩萨以殑伽沙界满中七宝。又殑伽沙等身命刹那顷。或经殑伽沙等大劫。施一有情乃至一切皆令彼于菩提速成修行。如是差别施时。菩萨意乐犹不厌足名无厌意乐。又诸菩萨修行施时。展转相续无一刹那有退有断。乃至菩提名广大意乐。又诸菩萨修行施时。于施所摄诸有情所。生大欢喜名欢喜意乐。又诸菩萨修行施时。观施所摄一切有情。于我己身有大恩德。不见已身于彼有恩。由资助我三菩提故名恩德意乐。又诸菩萨修行施时。虽于无量诸有情所兴大施福。而不希报恩当来异熟名无染意乐。又诸菩萨修行施时。所得异熟施诸有情不自为己。又以此福共诸有情回向菩提名善好意乐余度准知。
　　疏。四依止方便修亦有三种者。即观三轮以为三也。
　　论。此十摄者等者。按摄论本云。世尊于此一切六种波罗密多或有处所以施声等说者　释曰。经中有处以一施言摄干六度。戒等之声亦复如是　无性释曰。谓于一切修加行中。即有一切更互相助。谓修施时禁防忍受策励专心。能善巧知业果相属。如是施中即有余转。若修戒时远离悭吝．忿恚．懈怠．散动．邪见。如是戒中即有余转。修习所余亦如是说。
　　论。依修前行至应作四句者。泛尔决择问答诸法。而有宽狭差别不同。由斯对法第十五中。明其一行顺前．顺后．二．三．四等诸句数也。故彼论云。一行者。即问论法。谓以一法与余法一一互相问已。除此法更以第二法与余法互相问。如是一一问一切法　今有问言。若成就眼处亦色处耶。设成就色处亦眼处耶　应顺前句答。余句相望问答顺前后及以四句。如理应思。如是次第一一渐咸如理应说　顺前句者。谓于诸法中随取二法更互相问。依止前法以答所问　如有问言。若智亦所知耶。设所知亦智耶　此应作顺前句答。诸智亦所知。有所知非智。谓余法　顺后句者。谓即二法展转相问。依止后法以答所问　如有问言。若所取亦能取耶。设能取亦所取耶　此应作顺后句答。诸能取亦所取。有所取非能取。谓色等五境及法处除相应　二句者。谓于所问应二句答。不得有余　如有依蕴建立依界建立。而发问言若蕴数亦界数耶。设界数亦蕴数耶。此应作二句答。或蕴数非界数。谓色蕴．识蕴。何以故。无有一界全摄色蕴相。或全摄识蕴相故。或界数非蕴数。谓法界　三句者。谓于所问唯三句答　如有问言。若蕴数亦处数耶。设处数亦蕴数耶　此应三句答。或蕴数非处数。谓色蕴。或处数非蕴数。谓法处。或蕴数亦处数。谓识蕴意处　俱非者于蕴．处中决定不有　四句者。谓于所问作四句答　如有问言。若成就眼根亦耳根耶。设成就耳根亦眼根耶　应四句答。初句谓聋者。眼根已生不舍。第二句谓盲者。耳根已生不舍。第三句谓眼．耳根已生不舍。第四句除上尔所相　述可句者。谓于所问顺尔而答。以如是言述可所问　如有问言。诸无常者皆是行耶。设当是行皆无常耶。应述可答所问如是　遮止句者。谓于所问不尔而答。以不尔言遮止所问　如有问言。蕴外诸行几谛摄耶　应遮止答蕴外无行。
　　疏。此依始业地等者。由依始业地人故顺后句。
　　答。若依串习六皆顿修。皆互相摄。
　　论。若依纯杂等者。对法十二两种四句。初四如疏。第二四云。复次一切行施皆能生施波罗密多种类福耶。此应作四句。初句谓所行施不回向大菩提。第二句谓于施波罗密多劝励赞美随喜庆悦。第三句谓所行施回向大菩提。第四句谓除上尔所相。惠等亦尔。四句应思　释曰初句行施非生波罗密多类福。第二句生波罗密多种类之福而非行施。三．四可知　又按摄论第七。无性释彼相摄义云。是其相故者。是摄体相。谓此施等与彼施等更互相摄。是随顺故者。是摄随顺信等善法。施等善心彼所修故于施等中彼随转故。信等即是诸善。大地及念住等菩提分法。是等流故者是摄等流。谓无诤等及十力等。是到彼岸等流果故。
　　论。此十果等者。按瑜伽七十八云。一切波罗密多何果异熟。当知此亦略有六种。一者得大财富。二者往生善趣。三者无怨无坏多诸喜乐。四者为众生主。五者身无恼害。六者有大宗业。且就异熟一果以明。不障得余　又按摄论无性释云　富贵摄者。是施所得胜利。大生摄者。是戒所得胜利。胜善趣摄故名大生　大朋大属摄者。是忍所得胜利。朋谓亲族。属谓奴婢　广大事业加行成就摄者。谓勤所得胜利。广大事业谓轮王等于中策励名为加行。所作皆辨故名成就　无诸恼害性薄尘垢摄者。是静虑所得胜利。由静虑故感此威力善知一切　五明处摄者。是惠所得胜利。
　　论。此与二乘有共不共等者。摄论第七有四殊胜。明与二乘而有差别。无性释云。差别殊胜。谓诸菩萨具三种戒。声闻乘等唯有一种律仪尸罗。是故菩萨望彼殊胜。余三殊胜准此应知。如疏略引。
　　论。定学有四等者。疏判此定非地前得。有义弹云。亦未可依。虽复胜定多依第四。亦有通依余地生故。又不可以二乘不得证是无漏。地前菩萨所有修行。亦非二乘所知境故。戒及惠学并通地前。何故定学唯说地上。故通地前以之胜也　详曰。疏意不说所言定学唯取无漏。但显论中所举四定非地前相。又二乘不知通漏．无漏。今但以彼不知之义证定无漏。非言有漏即彼皆知　又按摄论明定差别。后四差别谓对治．堪能．引发．作业．若非无漏何有此能。故知彼论据无漏定。此所举定同彼何建。又复三学随据一说。何要责之一等。
　　疏。又能引发十难行者。按彼论云　一自誓难行。誓受无上菩提愿故　二不退难行。生死众苦不能退故　三不背难行。一切有情虽行邪行而不弃故　四现前难行。怨有情所现作一切饶益事故　五不染难行。生在世间不为世法所染污故　六胜解难行。于大乘中深生信解故　七通达难行。具能通达补特伽罗．法无我故　八随觉难行。于诸如来所说甚深秘密言词能随觉故　九不离不染难行。不舍生死而不染故　十加行难行。能修诸佛安住解脱。一切障碍穷生死际不作功用。常起一切有情一切义利行故。
　　论。此三自性等者。摄论第八有十六门今略引云。此中无分别智离五种相以为自性。本论如疏。无性释云。若无作意是无分别智。熟眠醉等应成无分别智。若过寻伺地是无分别智。第二静虑已上诸地一切异生及声闻等。应成无分别智。若想受灭是无分别智。此智体相难可成立。无想等中离心无有诸心法故。若如其色是无分别智。应不得成无分别智。譬如大种所造色故。若于真义异相计度是无分别智。此智不成无分别性。以于真义异相计度。言此是真是无分别有分别故　二智所依者。谓无分别智所依非心非思义故。亦非非心为所依止。心种类故。以心为因数习势力引得此位名心种类。此即显示智所依心。出过一切思量分别　释曰。心言通目思非思量。外又偏以思量心难。答中据彼二种心故言不依依。智所依心虽无分别。是前无间心之种类亦得名心。余如疏引　三智因缘。四智所缘。五智行相。皆如疏引　六智所住持者。谓无分别后得智中所得种种菩萨诸行。此行皆以智为所依　七无分别智谁为助伴。若唯有一应无所能者。谓前五度分为二道。初四资粮道。后一依止道。为能助伴　八无分别智当于何处感异熟果者。谓于诸佛变化受用二身会中。此非异熟因。能治彼故。即增上果假名异熟。由此资熏余有漏业令感异熟故立此名　九无分别智谁为等流者。谓前前生中无分别智。后后生处展转增胜是等流果　十无分别智出离云何者。谓初极喜地入见道时。见一切地无分别理初得出离。后修道位诸地方成　十一无分别智谁为究竟者。谓初地中虽得三身而未清净。至第十地乃得清净方名究竟　十二无分别智如何从何由何无染者。谓如虚空从种种极恶。由信惠解以为因故而得无染　十三加行．根本．后得三种无分别智有差别者。颂曰如哑求受义。如哑正受义。如非哑受义。如愚求受义。如愚正受义。如非愚受义。如五求受义。如五正受义。如末那受义。如未解于论求论受法义。次第譬三智。应知加行等　义谓境义。初未受未说。次受未说。后受亦说。五识等者。约无分别有分别明。求论等者。据求温习通达以辨。意识依意名为末那　十四根本．后得二智差别者。颂曰如人正闭目。是无分别智。即彼复开目。后得智亦尔　十五无分别智云何能作利有情事者。颂曰如末尼天乐。无思成自事。种种佛事成。常离思亦尔　十六无分别智为缘分别依他起性。为缘余境自体亦尔。为智非智。若缘依他云何得成无分别智。若缘余境余境定无。当何所缘。是智应有所知。非智云何名无分别智者。谓无分别智不缘依他。无分别故亦不缘余。缘此分别法性为境。法与法性非一异等。是故此智不可定说缘分别境．非分别境。自体亦尔不可说言决定是智。如加行．后得无分别故。亦非非智以加行智为先因故。此智与境无差别相。如空与空所有光明。是故此智成无分别。
　　论。如是三惠至俱已舍故者。问下明菩萨一一刹那四道具有。如何今言见道等中无加行耶　答若加行道通漏无漏。加行智者唯是漏摄。故不为例。或加行智亦通无漏。今依漏说亦不相违。
　　论。八地已去至现唯无漏者　问八地已上五识中善亦非无漏。如何施等唯无漏耶　答五识中善既非增胜。非立为度故不相违。
　　论。此十义类差别无边等者。按瑜伽论七十八中。广有诸门故指彼也。今略引云。总说一切波罗密多清净相者。当知七种。一者菩萨于此诸法不求他知。二者于此诸法见已不生执著。三者即于如是诸法不生疑惑。谓为能得大菩提不。四者终不自赞毁他有所轻蔑。五者终不憍傲放逸。六者终不少有所得便生喜足。七者终不由此诸法于他发起嫉妒悭吝　又云。无染著性无顾恋性正回向性最为广大。无罪过性无分别性无有染污。思择所作最为明盛。已入无退转法地名不可动。若十地摄佛地摄者名最清净　又云。何因缘故菩萨所得波罗密多诸可爱果。及诸异熟常无有尽。波罗密多亦无有尽。善男子展转相依生起修习无间断故　又云。当知一切波罗密多各有四种最胜威德。一者于此波罗密多正修行时。能舍悭吝犯戒心愤懈怠散乱见趣所治。二者于此正修行时。能为无上正等菩提真实资粮。三者于此正修行时。于现法中能自摄受饶益有情。四者于此正修行时。于未来世能得广大无尽可爱诸果异熟　又云。当知一切波罗密多大悲为因。微妙可爱诸果异熟饶益一切有情为果圆满。无上广大菩提为大义利　又云。以般若波罗蜜多能取诸法无自性性。
　　论。依彼种立异生性故者　问若尔如何下愚相。即云执著我法愚是毕生性障。岂此愚者唯约种谈　答性狭障宽。异生性障即通种．现。谓异生性及异生性种类现行。总合名为异生性障。故无违也。
　　疏。六十六立五无记者。谓异熟等四加自性一。自性体者。谓诸色根是长养者。及外诸有色处等非异熟等所摄者。除善．染污色处．声处。
　　疏。如实义至名为自相者。总明因明自．共二相。唯分别心安立等者。方名共相。若非安立纵五蕴上空．无常等皆名自相。一一各附自所依蕴不通余故。即无常等亦名实义。异彼分别心所立故　问经中二相其义云何　答五蕴等体名为自相。蕴上无常．苦．无我等名为共相。虽一一蕴无常等别。彼此相似以立共名。不说散心分别安立名共相也。故与因明所说不同　问初后二师义何别耶　答大意是同。广略异耳。明经中意与前师同。唯叙因明有别前也。然疏中云彼因明论至与此不同者。并依佛地叙因明论二相之义。结与经别。经别之义同于初师更不言也。故佛地论叙因明已。而总结云此经不尔故不相违。
　　论。断惑证灭期心别故者。问若无间道不证灭者。何故说彼无分别智是缘理智　答所缘之理但名真如不名择灭。犹有粗重而未断故　若尔断惑证灭别者。如何下说菩萨利根刹那刹那断惑证灭　答彼依异品相望而谈。此约一品故不相例。
　　疏。无间道粗至解脱得自在故者。有义释云。无间道时伏受等种。解脱道位除彼粗重。
　　疏。亦显所知障断不得无为等者。详曰。今助一释。断所知障亦得无为。如显扬云。想受．不动二无为者。若断障得择灭所摄。彼障即是所知障摄　又此论下云。许无住处亦择灭摄。经言三乘无差别等。而依离缚断烦恼说。亦不相违。
</div>
    <div class="pagination">
<a href="成唯识论演秘_page19.html">上一页</a><span>...</span><a href="成唯识论演秘_page15.html">15</a><a href="成唯识论演秘_page16.html">16</a><a href="成唯识论演秘_page17.html">17</a><a href="成唯识论演秘_page18.html">18</a><a href="成唯识论演秘_page19.html">19</a><span class="current-page">20</span><a href="成唯识论演秘_page21.html">21</a><a href="成唯识论演秘_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
