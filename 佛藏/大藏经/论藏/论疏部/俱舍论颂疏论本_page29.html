<!DOCTYPE html>
<html>
 <head>
  <meta charset="utf-8"/>
  <title>
   俱舍论颂疏论本 - 第 29 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   俱舍论颂疏论本 - 第 29 页/共 32 页
  </h1>
  <div class="content">
   遍顺至究竟　　佛余加行得

　　释曰。六依边际得者。无诤愿智。四无碍解。此六皆依边际定得。边际六者。此边际定。体有六种。谓四无碍。无诤愿智。此六除词。更加延促寿等边际。故体成六。谓无诤边际。乃至延促等边际也。词无碍解。虽依第四边际定发。体是欲界。初静虑摄故。词无碍解。非边际体　后定者第四定也。此明边际唯依第四禅故　遍顺至究竟者。释边际名也。从一切地。遍所随顺。增至究竟。故名边际。谓从欲界加行善心。入初静虑。次第顺入乃至有顶。复从有顶。入无所有处。次第逆入乃至欲界。复从欲界。次第顺入。展转乃至第四静虑。名一切地遍所随顺。谓专修习第四静虑。从下至中。从中至上。如是三品。复各分三。上上品生。名至究竟。如是静虑。得边际名。此中边言。显无越义。胜无越此。故名为边。际言为显类义极义。如说一颂。有四句故。名为四际。显类义也。如说涅槃名为实际。显极义也。佛余加行得者。此边际定。佛离染得。所余圣者。唯加行得。
　　从此第二。明共凡德。就中分六。一明六通。二辨三明三明三示导。四别明神境。五别释眼耳。六明通种类。且第一明六通者。论云。已辨前三唯共余圣功德。于中亦共凡德。且应辨通。颂曰。
　　通六谓神境　　天眼耳他心
　　宿住漏尽通　　解脱道慧摄
　　四俗他心五　　漏尽通如力
　　五依四静虑　　自下地为境
　　声闻麟喻佛　　二三千无数
　　未曾由加行　　曾修离染得
　　念住初三身　　他心三余四
　　天眼耳无记　　余四通唯善

　　释曰。初三句者摽列六通。一神境智证通。神谓等持。境谓行化。智证神境。无拥名通。二天眼智证通。三天耳智证通。天眼天耳。所依根也。智是二识相应慧体。智证于境。无拥名通。四他心智证通。智证他心。无拥名通。五宿住随念智证通。于宿住事。随所忆念。智证宿住。无拥名通。六漏尽智证通。漏尽者择灭也。智证漏尽。无拥名通。或漏尽身中。所有智证。名漏尽智证通　解脱道慧摄者。出体也。此六神通。解脱道摄。慧为其体。四俗他心五者。神境。天眼。天耳。宿住。此之四通。俗智为体。他心智通。五智为体。谓法。类。道。世俗。他心。漏尽通如力者。漏尽智通。如漏尽力。或六智。或十智为体。五依四静虑者。前之五通。依四静虑。问何缘此五。不依无色。答初三种。通缘色为境　他心智通。初修之时。以色为门。谓欲修时。先审观己身心二相变异相随。谓心喜怒。形之于色。后复观他身心二相。由此加行。后得他心。于他心等能如实知　若宿住通。渐次忆念分位差别。谓忆前念。渐复逆观于此生身十位差别。次第而忆。乃至能忆中有已前一念之心。名宿住通。加行成就。根本成时。能忆过去生中。某处某姓。种种事故。依无色地。无如是能。又于无色观减止增。五通必依止观均地。未至等地。观增止减。以增地故。亦无通　自下地为境者。五通唯缘自下地境。如神境通。于初禅发。能于初禅及下欲界。行化自在。于上不然。势力劣故。余四通亦尔。声闻麟喻佛二三千无数者。诸大声闻。能于二千世界。起神通用。麟觉能于三千世界。佛能于无数世界。神通自在　未曾由加行曾修离染得者。此明五通于无始来。若未曾得。由加行得。曾已串习。由离染得。念住初三身他心三余四者。念住分别。初之三通。唯身念住。缘色起故。他心智通。唯三念住。不知色故。无身念住。所余宿住。及漏尽通。四念住摄。谓缘五蕴一切法故。天眼耳无记者。天眼耳二通。无记性摄。以二通体是眼耳识相应慧故。谓眼耳识。生得善者。非异地起。若色界生得。不能生定。今此二通。与定相生。故二通体。唯无记性。四无记中。通果无记。余四通唯善者。除天眼耳。所余四通性皆是善。
　　从此第二。辨三明。论云。如契经说。无学三明。彼于六通。以何为性。颂曰。
　　第五二六明　　治三际愚故
　　后真二假说　　学有闇非明

　　释曰。第五二六明者。第五宿住通。是第一宿住智证明。第二天眼通。是第二死生智证明。第六漏尽通。是第三漏尽智证明　治三际愚故者。于六通中。唯三名明。谓能对治三际愚故。宿住智明。治前际愚。死生智明。治后际愚。漏尽智明。治中际愚。后真二假说者。此三明中。后漏尽明。容有是真。通无漏故。前二名明。但是假说。以有漏故。学有闇非明者。有学身中。虽有宿住及死生智。不名明者。以彼身中有闇惑故。
　　从此第三。明三示导。论云。契经说有三种示导。彼于六通以何为体。颂曰。
　　第一四六导　　教诫导为尊
　　定由通所成　　引利乐果故

　　释曰。第一四六导者。第一神境通。名第一神变示导。第四他心通。名第二记心示导。第六漏尽通。名第三教诫示导。能示能导。得示导名故　教诫导为尊者。三示导中。教诫示导。最为尊胜。定由通所成者。教诫示导。定由第六漏尽通。成故最为尊　前二示导。咒药亦成。非定由通故。非胜也。如有咒术。名健驮利(此云持地也)持此便能。腾空自在　复有咒术。名伊刹尼(此云观察)持此便能。知他心念。引利乐果故者。教诫示导。以能如实方便说法。故能令他引当利益果(人天果也)。及安乐果(涅槃果也)。前二示导。无此胜能。由是故教诫最为尊胜也。
　　从此第四。别明神境。就中二。一正明神境。二明能所化。且正明神境者。论云。神境二言。为目何义。颂曰。
　　神体谓等持　　境二谓行化
　　行三意势佛　　运身胜解通
　　化二谓欲色　　四二外处性
　　此各有二种　　谓似自他身

　　释曰。神体谓等持者。神名所目。唯胜等持。由此能为神变事故。境二谓行化者。神变名境。境有二种。一行二化　行三意势佛运身胜解通者。释行境也。行有三种。一者运身。谓乘空行犹如飞鸟。二者胜解。谓极远方作近思惟便能速至。三者意势。谓极远方举心即至。此势如意。得意势名。意势唯佛。运身胜解。亦通二乘　化二谓欲色四二外处性者。释化境也。化有二种。一欲界化。二色界化。欲界化四。谓四外处。色。香。味。触。名欲界化。色界化。二所谓色触。名色界化。以色界中无香味故。此各有二种谓似自他身者。此二界化。各有二种。一似自身化。二似他身化　身在欲界。化有四种。谓作欲界自他二化。及作色界自他二化。身在色界。化亦有四种。如欲界说。故总成八。
　　从此第二。明能所化。论云。化作化事。为即是通(问也)不尔(答也)云何(征也)是通之果(答此能化心从神境通。能化生是通果也)此有几种。差别云何。颂曰。
　　能化心十四　　定果二至五
　　如所依定得　　从净自生二
　　化事由自地　　语通由自下
　　化身与化主　　语必俱非佛
　　先立愿留身　　后起余心语
　　有死留坚体　　余说无留义
　　初多心一化　　成满此相违
　　修得无记摄　　余得通三性

　　释曰。能化心十四定果二至五者。从神境通。生变化心。总有十四。谓初定果有二。二定果有三。三定果有四。第四定果有五。且依初禅。有二化心。一欲界摄。谓初禅。作欲界化也。二初禅摄。谓初禅作初禅化也　第二静虑有三化心。二种如前。加第二禅化也　第三静虑。有四化心。三种如前。加第三禅化　第四静虑。有五化心。四种如前加第四禅化　诸果化心。依自上地。必无依下。如初禅化。依初禅名自。依二禅等。名之为上。二禅等化。不依初禅。故无依下。下地定心。不生上果。者。谓势力劣故。如所依定得者。如得初禅定。必得初禅化。乃至得第四禅定。必得第四定化。以果化心与所依定。俱时得故。从净自生二者。净者善静虑也。自者化心也。此能化心。一从净生。二从自生。又此化心。能生二心。谓生净心。及生化心。谓从静虑。起能化心。此心必无直出观义。且从净定。地起初化心。此后后化心。从自类化心。生最后化心。还生净定。故此化心。从二心生。能生二心。化事由自地者。化前境事。由自地心。如化四境是欲化心。化初禅境。是初禅化心。必无异地化心生起异地化事故。语通由自下者。化所发语。通自下心。谓欲初禅。化所发言。此言必是自地心起。依二禅等化。所发言。此必依下地心发。谓二禅等。无寻伺故。无发语心。起下初禅心。而发语也。化身与化主语必俱非佛者。若一化主。起多化身。要化主语时。诸所化方语。言音诠表。一切皆同故。有伽陀颂曰　一化主语时　诸所化皆语　一化主若默　诸所化亦然。
　　佛则不尔。与所化语。容不俱时。言音所诠。亦容有别。以佛定力不思议故　问发语心起。化心已无。应无化身。化如何语。答颂言先立愿留身。后起余心语。谓先愿力。留所化身。后起余心。发语表业。故虽化语二心不同。而依化身。亦得发语。有死留坚体者。有说愿力。留所化身。亦得死后。如大迦叶留骨锁身至慈尊世。唯坚实体。可得久留。即骨锁身。名坚实也。谓简肉等。余说无留义者。有余师说。无有留身得至死后。迦叶留者。天神扶持。非愿力也。初多心一化成满此相违者。初起化事。由多化心。方能化作一所化事。后若成满。与此相违。但一化心。即能化作众多化事。修得无记摄者。此前十四。能变化化心。从定修生。无记性摄。四无记中。通果无记也。余得通三性者。余生得等。能变化心。即通三性如鬼神等所有化心。或善或恶。或是无记。
　　从此第五。别释眼耳。论云。天眼耳言。为目何义。颂曰。
　　天眼耳谓根　　即定地净色
　　恒同分无缺　　取障细远等

　　释曰。天眼耳者。谓眼耳通。依四静虑。所生净色。眼耳二根。见色闻声。名天眼耳。此名天者。定地摄故。天眼有三。一者生得谓生天中。二者修得即前所说。三者似天谓由业得。如轮王鬼神。及中有等。唯有修得天眼耳根。恒是同分。又无缺坏。能取被障细远等。诸方色声。故有颂曰　肉眼于诸方　被障细远色　无能见功用　天眼见无遗。
　　从此第六。明五通种类。论云。前说化心修得等异。神境等五亦有异耶(问也)。亦有(答也)。云何(征也)。颂曰。
　　神境五修生　　咒药业成故
　　他心修生咒　　又加占相成
　　三修生业成　　除修皆三性
　　人唯无生得　　地狱初能知

　　释曰。初五句明通种类。次一句三性分别。后两句约趣通局。神境通类总有五种。一者修得。二者生得。三者咒得。四者药得。五者业得。他心智通类有四种。一者修得。二者生得。三者咒得。四者占相。所余天眼。天耳。宿住。三通唯有三种。谓修。生。业　此五通中。神境等三。若修得者。唯是善性。天眼天耳。是无记性。除修得外。余生得等。皆通三性。人中都无生得通者。余皆容有。于地狱趣。初受生时。有生得他心智及宿住智。知过去等。苦受逼已。更无所知。若修得通。唯人天趣。能入定故。生得除人。通余四趣。皆有生得　咒药二种。通人天鬼趣。占相唯人也。

　　俱舍论颂疏论本第二十七



　　俱舍论颂疏论本第二十八

　　释曰。心一境性名之为定。此品广明故名分别。就此品中。总分三段。一明定功德。二明正法住世。三明造论宗旨。就明定中二。一明所依诸定。二明能依功德。就明诸定中分为四段。一明四静虑。二明四无色定。三明八等至。四明诸等持。此下第一明四静虑。论云。已说诸智所成功德。余性功德。今次当辨。于中先辨所依止定。且诸定内静虑云何。颂曰。
　　静虑四各二　　于中生已说
　　定谓善一境　　并伴五蕴性
　　初具伺喜乐　　后渐离前支

　　释曰。静虑四各二者。四种静虑。各有二种。一生静虑。二定静虑。于中生已说者。于二静虑中四种静虑体。世间品已说。谓世间品。说色界中有十七天。是生静虑也　定谓善一境并伴五蕴性者。定静虑体。谓唯善性。心一境性。克体言之。以善等持。为自性故。若并助伴。五蕴为体(有色蕴者定共戒也)问何等名心一境性。答谓能令心专注一所缘。问何等名静虑。答由定寂静。能审虑故。虑体是慧。定有静用。及生慧虑。故名静虑　问无色等持。亦能静虑。应名静虑。答无色等持。不名静虑。谓就胜义。立静虑名。色界定胜。独名静虑。如世间说发光名日。萤烛虽光不得名日。问何故色界定。独名为胜。答一谓诸等持内。摄十八支。二止观均行。最能审虑。三名现法乐住。四名乐通行。故色界定。独名静虑　问色界染定。宁得此名。答由彼亦能邪审虑故。世尊亦说有恶静虑。问心一境性。是静虑体。依何相立初二三四。答颂言初具伺喜乐后渐离前支。谓初定内。具伺喜乐。名初静虑。后之三定。渐离前支。谓唯离伺。有喜乐支。立第二静虑。若离伺喜。唯有乐支。立第三静虑。具离三种。立第四静虑。故一境性。分为四种。
　　从此第二。明无色定。论云。已辨静虑。无色云何。颂曰。
　　无色亦如是　　四蕴离下地
　　并上三近分　　总名除色想
　　无色谓无色　　后色起从心
　　空无边等三　　名从加行立
　　非想非非想　　昧劣故立名

　　释曰。无色亦如是者。无色定体四。各有二种。生无色体。世品已说。定无色体。亦善性摄。心一境性。与色界同故言如是。四蕴者。然助伴体。唯有四蕴。彼无色故。除色蕴也。离下地者。辨差别也。虽一境性体相无差别。离下地生。故分四种。离第四静虑生。立空无边处名。离空处生。立识无边处。离识处生。立无所有处。离无所有处生。立非想非非想处　并上三近分总名除色想者。前四根本。无色。并上三无色。近分。此七总名除去色想空处近分。未得此名。缘下地色。有色想故。无色谓无色者。无色界中。谓无色故。立无色名。依大众部。化地部等。无色界中。许有色法。以色微故。立无色名。问无色多劫。色相续断。后没生下。色从何生。答颂言后色起从心者。谓昔所起。色异熟因。熏习在心。功能今熟。是故今色从彼心。生此是论主依经部释也　空无边等三名从加行立者。谓修定前起加行位。厌色境故。作胜解想。思无边空加行成时。名空无边处　又于加行中。厌无边空。起胜解想。思无边识。加行成时。名识无边处　又于加行中。厌无边识。起胜解想。舍诸所有。寂然而住。加行成时。名无所有处　非想非非想昧劣故立名者。立第四名。由想昧劣。谓无下地明慧胜想。得非想名。有昧劣想。名非非想。故约彼处想昧劣故。当体立名。名非非想。前三无色。约加行立。第四非想。约当体立。
　　从此第三。明八等至。就中二。一总明。二别明。且总明八等至者。论云。已辨无色云何等至。颂曰。
　　此本等至八　　前七各有三
　　谓味净无漏　　后味净二种
　　味谓爱相应　　净谓世间善
　　此即所味著　　无漏谓出世

　　释曰。此本等至八者。此四静虑。四无色。地根本等至。总有八种。前七各有三谓味净无漏者。于前七地。各具有三。一味等至。谓爱相应。爱能味著。故名为味。由定与彼爱相应故。定得味名。二净等至。谓世善定。与无贪等诸白净法。相应起故。定得净名。三无漏等至。谓出世定　后味净二种者。后是有顶地。有二种等至。谓味与净想昧劣故。无无漏也。味谓爱相应者。释味定也。爱名为味。定与爱相应。故名味定。净谓世间善者。释净定也。此即所味著者。此净等至。是前味定。所味著境。谓净定灭彼味定生。缘已灭净。深生爱著。无漏谓出世者。爱不缘故。非所味著。
　　从此第四。别明八等至。就中有二。一明静虑支。二明净等至。前中分六。一明静虑支数。二明支体。三明染无支。四明名不动。五明生受有异。六明起下心。且第一明静虑支数者。论云。于四静虑。各有几支。颂曰。
　　静虑初五支　　寻伺喜乐定
　　第二有四支　　内净喜乐定
　　第三具五支　　舍念慧乐定
　　第四有四支　　舍念中受定

　　释曰。唯净无漏。四静虑中。有十八支　初静虑中。具有五支。一寻。二伺。三喜。四乐。五等持　第二静虑中唯四支。一内等净。二喜。三乐。四等持　第三静虑。具有五支。一行舍(解云。是大善地中舍故。名行舍也)二正念。三正慧。四乐受。五等持(前二是轻安乐此乐受乐)　第四静虑。唯有四支。一行舍清净。二念清净(离八灾患。得清净名。下文释也)三非苦乐受。(此是颂文中受)四等持　问何故初二静虑立轻安。不立行舍。后二静虑立行舍。不立轻安。答第三定舍极喜。第四定舍极乐。故立行舍。初二既不立行舍。故立轻安。问信通诸地。何故唯于第二静虑。立信为支。答随起增上净信。必依大喜。第二静虑。有胜喜故。立内净支。问慧通诸地。何故第三定。独立慧为支。答彼有乐受。为耽此乐。不欣上地。对治此故。立正慧支。问念通诸地。何故三四定。独立念为支。答此第三定。为第二定胜喜漂溺。若第四定。为第三定胜乐留碍。由为下地所留难故。于自地染。不能出离。是故世尊劝住正念。问何故初三静虑。等具五支。二四静虑。等具四支。答欲界诸恶。难断难可破。难可越度故。初静虑须具五支。第二静虑有极重喜。难断难破难可越度故。第三定建立五支。初及第三无如是事。故于二四。唯立四支。又解为欲随顺超定法故。谓从五支定超入五支定。复从支四定。超入四支定。以支等者。易可超越。
　　从此第二。明支体性者。论云。静虑支名既有十八。于中实事总有几种。颂曰。
　　此实事十一　　初二乐轻安
　　内净即信根　　喜即是喜受

　　释曰。名虽十八。实体十一。谓初五支。即五实事。第二静虑。三支同前。增内净一。足前成六。第三静虑。定支同前。增余四支。足前成十。第四静虑。三支同前增非苦乐受。足前成十一。问初二。已有乐支。何故第三。说增乐受。答颂言初二乐轻安。由初二定乐是轻安乐。故于第三说增乐受。问何故初二无乐受乐。答初二定中。无乐根故。谓初二定。无心受乐。说有喜故。虽初二定有身受乐。正在定中无三识故　依经部宗。初二定乐。是身受乐。非轻安乐。以经部师。许在定中。得有身识。谓在定内。有轻安风。从胜定生。顺生身识相应乐受。遍触身故。又引经云。诸圣弟子。于离生喜。已断五法。修习五法。所修五者。一欢。二喜。三轻安。四乐。五三摩地。此经轻安。与乐别说。故初二乐。非是轻安。内净即信根者。谓若证得第二静虑。则于定地亦可虽中。有深信生。名内等净。信是净相。故立净名。离外均流故。名内等。净而内等故。立内等净名。喜即是喜受者。谓上座部等。于心所中。别有喜体。非是喜受。谓简彼故。故言喜即是喜受。谓初二定。喜名喜受也。
　　从此第三。明染无支。论云。诸静虑支。染静虑中。谓皆有不(问也)。不尔(答也)。云何(征也)。颂曰。
　　染如次从初　　无喜乐内净
　　正念慧舍念　　余说无安舍

　　释曰。初禅染中。无离生喜乐。非离烦恼。而得生故。第二染中。无内等净。烦恼浊故。第三染中。无正念慧。染乐乱故。第四染中。无舍念净。烦恼染故。余说无安舍者。有余师说。初二染中。但无轻安。后二染中。唯无行舍。以此二种大善地摄故染定无。
  </div>
  <div class="pagination">
   <a href="俱舍论颂疏论本_page28.html">
    上一页
   </a>
   <span>
    ...
   </span>
   <a href="俱舍论颂疏论本_page24.html">
    24
   </a>
   <a href="俱舍论颂疏论本_page25.html">
    25
   </a>
   <a href="俱舍论颂疏论本_page26.html">
    26
   </a>
   <a href="俱舍论颂疏论本_page27.html">
    27
   </a>
   <a href="俱舍论颂疏论本_page28.html">
    28
   </a>
   <span class="current-page">
    29
   </span>
   <a href="俱舍论颂疏论本_page30.html">
    30
   </a>
   <a href="俱舍论颂疏论本_page31.html">
    31
   </a>
   <a href="俱舍论颂疏论本_page32.html">
    32
   </a>
   <a href="俱舍论颂疏论本_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
