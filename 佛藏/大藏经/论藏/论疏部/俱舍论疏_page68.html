<!DOCTYPE html>
<html>
<head>
    <meta charset="UTF-8">
    <title>俱舍论疏 - 第 68 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俱舍论疏 - 第 68 页/共 71 页</h1>
    <div class="content">　　论。若尔八胜处至或终不起。述与解脱体等虽同。而力用异。即是胜所缘故名为胜处。解脱为因。胜处为果。因修解脱入胜处故。前三解脱于诸色中。但能总取不净．净相。今八胜处于诸色中。分别少．多．青等异相故。前解脱但于色中。弃背欲贪。及不净想。今八胜处能于所缘。分析制伏令随心转。由此证知。第三解脱总取净相。故立一名。八胜处中后四胜处差别取故分为四种　言胜处者。婆沙一百四十一云。问何故名胜处。答降伏所缘。摧灭贪爱故名胜处　正理云。或于是处转变自在。不随起惑故名胜处。胜于处故立胜处名。或此善根即名为处。处能胜故立胜处名(已上论文)。
　　论。已辨胜处次辨遍处。下一行颂。第四明十遍处。
　　论曰至故名遍处。述名也。即是周遍缘此四大．四色。及空识等名为遍处。正理云。经于此处皆言一想。上．下．及傍。无二．无量。于一切处。无间无隙。周遍思惟故名遍处。遍于处故立遍处名。或此善根即名为处。行相遍故立遍处名。此中地等显示所缘。所说遍言显示行相。行相虽等而所缘别。是故遍处分为十种。经言一者。显此等至思惟一类境相现前。想言显是胜解作意。何故唯十得遍处名。此上更无遍行相故。唯第四定空．识无边。可得说有无边行相(已上论文)。
　　论。十中前八至五蕴为性。述体性也。
　　论。依第四静虑缘欲可见色。述所缘也。谓色处为所缘。缘假四大故。
　　论。有余师说至风界为境。述异说也。
　　论。后二遍处至蕴为境。述所缘也。
　　论。应知此中至胜前前故。述胜劣也。
　　论。此解脱等三门功德。已下一行颂。第五明二得及依身也。
　　论曰至灭尽定故。指前说也。即是前不相应中释。
　　论余解脱等至未曾习故。述余七解脱通二得也　言等者。等八胜处。及十遍处　有曾习者。是离染得　新习得者。是加行得。
　　论。四无色解脱至由教力故。述依身也。依下地身容起上地定故。无色定依三界身起。三解脱．八胜处．八遍处。由教力故唯欲界。以教在欲界故。
　　论。异生及圣皆能现起。述起人也。第八解脱唯圣人起。如前已说。前七解脱通凡．圣起。
　　论。诸有生在色无色界。已下一行颂。第六明起定缘。
　　论曰至为起因故。述因力也。此于先时　近者近曾起者　及数修者数数修故。即是近同类因。由此二因力故。生色．无色　虽无教力而得生起。
　　论。二由业力至生上地故。述第二力也。谓先于欲界。或于色界等。造顺生受．及顺后受业。在上地中业果时受。由此业力。必令有情离下烦恼得于上定。方得生彼　以若未离下地烦恼。必定无容生上地故。
　　论。三法尔力至皆增盛故。述法尔力。劫将坏时。有情法尔皆生上界。欲生上界法尔善根增胜。得上地定断下烦恼。
　　论。诸有生在至之所坏故。述生上二界起无色定。由因．业力。非法尔力。以第四定不为三灾之所坏故。
　　论。生在色界至加由教力。述在色界起上静虑。由因力．业力．及法尔力　若生欲界起上无色。由因力．业力．教力。起色界定。由业力．因力．法尔力．教力。故言一一应知加由教力。
　　论。前来分别种种法门。自下一行颂。大文第三明法住时也。
　　论曰至菩提分法。此文有三。一述二种正法。二述能持人。三述住时分　此文第一述二种正法也。一教。二证　教谓三藏　证谓三乘菩提分法　因教得证故先明教法　若以昔教对今佛。即教先而佛后。佛因教证故　若今教对能说。佛先而教后。佛说教故　若以今证．今教。即教先而证后故先证法　若以因证能弘教。即有证．教方住。
　　论。有能受持至住尔所时。第二述能持人也。由能受持持法不灭。由有正说传法不灭。若唯持不能说。即阙传灯之义。若唯说而不持。即废忘而不行。故兼之也。有能依教而行者。即证法便住世间。若持法而不行。即无加行善。若依教而正行。即生菩提分法。故由受持．正说二人。教住于世。由修行一人。证法住世。故随三人住世时量。应知正法尔所时住。
　　论。圣教总言至复过于此。第三述住时分。就中有两说。一说证．教二法唯住千年。二说证法唯住千年。教法复过千年。此中但说正法不说像法．末法。广如婆沙一百八十二说。此说同涅槃经第二十二。云无上佛法当久近几时灭耶。答云。若我弟子有能受持．读诵．书写．演说其义。为诸众生之所恭敬．尊重．赞叹种种供养。当知。尔时佛法未灭。乃至。见受持等者。轻毁．诽谤。汝是六师。非佛弟子。当知佛法将灭不久　三阶云。法律禅师同十三种恶外道六师。当此记也　今详两说。后说为正。所以得今时有教法故。然说证法亦是从多。又准多经文。说过千岁。然诸经所说随机不同。就别处别人以说法灭　迦叶经说五百年　阿含经说一千年　大集经说一千五百年。及说五重牢固。复说诸佛与欲说说法久住　又菩萨处胎经法住品。此经留住或至二千年。或至三千年　又仁王第二云。吾灭度后八十年。八百年。八千年中。无佛。无法．无僧．无信男。无信女时。此经三宝付属国王．四部弟子。受持。读诵。解说其义。为三界众生开空慧道。修七贤行．十善行。化一切众生。真谛法师释云。八十年者。正法末后八十年。八百年者像法后八百年。八千年者末法万年后八千年。准此文意有末法也　又准大乘同性经下卷云。如来显现从兜率下。乃至。住持一切像法．一切灭法．善丈夫法。当知。如是化事皆是应身。准此经。灭法即是末法异名　又法华经第五安乐行中云。如来灭后末法中欲说是经。应住安乐行　准此经文有末法也　记声闻中。但云正法．像法者。略不说末法。
　　善见论云。初一千年。若诸弟子。勤行精进得阿罗汉果。第二千年得第三果。第三千年得第二果。第四千年得初果。从此已后是我末法　准上论文。正法之时多得无学。像法之时得前三果。末法之时不得道果　又善见论云。如来正法一千年。以度瞿夷出家灭五百年。以佛令行八敬。及所度五百释女皆得阿罗汉。各增一年。所以正法还得千年　准此论文。诸经．论中说正法五百年者。是初度女人后说。一千年者是未度女人前。及八敬后说　又法住记云。十六罗汉各将无量眷属。于人寿渐增至七万岁时。已本愿力用其七宝。为佛造窣都婆。释迦舍利自然流入塔中。后佛舍利塔总陷入地至金刚际。时诸罗汉化火烧身入般涅槃。次有七俱胝独觉出世化诸众生。至人寿渐增减八万岁时。一时各般无余涅槃。次后弥勒佛出世也　又莲华面经。最后佛法灭尽时。如来舍利陷入龙宫。龙宫法灭陷入金刚际。次后七日．七夜。天地大黑。有外道空中言。沙门瞿昙法今灭尽。我等当得教化一切法界众生。发此语已现身陷入阿鼻地狱。次后弥勒佛出世也。已上二教但据法在。不据行．学。虽化众生。不言欣修．出世行也。如结界羯磨止息不行。非无戒律教法在世。佛法陷灭。非唯一处。所说不同。由斯教异。
　　论。此论依摄至释对法耶。大文第四明论宗趣。此问也。颂答可知。
　　论曰至理善成立。叹迦湿弥罗国毗婆沙师共议论阿毗达磨理。是善成立。
　　论。我多依彼释对法宗者。述已多依婆沙论释　多言。显示少有异途。谓形色．像色．过去．未来．有．非有等。
　　论。为我过失者少有贬量。少有贬量毗婆沙义是我过。以非世尊大圣弟子辄有贬量。故成过失论主谦也。
　　论。判法正理唯在世尊及诸如来大圣弟子者。唯是遮余非佛世尊。及大圣弟子　准此中意。商略婆沙。存其六足。及本论也　毗婆沙师。非是世尊。及大圣弟子故　六足．发智。是大弟子之所造故。不商略。
　　自下有三颂。大文第三劝学流通分。就中有三意。论主造论之时。佛涅槃后九百年中。教．证正法并皆将灭　初一颂伤叹教法。次一颂伤叹证法。第三颂劝求证法　就第一颂中有四句　初一句明佛善说教。能开世眼名世眼也。大师涅槃向有千年。故言久闭　第二句明大弟子说教堪为证者多散灭。多言显有少分　第三句明世眼久闭。能为证者多散灭故。无见真理人也。无见真人故无判教人也　第四句明不见理故鄙寻思。由鄙寻思妄制教故乱圣教。乱圣教故教法灭　第二颂有四句　第一句明无教授本师　自觉者。佛也　已归胜寂静者。归涅槃也。诸寂静中。涅槃最胜故言胜。明教授本师也　第二句明无弟子教授　持彼教者。谓圣弟子　多随灭者。谓大弟子多随佛涅槃也。多者显亦有少。明传教授人亦无也　第三句　世无依怙者。明无上两人也　丧众德者。以无师故无定慧德也　第四句　无钩制惑者。定慧如钩。惑如狂象。狂象无钩制御。随意东西。诸惑无定慧钩。亦随意流转。由斯证法将灭　第三颂。四句。初句　既知如来者。法主也　正法者。教证正法也。寿者。一千年也　第二句　渐次沦亡者。谓初百年渐次至九百年也　如至喉者。喻也。如人将死气尽至喉知死不久。正法渐次沦亡。至九百年将灭不久　第三句　是诸烦恼力增时者。明恶时也。二种正法将灭。众生烦恼增时　第四句　应求解脱勿放逸。劝学正法也　此中三颂总有十二句。第一四句伤叹教法灭。第二四句伤叹证法灭。次两句双伤叹二种正法灭。次一句伤叹烦恼力增　后一句劝求解脱也。

　　破执我品第九之一

　　我有二种。一五蕴聚集假名为我　二或即蕴．离蕴。别执一物以为实我。五蕴假我不违理．教。论主不破。别执实我违其理．教。障出离因。论主今破。故名破执我也。前之八品广明自宗。真俗对法顺无我理。简择诸法。今破外执故于后明。
　　论。越此于余岂无解脱。此品之中自有二分。一正破我。二劝学无我。准诸经例。问非序分不可分三。就正破我中。复分为三。一总破别计实我。二破异部计我。三破异道计我　就前文中复分为二。一明执我过。二正明破执实我　就前文中复有四段。一问。二答。三征。四释。此文问也。越上品所明无我之理别执实我。岂无解脱耶。
　　论。理必无有。答也。
　　论。所以者何。征也。所以越此无我。依有我宗不得解脱。
　　论。虚妄我执所迷乱故。释也　释中有二。先略。后广。此略释也。
　　论。谓此法外至无容解脱。广释也。一切烦恼皆因执我。生死之业由烦恼起。三有轮回因于惑．业。所以执我无容解脱。
　　论。以何为证至别目我体。第二正破实我也　文中有二。一问。二答。此文问也。
　　论。于彼所计至现比量故。答也。答中有二。一略。二广。此略答也。
　　论。谓若我体至如五色根。广答也　文中有二。一正明二量。二重释色根比量。此文初也　有法之中有其二类。若无障缘。或现量得如六境意。或比量得如五色根。若是无法非二量得。离蕴执我非二量得。知体是无。
　　论。言五色根至如种生芽。重释五根比量也　文中有三。先喻。次法。后结。此文喻也。如文可解。
　　论。如是亦见至色根比量。次法说也。如喻可解。
　　论。于离蕴我至无真我体。后总结也。
　　论。然犊子部至不一不异。大文第二破异部也　文中有二。一述宗计。二问答应破。此文初也。诸部之中唯犊子部执有实我。谓所知法中有五法藏。谓有为法分为三世。无为第四。不可说法藏第五。与前有为．无为。非一非异。此中且说与蕴。不一不异。即执此法以为我体。此五法藏。同大般若五种法海。谓三世．无为。及不可说。不可说者是胜义谛犊子部不染邪智。谓胜义谛是其我体。不同外道染污邪智执有实我是我见摄。
　　论。此应思择为实为假。此第二问答破也。此论主问也。此第一破假实也。
　　论。实有假有相别云何。外反问假实相也。
　　论。别有事物至如乳酪等。论主答假实相也。色等四境别有体性。是实有相。乳．酪等物四境共成。是假有相。
　　论。许实许假各有何失。外问假实过也。
　　论。体若是实至徒执实有。出实有过也。一有别性故。与蕴一向异过。如别别蕴。二有因过。有实体者皆有因生。如色等蕴。若谓无因而有实体应是无为。同于外道见。若是无为又应无用。皆违汝宗。徒执实有。
　　论体若是假便同我说。非是汝宗。出假过也。
　　论。非我所在至立补特伽罗。外转计也。
　　论。如是谬言至亦同此失。自下第二破依蕴也。汝言依蕴者。为揽诸蕴为依。为因诸蕴名依。二俱有过。皆违自宗过。揽蕴即是假。因蕴即无常。
　　论。不如是立。外转计。依义不如论主所立。
　　论。所立云何。论主征也。自下第三破喻也。
　　论。此如世间依薪立火。外答也。
　　论。如何立火可说依薪。论主审定也。
　　论。谓非离薪至非一非异。外答也。谓非离薪可立有火。明依义。而薪与火非异。明不一异也。
　　论。若火异薪至所烧即能烧。反难成不一不异也。
　　论。如是不离蕴至体应成断。法合也。犊子部所立补特伽罗。非常非断。
　　论。仁今于此至火依薪义。自下论主破也。先破火依薪。后破反难不一不异　将破火依薪喻先审定也。
　　论。何所应说。外反问也。
　　论。若说应言至名薪名火。更重审定薪火体也。
　　论。且世共了至时各别故。论主就假火为出火．薪体别。俱是假有。火异于薪。破前不异义。
　　论。若汝所计至成无常性。破。若同火依薪。其我即是无常。与蕴异也。违其前说非无常不异之义。
　　论。若谓即于至因暖触故。就实火破也　若八微同聚。暖触是火。余七是薪。暖触与七体．相各异。别因俱而生。如何可言依薪立火。已上破火体不依薪也　亦非此火名因薪而立。以立火名因暖触故。已上破火名不依薪也。
　　论。若谓所说至或依止义。破转计。若谓即以俱生。或依止义。名火依薪。非因薪者。即应说补特伽罗与蕴俱生。或依止蕴。违自立宗云不一异也。
　　论。已分明许至故释非理重述破异也。汝若言火与薪俱。及依薪故名火依薪。此即分明许火．薪体别。火随薪灭。如是应许诸蕴若无。补特伽罗体亦非有。而不许然。故释非理。
　　论。然彼于此至举以为难第二破难也。此破前难异薪薪应不热。若热谓暖触。即暖触异薪。即薪非热。体相各异故。若谓暖合。则薪暖合。许薪名热。虽薪火异。而过不成。如何此中举以为难。
　　论。若谓木等至无理能遮。即薪是火难。既薪即是火。依义谓何。即所喻法定应是一。无理能遮。
　　论。故彼所言至理不成立。总结火依薪喻。进退推征理不成立。论。又彼若许至及非第五故。第四难转计不可说一异也。
　　论。若我与蕴一异俱不可说者。牒彼计也。彼立三世．无为非不可说。第五法藏是不可说。若汝计我不可说与蕴一．异者。五种尔焰亦应不可说。以我不可说异。是第五故。亦不可说不异。非第五故　尔焰者。新译名所知。旧译名智母。真谛法师释云。我若异前四则是可言。不应立第五为不可言。若不异前四。则唯有四。无第五不可言。故不可言第五及非第五。
　　论。又彼施设至为何所说。第五破施设也。论主重审定也。
　　论。若言此施设至故唯托蕴。论主进．退出过也　若言依蕴。假义自成。若言依补特伽罗。即违前立依于蕴也。
　　论。若谓有蕴至此依蕴立。论主又牒计。计云。由有蕴故知有补特伽罗。故前宗依蕴而立。
　　论。是即诸色至言依眼等。论主破前计也。因蕴知有我。说我依于蕴。因眼知有色。应说色依眼。
　　论。又且应说至何识所识。论主审识识也。
　　论。六识所识。答也。
　　论。所以者何。论主征也。
　　论。若于一时至与法一异。彼宗释也。由因识色等故知有补特伽罗。故说补特伽罗六识所识。
　　论。若尔至与触一异。论主难成假也。因知四境。知有假乳。乳与四境非一非异。四境是实。而乳是假。因识色等而知于我。我应是假。
　　论。勿乳等成四至是假非实。结成难也。如四境成乳。乳不分四。又不可说乳非四所成。由此喻显也。总依诸蕴施设有补特伽罗。犹如世间总依色等四境施设乳等。是假非实。
　　论。又彼所说至亦可了。论主重审定破了我时也。眼识识色。因兹知有补特伽罗。为因了色方了有我。为了色时亦了于我。
　　论。若说诸色至色异眼等。破色为了我因。于眼等了于诸色。色与眼等条然体别。因于色等了我之时。因何我与色等而言不异。
　　论。若了色时至别有能了。破了色时即了于我。两关定也。
　　论。若色能了至必由分别立故。破能了同也　文中有三重破。一体同破。若色能了即能了我。即应许我体即是色。二即色假立破。或唯于色假立于我。三无二分别破。若即能了色了于我者。或不应有如是分别如是类是色。如是类是我。若无如是二种分别。如何立有色有我。有性必由分别立故。
　　论。若于此中至征难亦然。破能了别也。若先了色。后了我者。了时别故。我应异色。如黄异青。前异后等。乃至。法境两关征难。其义亦然。
　　论。若彼救言至便坏自宗。破转救也　我之与色不一．异故。色．我能了亦不一．异者。破云。我非有为。可言与色等不一．不异。能了是有为法。如何得说非定一异。若许非有为者。便违自宗。
　　论。又若实有至皆无有我。出违教失。
　　论。又彼既许至为缘何起。破眼识得我也。两关定也。
　　论。若缘色起至如声处等故。破缘色起也。若缘色起。即不了我。如不了声。声非是色。了色不了声。我非是色了色不了我。
　　论。谓若有识至定非眼识所了。又以所缘缘难。色是眼识所缘缘。眼识能了色。我非眼识所缘缘。但是因眼识知者。如何眼识能了于我。
　　论。若眼识起至由二缘故。破眼识了我及色。违三经。此违二缘生识经也。经云。二缘生眼识者。谓眼及色。不言三缘眼．色．我也。
　　论。又契经说至皆缘眼色故。违第二经也。经既言皆缘眼．色。如何得有缘眼．我者。即坏皆义。
　　论。又若尔者至皆无常性。违第三经也。经说生识缘者。皆是无常。我若生识。应是无常。
　　论。若彼遂谓至便坏自宗。破转计也。若转计云。我非识所缘。应非所识。若非所识。即非所知。汝既不知。如何立有。若不立有。便坏自宗。
　　论。又若许为六识所识至为难准此。破六识识也　文中有二。一违理。二违经。此违理也。彼宗立与色等不一不异。若眼识识故。即异声．香等。如色。若耳识识。即异色．香等。如声。余识所识为难。准此。
　　论。又立此为六识所识至彼依意故。第二违经失也。若我眼见。及耳闻等。即是异根。亦能受用异根行处。即违经说。梵志当知。五根行处境界各别。各唯受用自所行处。及自境界。非有异根亦能受用异根行处及异根境。五根唯受用自境界。故受用五根行处。及意境界。唯依意故。
　　论。或不应执至有违宗过。纵转计也。若依本宗是五根境。即违经过若转计此非五根境。即违宗过。
</div>
    <div class="pagination">
<a href="俱舍论疏_page67.html">上一页</a><span>...</span><a href="俱舍论疏_page63.html">63</a><a href="俱舍论疏_page64.html">64</a><a href="俱舍论疏_page65.html">65</a><a href="俱舍论疏_page66.html">66</a><a href="俱舍论疏_page67.html">67</a><span class="current-page">68</span><a href="俱舍论疏_page69.html">69</a><a href="俱舍论疏_page70.html">70</a><a href="俱舍论疏_page71.html">71</a><a href="俱舍论疏_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
