<!DOCTYPE html>
<html>
<head>
    <meta charset="UTF-8">
    <title>成唯识论述记 - 第 1 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成唯识论述记 - 第 1 页/共 90 页</h1>
    <div class="content">  成唯识论述记
　　唐 窥基撰




　　成唯识论述记卷第一(本)

　　　　沙门基撰
　　窃以。六位精微。资象翼而筌理。二篇玄妙。藉蒙．列以探机。况乎非有非空。息诠辨于言蹄之外。不生不灭。绝名相于常寂之津。至觉迥照其宗。将圣独甄其宰。无言之言风惊。韬邃彩而月玄。非有之有。波腾。湛[泳-永+幽]章而海浚匪属具体邻智渲赜钓深。则空性了义几乎息矣。唯识三十颂者。十支中之一支。天亲菩萨之所制也。白虹飞祲。素豪销景。线华奥旨舛凤讹风。贝叶灵篇乖鱼谬日。顾惟法宝斯文行坠。诞兹融识秀迹传灯。晦孤明于俱舍。示同尘而说有。解惠缚于摄论。表纵圣而谈空。鉴洽智周。穷神尽睿。研精此颂用标玄极。释文未就归真上迁。义繁文约。泉源重秘。爰有护法等十大菩萨。澄情七啭。激河辨而赞微言。游神八藏。振金声而流妙释。净彼真识成斯雅论。名曰成唯识论。或名净唯识论。义苞权．实。陵鹫巘而飞高。理洞希夷。掩龙宫而腾彩。总诸经之纲领索隐涵宗。括众论之菁华掇奇提异。风飞三量而外道靡旗。泉涌二因则小乘乱辙。故以。仪天地而齐载。孕日月而融明。岂只与潢河争流。雷霆竞响而已。在昔周星閟色至道郁而未扬。汉日通晖像教宣而遐被。译经．律义继武联踪。多觌葱右之英罕闻天竺之秀。音韵壤隔。混宫宇于华．戎。文字天悬。昧形声于胡．晋。虽则仿佛糟粕。未能曲尽幽玄。大义或乖微辞致爽。鸿疑硕滞雾拥云凝。幽绚屡彰其详可略。惟我亲教三藏法师　玄奘。含章拔萃。烛榑景于灵台。蓄德居宗。涌谈漪于智沼。骛三轮之宝躅。迥晋金沙。澄八解之真波。辽清玉井。忘躯殉法委运祈通。冥契天真微假资习。匪摛灵而显异。固蕴福而延祥。备践神踪穷探秘府。先贤未觌咸贯情枢。曩哲所遗并包心极。誓志弘抚言旋旧邦。德简帝心道延天藻。遂此宝偈南赞。金牒东流。畅翳理于玄津。荡疑氛于缛思。颖标三藏殚驾一人。擢秀五天陵掩千古。讵与夫家依骧誉空擅美于声明。童寿流芳徒见称于中观。云尔而已矣。斯本汇聚十释群分。今总详译糅为一部。商搉华．梵。征诠轻．重。陶甄诸义之差。有叶一师之制。成唯识者。举宏纲旌一部之都目。复言论者。提藻镜简二藏之殊号。成乃能成之称。以成立为功。唯识所成之名。以简了为义。唯有识大觉之旨隆。本颂成中道之义著。唯谓简别遮无外境。识谓能了诠有内心。识体即唯持业释也。识性识相皆不离心。心所心王以识为主。归心泯相总言唯识。唯遮境有。执有者丧其真。识简心空。滞空者乖其实。所以。晦斯空有长溺二边。悟彼有空高履中道。三十本论名为唯识。藉此成彼名成唯识。唯识之成以彰论旨。三摩娑释依士立名。苏漫多声属主为目。论则宾主云烈旗鼓载扬。幽关洞开妙义斯赜。以教成教。资教成理。即成是论持业释也。以理成理因理成教。是成之论依士释也。基。学惭融．恺。忝倍译以操觚。业谢颜．游。谬厕资于函杖。属诸雅吹诚事滥竽。顾异良工叨晖蕴玉。凡斯纂叙备受指麾。庶玄鉴来英镜详幽致尔(其此广释题目。及下所有别义。并如枢要一一别解)。
　　论云。稽首唯识性。满分清净者我今释彼说利乐诸有情。
　　述曰。初发论端略以五门解释。一辨教时．机。二明论宗．体。三藏．乘所摄。四说教年．主。五判释本文。
　　第一辨教时．机。于中有二。初辨说教时会。后辨教所被机　辨说教时会者。如来设教随机所宜。机有三品不同。教遂三时亦异。诸异生类无明所盲。起造惑．业。迷执有我。于生死海沦没无依。故大悲尊初成佛已。仙人鹿苑转四谛轮。说阿笈摩除我有执。令小根等渐登圣位。彼闻四谛虽断我愚。而于诸法迷执实有。世尊为除彼法有执。次于鹫岭说诸法空。所谓摩诃般若经等。令中根品舍小趣大。彼闻世尊密义意趣说无破有。便拨二谛性相。皆空为无上理。由斯二圣互执有．空。迷谬竞兴未契中道。如来为除此空．有执。于第三时演了义教。解深密等会说一切法唯有识等。心外法无破初有执。非无内识遣执皆空。离有．无边正处中道。于真谛理悟证有方。于俗谛中妙能留舍。又今此论爰引六经。所谓华严．深密．如来出现功德庄严．阿毗达磨．楞迦．厚严。十一部论。瑜伽．显扬．庄严．集量．摄论．十地．分别瑜伽．观所缘缘．二十唯识．辨中边．集论等为证。理明唯识三性十地因果行位了相大乘。故知第三时中道之教也。如瑜伽论第七十六。解深密经广说其相。此约机．理渐教法门以辨三时。若大由小起。即有三时年月前后。解深密经说唯识是也。若顿教门。大不由小起。即无三时前后次第。即花严中说唯心是。初成道竟最第一说。此约多分。今论所明二种皆是。若对不定姓大由小起。即第三时教。若唯被菩萨大不由小起。即顿教也。此显顿．渐无别定教。入法界品五百声闻亦在坐故。如枢要说　辨教所被机者。依瑜伽等有五种姓。一菩萨。二独觉。三声闻。四不定。五无姓。此论第三云。入见菩萨皆名胜者。证阿赖耶故正为说。又见道前。已能信解求彼转依故亦为说　又云。无姓有情不能穷底。故说甚深。趣寂种姓不能通达。故名甚细。由此论旨。唯被大乘。及不定姓趣菩萨者。非被独觉．声闻．无姓三种机也。故所被机必唯上品。所显幽旨亦离二边。浩污包括难可详矣。依楞迦经被五种姓。依大般若被四种姓。庄严论等与此稍异。如枢要说。
　　二明论宗体。于中有二。初明论宗。后彰论体。皆如枢要说　明论宗者。诸愚夫类。从无始来。虚妄分别因缘力故。执离心外定有真实能取．所取　如来大悲以甘露法。授彼令服。断妄狂心弃执空．有证真了义。华严等中说一切法皆唯有识　天亲菩萨。为利有情令法久住。依如上教制三十颂明唯识理。文义周圆离于广略　后护法等。依上经论采撮精要广释颂文。名成唯识。故此即以唯识为宗。识有非空。境无非有。以为宗也。虽具明诸法。皆不离识也　明论体者。依瑜伽论摄释分初第八十一说。经体有二。一文。二义。文是所依义即能依。由能诠文义得显故。龙军论师．无性等云。谓佛慈悲本愿缘力。其可闻者自意识上文义相生似如来说。此文义相。虽自亲依善根力起。而就本缘名为佛说。佛实无言。此若依本乃无文义。唯有无漏大定．智．悲。若依自识。有漏心现。即似无漏文义为体。无漏心现。即真无漏文义为体。此即如来实不说法。故大般若四百二十五．文殊问经等。佛皆自说我成佛来。不说一字。汝亦不闻。论说聚集显现为体。此即无性。佛地一师。作如此解　护法．亲光等云。或宜闻者本愿缘力。如来识上文义相生。实能所诠文义为体。若依本说。即真无漏文义为体。故瑜伽论六十四卷。引叔摄波叶喻经云我未所说乃有尔所　二十论说。展转增上力。二识成决定。是故世尊实有说法。言不说者是密意说。此论根本既是佛经。故出体者应如经说。此释虽二。然此论主无不说法。取后解也　总论出体略有四重。一摄相归性。皆如为体。故经说言。一切法亦如也。至于弥勒亦如也。二摄境从心。一切唯识。如经中说三界唯心。三摄假随实。如不相应色．心分位。对法论说是假立故也。四性用别论。色心假实各别处收　瑜伽论说色蕴摄彼十处全等　上来第二．第四体讫。自识所变。则是第二摄境从心。并言佛说。乃是第四性用别论。闻者似法．说者真教。俱净法界平等所流。约本为言。此教亦以真如为体。此即第一摄相归性。能说．能听所有名等。声上屈曲。离声无体。故假从实体即是声。此即第三摄假随实。对法论云成所引声谓诸圣说。虽出四体所望不同。以理而言不相违背。今此论体。若从所闻有漏心变。或从能说有漏文义。唯属依他相．名等摄。无漏心变。或无漏说。正智所摄通圆成实。无漏有为通二性故。此所诠体。谓唯识境．正行．及果。若能诠体。即声．名等。经体虽二。今取能诠声．名．句等。正教体故　问十八界中十五有漏。如何声等亦无漏摄。名．句．文三自性无记。如何可说通无漏善　答依随转门．二乘等身。说十五唯有漏。名等唯无记。依今大乘。若唯如来后得说法声．名．句文。真善无漏。十地论说说者．听者俱以二事。一者声。二善字　能断金刚般若论说我法唯善。汝唯无记　此论第二云法．辞二无碍解。境有差别。法缘名等。辞缘于声　又解深密经．及瑜伽七十八说。第九地断二种愚。一于无量所说无量名．句．字。陀罗尼自在愚　下此论第九云无量名．句．字。是法无碍解　又此论。及佛地。云十八界通无漏善。故为教体于理无违　问若明教体一切唯识。如何乃言佛菩萨说　答无性释云。彼增上生故作是说　二十唯识天亲解云。展转增上力。二识成决定。谓余相续识差别故。令余相续差别识生　展转互为增上缘故　问过去．未来既非实有。非有为法生已便住。如何听教聚集解生　答无性释云。随堕八时闻者识上。直．非直说聚集显现。以为体性　谓八时中闻者识上。有直．非直二种言说聚集现故。如瑜伽论八十一说。诸行无常。有起尽法。生必灭故。彼寂为乐　如言诸字。率尔心已必起寻求。续初心起。虽多刹那。行解唯一总名寻求。未决定知诸所目故。如瑜伽论第三卷说。又一刹那五识生已。从此无间必意识生故　复言行时。由先熏习连带解生。有三心现。谓率尔．寻求．及次决定。决定知诸目一切行。故瑜伽说。寻求无间。若不散乱决定心生。若散乱时生即不定　虽知自性然未知义。为令知故复说无字。于此时中有先三心。于无字上但有其二。谓率尔．寻求。未决定知无所无故。即从决定后却起寻求。论但定说率尔．寻求定无间生。寻求以后许乱起故　复言常时五心并具。其义可解。由前字力展转熏习连后字生。于最后时方能解义。染净等心方乃得转。故虽无过．未。而教体亦成　若新新解皆有率尔。四字之上皆定有二心。谓率尔．寻求。即于末后。有十二心一时聚集。第一有二。第二有三。第三有二。第四有五。故有十二。既于初字有率尔心。于后后字有寻求．决定。末后乃有染净等生。五心方具名为聚集。故唯识教其理成立。更有别义。如枢要说　此中出体虽有四门。佛地论中唯有二种。一摄境从心。二性用别质。无性意取摄境从心。护法意说性用别质。教体即是能说声等。不尔教体便成有漏或染无记。三宝．真如亦应如是。故护法释善顺论宗不违唯识。能说法者识上现故。至下第十论自当解。
　　三藏．乘所摄。于中有二。初藏所摄。后乘所摄。藏所摄者。依瑜伽等说有二藏。一菩萨藏。二声闻藏。然独觉教少于声闻。从多为藏。名声闻藏。或说三藏。一素呾览。二毗奈耶。三阿毗达磨。或说六藏。菩萨．声闻各有三故。独觉更无别戒律等。故无三藏可得成九。此于二藏菩萨藏收。上乘摄故。三藏之中对法藏摄。研核推寻诸法相故。六藏之内菩萨藏中对法藏摄　乘所摄者。或说一乘。妙法花等。或说三乘。一菩萨。二独觉。三声闻。处处经论皆同说故。无唯说二乘一者大乘二者小乘之教。或说五乘。三乘如前。第四人乘。第五天乘。前三摄定．不定种姓。后二唯摄第五无性。此论正是一乘所摄。三乘之中菩萨乘摄。五乘之内第一乘收。此对诸部。十二分教相摄分齐。如枢要说。
　　四教兴年．主。于中有二。一教兴年。二教兴主　教兴年者。慧恺法师俱舍序云。佛灭已后千一百年。天亲菩萨出生造论依今所传诸部说异　今依大乘。九百年间天亲菩萨出世造此颂本。真谛法师中边疏。亦云凡百年中天亲生也。同时唯有亲胜．火辨二大论师造此颂释。千一百年后。余八论师方造斯释。教兴主者。三十颂本。天亲菩萨之所作也。其别神德具如别记　释此本颂有十论师。一梵云达磨波罗。唐言护法。此大论师。南印度境达罗毗荼国建至城中帝王之子。学乃泉于海浚。解又朗于曦明。内教穷于大小。声论光于真俗。外道．小乘咸议之曰。大乘有此人也。既犹日月之丽天皎皎而垂彩。亦如溟渤之纪地浩浩而无竭。天亲以后一人而已。制作破斥具如别传。年三十二而卒于大菩提寺。临终之日天乐霄迎。悲声恸城。空中响报婆罗门曰。此是贤劫之一佛也。故诸神异难以备言　二梵云寠(瞿字上声)拏末底。唐言德慧。安慧之师。业冠前英道光时彦。芳声流于四主雅韵骧于五天。圣德神奇未易详举　三梵云悉耻罗末底。唐言安慧。即糅杂集。救俱舍论破正理师。护法论师同时先德。南印度境罗罗国人也。妙解因明善穷内论。扇徽猷于小运。飞兰蕙于大乘。神彩至高固难提议　四梵云畔徒室利。唐言亲胜。天亲菩萨同时人也。本颂初行先为略释。妙得作者之意。后德因而释焉　五梵云难陀。唐言欢喜。胜军祖习。故于后卷新熏种子此师所说。造瑜伽释等大有制作　六梵云戍陀战达罗。唐言净月。安慧同时。造胜义七十释。及集论释之论师也　七梵云质呾罗婆拏。唐言火辨。亦世亲同时也。尤善文辞深闲注述。形虽隐俗而道高真侣　八梵云毗世沙蜜多罗。唐言胜友　九梵云辰那弗多罗。唐言胜子　十梵云若那战达罗。唐言智月。此后三论师。并护法菩萨之门人也。或释瑜伽。或别注述。道名俱远。辞旨咸奥。神德既高难尽言也　制此释者虽十论师。于中护法声德独振。故此论题特以标首。此师所说最有研寻。于诸义中多为南指。邪徒失趣正理得方。迥拔众师颖超群圣者。其惟一人乎。
　　五判释本文。于中有二。一判本文。二释本文。判本文者。此论本颂唯有正说。世亲菩萨临终时造。未为长行广释便卒。故无初．后二分文也。论其释文具有三分。初归敬颂。及次长行。是宗前敬叙分。云何世间及诸圣教下。正释本文。名依教广成分。此论三分成立唯识下。是即第三释结施愿分。此乃判彼释文有斯三分　就初分中。此初一颂。彼护法等。归敬福田凭力求护。投诚述己彰释论因。次诸长行。即安慧等。明论本师为令含识得胜果等。制论本颂造论之由。此即分别不同科也　然准释论之意。可知本师亦尔。不尔本师岂不令法久住。利乐诸有情也　就初颂中。上之两句归敬福田。下之二句叙释论意　释本文者。稽首二字显能敬相。次下八字彰所敬体　若依俗释。稽者至也。首者头也。以首至地故名稽首。此唯身业。敬相不尽。今但举身义显意．语二业亦敬　又依理解。起殷净心策殊胜业申诚归仰。敬礼之异名也。此通三业敬相乃周。瞿波论师云。三业礼者。欲显大师有天眼故以身业礼。有天耳故以语业礼。有他心故以意业礼　又生三业圆满善故。以三业礼。如僧祇律中说。在明去远须以身礼。以可见故。在闇去近须以语礼。以可闻故。在闇复远须以意礼。不可见闻故　又显敬礼三轮因故须三业礼。天亲摄论归敬颂。云故我至诚身．语．思。频修无倒归命礼。故知稽首理通三业。
　　次言唯识性满分清净者。显所敬体。言唯识性略有二种。一者虚妄。即遍计所执。二者真实。即圆成实。于前唯识性所遣清净。于后唯识性所证清净　又有二种。一者世俗。即依他起。二者胜义。即圆成实。于前所断清净。于后所得清净。此释准下第九卷初唯识性解　又言唯识相．性不同。相即依他。唯是有为。通有．无漏。唯识即相名唯识相。持业释也。性即是识圆成自体。唯是真如。无为无漏。唯识之性名唯识性。依士释也。唯内证净。为简依他故说识性。何故须简。有漏依他不可敬故。无漏依他亦俗谛故。非最胜故。非诸圣法真实性故。非所证故。非迷悟依故。或彼即是满分净故。略不敬也。又有别解如枢要说。若于识性。满净即者是持业释。净属人故。满净之者是依士释。净属智故。今取后释。此即如来智周德圆穷真如性。故称为满。澄鉴无垢二障都尽说名清净。澄鉴曰清。无垢名净。者即假者。意显如来证唯识理究竟圆极。名满净者　于唯识性分清净者。分谓少分。净者同前。即诸菩萨分证唯识真如自性。觉未圆明名分净者。欲显师弟悟证不同。故于唯识说满．分净。于所归敬合有七释。三如枢要。今以理准四义不同。一者唯敬法而非人。法有二种。一教。二理。佛证唯识说一心经令依修学。既涅槃已教便散灭。由论本师造三十颂显唯识理。散灭之法令其集显。论文虽举满．分二人。意取二人所证所说识性教．理。满清净者于教为胜。本教主故。分清净者于理为胜。显理胜故。由于识性满．分净故。如来能说教。弟子能显理。故今归敬唯法非人　何故但敬法而非人　诸佛所师所谓法故。佛及弟子从此生故　二者但敬人而非法。即是唯识本．释二师。本谓如来。于唯识性满清净者。释谓颂主。于唯识性分清净者。唯识性声境第七摄。是能差别。满分净者第四啭摄。是所差别。此梵本音。一切所敬皆第四啭故。此颂所举唯识性言显是所证。而意归敬能证彼人满．分净者。辨中边论天亲颂云。稽首造此论。善逝体所生。及教我等师。当勤显斯义。唯敬二师　何故但敬本．释二师。如来是作者。论所依故。弟子是述者。起此论故。瑜伽论中六十四说。若欲造论先敬二师。恭敬法故敬论本师。恭敬义故礼开阐师。安惠杂集论初序云。此论所依。及能起故。佛薄伽梵诸法所依。一切教起所依处故。佛圣弟子依法随学。无倒依止而造论故。世亲虽是地前菩萨于唯识性决定信解。虽未证真亦随修学。分有所得名分净者　三者双敬法之与人。法谓真如。诸法自性。即是此中唯识性是。人即此中满．分净者。能证唯识真如性故。何故双敬法之与人　法可轨持。人弘道故　四者归敬佛．法．僧宝。初唯识性即是法宝。以是佛师故先归敬。理．教．行．果四法不同。常恒轨则真如为本。要证真如余方有故。教．行．果三真实性故。三乘圣者之根本故。或说彼本即兼末故。不说余三但说理法。或唯识性能诠．所诠．能成．所成。如其次第。教．理．行．果四种法宝。言唯识性即摄一切四种法也。满清净者即是佛宝。证法正说唯如来故。次法后说。分清净者即是僧宝。能随佛教是佛之资。故次佛说　一问何故论初三宝不次　答师．资相因法先佛后。显．说相因佛先法后。故与常说三宝次第义各不同。所望异故。虽报恩经不许法在佛先所说。今以师．资之义亦无过失　二问何故论初须敬三宝　答有四义。一最吉祥故。故成实论说。言三宝最吉祥故。我经初说。二真福田故。论又说言堪受世间妙供养故。三有大力故。福德．智惠二种庄严。功德神通实难对故。四起希求故。说法之首先说三宝。令闻法者发胜心故。凭力请加方能造释　三问三宝有二。一乘．三乘。此中所敬何者三宝　答此中唯敬一乘三宝。说唯识性满．分净故。二乘不修唯识观故。显扬颂云。善逝善说妙三身。无畏无流证教法。上乘真实牟尼子。我今至诚先赞礼　佛地论颂云。稽首无上良福田。三身．二谛．一乘众　摄大乘等处处皆同。故此唯敬一乘三宝。证．解圆满。福．慧具足。有大力故。
　　或此通敬三乘圣者。二乘亦于人无我门。观见真如唯识性故。分净所摄。对法说云。诸会真净究竟理。乃至敬礼如是大觉尊．无等妙法．真圣众。通敬一切三乘三宝　四问此中所敬三宝如何　答法如前说。此中佛宝通摄三身。僧宝通摄除佛余圣　问麟角独觉诸部不同。此于三宝何宝所摄　答麟角善根僧种类故。许彼种类有多独觉同时出故。故麟角者亦僧宝摄　五问三宝有二。同相．别相。此中所敬何者三宝　答此中但敬别相三宝。何故但敬别相三宝。显敬有为．无为功德皆周尽故。又亦通敬同相三宝。唯识性中义兼说故。故涅槃云。若能见三宝常住同真谛。此则是诸佛最上之誓愿。论文虽举满．分二净。意取所证。同相三宝。皆常住故　六问何故但敬三宝非余。答四缘胜故。一由如来性调善故。二所调．能调善方便故。三由如来具大悲故。四财供养时未以为喜。正行供时方欢喜故。由此如来．所说正法．及圣弟子。皆可归依。非余天等　三宝．归敬．及二体性．并诸门义。三宝可敬。余不可敬。并如瑜伽第六十四．七十四卷．显扬第六．第十三卷．及胜鬘经．别章等说。此中第四亦得说敬非人．非法。法宝即非人。佛．僧非法故。虽有四义释上二句。正取归敬本．释二师。于境第七说唯识性故。第四声中说满．分净故。如枢要说。总是第一归敬福田凡造论者总有二缘。一令法久住。二为济含识。一自利。二利他。一由智德。二由恩德。一为生大智。二为生大悲。第三句云我今释彼说者。正显释论令法久住自利。由有智德生大智也。第四句云利乐诸有情者。述意所为济诸含识。利他由有恩德生大悲也。又有别解如枢要说　我。即安惠自指己身。即是随俗五蕴假者　今者。正显随其尔所释论之时。即事究竟时分今也　释。谓解释开演之义。幽隐未显今说名开。先略难知广谈为演　又约机说。为初机曰开。为久机曰演　又释者。成立之义。安教立理名曰释也　彼。谓世亲　说。即本颂三十伽陀世亲所造。名为彼说。此即唯取彼所说教　又说。即是能诠所诠若教若理。世亲所述总名彼说。如枢要中释论名义。此中意显我今释彼世亲所说三十唯识令法久住令法久住。略有六因。一欲令法义当广流布。二欲令有情随入正法。三令失没义重开显故。四为欲略摄广散义故。五为欲显发甚深义故。六以巧文辞庄严法义。令起爱乐生净信故。如瑜伽论六十四说　令法久住。即自利也　利乐有情。乃有多义。梵云萨埵此言有情。有情识故。今谈众生有此情识故名有情。无别能有。或假者能有此情识故亦名有情。又情者性也。有此性故。又情者爱也。能有爱生故。下第三云。若无本识复依何法建立有情。有情之体即是本识。言众生者不善理也。卉木众生。亦应利乐　有情不同有六十二。如瑜伽论第二卷说。五趣。四姓。女．男．俱三。劣．中．妙三。在家等四。律仪等三。离欲等二。邪定等三。苾刍等七。习断等十九。异生等四。声闻等四。轮王为一。故今此论言诸有情。又教所被菩萨种姓。不定姓人。此类非一故言诸也。一利谓利益即是后济。乐谓安乐即是现济。二或现益名利。后益名乐。三或摄善名利。离恶名乐。四或翻此。五或出苦名利。与乐名乐。六或与智名利。与福名乐。七或与出世胜善名利与世胜善说名为乐。八或与小果名利。与大果名乐。九或利与乐一体异名。如佛地第一．显扬十三．诸论等说。十或利。谓十利。一纯利。二共利。三利益种类利。四安乐种类利。五因摄利。六果摄利。七此世利。八他世利。九毕竟利。十不毕竟利　乐谓五乐。一者因乐。即顺乐受诸根境界。乐相应法。乐所发业。皆名因乐能有乐故。二者受乐。即是乐受。通有．无漏。有漏乐者。三界所系调畅身心皆名为乐。非唯遍行受数中乐。无漏乐者。通学．无学。是乐自性。三苦对治乐。谓因寒热饥渴等事暂息灭时。生起乐觉名苦对治乐。非必自性。四受断乐。谓灭受想定。粗动受灭故说为乐。五无恼害乐。此有四种。一出离乐。谓出家者。二远离乐。谓生上者。三寂静乐。谓即涅槃。四觉法乐。谓菩提。婆沙二十六有此四乐。最后二种是胜义乐。此十利五乐。如瑜伽论三十五说　上之十种解利乐者。应说颂言。世．性．及苦乐。智福．出世世。小大．与名异。十利并五乐　今释此论令法不灭。为与有情此利．乐故。即以二缘释彼论也　或此颂中下之两句。明释彼说者但为诸有情。有情信学法便住故。菩萨所为本利他故　依所具缘前解为本。约大悲说后解无妨　然造论者名庄严经。略有五喻名庄严也。一者如莲未开。见虽生喜。不如已剖香气芬馥。二者如金未用。见虽生喜。不如用之为庄严具。三者如膳未食。见虽生喜。不如食已知其美味。四者如庆书未开。见虽生喜。不如披已知其庆事。五者如珍宝未得。见虽生喜。不如得已摄为己财。故今造论名庄严经　又要具四缘方应造论。如瑜伽论六十四说。
　　次长行中明本论主造论之意。文势有三。一安惠等。欲显论主为令生解断障得果。所以造论二火辨等意。明论主令达二空悟唯识性。所以造论。三护法等。明造本论。破诸邪执显唯识理。然此三师并为人．法。虽三义别二意造论。
　　论。今造此论为于二空有迷谬者生正解故。
　　述曰。下显造论悟．断．得果。于中有三。初显悟。次显断。后得果。此即初也　论言今者。正显论主造论之时　造者。制作之义。叙理名述先来有故。作论名造今新起故。此上即是发端标举。简持。指斥　于者即是境上第七。非依第七。所迷谬故一切异生诸外道等。此愚痴类彼于二空全不解了名为迷者。声闻．独觉．及恶取空。邪解空理分有智故名为谬者。不解。邪解。合名迷谬或但不解无明名迷。若不正解邪见名谬。痴．邪见人名迷．谬者为令于彼二空真如。有迷谬者生正解故。制斯论也。正解体通无漏真智。及有漏智不迷谬者。即令迷者解生。谬者正解为者所为。济益之义何谓二空。谓即生．法。先云人我今说为生。但说于人我不该余趣故。彼皆执有。此说为空。空即彼无。无别体也。智缘空起为所由门。显二真如名二空理。理体虽有离有离空非性是空。说为二空从能显说。梵言瞬若可说如空。名舜若多。如是空性。即是二空所显实性。故言空者从能显说。二空之性名二空性。依士释名。言真如空未善理故。
　　问证二空性生解为何。
　　论。生解为断二重障故。
　　述曰。此显证空生解所由。下即第二显其断也　障言重者。毁责名也。由烦恼障障大涅槃流转生死。由所知障障大菩提不悟大觉。一者犹如金刚。难可断故。二者担此难越生死流故。三者押溺有情处四生故。四者堕坠有情没三界故。此上四义毁责过失故名为重。通二障解。五者或二障中我法二执。为障根本生余障类。但说二执名为重障。我法执之余末障皆轻故。此解正显二空所断。前四通取断诸二障。即根本沉下名之为重　障谓覆碍。覆所知境令智不生。碍大涅槃令不显证。故名为障　二障体．义。如下第九．佛地第七．别章等解。
　　问初四解重障义者。何故障理。但说二空空唯二执。生解。乃言断二重障即兼余法　问第五解重唯二执。二障体断亦通贪等。何故但说我．法二空。
　　论。由我法执二障具生若证二空彼障随断。
　　述曰。此释但说二执所由。答解初问云。且烦恼障品类众多。我执为根生诸烦恼。若不执我无烦恼故。证无我理我见便除。由根断故枝条亦尽。此依见道．乃究竟位断烦恼说。余位不然。先离八品烦恼。第九品时方断我见故。第四地中我见亦尔。如第九卷资粮位中有其二解　所知障中类亦非一。法执为本余障得生。证法空时法执便断。以根断故茎叶亦除　正障二空谓我．法执。余障余惑是此等流。故于真理但说二空　又总解之不须别说。以执为根生余烦恼。故由二执具生二障。无有少障不依执生。说具生言意在于此。本既尽已末随灭故。若证二空余障皆随断。障如从本但说二空。生解断除兼余烦恼。非余障惑证空不断。言执通取心心所法。随义答上二问所征。今此总四句答第二问。若初二句但释言二空。若后二句但释断重障。答第一问　问烦恼障中品类非一。可言本断余惑不生。所知障中唯有法执殊无品类。何法为流。言根断时茎叶亦尽　答六识执外五识等中法爱恚等。异熟生摄定下劣性能障定者。法执等流。所知障摄。故说根断茎叶亦除　问定障是何　答据实通取染污心．心所能障定者。随胜但取异熟生受　以何为证　杂集论说由受尽故得二无为。即其证也。此约离烦恼外异熟受。说得其无为。若烦恼俱者。与彼同断　问既尔应断所知障品亦得无为　下二障中自当解释。此受俱品虽亦定障受为本故但说于受。修禅定时受为胜障。领受下劣生爱味故更不进修下二障中皆当广说。
　　问为何断障。
　　论。断障为得二胜果故。
　　述曰。下显得果。
　　胜谓殊胜。果谓果利。即顺益于因。三劫修因所得顺益故。二乘二果非极圆满。果而非胜　十地二法非已圆满。胜而非果。
　　究竟二果过出于彼。立胜果名。断二种障为得此果。
　　问虽言断障得二胜果。而未分别断彼二障得二果时。为总为别。故应分别。
　　论。由断续生烦恼障故证真解脱。由断碍解所知障故得大菩提。
　　述曰。即显障．果别断。
　　别证。如瑜伽论五十九。说一切烦恼皆能续生。即是发业润生烦恼。今此论中并皆名续　烦是扰义恼是乱义。扰乱有情故名烦恼。唯烦恼障发业润生。体是缚法。其所知障义即不然。故续生言但在烦恼　言解脱者。体即圆寂。西域梵音云波利匿缚(去声呼之)喃(奴缄一反)波利者圆也。匿缚喃言寂。即是圆满体寂灭义。旧云涅槃音讹略也。今或顺古亦云涅槃。此有多名。如佛地第五。下转依中说。由烦恼障缚诸有情恒处生死。证圆寂已能离彼缚立解脱名。非解脱体即胜解数。解谓离缚。脱谓自在。障即烦恼名烦恼障。此持业释。障蔽涅槃令不趣证。凡夫所修诸行暂灭。外道苦行计证涅槃。乃至有顶诸惑暂断。所显之理执为圆寂。今说。彼是彼分涅槃。虽理名真。种不断故非真解脱。又二乘等虽得二灭。住此二中。非为不住。解脱非真以是假故。十地证如真非解脱。为简于彼言真解脱。假体择灭。实即真如。有．无余依灭所显故。又总别于外道．二乘所得解脱。言真解脱。彼唯是假。非不住故。即断烦恼别得涅槃　言所知者。即一切法若有若无皆所知故。了所知智说之为解　碍是障义。由法执类覆所知境。障碍正解令不得生　言正解者。正觉异号。梵云菩提此翻为觉。觉法性故。末伽言道。游履义故。古云菩提道者非也　由法执类覆所知境令智不生名所知障。此从所障以立障名。所知之障。依主释也　二所障体即四智品。及四涅槃。下转依中自当广释　异生虽作二种无我真如观等。大非菩提　二乘之慧菩提非大　又异生外道虽有少智。非大菩提。二乘．菩萨有无漏惠。菩提非大。今简于彼名大菩提。又但简彼二乘之智菩提非大。菩萨之智大非菩提。凡夫之智俱非二种故　问此言二障各障一果。为定别障。为亦互通　答此不定或别．或通。此中且说定胜障故。说各别障。至下当知　又解为于二空有迷谬者者。是未入法时。有痴．邪见故　生正解故者。入见道前资粮．加行二位之时。虽未能证。深信观心亦生解故。此即第一加行位也。所有资粮皆加行故。摄大乘中但说四位。胜解行地一向随闻生胜解故　生解为断二重障者。显入见道。分别粗惑名为重障。此即第二通达位也　由我法执至彼障随断。显于十地修道位中。所有二障二执为本。十地之中证空断障至究竟位。此即第三修习位也　断障为得二胜果故者。显金刚心断烦恼障证真解脱。断所知障得菩提故。此即第四究竟位也　前文本解。上来第一生解断障得二胜果。又有诸解。如枢要说。
　　论。又为开示谬执我法迷唯识者令达二空。
　　述曰。自下第二令达二空证唯识性。此即先叙所为外执　开为初开。示为久示　诸内外道俱起邪智不正知故。谬执我法于二空门。真俗二法唯识真理不能了达。无明所盲殊不正解名迷唯识。为令达空方乃造论　者即假者。迷谬人也。
　　论。于唯识理如实知故。
　　述曰。此即正述达空所以。为外道等开显此文。为内道等演示此义。令于唯识如实了知。不生邪智谬执我法。或内外道我法邪知。示令正知故名为示。于唯识理全未能知。开晓令知故名开也　智称正理名如实知。此约小乘．及外道解。若大乘中诸空见师。唯识亦名谬。影互显也。此中说有谬执我法。令谬不生。意在了空证唯识性。故与第一所说有殊　又以真如名迷悟依。迷真如故谬执我法。除迷令悟故与前殊。又如枢要说。
　　论。复有迷谬唯识理者。
　　述曰。自下第三为破邪执造斯论也　于中有三。初总举迷谬。次别叙邪执。第三总结。此即初也　此四计中第一第四名迷唯识。全不解故。第二第三名谬唯识。邪分别故　清辨计言。若论世谛心．境俱有。若依胜义心．境俱空。经中所言唯心等者。识最胜故。由心集生一切法故。非无心外实有境也　德光论师先小乘学。造十地疏。释一心言。如言王来非无臣从举胜者故。非谓唯心便无境等。
　　小乘．外道虽多异执。总略胜者不过四种。
　　论。或执外境如识非无。
　　述曰。自下别叙邪执有二。初别叙四计。后例破余。此第一计。萨婆多等。依说十二处密意言教。诸部同执离心之境如识非无　彼立量云。其我所说离心之境。决定实有。许除毕竟无心．境二法随一摄故。如心．心所。此皆依经说有色等。不能繁引。
　　论。或执内识如境非有。
　　述曰。此第二计。即学中．百清辨等师。依密意教说诸法空。便亦拨心体非实有　彼立量云。汝之内识。如境非有。许所知故。如汝心外境。清辨俗谛外境许有。今就中道无自违失。又掌珍中依胜义谛。说有为．无为并是空等。皆如彼说。
　　论。或执诸识用别体同。
　　述曰。此第三计。即大乘中一类菩萨。依相似教说识体一。摄论第四说一意识菩萨计。一依远行．及独行教。游历诸境故说远行。复言独行无第二故。二依五根所行境界。意各能受教。三依六识身皆名意处教。四又解深密．瑜伽等。说如依一镜上有多影像教。五如依一水中有多波喻教。此恐违至教故说有一识　有云。一意识。但说前六识为一意识　理必不然。此说八识体是一故。
　　论。或执离心无别心所。
　　述曰。此第四计。即是经部．觉天等执。经部师说。佛说五蕴。故离心外唯有三心所。一受。二想。三思。更不说余心所名蕴。故离三外更无余所　觉天所执亦依经故。经说三法和合名触。乃至广说。又说土夫六界。染净由心。故无心所。彼说唯有受．及想．行信思等心更无余法。随心功用立心所名。亦恐违至教。故说无心所　如上所说四种计执。初之二种小大二乘。执境执心非无非有。后之二种大小二乘。执心执所非多非异　然清辨计总拨法空。为违中道强立唯境。诸心所现即是唯境。有何心也　顺世外道。亦立唯有四大种色　若依此义四句分别。清辨．顺世有境无心　中道大乘有心无境　小乘多部有境有心　邪见．一说都无心境。总是第一别叙计也　又四句分别。有见无相。谓正量部师。不作相分而缘境也　有相无见。谓清辨师　相见俱有。余部及大乘等　相见俱无。即安惠等　又有别解如枢要说。
　　论。为遮此等种种异执。
　　述曰。第二例破余小乘外道等也。小乘．外道。不知唯识境离心无妄计便起。且外道中。于能所缘皆执我法。迷唯识故。如僧佉等。计思是我心有实体。即计能缘为我法也。如吠世等。别有我体。非即是思实有诸法。即于所缘计我法也　其小乘中犊子等计。我为能知者。亦执有法。法藏部计心缘相应。化地部执缘俱有法。法救说心所体即是思。此等种类非唯是一。故今论言种种异计　破境实有。在此卷末。及后卷初。下第四卷。第七卷中唯识处说。破心是无。诸识用别体唯是一。及执离心无别心所。皆如第七卷说。例破余计在此卷中．及后卷说。读者知之不能繁叙。此中皆应叙比量破。寻下叙之。
　　论。令于唯识至故作斯论。
　　述曰。此即第三结作论也　深妙理者。唯识道理　如实解者。正智生也。有漏．无漏解唯识智名如实解。如其境实正解生也。
　　上来长行及与初颂。合是第一文前敬叙。自下第二依教广成。科此本教有三种三。且一三云。前二十四颂宗明识相。即是依他。第二十五颂明唯识性。即圆成实。后之五颂明唯识位。即十三住。诸异生等无始时来。不能了知心虚妄性。执离心外有别实境。执离彼境有别实心。妄计二取为真为实。故颂说言唯识无境界。以无尘妄见。如人目有翳。见毛月等事。执我执法具生二障。冀诸智者授法妙药令障断除。小圣邪师智尚微阙解生迷谬。菩萨大悲为欲除彼我法执故。显离妄心无别二取说唯有识。是故最初种种方便。广分别说识相令知。遣生厌断。即依他起令除二取。虽知此心虚妄显现。而未了达真性是何。若未知真不了妄故。是故经言非不见真如。而能了诸行皆如幻事等。虽有而非真。是故次初明唯识性即圆成实。显如一味故一颂明。前世俗谛。后胜义谛。为除二取广说谛也。意令有情断妄成佛。如来功德殊妙无边。非少修行可能圆证。故次第三明唯识位。彼修行时经三大劫。总十三住。略为五位。谓资粮等。要无边因得无边果。故时长远修行断障。方能证得菩提．涅槃。今论所明意在于此。劝诸智者应勤修学。故为三分科释本文。下第九卷五位初。云如是所成唯识相．性。谁于几位如何悟入。即依彼文判颂意也　第二三云。此三十颂分初中后。初一颂半。略标离心无别我法。以彰论旨辨唯识相。次有二十三行颂半。广明唯识若相若性。释诸妨难。后之五颂。明唯识行位大意同前。故第十卷论末说云如是三分成立唯识。即依彼文释为三也　第三三者。虽无文说。准诸经论判此有三。初二十五颂。明唯识境。次有四颂。明唯识行。末后一颂。明唯识果。先观所知方起胜行。因行既备果德乃圆故为三也。此皆准释瑜伽．摄论故有此判。然初境中。有世俗谛有胜义谛。一切所知唯此二故　且依第一判颂三分。初二十四颂明识相者。于中有二。初一颂半略释外难略标识相。余二十二颂半广明识相　第二三分判其颂者。此一颂半即初分也。依境．行果科二谛者同初性相。判文可知。余如枢要　然解第一一颂半中文分为二。初将发论端寄问征起第二举颂依义正答。
　　论。若唯有识至说有我法。
　　述曰。此即第一寄问征起。此意难云。论宗所明一切唯识。若唯有识无心外境。云何诸世间说有我法。此则世间相违。违理之失。及诸圣教中亦说有我法。此则圣教相违。违教之失。非彼兔角等可说为青等。以本性无不可说故。我法本无云何起说。夫立义宗要无九过。既有二失。唯识不成。此依因明世间．圣教二种相违故为难也　言世间者。可毁坏故。有对治故。隐真理故。名之为世。堕世中故名为世间。由此灭．道或非世间。无对治故　言圣教者。圣者正也。与理相应。于事无拥目之为圣。又契理通神目之为圣。又圣者正也。心与境冥。智与神会。名之为圣。此所说教名为圣教。世间．圣教皆依士释。所余文义下自当知　然大般若第五百卷。以八啭声释世间等。今略叙之。是世间出故名世间。造世间故。由世间故。为世间故。因世间故。属世间故依世间故。名为世间。广如彼说。释问起因如枢要说。
　　从此颂曰。即是第二依义正答。然此一行半颂之内。依长行释。上之三句答难破执略标论宗。下之三句略辨识相彰能变体。三种科文释一颂半皆同无别(余如枢要)。
　　论。由假说我法至彼依识所变。
　　述曰。上之二句答难破执。下之一句意标论宗结归唯识。此中所说由者故也。因由之义　假有二种。一者无体随情假。多分世间．外道所执。虽无如彼所执我法。随执心缘亦名我法。故说为假。二者有体施设假。圣教所说。虽有法体而非我法。本体无名强名我法。不称法体随缘施设。故说为假。因二起言称之为说。我法之相如论自释　相谓相状　转是起义　相起非一故名种种。二句意言。汝所问云我法若无。世间及圣教云何说有者。非离识外有实我法自体性故。世间．圣教说有我法。但由二种假名言故。说有我法种种相转。应释颂言。世间圣教所言我法。由假说故。有此种种诸相转起。非实有体说为我法。此释顺下长行论文　外复问言。有实我法可依假说。我法实无假依何立。第三句云。彼我法相。依内识等所变现相而起假说。我法诸相。非依离识实有我法。而起假说。但依内识所变相见而假说故。此但说识。义兼心所。若尔真如应非唯识。不离识故真如名唯识。非识所变故。不说为我法。若说为真如。亦心所变故。此中总显。由无始来横计我法分别心故。熏习本识。后后遂有相．见分生。愚夫不了此唯内识。依之妄计有实我法。我法实无。随彼妄情所执之相名为我法。故知世间所说我法是假非实。故经颂言。如愚所分别。外境实皆无。习气扰浊心故似彼而转。圣者依此内识所变若相若见。为起言论。断染取净引生真见。假为立名说为我法。法体实非若我若法。故知圣教所说我法。亦假说也。是故经言。为对遣愚夫所执实我法。故于识所变。假说我法名。此解二种我法之名。依识变立　又第二解。世间所执我法体无。依识所变妄情为缘而起于执。妄情所执是世我法。然体无故以无依有。依内妄情说为我法。圣教所说我法二种。依识体上有我法义。义依于体别依于总。依有体法说为我法。即说所执能计之情。及所诠之法。皆识所变以为我法。此上二解。第一解云。说为我法而体是无随情说假。设体虽有不称名假。我法二假乃属于说。唯假言说以为我法。彼体都非　第二解云。以无依有。世间说情以为我法。以义依体。圣教说体以为我法。假我及法不在于言。以所说为若我法故。此上二解皆护法释若安惠解。二种我法皆是别无。依于总无见．相二分施设假说。性非有故。自证离言非我法故。唯佛所证难陀复别。唯以所变相分。与护法解别。又解如枢要说既言我法依识所变。识有几种。
　　论。此能变唯三至及了别境识。
　　述曰。略辨识相出能变体。初句总举能变识数。因前所标今略举也。下之二句列能变名。乘前举数次列名也　谓有难言。虽我法相皆依识变。而未了达能变一多。故答三种　此者。即识之所变也。彼我法相依识所变　此识所变之能变有三种。三法转相依也。一谓异熟识。即第八识。名有多义。一变异而熟。要因变异之时果方熟故。此义通余。种生果时皆变异故。二异时而熟。与因异时果方熟故。今者大乘。约造之时非约种体。许同世故。三异类而熟。与因异性果酬因故。然初二解无别论文。今依论文但取后解。若异属因即异之熟。若异属果异即是熟。异熟即识熟属现行。异熟之识熟属种子。故余能变不得此名　二谓思量识。即第七识。思谓思虑。量谓量度。思量第八度为我故。又恒．审思量余识无故。余之二识不名思量。至下当悉。思量即识准前释也　三了别境识。即余六识。二十论说。心．意．识．了名之差别。了是诸识之通名也。了别别境及粗显境唯前六故。对此六尘说六识故。然滥第七。应言此六了别粗境名了别境识。以了别相粗。简于七．八故。了别境即识。亦同前解　此依胜义胜义。心．言俱绝。依第二．第三胜义。不可言一．多。真故相无别。依世间中可言八别。今以类同故有三种　颂中唯言显其二义。一简别义。遮虚妄执。显但有识无心外境。二决定义。离增减数。略唯决定有此三故。广决定有八种识故。一类菩萨说识唯一。诸小乘等。执心．意．识义一文异。又复彼执识唯有六。则是减数。楞迦经说八九种种识如水中诸波。说有九识即是增数。显依他识略有三种广唯有八。离于增减故说唯言。楞迦经中兼说识性。或以第八染．净别开故言九识。非是依他识体有九。亦非体类别有九识。小乘根浅不知心．意．识三种体别。又未除所知障。不了依他故唯说六。然依根境别体相故。说十二处。十八界等。非唯六识。经部虽立有细意识。即是第六别位起故。如枢要说　及亦二义。一合集义。六识合名了境识故。如后卷说。二相违义。即相违释。显三能变体各别故。即一及字贯通上下。谓应言异熟。及思量。及了境识。若不尔者。即有滥于余释之过。所以者何。但言异熟思量了别境识。不言及思量等者。一滥持业。恐言异熟即是思量了别境故。二滥依土。不言及者。恐言异熟之思量了别境故。三滥有财。不言及者。恐言以彼异熟而为思量了别境故。四滥邻近。不言及者。恐言异熟俱时思量了别境故。今显异彼故说及言。显三能变体各异故　既尔何故颂中不言异熟及思量等。而颂乃言及了别境识　显得二义故。若于异熟下方置及言。唯得相违不得合集。今合六识总名了境故。于思量下方置及字　下一识字通三能变。欲显又略而义广故　此三能变。初之一名唯未转位。后之二号亦通净名。何故尔耶。下自当悉。又诸识皆通异熟等名。何故第八独得名也。皆如下辨。恐厌繁文故不先述。
　　此举本颂答难标宗。次长行中依颂正答。二段如颂。何故本颂先首答难标论宗者。如枢要说　然释本颂上三句中。文意有二。初略释颂答外所征。次云何应知实无外境下。广破外执显前颂义　初略解中有二判文。第一合作二文科。初别解三句。后愚夫所计实我实法下。总解三句　别解三句中。初别解第一句。彼二俱有种种相转下。别解第二句。如是诸相若由假说下。别解第三句。第二总作三文科。别解三句故。若由假说下。乃至亦胜义有。皆解第三句。
　　论。世间圣教至非实有性。
　　述曰。略释本颂答外征也。此释初句。别释其字如论易详。故不别举。双举世间。及诸圣教。皆说有我。及有法者。但由假立。非实有性。性者体也。
　　仍未了知我法二义。
　　论。我谓主宰法谓轨持。
　　述曰。我如主宰者。如国之主有自在故。及如辅宰能割断故。有自在力。及割断力义同我故　或主是我体。宰是我所　或主如我体。宰如我用　法谓轨持。轨谓轨范可生物解。持谓住持不舍自相。一体有无对。二自性差别对。三有为无为对。四先陈后说对。前唯有体。后亦通无。瑜伽论五十二。说意不坏法现前。无亦名法。今者相分必有。似无名无。前是共相。后是自相。前唯有为。后通无为。前唱者名持。后唱者名轨。合有四对名为轨持。
　　论。彼二俱有种种相转。
　　述曰。释第二句颂。然彼我法二种。俱有种种差别。若名若义诸相转也。相谓相状。言种种者显非一义。
　　何谓种种。
　　论。我种种相谓有情命者等。
　　述曰。世间我种种相。谓我亦名有情．意生．摩纳缚迦．养育者．数取趣．命者．生者。此中但举三种。等后所说意生等五。合有八种。若依大般若说合有十三士夫．作者．受者．知者．见者等。若依世亲金刚般若论但有四种。约三世总别故。此即第一世间说有我种种相。
　　言有情者。谓诸贤圣。如实了知唯有此法更无余故。显有法性更无余物。情是性义。或复于彼有爱著故。爱是情义。能生爱故名为有情。乃至言生者者。谓具出现．起等诸法故名生者。此依瑜伽释。若依世间释。情谓情识。我有情识名为有情。色．心相续名之为命。者是主义。我有此命故名命者。准论释者。命谓第八现行。者谓假者。总者有别命名为命者。今取世间解。或有情即是第八现行。寿体即是第八种子。有寿和合故名命者。或命通是六识名命。有此命者名为命者今取世间不取正义。萨婆多等所说各异。宜应叙之。愚者不了谓实有情及实命者。释此名等。如瑜伽论八十三卷。及枢要说。
　　论。预流一来等。
　　述曰。圣教我种种相。预流．一来．不还．无学．二十七贤．十三住圣．三乘．十地。皆圣教中我种种相。此举二果等余贤圣。前预流向亦此所摄。不别简别向及果故　预者言入。流谓流类。入圣之类故名预流。旧云流谓生死。此逆生死说名逆流。义乃非也。一于人．天往来。便得极果名为一来。决定已断三界见所断惑。或修至五品立预流果。决定已断三界见惑。修道六品或七．八品。立一来果。二向不定。如瑜伽论第二十六．对法十三显扬第三等广说彼相。此即圣教我种种相。世间圣教俱有我相。此二虽殊。而皆是我种种相也。
　　论。法种种相谓实德业等。
　　述曰。此即世间法种种相。如有外道名吠世史迦。立六句义。一实。二德。三业。四有。五同异。六和合。或立十句。如下当知。实者诸法体实德．业所依名之为实。德．业不依有性等故。德者道德业是作用。动作义也　有数论者。立二十五谛。我是前门。法中但有二十四谛。此举吠世前三句义。等余三句。及诸师法。至下当知。
　　论。蕴处界等。
　　述曰。即诸圣教法种种相崇聚．生．因。是蕴．处．界义。等者等取缘起．根．谛．并处非处．余三善巧．或四善巧．及别别法。若依中边．菩萨藏经第十七卷。有十善巧颂曰蕴．界．处．缘起。处非处．根．世。谛．乘．有无为。是名十善巧　皆圣教中法种种相。此蕴等相。如对法第一疏解。此上显示世间．圣教皆说我法。有种种相。若依他起。遍计所执。虽有．非有二性相别。今于此中总名我法。以假说故。
　　论。转谓随缘施设有异。
　　述曰。释第二句中我．法二种诸相转言　言随缘者。随诸世间种种分别横计等缘。随诸圣教施设安立证得等缘。即施设为世间．圣教我法别相　异者别也　言施设者。安立异名即假说义。此意显示随诸世间横计种种我法等缘施设我法。随诸圣教证得种种无为等缘即施设为圣教我法　转者起义。随彼彼缘起彼种种我法相故　问世说我法率己妄情。圣说我法有何益用　答由四缘故。一言说易故。二顺世间故。三者能除无我怖故。四有自他染净．信解．事业等故。如瑜伽第六．显扬第十说。
　　此上即解颂上二句。将释第三句寄问征起。
　　论。如是诸相至依何得成。
　　述曰。如是诸相。牒前我法种种相义。下二句难也。谓诸外道．二乘。世间闻说我法性相非有便作是难。若彼我法性相非有。假我法相。若计所执若依他者。二种我法依何得成。由彼识外二真无故。内识上二假依何立。要依彼真可说假故。
　　论。彼相皆依至而假施设。
　　述曰。释第三句颂。此中答意。彼世间．圣教所说我法相。虽无于真方可假说。然依内识之所转变。谓种子识变为现行。现行识变为种子。及见．相分。故名为变。依此所变而假施设为我法相。心变真如亦名为法。若实真如不可说为法与非法。非识所变故非彼依。后得变似皆名为法。故此但说近依他依。此即显示识所变者实非我法。而诸世间及诸圣教假说我法。言假设也。
　　释总句已。下别解识。及变二字。
　　论。识谓了别。
　　述曰。释识名义。今举行相显识自体。心．意．识了名之差别。故以了别释识之义。
　　问我法所依内能变相岂无心所。
　　论。此中识言亦摄心所定相应故。
　　述曰。隐劣显胜故。谓所与心非定俱起。如贪．信等时不现行。不可说所义兼于心。故说识言亦摄心所　问遍行五所。心定相应。何不说彼而但说识　答识为主故。能生彼故。彼五种类非定俱行。故但说识即摄心所　问真如与识非如心所。何故此中亦不说有　答识实性故。识俱有故。不离识故。非我法依。故但说识不说真如。
　　问前言识变。变义如何。
　　论。变谓识体转似二分。
　　述曰。此释变义。此论一宗总有二释。此即初释　护法等云。谓诸识体即自证分。转似相．见二分而生。此说识体是依他性。转似相．见。二分非无亦依他起。依此二分执实二取。圣说为无。非依他中无此二分。论说唯二依他性故。此除真智缘于真如。无相分故。不尔如何名他心智。后得智等不外取故。此二广释。至下第七．及第十末。并二十唯识述记中说。
　　许有相．见二体性者。说相．见种或同或异　若同种者。即一识体转似二分相用而生。如一蜗牛变生二角。此说影像相．见。离体更无别性。是识用故　若言相．见各别种者。见是自体义用分之。故离识体更无别种。即一识体转似见分别用而生。识为所依转相分种似相而起。以作用别性各不同。故相别种。于理为胜。故言识体转似二分　此依他起非有似有。实非二分似计所执二分见．相故立似名　相别有种何名识变　不离识故。由识变时相方生故。如大造色。由分别心相境生故。非境分别心方得生。故非唯境但言唯识。
　　此显能变．相见二分。用．体别有。何故说识似二分生。
</div>
    <div class="pagination">
<span class="current-page">1</span><a href="成唯识论述记_page2.html">2</a><a href="成唯识论述记_page3.html">3</a><a href="成唯识论述记_page4.html">4</a><a href="成唯识论述记_page5.html">5</a><a href="成唯识论述记_page6.html">6</a><span>...</span><a href="成唯识论述记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
