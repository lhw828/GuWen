<!DOCTYPE html>
<html>
<head>
    <meta charset="UTF-8">
    <title>成唯识论演秘 - 第 1 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成唯识论演秘 - 第 1 页/共 21 页</h1>
    <div class="content">  成唯识论演秘
　　唐 智周撰




　　成唯识论演秘卷第一(本)

　　　　沙门智周撰
　　疏。机有三品不同者。不定姓人归于佛法。智解浅深三时悟异。名曰三机。非定别三。唯对不定立三时故。
　　疏。由斯二圣互执有空者。问唯望不定立有三时。何有二圣互执空有　答岂言不定唯只一人人既有多。悟亦前后。前后各以所证为是互执何失　又纵一人。执前后别。对执不同亦得称互。
　　疏。解深密经说唯识者。按彼经第一云。广惠当知于六趣生死彼彼有情。或在四生身分生起。于中最初一切种子心识成就。广惠此识名阿陀那。亦名阿赖耶。亦名为心。为依止故六识身转。如依暴水而有浪生。依净明镜有影像起。
　　疏。花严中说唯心者。按彼经第十九颂云。譬如工画师。不能知自心。而由心故画。诸法性如是。若人知心行。普造诸世间。是人则见佛。了佛真实性。若人欲了知三世一切佛。应观法界性。一切唯心起　又大般若四百六十七云。谓诸菩萨作是思惟。诸行如幻。唯是虚妄分别所起。一切皆是自心所变　准斯般若第二时中亦说唯识。疏依多分言第二时。
　　疏。制三十颂离广略者。有云。瑜伽等广。二十论略。异前二论名离广略　详曰。未必然矣。但表得中云离广略。何要指斥。
　　疏。唯有无漏大定智悲者。问言唯定等证无文义。既但三法应无色身　答有二释。一云亦无有所见者。亦唯能见识之变矣。如文义等。二云佛离戏论名等故。依本愿．大悲变现色身令物睹益。故非戏论色身故有　详曰。按佛地论．此论第十。前义为本。至文自悉。
　　疏。若依自识者。听法者识名为自识　问佛无文义。有漏识变云何言似。无所似故　答有二释。一云名等佛识虽无。然听法者谓佛实说。故自心上有似文义。虽无本质所似名等。似自内心故亦无失。如言似我。向内似故。二云似佛无漏非文义也。无所似故。文义之言相从来矣　详曰。后义难依。本明教体。不欲唯辨漏．无漏故　有云。七地已前有漏心位而过少故名似无漏。非约影．质名相似也　详曰。疏意通言诸有漏心所变文．义。不唯七地。岂地前等不听佛说。若许听者。自识所变岂不得名似无漏耶。既得名似故前释善　问佛若无言。林叶等喻而何以通　答据为其缘令诸有情识变法解。名我已说如手中叶。未为作缘众生自心未起法解。名我未说如林中叶。约为增上名说．不说。
　　疏。成所引声者。略有三释。一云十二分教。是成满圣之所引生名成所引。二云成满圣者。为诸有情施设言教。又立道理之所引起名成所引。三云成谓成实。实谓利乐所起之声名成所引　详曰。前二义局。第三理通。对法论云。成所引声谓诸圣所说　有学不可名满圣者故。若言自分满亦名满。兼有学者准此可通。然亦有滥。理不明也。今为释者。成者成就。即得异名。诸得圣人莫问有学及无学者。但利物为法所起言教名成所引。
　　疏。我法唯善汝唯无记者。按天亲论云。以一切善根满足故得阿耨菩提　复有疑。若一切善法满足得阿耨菩提。则所说法不得大菩提。何以故。以所说法无记法故　此义不然。何以故。汝法是无记。我法是记。释汝彼小乘萨婆多也。我法天亲指自大乘。记即善性。有于当果及胜自体可记别故。
　　疏。二识成决定者。此有二释。一云说者成悲决定。听者惠决定。二云由近善．恶二友。令能近者成于邪．正二识决定　问有说法者。依余心起听法不解。近恶生善。近善返恶。决定之义而安在乎　答据多分说　或为远因。
　　疏。谓余相续至差别识者。谓说法者是听者余。相续即身。身有二分识差别缘。能与听者而为缘故　令余续等。返上可知。
　　疏。随堕八时者。八时之义。具如法苑　又荐福三藏和上释云随堕乐欲时。何所以者。解云。梵云一瑟吒此云乐欲。言頞瑟吒此云八时。摄论梵本云一瑟吒。明是乐欲　问二个三藏并亲步祇园同览梵典。忽焉一义解成楚．越　答二俱无失。何者观天竺。一物名义含多。且如帝释具有千号。前释据历时声而文义起。故云八转．八时。后解依自慕法而教体生。乃云随堕乐欲　问论本若有一．頞二言。前后三藏可随取一想乎。梵本未必无二字。如何得言随取一耶　答何废无性所制之论前后不同。二德所睹而本有别。亦犹此方诸述作者先后回互。其类寔繁。以此准彼斯亦何失。
　　疏。如言诸字至教体亦成者。此一段文据彼七心．及十二心合而作法。思准可悉。广如法苑决择明也。
　　疏。不尔真如亦尔者。若也不取性用别质出教体者。无漏之教随能听反成漏等过。三宝．无为随能缘心亦成有为有漏等失　问若佛实说经。何复言不说一字　答有三释。一云诸佛法同。离于诸佛所说法外。法无可说名不说也。二云一切诸法皆如为性。真如离言。名不说法。又无如外法可说故。总名不说。三云。如眼等法性自本有。不由说已而方有故。故云不说。更有余释。如法苑决择　问真如约诠以分三性。今随能变通染何失　答约诠义分三性可尔。今论实体。染即不然。余难准释。
　　疏。三十本颂天亲菩萨造者。问论题何故不标本师　答有二释。一云本颂文略义犹未了。释文广悉就显而题。二云成唯识名唯释论称。故此但举释论师也　详曰。本为标彼造释论者。世亲不是所以不言。何关文略义缺不标。又现所题虽释论称。标彼本颂亦复题云成唯识论。言成唯识唯释论称。亦少亏甄简。
　　论。护法等菩萨造者。问大毗婆沙论群圣详撰。故首题言罗汉等造。此论亦尔。何不等字安菩萨下　答彼论罗汉与和须蜜菩萨共修。为等菩萨故下置等。等异类故。此唯菩萨。故等在上。若等字安下。恐疑等彼异类声闻。
　　疏。判本文者。科判经论元乎西域。大分为三。上下亦有。如智度论亦明三分。谓序．正．流通。佛地论中亦有三分。一教起因缘分。二圣教正说分。三依教奉行分。余如枢要。此方科释创乎安公。自后诸德因而习焉。安公以理判诸经论多为三分。谓序．正．流通。广如法花摄释明也。
　　疏。依教广成分者。广成有三。一者广成天亲说颂。二者广成如来之经。三者双成佛．天亲说　有义此论三分。一至教缘起分。二至教正说分。三释名祈愿分　问一切诸论皆三分耶　答随作者意有无不定。如枢要引　有云。瑜伽但有正说。以慈氏尊自力圆满不假凭力故无初后分　详曰。理未必然。现处因位力云何满。设自德满可无初分。何无第三。又复世亲三十唯识亦但正说。岂亦力圆。故非善会。
　　疏。分别不同科者。泛科文意略有四种。一分别不同科。二义类相从科。三以文从义科。四以义依文科。今即初义。据实本．释两师造论而意一种。今依别义判二令异。云本论师为令含识断障得果。释论师者令法久住利乐有情。
　　疏。起殷净心等者。初句意业。第二身．语。第三．四句通说三业。显是敬礼之异名也。或初三句别配三业。
　　疏。三轮因者。身．语．意三如次为彼神变．记心．教戒轮因。略辨名者。修所成果威德作用难测名神。转变不定名之为变。变者是境。神者智也　心谓他心。记谓别识。识别彼心故名记心。二并依主　教者教示。令彼善生。诫即诫勖。令其恶灭。教．诫两异合得其名。相违释也。又亦教亦诫。持业释也。前非后是。教．诫俱是智之业故　解曰。前非者相违释非也。今取持业释。三者皆有摧伏．运转故总名轮。俱持业释。余释如章　问三轮如次神境．他心．漏尽通摄。如次能示身．意．语化。语．意二业因何不次　答由语离过发言诚谛。令他于自信识其志。故得通果善悟他心。意业澄清息恶务善。故所招果得漏尽通。由斯发语教诫有情断恶生善。因果相扶故无有失　又知他心不待于语。教诫于物必藉其言。故三轮化三业如次。非语业因即语为果。意业亦然　又按西域记云。西方敬仪总有九种。一发言慰问。二府首示敬。三举手高揖。四合掌平拱。五者屈膝。六者长跪。七手．膝踞地。八五轮俱屈。九五体投地。此之九种显唯二业。理可通意。
　　疏。一者虚妄即遍计所执者。遍计所执体性虽无。然是虚妄识之所执。亦名唯识。
　　疏。于前所断清净者。虽总言断意断染者。或无漏法皆名圆成。言断于前亦无失矣。
　　疏。性即是识圆成自体者。此性即是识家圆成之自体也。而长读之。所以得言唯识之性。不尔何故真名唯识。
　　疏。净属人故者。人即如来五蕴假者。涅槃经云。舍无常色获得常色。余蕴亦尔。故人名净。
　　疏。唯识性声境第七摄者。第七转声具含依．境。为简依故言境第七。
　　疏。是能差别者。由唯识性而为所证悟有浅深遂令三乘名位殊别。故般若经云。一切贤圣皆以无为法而有差别　天亲释云。以一切圣人依真如法清净得名故。
　　疏。一切所敬皆第四转声者。问何所以耶　答第四为声。为者缘由。所为之义。缘为有德堪为所敬故在第四。
　　疏。善逝体所生者。略为二释。一云报．化二身名为善逝。体通二义。若善逝即体体属报．化。善逝之体体属法身。慈尊继袭佛之宝位是真佛子。名彼体生。二云善逝及体总是法身。慈氏之智要缘于如而方得生。智因彼起名彼所生。天亲自指身及同学名为我等。师即无著菩萨是也　详曰。善犹好也。逝即去矣。恶来生死好去涅槃。报．化二身诚为善逝。法体湛寂本无去来。何名善逝。故初释善　或二障覆蔽未名为善。出障圆明方称为善。简异于昔立善逝名。非有所去方名为逝。理亦无失。
　　疏。此论所依及能起等者。论所依者。谓即三宝。无著．觉师子名能起者。如次造彼对法本．释。
　　言佛至随觉者。释彼佛．僧为依所以。略不牒法。由圣弟子依法随学。传示后人令法不绝。所以僧宝亦为论依　言无倒造论者。明本．释师能以三惠摄于教义而造论也。疏略牒意。具如彼论。
　　疏。世亲虽是地前等者。问彼论既言佛圣弟子。世亲不尔。如何可敬及造论耶　答圣之弟子名圣弟子。亦犹药叉天之众故。俱舍论中亦名天众　若尔瑜伽云何以通。彼论说云证谛迹者方得造论　答通三乘说。若唯大乘不要见谛。根性利故。地前长时以练磨故不同二乘。
　　疏。常恒轨则等者。此释伏难。难云法宝有四何偏敬理。疏有三释。第一意云。法虽轨持若常轨则唯真如故故偏说之。有云。常恒轨则通释于四。自问答云。教．行．果三何得名常。答云经者常义故名为常　详曰。虽有斯理乖疏本旨故不取也。余释如疏。
　　疏。师资相因者。有传释云。若据修行次第说者。僧初。法中。佛后。由僧修行方得佛故　详曰。虽有其理无教说也。未为指南。
　　疏。无畏无流证教法等者。此明法宝。谓四无畏绝四暴流。法总有四谓教．理．行．果。余文易悟。
　　疏。麟角诸部不同等者。且萨婆多麟角三根．菩萨二根皆法宝摄。故婆沙论一百三云。法证净者谓独觉身中三无漏根学．无学法。菩萨身中二无漏根诸有学法。及苦．集．灭三谛缘彼无漏信名法证净。俱舍二十五大意亦同　释夫言僧者和合为义。四人已上和合名僧。麟角．菩萨三千世界各独出世故不名僧。非正觉故复不名佛。故在法收　问何故不许菩萨同出。复云何有二无漏根　答但据后身坐菩提树而说。三十四念得成菩提。三十三心前是二根摄。不障已前有多菩萨亦不说彼有无漏根　问上天圣等不成僧众何宝摄耶　答古有二释。一云法宝所摄。二云僧宝收。虽无事和理和僧摄　详曰。初释虽通然论无简。今依后释　问天圣据理许在僧收麟角．菩萨何不亦尔　答天有多圣。理合名僧。彼既不然何得相例。
　　疏。由如来性调善者。二障习亡。如巧练金极调善故。由识机性故于所调有善方便。应病授药故于能调亦善方便。利物无倦名具大悲。
　　疏。为生大智大悲者。斯有二义。一安惠等．生自悲．智。二生所化悲．智二也。他由论故悲．智得起。生自可悉。
　　疏。邪定等三者。按瑜伽论等第一百云。五无间业．及断善根名邪定聚。学．无学法名正定聚。非学非无学名不定聚　大般若说与此有异。如法花摄释会　有云十信第六名正定聚。造五无间业名邪定聚。未至十信第六心者不造逆业者名不定聚。又望大乘十信第七名正定聚。若作大乘五无间业名邪定聚。不定可知　详曰。与瑜伽论而有违也。复无文据。理稍难依。
　　疏。如佛地等说者。按显扬云。恭敬听法现在利益及安乐故。又作四句。一利益非安乐。谓现顺理精苦修道。二安乐非利益。谓现违法受五欲乐。三亦利益亦安乐。谓现以道而受于乐。四非利益亦非安乐。谓除前相　又按佛地论亦有四句。现益名义。当益名利。世间名义。出世名利。离恶名义。摄善名利。福德名义。智惠名利　详曰。疏指佛地．显扬等论。意明诸教说利乐处。非唯证彼利乐一体。
　　疏。利谓十利者。具如瑜伽三十五六。不可全引。但取大意略言也。十种如次合为五对。一所利差别对。二利体不同对。三利时现未对。四此世他世对。五真妄分别对　论中初对二义合释。学者难悟。今别辨之。余依论次。一纯自利利他者。谓专为己或但利他事不两兼故名纯也。就纯自中有断有修。若违越不顺菩萨仪则。谓为己乐求财受用。或为生天持戒精进修习定惠。或为利养恭敬供诸佛等。此等自利菩萨应断。若不越随顺菩萨仪则。所有自利与上相违菩萨应修。纯利他者亦断．修二。谓以邪见修行施等。无因果见毁犯尸罗远离正行。为他说法此等应断。若诸菩萨已超下地。由悲愿力舍诸静虑。随其所乐还生欲界。又自事已辨遍于十方无量众生。能作无量大利益事。此纯利他菩萨应修　二共自利利他者。为自逮物为物及自。行能兼齐故称共也　于中亦二。一自利共他。若诸菩萨或悲为首。或为回向无上菩提。于一切时修施忍等。当知是名自利共他　释智以施等能得菩萨。悲兼济物。故名自利而共他也　二他利共自者。又除如前所说诸相。其余一切所有利他　释除纯利他应断之者。彼由邪见无二利故。或除纯利他中所应修者。无自利故　三利益种类自利利他者。谓于一法而自行之令他亦行。自他一种行一法故。自他行同名为种类。或此利益有五类故故名种类。种类言显非一相似　其五类者。一无罪相。若诸菩萨所有自能少多摄善增长善法。令他亦尔　释由摄长善离诸过患故名为无罪。无罪即相。相谓相状．体相。下皆准知　二摄受相。若诸菩萨能引自他无染污乐．或众具乐或住定乐　三此世相。四他世相。若诸菩萨自利利他。或有此世能为利益非于他世。或有他世能为利益非于此世。或此他世俱为利益。或此他世俱非利益　五寂灭相。若诸菩萨所有菩提及得菩提世出世间菩提分法。是名菩萨利益种类自利利他　四安乐种类自利利他者。与前第三名相似也。利益．安乐两名有异。种类之言义意同也。此有五种。即疏所明五乐是也。故不引之　五因摄六果摄自利利他者。因果相顺论一处明。于因果中皆有自利利他行也　有三因果。一异熟因果。二福因果。三智因果　异熟果者谓略有八。一寿量具足。谓长寿久住。二形色具足。谓形色端严。三族姓具足。谓生贵家。四自在具足。谓大财．位．明．属。五信言具足。谓言无虚妄。六大势具足。谓大名过人。七人性具足。具丈夫分成就男根。八大力具足。谓少疾有堪能　异熟因者。不伤害物是长寿因。惠施光明鲜净衣物是端严因。舍离憍慢是族姓因。乞丐随施是自在因。所言诚谛是信言因。供三宝等。是大势因。乐男厌女人姓具足因。助诸众生如法事业施他饮食是大力因　福智因果论一处明。聚杂难知今者别释。所言福者。谓前三度．勤定一分．四无量等。言福因者总有三种。一者于福能得．能住．能增长欲　释一于未得能得乐欲。二于已得能住乐欲。三于已住欲常令增长。二者于福善能随顺无违背缘。三者于福先已串习。
　　言福果者。谓诸菩萨依止福故。虽复长时流转生死。不为极苦之所损恼。又能起作种种无量善巧事业。乃至究竟当证无上正等菩提。所言智者。即惠度全．勤定一分．及十力等。智因果者同前福也。于彼文中唯去福字置于智字。即智因果　七此世自利利他者。文有二种　一现自利。谓诸菩萨以如正理工巧业处积集财物。即于是财知量受用。又先所造可爱乐业异熟。于现法中受用彼果　二现利他。如诸菩萨现法自利。如是菩萨所他有情。由此获得现法利益　八他世自利利他者。若于欲界能获他世财宝具足自体具足。色．无色界获他世等亦复如是　九毕竟自利利他者。若诸烦恼一切永断八支圣道。若此为依获得一切世间善法。由三因缘应知毕竟。一由自性究竟菩提故。二由不退八支圣道无有退故。三由受用果无尽故名为毕竟。
　　十不毕竟自利利他者。谓于欲界财宝具足自体具足。若因若果世间清净。若因若果由三因缘知不毕竟。一由自性一切有为故。二者由退善有漏法由有退故。三由受果有终尽故名不毕竟。
　　疏。一因乐等者。五乐之义具如本论。今对一一略辨名体。为因生乐之因故名为因乐。体即四法。如疏所列。言乐相应者。即顺乐受触等心法。言所发业者。谓于乐果而起于业名乐所发。由此善业得可爱果名为因乐。或乐相应思名所发业。所发业能感当乐果名为因乐　详曰。前正后非。非乐相应思皆能招乐果　故瑜伽云。若诸所有现法当来可爱果业名为因乐　意云。随得现．未爱果之业名为因乐。疏取斯意云所发业。
　　疏。二受乐等者。受即是乐。喜．乐．舍三而为其体。三种皆有调畅义故总名为乐。不尔云何言通三界。云非唯受中乐者。非五受中唯一乐受名受乐也。云是乐自性者。体是受数。简异前后因乐等也。
　　疏。苦对治乐等者。诸苦息灭位有乐觉生。对治之乐名对治乐。体性四释。一云漪乐为体。二云以能息苦衣．食等物而为其性。三云以喜．乐受而为自性。与前受乐义分二也。若顺乐受根．境所生名为受乐。若苦息时身．心适悦名对治乐。四云苦息之时有惠能觉。即此能觉惠为体也　详曰。前三难据体若漪乐。散心．散地岂无此乐。衣等为体。与彼因乐而何别耶。若喜．乐者。岂苦息时总生喜．乐无舍受耶。舍受若有。何非其体而不取耶。又瑜伽云。此中受乐乐自性故。说名为乐。苦对治乐息众苦故。说名为乐。非自性故。若体喜乐。云何论言非自性耶。第四义通。
　　疏。受断乐等者。受等不行名为受断乐。即灭定。受断之乐依主立名。体即灭定　问瑜伽论云。住灭定时此胜义苦暂时寂静故名为乐。当入定时唯灭无漏心．心所法。岂无漏法名胜义苦　答非非想地舍受等法名胜义苦。由入灭定远加行时而能灭彼。据远加行所灭之苦也。
　　疏。无恼害等者。烦恼等类名为恼害。出家等四离此恼故名之为乐。无恼即乐　出离乐者。信．戒为体。或离迫迮身心适悦喜．乐为体　远离乐者。初禅喜乐。或总五支以为其体　寂静乐者。第二禅上随以四支．五支为体。或唯喜．乐随应为体　详曰。论既不云乐自性故名之为乐。故知不必喜．乐为体。如次信．戒总以禅支为体无失　觉法乐者。根本．后得二智为体。更有多释广辨如余　四乐如次。离家迫迮。远欲不善。由无寻．伺粗动之法。烦恼．所知如实等觉故立四名。疏配后二名为涅槃及菩提者。不依瑜伽取婆沙意。不尔违论　问前三云何名无恼害　答瑜伽论云。诸余所有无恼害乐。于最后乐能随顺故。是彼分故。能引彼故。当知亦名无恼害乐。
　　疏。要具四缘方应造论者。按彼论云。要具四德方可造论　一于昔诸师应离憍慢无如是心。古昔诸师尚能造论。况我今者当不造耶　二于有情类当起大悲作如是观。若不造论无量有情于诸善法定当退失。有余情类堕生老病死。是诸有情因我造论。若能解了乃至一句善说妙义。如是如是当奉行者。彼于长夜必获大义利益安乐　三于同法者深生敬爱作如是观。若不造论为欲利他。诸同法者于利他事定当退失　四不欲彰己有胜伎能无如是心。当令世间咸谓于我聪睿明哲能造论者开阐义者深生净信。因此多获利养恭敬。但为自他善根增长。以无染心乃可造论。
　　疏。明本论主造论之意等者。有义安惠等说。生正解者谓生唯识真俗二智。次火辨言。如实知者为生真智。后护法云。得如实解为生俗智　详曰。据相显言少有其理。若以实论。三文皆通真俗二智。故第三云。令于唯识深妙理中得如实解。岂深妙理唯是识相非识真理。又知识相名如实智亦何爽理。故皆通二智。
　　疏。作论名造者。问唯识之义经中先明。论何言造　答三十颂教经中先无。据此名造。
　　疏。此上即是发端等者。略为四释。一云上字误也。应为者字。二云此．上等言皆是发端。意虽明此兼言上也。三云今造等言皆标举等。在此字上故言此上。四云今造此论一句之言。是是发端等。由前别明今造等讫故。总指云此上。即是发端等也。然四释中初解省过。思之可悉　有云。今造此论四字之上。一一皆具发端等四。又发端等一一别配今造此论　详曰。若自释论理犹差别可。若辨疏意全乖本旨。细寻可知。
　　疏。今说为生等者。问人我不遍所以见除。生言既宽何乃今取。如名众生滥无情故　答世界有计无情为我。生摄无情无大宽失。如计色我。发爪等类亦在所执。此岂非计无情为我　问我通诸趣何不许言　答法亦名我。若言我空而滥于法。故亦除也　问众生执有。以空为门破病显理。众生执空。应有为门遣执明理　答若破空病说有能除。若论显理要资空观　问有观有相即不显理。空相不遣岂得理耶　答由空为门遣能所取。方泯二相而能证理。从所由门名空显理。理亦无失　有云。若也执空亦说为有。从多执有此说为空　详曰。难意令有以显于理。答言对空亦说于有。岂可有观能显于理耶。若言不说有显理者。即答前难有不尽失。
　　疏。前四通取断二障者。问生死沉没皆由烦恼。何关智障堕三界等　答生死有二。由所知障堕于变易。变易即是化生所收。亦三界摄。又所知障非亲灭生。为烦恼依言难越等。并无失矣。
　　疏。即根本沉下名之为重者。释第五解为重之义。有义对业果故。贪等自性能引业果。众苦本故。故名为重。
　　疏。何故障理但说二空等者。举初障理难后重障不应兼余。
　　疏。重唯二执等者。举后断重贪等亦除。难前障理不唯我法。
　　疏。此依见道至我见亦尔者。如枢要说　有义而言证空障随断者。依断种说。故第四地身见但伏。害伴等障后地犹有　问我执可然。法执种断。如何余障犹得现起　答但断少分。所以余障犹得现行。花严经说第七地中菩提分观方最胜故　详曰。依断种言不逾本疏见道等也。岂见道等种不尽耶。又言四地断第六识法执少分。理恐有乖。按彼佛地．唯识等论。皆云四地便永断灭。准此等文岂唯少分。花严但言七地中胜。不言其执七地方尽。何得为证。以第四地初学二乘。五．六两位犹效于彼。第七超彼名胜何失。更思。
　　疏。又总解等者。不须别说我之与法。二合释之。前解不尔。寻之可悉。
　　疏。无有少障不依执生者。问岂不许有独行贪等　答虽有独行亦远由执起。如害伴等名依执生。故无妨矣。
　　疏。总四句答第二问者。详曰。初之二句答我法执为障所由。后之二句释断亦兼贪等所以。理亦无失。
　　疏。问烦恼障至茎叶亦尽者。问此问何师。复何师　答问答俱通安惠等师　问若是护法。护法智障数同烦恼。执障复别。何言但执殊无品类。意识亦有障非执者。何故答中但以五识爱．恚等法为等流耶　答所知障数虽同烦恼。名品不殊云无品类。答中既云五识等中等意识也　问若安惠者。问即无违。答亦有过。以所知障障．执无差。何得根叶本末有别　答虽障即执。然约诸识执有浅深。义分本末亦无有失。具如枢要　有义执障相望得有两句。一但障皆执。二有执非障。谓善．无覆无记心等。复云执．障无有宽狭。诸障自性皆名执故。诸是执者皆名障故。应知安惠但有漏法。唯除第七一切皆说名所知障。皆名执故　详曰。初义全非。后义有滥　初义何过　答所知障者。覆所知境无颠倒性令不显现名所知障。岂可是执不覆理耶。后义滥者。言障皆执但有漏法皆名执故。斯言有滥。佛地论云。障所发业及所得果亦名为障。此之果．业岂皆执耶。由斯总对所知障性及于业．果而为二句。一但执皆障。谓障自性及业．果中心．心法者。有二分故。二但障非执。即业及果非心．心所者。无二分故。
　　疏。修禅定时受为胜障者。此通熏．修二义。若不熏修殊胜定故。胜定之障。若受胜能障修于定。胜即是障。后解为正。
　　疏。一切烦恼皆能续生等者。界界全惑各续自界。按瑜伽云。当言全界非不全界。何以故。若未离欲。于自生处方得受生。非离欲故。未离欲者诸烦恼品所有粗重随转自身。亦能为彼异身生因。由是因缘当知一切烦恼皆能续生　释若现起润则非一切。若据成就助业受生故言全界。举离欲尽即不受生。返显未离即一切惑皆续生也　或据起现名为全界。故彼论云。将受生时。于自体上贪爱现行。于男于女爱恚互行。又疑男女今为与我共行事不。又我见慢等法亦现行。由此当知一切烦恼皆续生。故知据现名为全界。二解任取。
　　疏。乃至有顶诸惑暂断等者。得于初禅上至有顶名至有顶。由得彼定能伏诸惑名惑暂断。伏有顶下诸地惑也。非有顶惑亦能伏之。无欣上故。
　　疏。彼分涅槃者。略为二释。一而伏烦恼所显之理。是真涅槃之少分故。故名彼分。二云即四禅等所有净定。由伏烦恼有寂静义名为涅槃。以是有为故名彼分。分者相似流类之义。据无惑边有寂静义。与真涅槃稍相似故。故名彼分。故瑜伽论第十二云。四静虑者或复名为彼分涅槃。由诸烦恼一分断故。非决定故。名彼分涅槃。后解为本。前虽无文理可通也。
　　疏。住此二中非为不住者。有无余依名之为二。乐住二中云非不住。致此言者。明无住处名真解脱。彼既乐住。故非真解脱。
　　疏。所知之障者。问此障之体亦是所知。何非持业　答漏．无漏法皆是所知。若持业者岂无漏法亦名障耶。由有此过故从依主非持业。
　　论。得二胜果者。此对等觉．二乘解脱何得名胜。广如义灯　有义解等觉妨相传三释。一云。一刹那间正体．后得与佛平等名为等觉。依长时言对彼名胜。二云真智平等。后智劣佛。三云真俗二智俱未究竟不名平等。无间．解脱同断一障。故说等言。习气未尽。杂染未舍。镜智未生。事智未起。未遍缘俗。知真未圆。故实非等　详曰。虽有三解疑犹未遣。且金刚位是无间道。何有长时对之云胜。设云此位有多刹那佛平等者。是何刹那。彼俱无间。未可于中分成胜劣。若胜形前。前非等觉。何过须释。若形二智名胜等者。障犹未尽。复未圆证。以何名等。若对断障同名为等。理即有失而文未见。由斯三释皆未敢依。未见所据。而无所据　今助一释。佛所得法而皆得之菩萨称等。所得自在离障圆极故佛云胜。故大般若五十五云。云何当知已圆满。第十法云地菩萨。与诸如来应言无异。善现是菩萨已圆满六波罗蜜多．八定．三十七道．三三昧．五眼．六通．佛十力．四无畏．无碍．无量．十八不共．一切智．道相智．一切相智．一切佛法故。若复永断一切烦恼习气相续便住佛地。是故当知与诸如来应言无异　释曰。现正等觉是一切智。极善通达是道相智。现等别觉是一切相智　又四百七十七云。若无间道行一切法。未离闇障。未到彼岸。未得自在。未得果时。名为菩萨。若解脱道行于一切法。已离闇障。已到彼岸。已得自在。已得果已时。乃名为异。由位有异法非无别　准于此文。无异之言等之别名。障未离等显佛为胜。据斯所凭于理通矣　问胜劣差等义焉在　答约所得德名数无差。等言德数。不据用齐一同圆极方名等也。故智度论云。如月十四．十五日虽同是月。小不令海潮。得潮有异。而佛．菩萨亦复如是。又如向．果胜劣性差圣名同也。如言烧衣一分亦转。据斯相形等．胜无咎。
　　疏。令达二空等者。我法无体名之为空。非二空性。
　　疏。若大乘中至互显者。但举小乘名谬我法。影取空见名谬唯识。大乘空见知我法无。非谬我法。拨识理无故得言谬。非全不解。不得名迷。但影显也。而无互义。互言相从。
　　疏。萨婆多量等者。问量有何过　答有云。宗言实有心．心法喻。大乘忿等是假非实。喻有一分所立不成。大乘瓶等是境非实。因有不定。若宗法言决定非无。故无过也　详曰。宗云非无因亦决定相违过也　量云。汝离心之境。定非是有。除心心所内境．无为．不相应等是所知故。如龟毛等。
　　疏。清辨量等者。问量有何过　答因有不定过。为如外境是所知故证识是无。为如内境是所知故证识为有。
　　疏。依远行等教者。按瑜伽论五十七云。依何根处说远行等。答依意根处。由于前际无始时故。遍缘一切所知境故。名为远行。诸心相续一一转故。无主宰故。名为独行。无色．无见。亦无对故。名为无身。依止色故名寝于窟。疏所释者依无性解也。
　　疏。依五根所行境等者。无性摄论第四释此经云。谓此五根所行境界。唯是意识一一各别能领受义。既云意识一一别受。明无余识　问楞伽．涅槃皆明一识。此师所立乃扶彼经。云何论主判为邪执　答有义楞伽意说。七依八种而方得生。故言第八起诸识浪。非说第八转作余七。涅槃经意。以彼六识识性是同故立一识。依根分六。非六体一名为一识。如彼经云。如一色性随五根缘得五尘名。岂言一色体即一耶。五境虽别变碍义同。同一蕴摄故说名一色。识亦应尔。了别性同一蕴摄故。故名一识。故涅槃经第十四云。眼识性异。乃至意识性异。是故无常。若但一体云何言异。故如前会。不尔前后岂自楙楯。又涅槃经三十九云。譬如一火因木．草等名木等火。意识亦尔。因眼根等名眼等识者。此显六识同意处故总名意识。余文准会。其理可悉。
　　疏。第四经部等计者。问意明无所。明三所等岂扶本意　答全无分无总名为无。不尔分无四计何摄。故疏总言亦无失矣。故大毗婆沙论一百四十二云。尊者觉天作如是说。诸有为法有二自性。一者大种。二者谓心。离大种外无所造色。离心无所。诸色皆是大种差别。非色皆是心之差别。若经部师自有二释。一譬喻师唯心无所。同觉天计。二有心所四释不同。故顺正理论第十一云。谓执别有心所论者。于心所中多兴诤论。或唯说三大地法。或唯说四。或说有十。或说十四　解云。如次说受．想．思。说四加触。说十即是十大地法。十四加贪．及嗔．痴．慢。
　　论。故作斯论者。此之结文前之二师亦合有之。上言今造此论一句。后之二师理亦合有。不可繁重故互影显。
　　疏。第二科是三分者。有云相．见．自证名为三分　详曰。不然。三分本是陈那立故。又亦应言四分．二分成立唯识。护法．难陀释此论故。又复如何以三分成。三十颂中三各摄几。全无行相成焉有矣。
　　疏。准瑜伽摄论等者。瑜伽者相应之义。境．行．果三并相应故。即所诠也。论从所诠名瑜伽论。摄论正宗明十殊胜。十殊胜者。前八是因后二为果。就前八中。初二是境。次六是智。智即行也。斯之二论正宗所明。唯境．行．果。唯识准彼亦境．行．果为正所宗。
　　疏。心与境冥等者。叹圣心智亲证于境。离其妄执曰与境冥。体妙殊胜功能莫方。得斯胜德名为神会　有云。如次配后．本智。又云本智缘如名心境冥。世第一法名之为智。见道名神　详曰。虽为穿凿全无所据。有何所以。后得．本智别名心智。本智之境而名神耶。如何有漏与无漏见而有会义。
　　疏。以八转声释世间等者。按彼经四百九十八云。是六波罗密何因缘故。名为世间及出世间。舍利子。世间者。谓六波罗密是世间故。乃至依世间故名为世间。舍利子。出世间者。谓此六波罗密是出世间故。拔出世间故。由世间出故。为世间出故。从世间出故。世间之出故。依世间出故。名出世间　详曰。准此经文。疏所引云是世间出名世间者。出字剩也。题卷亦误。
　　疏。后后遂有相见等者。问相．见二分发乎无始。云何后后方遂有耶　答约更增说。如法华言来入此宅。又纵无始际相．见亦因熏习。熏习后起。熏习相．见起非一。故言后后。
　　疏。若安惠解至别无依总无等者。有义。圣教我法所执既无。如何圣教亦无依无。故应别解。彼宗世间所说我法。及一分圣教菩萨．二乘所变现者。此无依无。由有漏心皆名执故。若诸菩萨无漏心现及佛现者。皆强施设。义依于体不违正理。问若尔二分皆是所执。彼无二分依何假说。答安惠解云。说依二分且依世间．一分圣教。若无漏心佛所现者。此等皆依自证假说。又此亦得依识所变。自证分中分别说有能所变故。若依此释说所变言未皆说名相．见二分　详曰。除佛以外余无漏心。相传二释。一云有执。有二分故。一云无执。无漏二分非虚妄故。第八论云。八识心．心所有漏所摄皆有执故。已简无漏。或无漏心皆无相．见。疏中且依第一义说。二分既执诸佛便无。所以我法不依佛立。依余圣者有漏心说。名无依无。据斯一义理亦何失。具如义灯。
　　疏。此所变之能变有三种者。论言此者此其所变。所变体者即见．相分　有义。此有二义。一云此者此能变识。二云此者此我法二。此我法二所依见．相能变之识有三种故　详曰。本释为正。何所以者。夫言此者指陈之义。前言我法依识所变。既云所变必有能变。故异前言此能变三。明知此言属于所变。若此能变文势疏断。又此我法亦为不可。为言我法即是所变非是见．相。见．相复非我法所依。既有斯滥。故从本疏。
　　疏。三法转相依者。我法依相．见。相．见依识体　问何故颂言我法名彼见．相为此　答对自证分近．远别故立彼．此言。三法转依远．近别故。
　　疏。思量即识准前释者。异熟两释但准持业。何以故。既云思量。明非是种。种位无有思量义故。故疏但言思量即识准于前释。
　　疏。然滥第七者。问何故不言滥第八耶　答第八通缘三种境故无滥不言　若尔第六遍缘诸境。应不得名了别境识　答以根对境得名了别　问根．境相对七．八应然　详曰。准此等妨言滥七．八亦应好也。疏据显相且言滥七。
　　疏。依第二三至相无别者。问何故不辨初胜义耶　答初据胜义谛而有两释。一云初体即第二俗。第二俗中可言八别。故除初真。二云初真体虽即第二俗。俗劣真胜。故初真中亦无八别。今依初释故除初真。如下第七疏自两解。
　　疏。亦非体类别有九识者。此解意云。非是体别。类别合有九识。
　　疏。滥邻近者。问全取他名可云邻近。今言异熟．思量．了别自他俱说。何成邻近　答邻近释者。取俱时法以立自名。若无及言。恐言异熟由与思量．了别俱时。异熟名为思量．了别。亦无失矣。六释差别具如法苑决择明之。
　　疏。合作二文科者。初略释颂所有论文分为二段。一别解三句合为一段。二总解二句。合为一段。有两种合故名合作二文科也。
</div>
    <div class="pagination">
<span class="current-page">1</span><a href="成唯识论演秘_page2.html">2</a><a href="成唯识论演秘_page3.html">3</a><a href="成唯识论演秘_page4.html">4</a><a href="成唯识论演秘_page5.html">5</a><a href="成唯识论演秘_page6.html">6</a><span>...</span><a href="成唯识论演秘_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
