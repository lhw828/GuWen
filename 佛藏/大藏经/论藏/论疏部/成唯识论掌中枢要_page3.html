<!DOCTYPE html>
<html>
<head>
    <meta charset="UTF-8">
    <title>成唯识论掌中枢要 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成唯识论掌中枢要 - 第 3 页/共 6 页</h1>
    <div class="content">　　并弃众同分　　非断善．法灭
　　定戒通无色　　初近分名断
　　余持远分性　　是名定律仪
　　道戒唯九定　　六色．三无色
　　(以见道许依五地。修道亦唯通三无色。瑜伽第一百云。九地能尽漏。即色界六地并能尽漏。即唯修道。见道不依中间。三依五依生故)　　是断依见．修　　顿．渐无间道
　　(预流超越取第四果。于欲界有断对治故。对法第十三说。预流依未至定得超第四。不说依余地者。今为二解。如下第十卷解。顿渐断惑中疏文自解)　　此依于远分　　随应及有顶
　　(许有游观心故)
　　若起异分心(定散二缘。有漏无漏缘。不尔便非)
　　便舍随心戒

　　论。然依思愿善恶分限等者。此是一切无表之通句。亦是佛身无表之别句。佛身定戒与因不殊。唯别脱异。不增长故。下增长言唯据因位。故佛别脱无表。唯依思愿分限。愿尽未来方可舍故不同于因。故此初是佛戒别句。诸无表总句　问若许思所发身．语立表名。意亦由思作。应当立表称　答身．语性是业。可依立表名。意非体是业。如何得表称　问身．语思所作。即许立业名。意识思所造。亦应立业称　答不然。造作名为业。身．语体造作。意体虽他引。非作不名业。其触．作意等。皆由思作以成三性。体非造作。亦不名业。此义应思　五十九云身．语名业．道。发思名业。贪．嗔．邪见名道者。随顺萨婆多。与此不违。
　　难不相应中。显扬第十八云。诸不相应皆有二失故是假有。一因过失。二体过失　因过失。若生生故名之为生。是则无别果生可得。若生所生名之为生。是则不应名能生等。广如彼说。今应难云。
　　破得中第三正破有二。初破得。后非得。得中又二。一依教理齐征。即七难是。二纵有别义征。又得于法等是。初中又四。初引教齐难。二破救自在名成。三由现在可假说有。四破彼救。若无得者未起之法应永不生者。现在必有善种等故纵有别义征中有二。初定问。后别破。破中有二。如文可知。初破能起中有三。如文。
　　成不成中。种子成熟。谓有二乘及世道成不成不说菩萨。菩萨见道前二障亦有成不成。应说二乘烦恼种有成不成。所知一向成。菩萨双说。资粮位俱生成不成。分别成不成。加行位一向不成。俱生通成不成。入见道已。修道成不成。见道一向不成。修道第七一向成。第六有成不成。烦恼障不断一向成。所知障种有成不成。皆思准。
　　异生性唯染二障种上立者。问智障不障于二乘。即说名无覆。无性之人二障俱不障三乘。所知障体何性摄。皆应非染　答可断种轻望不障以名无覆。无性二种俱重。通障三乘圣道并名为覆。若唯取分别种名异生。即一界成三界。应名三界异生。若取生现行种。即已离欲应名诸界异生　取与第八异生同地之性。其体即得之。
　　同分。略以十门分别。一释名(如疏。决择五十二云。由彼彼分互相似性名众同分。此意则显众者彼彼多非一义。分者类义。同者相似义。即众多分类相似名众同分)。二现种所依(难俱通。命根依之而立故此皆通。如对法)。三等流．异熟等(一切皆通。五十二示音声等位。故通三)。四三性所依(并通。五十二云邪见等类。诸佛亦等故)。五内外所依(诸论唯内。此中难他。故俱通外)。六系非系依(皆通)。七总别所依(有无漏位皆通别总)。八见所断等所依。九学等所依。十总别得舍。既通人．法随应舍得准小乘说　今以理立。有唯一得不舍。谓佛报身。有唯一舍不得。谓入无余心位。有永定得．舍。谓无性有情死此生彼。有定不得．舍。谓无为等　问有为相以假立同分。择灭相似许假立耶　答不然。有为体用相似有同分。择灭无体复无用故不立同分。真如是一。无相似故。不说同分。
　　四正断者。一律仪断。谓已生恶法为令断故生欲策励。二断断。未生恶法令不生故。三修习断。未生善法为令生故。四防护断。已生善法为欲令住生欲策励。皆即精进策发故。惠自能渐伏惑。从果为名名为正断。
　　命根。以五门分别。一体。二名。三异熟．非异熟等。四有．无漏等。五问答分别。有难命根若唯种子者。何故地狱八根现．种俱定成熟　答又七根有现．种。命根唯种。通论八法故言现．种。非命根有现行。又此八根定必成熟。设有种．现皆定成之。非说命根亦有现也。又以所持六处为现斯有何失。此由业引功能差别名命根。佛由愿力令种生现。连色．心等之分限名命根。
　　问厌心入无心有细心。厌色入无色有细色。厌身入无身有细身　答若厌粗身亦有细身。如佛身故。粗细总厌不得有身。与心异故　问厌心入无心。二定名无心。厌初入第二。二禅名无心　答厌心总厌六。二定名无心。厌下非上心。上定非无心　问厌色八无色。虽有细色名无色。厌下入上定。上定名无心　答业色上地无。虽有细色名无色。报心上地有。不得名无心　问心种防于心。定体非心色。色种防于色。戒体非色．心　答所防性是色。能防亦色收　问所厌既是心。能厌应心摄　答所防．所发俱是色。能防于色亦名色。所厌虽心无所发。能防于心非心．色　问散色可然。定．道共戒无所发。云何可名色。于此难中可励思择　答厌心厌一切。能厌非色．心。防色唯防恶。能防故称色　问厌心厌一切。能厌唯心种。防色唯防恶。能防应现行　答曰通有。
　　
　　第二卷

　　上坐部立二相。化地部立三相。一刹那灭蕴。一切色．心。二一期蕴。谓寿命。此二辨相。三穷生死蕴。虽别有法而非在相　正量部立四相。色法一期多时生灭。心．心所法．灯焰．铃声刹那刹那生灭。动等时长。大地经劫住　经部师若顺萨婆多。故俱舍第四说。彼意生用未来。三相用现在。然是假立。非是本计。其经部师本所执相。与大乘世同　古一切有师。生在未来。现在一刹那三相时别。初位名住。此能取果。有殊胜方故。异．灭不能。其力弱故。住位以后令法衰微名为异位。异位已后令法后用无名之为灭　若正理师。生在未来。住．异．灭三同一时用。生令法将有用。住能令法取当果起。即住之时。异能令法后不及已前弱于前故。有为法尔势力羸劣不及前故。而或有时法增长者。由余缘至令生。如是非本法性。本法性劣必衰异故。其增长时其异仍体在性。令法劣故。灭即于住时起用令用至后念无　若经但说有二相者。一切有师云。举初．后相以略中间。生转令法有用。有用之时在现在。未来生时法未有用故。灭能令法将无用。后刹那中正无用故。住虽有法不及于生。异虽衰法不及于灭。是故略住．异。但说于生．灭　正理师云。此显二时起用。未来起生功能。令法入现在。现在有灭时。令法入过去。住．异之用与灭同时。时不异故所以不说。生．灭乃是有用．无用之始际。不说生及住．异为二用等。
　　第三破四相中有二。初总非。后别破。别破中有七。一六转无差难。二能所不异难。此二皆有宗比量相违因不定过。谓初彼量云。三有为相。异所相法定别有体。说属主言故。如提婆达多之衣。后比量云。三身为相。异所相法定别有体。是能相故。如烟等相。故皆有二过。
　　第一难比量相违。汝名．句．文。非实能诠。许异声故。如色．香等　第二结归声诠　第三外救云。声上非即异声之名等。量云。声上屈曲。定异所依实有。色蕴上屈曲故。如长．短等。此有三过。一阙无同喻。不分别彼此长等故。二若以大乘长等为喻。同喻中无所立过。大乘长等非异所依实有体故。三若以自长等为喻。因中有彼法差别相违过。异所依实有中。异所依别处实有。异所依同处实有等。为法差别。量云。声上屈曲。定不异所依别处实有色蕴上屈曲故。如长．短等。或文字等。处摄不别故。故知名等实为无用　第四外难云。内声屈曲。不能诠表。声屈曲故。如弦管声。论主为作有法差别相违。内声屈曲。能生名不能生名。是有法差别故。量云。汝内声屈曲。不能生名。声屈曲故。如弦管声。此就他宗难。
　　又谁说彼等。申自宗义。恐违比量。量云。弦管屈曲等声。能诠表。有因受大声之屈曲故。如自许内声　彼量云。大乘风铃声等。应有诠用。声性故。如内语声等。或内声等。不能诠。声摄故。如风铃等　次云直以理遂。如彼风铃不生名等。我风等声亦不能诠量云。汝风铃等声。应生名。声摄故。如内语声　第五诤语与声即异。
　　言天爱者。梵云没劫。此名为愚。愚有三名。一提婆此云天。二匿缚(平声呼之)此云光明。三钵剌阇钵底此云生主。钵剌阇生也。钵底主也。旧云世主也。摩诃波阇波提名大生主是也。此即梵王　世间之胜莫过于天。世间之劣莫过愚者。唤愚为天调之故也。唤奴为郎君等　光明者。照了义。愚人痴闇调唤为光明。如名贫人为富财物。亦如唤钝人为聪明物。梵王世间皆计为父。犹彼所生但知端坐。虽能生一切都无动作。痴人喻彼。虽被驱使百种皆作。都无所知。无小别识。劣从胜号名曰生主。此痴夫可怜故曰天爱也。余义同常。
　　问字是名．句依而不诠表。大乘离声无体。何者为字　此方但有一字名。其字难解。彼方多分无一字名。如言杀字有三字合。谓沙．吒．多三合方成一杀。[代/直]字如云音邬。字无诠表故。故虽假立亦有字转名．句．文身。文身异名身。文者彰义。彰彼二故。又名显。此为所依显彼义故。又名字无异转。如[褒-保+可]．噎．等。如疏中释别名等。名身者名谓呼召。名因称名。句者梵云钵陀。如疏中解应云迹。一名谓名身等皆依士释。身是二总。名是一别。别名之身名为名身。二名积集名为身。故多名之身亦。复如是。以一名非身故。非持业释。然此三种。不单言名。复不言多名身。唯就名身等者。言中摄略．广故。单言名身且以略言。多即广故　二辨其差别。论云名诠自相等。五十二云。为名．句所依应字。于一切所知．所诠事。极略相是字。若中是名。若广是句。若唯依文了达音韵。不能了达所有事义。若依止名。复能了达彼法自性。亦了音韵。不能了达所简择法深广差别。若依通句一切能了。对法亦同。显扬十二云。有字非名。谓一字。有名非句。谓一字名。句必有名。名必有字。故成差别　若能显名显。何故名．句不名显　以非本故。谓辨句自体诠由文身显。如饮食有味由盐方显之　三界分别。名有二种。一言说。此中者是。以声为体。唯二地系。以即语声故。发语之行唯二地故。此随声系。二识上地无。无漏即言有。语言初定有。何妨二定有。又论云。显多由彼起。非说彼相应。五识既尔。语言应然。无漏上地言有。语言有漏者。依上地意发亦无过。如引五识寻言说。定自在所生声无色。三界起言亦有何过。有漏语言必粗。云何上地起而无寻．伺　四有漏．无漏。即明三性。唯二性。取境名通三界　五释妨难。何故四蕴亦名为名。能取境故如名相似。体相非显。以名显故。名在此聚故。依名行境故。五十六言顺趣种种所缘境义。同第一解。依言说名分别种种所缘境义故。同第四解。名为一名　问何故二名已上方名为身。一名非身。此中三种总名为身等也　名．及名身．多名身不出名身。又三中从二名为身故　问如多名身名身。论云但有二种。何故名多　解云身虽有二名有其多。多名之身名多名身。非多身之名　或隔越名多。身亦有多故。何故不立颂等。如疏中解。
　　总十四不相应。此虽说非得。诸论多说异生性。今依共有且说十四种。以十门分别。一有之所由。二废立。三聚依处。四现种依。五有无漏。六三性。七见断等。八五位。九界系非。十九地。然依对法有二十三。除不和合。虽有等言不别解释。瑜伽第三．五十六．显扬第一．百法等立二十四。五蕴及此论立十四。显扬云。复有所余。如是种类差别应知。各依一义以立。实可说多。一说有所以。由起属主言论等故。如显扬论十八说　二废立。即前次文是　三辨聚法依处。依处有三。一心。二心所。三色。以有别依有总依。有一唯依心种。谓命根。此摄正。三唯依色立。谓名．句．文身。且依此土非余佛土。四依心．心所二法立。谓二无心定．及果异生性。六依三法。谓得．众同分．四相。通依三种立。六十五云。依名分位立无想．灭尽定等故。唯依心．心所　四辨现．种依。五唯依种。谓命根．二无心定．及果异生性。三唯依现。谓名．句．文。六通种．现。谓得等　五有漏．无漏。一唯无漏。谓灭定。三唯有漏。谓无想定．及果异生性。十通二种。谓得．同分．命根．名．句．文．四相。佛等皆有故　六辨三性。今四唯一性。二唯善。谓无想．灭定。二唯无记。谓异生性．无想异熟唯无覆。四通二性。谓名．句．文．命根。四因唯无覆无记。果唯是善。六通三性。谓得．同分．四相　七辨见断等三。一唯见断。谓异生性。一唯不断。谓灭定。二通见．修断。谓无想定．及果。五十三说唯见所断不生故。五十七说善法修所断。断缘缚故。余十种通见．修．及不断　八五位。谓见．修等。二唯资粮。谓无想定．及果。十住第六心方不退。即优婆塞戒经舍利弗六万劫修道尚退。故已前尚得起。瑜伽论言非圣所入。又十住第七名不退心。以后更不可起。一唯二位。谓异生性在初二。一唯二位起。谓灭定非初三。若回心可尔。三唯四位。除见道。谓名．句．文。七通五位。谓得．同分．命根．四相　九界系。二唯一界。谓无想定．及果。三通二界．及非界。谓得名．句文。一通三界。谓异生性。一非三界。谓灭定。七通三界．及非系。谓得．同分．命根．及四相。命根五十七说不通无漏。不说佛故　十九地。三唯一地。谓二无心定．及果。三通二地。谓名等三。或五地。八通九地。谓异生性．及余七。
　　别以量破三无为中有二。初审定问。后随二难。难中有二。初难一。后多。难一中有三。初总牒一体遍一切处。次别难之。后出彼因执彼体一。理应尔故　别难之中分三。三无为故。虚空中有四。一体应成多。二应互相遍。三应非容受。四有应相杂。有同处不相离色为不定过。为如色处处无别故。虚空即色处。为如香等处无别故空非色处。
　　许无因果故者。大乘之中无为是离系果。十因中观待．摄受．引发．定异．同事．不相违因。得是观待．摄受．同事．相违．不相违因。能得增上果。今就他宗。又是同品亦无过失。定有性故。
　　叙自宗无为中有二。初总标经说举数明之。后随烈显。后中有二解。二别故。初中有二。初显依识变。后显说为常解　依法性中有五。一标依法性。二显法性体。三显依义。四结依假。五释众名　废立门。应立一。谓真如。余非实故。又可立二。顺世间立二。谓空．非择。真如立一或应立三。真为一。随障断为一。顺世间为一。今顺世间立二。随障断立三。真立一。随其所应开合别说。
　　无为。以五门分别。一诸教增减。或说三．四．六．八等。二出体。三三性分别。一善等三性。若本唯善即真如故。若相通三性。许三性识变故。二所执等三性。第八卷说通三。此第二说唯二性。四谛摄。一安立．非安立谛。二二谛真俗摄。三二三谛。四四谛。五释难。于中有五门　一一多。随心言多。约体但一　二何因摄。十因．六因应思。六因中唯能作因。余皆有为。十因通五。一观待因。二摄受因。境界依处故。三同事因。同为生等一事业故。四不相违因。令圣道生故。五相违因。与碍法生法染污相违。故说为灭。性离障等也。五果摄摄何。择者谓离系。虚空．非择摄增上果　三凡圣得。虚空．非择通圣．凡得。想受灭．择灭真如。定唯圣者得。不动二说　四伏断障得。想受灭通伏．断如常。何故择灭不伏得。已不害随眠故　其不动两解。一内道得唯断得。外道伏得。计为涅槃灭心．心所故。内道不然　又解。内道亦伏得。如想受伏得。此伏三禅已下。不得伏欲界。已二性烦恼增强故。如不伏得第三禅已下障得想受灭。已变异受强故。以理而论。既有伏三禅下惑得不动。即此人伏四禅上得想受斯有何失。二受强故论不许之。若尔更应伏欲界障得不动灭。既许二性障令不得伏得不动。三定下障伏。不能得想受何失　五问答。何故择灭三界唯立一。定障别开二　以变异．不变异相显于烦恼故　问何故伏惑得非择。亦伏烦恼灭。亦得伏定障。何故不分二唯分害随眠耶　答定障通于事观断。亦有伏得者。烦恼要唯理观除故无伏得者。设有异生得定伏烦恼。亦名定障。本求定故。而未求理。圣得者隐而难知。故分别说令易趣入。凡得者是可断。又凡得易而相显。更何须开　法执中。问第七影像摄相归见可名有覆。摄影归质可名无覆。亦应摄相归见名为分别。摄影归质得名异熟　答不离见故性类可同。非是能缘不名分别。托质方起可从无覆。非业果故不从异熟　问非是能缘不从分别。有覆应尔。非是业果不从异熟。无覆应然　答性通多法。二性可从见。果义局不从分别及名异熟。
　　此二法执粗故易断。入初地时乃至除灭。初有四种。一地位。初在初地断非余地。二圣道。初彼中唯见非修故。三真相。初在真见道非相见道故。四四道。初在无间道非解脱道故。此依一心见道。非断粗重释。在此四初断分别法执。若解脱道断粗重。三心见道等。随义应说。迷浅必深人执必法。解浅非深人空非法。悟深必浅法空有人。迷深亦浅法．人俱起。然人必常一。有法不带人。人用必带体。人执定有法。
　　缘用必依实有体故者。此据正理。外道．小乘所执。体无不得成缘。有所缘义。前卷设许萨婆多等有极微故。纵成缘义而无所缘。就他比量非自所许。今述正义故不相违　同聚心所自许相缘。下第八云勿见分境不同质故。遮见分境不同质过。非令知能缘必同是见分故。佛第八见分等。与相应法自证分等同一所缘。自之见分故不相违　问心．心所法既自相应。诸自证分既不同一所缘。所缘亦不相似。如何说为相应。证自证分为问亦尔　自证是识体。何得不相应。具时等．依等．事等．处等。此阙处等。各缘自见非他故。此义应思。
　　我法若无依何假说者。所似既无说谁为能似。能似假说无故。共法之似亦不成。不得别解义依于体等假。世间．圣教二似俱不成故。
　　破小乘真事中有三。初总非。次别显。后结依。别显中有三。初显不依真唯依共相转。次显诠智有胜功能。亦非离此等是。后总申假说不依真事。然假智诠必依声起等是　由此但依下。结假智所依。
　　依佛地论第六云。若共相境二量所知。云何二相依二量立。有义二量在散心位依二相立。不说定位。若在定心缘一切相。皆现量摄。有义定心唯缘自相。然由共相方便所引缘诸共相所显理者。就方便说。不如是者名知自相。由此道理。或说真如名空无我诸法共相。或说真如二空所显非是共相。如实义者。因明二相与此小异。彼说法上所有实义皆名自相。以诸法上自相．共相。各附己体不共他故。若分别心立一种类。能诠．所诠通在诸法。如缕贯华名为共相。此要散心分别假立。是比量境。一切定心离此分别皆名现量。虽缘诸法苦．无常等。亦一一法各别有故名为自相。真如虽是共相所显。以是诸法自实性故。自有性故亦非共相。不可以其与一切法不一不异即名共相。自相亦与一切共相不一不异故。是故彼论说诸法上所有实义皆名自相。经义不尔故不相违。
　　亦非离此有别方便。有二解。一云即以假智诠施设自相为假所依。由假智．诠显于法故。如手指月等。不尔如何说为自相能证得也。二云假智．诠境不得自相。亦非离此二外更有别方便施设自相可为假所依。显此二既不得自相。离此亦无方便可得自相。意显自相除证智外莫能得者。
　　四十九立七地。一种性地。二胜解行地。三净胜意息地。四行正行地。五决定地。六决定行地。七到究竟地　四十七种姓．胜解行．极喜．增上戒．增上心．三惠谛觉分．缘起．无相有功用．无相无功用．及以无碍解．最上菩萨住．最极如来住。种姓地即种姓位。胜解行地胜解行地位也。净胜意乐地即极喜住行正行地即增上惑。增上心。三种增上惠。有加行功用无相住。决定地即无加行无功用无相住　有三决定。一种性定。二发心定。三不虚行定。此地菩萨堕在第三决定中故。决定行地即无碍解住。到究竟地即最上成满菩萨。及如来住。合立。
　　其阿赖耶名在前四地。毗播迦名通六地半。第七地中摄第十地菩萨故。阿陀那名贯通七地。然依杂染位。多分异熟。通阿赖耶故　又十三住。初名通九。第三名通十三。异熟名谈十二。故名为多。依生死摽故唯取此。此二解依不共所缘以三性境为所缘者。不说二乘。二乘回趣亦此所摄。疏之二解通三乘解。以上简自名。必其简不名心。所以与阿陀那名等故。意名不及第七。故不取之　又简他识。多者相续义。一切时行名之为多。多时行故。异熟者业果。五果中异熟果。六识虽有异熟而非多。第七虽多非异熟故。唯此名。又多者广义。即是总义。异熟之义虽通六识。非总报主不立多名。第七非多非异熟。故名异熟余识不名。
　　又思量者。简他识如疏。又简自　何故此名意　有二义。一者依止名意。二者思量名意　何故名思量不名依止　依止之名是共他故。今不共故。又依止名兼他显自。以能依止显所依故。思量之名自行相义。以行显体。以缘多故相续恒起。行相缘远名之为审。故以思量行相而显自性不名依止。又现正思量名之为意。对法第二无间觉义是意。即次第灭根。今此思量是现正思量。简无间故言恒故。显此思量恒现在故　又简自名。何故不名心识而独名意。百法等说识有八种。有心地说八并名心故　以恒审思量之义胜余名故。若恒集起名心。不及第八。若了境名识。不及余六。故以意各而标自称不说心．识。由此简他识有二义。此余识非恒。及非审故。如疏解。第二此中心．识不及八．六。恒自识思量之用胜心．识故　简自名中亦有二。一不唯依止解意。非诸论中依止之义行之其名。二显常现在非无间觉。
　　又了境者。一唯见分行相。而现自体。二简他识。有四义。一易共知故。婴垓之属皆知有故。二共许有故。三乘通许。三行相粗故。四所缘粗故。唯六名了境余不得名　又自可名为心．意。何故但名识不名心．意等　以了境之行相粗故易知显其自性。心．意不尔。眼识等名心义难知故。有心地说。八并名心。对法等说无间觉意。故简自名。又简不名异熟名等显。异熟等名相难知故。多非分故。自余别义如对法抄．及别章说。
　　体相沉隐名之为因。故唯在种。体用显现立为果。名为见故不在种。不尔应通因果。
　　能变中有二四句。初应总因果为句。次等流．异熟各别因果为句。次以二相对为句。后转变．变现为句。合五四句思之。有唯转变名变非变现名变。谓一切种子。有唯变现名变非转变名变。谓因第八及六识中业果现行。并佛功德一切诸心．心所。有俱句者。谓因七识。俱非者。谓异熟相分。但是所变故。一切因位有力相分为能熏故。亦转变名变。非变现名变。第一句摄。其因中六识业果相分。及一切第八。佛果诸心．心所相分。并为第四句　又有因变非果变。谓成佛已去一切有为无漏种。佛更无现熏生故。有果变非因变。谓第八．六识中业果。并佛一切现心．心所。俱句者谓因七识能熏现行。及能生种。俱非者。谓佛果上一切相分　唯以等流为因果能变作四句。惑唯等流因非果变。大悲菩萨之果。无漏法尔种。有唯等流果非因变。谓佛果现八识。有俱句。即因第七及六识无漏。并威仪．工巧变化因种。有俱非句。即佛果相分　以异熟为因果能变作四句中。唯有三句。无第三句故。有漏善．恶种子为初句。第八及六识业果现．种为第二句。无第三句。俱非者如理思。
　　诸科文颂皆应别叙。
　　第七及六识非善恶并业果心等。是于八识各为五句。后别应思。真异熟。具三义。一业果。二不断。三遍三界。第七具后二义非初。第六报心具初．后义非中。非报心具后一义非初二。五识报心具初非后二。非报心三义俱无。故唯第八独得其名。
　　十因中第八现行望诸法能为几因。一观待。二摄受。作用．依处相摄受故。三同事。四不相违。非言说故。非润．未润生后果故。非引发．定异。不亲引他生。非定分别生。故不相违。思可知。种识望诸法能为几因。可为观待．牵引．生起．摄受．引发．定异．同事．不相违合八因。唯无随说．相违二种。
　　准此中云。三相俱唯现行。现可见故。执持胜故。从胜为相　第八三相。摄论第二卷。以种为因相。诸法因缘故。现行为果相。二种所生故。现．种俱为自相。现．种俱为自体故　又说唯现行。所藏处名所藏故。论本之文本意如此　又说自相．因相通释第八现行及一切种子能藏．所藏故。自相体通。一切种相应更分别故。因相亦通。其果相唯第八现．种。除余种子。非异熟故　第四说。三相俱取现行及一切种。与转识互为因果故。摄论云。言熏习所生诸法。此从彼异熟与转识更互为缘因故。果相亦通也。又诸法于识藏。识于法亦尔等　在因具三相。佛果唯自相．因相。无果相。非熏非异熟故。若准摄论颂。不唯异熟名果相。但从他生名果相。佛果现行可名果相。自种生故。前解为胜。望他为因果故。
　　问三藏阙一不名阿赖耶。三持阙一不名执持　答本以执藏解藏。阙此便失其名。本各以执持名持。阙一犹名执持。又三境有差别。阙一境尚名能持。藏者所藏之用。阙一不名赖耶　问第七阙三中一之义。应不名末那　答言末那然通有染义。差别义无尚名末那。有思量故。
　　谓本识中亲生自果。今简数论。数论大等藏最胜中。
　　若由本识种子性故。相从无记亦应相从一界所系　系据缚义见．相别系。无记是性。性类复同。不可难以同一性故相应非色。
　　瑜伽五十七。二十二根中云。问几有异熟。答一谓忧。十少分。谓信等五．四受．意。通无漏故。问几无异熟。答十一。谓七色．命．三然漏。十少分。谓四受．意。通无记故。信等五通无漏故。问几有异熟助伴。答最后三。能助有可爱异熟法。令转明盛能感决定人天异熟。问几是异熟。答一命根。九少分七色．意．舍。问几有种子异熟。答一切皆有。问几非异熟。答十二。谓信等五．三无漏．四受。九少分。谓前九。通长养善性等故。问几是异熟生。答亦一切种子所摄异熟所生故。此中虽有七问。总三门分别。初三为一门。次二为一门。后二为一门。第二门中第二问。第三门中第二问。当唯识种子中无记性难。或为二门。初三为一门。后四为一门。
　　非熏令长可名因缘勿善恶业与异熟果为因缘故者。若现行业望自业种令增名因。即业种亦令果种增故应名因缘。此义可然然非正好。初熏习位已令果种增。非已后故。非业种令果种增。但应如疏解　此中护法现行望本有种无因缘义。但增长故。如何可说种子．现行互为因缘　护法既存新．旧。望新熏者正是因缘。望本有种为增上缘。不辨体故。
　　论若尔真如应是假有者。此有多过。宗有比量相违。亦有决定相违。亦有自不定。比量相违云。种子应非定假。与法不一异。亦如说真如。为如瓶等与法不一异故种子是假。为如真如与法不一异故种实有耶。故为不定。
　　种子以诸门分别如别抄　下是唯新熏中第二释难。释前初四通证文。第四解违中解后三别证文。
　　破新熏中大文有五。如疏。第一破本宗义中有三。一初道无因难。二相违互起难。三凡圣转易难。
　　破分别论者中有三。初叙宗。次别破。后自释。别破中有二。初空理非因难。后起心非净难。起心非净难中有八。一相转体常难。二二性应同难。三恶与善俱难。四不俱非善难。五例恶非因难。六治障性同难。七凡夫起圣难。八现种应同难。大众部等无种子　破分别论者而言成种者。别破大乘异师。又经部别有种子。萨婆多因义种子义。未来有无漏因故。大众类此亦然。凡夫身中有可当生无漏之因义名为种子。不同经部等。又不相应随眠亦名种子等。
　　第四会违中有四。一诸圣教中虽说内种下。会前内种定有熏习及三熏习等文。二其闻熏习下。会前摄论说闻熏习闻净法界等流文。三闻熏习中有漏性者等。会前摄论是世出世心种子性文。四依障建立种性别者下。会前瑜伽有情本来种性差别等文　或分为五。若作四段。总会前新熏家所引之文。今为五科。亦兼傍会前对法之文。闻熏习中有漏性者下。会对法云决择善根能得建立为无漏性。修道所断等文。此正因缘微隐难了下。方会摄论是出世心种子性处。义兼傍会。于理为胜　前新熏中多界经者。即此家义新熏之证。故不须会　会瑜伽中有二。初会。后难。会中有三。初标。次释。后经。难中亦三。初立理。次破救。后申二难。
　　瑜伽第五建立因有七相。第一无常法是因。无有常法能为法因。谓为生因．得因．成立因．成辨因．作用因。即当六义中第一刹那灭。第二又虽无常法为无常法因。然与他性为因。亦与后念自性为因。非即此刹那。即当六义中第二果俱有．第三恒随转。其与他性为因者。即种望于现行名为他性。缘．不缘碍．不碍隐．显等种种异故名为他性。即果俱有。其与后自性为因非即此刹那。种子相生名为自性。前后生也。即恒随转。故唯识云。此显种子自类相生。摄论．唯识以果世别开之为二。瑜伽据一念因能生二果因无别故合之为一。亦不相违。若诸种子生果应取所熏中说。同身非相离者。即为亡人七齐追福。何有他他而得自身受胜果等。又异趣身如何受果。有解前趣有善恶相。令受罪者能发善心。又经云。地狱等上有白黑幡表善．恶相。令彼罪人发善心故。若尔鬼畜人天无白黑幡。应不受果。有解但是化后俗语。何必得果。我杀还我上走避亦难故。又解由作愿者胜愿资故。令受罪者七分得一。又由亡者曾有处分作善恶事。现在为作果遂本心故。有果报同趣可受。异趣成难　又无受尽相。依名言种生自同类。有受尽相。谓善恶业得名言种感异性故。次萎歇时。非善恶种生自善恶而有萎歇　第三又虽与他性及后自性为因。然已生未灭方能为因。非未生已灭。即当六义中果俱有．及恒随转二。唯识云。虽因与果有俱不俱。而现在时可有因用。未生已灭无自体故。正显为因之世。非正种子之义。现行之因得诸果等皆亦尔。故摄论．唯识。以通诸法不唯种子故。果俱中因言叙出。瑜伽前既合二为一。故别门说为因之世。故不相违。现在去来非种子也　第四又虽已生未灭方能为因。然得余因非不得。即六义中第五待众缘。第五又虽得余缘。然成变异方能为因。非未变异。即六义之中无别相门。即待众缘摄。夫待缘有二。一显一因体不能生果故待众缘。二显待缘已方始变异。瑜伽据体即有别。开一为二。摄论．唯识以待缘义等。合二为一。亦不相违。变异是转易义故。
　　第六又虽成变异。必与功能相应方能为因。非失功能。即当六义中第四性决定。第七又虽与功能相应。然必相称相顺方能为因。非不相称相顺。即当六义中引自果。总而言之。合六义中第二果俱．第三恒随转。瑜伽第二．第三义门对说。开六义中第五待众缘。为瑜伽第四．第五。自余一切六．七无差别。勘瑜伽第五抄。
　　生引因中。瑜伽等云。未润种子名牵引因。已润种子名生起因。三性．十因悉皆如是。果虽合为一不论远．近正．残生．引。其能生种通业．及因缘。未润去果远名引因。已润去果近名生因。正合能引所引说为引因。能生为生因义。三性．十因即为三义生引二因。并无性二合有五解。既有正．残为生．引。亦有内．外。果为生．引。
　　三法展转因果同时中。难云。旧种生新现为因果种生。新种现熏成为因果现起。若更新种无生力。唯从现所生。亦应新现力犹微。如何起新种　答新现缘皆具。新种故从生。新种未逢缘。故不能生现　问现行新所起即言缘已具。新种亦新生。何不缘称具答新现能熏四义具故。说现逢缘。新种未逢加行引故不缘称具。要由前加行势力牵引故。种子方生现　问能熏四义具。即说现生种。种子六义成。应说能生现　答逢不逢缘二有别故。如前已解。
　　六十六说。五相名执受。初三。一唯色名有执受。此遮心．心所等。非执受故。二于色中所有肉根根所依属说名执受。此遮外不属根色。非执受故。三心．心所任持不舍说名执受。当知此遮过未及现在世依属根发．爪等。及遮死后所有内身。非执受故　执受有三义。一生觉受义。即对法文。二能生觉聚类。即五十六文是。三亲领为境安危同义。即此文及五十一等文是。
　　第二三变俱解体行。唯初能变释行非体。此有二解。一云具论者质故。不具论者影故。二云初变有三相。后二皆无。自相即自体故。初变但解行。不可重彰其自体故。后二不然。行．体双释。此解稍能。
　　达无离识所缘境中。称行相相似。虽第三卷有二和会。然无分别智缘真如。所缘不相似。应言同一。此唯识文不尽理。若就瑜伽言同一。即无本质心唯相似故不可同一。应会二文以为正理。偏取可皆非。非正中释。应如理思　或二文说。瑜伽约相似同一。此论约境一名相似。同一境转故。亦不相违　释所缘相似与瑜伽同一所缘有五释。一就彼文。二就此文。三彼约本质。此依影像。四彼此约皆同。五彼依无为有本质缘。此依有为无本质缘。
　　心分既同应皆证故。此量不定。中第四心分应有能证。第三即是。何故无也。立四分量云。心．心所法。一刹那中定能自显。能显他故。如灯日等。此因有法差别相违。喻有所立不成。以灯无缘虑。心有缘虑故。
　　论如众灯明各遍似一相各各别。对法第二眼识于二根。如二灯共发一光。此如何通　此以随说小乘法为喻。彼据大乘体义为喻。亦不相违。如因俱声共别造故　若尔如多灯共处。其影便殊。云何共造　今正释者。如一盏中有多灯炷。及因俱声。大种邻近共造一色。两盏别炷不共造色。故影有别。
　　第二师变外处中有三。一破他。二申自。三释妨。破他中有三。一圣应变秽难。二凡应变净难。三无因变下难。
　　第三师中亦三。一破他。二申自义。三释妨。此说一切共受用等是。破中有三。一器坏无因难。二已厌无用难。三有身无益难。
　　其上天眼．耳见闻下色．声不托本质。如第七卷解。第八得自相。见．相异界摄。五识得自相。应许别界收。不许别界者。云何名得自相。
　　第七卷解不许。今解云许异界无失。先解得处自相义。今解得事自相。
　　胜定果色大种造不。如对法第一末疏。虽有五文说造不同。说先变为大种后造色生。并同系等文者。有义此说依欲．色二界地定果色。以有所依身故。无色界定果色。从本质大种造。定中无大种。无所依身故。
　　定等有界地自他不定者。此有五。一定力。二通力。三善法力。四借识力。五大愿力。由行大愿引他地色现在前。然第八识唯有初二。后亦通余。因便显之。亦无过失。如第八识无漏意引定果色。令欲界第八变。不妨欲界有定果色种。无能引变　如第八缘境中。色．声．触中假色缘不。缘者法处假色何故不缘。任运心及八俱心所有此妨　见随本定种子生名因缘变。此为正义。
　　胜定果色。略以七门分别。一凡圣起。如对法抄。色界通果可通凡圣。如三十三文。若无色界毗钵舍那菩萨。缘三界及无漏。亦有定色泪下如雨。及宫殿香故。必要是声闻能变。非是地前故。皆通凡圣皆能起之。有用无用即成差别。如三十三说　第二依地者。此有二门。一能变依。二所变依。能变之中通唯四定。如唯识疏。定力通无色。色界六地．无色四地可然。余七方便作用狭劣。欣厌上下无胜力能故不能变。或方便初未至亦无相故。有义非想行相微细闇昧故不能。初近分地亦无广通故亦不能。此上随依通有漏．无漏　所变依者。变色．无色界及与无漏决定皆得。随能变故。于欲界中。如身在下界意引定果色。与上界色类相似及无漏者。欲界五识未必能观。名无见无对。下界第八所缘可尔。如眼．耳通扶根尘等。此类甚多。若有四禅小作欲界化。能引粗色似欲界者。为令欲界众生受用。即令五识第八所缘。皆欲界系。随意乐力起色果故。亦复无遮。三十三云。圣神通变能令受用成辨所作故　三有漏无漏。凡夫所变唯有漏不能令用。唯令他见。如三十三说。圣者所变通有漏．无漏。因五．第八见。皆唯有漏。相势同故。唯无记性。在果唯无漏善。自他俱然。第六意变自他俱通有漏．无漏。通善．无记。利戏别故。然无色界及中间。唯是善性无通果。唯定境。无记定不能故。四静虑果即通无记。此在七地以前．二乘．异生。非八地等　四具境多少。不变根等在中如对法抄等　五大种造性。如对法抄　六定通别。如唯识疏　七界处所摄者。因中意识第八所变之色。五识不得定属法处。以境对根。及果对因。皆定尔故。能缘之根。俱是意处．意界．意识界故。以果属因。定法处所摄故。不以影从质五尘等摄。五不见故。亦得从质为名。名色．声．香．味．触等故。然有不依质而变故。不以影从质摄。若令五识得受用者。即通五外处及法处摄。法处摄如前说。五境摄者。以境对根。离因从果故。若五识外境。以果从因。名胜定果。亦法处摄。意．八俱境相从亦尔。在佛果上五识．意识．第七．八所变实色者。从五识故皆名五尘。不尔佛果十八界云何名无漏。佛地．唯识广成立故。如散心五．八意所变五尘。皆五尘故。佛果意识中第七．八所变假色。如八胜处等可唯法处。若五识等亦五外境收。今唯于法处说胜定果者。由在因中根本色故。多五不缘。自体微细名无见对。若神通等所发许五见者。显扬第一。胜定果法处色。所依成就者。亦令他见。即非无见无对。非如散色名无见对。从本为名。非实无也。三十三云凡夫神通定犹令他见故。即依此义。有说佛果无十五界。若不尔者。胜定果色应不唯法处。护法等解。约因位中安立谛。但说有处界故。唯法处说胜定果。不尔云何经言十八界种通有无漏获常色等。故前解善。
　　因缘故变等中。疏有四释。一因缘者任运义。分别者强思义。难陀师触等五法。亦能受熏持诸种子变皆有用。即违成业多种生芽。下第三卷自当广释非也　第二因缘者。诸法实因缘。分别者余七识。非实种子故。唯取第八所变是因缘变者。此言因缘是何义。若论异熟应通五数。何故不尔。若五识所变不是实法。云何名得自相。若言得处自相非事自相。即青黄等及定四大等非五识得。甚大灵异。火烧身时应不觉痛等。又本识得实非五识者。即应五尘法处所摄非五境摄。许五识得自相者。以总从别五尘所收。既不许缘自相。如何以假从实五尘所摄。如胜定果色。本唯意变。设虽五识得。以末从本。名胜定果。法处所收。离本说末。以境对根。可五尘摄。青．黄等色五本不得。唯意所缘。应法处收。何因以实从假五尘所收　第三解云。因缘者异熟心。因谓名言种子。缘谓善．恶业缘。若随此生变必有用。本识触等为例应尔。若不自在故非者。五识非一切时是业果故。俱意亦然。如何变必有用。又独头之意是业果心。因缘变故亦应有用。由此故知第四说善。因缘者法体实从真种子生。从真种子生者。所变有用。余名分别。
　　性境不随心。独影唯从见。带质通情本。性种等随应　性境全及带质一分。是因缘变。独影及带质一分。是分别变。然带质境可通因缘．分别二门。从种及见二门摄故　若所缘心无心用者。见分为境自证分缘。云何有用　答自体义分非相分故。
　　变无为等便无实用等者。等取不相应法。无为无实。所等不相应无用。合而为文。非无为无用也　有解真如未证实。假无为无用。二俱不缘。合而为文故言无实用　又解真如虽无实作用。今言用者力用。即是真如离系之力。今言本识变为真如不如本体。无实离系之力名无实用。非无作用名为无用也。此解为正。又设影像心中亦无实用。所以不变。
　　说第八识缘三种境。不言法处境者。依非定通力法尔所缘故。设变法处不异内身及外器二故。即二摄尽。

　　成唯识论掌中枢要卷上(末终)



　　成唯识论掌中枢要卷下(本上)

　　　　大慈恩寺翻经沙门基撰
　　
　　第三卷

　　五十一云乃至未断。断则终无余断。非离缚断。
　　解触中有三。一略标。二广辨。三破斥　广辨中有二。初广前。瑜伽论说。与受．想．思等者。下会违　广前中有二。初广体。后广业。既似顺起心下是　广体中有二。初广三和分别变异。后广令心心所触境为性。和合一切以下是　初中又二。初散释三和．分别．变异。后会集论。根变异力等是　初中复三。一释三和。二释变异。三释分别。由三和．变异俱非己能。故前别说。后方释分别　此中由想起言说。何因不说为语言因者。故果例现想疏故　思令心者。取正因等　何因说信等。则自性善　此中三和合。皆有生心所功能说名变异。无为无变异。如何有生心所功能。今解。此据有为缘三变异。若无为缘心二变异。无为无变异功能故　又解依无为有隐有显分位变异。不同有为体有变异故。无为有位异故说名功能。体无功能也　如第七识以第八为根复为境依。说触为二和。
　　释业中。初释总文。起尽经说下。引经证成。会违中有二。初会瑜伽。后会集论。
　　解相应中。而时．依同。所缘．事等。若约本质。或无本质法一切名等。同缘一境故。与事等不同。若影像相相似名等。何事一种。无分别智缘如无影不可相似。不同一。故知有本质者。影像名相似。本质名同一。若无本质者。有为缘相似名同一。无为缘境一名同一。此据实缘故不相违。
　　蔽心者有二。一法性心。二依他心。
　　心所例中。第一师不例异熟等者应思。一一不例所以。以义不同故　何故触．作意．思三皆言于心等受．想不尔　胜义不善。谓生死流转　何故与无漏为依。而言善．染违应不与二俱作依。
　　心所例中。第三师云。以六义例。今观第四师难意。不例了别及与受俱。则例六门。虽有难言触与触俱。许五法俱为例同故。三释皆以后阿罗汉所不舍藏。唯心王舍藏。为非心所舍藏名。非心所舍藏名所以。前例如是。不尔何故中路例也。此则依初二解为正。并第四释　难中有十。一总非。二却诘。三难令不受熏。四纵难受熏。五他救。六复诘。七彼释。八正难。九转问。十申宗　第四纵难受熏中有五。一一成六体过。二多因一果过。三五种无用过。四势等非次过。五顿生六果过。又彼所说。转问也。由此等。申宗也。
　　三喻恒转中。一沉浮两趣间喻。二逢缘波浪起喻。三飘流内外物喻。非佛何能止。
　　有四萨婆多。此中有四种。类．相．位．待异。第三依作用。立世最为善。如俱舍第二十卷。
　　破上座师等因果等义中有二。一叙宗。二正破　叙宗中有三。一总标。二别显。三总结。如是因果等下是　别显中有三。一举极速以明时。二举一体而成二。三举二体而彰俱有　正破中有七。初总非而起征。二显相违而破世。三定有无而兴问。四纵灭有而返诘。五序相违而体一。六逐一异而理乖。七总结申难意。
</div>
    <div class="pagination">
<a href="成唯识论掌中枢要_page2.html">上一页</a><a href="成唯识论掌中枢要.html">1</a><a href="成唯识论掌中枢要_page2.html">2</a><span class="current-page">3</span><a href="成唯识论掌中枢要_page4.html">4</a><a href="成唯识论掌中枢要_page5.html">5</a><a href="成唯识论掌中枢要_page6.html">6</a><a href="成唯识论掌中枢要_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
