<!DOCTYPE html>
<html>
<head>
    <meta charset="UTF-8">
    <title>俱舍论颂疏论本 - 第 24 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俱舍论颂疏论本 - 第 24 页/共 32 页</h1>
    <div class="content">
　　释曰。顺决择分。今生起者。必前生起顺解脱分。诸有创修顺解脱分。极速三生方得解脱。谓初生起顺解脱分。第二生起顺决择分于第三生。方得入圣。乃至得阿罗汉也　声闻极速。三生极迟。六十劫。独觉极速。四生极迟百劫　顺解脱分。闻思所成。唯散地故。三业为体　殖解脱分。唯人三洲。三恶趣无。无般若故。诸天亦无。无厌苦故。北洲无者。以无厌心。及般若故　又施一食。持一戒等。深乐解脱。回求菩提。愿力所持。便名种殖顺解脱分。
　　从此大文第三。约三道辨人。就中有三。一明三道建立。二明七种圣人。三明学无学满。就明三道建立。中二。一约现观位明。二约修无学道。就约现观明中二。一明十六心。二依位建立　就明十六心中四。一正明十六心。二明十六心依地。三明忍智次第。四明见修道别　且第一明十六心者。论云。于中已明诸加行道。世第一法。为其后边。应说从斯。复生何道。颂曰。
　　世第一无间　　即缘欲界苦
　　生无漏法忍　　忍次生法智
　　次缘余界苦　　生类忍类智
　　缘集灭道谛　　各生四亦然
　　如是十六心　　名圣谛现观
　　此总有三种　　谓见缘事别

　　释曰。从世第一善根。无间即缘欲界苦圣谛境。生无漏法。名苦法智忍。苦忍无间缘欲界苦谛。次生法智。名苦法智　此智无间。次缘余界(上二界)苦圣谛境。有类智忍生。名苦类智忍　此忍无间。即缘此境。有类智生。名苦类智。如缘苦谛有此四心。缘集灭道。各生四亦然。谓苦类智后。缘欲集谛。生集法智忍　此忍无间。生集法智。此智无间。缘上界集谛。生集类智忍。此忍无间。生集类智。此智无间。缘欲灭谛。生灭法智忍。此忍无间。生灭法智。此智无间。缘上界灭。生灭类智忍。此忍无间。生灭类智　此智无间。缘欲道谛。生道法智忍　此忍无间。生道法智。此智无间。缘上界道谛。生道类智忍　此忍无间。生道类智。故于四谛。各有四心。成十六心　苦法智忍者。苦法是苦谛法。忍缘苦法。名苦法忍。智是忍果。是等流果。智唯无漏。为显此忍亦唯无漏。举后等流。以为标别。故忍为智者。从果为名故也。如华果树树。非华果。生华果故。名华果树。忍亦如是。生法智故。名法智忍苦法智者。缘苦法故。名苦法智。前忍断惑。名无间道。后智证灭。名解脱道。苦类智忍及苦类智者。此之境智。与前相似。故立类名。故论云。最初证知诸法真理。故名法智。此后境智。与前相似。故立类名。如苦既尔。余集灭道。各有四心。准此理释。思而可知。此十六心。总说名为圣谛现观。谓在现前。观圣谛故　此有三种。一见现观。唯无漏慧。见谛分明故。名见现观。二缘现观。此无漏慧。及慧相应心。心所法同一所缘。名缘现观。三事现观。谓前相应。及余俱有同一事业。名事现观　余俱有者。谓道共戒。及生等四相。俱有因故。名俱有也　又论明得苦法智忍。名入正性离生。见所断惑。令诸有情堕在恶趣受诸剧苦。犹如生食在有情身。作苦恼事。故名为生　或由见惑。令诸善根不能淳熟。故名为生。见道能越。故名离生。言正性者。所谓涅槃。见道能证。名为正性离生。正性之离生。依主释也。或此见道。即名正性。圣正性故。正性即离生。持业释也。又此见道。或名正性决定。谓决取涅槃故。或决了谛相故。名决定也。若正性是涅槃。即正性之决定。若正性。目见道。正性即决定。二释同前。苦法智忍。名为入者。最初入故。故得入名。
　　从此第二。明依地。论云。已辨现观具十六心。此十六心。为依何地。颂曰。
　　皆与世第一　　同依于一地

　　释曰。世第一法。引见道故。故十六心与彼世第一。同依一地。前言世第一通依六地故。今见道亦唯依六地也。
　　从此第三。明忍智次第。论云。何缘必有如是忍智。前后次第。间杂而起。颂曰。
　　忍智如次第　　无间解脱道

　　释曰。忍是无间道。约断惑得。不破惑得之所隔碍。故名无间　智是解脱道。已解脱惑得。又与离系得。俱时起故。名解脱也。忍智次第。理必应然。犹如世间驱贼闭户。忍如驱贼。智如闭户也。
　　从此第四。明见修道别。论云。此十六心。皆见谛理。一切可说见道摄耶。不尔云何。颂曰。
　　前十五见道　　见未曾见故

　　释曰。除道类智。前十五心。名为见道。于四谛理。未见今见。见未曾见。故得见名。至道类智。无一谛理未见今见。如修曾见。故修道摄。问如道类忍是道谛理。此道类智。缘道类忍。于道类忍。未见今见。何故道类智。非见道摄耶。答此中约谛。不约刹那。虽于道类忍一刹那心。未见今见。于上下八谛。皆已曾见。故修道摄。如刈畦稻。唯余一科。不可名为一畦未刈。问忍于谛理。未见今见。可名见道。中间七智。已见今见。何缘七智。亦见道摄。答知谛未尽。中间起故。亦见道摄。
　　从此第二。依位建立。就中有二一依十五心。二依第十六心。且依十五心者。论云。且依见道十五心位。建立众圣。有差别者。颂曰。
　　名随信法行　　由根钝利别
　　具修惑断一　　至五向初果
　　断次三向二　　离八地向三

　　释曰。名随信法行由根钝利别者。见道位中圣者。有二。一随信行。二随法行。由根钝利。立此二名。若钝根者。名随信行。彼于先时。随信他言。而行义故。若利根者。名随法行。彼于先时。由自披阅契经等法。随行义故　具修惑断一至五向初果者。即前二圣。于见道位。立为三向。此颂是初向也。谓于先时。未以世道断修惑。名具修惑。此名具缚人也　断一至五向者。谓先凡位。以有漏道。断修惑一品乃至五品。此为五人。兼前具缚。为六人也。此六人至见道中。名初果向。趣预流果故　断次三向二者。第二向也。谓于凡位。断第六品或七八品。名断次三。谓前五品。次三品故。此有三人。此断次三人。至见道中。名第二向。趣一来果故　离八地向三者。第三向也。谓先凡位。断欲修惑第九品尽。或断初定一品。乃至断无所有处惑尽。名离八地。此有六十四人。谓断欲第九品。为一人。断上七地各九品惑。各有九人。七九六十三。兼前一人。成六十四人。此六十四人。至见道中。名第三向也。趣不还果故。
　　从此第二。依第十六心。建立者。就中有二。一明建立果位。第二别明住果非向。且明第一立果差别者。论云。次依修道。道类智时。建立众圣。有差别者。颂曰。
　　至第十六心　　随三向住果
　　名信解见至　　亦由钝利别

　　释曰。随三向住果者。前初向六人。至道类智。住预流果。前第二向三人。至道类智。住一来果。前六十四人。至道类智。住不还果也。名信解见至者。此住果人。若钝根者。名为信解。若利根者。名为见至。前随信行。今名信解。谓由信故。胜解相显。名为信解　前随法行。今名见至。谓由向见。得至果见。故名见至。此二圣者。信慧互增。故剽信解见至名别。
　　从此第二。明住果非向。论云。何缘先断欲界修惑一。至五等。至第十六道类智心。但说名为预流果等。非后果向(解云。此意者。何故断五品。非第二向。断七八品。非第三向。断上七地。非第四向也)。颂曰。
　　诸得果位中　　未得胜果道
　　故未起胜道　　名住果非向

　　释曰。诸得果位中者。据前预流等三果也。未得胜果道者。未得五品等诸胜果道也。故未起胜道名住果非向者。结上三果不名后向也。谓断五品。至道类智。未起五品胜果道故。但名预流果。故不名第二向也。
　　断七八品。至道类智。未起七八品。胜果道故。但名一来果故。不名第三向也。断上七地。至道类智。未起七地胜果道故。名第三果故。不名第四向也。胜果道者。谓向道也。夫论向道。胜前果道。或趣后果。名胜果道。问何故前住果。未得胜果道。答以胜果道是向道故。故住果位。未起得也。
　　从此第二。约修无学道。就中有二。一明德失数。二历位广明。且明德失数者。论云。当约修惑辨渐次生能对治。名分位差别。颂曰。
　　地地失德九　　下中上各三

　　释曰。失谓退失。即所断烦恼也。德谓功德。即能断道也。于九地中。地地修惑。各有九品。九九总有八十一品惑。其能断道。地地亦九。总有八十一品。无间道八十一品解脱道。问失德如何。各分九品。答谓根本品。有下中上。此三各三。故成九品。且下品三者。谓下下。下中。下上。中品分三者。谓中下。中中。中上。上品三者。谓上下。上中。上上。应知此中。下下品道。能断上上品障。乃至上上品道。能断下下品障。如洗衣位。粗垢先除后除细垢。又如粗闇小明能灭要以大明。方灭小闇。失德相对。理必应然。白法力强。黑法力劣。故刹那顷。下下品道。能断无始上上品惑。犹如长时。所集大闇。一刹那顷。小灯能灭。
　　从此第二。历位广明。就中有四。一明预流七生。二明一来向果。三明不还向果。四明无学向果。且初明预流七生者。论云。先应建立都未断者。颂曰。
　　未断修断失　　住果极七返

　　释曰。九地修惑。都未有断名为预流。生极七返。谓于人天。七返受生。极言为显受生最多。极不过七。非诸预流。皆受七反。言预流者。诸无漏道。总名为流。初预此流。名为预流。问此预流。名为因何义。若初得道。名为预流。则预流名。应目第八(苦法忍是第八也。于八忍中。从后数之。当第八故也)。若初得果名为预流　如超越人至道类智。得二三果。应名预流。答此预流名。不目第八。目初得果。于四沙门果中定初得故　一来不还。非定初得。此定初得。故名预流。问何缘此名。不目第八。答要具三义。得预流名。一具得果向无漏道故。二具得见修无漏道故。三于现观十六心流。遍至得故　第八三义俱阙。故预流名。不目第八　言七生者。人中七生。中有。生有。名为七生。天中亦然。中生各七。总二十八生。皆七等故。说极七生　问何缘彼无受第八生。答谓相续身。齐此七生。所有圣道。必成就故。圣道种类。法应如是。如七步蛇。第四日疟。法应尔故。至第七生。逢无佛法。虽在居家。得阿罗汉。既得果已。必不住家。法尔自得苾刍形相。问预流既。未断不善修惑。云何经说预流。名为无退堕法(不退堕三恶趣也)。答此有五义。一以不生长退堕业故。二违彼生长业与果故。三强盛善根镇彼身故。四加行意乐俱清净故。五诸有决定堕恶趣业。尚不起忍。况得预流。故有颂曰。
　　愚作罪小。亦堕恶(无惭愧故)　智为罪大。亦脱苦(惭愧增故)　如团铁小亦沉水　为钵铁大亦能浮(引此颂意。明愚人名退堕。预流名无退堕也)。

　　俱舍论颂疏论本第二十三



　　俱舍论颂疏论本第二十四

　　从此第二。明一来向果。论云。已辨住果未断修惑。名为预流生极七返。今次应辨断位众圣。且应建立一来向果。颂曰。
　　断欲三四品　　三二生家家
　　断至五二向　　断六一来果

　　释曰。初。两句明家家。下两句明向果。即预流圣者。进断修惑。若三缘具。转名家家。一由断惑。断欲修惑三四品故。二由成根。得能治彼无漏根故。三由受生。更受欲有三二生故。颂中但说初后二缘。不说成根者。预流果后进断修惑。诸无漏根。理必合有。义准已成。故颂不说　言断三四品受三二生者。若断三品。名受三生。若断四品。名受二生　谓九品惑能润七生。且上上品。能润两生　上中。上下。中上。各润一生。中中。中下。合润一生　下三品惑。共润一生　既上三品。能润四生。故断上三品。四生便损。名受三生。既言中上品润一生故断中上品。复损一生。前断三品。已损四生。今断中上。复损一生。故断四品。总损五生受二生也　问何故无断一品二品五品。名家家耶。答必无有断一品二品。不断三品。中间死生。无断五品。不断六品。而有死生。谓由圣者。得初果已。断欲修惑。起大加行。必无未断一大品结(三品名一大品)有死生故。故断一品二品。必断三品也。断第五品。必断第六品者。谓断第六品。证一来果。以无一品能障得果。故断五品。必断第六品　问若无一品能障得果。何故断第八品。不断第九品。有死生耶。答以断第九。一即得果得第三果也。二复越界。越欲界也。由越界故。第九品惑。障不还果。断第六品。虽即得果。而不越界。故此一品。不能障果。应知总有二种家家。一天家家。谓于欲天处。生三二家。而证圆寂。或一天处。或二天处。或三天处。受三二生　二人家家。谓于人趣。生三二家。而证圆寂。或一洲处。或二洲处。或三洲处。而证圆寂　若天家家。天三人二。天二人一。此天家家。人中得道　若人家家。人三天二。人二天一。此人家家。天中得道　且天家家天三人二者。谓于人中。得见道已。断三品惑。从此命终。而生天处。受天一生。又从天死。来生人间。受人一生。又从人死。而生天处。受天一生。并前一生。名为二生。复从天死。来生人间。受人一生。兼前一生。名人二生。又从人死。复生天处。更受一生。并前二生。名天三生。故天三生。人二生也　于第三生。断烦恼尽。证阿罗汉。天三既尔。天二人一。及人家家。人三天二。人二天一。准前说之。断至五二向者。谓预流果。进断欲界一品修惑。乃至五品。名一来向。趣一来果故　断六一来果者。若断六品。成一来果。彼往天上。一来人间。而般涅槃。一来果。此亦名曰薄贪嗔痴也。已断上中六品。重贪嗔痴。唯有下三品。薄贪嗔痴故。
　　从此第三。明不还向果。就中二。一明不还向果。二明不还果差别。今则是初。论云。已辨一来向果差别。次应建立不还向果。颂曰。
　　断七或八品　　一生名一间
　　此即第三向　　断九不还果

　　释曰。初两句明一间。下两句明向果。谓一来者。进断余惑。若三缘具。转名一间。一由断惑。断欲修惑七八品故。二由成根。得能治彼七八品惑。无漏根故。三由受生。更受欲有余一生。故颂中但说初后二缘。不说成根。义如前释。问如何第九一品惑。障得不还果。答断第九品。越欲界故。前说三时业为障中。欲界地业。障不还果。应知烦恼亦与业同。谓得不还。越彼第九品惑。等流果及异熟地故。故一品惑。障得不还果　言一间者。间谓间隔。为有一生为间隔故。不证圆寂。或有一品惑。为间隔故。不得不还果。由此二义。名一间也　此即第三向者。即此断七八品惑。名不还向。趣不还果故　断九不还果者。断第九品。得不还果。必不还来生欲界故。
　　从此第二。明果位差别。就中有七。一明七种不还。二明九种不还。三明七善士趣。四明非生上界。五明杂修静虑。六明净居唯五。七明身证不还。且初明七种者。论云。今次应辨彼差别相。颂曰。
　　此中生有行　　无行般涅槃
　　上流若杂修　　能往色究竟
　　超半超遍没　　余能往有顶
　　行无色有四　　住此般涅槃

　　释曰。此者此不还也。总说有七。一者中般。谓欲界没。色中有中。般涅槃故。二者生般。色界生已。般涅槃故。此具勤修速进二道。三有行般。色界生已。长时加行。方般涅槃。有勤修行。无速进道。四无行般。谓于色界。生已经久。加行懈怠。无功用行。般涅槃故。此勤修速进。二道俱阙也。又经部释。论主许之。故论云。于契经中。先说无行。后说有行。如是次第。与理相应。有速进道。不由功用。般涅槃故。名为无行。无速进道。有功用行。般涅槃故。名为有行　言上流者。是上行义。谓于色界。要转生上。方般涅槃。上流有二。一者有杂修即乐慧也。二者无杂修即乐定也。若杂修者生色究竟。无杂修者。能往有顶。颂言余能往有顶者。余是不杂修者也。就杂修中。复有三种。一全超。二半超。三遍没　今依色界十六天中。辨此三种。言全超者。谓在欲界。于四静虑。已具杂修。遇缘退失上三静虑。唯味初禅。从此命终生梵众天。由先习力。复能杂修第四静虑。从梵众没。生色究竟。顿越中间。故名全超　言半超者。从梵众没。生色究竟。中间有十四天。渐次受生。或越一天。后生色究竟。或越二天。后生色究竟。乃至或越十三天处。后生究竟。皆名半超。超非全故。名为半超。越一天者。受十五生。越二天者。受十四生。乃至越十三天者。唯受三生。由此半超。极多十五生。极少唯三生。中间多少。如理思之。圣必不生大梵天处。谓大梵言我生世间。是戒禁取。僻见处故　言遍没者。于十六天。尽遍受生。故名遍没。无杂修者。遍生色界。唯不能往五净居天。广果天没。往生三无色。后生有顶。方般涅槃　故色界中。下十一天。乐定乐慧。俱得受生。于广果天。便分二路。若乐慧者。生五净居。若乐定者。生无色界　此五名为行色界者。乐定那含。虽生无色。经色生故。是色界摄　行无色者。差别有四。唯除中般。无中有故。从欲界没。直生无色。有生般等四种那含。此总名为无色那含。足前成六　或有不生色界无色界。唯于欲界。得般涅槃。名现般那含。于现身中。得涅槃故。颂言住此般涅槃者。即住此欲界。名现般也。此兼前六。成七不还。
　　从此第二。明九种不还。论云。于行色界五不还中。复有异门。显其差别。颂曰。
　　行色界有九　　谓三各分三
　　业惑根有殊　　故成三九别

　　释曰。行于色界。五种那含。分成九种。且总为三。一者中般。二者生般。三上流般　有行无行。皆色生已。得般涅槃。皆生般摄　此三各三。故成九种。中般三者。一速般。二非速般。三经久般。由三火星喻所显故　生般三者。一者生般约速立也。二者有行般约非速立也。三无行般约经久立　上流三者。一者全超约速立也。二者半超约非速立也。三者遍没约经久立　然上三种。及与九种。皆由速非速经久。得般涅槃。故互相望。无杂乱失　如是三种。及与九种。皆由业惑根。有差别故。有速非速经久不同　由业三者。造顺起业。成中般故。造顺生业。成生般故。造顺后业。成上流故　由惑三者。下品烦恼。中般现行　中品烦恼。生般现行　上品烦恼。上流现行　由根三品者。中般上根　生般中根　上流下根　中般生般。各分三者。但由惑根有差别故。分为三种。不由业异。谓中般三。同起业故。若生般三。同生业故。故非业异也。上流分三。具由惑根业有差别。业有别者。谓顺后业。有差别故。谓全超业。及半超业。遍没业故。此九不还。由惑根别。思而可知。
　　从此第三。明七善士趣。论云。若尔者。何故。诸契经中。佛唯说有七善士趣。颂曰。
　　立七善士趣　　由上流无别
　　善恶行不行　　有往无还故

　　释曰。中生各三。上流为一。经依此立七善士趣。上流一者。同上行故。总合立一。问何故须斯二果。不立七善士趣名。答趣是行义。唯此七种。皆行善业。不行恶业。须斯二果。善恶杂行。又此七种。皆往上界。不复还来。须斯二果。往而复来故。唯此七种。立善士趣名。
　　从此第四。明非生上界。论云。诸在圣位。曾经生者。亦有此等差别相耶。不尔云何。颂曰。
　　经欲界生圣　　不往余界生
　　此及往上生　　无练根并退

　　释曰。若在圣位。经欲界生。厌欲界生。厌苦心强。必不往上色无色界。证不还已。定于现身。般涅槃故　若于色界。经生圣者。容有上生无色界义。色界无苦。厌心劣故。容生无色天。此经欲界生圣。及往上界生圣。必无练根。兼无有退。问何缘经生圣。及上生圣。必无练根并退。答经生习根。极淳熟故。及得殊胜所依止故(昔于凡身。得道未名胜依。经生唯于圣身。名殊胜之也)。故无练根及退转也。
　　从此第五。明杂修静虑。论云。前说上流杂修静虑为因。能往色究竟天。先应杂修何等静虑(一问也)。由何等位。知杂修成(二问也)。复有何缘。杂修静虑(三问也)。颂曰。
　　先杂修第四　　成由一念杂
　　为受生现乐　　及遮烦恼退

　　释曰。初句答第一问。次句答第二问。下两句答第三问。先杂修第四者。夫欲杂修四静虑者。必先杂修第四静虑。以第四定最堪能故　成由一念杂者。杂修定成。由一念杂。谓阿罗汉。或是不还。彼必先入第四静虑。多念无漏。相续现前。从此引生多念有漏。后复多念。无漏现前。如是旋还。后后渐减。及至最后。二念无漏。次引二念有漏。现前无间。后生二念无漏。名杂修定。加行成满　次复唯有一念无漏。次复引起一念有漏。无间后生一念无漏。中间有漏。前后无漏。以相间杂。故名杂修。此一念杂。名根本成。修第四已。乘此势力。亦能杂修下三静虑　杂修静虑。总有三缘。一为受生。生净居故。二为现乐。受法乐故。三为遮止起烦恼退。若不还修。由前三缘。若罗汉修。除受生一。
　　从此第六。明净居唯五。论云。何缘净居处。唯有五。颂曰。
　　由杂修五品　　生有五净居

　　释曰。由杂修第四静虑。有五品故。净居唯五。一下品。二中品。三上品。四上胜品。五上极品。初品有三。谓三心也。初起一无漏。次起一有漏。后起一无漏。第二品六。谓更三心并前成六。第三品九。谓更三心。并前成九。第四品十二。谓更三心。并前九心。故成十二。第五品十五。复起三心。并前十二。故成十五。如是五品。如其次第。感五净居。应知此中。无漏势力。熏修有漏。令感净居。非是无漏能感净居。憎背有故。
　　从此第七。明身证不还。论云。经说不还。有名身证。依何胜德。立身证名。颂曰。
　　得灭定不还　　转名为身证

</div>
    <div class="pagination">
<a href="俱舍论颂疏论本_page23.html">上一页</a><span>...</span><a href="俱舍论颂疏论本_page19.html">19</a><a href="俱舍论颂疏论本_page20.html">20</a><a href="俱舍论颂疏论本_page21.html">21</a><a href="俱舍论颂疏论本_page22.html">22</a><a href="俱舍论颂疏论本_page23.html">23</a><span class="current-page">24</span><a href="俱舍论颂疏论本_page25.html">25</a><a href="俱舍论颂疏论本_page26.html">26</a><a href="俱舍论颂疏论本_page27.html">27</a><a href="俱舍论颂疏论本_page28.html">28</a><a href="俱舍论颂疏论本_page29.html">29</a><span>...</span><a href="俱舍论颂疏论本_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
