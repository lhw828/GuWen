<!DOCTYPE html>
<html>
<head>
    <meta charset="UTF-8">
    <title>十二门论疏 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十二门论疏 - 第 3 页/共 3 页</h1>
    <div class="content">　　如是有无第四大段总结。是故有无空下第三总结齐法。

　　观性门第八

　　自上四门捡相无踪。今此一品观性非有。所以此门来。就外人意。上就相立相相皆不成。今举性证相应当有相。既有为无为万物之体。岂无相耶。是故今次破性。性无故相即无也。性相异者智度论云。性为其内体不改为性。相为其外事。表彰故名为相。此二是万物之总要。是故破之。二者复因中有果性。名之为性。此是别性之性。以性非是事故所以称别。三者执性如执著一切法皆是实有。故名为性。问此与初体性何异。答执有体者未必是性。如假有体家亦言体而非是性。约彼所明故体性义异。若执性之性但详诸法决定作有无解。故名为性。又执性之性其义则通。裁起有心言异无者则是性有。裁起无心言异有者即是性无。有无既尔。亦有亦无等例然。他云。外道毗昙可是性义。我习大乘非是性也。今问若非性义众生心神不可朽灭。色法不可为心。真谛四绝不可为不绝。世谛三假不得四绝。岂非定性。地论人真中之真。古今常定不可为不真。岂非性耶。今破此性义从所破立名。故以为门。二者从初品已来法之与相大明无生。然法相微隐非常情所悟。若不以近况远即幽旨难明。是故此品借现变动之相破其性执。令取悟为易。故有此门来也。三者自上已来破一切法有。今之一品双破有无。则申明二谛辨论大宗有此门来也。
　　此门亦三。前生起如文。
　　如经者引经证破。恐不信论主之言故也。
　　偈为三。上半破性。次破无性。三总结。此偈多含。一上半破外次破内。显道未曾内外故以门通道也。如僧佉等计有内外总别法体。即是性。但一异不同耳。亦计神体即是性。一异不同耳。二者前明性是毗昙。毗昙则万法各有体故是性。无性是成实义。成实明五阴中不见众生为空行。见阴亦空为无我行故是无性。而不舍于无性故为今论所破。又成实破故言性无性。不知一切法体性是空。亦为今论所破也。三者性是小乘人义。以小乘人既名有所得。如涅槃云。有所得者名为二乘。故名为性。性即执著义。犹是有所得异名耳。又小乘人不得法无我计有法体。体即是性。又小乘人有无我理决定是无亦名为性故。破性破小乘人也。破无性破大乘人。大乘人定作无性解。舍性而存无性。宜决破之。又不知即性是无性言性无性。二亦次破之。又大对小故有大耳。既无小云何有大。欲显正道未曾大小令物悟入也。又破性破摄论师三性。破无性破其三无性。理明不曾有三性。何有三无性。故正道非三不三非性不性。如是五句。问曰无著菩萨依经立三无性。云何破耶。答此是一往对性故言无性耳。性既无无性即无。讲者不体论意故宜破也。又论主明无性者明无有性。非谓有无性。讲人乃明无有性而有于无性不识论意。问摄论何处有此文。答论有一句语。一切诸法以无所得为本。可细寻之。又破性者破理外有所得大小乘义。破无性者亦除理内无所得义。道岂是得无得内外耶。又上半据无常门破于性执。即是破于常义。下半破无常义。明在常既无亦无无常。所以然者。夫圣人言无常者。明其无有常非谓有无常。上半借无常除常。下半亦舍无常。故云一切法空。所以破常无常者。一切众生未应实相生心动念。不断则常。断则无常。是诸见根。障正观本。是故此偈前穷其根则枝条自坏。又此偈即是除八倒义。上半借无常破常除生死中常等四倒。下半明无常亦无。复除生死中无常等四。故知生死未曾常无常。如是五句。生死既未曾常无常。如是了悟是涅槃。涅槃岂是常无常耶。故生死及涅槃一切诸倒毕竟寂灭。又此偈即释净名经不生不灭是无常义。迦旃延但领上半意以见诸法变异故知无常义。而遂言有无性之无常故。执著无常失下半意。然上单舍本为成双舍。既失双舍之意。亦迷单舍之旨。是故今明借无常以破常。既舍于常亦不著无常。乃是诸佛菩萨说无常意。故云不生不灭是无常义。然性无性俱是病。而借无性破性。生死涅槃二俱是病。而借涅槃以破生死。真妄等万义例之。问变异云何无性。答实有物体即常不可变异变异即无物体也。
　　长行为三。一释偈本。二外过内。三内自免过结论旨归。初又二。前借变异相以破于性。释上半。复次下释众缘以破于性。仍释下半。
　　问曰等下二外人过内。又开三别。一牒内义。二正生过。三总结非内。若一切法空即无生无灭标内义。此文有近有远。远者从上七门生。上七门皆结云一切法空故今牒之。近从此品生者。以此品内外数论大小三性三无性理内外一切破洗无遗故。外人兴此问也。若无生灭则无苦谛下。第二句为内生过。前过内明无四谛三宝。从亦无世间法过内无世俗法。全同中论四谛品。今言无生灭无苦谛者。此有通别二义。通义者无生即无苦集。无灭即无灭道。二者小乘人以生灭无常名为苦谛。今既无生无灭便无苦谛。余并易知。
　　答曰下第三内自免过结论旨归。又二。一者内自免过。二推过还外。内自免过明说空无失。推过还外明执有为失。凡有六句。一总标有二谛。二明二谛相资。三不知二谛失于三利。四辨知二谛得三利。五出不知之人。六明能知之人得。初言有二谛者外人执定有。故以断灭过于论主。是故今明有于二谛。岂是断灭耶。明有二谛非但离断灭。亦俱离断常。虽空而有。故不随断。虽有而空。故不著常。立于二谛双破断常。即是中道。又我上来明无有者无汝所见有。何时无因缘世俗假名有耶。汝闻我明无有即无一切诸有。是故不识我意。又有二谛者。上来破外人性有无明非有非无。故是中道。从中道始得立假名有无。故非有而有。非无而无。而有而无从中起假。故有二谛。又为外人闻一切空无复二谛。今对破无二之病。是故说二。然诸法未曾二与不二。如是五句。若遂守二谛作解者便成二见也。又有二谛者明佛经一切法空。我申佛明一切法空者。汝言明何义耶。佛法中有二谛。上明一切法空此明第一义空。不明世谛义。汝不得其意。故横生前难耳。又有时云。破二谛明二谛。三世佛皆依二谛说法。此是因缘不有有不无无。学佛教人遂作定性有无解故。今破此定性二谛明一切法空。今方申佛因缘二谛。
　　因世谛得说第一义谛者。第二明二谛相资。为释疑故来。既以空为第一义。第一义有二实。一是实相。二圣所行处。故立第一义。世谛无此二。何用说俗谛耶。是故今明。因空有以悟于有空。故言因世谛悟第一义谛。如中论言无言明于二谛。以无言言为世谛。言无言为第一义谛。要因无言言以悟言无言。故云因世谛得说第一义。因第一义得涅槃者。第一义即是实相。见实相故断诸烦恼。故得涅槃也。
　　若人不知下第三明不知二谛故失三利。所以有此文来为讥小乘人也。
　　如是若知世谛下第四知二谛则得三利。赞大乘人也。亦令舍小学大也。悟世谛第一义谛生方便般若为自利。悟第一义世谛生般若方便为他利。具生二慧为共利。又自悟二谛生二慧为自利。依二谛为他说法令得二慧为他利。自他俱悟为共利。又依第一义生般若为自利。悟世谛生方便为他利。
　　汝今闻世谛谓是第一义谛者。第五明不知之人失。圣经明生灭无常。此是世谛。而旃延之流闻经说此言谓无常生灭是第一义谛。所以然者。彼以生灭无常为十六谛理。故第一义。见此理故断惑得道。大乘望之犹是世谛。问外人在何处闻耶。答十二门师多云。闻论主说世谛谓是第一义。故假安我字。今明不然。文无我字。又论主何处说世谛彼谓是第一义耶。故谬释文也。复有人言。外人闻说不生不灭等世谛谓是第一义谛。此转谬也。外人何时执不生灭言是第一义。彼若执不生不灭是第一义。便谓生灭应是世谛。若尔云何过论主说空无生无灭无三宝四谛耶。问颇有此义以不。答义乃有之非今所用。言义有者世谛破性说空。无性生灭故称无生灭。此无生灭属于世谛。而有所得人谓此为第一义。故云闻说世谛谓是第一义也。又三性三无性并是世谛。第一义非性无性。故前云无性法亦无。一切法空故。而有所得人执三无性是第一义堕在失处。若作三重二谛明义者。若有若无皆世谛。非空非有方是第一义。汝闻说有是世谛空是第一义者。闻我说世谛谓是第一义也。次云。空有为二非空有不二。二不二皆是世谛。非二不二方是第一义。汝闻世谛谓是第一义。南方人闻初重世谛谓是第一义。北土人多闻后重世谛谓是第一义也。
　　诸佛因缘法名甚深第一义者。第六出能知之人。即论主也。故论主示其二谛之相有二句。初牒因缘法是第一义。是因缘法无自性故。下释因缘是第一义。明因缘宛然即毕竟空名第一义。所以明因缘空为第一义凡有三义。一者恐外人谓论主用断灭空名第一义。二者谓。论主空于性实名第一义。即简假不空义。谓但空于性不空于假名第一义。三者外人闻二谛便谓世谛实有三实第一义是空。则外人便得世谛义成。故今明。我言世谛是因缘有不如汝性有。汝非但不知第一义亦不知世谛。又简空假名义言空于假方是第一义。是故今明。假名因缘宛然而即毕竟空名第一义。故作此论。睿师采此品作论序云。正之以十二便有无兼畅。事无不尽正是斯文。
　　若诸法不从众缘生下第二回过还外人。就文为三。一者破外人自性。二破他性。三总结无自他等自性。就自性中又二。初牒彼性义。五阴不生不灭下显性为过。回过还于外人又开二别。前回无四谛三宝过还于外人。复次下第二回无世间法过还于外人。此性过微细难识。若谓有一毫法体此则不从缘生。便是自性。自性则破世出世一切法也。
　　若谓诸法无自性下第二外破他性。初就相待门破。又他性下就相即门破。破自性破假有体家有假人假柱体。破他性破用实为假体。如五蕴为人体。有四微为柱体。
　　若自性不成下第三总结。又二。初别结四法。次总结四法。别结四法者。一结无自性。二结无他性。三结无有性。四结无无性。同中论破有无品四偈。是故下总结无有四性。故一切空。此品第三总结法空。

　　十二门论疏卷下之本


　　十二门论疏卷下之末


　　观因果门第九

　　所以有此门来者。上四门求相不可得。次一门明性无踪。故无量义经云。一切诸法自本来今性相空寂。以外相内性空故一切法空。外人云。若一切法性相空者可言无因果耶。然世出世因果不可言无。云何言无性相。是故今次明非但无有性相求此因果亦不可得。故有此门来也。又近从性门来者。前偈上半明无万物实体。下半明无万物假体。外云。若假实二体空故一切法空。然因果之理不可无。若尔终有因果。有因果故不实即假也。毗昙实有因果体。成实具二义。一者因成。相续。相待论因果。则因实而果假。如四微实。柱是假。若法受名三假则因果皆假。如细色成粗色是法假。四微成四大是受假。四大成五根已去为名假。又五阴为法假。人为受假。人法皆有名为名假。问若无因果与邪见何异。答有五人立无因果。一立有见人谓。实有果体则不从因生。故成无因果。二外道邪见言无因果。三复二乘言无因果。四大乘人言无因果。外道是邪见拨无因果。故言无因果。此是邪见空。二乘言无因果望大乘亦是邪见空。故涅槃云。若以二乘言无布施是破戒邪见。智度论云。二乘空是但空。四大乘学方广人谓无世谛因果。五诸佛菩萨言无因果者。因果宛然而毕竟空。故名无所得空。所以有三空异。一邪见空。二但空。三真空。今破前二空令入真空故明因果空也。问令悟因果空有何利。答悟因果宛然即毕竟空故生如来智。虽毕竟空因果宛然。生于佛智因果非因果常尔。而观行任运纯熟为自然智。不从师得为无师智。既生四智入佛知见。即是因果观行转明遂得成佛为佛果乘。论主今明因果空。为释成大乘义故也。问悟因果空但生智慧。云何有功德耶。大乘具以福慧为体。云何但明智慧。答既得如实悟还为众生如实说。即是般若大悲。故福慧具足名大乘也。问上来已明因果空竟。今何故复说。答曰自上八门广破从因生果义。复有计无因自然有果。此三一病犹未除之。是故今品次破之也。问若尔应言破无因有果门。云何言破因果耶。答论主欲对破破无因有果故。此品双破从因生果及无因有果。故言观因果。夫论因果不出斯二。斯二既无则因果便空。又因果难明上已广论。今次略辨故有此门来。又有种种观门。今作因果观门以悟入实相。故有此门来也。又上门破因果便备。而更有此门者是泥洹法宝入有多门故也。问与中论因果品何异。答彼品横阔竖狭。广破十家因果并是破从因生果义。故言横阔。不破无因有果。故言竖狭此品略破从因生果。复破无因有果。故横狭竖阔。故异也。门亦三。初长行发起。为二。一者总唱一切法空。何以故下释二义。别释一切法空所以举二义者。上来已破因果今复论之。似如烦重故逆取偈意而生起之。言二义者。一明诸法无自性。此辨果不从因生。二明亦不从余处来。此正起此门明非因不生果。
　　偈为二。三句正破一句总结。正破又二。上半明因内无果。次句明因外无果。文易知也。
　　长行释二章即二。前释三句次释第四句。三句又二。前释上半又是果下释第三句。若果众缘中无下释第四句也。
　　果空故下门中第三结一切法空。

　　观作者门第十

　　所以有此门来者凡有六义。一者若就人法二种无生。自上已来明法无生。此之一品释人无生。若依观门次第应前释人无生后释法无生。但今就本末次第。法本人末。故前破其本今次破末。二者依内外次第。若破外道应前破神而后破法。佛之弟子多不执神而执有法故。智度论云。佛灭度后分为二分。一者但信众生空不信法空。二者信众生空亦信法空。故知佛之弟子多不执神。今此论正破内学。是故前破于法后破于神。二者上诸品末结云有为空故无为空。有为无为尚空。何况我耶。难复以法例人而未别破人。今此一章别破于人。则释诸门中明人空义。故有此门来也。三者三解脱门明义。上明二门讫今第三竟论释无作门。三门有浅深无有浅深义。无浅深者一一门无病不破无理不显。故门初门后皆唱一切法空。有浅深者空门破有无相门破空。此二门非有非空即中道境中道观。今门明息观。故三门空有并亡缘观俱寂。所以论明三门也。四者此论正破内执傍破外邪。自上以来正破内竟。今此一品次破外邪。自在天是邪见之本。谓是造化之主盛行天竺。今此一品中破造化之主名破作者。故今文来也。所以是破内外者。内外并障大乘。内为近障外为远障。内为细障外为粗障。又欲令外回邪入正内转小归大。是菩萨广远之意。又破内令三乘徒辙。破外使六道回宗。并入大乘俱成佛也。五者接上门来者。外云。若言因与无因并不生果者。能有作因之人受果之者。既有作因之人受果之者则因果不无。是故前破法因果今破人因果。前明法无故人无。今辨人无故法无六者三世佛菩萨出世之意。为欲拔苦与乐。拔苦令累无不寂。与乐使德无不圆。故成中道法身。而内外同欲离苦。不识苦因故生四谬。非但不得离苦反更增苦。今破四谬令识因缘苦则毕竟空。一得病除。二得解苦。三得离苦。故有此门来也。问解苦空有何利。答解苦是因缘故不起著乐颠倒。知苦亦空不起苦倒。故八倒病得消。又解苦是因缘故破凡夫著三界乐。乐去苦亦除故破二乘病。故六道回宗三宗归佛。有此大利故说此门。问与中论破作者品何异。答此品乃与中论破苦品大同。与作者品其义各异。
　　此门亦三。初长行发起。如文。
　　偈本为二。三句破四种作。第四句总结无苦。问作者应破一切。今何故偏破苦。答如上明之。四作者为因苦则是果。但苦为大患之本。物竞求离而不识苦。非但不能离苦。而于苦中更复造苦。是故偏破苦也。四门求苦既尔。四门求乐不苦不乐义并类然。问为破法四作破人四作。答具破二种。若迦旃延流计有法作。犊子等类具计有人法作。又内道执有法四外道计有人四。今具破人法四作也。所言法四者如数人谓。苦有自性则是自作。假缘而生名为他作。自他共合方有苦生名为共作。乃不立无因。而本来有此苦性。即是无因。约成实义无明初念即有行苦。托空而起尔前无因名无因作。外道四作后文自列也。
　　长行有三。第一正释偈本明苦非四作。故苦是空。第二外人与论主诤经。执苦是有非是辨空。第三论主答外人申佛经明是苦空。就初文又二。第一正释偈本苦非四作是故苦空。二引经证明苦是空。初破四作则四为四别。破自作如文。他作亦不然下第二次破他作。又三。初正破。问曰下第二救义。此正是摄论。谓因缘生是依他性。前有自性则分别性也。言依他性者果依于因故也。答曰下第三破救。就破救中又开二别。第一纵缘夺他。二缘他俱夺。今是初既言众缘云何是他耶。若是他者云何名从众缘耶。复次下第二缘他俱夺。前长行次偈。长行明则此众缘亦无自性故无众缘。既无众缘云何有他。偈是中论因缘品末有二偈结破。今是第一偈。而言不自在只是无自性。故无众缘也。自作他作亦不然下破第三共作。次破无因。文处易知。
　　如经中说下第二引经证。苦非四作明苦是空。前虽推义恐外不信。故引经证成。问此是小乘经文大乘经耶。答引小乘经。所以引小乘者凡有五义。一者若引大乘经则小乘人闻不信受。故还引小乘。即须生信。二者欲显执有之徒若不信苦空则俱迷大小故引小破之。三者举小况大。小乘教中尚明法空况大乘耶。四者引小乘经得内外俱破。论主既破小乘。而小乘人复破外道。如射虎之譬。虎正取鹿。今但射虎便取鹿。虎鹿俱弊也。五者欲显小乘经密说大也。裸形迦叶问佛等者。其人修于苦行是故裸形。欲求离苦所以问佛。
　　问曰下第二外人与内诤经。明佛乃破外道四作无外道之苦。而实有内苦故非是空。此但诤小乘经不诤大乘经。以大乘经明苦是空。如云五受阴空是苦义。又云解苦无苦。是故无苦而有真谛。以小乘经多说有法少说空法故外人诤也。问小乘亦有明法空文何故不信。答今此文明苦空义隐。但非四作不似明苦是空。故外诤也。又有二种小。一信法空。二不信法空。今是不信法空人诤也。就问有三意。一总非论主不识经意。第二为论主释经。三总结非论主。今是初。
　　随可度众生故作是说第二为论主释。前总释是裸形迦叶下第二别释。就别破四作即为四别。今前第一破苦是自作。又二。第一序外道义明佛不答所以。第二正破外道。今是初门。苦实非我作第二破外道义释佛不答之意。又开二别。第一作无常难。第二作无解脱难。所以作二难者。作无常难明生死义坏。作无解脱难涅槃义坏。此二既要故作两难。此实是龙树作二难。寄言小乘人耳。无常者我能作苦即是生因。苦是所作即从因生。所生之苦既是无常。能生之我亦是无常。如泥生瓶之与泥二俱无常。若我是苦因下第二无解脱破。明二种我俱无解脱。一明即阴我无有解脱。二明离阴我无有解脱。即阴我无有解脱者即苦是我谁受解脱。故文云离苦无我能作苦者。以无身故言无身者。即是五阴之苦以为我身。离五阴苦无有我身。既常有于我即常有五阴便常苦。云何有解脱耶。若无身而能作苦者。第二破离阴我无有解脱。若无身能作苦者得涅槃时无五阴身。应更造苦。若尔即毕竟无有解脱。
　　他作苦亦不然第二次破他作。又开二别。初破我他次破自在天他。凡论有他不出人天。又此二俱是造作之本。我自造作六道之身自在天造作六道身。破此二道一切造作义尽。又令众生入无作门故。显正破造化故息邪。破我他云离苦。无我谁作于苦与此人耶。同中论破苦品。
　　复次下第二破自在他又二。初总牒外义释佛不答所以。而实不从自在天作下第二别破自在天作。又二。初正破二总结。正破有十五句。开为四章。初三句破自在天作。即是破自在用义。次五句破自在即破自在体义。第三六句明众生自行所招重破自在用。第四有一句。重破自在体。天有自在不出体用。若破体用即自在不成。所以十五门广破自在者。佛未出世乃至于今盛行于世。亦多有神验世人信之。故广破也。然实是大乘人破。而寄小乘人者一示外邪不足破。小乘尚能破。况大乘耶。二欲分大小异。小乘粗破邪见破作者明粗无作门。大乘破细作明细无作门。二门例尔。三示大乘人精解小乘巧破外道。小乘人不能尔。四示小乘是半字法半解半不解。半解者解破邪。半不解者不解因缘苦是空。五示小乘是取舍义。舍外道邪苦而取内道正苦。六示小乘但除乐等四倒未除苦等四倒。七示小乘人但解佛显教不解密教。密教者明因缘苦即毕竟空。令此入毕竟空亦成佛故也。初中有三。一破二救三破救。破中有二。初父子不相似破。复次下作伤慈破。问曰下第二救正通伤慈之难。答曰下第三破救有二难。一者犹提捉前无慈难。父有大慈子不识恩终自与乐。而自在不尔。亦应但供养下作报恩不勉苦难。若言不识恩故与苦者。今报恩供养则应得乐。不须修福。
　　复次下第二五句破自在体。初句明有所须。故不自在破。复次下以果征因破。众生之果既由自在。自在之因应更有所从。反覆结之。复次下不能无障碍破。复次下第四责住处破。复次下第五从他不自在破。此意明自在先行苦行供养于他。从求愿即不自在。复次下第三段六句重破自在用。与前破用异者。前直破自在用。今举众生业行所招以破自在。是故有异。第一复次就不定门破。第二复次无罪福破。第三复次就增爱门破。第四复次就苦乐门破。第五复次就无作门破。第六复次就自在门破。
　　复次下第四段一句。重破自在体就因无因门破。
　　如是等种种因缘第二段结破。
　　共作亦不然下破第三句。众因缘和合生果下。破第四无因句。
　　是故此经下第三大段结非论主。答曰下品第三申经以破于外。此中明二种空。一者空无四种邪见故名为空。此大小乘人同得此空。说苦从因缘生下。明因缘苦即毕竟空。唯大乘得此空。小乘人不得。正是申经意。如净名云。五受阴洞达空是苦义。即今文是矣。
　　如苦空下门中第三总结一切法空。

　　观三时门第十一

　　问九门破法。第十洗人。人法并除。又九门破内第十门破外。内外俱泯。何故更有此门。答所以有此门来者凡有三义。一者凡因果有三。一者前因后果。二因果一时。三果前因后。自上十门已破二事。今次破第三果前因后。故有此门来。问谁计果前因后。答此义亦有所由。如须达始欲造因天宫已现。难陀犹未持犯而苦乐果报已彰。惑者既闻佛经作如是说。便谓因前有于果后修因取之。又如前有屋法然后备于柱梁。又如本有佛果而修因取之。是故计前果后有因。又闻论主上破前因后果及因果一时。便谓论主应执前果后因。所以然者。夫论因果不出此三。既破于二必当论主存一。是故立也。二者自上十门虽破人破法总名破法。今此一品次破于时明若法若时皆毕竟空。故说此品。三者自上十门已破所破。此一门次破能破。破所破明缘尽于观。破能破明观尽于缘。今悟不观不缘内外并冥。缘观俱寂。则具足大乘。便登佛地故有此门来。
　　此门亦三。初长行发起为二。前总牒一切法空。何以故下略释一切法空。因则是因。果名有因者以果必从因故名有因。又果更与果作因故名有因。问若尔因必生果。应詺因为有果。答亦得尔也。但互现说耳。又不倒者果必从于因。故果名有因。当因时犹未有果。又或可。因差而不得果。故因不名有果。
　　偈本为二。上半牒总明不成。下半结破无果。
　　长行为五。一破三时因果以释偈本。二外过于内。三内自免过。四外更立法。五内破外立。初又二。前释上半次释下半。释上半破三时因果。即三。今初破第一前因后果。此破数论及大乘人未有果时前已有因。破意云。本以果故名之为因。果若未起与谁为因。他救云。现因与当果为因。今问当果已异空已出有。即是现因现果。不名为当。若未出空未入有。即是毕竟无果。与谁为因。若前有因后因者破第二前果后因。破意云。前已有果何用为因。若因有因一时下次破第三因果一时。夫论因果能生为因从生为果。从生之义即是无体。能生之义即有体。若法一时有即俱有。无俱无。俱无唯有可生而无能生。俱有唯有能生无有可生。是故一时无因果义。此破数人大小相生一时因果。亦破成实。无明初念同时因果五阴成人四微成柱。亦是一时。入此门破。是故三时因果下总结释下半。
　　问曰下第二外过于内。有此破者凡四义。一者远从上十门生。外谓。论主用一空观以破诸法。是故外人欲破此观。二者即从三时门生。外人既见论主破三时因果。便回此破以破于内。三者论主假作外问欲令所破心净。故破能破。若有能破即所破不除。今欲除所破故破能破。四者上来破立即是单空。今次破破明空病亦空。三门破破即为三别。前有能破有二种过。一无待过。二自破过。既无所破而有于破。当知此破自破能破。若前有可破亦有二过。一者无待过。二不可破过。既前有可破即可破已成。故不可破。若破所破一时亦有二过。一者俱无过。既一时能破破可破令无所破。所破破能破亦令能破无也。二假令俱有能所失相待过。
　　答曰下第三内自免过。又开二别。一推过还外。二正自免过。推过还外者。汝上来有立此是汝立。觅之无从。今谓有于破此是汝破。汝自捡之不得。若破若立并出汝心。非关我也。又今过甚前。上但立义而不破立。今立于破复自破破。又推过与我。三种因缘故过甚前也。又汝立于立则受他破。今立于破即著自破亦著他破。问论主何故示破立皆有过。答立破立皆是有所依住有所得心。有所得心尚不成问答。云何欲求道耶。问云何不成问答。释云有所立故不成答。立于破故不成问也。又立于破立是有所得。有所得虽行万行不动。不出不成乘义。今正欲释大乘行无所得万行能动能出。以不立破立心无所得。顺此无所得观得于顺忍为动。无所得现前得无生忍为出也。若诸法空下第二内自免过。明我正辨诸法空非但辨于立空亦辨破空。汝今破破助我明空。故无过也。又我不立破汝亦不立破。而汝忽破于破此是虚破。竟不关我义也。
　　问曰下第四外更立法。所以更立法者。有得之流不能心无依著。初立于法立既不成更立于破。破既不成今还复立。是故凡夫犹如猕猴舍一取一。问外人云何通论主三难。答外人不解通。但据眼现见三事以立三法耳。就文为二。初别立三时因果。即三别。前因后果如陶师作瓶。前有陶师然后作瓶。故陶师为因以瓶为果。亦有后时因如因弟子有师。其人师为果弟子为因。师学业成就故是果。弟子未成就故名因。前有师果后弟子来就师学。故果在前而因在后。问文云后识知是弟子。此言何谓。答由师果乃识弟子因。如他问云。是谁弟子。答云某甲弟子。是故因师乃识弟子。弟子居后而师果在前。亦有一时因如灯与明。寸炎为灯满室为明。实一时有要而因灯有明故名一时因。若说前因下第二结非论主。
　　答曰下第五破立破。三句即三余二易知。若说一时如灯明亦同是疑因者。有人言。外不解一时因即不解前后因不异。于此三种因中同皆生疑。故言同疑因。有人言。外实前疑明于灯不能作因。而强立灯与明为因。论主责之还同前疑名同疑因。又品初已破一时。而外更引灯明证一时。还同初疑。依文释者灯之与明一时而有。外谓证为明因明非灯因。今责。既一时有。明若非灯因灯亦非明因。二种之因同皆生疑故名同疑因。问大小内外一切因果不出三时。论主并破即应无因果耶。答三种因果皆出佛经。并是如来适化之说。一切诸法无决定性。佛有无量方便而为利人显道。但学人封执定性。故论主并须破之。然后无方可适时而用。今明第一义故三种无。世谛假名三种并用。又一切义有三门。一者一切皆破。以执封故。二者一切皆用。显道利物故。如思益云一切法正一切法邪。三者于一时前后中随时取舍随义废立。此通明三论意。非局此门也。
　　如是因缘下第三总结齐法。

　　观生门第十二

　　所以有此门来者凡有六义。一者自上十一门破异法之生。今此一门破即法之生。如婆沙云。即法沙门部明生法即五阴即三聚。是故有此门来。二者自上以来破于生相。今此一门次破法体。何以知然。文云生果则不生。故知破法体也。三者上来十一门明能破所破俱不可得。则是无生。外人便谓。生病既灭无生观生。如诸法不生故般若生。今复破除此生。故有今门来也。四者总收诸法结入毕竟无生门。是故最后观于生也。五者无生有种种门。上来以示十一种门。今复说三时门。故有此门来也。六者无生门有浅深不同。智度论云。何为无生忍。谓一切法不生不灭。非不生非不灭。不共非不共。是名无生忍。既绝四句方是无生。则四句皆是生。上来但对生辨无生。今破一切生故有此门来。
　　门亦三。长行为二。初总结辨一切法空。何以故下释一切法空。复开为二。初总明三时不可得。今生已下别明三时不可得。
　　偈为二。上半就已未门明无生。下半就生时门明无生。
　　长行为三。一总明三时生。二别破三时生。三总结三时无生。生名果起出者此可拟二义。一者因法体生故标于果。二者破即法辨生异。上离法有生故目果也。问起与出何异。答起论果体起也。出辨从因出也。又入有为起出空为出。
　　是中生果不生者此第二别破三时生。则为三。别破已生生中又三。谓标释结。就别释中又三。一无穷破。二不定破。三理夺破。就无穷破中为四。初标无穷之过。若生生已下第二正作无穷义明一物无穷过生。故名无穷。而至四生者欲成无穷过故也。如初生已有第二生此第三释成无穷也。此是从本推末。初生既是已生而生。则第二生是已生而生。故名无穷。是事不然下第四总结。唯有一物则但应一生。云何一物有无穷生。若无穷生则应有无穷物。又若一物有无穷生则无穷物应是一生。复次若谓下第二取意不定破。又四。一取外意。二总非。三释非。四结不定。取外意者救上无穷过也。我初生未曾经生。今始生故名生已生。只据未生者始生名生已生。非是生已更复生。是故无无穷过。而言所用生生是生不生而生者。以后生因初生而起故初生是后生所用。故名所用生生。是生不生而生者。牒初所用生本来未生而今生故名不生而生。是事不然下总非。何以故下释非。初生不生而生第二生是生已而生。汝一言之中含不定之过也。又详论二复次破其生已生之言。所以然者。外人生已生含二事。一者生已。二者更生。若言更生即招无穷之过。若言生已则堕未生之失。故有二破。如作已下第三理夺。若避不定执定生已生即堕无穷过。是故生法不生第三总结也。
　　不生法亦不生下第二破不生生。为三。初破次救第三破救。初有三。一破不与生合。即谓以因征果破。既未与生缘合果云何生耶。第二依名乱并破。若不生即是生。不食应是食。如此一切乱。第三有一切不生生过。又三。初破大乘谓凡夫未生菩提。即今应现生。次破小乘。既云不生生应不坏者是坏。第三破世间。若不生者得生无角应生角。三破中初一令当生者现生。后二不应生者生也。救中为二。初正义宗。次答论主难。正义宗云。我言不生生者。本未生假缘合故生名不生生。不言未生即是生。即以此通前二难。可得有未生令生。复何谓犹有不食即是食耶。非一切不生而生此正答论主第三难。第三难中有三难。初难已入正宗中答之。凡夫菩提缘合即便生。未会则不生也。不坏法罗汉及马角。无生缘会故不得生也。答曰下第三纵未生生更以三门责之易知。
　　破生时生中有四破。一理夺破。二无体破。三二体破。四无依破。理夺破者无有生时。生既堕已未已未前已说过也。无体已下三破并是纵关。纵有生时便有三过。无体者由生有时。时则无体无体则无时。生何所赖耶。二体破者。若时有体则堕二生。一以生为时体。二赖时而生。便有二生。故名二体也。四无依破者。若避二生谓不以生为时体但有赖时生者便堕无依。无依者既不以生为时体。时无所依。无所依则无时生。何所赖。全同中论三相品。又同去来品。文处易知。
　　如是生不生下第三总结例万法。
　　是故当知下。论第三大段总结论意明无生毕竟空即是诸佛行处。为令众生至佛所至也。

　　十二门论疏卷下之末(终)


</div>
    <div class="pagination">
<a href="十二门论疏_page2.html">上一页</a><a href="十二门论疏.html">1</a><a href="十二门论疏_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
