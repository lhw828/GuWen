<!DOCTYPE html>
<html>
 <head>
  <meta charset="utf-8"/>
  <title>
   瑜伽论记 - 第 3 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   瑜伽论记 - 第 3 页/共 10 页
  </h1>
  <div class="content">
   瑜伽论记卷第六(之下)(论本第二十五至二十六)

　　　　释遁伦集撰
　　
　　论本卷第二十五

　　于世出世二道资粮有十四法中自下第九解善友性。于中初广次略后结。广中又二。初明善友具足八支。后明由具八支成五善作。前中。初列八支。后次第解。解具多闻中。能善受持。通语业意业。言善通利者。语业自在。意善寻思见善通利。明意业自在。解所证中有七。初证二十想。案智度论有十想及九想。从无常想乃至不净想是名十想。从青瘀想至观察空想是名九想。如是合有十九想。以何法为体。若远公云九想想为体。但缘欲界。十想慧为体。通缘诸法。今解十九并慧为体。若兼助伴并念想等。故彼论中解十想。言或智或念或想。彼复问言此二想有何等异。答。九想为遮未得禅定为淫欲所覆。十想能除灭淫欲等三毒。九想如缚贼。十想如斩杀。九想为初学名因。十想终成为果。此中先辨十想差别有四。一辨无常苦无我想不可乐想差别之想。观有二种总观别观。前为总观此中别观。别观有二。一者观法二者观有情。前为呵一切法观此中观有情罪恶不同。二死无常想别。此有二义。一观诸行最后无常名为死想观察诸行刹那无常名无常想。二观执受何名为死想观想诸行名无常想。三辨不净厌食想别。不净治淫贪。厌食治食贪。四辨断离灭。依智度论解有三义。一断三毒名断想断恶趣因故。离爱名离离人天因故。苦尽名灭灭五趣果故。二修四善根离烦恼名离修无漏道断烦恼名断。入涅槃时灭诸苦名灭。三断烦恼得有余灭名断。得无余灭灭尽诸苦名灭。此二方便名离。问。无常苦无我想与无漏智俱。厌食等四想与有漏慧俱。何故先无常等后厌食等。答。无常等三在于见道破邪见等而得圣果。厌食等四在于修道离淫欲等诸烦恼故。然即初三想示见道。中四想显修道。后三想彰无学道。彼论复说无常想通漏无漏。正得无常是无漏。初学无常是有漏。若无漏在九地有漏在十一地。乃至后三想有漏无漏故一切地中摄。次辨九想。所触有二。一爱自身不净观治。二爱他身九想所治。此有四种。一威仪欲爱其进止语言等事。二显色欲爱其青黄赤白等事。三处所欲爱其眼耳等身之处所。四细触欲爱其细滑柔软等触。如涅槃经等说。此中青瘀脓烂血涂三想治第二贪。膀胀啖食离散三想治第三贪。骨锁一想治第四贪。观空一想治第一贪。智论师约经四贪分为七染。一爱进止。二爱语言。三著形色。四著形容色。五著细触。六通著前五。七著人相男女相爱。后之二爱九想通治。然此九想取相性故缘欲界身。身念处中少分胀等并欲界初二定中摄。骨想欲界三根本定摄。除第三定乐想多故。问。既有十九为九摄十为十摄九。答。准智论有三说。一云十中不净想具摄九想。一云十中不净厌食不可乐三具摄九。一云想观通摄十想。今此瑜伽十九想释更加过患想为二十。开合不同论主意别。二证八定。三证四等。四证三果。五证五通。不言第四果及漏尽通者。以在或阿罗汉中成故且不先言。六证八解脱。七证三神变。一神力神变者即是神通轮。种种转变令他归伏。二记说神变即记心轮。是他心通。记他人善恶心念。令其归信。三教导神变即说法轮。是漏尽通。说已漏尽教导众生令证漏尽。亦名三业示现。初示神力不思议事回邪入正。二示他人内心所念修善识机。三示他人自己漏尽灭障涅槃不移本座即便悟入。解语具圆满中。明八语。无所依语者。不为规求名利等事发语说法。名无所依语。自下第二由具八支能为五事。于中初列五名次解。后结。初解谏举中。犯戒者犯二百五十戒等。犯轨则者犯大众共五诸余轨则。其有五德者由三根故能正谏举。言五德者即此中说一具真实二应时三饶益四柔软五善友名慈心。三根即是见闻疑也。止时起恶令不起故名谏。彰已作恶令悔除故名举。第二解忆念中。初列三义。次解。后结。解即有三。第三念令忆义中。初令彼忆所忘文义。后又若有善下令彼忆修善义利。此人曾所修善经久逐忘若令重忆。此人知寿必引梵行及余义利。是故令忆。第三教授中。初总明。次别解劝结。别解中。初明劝修五分法身言论。二明教授小欲喜足言论。三劝证永断离欲寂灭言论。四观损减恶法杂染缘性缘起所有言论。缘性是因。缘起是果。第四教诫中。初治有犯令其调伏。二既调伏已令得利养收敛摄受。后解名义于应作善令现行于不应作恶令不现行。于其积习恶者应舍及不积习善者应行。基公云。此解教授教诫与多余处别。谓四教授业。此中总明余处别论。四教授等无违。第五善说正法中。初说世间法。说彼世间施戒修法令离恶趣得生人天名初所作。于五欲中开示过患令离染著故说施论。于彼恶趣欲令出离故说戒论。欲令离下生上净天故说修定生天之论。二说出世法中。初说四谛论。二明说意。为诸有情成就故者。成七方便。得清净者。令得入圣。令法久住者。若教若证传灯不灭。由此三义故。宣说相应助伴等法。此中景云。四谛教法与理相应。教能资行名为助。像教复随顺灭谛清净名顺清高称机益物故有用相称。基云。相应。谓与理相应。即缘如是智也。助伴。同时心心法也。随顺。即有漏加行智。随顺正智故。清高简浊乱语也。有用者。谓得涅槃。相称。不相违语也。应顺名句等。所有语言。又此言论应时而发者。应时机也。殷重渐次相续俱有者。欲说法时作利他意。故名殷重。先说方便后说根本。故言渐次。为诠法义。必须词句相续连带。故云相续。语必会义。故名俱有。如是方能令其欣庆乃至令其欢喜勇悍无所诃顺。下明无有过。由彼成就如是八支下。结由八支故得善能谏举他等。俱基公云。由彼成就如是八支者。谓即又此言论应时而发以下是。或前初解善能谏举中八者是。略义中。初结前问后。次解。后结。解有四义。一乐为利益安乐。二明利乐离于颠倒。三明利乐方便善巧能令积集引发功德。四明利乐为性好乐发勤精进。第十闻正法中。初解正法。后解听闻。前中初总标次别释后总结。正士谓四向正至谓四果佛及弟子总名正善丈夫也。就别释中。先解十二分教。二以三藏摄于十二。初解契经文分有三。初明世尊随机散说。于中。初说五蕴十二处十二缘起四食四谛十八界语。次说三乘语。次说道品语。后说入圣方便语。不净息念等者。此有两解。一云不净数息是说五停。念者是说总别念语。诸学证净者是说四不坏净语。一云不净者不净观。息念者持息念。诸学者三学。余如前说。次明结集法者。安布结集广一明缘起。如集藏传等。后解契经名。略二义。一贯穿等即是结鬘义。二引义利等即是出生义。杂心五义。明了论七义。广释如彼。二应颂者。谓佛说经已半。或于最后。为后来重说伽陀。我为钝人闻长行说仍未了义或中间时或于最后重说伽陀。三藏云。佛于长行略说未显名未了义。故于中间或于最后重说伽陀令显了。故云或复宣说未了义经。亦未论要。为后来或为钝根方重说。泰云。应颂有三。一于说义中间应以偈颂上义。二于说义最后重颂前义。三于诸经中颂及长行未了义经应更分别故名应颂。基述三藏言。非经未了谓听者未了。此未之所闻也。三记别者。谓记弟子命遇生。兼显授记得涅槃事。皆名记别。或复长行随说何法义即显了。亦名记别。四讽颂者。谓非长行直说。但以巧妙言调结于句韵。或作二句乃至六句等讽颂说法。是不重颂伽陀颂也。不同室路迦诵。不问有义无义但满三十二字以为一诵。是经论数法。五自说者。谓无请主。令法久住不请而说。如法收颂等。六因缘者。因请而说。即一切经律但是有请说者皆名因缘经。言及诸所有毗奈耶等者。十二年前众未有犯但略教诫。十二年后因众有犯广说戒经名因缘经。七譬喻者。引浅况深令物晓悟名譬喻经。八本事者。通说世尊因地未发心前所经之事。及余众生宿世之事名为本事。九本生者。此说世尊因地从初发心起行已来所经死生行难行等。名本生。十方广者。唯说一切诸菩萨道得菩提事名方广。十一希法者。谓说佛及弟子七众所有功德。若共不共胜于余故名希法。其若七众为求涅槃断恶修善所生功德近感人天同余福分故名为共。因此远克出世涅槃故名不共。以不共故胜于其余外道功德。虽共感人天人天中胜。故云胜诸世间知胜义一切智者同意所许甚奇希有大福。等字。即收余处所说青牛行瓦钵间不相打触。白狗听法。猕猴奉蜜等事。名为希法。式叉摩那。此云正学。学六法故。十二论议者。谓研究经义宣畅宗要也。摩呾履迦此名本母。第二以藏摄分中。今此文说素怛览藏摄十分。毗那藏摄因缘。阿毗达磨摄论议也。此云因缘是第二藏摄者。准上辨因缘。前义应通三藏摄。今据后义唯毗奈耶摄。二十一云。诸佛愍诸声闻故。缘依四圣谛宣说真实苦集灭道无量教法。所谓契经应颂记别讽颂自说因缘譬喻本事本生方广希法论议。三十八云。说方广一分唯菩萨藏。所余诸分有声闻藏。八十五云。于十二分教中除方广分余名声闻相应契经。即方广分名大乘相应契经。涅槃第三云。护大乘者受持九部。彼自言唯无因缘譬喻论议。法华第一声闻有九。唯无方广自说记别。对法云。契经应颂记别讽诵自说。此五声闻藏中素怛览藏摄。缘起譬喻本事本生。此四二藏中毗那耶藏并眷属摄。缘起是正余三是眷属。方广希法。此二菩萨藏中素怛览藏摄。论议一种。声闻菩萨二藏中阿毗达磨摄。问。所以诸教不同。答。对实大小并具十二。依如此处及二十一三十八声闻菩萨各具十二。八十五菩萨唯方广声闻有十一者。佛菩萨所有余十一分皆是广利有情。及意深广法。并文义广博。为具此三义故并名方广。非余十一。声闻阙前三义。故唯十一无有方广。若据理正为方。文多称广。声闻亦有方广。如二十一说。涅槃第三菩萨无因缘譬喻论议者。以菩萨多分本来无犯故无制戒因缘。又多分如来常为说法不假劝请因缘。多分闻法结悟解无劳譬喻。多分能悟深理不假如来论议分别。故说大乘无此三部。法华声闻无三者。以声闻不能广利有情及意狭故无方广。又以机劣多分如来待请方说故无自说。虽有记别弟子当生等事而非如大乘广明授记成佛亦无记别除理。故无授记。对法菩萨藏除初五唯有余七。声闻除方广希法有余十者。以方广深理广利有情。希法差别难思广大威德最胜相应故正菩萨藏摄非声闻藏。虽菩萨藏中亦有契经等初五而并摄为方广希法。故不说别名。问。凡夫所造论疏为是论议经摄不邪。解云。若此论八十一云。谓于是处世尊自广分别诸法体相。又于是处诸圣弟子已见谛迹于自所证无倒分别诸法体相。既云见谛迹者所造。即知异生所造论疏并非论议经收。依大智度论。凡夫所造亦是论议经。第十一思正法中。初问次解后结。解中有二。初明远离不应思处。二明应思处。不应思处有六。一我体无故不应思。二有情假立亦无真实故不应思。三世间中如器世界如是安布如四大性法尔如是亦不应思。四有情业果唯佛乃知佛十力中业力最深非声闻境故不应思。五静虑所发神通境界非思量境故不应思。六诸佛境界非声闻境故不应思。解应思处中。初略。后广。自相共相者。略辨有三。一且如色蕴中十一种异名为自相。同有变坏等三义即是共相。二五蕴各别名为自相。同有聚积总略义故名为共相。三色等五蕴性相各异名为自相。无常苦空无我理同名为共相。广解中。初总辨思惟有二门。二此复云何下广释二门。三总结。谓若思惟诸蕴相应言教者。正辨以二门观察五蕴若复思惟如前所说等者。例余法皆以二门分别观察故也。广释中。初约五蕴辨二门。后例余法。前中。初依算数门观五蕴相。列五蕴差别显数。即算计门也。言或复由此乃至展转差别者。且如色蕴有十一中眼有多种乃至法处色亦非一种等故。第二以称量行相观五蕴。于中有三。初标列四理。次解。后结。解中。一明观待道理。云说名道理瑜伽方便者。如此观待修瑜伽者。方便了知故立为观待道理名瑜伽方便。二作用道理。谓诸蕴中六根有取境作用。六尘为境作用。乃至法为意境为意所行或复所余十七界为意境界为意所行。如是类解八识各从因缘而生。了别自境作用亦尔。三证成道理。云由三量故如实观察等者。一依圣教证蕴无常以圣教说蕴从缘生皆无常故。一依现量证蕴无常由依定发苦无常智证蕴无常。三由比量验蕴无常如对数论立声无常从缘作故犹如电等。基法师者。先云圣言今言至教者。即至极之教以理至极无问内外皆名至教。先云圣言者即不如此。三十二种言中圣言有十六何必要是佛语名为圣言。以相言圣者佛菩萨等。今言至教者即无所简相。四法尔道理。云由彼诸法本性应尔等者。本性应尔谓无始来。自性应尔不待众缘。法性应尔法相道理。或即如是或异如是或非如是者。且如四大坚即是地乃至动即是风名即如是。如说地能持乃至风能敷等此说业用异四大体名异如是。如色形处是地清澄是水炎亦名火轻触是风缘所造色本非四大假说四大名非如是。以因风增造得轻触轻触非是风大等。第十二无障中。先总标内外二无障。然后广次略。后广辨。于中有二。一辨障。二翻显无障。前中有三。初广。次略。后结。广中。先辨内障。后辨外障。内障有二。一乏少资。具增贪嗔痴。二由先业及由现在不平等因多诸疾。三多事业种种乐著。外障复二。一依恶友无善师教。二居恶处昼夜諠杂或过恶触或多惊恐。略义中。略前内外二障。分别为三。谓加行障。远离障。寂静障。此三并从所障为名。加行障中。众多疹疾宿食住身是前内障为障。或被蛇蝎等是前外障为障。又不能得衣食等。还是向前内障为障。远离障中有八。一食粗重。二多事业所作。三乐语言即是上说乐著语言。四乐睡眠即是上说乐著睡眠。五乐諠众即是上说乐著諠众。言淫女巷论者。泰基同云。淫女多语油少邪卷言论淫女私巷之事。六又多爱乐数与众会即是上说多与众会。七乐杂住。八乐戏论。此亦尽是内障中事。寂静障中。初出所障寂静之体即是止观。次出能障即内障中末后四法。止障。即是放逸及住非处。观障。所谓乐自恃举及以掉乱。于中先解自恃举。后释掉。总结之。第十三惠舍中。初标施意后问答辨。标施意者。为庄严无漏心。为与无漏心以为助伴。为资修瑜伽行。为涅槃最上义故而修布施。基云。为庄严心者。谓得无漏心。为助伴心者。谓滋无漏作意等。此四义施。即同婆沙八施中第八胜义施。但智论说八施普有过失者。为欲除遣有所得执。故总说为过。问答辨中问有六。一问能施人。二问受施人。三问所舍物。四问施体相。五问施因。六问施缘。亦名施意。答即有六。答第二问中教引利益安乐句别者。基云。说示名教身作劝名引。答第三问中是诸菩萨所现行事非此义中意所许施等者。景云。此释疑难。难云。菩萨行施本为安乐前人而行惠施。云何逼恼妻子乃至大男大女等令其苦恼将施前人。为通此难。故云是诸菩萨终无逼恼妻子行施事。非此中意所许施。以无逼恼此人生彼人安乐故。若尔云何向言将妻子施。为答此问。故下答意者菩萨有三因缘将妻子施。一有自在力能制伏彼伏将他施时自知无罪。二以方便劝导教化令无嫌恨。三知前人得我妻子不为损恼。由具三义将妻子施。阙一不可。基云。此中意明菩萨用前有情数物。施时必须所用施之情欢喜方用之施。非是彼生嫌恨菩萨欲得自意所许即用之施。长读下文。今此文意自身头目手足等随愿施与最难可行。是诸菩萨所现行事非。声闻分。若有于彼有情类由具三义故将妻子等施名无罪有情数施。此亦是声闻分也。玛瑙采石者。即一物也。以马瑙石有采文故也。生色可染者。金是生色。银是可染。有言是梵音。但玄应师云生便黄色不可变改故名金也。白色可染变。故即银名可染也。赤珠布施者。文右旋也。答第四问中。明施体相。即无贪相应思及身语业。或自相续或他相续者。或自施或劝他施。第十四沙门庄严中。初颂及长行列十四门。次依门次第解释。后结成。庄严十四门者。一正信。二无谄。三少病。四精进。五慧。六少欲喜足。七易养易满。八杜多功德。九端严。十知量。十一善士法。十二具聪慧相。十三忍辱柔和。十四成贤善法。解成就妙慧中。云俱生觉慧加行觉慧即生得善方便善也。解易养满中。若依婆沙说难养难满。选择饮食名难养。数多饮食名难满。自有多食而名易满。如有一人顿食多。不数食。自有少食而是难满。如一人食少。而数数便食。解杜多中。初列名标数。二辨相。三释杜多名。四明别治贪欲。列名标数中。云如是依止若食乃至或十三种者。若依景师解列名有十二摄为三类。食四衣三处中有五总名敷具。处中第五常期端坐处如常坐也。若于次第乞食中分二。一随得乞食。二巡家次第而乞。即有十三。若依乞食无差别性唯有十二。以随得乞食总入次第乞食中收故。又基师云。十二杜多食。四衣三坐五。列名及下解中分为十三。以别开常期端坐处如常坐为二。此但是一常坐不卧。如十二杜多经说。下除障及广解中虽更别开则除障而仍是一。今解列名有十三摄为三类。食四衣三处中有六也。以常期乞食即名随得乞食。处中第五名常期端坐。第六名处如常坐故也。然此杜多名数开合不同。若依四分律。食四衣二处六合有十二。食四者。谓乞食。不作余食。一座食。一揣食。衣二者。谓衲衣三衣。其次第乞乞食中收。过中不饮浆一坐中摄。处六如常解。涅槃经中衣三食三处六为十二也。粪扫毳衣三衣名衣二。乞食一座一揣名食三。处同律解。智论衣二食五处五为十二。衣二者衲色。食五者一座中收。处五者除随坐故。或有经说十六杜多。或有处说十一杜多。虽然多处说为十二。今此论正明十二兼开十三。于中次乞属乞食。不作余食属一座食。节量食属先止后食。略无衲衣。第二辨相中解乞食文有二。初开为二。次别解二。后辨开合意。随得乞食者。泰法师云。随旧门从往还家次第乞食者。远公云。凡愚贪味弃贫就富。二乘悲狭舍富从贫。大士之行离贪去狭不简贫富。故名次第乞。然依此文。声闻亦应不简贫富次第而乞也。解三衣中。三衣则用好叠判成。僧伽胝者此当有上义。谓入王宫聚落此衣最在上被。故有上义。具足应言僧伽胝婆参。婆参衣。嗢怛罗僧伽者亦有上被义。谓在寺内即被七条。在五条上。具足应言嗢怛罗僧伽婆参。婆参名衣。安怛婆参者此云内衣。安怛名内。婆参名衣。谓但三衣。五条儭体。故名内衣。解云。毳衣中景法师云。羊毛名毳。用毳毛织成三衣。或有唯持此毳衣。或有唯持粪扫三衣。皆名杜多。远公言。准涅槃经。鸟兽细毛名毳。行者若无粪衣可得。取此为衣。基师又云。无问鸟兽之细毛皆曰毳。恐三衣以无价叠等为。故以毳毛为之也。此文或是长衣。故知杜多亦有长毳衣。应须说净也。阿练若名空闲处。去村一拘卢舍半。处如常坐者。旧云随坐。随有草地。得处便坐。故不同此论。第三释名中。旧名头陀讹也。今名杜多。此云修治或翻抖拣或翻洗浣等。解柔和中。堕在钵中为钵所摄者。泰云。食入钵内名堕钵中。婆罗门法清净涂少地置钵上食。但食人涂地上即为钵所摄。如是六种可乐可爱等者。即六和敬也。前三业为三。和同受用为一。戒见各为一。故六也。结成庄严文中云凡百者凡诸也。
　　第二十六卷

　　第二瑜伽处

　　文分为二。初长行及颂总列十九问。后依问次第解释。颂中第五句云瑜伽师作修。于中两解。一云。瑜伽师作颂前长行第十问所作。瑜伽师颂第十一几种。修即颂第十二问修。一云。准余经论。颂前长行未必次第。故此颂文结上长行不顺次第。随语便故。故瑜伽师颂第十一问。作颂第十问。修颂第十二问。依问释中有十七段。初解补特伽罗品类差别。于中举数列名解释二十八人。初解钝根者。此人通学无学。此复二种。一本来钝根前五种姓。二未能转根成第六。利根亦通学无学。此亦二种。一本性不动。二客性不动。次有贪增等五人及平等。此六通未入圣及已入种声闻种性。向有二种。一次第向二超越向。果亦有二。一次第果二超越。取第二第三果除初果。约行有超。果无。趣复有越取罗汉即总断九地修惑。第九解脱时住第四果。小乘教中无如是事。随信行者。此人在于见道已前修七方便位。随法行亦尔。若入见道名无相行。不同萨婆多在于见道从本为名名随信法行。还同成实四现忍位名随信行等。入圣名无相行。对法说通见道名信法行。顺萨婆多。智论见道名无相行。同跋摩说。即前随信行住三果时名信胜解。即法行住果名见至。此之二人从根立号。所谓信根及与慧根。身证者于八解脱中第八无心依身而证。第三解脱成就在身名为身证。以于前三中胜。又界地究竟不得将余五解脱为例。身证人得八解脱亦能证彼色等及缘色等真如。而不及俱解脱。极七返有者。得初果已不断修惑。除初得道身更受人天。各七返往来生死名极七有。自有天七人六天六人五等不满七有而得涅槃。今据极多名极七返有。七有初身即得名为住苦边际。言断三结得预流者。但断见断三结而不断修断身见也。举断三缚亦断随转。成无堕法者。无堕恶趣法也。此等若成实云总有十四生。不许中有故。大乘及萨婆多令有二十八生。必受中有故。家家者。如杂心云。若断三四种。成就彼对治。余二生是说名家家。谓若断三品有三生在。若断四品有二生在。人天合数但有七生。人天别数十四生。今且据合数七生作法。欲界修惑有其九品。初一品独损润二生。第二第三共损润二生。第四品独损润一生。第五第六共损润一生。第七一品独损润半生。第八第九共损润半生。今断九品中初品损二生余有五生在。若断第二第三品惑又损二生有三生在。若断第四品又损一生余二生在故。若断三四品余二生三生是说名家家。若断第五于一生中必断第六。又损生余一生在名一来果。其名一往来者。据十四生为论。若据七生为论或名一往。人中得第二果一往天上即入涅槃。若天上得第二但一来人中般涅槃。若断第七品独损半生。于十四生中独损一生。若断第入第九品共损七生中半生。十四生中共损一生。以八九二品惑在但名一种子。断八住九亦名一种子。故知下三品中上品独润损。中下共同损。即类中三品上三品。或上品独润损中下共润损。以断上品惑有三生在。进断第四品惑有二生在。故知中三中上品独润损一生。断五即断第六品于七生中又损一生。故知中三品内下中二品共润损一生。如中三品中上品独润损一生中下共润损一生。例知上三品中上品力强于七生内独润损二生。中下力弱共润损二生。于中愿求处所以寄强弱通之。圣人厌于生处。故于一家出处单不重生。若生人中从一至一家受二生三生。但易父母不肯重生。不废同姓张处。东西二张家别亦得重生。天中受生。天家众多。或于四天王类改易受生。或于上下六天类内改易受生。当知此人天二家家虽于一来向中受生而带初果故名预流。杂心亦云。须陀洹胜者名家家。以进断惑经生胜彼住果经生名胜。泰云。详夫人天家西方有二说。难陀论师云。人天二趣若往若来。戒贤论师云。二生家家唯于天上二生往来。三生准此。问断一二品惑从家至家何故不名家家。答昔云家家有四。一断一住八。二断二住七。三断三住六。四断四住五。奘法师云。此解不然。准大品经。唯断一二品为中间人。令有四种。须陀洹依何异说名为家家。兴法师云。谓若预流果人得断三品胜预流果名为家家。彼既无胜属于不定不名家家。一间者。唯为一生所间不得涅槃故名一间。间是间染。旧名一种子。谓不正也。依梵本云。翳迦鼻亲迦可云一种子。然此中说。翳迦鼻指迦此云一间。故不得云一种子。此人人中得一来果进断第七品惑。断第八九二品惑。唯第九品或润于天业唯受天一身即般涅槃。更不还来生人中故名一间。此中且据人得一来果往于天上般涅槃。若于天上得一来果。即来人中唯受一身即入涅槃名为一间。言永断上品中品者。束九为三品。上中令尽故言断上中品。于下品缠生未断尽名余。下品中般三人。初人利根初舍欲界死蕴。更于色界十六处中随一中有现前即断余惑而般涅槃。此是有余涅槃。第三人未断余结不自知唯受中有支意往趣生有。依杂心说三种中般皆趣生有。一者欲界不远即般有余。二者行半。三者垂至色界方般有余。以未断结不自知故皆趣生有。生般者。于色界十六处及四空地随生一处疾断余结即般有余。无行即无功用圣道现前。胜有行般用力方趣。故在有行般前。不能初生即断烦恼速般涅槃。故在生般后说。此同俱舍无行为胜。不同杂心行般为胜。行般虽无速进道而有勤方便道名为有行。无行般人二修俱无名为无行。劣故后说。上流有二。一者乐慧。杂修静虑有熏业故至色究竟为极。二者乐定。无杂修定业往生无色至非想为极。然此二人各望色究竟或望非想。有全超半超及一切处没。时解脱人通五种姓。此人钝根待时得脱名时解脱。五人如文次第配之。不动即是第六最上根人。不为烦恼等余缘所动。故一名不动。慧解脱者。如婆沙说。自有慧解脱依未至定能尽诸漏而不能入根本八定。或有虽入一二三四根本静虑而不能入四无色定。乃至或有能起八根本定而不能起灭尽解脱。此中亦尔。故云于八解脱未能身证具足安住名慧解脱。俱解脱者。烦恼及解脱障俱尽名俱解脱。烦恼障者。即是九地见修烦恼。解脱障者。即是于八解脱不成就性也。对法第十三云。补特伽罗差别有二十七。谓信解见至身证慧解脱俱解脱。预流向预流果一来向一来果不还向不还果罗汉向罗汉果。极七返有家家一间中般涅槃生般涅槃无行般涅槃有行般涅槃上流般涅槃。退法罗汉思法罗汉护法罗汉住不动罗汉堪达罗汉不动罗汉。显扬第三则二十九。增随信行及随法行。彼二十九人即此所明二十八中除前九人余后十九人中摄。若依萨婆多二十七种。取舍稍异。如顺正理六十五说。福田有二。一者有学二者无学。有学十八。谓四向三果即为七。及随信随法信解见至家家一间中生有行无行上流是名十八。无学有九。谓退法思法护法安住堪达不动不退慧及俱脱是名为九。有学无学合成二十七。依末经部成实论师。此贤圣亦有差别。成实第二贤圣品说。有学十八无学九。有学十八者。一随信行在闻思位。二随法行在四善根。三无相行即前二人入见道故。此三人名预流向。四须陀洹果。五一来向。六一来果。七不还向。八不还果。不还果有十一人。一中般。二生般。三有行般。四无行般。五乐定。六乐慧。七转世。八现般。九信解。十见至。十一身证。并前七合成十八。名有学人。无学九者。一退法相。二守相。三死相。四住相。五可进相。六不坏相。七慧解脱。八俱解脱。九不退相。智度论说有学十八无学亦九。有学十八者。一信行。二法行。三七生。四家家。五中间有。六现灭。七次第向行。八一来果。九一种子。有十次第向。十一现般。十二中般。十三生般。十四有行般。十五无行般。十六乐定上流。十七乐慧上流。十八身证。是为有学。无学九者同成实论。此中依萨婆多。现般多经欲界生得不还果一不生上现身般故名现般者。或即入圣身不经死生得不还果现身入灭名现般者。亦名转身。不同旧云转世。属不定。于三界中无有定业。但有三界顺不定业故。随缘合处三界即得般故名不定。既不定故亦不别立。其无色不还者。即五不还中除中般者余四所摄。其不定者。通五不还。依成实论。无色不还通于信解见至。中解不定有二。一转世不定。即七生者不满七生般涅槃等。二上流不定。于乐慧乐定皆不定故。于大乘中未见明文。隽法师云。经欲界生得不还果是名不定。若入圣身遂般涅槃。是名现般。理实应说。二十七人中略而不论。昔来相传约五不还显利钝别。三藏云。五种不还并有六种根姓差别难定利钝。自下第二建立中。初总标列。次释。后结。三藏云。虽有十一道理而不过九。以众差别属行差别。行迹亦属道果差别故。景云。此十一中非唯是彼建立上说二十八种人。通明建立众多人义。解行差别中。云又此贪缠住在身中经久相续乃至为可爱法之所制伏不能制伏彼可爱法者。此中意明为贪缚故。为境制伏心。非心能伏境。如贪下嗔慢中文准此应释。下广问解中。不解等分薄尘行者。以上曾明故。又略不说。解愿差别中。初问次释后结。释中有四。一明发三乘愿别。二明发三乘愿人。一一皆通三乘根性。三明定姓声闻虽发独觉及大乘愿后必定还舍独觉及大乘愿住声闻愿。定性独觉及大乘根应知亦尔。然此文中但明定姓三乘。不明不定姓人一人成二成三乘姓。逢缘即悟彼乘圣道等者略也。四简取地义。云今此义中当知唯说声闻乘愿声闻种姓等者。泰云。三乘皆有定不定性。然此义中辨声闻地故唯说声闻种姓。景云。唯说声闻人愿。又基云。唯取声闻愿种姓人。解加行中。景云。由见前加行有异。今在见道从彼方便立信法二人。结中云所举者。所标列十一道理。所开示者释也。第三所缘中初开四章次释后结。解遍满中。先问次解后结。解中先解遍满所缘四句。次别解经余四句义。后引经中二颂证成。前中先列。次解。后结成遍满。初列四所缘中。一有分别影像者。则是暖等定中慧所缘相分似本质境名为影像。慧性分别名分别影像。二无分别影像者。即是暖等定心相分定无分别名无分别影像。三事边际性者。位在见道。所缘真如名事边际性。四所作成辨者。位在无学。于前三境皆得自在名所作成辨。下别解中则为四段。一解有分别影像中。初牒闻思。前三方便听闻正法或教授师等边闻为所依止或于余处见闻。于中分别。于所知事即有当心同分影像。似于本质名为同分。此是同思生得慧等散心所缘分别影像。由此为缘生于暖等地。言由三摩呬多地毗钵舍那行观察简择等者。复依未至定中之慧观察简择闻思心中所缘影像。所知事者已下生前闻思本所知事。谓即五停心观。五善巧。六行观。四谛。名为所知。此所知事已下明由散心闻法为缘令彼定中作意现前。或缘教法而起胜解。或缘教下所诠所知之事而起胜解。言彼于尔时于所知事如现领受胜解而转等者。由前方便缘所知事今于暖等定中于所知事如现领受。问暖等定中所知但是影像随定心起。本非散心所知本事。云何而言于所知事如现领受。为解此难故。次答意当在暖等时而本所知事虽非和合现前领受。亦非离本所知余种类物领受现前。然由定中胜解领受散心本所知事。相似影像故。言于所知事如现领受。由此暖等定心相分似彼本所知事名所知事同分影像。修观行者定中推求影像有其德失。现本所知亦能审定功德过失。二解无分别影像中。先解影像。后解其名。受取如是影像相已者。牒前暖行本所分别。不复观察简择等者。以奢摩他行寂静其心。更不推求简择德失。但以九种行相令心安住。彼于尔时随决定心别有相分成无分别影像所缘。解名有八。亦名三摩地口等者。景云。于念念中由缘相分定相续流。如食依口相续入腹。将喻名法名三摩地口。如人依门得有入出。如是定心依缘影像入定出定故名三摩地门。泰云。境能生心如瓶口出物。故名定口。所知事相以定为体。名分别体。令解分明照了。故名光影。三解事边际。云一切所知事四圣谛摄者。今大乘中虚空非择灭。以如为体故。皆灭谛摄。如所有性中。初明真如即是理如。由四道理已下明其事如。然此尽所有性如所有性有其六门不同。一此处云尽所有性。色蕴外更无余色。受等四蕴外更无余受等。云如所有性。谓真如性及观待等四道理性。二依八十五。云何由二种相观察一切杂染清净。一者由如所有性故。二者由尽所有性故。如所有性者谓于诸行中若爱味若过患若出离。尽所有性者谓于诸行中尽所有爱味尽所有过患尽所有出离。三依六十七云。尽所有约三世内外粗细等十一门明。若如所有性约真如明。四依九十三云。如所有性谓无明等诸缘生法渐次相称因果体性。及有此因未断故有彼果未断。此未断因生故彼未断果生知是名为如所有性。尽所有性谓无明等诸缘生行一切种相如彼无明前际无知等。五如显扬第五。尽所知性谓于杂染清净法中穷一切种差别边际是名尽所知义。如五数蕴六数内处如是等。如所知义者即于杂染清净法中真如实性是名如所知义。此复七种谓流转真如乃至正行真如。六对法第十一卷云。尽所有性者谓蕴界处。如所有性者谓四圣谛十六行真如一切行无常一切行苦一切法无我涅槃寂静空无愿无相。何故如是诸教不同者。以此二种随义不定。或唯染分自相望如九十三。或有为无为相望如六十七。如是等不定故诸论不同。四解所作成辨中。云诸缘影像所有作意皆得圆满乃至得转依故超过影像等者。此中意即有无分别影像皆未证真皆有影像。入见道名事边际尽如所有性。今至无学所作成辨得转依证圆无漏超过影像则无漏心无影像也。对法云无分别影像者谓圆真证智及后所得者。此从因为名名无分别影像。其实二智以无漏故皆无影像。有无分别或定或慧对法论文虽具而影像文不具。西方既释有三。此之取义任意。其无漏心有影像云。解释此文超过影像者此超有漏法执影像。非无漏心无有影像。又无影像义取此文为证。详彼文如彼论。此文即证因无漏心有影像果无漏心无影像义。结中云因果相属事者。即此中行因得果所作成辨事。自下第二别解余经四句。于中先举遇时问。后明佛答。颉隶伐多此云遇时。获生佛世故。问有三句。一问为何义故于缘心住。二问住心法用。三问安住心善满足时。就佛答中。初赞敕听。第二正答。答中初开四句。次释后结答三问。开四句者。一或乐作五停净烦恼行。或乐修蕴界处缘起处非处善巧。或乐解脱三界诸漏。为有是意故。于相称缘安住其心。二于相似缘安住其心。三于缘无倒安住其心。四能于其中不舍静虑。此中或乐净行乃至令心解脱诸漏者。答于初问。于相称缘安住其心下四句答第二问。依此四句修习成满。故最后结云名善安住。是答安住之重答第二问。就释初句中。云若愚其因位果善巧者。十八界门正取十八界种子。因门为义故。对法云。成就眼界不成眼等故愚因者应观于界。愚缘住处者。十二处门据增上缘境界缘门生识故。愚缘者应观于处。若愚无常苦空无我应于缘起处非处善巧安住其心者。缘起与处非处义相揩定。谓善巧知无明生行。行生于识。乃至生生老死名于缘起。善巧知真实义愚。及以善行能引识等。乃至生于人天生老死支名是处。若感恶趣生老死支名为非处。故于缘起及处非处善巧。即如有为有漏苦空及以无常无我。若乐通达及乐解脱等者。景云。谓若乐通达世出世因果及乐解脱三界有漏身等。即于苦等四谛安住其心。基云。若乐通达者。谓断欲界欲。又谓入见道。及乐解脱等下是名修道。见相似缘住心中。意谓彼苾刍在定心中。于彼散心先所知事为欲简择遍伺察时。由先散心所有见闻觉知增上力故。令定心作意分别而起胜解。问曰。定心起时有所分别自心相分不知散心本所知境。云何今说定心分别曾所知事。为答此问故。云从定心识虽于本所知事不能和合现前观察。然定心中所变相分与本相似得言分别本所知事。上就所知事辨相似竟。下又于时时间等就能观心以辨相似。即是数起止观之行。后起似前名住相似。一切粗重悉皆息灭随得触证所依清净等者。此解四清净。一身净。此中号所依。二所缘。三心。四智见清净。第三引经二颂证成前义。引初颂中。初句重颂后四句中第四句不舍静虑。第二句颂前四句中第三事边际性。第三句颂前四句中初二句。第四句颂前四句中第四所作成辨。第二颂中。初句结前四句中前三句改名异说。第二句颂后四句。初乐断者即是乐解脱诸漏。乐修者即是或乐净行或乐善巧。第三句通颂后四句中第四不舍静虑中无间殷重修加行故得心清净智清净等。第四句还颂前四句中第四句所作成辨。解遍满讫。自下第二净行所缘事中。初问次解后结。解中先列五门则是五度观门。后次第释。此卷自来但解前二。初解不净中有三。初泛举六不净所缘。二将六不净所缘除五种贪。三简今所明。前中先列后释。朽秽不净有二。一者依内即观自身三十六种不净之物。二者依外则观他身十六种不净之事。苦恼不净即欲界苦受。言受所摄者。谓同时诸身业语业等。下劣不净则欲界十八界法。观待不净则上二界法。烦恼不净则三界惑。速坏不净则五取蕴无常。第二明治贪中。初列五贪。一于自身爱欲之贪。二于他身为淫欲事起淫贪。三于欲界外资具贪。四色界贪。五于三界有身起贪。此中泰云。初于内身起欲轻欲故名欲欲。次起欲重贪名欲贪。又于他身初起轻淫故名淫欲。次起重淫故名淫贪。基云。于内身初起欲界微欲故名欲欲。次起欲界重贪故名欲贪。此解同泰。又解。内身是自所欲之法故言于内身。欲于内身欲上起欲则能欲之心此名欲贪。初欲字属所欲。第二欲字属能欲。第三欲字结名。二辨相治。先总明治。后别明五法。一治初贪。谓依内不净治内身贪。二治第二贪。于中初略明由外不净治外身淫贪。次广辨治淫贪。后引说证成。就广辨中。初列淫贪有四。一显色贪。谓爱红面等色。二形色贪。谓细腰纤指手额高眉等贪。三妙触贪。四承事贪。后辨相治。若准正理说。骨锁一观通治四贪。以骨锁中无四贪境故。今此论但云治妙触贪。泰云。若小乘解死缘。初青后变作赤白。今大乘解皮等色赤。除去皮肉色形名变赤。治相貌贪。基复解云。贪白红显色以青瘀等对治。于形色起长短方圆等贪。以除去皮肉对治。若小乘云变赤相者。死尸初青后赤变作赤血身以除形色贪。大乘解先彼皮肉等色赤。除去皮肉形色名变赤也。即变者赤也。下引说证成之。皆依四种憺怕路等者。泰基等同云。以二义解。一置死尸处寂寞无人故名憺怕。往彼处所故名为路。又涅槃寂静名曰憺怕。作不净观能至涅槃故名为路。初憺怕路见彼死尸经于七日鸟等贪啖。以类淫境身亦如是性类。将经证论故云显示。下之三句一同于此。文相可知。三治第三贪。谓由第二苦恼不净乃第三下劣不净。令于外非情贪心清净。四治第四贪。谓由第四观行不净。令于色界贪心清净。五治第五贪。谓由第五烦恼不净。及与第六速坏不净。令于三界有身贪得清净。是贪行净行所缘者。第三结也。第三简取所明中。意如是且约五停观中。初停能净贪行。总说一切贪欲。通对治行。故明六种不净所缘而已。今此义中。本意唯取朽秽不净。所余五种不净自是其余能净贪行所缘。非此所明。第二慈愍即是能净嗔行。于中先问次解后结。解中有三。初总明慈缘。三品有情平等安乐利益意乐能引三品快乐定地胜解。二引经中四句解释。三明慈悲与喜缘境不同。前中初明依欲界利益意乐心缘三品人平等利益引定地三品快乐及以胜解。二释前总句有能缘所缘两别。三品有情是所缘。欲界中利益意乐及能快乐定胜解是能缘。如是二界能缘总名为慈性分别。欲界者是慈方便。色界者是根本。行者由起慈心平等与乐拔苦。于己身中自能得引上中下品快乐胜解。次引经四句中。初显于三品所缘利益意乐。二显利益意乐有三种相。无怨是总无敌无损害是释。三明所引。第三静虑已下三种快乐。第四静虑已上无乐所以不论。四显能引。快乐定地胜解。又静此能引快乐定地胜解则与增上意乐作意俱行。下明缘境不同。准彼智论。四无量心并名慈愍观。此论欲存此义。故辨慈悲喜缘境不同。以舍通故不论其境。

　　瑜伽论记卷第六(之下终)



　　瑜伽论记卷第七(之上)(论本第二十七至第二十八)

　　　　释遁伦集撰
　　
　　论本卷第二十七

　　上来释五佛观中初二已讫。自下第三缘起观。于中初问次解后结。问中缘性即是四缘。缘起即十二支缘。解中初明依四道理推求三世诸行唯有诸法无有作受者。后明由思惟痴心清净。先中有二。初于三世唯见有行唯法唯事唯因唯果。后依四道理推求。观待无明等故有行等。无明有唯生行作用。乃至生无假用生于老死。有至教量说有缘起有苦集智现量说证知。对敌论有比量。有佛无佛无明缘行等其性法尔。不由作者受者故。此中唯有无明等诸法能引行等诸法即是缘起。无明等望行等为缘多少即是缘性。第四界差别观中。初广解六界性相差别。二若诸慢行已下明我慢者于界差别作意思惟慢心得净。前中初列六名。二广解六界即为六段。若依涅槃经。观十八界名界分别观。今此明六界者何。基云。此六界通欲色界足故。虽地不足非十八界有此界足。谓此身中内别坚硬所摄等者。硬所摄是地。是地所摄内身根尘为赖耶执受。今此地界大亲附于彼执受根尘。此内地大亦为赖耶执受。故云亲附执受。下之水等一准于此。外地界中云非亲附非执受者。若内地界亲附所依近在本识能有执受。今外地界非。外火能烧村村分等者。景云。或令烧一村或烧村之一分。故云或村村分等。今后解云。或烧村及村外界。谓除粪处等。如律所明。内风界中胁卧风等者。景云。有人患风唯得胁仰卧名脊卧风。或有患风身病如小刀大刀等割。亦如针刺。或有患风时面生黑点。一一皆如毕钵罗状。基云。胁卧风等者。此风住胁间而得卧等。有风如下小之刀能伤于人。毕钵罗风者。一如景解。复解毕钵罗即人食毕钵罗也。此风辛楚由如毕钵。外风中云毗湿婆风者。此云种种巧庄严风。如说毗湿羯磨天等名巧天。吠蓝婆风者。此云旋风。即是苏迷卢山间旋岚猛风也。多罗掌者。西方有一树。叶状似棕栌。截去叶头但留其掌亦得扇凉。解识界中。初约六识。后云心意识者。通取有漏八识。问如圣人成无漏识等。亦得就彼无漏施设为圣人不。答但可总就无漏五蕴彼说圣人。然不得说无漏识等立六界中。以六界是生本故。离一合想者。即计为我其实诸界为身计为一合之我。今离此想也。即般若经云如来说一合想等者是。第五阿那波那念观中。初问。次解。后结成其义。解中有二。初略标。后广释。前中先解念。后释所缘。阿那者此云持来。即是入息。波那者此云持去。即是出息。泰云。唐名持息来持息去。下广释中。初释所缘息体。后辨能修习念。前中有其七句。一辨入出息体各有二别。二出因缘。三辨息所依。四明息行。五明所依地。六辨异名。七明修息观人有二过患。入息等者。景师解云。入息入时遍内身乃至脐处也。中间入息者。入息灭已出息未生。中间暂时有息相似细风。下明念入息短时缘此中间入息。出息亦尔等者。初从脐出乃至口鼻。或出鼻外是长出息。出息已灭入息未生。从脐至鼻中间暂时有出息相似风。下明念出息短时缘此中间出息。基师云。中间入出息者。谓入出二息中间虽息未入出。其间亦有微细息转名中间息。昔远公云。出息从脐暂生至外便灭。入息从于身外而来入身便灭。随心粗细远近不定。泰基同云。其息以唯至脐脐下无息路故。更无出处还便乃至从口出及鼻端出也。息有二因缘者。景云。一牵引业是过去业。二所依风道及诸毛孔所依诧处亦名因缘。泰云。一由往业所引业风。二脐中有小穴或上口鼻。释所依。云一身二心以要依身心入出息转如其所应等者。景云。即是婆沙依身依心随其宜便。随其宜便者。有说。婴孙时息少中年时中老年时多。有说。以四事故名随宜便。一者依身。二风道通。三毛孔开。四息地粗心现前。若但依身不依心者。二无心定彼息应回。尔时虽有息所依身风道亦通毛孔亦开。唯无粗心现前。故息不回。基云。或依身心或依业或依孔穴。故言如其所应。所应依处皆依也。若唯依身而息转等者。此中意难非唯依身而息得转。如入无心定等时。身在下界而彼息不转。故非唯依身而息得转。若唯依心而息转等者。此中意难非唯依心而息得转。若不尔者入无色定彼息应转故。若唯依身心而转等者。此中意难亦依孔穴业等而息得转。非唯依身心。如在母腹中四位时无息义。故论言闭尸等位。息有二行者。入息下行以从鼻口入下向齐处故。出息上行以从齐处上趣口鼻故。二地者。谓以风道毛孔为依地。粗是风道细是毛孔。所依名地。前据因毛孔故息得入出即名因缘。有二过患者。若太缓方便即懈怠惛睡。若太急方便举息结聚。能生身心不平等苦。自下第二解能修念。于中初开五门。次依门释。后总结之。若准藏论等有六。谓数随止观还净也。今此初门当彼数也。余门不同。解初门中。先开四句。后解释之。于中有四。初解四句。二辨胜进算数。三辨钝利别。四总牒结。初中言以一为一算数者。景云。初缘入息不观出息故云出息住念。泰云。此但缘入息。然念从境立名。名入出息住念。以二为一算数者。入出二息合数为一乃至其十。顺算数者。即前二数从一至十名顺。逆算数者。且如以一为一数中从十数至其一。所谓入十出九入八出七入六出五入四出三入二出一。若依以二为一数者。初入出息为第十。次入出息为第九。次入出息为第八。次入出息为第七乃至第一。问曰。但作顺数即得何假逆数。解云。本为制持多寻伺故作算数观。今作多门数于气息。或一或多或顺或逆。调伏寻伺令不得起。故作此观。泰云。顺数至十已不数十一无数九。次言八乃至二。次言一。故名逆数。婆沙无此。问此念一向缘现在境。云何从第十逆数过去九八七等。三藏云。但假想观数十。次九乃至于一。不缘过去九八等体以为逆数。第二辨胜进算数中。谓若依以一为一算数。今时或合入出二息为一数至其十。或合一入二出第三入为一数至其十。乃至渐增。总合五十入息五十出息。合一百息为一数至其十。若依以二为一算数。初合二入二出四息为一数至其十。乃至增至一百入一百出有二百息。总合为一数至其十。如是勤修数息念者。十十是百数以为一乃至满十。何故从一数俱至十。由此以十为一算数。于其中间心无散乱。齐此名已串修习。泰云。初以百为一数至第十。即是十百名千。又以十十百为一故云十十数为一。渐次数之乃至满十即是万也。十个十百故云十十。又此勤修数息念者等者。谓从一数之未满十来于中错乱。应舍不数。还从一起。若时算数极串习故。乃至先于入息有能取转者。有时知有。入息灭已于息空位有能取转者。无时知无。次于出息已下。于彼出息知有知无。如是展转相续流注乃至令心安住者。上来所辨众多观行展转相续乃至令心安住。于入出息应正随行应审了达者。于入出息单数复数或顺或逆若无错乱应正随行。若有错乱应审了达。于入出息及二中间若转若还分位差别皆善觉了者。若入出息起时名若转。中闻已灭后复未生名为若还。如此转还分位差别皆善觉了如是名为算数修习。第三辨钝利别中。谓若钝根者。为说算数令心安住。若异算数即为惛沈等之所缠扰。若利根者。若为说算数亦能速疾无间了达能不爱乐。第四总牒结中。若依景释。次第牒前。众多加行为因缘故得身心轻安证一境性。故知上来众多观并是闻思及俱生慧因。此修习得未至定名一境性也。谓言若是处转者。牒结上以一为一等四种算数之义也。若乃至转者。结上胜进算数也。若如所转者。结上错乱应退还从一起。若时而转者。结上若时算数极串习故知有知无等。于此一切由安住念等者。结上如是展转相续流注乃至令心安住等也。泰云。诸孔穴处名若是处转。入身乃至脐轮名乃至转。如出入息名若如所转。出入息相续长短时分名若时而转。备云。若入息始从鼻孔终至脐轮。若出息始从脐处至于鼻孔。名若是处转。入息从鼻渐渐至脐。出息从脐渐渐至鼻。名若乃至转。即入出息从鼻孔转时处能随汝出入二息所行之处。名若如所转。出入二息无心定时不得而转。此余位转。我随行时转。名若时而转。基又云。若是所转者。牒上诸孔穴。即粗孔细孔等也。即息于此处转也。若乃至转者。即牒从齐孔穴乃至齐处。即息入身乃至齐处转也。若如所转者。牒上入出息以一为一等。其余息时如所顺逆等转也。若时而转者。即牒上若时行者以一为一等乃至十十为一。时节长短相续等名时而转。即尔所时数息应转也。后成就故不牒。第二解悟蕴修习中。初总辨悟入。云于所取能取二事思惟悟入诸蕴者。思惟所取入出息体及所依身悟入色蕴。思惟能取念入出息同时四蕴即是悟入余之四蕴。云何悟入已下次别明悟入。泰云。如眼识缘青是名证量。同时有想想无用也。起寻求心此青非黄。还是共相。缘假法故。是名比量。若言此极微体是青。青为体故是证量境。不通诸青。故是自相。若言此非非青。离青之外无别非非青。故是假法名比量境。非非青义遍一切青。故名共相。又此青青为体。体不相遍。故是自相名证量境。非非青无无。体遍一切。故是共相。了此共相名等了作意思惟悟入想蕴。此想同时定有识受。然用微劣故不说也。第三悟入缘起中。先总后别。别中初寻求入出息体依缘身心。次寻身心依缘命根。此三即是中际生老死体。同时强弱以分能生所生。复求现在命根。从前际诸行所生。复寻此行。从无明生。前际十因略举初二无明与行。上来举果寻因逆次第竟。自下顺次。如是了知无明依缘先行乃至身心依缘彼息。上来于起作分悟入缘起。又能了知无明灭故行灭等。复就寂灭分中悟入缘起。第四悟入圣谛中。初悟入苦谛四理。谓无常苦空无我。了知此苦从贪所生悟入集谛。又正悟入生苦贪爱。无余永断悟入灭道。第五十六胜行中文分为三。初牒前总标。次释。后结。初即为断修惑故复进修十六胜行。言胜行者有何义耶。昔远公述。八因缘故名胜行。备法师云。是智慧性不共外道故名胜行。今解。胜前见道故名胜行。释中先列后解。列中准正理论引经列十七念。初总后别别有十六。此论亦尔。基云。此中初总缘念住。若长若短下方别举十六。下问中方解。十六依四念住。古来四四配之。一观息长。二观息短。三观息遍身。四息除身行。此四观身。五观喜入出息。六观乐入出息。七观心行入出息。八观息除心行入出息。此四观受。九观心入出息。十观喜悦心息。十一观制持心息。十二观解脱心息。此四观心。十三观无常息。十四观断息。十五观离欲息。十六观灭息。此四观法。解中初彰修分齐。谓学见迹已得四念住等三十七菩提分法。于息所缘作意进修。为断余结故念言。于念入出息我今能学。二别释十六。解身四中。三藏云。嘘气吸气气息即长。中间入息中间出息暂时名短。觉了遍身息者。初观息时唯在鼻端。后观成时能知彼息遍身入出。故得觉名。息除身行者。身行谓出入息。令息除之。名息除身行。受四中。又即如是觉了喜者觉了乐者等者。此中解心行。或有妄念起我我所及慢我当有无色等者。基公解云。此见谛名暂妄念生。非六十二见中见也。若依是六十二见中见者。我当有是常见。何处见谛人起常见。无文修道起常见。今此处即现起何惑也。又此在凡位起。未见谛故无妨。若尔前见谛者作此十六胜行。如何得起常见等。义曰。此十六行凡夫亦作。前言见谛者。据见谛人为论。非通凡夫。其实通凡夫。此起常见等即为证。今解。亦可圣位暂时失念起微。细断常见等。而非六十二见中收。即以此文证也。心中。又若得根本前三静虑。彼定已得初静虑近分未至依定。依此观察生起十对之心。名觉了心云云。法四中。云又彼先时或依下三静虑或依未至依定已于奢摩他修瑜伽行者此文即许下三静虑根本方便并得作数息观。不同小论唯三近分。欲界中间五地中作断离灭界者。若依正理第七十二云。断等三界即分前说无为名解脱以为自体。然三界体约假有异。若约实事即无差别。云何名为约假有异。谓离贪结名为离界。断余八结名为断界。灭除一切贪等诸结所系事体名为灭界。何故三界如是差别。谓有漏法总略有三。一者能系而非能染。二者能系亦是能染。三者非二顺系染法。断此三法所证无为如次名为断等三界。今此大乘不同于彼。问此十六行至于何位方得修作。远法师云。约通言之。始从异生至无学果并作此观。若别相说。初四始观在五停心。成在四念。次八并在于念处位。后四从暖至无学果。自下第三解善巧所缘。于中初问次解后结。解中有三。初列五善巧。二次第释。三以自共相摄五。然此善巧或略或广文处不同。若依婆沙第六卷说有四善法。谓界处缘起及处非处。若依瑜伽此卷说五善巧。五十七说六善巧。谓于五上加根善巧。显扬十四说七善巧。更加谛善巧。辨中边第二卷说有十善巧。一蕴。二界。三处。四缘起。五处非处。六根。七世。八谛。九乘。十有为无为。大菩萨藏经第十七卷说十善巧。一蕴法。二界。三处。四谛。五无碍解。六依趣即依义不依文等四依也。七资粮。八道法即三十七品。九缘起。十一切法遍摄一切有为无为。释蕴善巧中。云何想蕴谓有相无相等者。缘俗谛想名有相。缘胜义想名无相。又缘依他圆成有体之法名有相。若缘遍计所执无体之法名无相。缘欲界名小相。缘色界名广大。缘空识处名无量。无诸所有处等是无所有处。识蕴谓心意识。此有两解。一云。即六识体有集起义名心。有思量筹虑义名意。了别名识。一云。赖耶名心。末那称意。六识名识。前受想行蕴及此识蕴皆有过去等者。受等四蕴体通三世可知。若缘外尘随境名外。若缘内身随境名内。五识相应四蕴名粗。意识相应四蕴名细。四蕴通三性善名好。余二性名为恶。过未名远。以未来未生过去已灭不住现身名远。现在名近。界善巧中。若复于彼十八种法乃至名界善巧者。十八界体正取能生种子以为界。然而文中说眼色识界等十八种法亦名界者。相从亦为界非正界体。故此又言十八种法从别别界别别种子别别种姓生起出现。故知十八种法非正界体。界与种子种姓三种名异体同。同是种子为十八界体。今将了知十八种法种子各别名界善巧。即于四缘中同于因缘而得善巧。处善巧中。谓了十二处能作三缘生于六识。第六识同时增上缘根者即是末那。故论云此生作意为增上缘。亦可意识同时作意数为增上缘。若依此义即意法处二为缘生于意识。谓增上缘及所缘缘不及前释。缘起中。唯有诸法滋润诸法等者。滋润有二。一能润即爱。二所润即有及识等。等润亦二。所润同前。能润即取亦可爱取名滋润。余诸烦恼助润生者名为等润。十因名能引。二果名所引。故下牒诸行说生老死。亦可十二缘起皆名诸行。亲生名因。助辨名缘。又处非处善巧当知即是缘起善巧差别等者。其第五处非处善巧从缘起门出故。云何是差别。此中初心总明无明缘善不善行得未来生老死果。非不平等因以明于处。异此名非处。后别明善法感可爱果不善感非爱果等名为是处。异此名非处。摄五为二中。由蕴善巧显自相善巧者。上明蕴善巧中有三义。一种种差别性。二非一众多性。三除此法外更无所得无所分别。据前二义辨于善巧故是自相。由余善巧显共相善巧者。以界有十八同于因缘而得善巧。十二处同从三缘而得善巧。十二缘起同无常等而得善巧。处非处中总明三际缘起平等因果名是处。不平等因果名非处。故余四善巧并名共相。第四解净惑所缘中。初明世俗道观下为粗观上为静。伏无所有处已还修惑。二明缘四谛出世道断诸烦恼所有随眠。伏断虽异俱名净惑道。数粗性者谓欲界色蕴有多品类应知应断等者。如欲界中有男女根香味等色。初定则无。又四蕴中欲界有三受六识相应受。初定不尔。想行识随义可知并是数粗。如是于诸上地展转相望。一切下地苦恼多寿命减。上地苦少命增上。是粗静之相。次明出世道净惑所缘。谓四谛智。于中先总标列。次释。后结。释中有四。初出谛体。二解谛义。三解圣谛义。第四又生苦下解苦谛等义类差别。初中先法后喻。集谛中言若爱者。此句是总。若后有爱者。求于内身爱。下二种爱是求外境爱。于已得境名喜贪俱行爱。于未得境起彼彼喜乐爱。能得能证者。集能得苦道能证灭。问对法说于八苦中。前七是世俗智境。后一是出世智境。何故此论八苦并名出世智境耶。答俗智有二。一六行智。二圣行智。对法约圣行智故缘前七苦。此论据六行智故缘粗静。义无相违。又彼论约胜分立苦谛。故不取苦苦坏苦。约全分立三谛。故说诸惑业灭及能对治名三谛。此论文约全分立苦谛。胜分建立三谛。问贪之与爱名别体同。何故说云喜贪俱行爱。答依正理论云。以此定知总据诸惑建立爱名。异此不应名贪俱行。今释。此文喜与贪俱贪即名爱。非可谓贪与爱俱也。解谛义中。云又苦谛苦义乃至非颠倒故名谛者。以不颠倒义解谛。即是遗教实苦不可令乐等。又彼自相无有虚诳等者。即当杂心云。又自性不虚及见彼得不颠倒觉故名为谛。若依婆沙略有五义。一实二真三如四不倒五无虚。今此文中亦有五义。一如二实三无倒四无虚五见彼得正觉。解义类差别中。初解苦谛文分为二。先略明八苦义可知。后解三苦。于中有三。一摄八为三。谓由生等异门唯显了苦苦等者。景云。由约异门故前七苦唯显苦苦。以因生等多增苦受故。五取蕴苦中具有三苦。所以者何。如五取蕴具摄三受。与前苦苦为器。亦即具有坏行二苦。若摄通门随义以论。八苦之中一一皆具三苦。基云。以七苦为苦苦者。据实为论。余处唯说前五为苦苦者。以从增上苦说苦苦。二问答辨名。问意何故余之二苦以坏声行声说苦。初一以苦声说苦。答中有四。一者行苦坏苦唯圣知。苦苦愚亦觉。故自声说。二者苦苦极可厌患。三才说苦苦则便领易。四可化有情闻说易入于谛。第三建立三苦。前之七苦即显苦受及受所依四蕴。五蕴相从总名苦苦。建立坏苦中。谓诸有是彼除生余六苦所对治法。复有苦受及苦受所依之处或根或尘缘彼所生烦恼。复有因前无病等顺生乐受及因乐受所生烦恼。如是总说为坏苦性。由此至教第一至教者。旧云圣教。梵本无此语。唯云至教。至理之教故。至教众多或了不了。今引了义故云第一。烦恼名坏苦不通小论。苦义难识故须引证。由此义故总据坏苦通于三界。余处唯言乐受。故至第三定以下建立行苦。云若行苦性遍行苦性遍行一切五取蕴中等者。取蕴无常名行。有一切贪缘三受时即有粗重不调柔性恒所随逐故。彼行体不安稳故名为行苦。以要言之。除苦苦坏苦所摄诸法余不苦不乐受俱行。若彼舍受所生之法若生彼舍受缘若舍受生所依住诸蕴生灭相应。并是行体。此行由有四取三受粗重所随不得安稳说名行苦。次又云不脱苦苦及以坏苦不自在转者。旦依随转理舍受行体不脱苦苦坏苦种子故名行苦。若苦受作显亦不能离余之二苦种子。若依真实理门赖耶舍受是行体常有余二苦种所随名行苦。下解后三谛。所依灭者。一云。是异熟灭。一云。烦恼障以所知障为所依止。灭此知障故名所依灭。解所缘竟。自下第四解教授门。于中先解四种教授。后解三种教授。泰云。由见神变生尊重故。于彼专心属耳闻法思惟生尊。由他心轮寻求他心贪等行别。由漏尽轮如三乘根。如三乘方便。如三乘悟入圣谛为说正法。或可三品根行及悟入谛以此三轮摄化他行。无所不作。故名摄相圆满也。
　　
　　论本第二十八

　　第五解三学中。初正解三。次就三学建立三根。后就定学立三解脱门。前中六门。一辨三学体。二释唯三所以。三辨先后次第。四辨三学名增上所以。五明成就多少。六明依此三学入圣得果不同。然依静虑能最初入圣谛现观等者。下决择文亦作是说。谓于四谛如实知见名增上慧学者。基师解云。此唯据无漏慧说名慧学。非名有漏。若次前解定学中。初一番唯约四无漏静虑说定学。何以得知者。次下文云然依静虑能最初入圣谛现观正性离生非全远离一切静虑能成此事等者。此则覆解。前一番释唯依四禅说名定学。第二释又诸无色及余所有等持等至亦名定学。即无色定及色界所有余有漏等持等至皆名定学。即此乃通漏无漏。何故慧学唯无漏定学通漏耶。义曰。其定亦唯无漏。前言又无色定者取无漏定。及余所有等持等至亦名定学者。此即四静虑能引发通之无漏定也。定学唯无漏慧学义齐亦无妨。又定通漏无漏。慧亦尔。此据无漏胜者语。不同定具作法无妨。准下文若有戒定未必有慧。有慧必有戒定。故前解为胜。以取无漏慧为学故。又何妨慧学唯无漏戒定通有漏。宽狭不齐无妨。释增上义中。初开二门。次解。后重释未尽。有增上慧引增上心谓圣弟子乃至舍觉支有增上心引慧如前者。此因前说为趣增上慧而修定心此义不尽故今重说。解成就中。先辨成就多少。后劝修。有增上戒无余二者。谓有别解脱戒未得定者此据修慧故言无也。有戒定无慧者谓异生以得世俗定故无无漏修慧。入圣得果不同中。一未离欲者。于异生时若未伏惑或伏欲界修惑五品已来皆名未离欲。二倍离欲者。先伏六品乃至八品。三已离欲者。已伏欲界修惑九品。乃至或伏无所有处已还修惑名已离欲。当知此中于一切欲全未离者。入谛现观证预流果者。且据全未伏修惑者。故云全未离欲。道理伏五品来亦证初果。倍离欲者九品离六。名倍离欲。建立三根中。谓约彼十根在三位中前后建立。言十根者。谓信等五根意根忧喜乐舍。此之十根若在七方便中及在见道十五心时名未知当知根。若在方便未能正知谛理将欲正知故名未知当知。若在十五心时未能重知将欲重知名未知当知。至第十六心已去即名已知根。已见理尽无有未知当更知义。乃至离欲未尽已来仍有十根为已知根。然若已离欲即除忧根唯余九根为已知根。无学位中如此九根为具知根。然依决择说三转十二行法轮。三转即说此三根。谓佛说菩萨时初知苦等即说未知根。为尽余漏故复当知苦所集等名已知根。得成佛时我已知苦已断于集已证灭已修道等名具知根。就定学立三解脱中。谓于所知境有二。有及非有。有中复二。有为无为。缘五取蕴境立无愿。缘无为立无相。缘我有情等非有法故立空。以此文即说缘空无我行立空门。缘苦无常集下四行立无愿。灭下四行立无相。非有祈愿者简无相。非无祈愿者简无愿。如其非有知为非有立空解脱。以道下四行非三解脱门。广辨余门。相摄如前。第六解随顺学法中。有两种十法。初十法中。先举所治障。次举能治十想次第治之。所治十中。二于萨迦耶所摄诸行生起爱著者。于有身诸行计常爱著。三懒堕懈怠者。著乐自安所以懈怠。六于诸世间种种戏论等者。为身命故。农商事王。医方咒术。兴造园观。歌笑诗咏等。尽是戏论。七思惟诸法。瑜伽作意所有过患有十一种。一是疑惑。二由粗重不能乐断乐修。三由惛沉睡眠于修止观方便慢缓。四身疲心恼障猛精进。五精进劣薄善法衰退。六欣乐名利。七掉举。八于涅槃生怖。九于诸言说非分强为好欲伏他起于斗讼。十于诸境界心驰心散。十一不应思处而强沉思。此等并由心暗思惟诸法不了故为过患。此则下以光明想为治。光明有四。一法光明。即是闻慧了达教法故名也。二义光明。即是思慧于义决了故名也。后二可知。景师判云。此十一中若于教法心暗惑者即以闻慧法光明治。若于教所诠义心暗起障即以思慧义光明治。若于起行能为障者即以止观光明为治。亦可此中但取闻思法义光明治彼思惟诸法所有过患。不取止观光明为治。以此止观正是学体。今此门中但明随顺学法不明学体。故除止观。故下文中引四光明后即除取云。今此义中意取能断思惟诸法瑜伽作意障碍法者。未得闻思之前思惟诸法不可为障。今得闻思故能除断。基师复云。今此义中意取能断等者。即解例前光明中唯有四种。意取法义二光明能断思惟瑜伽时障碍法。后十法中。言宿因谓先所习诸根成就等者。以于前世曾习信等诸根成就积集增长。随顺教者谓所说教。无倒渐次者。闻说初修行时。先修加行次得入圣次起修道后阶无学。闻说如此起修渐次无颠倒教心能随顺。止息身心粗重中有四复次。前二粗重因彼色心事中发起。还就事中易脱止息。第三粗重由惛沉睡眠所发以慧取净妙相作意便止。第四粗重因烦恼有此因相续修道止息。此文分明说粗重相。非唯是彼烦恼余势不调柔性。于其恶作不作不转。于其善作作而不退者。于其善作不退作彼不作之事。故云不作不退离增上慢者。于未得处不生得想。无增上慢。于实所得起于得想等者。明识分齐。第七解瑜伽坏。毕竟瑜伽坏者。谓无涅槃种人毕竟坏失出世定慧。暂时坏者。谓有涅槃种人外缘未具未得涅槃。退失所得坏者。景云。如初预流等人伏欲界修得上静虑。遇缘退失安乐住等。泰云。退失凡夫所触所证有漏禅定若知见。基但云。即有漏禅定等是也。邪行所作瑜伽坏者。虽有涅槃种姓不如理修及以矫诈。虽修三学不与三藏理同名瑜伽坏。寻文可见。泰云。或有行者性多烦恼。觉慧猛利生便而有。在性聪锐俱生觉知即失瑜伽。回转弟子者。基云。随彼教故名回转。第八解瑜伽中。信二行相者。景云。一信顺行相。谓闻说谛宝等时心生信顺。二清净相者。夫不信心名不清净。今说信顺名为清净行相。今准对法论。忍可行信信顺行相。清净行信名净行相。二依处者。一观察诸法道理依处者。且如闻说四谛道理。于中观察染净因果实有不虚。依之生信。故名依处。二信解补特伽罗神力依处者。见现神变。是故生信。亦名依处。欲四中。为随顺瑜伽欲者谓于无间加行殷重加行修习道中发生希慕等者。二种加行是随顺众行。众行即是瑜伽。今为希求随顺瑜伽二种加行心生希慕。希慕是欲。方便四者。景师判云。一为护尸罗善守其念。二无放逸。三一心正于内修奢摩他。四增上慧法毗钵舍那。泰基同云。一尸罗。二念。三无放逸。四定慧。泰师又解。或有方便不同于此将问法师。法师云。方便瑜伽义有众多。随一为定便违道理。若据下二十九中与八断行相摄云方便五法为体也。第九解作意中有三。初辨两种四作意。次明作意所思惟相。后明作意缘境起九胜解。力励运转作意者。谓初修业人未得色界定心。但于欲界闻思散心力励安心于内安住等住。或于诸法无倒简择。乃至未得所修定地作意。于闻思中力励运转有间运转者。谓从闻思加行。已得所修未至定中作意。从此已后世出世道可渐胜进。能得所修三摩地作意。了相在初。犹为欲界思慧间杂色相出入。不能一向纯定心转。故名有间。泰师等云。作意名忆。然与定作名说定名作意也。无间运转者。谓从初了相作意进入后五作意。则能相续不为思慧所间。其加行究竟则是离欲后之三品无间道也。无功用运转者。谓加行究竟果作意。即是离欲第九解脱之果。已离欲竟于欲界惑更无功用复有所余四种作意等者。初随顺作意。还是了相作意及摄乐中一分。于缘生厌即是离欲加行道。二对治作意。谓无间道。即是摄乐中一分及远离作意加行究竟作意。三顺清净作意。谓即是胜解作意。四顺观察作意。谓观察作意是精进道。返观烦恼断与未断。亦可了相胜解及摄乐一分名随顺。远离加行及摄乐一分名对治。摄乐一分名顺清净。观察作意名顺观察。故四作意摄前六作意也。自下明正作意时所思惟四相。因缘相中。景师解云。谓三摩地资粮积集等者谓思惟等持资粮因缘而生欲乐。于可厌法深生厌患者。思惟能障等持因缘而生厌患能审遍知乱与不乱者。正思惟时能审遍知我今在定有乱不乱。下明乱不乱因。他不恼触者。明不乱因。或人所作乃至巧用作者。知乱因缘。若毗钵舍那而为上首内略其心极猛盛观后因缘相者。又思惟彼初修于观与后止心为因缘相。若奢摩他乃至后因缘相者。亦思惟彼初修于止与后所发胜观为因缘相。基师云。或人所作非人所作等者。即觉知乱相也。此乃法师之义。又勘上下不然。下远离中皆言由因缘。故知此因缘即生贪等之因缘也。故下文皆言由因缘。或功用所作者。此由因此加行生乱。若毗钵舍那下明不乱因缘。极猛盛观后因缘相者。即修集资粮。于后成满之因缘下定中准知。应远离相中。沈相者。谓偏依于止。思惟同分影像时令心下劣。掉相者。谓于因缘相偏依于观。思惟影像令心高举。著相者。谓于所缘缘影像相时。若起贪爱不能厌患深生染著。乱相者。谓由缘彼影像相时人非人等于中恼触。心外驰散。如是诸相如前三摩呬多地三十二相中已说。应远离相前等引地已委细说。故略不释。下明作意缘境起九胜解。及狭小所缘意解胜解者。依下结文云所缘狭少故此即欲界。若色界名广大所缘。无量谓无色界。第十解瑜伽所作中。景师释云。所依灭及转者。由修瑜伽作意令自相续中粗重身灭轻安身起。谓或有遍知所缘爱乐所缘与所依灭转而为上首等者。谓由遍知理事所缘及爱乐观彼理事所缘。故能于身令灭令转。或有遍知所缘爱乐所缘用所依清净为上首等者。前说由二所缘令身灭转。今时复由所依轻安转故。令此遍知所缘爱乐所缘得善清净。泰师云。前句辨由后二瑜伽为首前起。故令初二转依义成。后句辨由转依清净为依首。故令后二瑜伽得清。于其转所成辨时后二瑜伽转起。此中六行道名遍知所缘。遍知欣厌法故缘。出世道名爱乐所缘。唯缘出世法生爱乐故。基师云。于其所作成辨时转者。谓所作成辨彼所依清净。所依清净故令遍满爱乐清净。故言成辨时转。第十一解瑜伽师有两番解释。初番中初业有二。一于作意初修业者。未得所修七种作意。依欲界闻思安住一缘。二净烦恼初修业者。已得所修了相作意。于诸烦恼欲净其心。正勤修习了相作意。第二番云。又始从修习善法欲等者。即是初习五停总别念处名初修业。若起燸等名已习行。若已证得入正性离生得谛现观名度作意。得现观人由已证得不坏信故。不为恶魔外道等邪缘之所引夺。第十二解瑜伽修。先开二章。后别解释。初解想修有四句。一修世间道忻上厌下想。二修涅槃三界想。见惑尽处名断界。修惑尽处名离欲界。诸余有漏事尽之处名灭界。缘此三界名三界想。三修止品上下想。四修观品前后想。后二难了故别解。上下想者谓观察此身如其所住如其所愿等者。如其所愿随观上下安住其心。故云如其所住观上观下。解前后想中。初开三门总相属当。后别解三门别相属当。三门者。一住观于坐。二坐观于卧。三在后观前。现在能观已起名住。未来所观将起名坐。过去所观已灭名卧现在能观将卧名坐。以后新起观无间灭已起诸行。次解菩提分法修。于中有七。一总问。二总答。三征。四粗开七门。五细列三十七名。六广辨三十七义。七总结菩提分修。若依俱舍。三十七品实体唯十。谓慧勤定信念喜舍轻安及戒寻。今依大乘。实体唯九。以正思惟即慧所摄非思为体故。如下五十七云。三十七摄信等五根。信等五根不摄六四。谓八正中正语业命添喜安舍即名为六。若合戒为一足喜安舍即有四种。如是六四非信等摄。解云。若正思惟以思数为体者。应言五根不摄七五。以五根中不摄思故。以是义故知体唯九。就细列中。四正断者。前二勤修正有所断。后二勤修正有能断。皆名正断四神足者。以别境中定数为体。此定能发五神通。是神通因故。说此定名为神足。此之神足为四法求成名四神。四法即是欲勤心观。欲勤是善品中二。心是意识。观是别境中慧。皆言断行成就。断者即是灭之异名。犹是为除五失修八灭资粮。如成实中说。欲三摩地乃至观三摩地者并将因名果。故言欲等。五根五力。谓信等五有能生义名根。有增上不可伏义名力。七觉支中。景师解。皆言等者。此平等义。尽无生皆平等开觉名为等觉。支是分义因义。此七能与尽无生智等觉为分名等觉支。法师云。即此七法平等开觉同时相助名支。基师解。皆有等字者。法师云。此等觉即谓如来七支能因成等觉故皆有等字。若尔后八支圣道亦尔。前五位内难此义妨故。有义七觉在见道。八正在修道。见道无相。修道分别。分别故有相。无相故平等而觉。故言等觉。此义上下无妨。依中边论辨其位者。四念住四正断四神足在前三方便解脱分中。五根在暖顶。五力在忍第一法。七觉在见道。初觉悟故。八正在修道。离于修断八邪法故。但智论云修道用故名觉见道用故名道者。随相说故无妨。此瑜伽中引轮王七宝。况出世王有七觉宝。广辨三十七义中有其六段。初解念住有四。一辨念住体。二解念住内外不同。三辨建立四念住意。四总解释念住之义。前中复二。初解身相念住。二解余三念住前中初作四问。后依问答。云何为身者。问所缘身相。云何于身住修身观者。问能观体。云何为念住者。问于所缘身不忘失义。云何念住者。问于所缘。若为思审可尔不可尔等安住于念。答初问中。身相三十五者。略有十四对。一内外对。二根非根对。三情非情对。四粗重轻安对。五能所造对。六名色身对。七五趣对。八有无识对。九中表对。十变不变对。十一成不成根对。十二亲怨中人对。十三劣中妙对。十四幼少老对。此中自己根尘色身名内身。他人根尘及外非情总名外身。自他五根名根所摄身。自他五尘及外五尘名非根所摄身。自他内根尘名有情数身。山河草木等名非有情数身。未得静虑名粗重俱行身。已得静虑名轻安俱行身。内外四大是能造身。自余根尘名所造身。名身色身者通举名身相对故来。此中意取色身不取名身。是余三念住境。备述三藏解。缘内身中义分名色二身。祖父国身者即鬼身也。以祖父来皆望男女之所祭神祀皆有此颠。乃至上祖故言祖父国。广释如广论。又有识身者有命根身。无识身者死人身。中身表身者内中间名中身。身之外相名表身。死经多时名变异身。初死及未死身名不变异身。半择迦身者。景云。扇搋迦旧名黄门。半择迦旧名钵吒。语不正谓无根相。非亲友身者。怨家身。中庸身者。处中人身。劣中妙身者。谓好丑异分劣中妙。或力有强弱分劣中妙。或就大小分劣中妙。答第二问中住循身观略有三种。即闻思修。由此三慧于前诸身观察推求故名也。答第三问。念谓依身受持正法思惟法义。修作证中心无忘失也。初作身念住时要依教修。故思法义不忘名念。答第四问中有两番。初番若审思惟于教于义触证解脱等中。思惟可尔不可尔等安住所缘名为念住。第二番又为守护念下重解念住。初开三门。二次第释。第三由此下结名念住。上来四句释身念住竟。次解余三念住。若具悉作文皆有四句。一分别所观受心法体。二解住修受心法观。三解念。四解住念。然文中初总骈解所观受心法体。后之三句但类于前身念住。释前中先列受心法数。后重牒解释。前中受有二十一或九种者。景云细。分有二十一。总束为九。初明乐苦舍三。此即是总。二约五识相应身受分三。三意识相应心受分三说忧为苦故。四约有爱味有三。五约无爱味为三。六约依耽嗜受有三。七约依出离为三。如是三七合有二十一受。或九种受者。据前七中。前三受门说即摄后四。初三受门是总为三。二约身辨三受又为三。三约心辨受又为三。是别。总别为九。道理直据初门。三受即摄一切身受心受染受无染受一切皆尽。如余处说。泰云。三受为三。四身受。五心受。六爱味受。七无爱味受。八耽嗜受。九出离受。基云。二十一受即如所列。或九种受者。法师云。即初三位各三故九也。此九摄一切受尽更无别开余门也。又释同泰。心有二十种者。并属意处。法二十者。以明心比数明法。并属法处。若贪贪毗奈耶等者。无贪能调伏贪故名贪毗奈耶。嗔痴亦尔。若略法若散法者。除略心王及受诸余略心相应法及不相应法并名略法。乃至不善解脱法亦尔。如是当知建立黑品白品染净品二十种法者。不善法名黑。有漏善法名白。三界系法名染。离三界法名净。依此四法建立为二十种。下重牒解释受心法相即为三段。又乐受者谓顺乐受触为缘所生等者。约乐触解乐受。以必因触生于受故。此若五识相应名身受。若意识相应名心受者。即显身三受中乐受心三受中乐受。如顺乐受触如是顺苦受触顺不苦不乐受触为缘所生不平等受受所摄等者。不平等受即是苦受。俱非即是舍受。下显身心三中苦舍可知。如是诸受若顺涅槃等名无爱味受等者。景云。无漏受名无爱味。有漏受名有爱味。八种净定相应受能为厌下忻上伏离下地修惑名依出离。若欲界系不顺离欲名依耽嗜受。泰云。道分善受名无爱味。染污无记及福分善受著三界名有爱味。上二界善受及欲界闻思俱随顺离欲名依出离。余欲界受名依耽嗜。基云。若随顺涅槃等谓诸无为。随顺决择谓诸无漏心。若堕于界谓三界有漏名爱味。若上界二性有漏法及欲界闻思出家人等依出离受。若下界二性法及五贪欲境之体名耽嗜。解心相中。初辨六心。后辨十四。初中依能治所治故有六言。如是六心当知皆是行时所起等者。景云。非因敛念住缘时起故名依行时起。基云。前六心皆行作时起名行时。非住行等名行时。行时既尔住时准知。如前已说未住定时起名行时住定时起名住时。次辨十四心。景云。因摄心住缘时起。于中初有八心。四是能治依未至定能除五盖。谓略心举心是加行道。不掉心是无间道。寂静心是解脱道。余有四心是障。所谓散心下心掉心不寂静心。下心者谓惛沈俱行。举心者为心沈不缘净妙境策心令举。掉心者谓太浮举即为掉缠所缠。定心已下有六心。是依四静虑四无色起。三是能治。能治色无色界烦恼。三心是障。初言定心者谓从诸盖得解脱已者。牒未至定。复能证入根本静虑者。得入四静虑心能离色界烦恼加行无间道心。不定心者谓未能入者障过心也。善修心者即是离色界惑解脱道心。不善修心者即是障也。善解脱心者谓从一切究竟解脱者。是离四空惑加行无间解脱等道。不善解脱心者是障。如是十四心因住时所起者。是因入定住缘时起。此文总说。依净盖地住时所起有八种心等者。八中四是能治是未至定摄。能离五盖名净盖地。依净烦恼地住时所起有六种心等者。三是能治。能治色界无色界惑。如前分别。泰云。十四心中前八心是定方便道。依伏现盖清净地住定时起。后六心依断烦恼住定时起。基云。依净盖地等者。此中解住时十四心。未得定无间道住加行道中名净盖地。起八种心。依定无间道断烦恼。起彼六心。问曰。何故前八名净盖是定加行非无间。后六是净或一定一无间道。义曰。且如贪嗔痴为所治盖。无贪调伏等为能治。则六合取三所治即三盖也。此乃行时。下是住时八种。若略若散。略即止相散即散乱。若下若举。下即惛沈举即举相。若掉离掉即掉举。若寂静不寂静。谓恶作名不寂静善作名寂静。又疑不寂静决定名寂静。又合取前能除道名寂静。合前所治名不寂静。此即各别有对治名净诸盖地。盖即五盖。后之十八种总相而言。非别有所治。得后六时要须得前诸盖净已方能入根本定。若尔所治要便同时。何故盖为加行道定为无间道。义曰。且如前能治寂静等。若道加行道诸盖伏非永断。又前能治伏时为加行道。所治与无间道同时为无间道所断。要所治灭能治生故。论云。从得解脱已证入根本定。无间道中不定心即所治也。前八别有对治故。加行道分别观心也。后无间道总相观。或言无间道。又未必明方便。无间道前之八心所治皆是盖别有所治。后六种非别除盖总断诸烦恼。如此分别此方便无间次第。八唯伏惑非其无间。又于内有盖下解法相中。初了知所治盖结有无。次了能治七觉支以并是法念境故。唯喜觉支是受念住境非法念住境。相从故来。若能如是如实遍知诸杂染法等者。景云。遍知诸杂染法者。能知盖结有无。自性因缘过患对治者。结前能治七觉支。是为法念住体者。知前障治是为法念住体。基云。此勘上文无别解此四种。此但有自性及过患对治无别因缘。若准上举所治盖等名自性。次前言了知眼处有结过患名过患。故能治道名对治。又无别解因缘处若义无妨。谓六行时中三不善根名诸惑之因缘。因缘生诸惑也。又即自性之种子名因缘也。又因何处缘何处而生自性即名因缘。又依眼乃至作意而生惑眼等处即名因缘也。如说下类身念住释住受心法观。念及住亦尔可知。上来第一辨体竟。自下第二解念住内外不同。初举三问。后答。答中初以六复次释三观。后结显少。云何于内身等住修身等观者。举内身等取内受心法。余二准此。答六复次中。初云若缘外他有情名内外者。是有情数故名内。非自身色名外。基师解云。此中中缘身无简能造所造总缘。若下第四唯能造非所造故别也。第二云若缘自他五根有执受色名缘内身。若缘外非根无执受色名缘外身。若缘自他扶根五尘有执受色名缘内外身等。第三若缘自内定地轻安俱行色名住内身观者。行者身在欲界由得定故离于粗重。此身即是轻安俱行。由缘此色名住内身。亦可据身生色界名与轻安俱行。若双缘他轻安粗重俱行色等者。缘他轻安俱行色名住内。缘他粗重俱行色名住外。第四中若缘内外四大所造根尘造色名住内外。第五中景师解云。若缘未死有识身名住内身。若缘色已死无识身有情数青瘀等位名住外身。若缘现在死尸无识身色于前念过去未死时有识性有识身色名住内。复缘现在死尸种类相续于未来时无识性相似法性平等法性名住外。合观两头名住内外身。与外法等名平等法性。泰师云。若缘现在尸无识身色即名为外。此现在尸于过去未死时有识性。今虽无识是前有识色相似平等不异即名为内。若缘现在未死有识身色即名为内。此色当来必死无识即名为外。例前可解。基师复云。此中意明见死尸于过世曾有识时此现尸名外。当有识时名内。缘现有识身未来无识身内外亦尔。以现有识未来无识相似法性平等法性一相无异。乃至过去亦尔。第六中三藏云。此文似缘自死尸外相名内表身。缘他死尸外相名外表身。景云。身内名中身。还缘他人身内名中身。于他名外。泰云。若缘自内身外表色相有青瘀等变不变相。及缘他身表色变不变相。故名内外。基云。若缘自中身者即自内身名中身。即自内中身也。此六番解内外者。即当前十四对中七对也。谓初是内外对。二是根非根对。三是轻安粗重对。四是能所造对。五是有无识对。六是中表对及变不变对。下结显少。谓前十四对等随其所应皆亦作三观义故有多种。今于此中且显七对差别。故云少也。第三辨建立四念住意。为治四倒立四念住。文有四番。初二破执。后二直显于法。四憺怕路者。景云。四方憺怕之路。备云。贪有四种。一显色贪。二形色贪三承事贪。四妙触贪。于此四贪作不净观。故不净观亦有四路。即尸陀林寂寞无人名憺怕路。如实了知所计诸蕴自相共相断我倒者。了知诸蕴唯有法性各各别异都无有我名了自相。了知诸蕴同是无我名了共相。故除我倒。若委细说身等四各有四故。智论云。四法虽各有四种。身应多观不净。受多观苦。心多观无常。法多观无我。第二番中由依身故受用苦乐等者。由我依身故受用苦乐。又执我为受苦乐者。又由我心于法非法能起染净。基云。受苦乐者。依下覆解中云。于心意识执我愚者我事愚故立心念住。即此计心以为我也。与前第一相违。第三番中谓若依此身造业。若为此受故造业。若造业者若由善不善法造业。下文属当可知。第四番中谓若依此身有染净。若为此受故起染净。若心为染净主者若由诸法故成染净属当可知。第四总解念住之义。若于此住念者谓所缘念住者。于此所缘身受心法安念而住故名念住。由此住念者乃至是自性念住者。由此慧及念摄持于定故云由此住念。念慧二种俱是自性。念住体与对法同。不同小论唯慧一数是自性念住。又由身受心法增上所生等者。向来虽辨慧体及念是自性念住。未知慧是何慧。故此中出。但缘身等所起三慧若漏无漏悉是念住。

　　瑜伽论记卷第七(之上终)


　　瑜伽论记卷第七(之下)(论本第二十九至三十二)

　　　　释遁伦集撰
　　
　　论本卷第二十九

　　自下第二解正断。文分为二。初结前所明。二从此无间已下明四正断。初中云除遣粗粗颠倒了达善不善法者。泰师解云。梵语多重。如似刹那刹那。此云粗粗。义亦如是。又解。四倒非一故须重言。又解。倒粗深重故云粗粗。又前念住了盖结有无故了达不善。了七觉有无故了达善法。第二文中。初广释。二辨略义。前中又二。初别释四种正断。二解总名。前中先列后释。从无间乃至摄心持心者。若依前卷具足列名。一于已生恶不善法为令断故生欲策励发勤精进策心持心正断。二于未生恶不善法为不生故生欲策励等。三于未生善法为令生故生欲策励等。四于已生善法为欲令住不忘失令修圆满令倍修习令其增长令其广大生欲策励等。今此文中先明未生恶不善法却辨已生。就下释中。初解善恶及生未生。后解断恶修善生欲策励等。前中先解恶法生未生。后解善法生及未生。及能起彼所有烦恼者。谓分别起全及修惑一分能发恶行者也。善法生未生中。云云何名一切善法谓若彼对治等者。此初句谓总能治。下二句是别能治。言彼者。基公两解。一云。即别之彼也。谓彼盖结也。二云。前解不善法。今即彼前不善之对治也。下二句别出能治。初句即总也。次解生欲策励等。文分为二。初解生欲策励发勤精进。后解策心持心。前中复二。初解断恶生欲等。后解生善生欲等。前中有二。初解生欲。云一切一切者。谓一切恶业及一切烦恼故重云也。又解。一切生及一切和合也。次解策励发勤精进有其四番。初番明于缘过未不现见境恶不善法。其未生者欲令不生。其已生者欲令永断。是名策励。于缘现在现见境恶不善法。其未生者令不生。已生永断发勤精进。第三番明前二正断若行过未境界如是行时不令烦恼缘彼生起设暂时起速能断灭名策励。若行现在不令烦恼缘彼生起设记速灭名发勤精进。第四番明恶不善法缘于过未由分别力非境界力若未生令不生已生令断名策励。若缘现在由分别力及境界力未生令不生已生永断发勤精进。基公释云。唯由分别力生非境界力者谓于住时思惟过去等者。谓不行于境界无境界行。但缘过未故名为住。亦分别力境界力者。即行于境界名行也。若不善法境力生时必有分别故。无此偏句。分别即心而生不善等者是初偏句。即缘过未生第二俱句。现在境起与前第一翻解。策励精进同。下解生善生欲等。于中复二。初解生欲。后解策励精进。并牒经文解释。就解策励精进中。三番释。自下第二解策心持心。通约断二恶生二善释。若沈即策。若掉即持。上已别释四种正断。下解总名。有其二名。一名正胜。胜烦恼故。二名正断。断烦恼故。律仪断断断等者。景云。制恶名律仪。初修有漏精进制彼已生恶法令不牵后。名律仪断。后修无漏精进。断已生恶所熏种子。亦名律仪断。其未生恶法有当生义。为断当生现行。故断彼种故言为断。故云断断。基云。律仪断者。律仪名防过。防已生恶令不增令不增长故。别解。由十因缘戒善清净。谓前二十八卷有十顺学法。一离母邑。二离爱著。三离懈怠。四离我见。五离段食味。六离言论爱。七离十一过。八离定味。九离散乱。十忍辱。防护断者。即此精进修不放逸。防已生善离于退失故。自下第二辨略义。谓为显示于黑白舍取事中乃至四种正断等者。略上为显。舍二黑事。取二白事。生欲名意乐满。由自策励发勤精进策心持心名加行满。修瑜伽师唯有尔所正应作事乃至希愿乐欲者。重略上文。为断三恶为修三善而生希欲。为断诸缠修止举舍相者。此略上文若在持心为断三恶修三善故。心沉没时即取净相策心令举。若因策故心太掉动即将心住止者。制持心。若不掉役即舍心相续能断诸缠。为断诸缠及随眠故更应修习对治善法者。略上为断二恶现起缠及缠随眠。更应未生已生二对善。第三解四神足。于中初广释四神足相。二问答辨神足之义。前中先列名属当。后广释。基云。四神足体是定。从因为名说欲等也。又定为神通之足。故名神通足。又定名神。此四是神之足心。神足则生心王也。栈法师云。又或是定。若于是时已下第二广释中。文分为三。初明有漏四定伏缠。二彼由如是下明无漏四定断种。三此中欲者此彼欲下修八断行摄四瑜伽。初中云若于是时纯生乐欲乃至起一境念者。于欲所生三摩地障自性及障因缘欲修厌治。专求于定起一境念。于诸善法乃至一境念者。思察修三摩地诸善自性及善因缘希求修习住一境念。此是方便。即由已下因欲修习得三摩地但离现缠未害种子。次明无漏定断。由修如是四三摩地力已远诸缠乃至加行道等者。景云。虽由有漏四定得离诸缠。为断随眠更复勤修习诸无漏定。更复别起胜欲精进心观四因修无漏定。修此四因中一一能断二恶生于二善。如四正断加行道理。言由二因缘于随眠分别了知谓由境界不现见思及由境界现见舍者。八断行中但依后二断行知断随眠。以一切时所发身语常修止观知不现见意思已离随眠。以于三世烦恼境中心无染污知断随眠故云及由境界现见舍故。基云。彼由如是乃至差别而转等者。此举欲明八断行所由。此八断行旧名八乐八资粮。举欲明意中开二门。一为断随眠。二为定圆满。准下释二种能断随眠。故下文云。由二因缘于随眠断分别了知。谓由现见思及由不现见舍故由此二缘能断随眠。准此卷初解策励中云。若缘过未事境名缘不现见。若缘现在事境名缘现见境。此义即思断现在舍通过未事境。若尔何故解舍中云谓行过未现在三世随顺诸恶心平等性且分思为一世舍为二世。其实如对法第九卷云。对治谓思舍乃至已生沉掉能远离故即通断三世思舍二法既名断随眠。余六准知三摩地圆满。又下文云。若今所说八种断行于为永断所有随眠圆满成辨三摩地时一切总名欲三摩地。勘此总文即似八种俱有二功能。又摄四瑜伽能断随眠故。又思能发身口生善身语业息恶身语。身语是色故思从色得名现见思。舍唯在意非同思故名不现见舍。未必与是卷初文同。如是八种断行胜行即是为害随眠瑜伽者。景云。瑜伽或名方便。或名相应等。下将后八摄前四。八断即前二十八卷四瑜伽能断随眠即欲精进信方便也。对法虽有四种相摄而全不同。不可会之。其此中次第与二十八中四瑜伽不同者。此中八断次第如文前后相生。前卷云四瑜伽中信为初对法亦同。故彼论文信为欲因。义曰。立欲精进时不离信。信合在初。有信佛等故方起欲等。今以不离信故故说信于后。此对法文自会四瑜伽说生次第故。故信为初。问何因缘故下第二问答辨神足之义。彼能到此故名神足者。景云。此说有漏定名神。欲等名足。如是下辨出世定名神。别起胜上欲进心观及八断行名足。泰云。定能起诸功德胜法。以不测故名神。能到不测功德故名足。基云。彼能到此故名神足者。即能往能还等名神足界果也。欲等为因能得此定神。故名神足。第四解根力。于中有四。一解五根相。二解五力相。三总就根力辨余相即。四总就根力辨四善根。初中谓由依次前四神足定进修心学慧学瑜伽。由进修习此瑜伽故于佛弟子深生净信。此信有能生出世间法及能起后乃至慧根为其增上等。此中信有二增上。一能生出世间法而为增上。二次第能生后法为增上。故名根。前四具二义。故精进等前亦作法。其慧但有一义。唯于能起出世间法而为增上。无能展转而生后义。解五力中。云若复了知前后所证而有差别者。了知初因信根后时出世法。次了精进根后时证出世法乃至慧根唯证出世法。故言了知前后所证差别。总就根力辨余相即中文即五句。当观信根信力乃至何以故者。信力是有漏在见道前。云何得见道中四证净中信。故言何以故。下解因信力故生彼见道证净中信。因果属故云即是。非即彼体非即彼相。当观此中精进根力等者。此四善根中精进根力即是前三方便四正断中所有精进。言此何正断至方便正断者。释正断更因前三方便中四正断及精进力。牵生见道精进等觉支断于见惑。言此中意说至恶不善法故者。此中意说。由精进根力牵生见道四正断中精进觉支毕竟断恶。是故因果前后相即。当观此中念根念力至一切颠倒者。念根念力即是见道四念中念等觉支中所有正念。谓四念住能断迷苦谛等一切颠倒。以上出四念住体。是其念慧。故今念根念力即四念住。当观此中定根定力乃至证不还果者。景云。定根定力通次第超越人得。若次第人定根定力是未至定。若超越人通依四静虑故言即四静虑中所有正定。若超越人依四根本静虑定根本定力入见道越证不还果。故言谓诸静虑为方便证不还果。略不言依未至定定根定力为方便入见道证彼预流一来等果。基云。此中初二果唯得未来向前次第至不还果得四静虑。发生神通故此偏说。不说第四果。非次第故又影显故。又略不说故。四静虑中发生神通如意足。不说余定。当观此中慧根慧力至得沙门果者。以见道前慧根慧力即见道中智。由前慧根慧力引起圣智得沙门果。是故因果前后相即。第四总就根力辨四善根中。景云。若约增强五根即是暖顶。以初起为基。故暖顶位建立五根。忍及第一近生见道。难伏。今此文中强弱通论。若根若力通四善根。有能生义增上名根。有不屈义难伏名力。如此根力即是四善根体。言即由如是根力多修习故发起四善根者。据行成位故言发起基师复云。此中根力如中边论。根在暖顶力在后二位。今乃至言由此根力故发生决择分者。此根力是别决择分是总。以别发生总故名发生。即俱时非异时前后发生名发起故也。有人言得见道前有无漏者。如论次下由根力无间发生出世无漏圣法。故知已前是有漏不可言无漏。第五解觉支。此复云何者。景云。道品法中已辨五力。此五力后复明何法故云也。今解前章别言无漏圣法。当知亦尔。故云此复云何。谓七觉支乃至故名觉支者。此文即说择法觉慧。亦觉亦觉支。余六是觉支非觉。三品相摄。如文。下九十八约轮王七宝喻之。可观。第六解道支。初云见圣谛迹已永断灭等者。将明八道支故结前生后。就正辨中文分有五。一辨三蕴摄。二解道支义。三辨道支相。四辨总立二种。五辨道支位。正念正定定蕴所摄者。念顺定故今为定蕴。觉支门中念通二品此道支念偏于定摄者何。谓前约止观门以辨摄。后约三蕴门以辨摄。故义有异。辨相中。云当知此中若觉支时至合名正见者。三藏云。于真见道七觉支时所得真择法觉。今在相见道以后得智安立观行如真见道真证而觉。故此二觉合名正觉。今修道中正见亦二。一是无分别智正见。二是出现后智正见。如彼真见安立而见合名正见。其正思惟若无分别智相应。即无分别智及思惟离邪思惟名正思惟。若后得智及以散心正思惟。即用分别慧思名正思惟。若心趣入诸所寻思至所有思者。出前正思惟体。且据后智心中正思惟体故云寻思如是相状。若心趣入诸所言论至是名正语者。由前二种觉正见力后起善心发种种语皆名正语。此文即说散心无嗔无痴所发之语名为正语。下明正业。景云。此明散心无嗔痴中所起种种正知身业名为正业。基云。若如法求衣服饮食等事至供身什物追求时者此即追求时所求也。若往若还下乃至或于住时此乃住时所作也。与二十二相违。不勘之。今勘二十二卷。明非法追求衣服饮食等方便显已有德等说名邪命。翻此即是正命。今此文如法求时正知而住名正业。翻此即是邪业。下明如法求时离起邪命法名正命。谓即身语二业从无贪生离邪命法尽名正命。翻此即是邪命。解正知而住。如二十四卷。故无相违。若远离摄正语业命至先已获得者。明修道中远离所摄正语业命。彼于见道证得诸觉支时先已获得。问何故此名圣所爱戒等者。此辨正语业命得名圣所爱戒所以。言不作律仪者此无漏道共戒名不作律仪。即由如是圣所爱戒力故于修道时所有有漏语业身业养命事业皆得名为正语业命。由四念住增上力故乃至及与正定者。基云。此中意由四念住为因生定心俱时九种念。九种念即与安住念等。与定九种同俱。以九种皆是定为助伴。亦九种。以正者为能摄助伴者为所摄。辨立二种中。云无所作者谓正语业命者。以就意思能离邪语业命令无动作名无所作更无别体。住所作者所余五种三是观二是止者。有体有能名住所作。辨位中。明依戒修止观断结得罗汉。长时相续修道断惑名为修道。率尔智生即永断名见道。此文即证一心见道是究竟说或名为见道。由是因缘至方始建立者。由修道有出观时起正语等显于观中有正语等。故立正语业命。见道无出观起正语等。故不立也。又修道长时相续必须依戒修于止观方尽修惑证后三果。故修道中方始立戒。由彼见道率尔智生即断见惑故不立戒。下总结之。第十三解修果。于中有二。初明修果。二又于此中下。明修果又有烦恼偏增等分薄尘别。前中初问次解后结。解中有二。初列四果名及出果体。二问答辨立果因缘。初中一预流者。由舍异生证谛现观在圣类族。故云预流。一来且如在人得第二果往生天上。一来人中得般涅槃。故云一来。已离欲界烦恼生上不还。故云不还。阿罗汉者。此云应供。智断具足堪供养。故云应供。或名杀贼或称不生。如常分别。圣道名沙门烦恼断名果者。在向圣道名沙门。沙门此云劳倦。勤苦修行恶灭生善故云也。随烦恼断所克择灭名果。此于真如随断惑处假说择灭名无为果。又后生道或中或上是前生道所生果者。谓解脱道或中或上是前无间道力所得有为果。故小论云无间道力得有为无为果。次辨立果因缘。对治四种诸烦恼故建立四果。下出所治四种烦恼。谓诸无事乃至立预流果者。三界见惑萨迦耶见为首。此见计我一向颠倒无中计有。所计我无中计故名无事。是故见惑想名无事。无事烦恼能牵恶趣。今断此惑及能修起彼对治道立预流果。依五十八说。苦下有十。三谛各八。修断有六。若依对法欲界四下各有十惑。修断有六。合四十六。色无色界五门下各除嗔各有四十一。三界合有一百二十八烦恼。于中十六是其修断。余有一百一十二是其见断。预流断讫。何故世尊但说永断三结立预流果耶。为通此难故云而薄伽梵说等。文相可知。此预流果至多生相续者。即说极满七生名多生相续者。若断再生相续烦恼至立一来果者。欲界修惑分为九品。且据十四生为论。若断前三余有六生在。若断第五于一生中必断第六。又损二生证第二果。余二生在名一往来。人中得果一往天上一来人中得般涅槃。名一来果。若不断彼五六二品犹于天有人有各受再生相续。今断五六二品烦恼则是永断天有人有再生相续所有烦恼。若已永断能灭还来生烦恼至立不还果者。后三品惑若不永断则还生欲界。今已永断不复还生。唯于色无色界天有受生。基公复云唯于天有当可受生者。其一间人在天上于人中受一有不还更生天上名不还。此中据人中作法。此从果为名因时未名不还故。若已永断色无色界感生烦恼立阿罗汉。下引说证成。但证后三。初果引证已如前说。故今不举。亦可乘前为语谓预流人已断三结。今复进断修惑。贪嗔痴等前之六品住后三征证一来果。故云永断三结薄贪嗔痴。又预流人先断五下分中三结。一来果人又断贪嗔前之六品。今时又断贪嗔二结后之三品。以乘前故云断五下结立不还果。此不还果人已离三界见惑及离欲界修惑。今时又离色无色界八地修惑。以乘前故故云永断一切烦恼立第四果。自下第二明修果人有烦恼偏增等分等别。于中分二。初辨七人行别。二问答重辨等分薄尘行相差别。前中分七为三类辨。一烦恼偏增。二是等分。三是薄尘。又于此中乃至勤修加行等者。此贪等偏增行人先应依彼净行所缘净修其行心方安住。彼若多贪自缘不净。多嗔自修慈愍。多痴自观缘起。我慢自观六界。寻思多者自观于息。故言各别所缘勤修加行。广如上论。若等分行人随所爱乐攀缘彼境勤修加行如是勤修唯令心住非净其行者。等分行人所起烦恼尽不偏增。不可别观不净等境。但随所乐或观无常苦空等唯令心住。非如偏增别净其行。故云非净其行。如等分行人薄尘行者亦尔。而彼诸行有其差别。贪等行者修时经久方证心住等分不久薄尘极疾。泰云。前修五停对治增惑。先修自观净治自惑方证定心。若等分行者无别惑可治。但随所爱乐惑。作不净观乃至六界观攀缘彼境唯令心住。无增上惑可治故非净行。基云。贪嗔痴等人皆有对治。先于五停心观。名定由所缘差别势力。随贪行者作不净观勤行修习心方安住。等分行人一切具有。随所作行皆得修行也。故云等分行人于五停心其心安住非净其行。有人云亦断惑非也。旧说数息观除觉观二品。今唯除觉观二品今唯除觉。故唯言寻思行。非除伺也。问曰。何以不除。以伺于沉审缘故。寻则散乱。说除寻。次问答重辨等分薄尘行相差别。初明等分后明薄尘。初中答等分行者乃至非上非胜等者。景云。等分行者具有贪嗔痴慢寻思等行。不同偏增行者贪等增强。故云非上非胜。然此等分行者或时遇缘修不净行。或观慈悲愍。乃至遇缘观于数息与偏者观行相似。基云。贪行人遇缘即起贪即名贪行者。如此等分人亦尔。随所遇缘即起贪等即名贪行者与贪等相似。下明薄尘行中。初列七句。次释后结。释中初解无重障。以无三障故。言业障者乃至能障正道等者。即是五逆业及余故思造重不善业招三恶趣。又第八有业女人身北洲无想天业。彼业果起障于圣道不令生起。烦恼障者即是上品猛利长时数起。于现法中净行所缘不净观等不能令净。名烦恼障。异熟障中。景云。谓若生处至异熟果生者。即前业障所招异熟依彼圣道不生起故名异熟障。梵王若是菩萨应化非异熟障。若实受者是异熟障。或有生处至聋騃愚钝等者。如三天下得感人报若聋騃等病应生圣道。以聋騃等故圣道不生。基云。若生处者谓随生处。圣道依彼不生者即三恶趣。于是生处异熟果生者谓恶异熟于是处生非圣道依也。二解最初得清净。谓善净戒及正直见者。戒是离过之初基。正见即是摄善之元首。故说善戒正见最初清净。十因戒净。如前二十八说十顺学法。一者离母邑等。正直见开四句释。于诸如来及圣弟子乃至深生胜解等者。谓于佛及圣弟子难思神力净土生处。于彼真如甚深法教不可说事深生胜解无有怖畏。远离诳谄故其见正直是正直类者。无谄正见似真无漏正见名正见类。如其圣教而正修行等者。随修何行随证浅深如其真实而自现证不过其量。三解资粮已具。法教义教者。外道邪教名为非法。今得真教名为法教。外道所说或有少义或全无义不名义教。佛所说教或有多义或全有义名为义教。诸根成熟者。得信等五根及七色根悉皆具足。现法资粮者。谓少欲知足等。次解后四句。如文可知。第十四解补特伽罗异门。有六。第一解沙门。文分为五。一列名。二略属当。三略解。四重释。五引证。略解中。泰云。佛名善逝。道最胜故。基云。活道沙门者。以道活命名活道也。准婆沙论。如来独觉名为胜道。无学声闻名为说道。一切有学名为命道。若有异生喜犯禁戒。名为坏道。重释中。泰云。三乘学无学总名胜道。现世无佛菩萨故诸声闻众受持三藏教名为说道。持戒异生慧命存故名活道。犯戒异生犯三学中初根本戒难克慧命故名坏道。基云。若无如来及诸菩萨为菩提故乃至诸声闻众持三藏者名说道沙门者。此且约无佛菩萨时声闻为论。若佛菩萨在此声闻众即名胜道诸佛菩萨名说道沙门。今无佛菩萨时声闻名说道令正法眼不断种故。由彼破坏最初所有正道根本等者。此中意谓戒为正道根本。今破戒故名坏道根。引证中。准婆沙论引三圣教辨四沙门。一师子吼经二普贤经三难陀经。今此证经当师子吼经。基云。世尊依彼作如是说乃至于外道沙门婆罗门教空无所有等者。此中意明四种沙门世尊依真教有彼作如是说有其外沙门等教是邪教。乃至坏道亦无所有。要受真戒方生坏故。彼既邪戒。设坏非坏道。第二解婆罗门中。泰云。从婆罗门父母而生名种净行。虽从余种父母而生。作净行。名名想净行。修习正行名为正行。基云。名想婆罗门者谓诸世间等者。此中有释。如刹帝利父母为立假号婆罗门。体是刹利总号婆罗门故。又由想者谓名等想者。谓诸世间等同此想号婆罗门。下第三真善婆罗门也。婆罗门名真净其意志。第三解梵行中。一受不淫法。二世俗道暂时断梵行。三毕竟断欲梵行谓不还果等。基云。何故不明初二果。又前第二梵行何故不论离色无色欲。义曰。不言初二果。以离欲界全分欲为论。对暂时梵行成。暂时梵行唯言欲界故。又何故前第二中不言色界等欲者。此影显准知。如阿罗汉及不还果当知世间道亦对为论。应言离色无色欲。此影显义无违。言毕竟者。以无漏道断种故言毕竟。非无学果名毕竟。第四解苾刍中。乞丐苾刍者此有两释。一云顺教乞资离于邪命。二云谓常乞丐乞食等是。自称者。如今破戒僧等自称我是苾刍。或可未受具足戒者自称我是大僧。十诵律明自称名贼住。自除须发著法服者名想苾刍者。剃除须发未受戒时。但有苾刍名想而未有戒。首律师云。名想比丘者涅槃经说沙弥未受十戒而堕僧数者是。破坏烦恼者。如四分律说破结使比丘者是。第五解精勤中。精勤有三。一止不善身语二业。二止境界攀缘守护根门。三止烦恼。当知此中略有二种止息烦恼等者。景师云。略三为二也。今解于第三止息中略开有二。一止随眠二止现缠。第六解出家如文。第十五合解几种建立因缘二门。于中有五。初总举二门。二别列其数。三以因缘建立八人。四建立已结。五以五句分别成辨多少。善知瑜伽即善知方便者。以智行与理相应。因智行能与果照相应故智名方便。即亦号相应也。若诸所有补特伽罗根未成就等乃至第二根虽成就而未善知巧方便等者。此二何异。义曰。前总未种善根。第二根虽种少分。未善知善巧为异。第十六合解几种魔事二门。于中初总举二门劝知劝离。次别解二门。后释已总结。就别解中初解魔。后魔事。前中初出体相。后当知此中若死所依下出其作用。若死所依等四句。如次蕴等四魔也。由烦恼故感当来生生已便有夭没者。通由过现十因中烦恼感当生死。略不论过去已死现在正死烦恼因缘在于前世等。诸有情类命尽是死自性者。此语亦通已死今死当死自性。勤修善者等。释天魔作用。又魔于彼已下。重解天魔有用不用时节。云何魔事下。解第二门。略明有八魔。广说无量。第十七解发趣空无有果。二由教授不随顺故者。如舍利子教浣衣子作数息观。穿珠子作不净观。以错教授不得圣道。于三因缘中具二阙一。有一无二并不得果。基云。由三因缘空无有果谓无漏道果非世间果。何以得知。可云虽得定而无教授。即真教授不随故。无无漏生。故空无果也。
　　第三十卷

　　第三瑜伽处

　　文分有二。初结前生后。后开章解释。初云。已说补特伽罗品者。此结第二瑜伽十九门中初门。建立者结第二门。及所缘等者。结第三门等。乃至趣修有果无果者。结第十九门。如应安立我今当说者下。有三门。如应请问而安立之。第二开章释中。先颂列三门。后长行别解。颂中大意有二。初总三门。二于第三门别开为五。今此颂四句有二十字。上之八字列总三门。下十二字别开为五。往庆问为一。寻求是第二。方安立为第三。就安立中别有五句。一护养。二是远离。三一境性。四障净。五修作意。下长行中即分为三。初解往庆问。第二以如是柔软言词下。解寻求。第三于四种处以四因缘正寻求已复于五处下。解安立。释门中初释往字即往请问。二如是请已下解庆问。解往请中。初为证自利欲往请问应住四处。二如是正念下求请问时。三将请问下。明请威仪。四我于下。正明请问。次解庆问有十二句赞励庆慰。第二解寻求门中。初以四种审问处法应审问之。次于四种处法以四因缘应正寻求。于愿种姓根行处。一以审问。二以言论。三以所作。四以知他心智而正寻求。初以审问问其发愿种姓根行。次以言论寻求彼三下。以第二言论因缘寻求种姓根行等。之以彼发愿初审问中彼已自知如问答讫。种姓根行彼不自知。以难知故须更依言论所作知他心智而求察之。基云。初一因缘寻求四处于利根人。更依下三因缘寻求三处所于钝根人。何以得知者。下发生三因缘寻求三处所中自生起所以。其验三乘种中不言闻三乘法而雨泪等者。此且据决定性人。验行中云。若有贪行彼闻为说净妙言论。便发最极净信爱乐等者。此中意由贪行者贪富乐。闻说佛土七宝所成净妙言论发最极净信等。非外欲境名为净妙以不能发最极净信故。解痴行中云如说钝根痴行亦尔者。前说钝根虽闻宣说粗浅言论而于法义励力审思方能领受解了通达。今此痴行亦尔。闻说粗法尚不能解。况闻涅槃何能速解故。故闻为说通达涅槃能离杂染生死报果故生惊怖。若久于法义励力审思方能领受解了通达。若有慢行。虽闻正化不则归信。若寻思行。随闻随失。泰云。前约入道明于贪行。今据邪道辨寻思行。但欲明行相。第三解安立门中。初开五句。后次节释。初释护养定资粮。资粮则是初瑜伽内出离地中辨世出世二道资粮。有十四门。从若自圆满至沙门庄严。广如彼释。今此护养定资粮。还举彼文。初辨戒律仪。从类十三门。第二释远离。初开三句。次解后结。稻干积等者。干之言茎。西国野田治稻留秆聚集为[卄/積]。行植多者或在[卄/積]下。边际卧具者。极下极恶破卧具弃之于地人无取者是也。第三释心一境性及与净障。于中有三。初解心一境性。次解净障。后以颂总收。前中有三。初正解心一境性。二明心一境性通于止观。三明九种加行。前中先总次别后结。总中四句。一数数随念。二同分所缘。三流注适悦相应等。四无罪适悦相应。下别解此四句。又由彼念于所缘境至无罪适境相应者。此中意以能除染故得极安稳成辨之道。适悦自体而与相应故名无罪。第二明心一境性通于止观中。初开二门。后征解二门。于中有二。初解四品九种心住。二云何四种毗钵舍那下。释观品四种慧行。前中有四。初列二释。三明六种力成九住心。四明九种住心有四作意通止观品。释中基师等云。未必是定中心但以住一缘即是也。以最初录心等未必得定故。故前言是奢摩他品类非皆奢摩他也。泰云。离于沉浮名为等住。审悉遍观名为遍住。始终无间名为相续方便。离乱寂静名澄净。破恶寻思随烦恼。失念欻起。寻即除遣。名最寂净。基云。谓有种种欲恚害等诸恶寻思贪欲盖等诸随烦恼令心扰动者。此乃举过患方生厌故。言贪欲盖等诸随烦恼者。如对法第七言。有烦恼皆随烦恼其根本惑亦随烦恼。有随烦恼非烦恼谓二十种等随惑但随他生非是根本。今贪欲等有随他起时故名随烦恼也。次明六种力成九住心中。基师云。初由听闻思惟二力数闻数思等乃至等遍安住等者。此中若最初由听闻等二力。即唯第一内住第二等住。第三第四安住近住由忆念力。即初二力摄二种。文中复云及即于此相续方便澄净方便等遍安住。即似并取第三安住。前解安住明知亦由初二力。下第三第四同忆念力云何通耶。述曰。其实第三安住是初二力收。忆念力中言安住近住者。此中意由忆念力安住于近住中。非即安住近住二法是忆念力。即唯近住一种是忆念力。又解论云初由听闻思惟二力。即内住是初。唯一内住并等住是初二力。其安住是忆念力。如下言调顺寂静是二种定。今言安住近住亦明收二种。非安住放近住中解。若尔何故言及即于此相续澄净方便等遍安住之言。述曰。其安住通三力。若观未成即初二力收。若观行成即忆念力收。以最初录心于内时暂即相续澄净方便收。非已得安住。此乃初作安住观心。后忆念力安住观成方忆念力。又等遍安住之言即显等住一种非取安住。以等遍于诸粗动法等安住为初二力。今者文相及即于此相续方便澄净方便等遍安住者。正当前释等住之辞。何由此文证辨取第三安住耶。故知初二力但成内住等住。由忆念力成其安住近住。第四明九种住心有四作意通止观品。初是闻思。二是了相作意。三是胜解等次五作意。四是加行究竟果作意。备云前二住心是七作意前方便故。名为力励。次五住心是了相作意所摄故名为有闻。第八住心有五作意。第九住心有果作意。问。为有四观与七作意相摄耶。备云。论既不说故互不摄。今解此文既云即由四作意修毗钵舍那故。亦是毗钵舍那品。故知随应相摄。自下第二释观品。于中初正释四种毗钵舍那。二又即如是毗钵舍那由三门六事已下广解观品差别所缘。于中有三。初总解毗钵舍那三门六事差别所缘。次云何勤修不净观者已下约五度观门别辨六事差别所缘。后如是依止净行所缘寻思六事差别观已下总结依净行所缘寻思六事观已止观互助其善巧净。或六事观指当说处。初中景云。法尔道理于如实诸法是总成立法性者何因眼见耳等不见。难思法性者如地坚等。安住法性者何故世界如此安布等。基云。三门六事摄慧。四种毗钵舍那者。此慧一一皆通三门六事。言成立法性难思法性安住法性等者。如所作性故还成立声无常。此为成立法性。如业药草咒术。是难思法性。谓法尔种子三乘差别姓。名安住法性。寻思第二事第三相中自相故起事边际觉等。寻思色受等一一自相得法分齐起事边觉等。寻思第三相中共相第四品第五时第六理称法而知故起如实觉。第二约五度观别辨六事所缘。文即为五。初辨不净观者。寻思六事。于中云恶臭生臭者。泰云。如食至熟名恶臭。未至熟位名生臭。基云。变坏故臭名为恶臭。如粪秽等。才生便臭名为生臭。如薤蒜等。寻思外自相中辨九胜解。下约三变属当九相可知。谓从血护等者。景云。肚为血镬以盛多热血故。泰云。若自死者血脉运内流尽。若他杀者间外流尽。上六血流已尽。此之谓也。基云。此首身肚为血镬也。以能盛熟血故。一取假名彩画木石泥等所作骨锁相者。三藏云。欲作不净观。先观假骨。泰云。修观行者欲不净观无异骨可得时。以木石等假作骨锁方修不净观。既非实骨故但名锁。若得实骨观不净方名骨锁观。由此道理辨十想云若骨若锁。及以骨锁是俱品变坏者。如是骨及锁等日久月除。是自性坏。或为火烧水烂名他所坏。寻思共相者。尔时行者知内自身净色未坏。然同外身已变坏色变坏法性不净相似。名为共相。寻思时者。谓诸内净色相外不净色俱在现在。诸此生中已灭过去曾净色相而今已死现有种种不净相续而起。今我现有似净色相。于未来世不当不净如今现在外不净色无有是处。寻思理中。云如是名依世俗胜义及以因缘观待道理寻思彼理者。景云。前说无我唯假言说说净不净。是名胜义观待道理。次说命暖识先业烦恼暂似净等。是名世俗因缘观待道理。基云。此前解内无我是胜义。又如说言乃至谓青瘀等乃至骨锁此为世俗。今结随言便非依次结。又依次结思准可知。今解。内外无我假说净不净名胜义观待道理。又如说言乃至骨锁名世俗观待道理。今我此身先业烦恼之所引发等者。名因缘观待道理。下云我亦于内外身自能现见者是眼识现量。乃至能断贪欲是灭智现量。谓作是思云何今者作意思惟能对治法可于能治所缘境界烦恼当生者。基法师解此中意云。外不净境名能对治治欲贪故。由缘不净色故必能治所缘净境烦恼当生。谓立量云。缘不净时应能欲贪。以缘能治故。如缘无相时能遣有相。第二明修慈观者。寻思六事差别所缘观。如文可知。
　　
　　第三十一卷

　　第三明缘起观者。寻思六事诸法生故。彼彼法生等者。谓前前支生故后后支生。前前支灭故后后支灭也。此中都无自在作者乃至转变诸法。此破外道计自在天为能作者生者死者。又破数论计有冥性名自性计有我谛名士夫余二十三谛名中间中间是所转变故。若内若外者。十二支中根所摄者名内。尘所摄者名外。前际无知后际无知等者。过去十因牵现生死。且举无明。故云前际无知。现在十因牵当生死。且举无明。故云后际无明。如是分别十二支性名思自相。寻思理中。作初寻观待道理。谓唯观待业果谓无明等假说作者受者。都无真实作者受者。又于此中有二种果者及二种因。二种果者。一自体果。谓于今世诸异熟生六处等法者。六根六尘名自体果。二受用境界果。谓爱非爱业增上所起等者。即是六受受用六尘。尘是所受用受是能受用。二因者。一牵引因二生起因。牵引因者谓于二界乃至触受种子者。由迷前说二种果故起愚痴。愚痴发行。行能引发识名言种。名言种复能引发名色种子。名色种子复引六处种子。六处种子复引触种。触种复引受支种子。如是七支前牵引后。三藏云。牵引因正取善恶业体。今此文中通取行因无明及行所引五支种子。并名牵引因。下释相牵引意。为令当来生支想所摄识名色六处触受次第生故。今先摄受彼法种子如是一切名牵引因者。如是七支望生老死当起识等。一切皆是牵引因体。言想所摄识者。想者是名生支名所摄识。生起因者谓若领受诸无明触所生受时等者。正于现在领受前际老死所摄受时起境界受。亦起求后身爱。因此二爱为缘生取。故云及能摄受爱品痴品所有诸取。取是爱增爱增名取。是故四取以爱为体。故言爱爱品所有诸取。此取与痴相应复云痴品所有诸取。由此爱取润八支种为增上缘令所牵引识等种子与异熟果。即说爱取有三支名生起因。三藏云。生起因正取爱取文中。约受辨所生爱名生起因。由此二因增上缘力故便为三苦之所随逐招集一切纯大苦蕴等者。二因即说前十支为二因体。因成得果三苦随逐。第四明六界观者。寻思六事。寻思去来今世六界为缘得入母胎等者。谓舍中有观待生有四大空识依托不净得入母胎。复由宿世诸业烦恼及自名言种子以为因缘等。尽解观待义。法尔道理中云成立法性者。如四大性坚湿暖动非因缘依。性自成立。难思法性者。不应思惟地何故坚而不是湿等。安住法性者。有佛无佛地常坚等。第五明以六事寻思阿那波那念谓依佛教能正了知于入出息境系心了达无有忘失。是阿那波那念义。又思彼息内身可得系属身故名内。是外风类名外处摄故。内外差别名知事。又思入息出息各有二者。一入息二中间入息。出息亦尔。复知如是为长入出息者即知入息出息起续多时是长。如是为短入出息者。中间入出息暂起名短。如是依止净行所缘寻思六事差别观已。下结及指也。结前五停心观名净行所缘。乃至若依止善巧所缘及净惑所缘。于其自处我后当说者下。辨善巧所缘净惑所缘处名为自处也。上来多文总是第二明心一境性通于止观。自下第三明九种加行。于中初总举黑白各九别列白品九名相对辨异。次随别解释白品九种。后结二品辨其顺逆总束。障治十八名心一境性。由此九种白品所摄加行能令其心速疾得定者。此据闻思心中作九加行能速得定。令三摩地转更升进者。此据定心作九加行能令等持转更升进。又由此故于所应往地及随所应得能速疾往无有稽迟者。欲起神通往于他地及随所欲修起功德。由此九种加行所欲速成。随别解释中一想应加行者。谓贪欲者修不净观等药病相应故。二串习加行者于止观品曾多习乃至至少分非于一切观行皆初修业。所以者何下。举初修业显曾串习。三不缓加行。谓起无间殷重。二修和敬业者。谓六和敬。四无倒加行。如师开悟。即如是学离自慢等。五应时加行。修止举舍次应其时。又能了知止观举舍四法体相及时。止体即九相心住。止相有二。一所缘相即是止品所知本质同分影像是止所缘相。二因缘相本意谓依奢摩他熏习修止。恐依止修心沉没故为令止心离于沉没得清净故修观加行。修观加行望清净止为因缘相。云何为观谓四行三门六事差别所缘观行者。即次前卷云四种毗钵舍那。谓能正思择最极思择周遍寻思周遍伺察名四行也。三门者。一唯随相行。二随寻思行。三随伺察行。六事即是义事相品时理。观相有二。一所缘相谓观品所知本质事同分影像随观心起。二因缘相谓依毗钵舍那所熏习心。恐依观心太浮掉动。为令观心离于掉动得清净故修奢摩他所有加行与后胜观作因缘相。或恐沉下时者谓知心羸劣恐沉没时。于止观品调柔正直等者。止观均平名调柔正直。舍相谓由所缘令心上舍等者。景云。极舍沉掉令心上舍。若太过精进则心浮动。为此不得太过精进。泰云。于所缘境极离止举。名增上缘舍时谓于止观品创离掉举。是修舍时。亦应说言于止观品所有沉没心已解脱是修舍时。六解了加行。谓于如是所说诸相善取善了知入住出所有诸定随意皆能。或时弃舍定境影像作意思惟欲界散心所缘本质诸境界等名解了加行者。此据解了定心相分影像似。散心所缘本性之境。如此即名舍影像观质。三藏云。弃舍定中所缘影像。乃缘本林中骨锁本质。七八可知。九正加行文分二。初略标其相。二其正除遣下广释五门。初中谓于所缘乃至诸不净相者。初观青瘀。次即舍观膀胀。次又舍观脓烂等相。由除境相而起作意。于所缘境数正除遣别境现前。名正加行。就广释中。初列次释。后简取正明。释中不取诸相不念也。由缘余定地境思惟余定地故名于余作意者。如初静虑缘上地法上地静虑缘下地法等。名缘余定地境。简取正明中分二。初总标简取所明二种。二出其相。前中。虽遍安立一切所缘正除遣相总有五种。然此义中意取内摄其心不念作意者。此中第九辨正加行。正能除遣所缘境相故。于其中意取第一内摄其心。第二皆一切相不念作意也。第三仍缘他地境。第四仍观不净等境。第五仍缘无相界作意思惟。是故后三不顺除遣正加行事。第二出其正加行相中而解不念作意相。二复行有相有分别已下解内摄其心。前中。谓初修业者全不于五停所缘境系缚其心。唯念得无散乃至离诸作用于内适悦于外相无思惟。除遣所缘。修习行中摄受适悦。第二解内摄其心中。初法次喻后合。初云复行有相有分别不净等境等者。此明由不念作意而取外相不净等境。云何而行乃至不取不舍下。释不舍不取之义。由于所缘止行转故不名为舍乃至不能往趣乃至现观所知境事。此返解释。由数胜解数除遣故下。顺释。譬如世间下。第二举喻显之。此中道理下。第三合喻。于狭少境起胜解已即于狭少而正除遣等者。且如初缘狭少青观起胜解已即除遣缘广大青或无量青次即除遣当知亦尔。于狭少青正除遣已或于狭少黄色复起胜解。或于广大青或无量青而起胜解。于其广大及于无量当知亦尔者。缘广青已次即除遣更观广大黄。或无量青或狭少青等无量亦尔。若诸色法所有相貌影像显现当知是粗变化相似者。若缘色法影像是粗。似于变化。诸无色法假名为先如所领受增上力故影像显现者。若观无色余所取法无相貌故。寻名领受增上力故。影像显现。如此影像体性是何。三藏云。随缘受想等诸非色法所起影像。即是本质性类。名为彼法。次解净障。于中有二。初解净障。二以四句分别能净障行。前中先总标列。次随别解释。于中两番。初番中。怯弱障者。谓于涅槃出离法及于世出世道远离之法勤修行时。于杂染法有恋慕不乐希望忧恼。故心怯弱。寻思障者。谓欲恚害等寻思。知障过患。谓此障有故于其四种障在身时未证不证已得退失。乃至生诸恶趣。名知障过。修习对治中。初明怯弱治。后明盖覆等治。前中初明通治。总用随念以为对治。由随念作意庆悦其心。谓求出离及修远离。理亦无难。令诸怯弱已生除遣未生不生。次明别治。二明余盖覆等非理作意用彼相违如理作意为治者。有贪盖及欲寻者。不净想治。有恚盖恚寻。修慈为治。惛沉睡眠。思明相为治治。疑依三世诸行计我为有为无等。了知三世诸行唯亲眷国土不死等。掉举恶作亲眷寻等。修止行寂静为因缘法。已有当有今有为治。第二番重解。如文可知。当知此中下四句分别。能净障行。初句明随众多教顺观众多。由观多故令止亦多。观又随境品类亦多。正修行者下。第二明由观串习增长广大。令止亦然。身心轻安与心一境互相资助展转相属。身心轻安离于粗重名转依。心一境性离散乱名得转依。依于所知境现量智生。问齐何当言下。第三明五停能净障行满足分齐。初问后答。答中初明不净观成满分齐。二类慈愍等四成满分齐故云当知亦尔。下辨差别。谓多分慈心行相显现非嗔恚相。于能随顺嗔恚缠处法心不趣入乃至广说心不爱乐心不信解安住于舍深生厌逆当于尔时修观行者应自了知我今已得慈愍观。我今已得所修果齐此名为于慈愍观已得究竟等。其若愚痴多者。观于缘起了十二支唯是无常苦空无我行相显现非彼常乐身见俱行。余语如前。计我慢者界分别观。了知此身唯多界性身假聚中种种差别相想显现非见身聚一想显现。寻思多者。作数息观寂止寻思名内寂静想现。非更得起种种寻思戏论想现。问齐何当言奢摩他毗钵舍那二种俱转下。第四明止观二道双运分齐。答若有获得乃至修增上慧者。九相心住中第九等持住亦名等引住。用此为依于世俗胜义谛法观中修增上慧。彼于尔时由法观故住任运转道无功用转不由加行等者。由多修习不由功用止观双转。自下第三以颂总收中嗢柁喃曰者。嗢柁喃颂有三。一者是初。谓辨法时初以一颂谓不重颂总列诸门后依门释。二者是中。即是重颂辨法未了中间举颂重收前义。三者是后。谓辨法竟总举重颂颂前义。今此四颂但是中颂。以安立中有其五义。余有第五修作意门未解。即举此颂重收前义故名为中。今此四颂颂前二门。初三颂颂心一境性。后之一颂颂于净障。心一境性中。初明心一境性。二明心一境性通于止观。三明九种加行通止观。中先明止后明观。观中初明四种。二明三门六事。今此颂中初一颂颂三门六事差别所缘。次二颂颂九种加行。就五门安立中上来三段辨四门讫。自下第四释第五修作意门。于中有二。初明初修业者为证心一境性及断喜乐修四作意。二教初修业者于修作意取五种相。前中复二。初牒前标列。后别解释。前中。云始修业者。于所安立普遍相中由一境性及净诸障离邪加行学正加行者。前第三瑜伽初有三门。一往庆门二是寻求三方安立。安立中有五门。一护养定资粮。二远离。三心境性。四净障。五修作意。今牒第三于所安立五义中。心一境性普遍缘故。故云于所安立普遍相中心一境性及净诸障离于九种邪加行学于九种正加行等。此则牒前。彼应最初至四种作意者。此则标数。次列四名。
　　就别解释中有两番释。初番可解。第二番中文分为三。一解可厌患处略有四种。一自衰损二他衰损。会遇现前三自兴盛四他兴盛离变坏。二解可欣有三。一随念三宝谓我与诸具戒具德等共为法侣等意但取彼所念僧宝。第二随念学处清净尸罗清净中还云。我得与彼同梵行者同戒同学同其所见等者。意念自身三慧清净与胜人等令心欣乐。三于自所证差别深生信解无怯弱处令心欣乐。中有二。一念我今有力能得未得等故令心欢喜令心欣乐。二又由前后勇猛精进已任所证复于后时更有所证生信欣乐是名异门。景师解云。异门者新有所证心王欣乐于旧证故名异门。亦可异于初番。初番但云由此作意于可欣尚法令心欣乐。是名资润作意以解欣尚。今约缘于三境一念三宝二念学处尸罗清净三于自所证生信欣乐。故异于前。今解。前云有我今力乃至于现法中能得未得等故生欢喜。今云由随念已得复后于时所证深生信解。故异前门。自下第三明依二处生四作意以障功能。于中初法次喻后合。
　　
　　第三十二卷

　　自下第二教初修业者于修作意取五种相。文分为二。初先教诲始修业者。依五停观一一教取五相修习。二如是所有初修业者。蒙正教诲修正行时已下。明初业者如教修行得色界定。前中复二。初总问答标列。二别解释。初问云何初修业者乃至心一境性者。问。始修业时如贪行者等。安立不净等。随所安立正修行等。云何最初触证不净断贪喜乐等心一境性。答。谓善瑜伽师乃至取五种相等者。善师教初修者依见闻比度取五种相。正修行时触证不净断贪喜乐等心一境性。此五相中厌离相过患相了别事相即是前说调练作意。欣乐相即是前中资润作意。唯光明相非前所明。第二别解中二。初教多贪行者依五种相修不净观。二类多嗔痴慢寻思者修慈等观。前中初问后答。答中有三。初明依五相推求观察。次如是汝由善取如是厌离想故等已下。结不净观趣入念处。后初修业者始修业时诸瑜伽师依不净观教诲等结正教行。前中虽五相而分为四段以厌欣二相合为一段。故初段明教取厌欣欣修不净观。于中有三教。初明教取厌离相。次明教取欣乐相。后明由厌离欣乐二相当得身心轻安一心境性。前中初明由闻见丧失及自身证退失事故生厌。即上所言或见或闻或心比度是也。或由恶作者。由求淫欲散失财物。或由家火者。是鼠。二明教心厌患作意受持。病病法性者。泰云。病是能病。是现所依五蕴。名病法性。就教取欣乐相中。云如是曰于一种尸罗清净为先欢悦。复于除障当生喜悦。若汝获得前后所证少分差别者。牒问前后欢悦喜悦。于佛或佛弟子及自后时更有所证发喜悦意。如是行相诸适悦意先名欢悦。今名喜悦总名悦意者。结名总别。汝若如是背诸黑品已下。第二解过患相。色等十相者。有释四大青黄赤白男女是也。今云色声香味触男女生老死也。欲等八寻思者。谓欲恚害不死亲里国土本所作曾所受乐。泰云。八恶觉。贪等五盖名随烦恼。如对法说。如是诸相能令其心作用遽务等者。此明相等三法增。上过患。备云。即前论解。障出离心名为思慕。障远离意名为躁扰。泰云。此之三法是苦谛体而非圣体。故云是苦非圣。又汝应依乃至寂灭乐想者。教修六想治前过。于六想初二治初十想过患。前由取于色等十相令心作用遽务。今观十相决定无想。于无相中无作用想。是则不起遽务作用。次二治八寻思。前由八种分别寻思能生思慕。今由于彼贪恚等事无分别想。于无分别中不作思慕躁扰。故此二想治寻思。然于八中合本处作曾所受乐为一。故亦名七寻思。后二治随烦恼。前由起随烦恼令心染污恒不寂静恒被娆恼。今修寂静相不起随烦恼。故离娆恼。第三解光明相。由修六想恐心沉没。教观光明。第四解了别事相中。初教诣冢间取青瘀等相还所住处系念在前类身亦尔。后教思惟不净加行。于中有三。初明教思惟止品加行。次明教思惟观品加行。后明总教二品加行中分明数习修光明想。前中初法次喻后况。法中无相想者。不见自他色等十相。无分别想者。由观死尸更不分别贪恚害等八种分别。寂静想者。由观死尸随烦恼等不生作家静想。无作用想者。由观死尸不见十相。作无遽务作用之相。无所思慕无躁扰相者。由观死尸不复分别亲里寻思。作无思慕无躁扰而离诸烧恼。寂灭乐想者。由观死尸随烦恼寂灭。作离烦恼寂灭乐想。又于其中至分明现前者。此劝适了知乱不乱分明现前。下出所了乱不乱相。若正观时相寻思随烦恼起应知是乱。若于观时心一境性随六想修应知不乱。又汝于此乱不乱相至无相无分别寂静而转者。既了乱不乱相。即应安住一所缘境令心寂相续流住。又若汝心乃至发勤精进者。劝知过起微细难知。为求识过应勤精进。世尊依此已下。第二举喻。大等生等者。三藏云。应言大生等生。即长者儿。若生自大夫人名为大生。生自小妇名为等生。泰云。劫初始立王时众人共许为大。许者非一。故名等。复许为大。故总云大等。自此已后所有人王从大等生故。名大等生。后言等者。向上等是。又解。帝王名大等。诸侯名生等。滟溢之言。覆脱之言若。如是苾刍已下第三况也。
　　是瑜伽师已下。第二教思惟观品加行。于中分二。初结前止道善不善修。若不能善修者更次观道作意思惟诸不净相。泰云。出自理观勤策方起。出于理观住于事观。今解。劝出止品所缘境相。当住观品境相。后正明观。于中有二。初明二种作意修不净观。后不非修习已下明此观门非顿观察。前中先作假想胜解。次当趣入真实作意。广大胁山者。泰云。王舍城门西有山名毗富罗。此唐云广大。上狭下广形若人胁故借为名。又非修习乃至寻复令心于内寂静者。明非观一死尸青瘀则观二尸乃至一切相续别观既不须观。观法云何。谓才应于一尸骸青瘀起于胜解。寻复摄心不观青瘀于内寂静。次复进观二尸青瘀还即于摄心不观青瘀。乃至观于一切青瘀还即摄心。于此所缘境相喜乐明净无诸扰恼不强励力齐尔时。应于如是尸骸发起胜解。言若才于此至应修寂静者。若观青瘀励力方起即应摄心住内寂静不缘青瘀。如是令心内寂静已乃至寂静而转者。从初观一死尸终至无量内略其心不取无量青瘀等相。然心当彼青瘀等起。故言不全弃舍。而复不作青瘀等解。故言亦不分别。尔时其心仍当青瘀而无分别。故言唯即于此所缘境相安住其心无相无分别寂静而转。泰云。微除微略不净观境故不显现。然观小色故不全弃舍有分别相。于小色中亦不作意分别。竟言我观小色即于此小色所缘境中安住于心无众多色相及作意分别寂静而转。自下第三明二道加行中。修光明相也。第二结不净观趣入念处中。初结五相明由趣入。后明依聚落护身心。前中于时时中已下。是简五相也。言于时时中内心寂静者。修止行也。于时时中由随相行毗钵舍那思择诸法者。修于观也。于自他身内外等者。谓于自他未死身内外不净及死后出送冢间青瘀等位数起胜解取不净相。又复摄心于内寂静。此中若自他身根名内。扶根尘名外。亦可取自他身身内不净名内。若取自他身之外相不净名外。于奢摩他品者乃至于内修受心法观者。以闻心取彼六想内略俱行四蕴。名修内受心法观。摄心住于六想名为内略。受等非色四蕴体相无杂故名无乱。亦可定之境故名无乱。于无散乱品者。谓汝于先散心取境过去尽灭四无色蕴。及今作观行时中间失念取相寻思随烦恼境四无色蕴。汝应于此以闻思心如理思推。此四蕴性是诳幻率尔现前多诸过患不可保信。如是名为于外修受心法观。泰云。内念住心用胜外念住。不缘五欲名无散乱。于毗钵舍那品者乃至于内外修受心法观者。观品四蕴非散乱心名内受心法。取相分别边名外受心法。又汝应于念住加行已下。第二教依聚落护身心。若于如是诸境界相不应策发诸根等者。景云。若于染境不应策根莫作功用。若于生善境界汝应策根正作功用。隔之言路。泰云。入聚落时见恶境界不策诸根。若见母邑即策诸根以住正念。如说贪行是不净观之所调伏已下。第二类余四停观。初总类同。后显差别异。不净观。于中分四。初解慈观。复分为二。初解于三品有情修与乐观。二又彼不舍已下。明慈行趣入念住。前中或无罪欲乐等者。谓欲界无罪欲乐。初二定地无罪有喜乐。第三定地无罪离喜之乐也。第二文中。云余亦于彼乃至如是名为于外身修循身观者。诸余有情于彼同说我亲怨中亦是彼家亲怨中品。如我欲乐背苦彼亲怨中亦复欲乐背苦。作此念时名于外身修循身观。如我既尔彼诸有情亦复如是者。如我自身有亲怨中人。彼诸有情亦复如是。有亲怨中人。如我自欲求得胜乐彼诸有情亦复如是者。如我虽有亲怨中人。然自求胜乐。彼诸有情随有亲怨中人。亦于自身求得胜乐。彼诸有情与已平者等。此明于自他身平等与乐。文中但云与已平等与已相似当与彼乐。将知平等亦与已乐。自他俱与。名于内外修循身观。泰云。如我既欲乐背苦。彼诸有情亦复如是欲乐背苦。我当与彼利益安乐。名内外观。此四念住总约诸蕴说名坏缘念住等者。此说总缘五蕴名杂缘法念住。差别修身念住者但取青等显色长等形色身业表色。于三品而起胜解故。立身念住。泰云。若四念住已得成熟总缘诸蕴名坏缘念住。若方便时但取色相唯身念住。彼复依止胜解作意能正趣入真实作意等者。上来总于一切有情假作胜解建立三品谓亲怨中。今明趣入真实。胜解如文。泰云。前际所有真实三品数过假想所作有量三品。故无少分亲怨中性。下校量中。泰云。真实慈观分为百分。望于具分假想慈愍假想不及百分中之一。复折实观以为千分假想不如千分之一。乃至假想为算数分实观不及其一。更细分折为邬波分假不及一。邬波尼杀昙分者数中最多最极无名可翻。余如前说者。有释余如前慈愍观。今解此显差别门竟。余门如不净观中说准可知也。第二解缘起观中。初观缘起。二从缘起趣于念住。初修业者乃至感得当来纯大苦蕴者。谓初修业者闻思总分别了知。谓诸有情由愚痴故现见无常不净苦及无我妄计常乐我净有四颠倒。由愚痴颠倒发种种业以之为因。即于现受而起于爱。及后所生诸自体中起后有爱。由此二爱润前所造生根本业感得当来纯大苦蕴。此则观他。自下自观亦如是生。若于自他去来诸蕴缘性缘起作意思惟名于内外身受心法住彼修观者。若缘自他过去已受诸蕴名内。未来未受诸蕴名外。第三解六界观中。初通观内外诸界。二复有异门下唯观内身六界。前中复三。初观粗六界。第二又于如是四大种中下假想以细折粗。第三若于自身已下明趣入念住。了知如是四大身中有一切识诸种子界姓自姓者。缘随转理门。四大五根身中有诸识种。具足应言四大五根及六识中。具有一切色心种子。今此略言四大身中有一切识诸种子界。以细折粗。文分有四。初折四大。二折空界。三折识界。四折十色界。如折四大。泰云。为资身因缘故吞咽名由是吞咽。吞咽之处名于是吞咽。就其第二唯观内身六界中。文分为二。初作胜解观。二作真实观。前中复二。初明观水火地风空。后总结依不净加行入界差别住修身观。就真实观中。云谓由如是胜解作意乃至虚空界相者。牒前胜解作意。我从无始生死流转所经诸界无量无边甚过于此者。无始生死所经诸界甚过于此胜解所观地等六界。下明水火地风空识。如次观之。第四解阿那波那念文中有三。初正观息风。二明入身念住观。三劝修加行。前中初明方便。先于舍宅窗门等善取其相故。泰云。假想在外聚。如囊风聚往来。于内思之如息风往来。于唯二正缘内入出息风。于中先取微细息风经心胸处粗穴往来。次取渐渐于众多风。乃至遍于一切毛孔风皆随入。如是所有一切身分风聚所随。无量风聚于中积集。第二明入身念住三观中。第三云若复于自临欲死时而起胜解。乃至由法尔故名于内外。身住修身观者。若缘自身临欲死时息犹未断。或缘临死息风已断名缘于内。由法尔故有如此理。未死息。断名缘。已死息风已断名缘于外。总此二种名于内外住修身观。劝修加行云遍于一切正加行中乃至如前应知者。景云。劝初修者遍于九种正加行中。应修如此阿那波那止品所摄无倒加行。正加行中所余八种如前所明。今解略显息观差别义门。于九加行中顺无倒加行。所余义门准前不净观应知其相。亦可总结慈等四观与不净观差别义门是止品摄无倒加行。所余一切义门如前不净观说应准知之。上来教初学人修五种观。自下第二明初业者如教修行得色界定。文分为四。初明正修行时成三利益。一炽然。二正知具念。三调伏贪忧。于中列释结如文。第二先发如是正加行时下。明前能引后。第三如是乃至有彼前相下明行渐增。烦恼障遣则有相观渐渐舒缓者。初起轻安渐舍灭故名舒缓。泰云。得定前状于已顶上似有重物而起。后便遍身轻安。第四从是已后初修业者名有作意下。明得色界定。于中初明得定作意。后明有作意者相状。

　　瑜伽论记卷第七(之下终)



　　瑜伽论记卷第八(之上)(论本第三十三至三十四)

　　　　释遁伦集撰
　　论本卷第三十三

　　第四瑜伽处

　　文中。初有二颂列其二门。后依门辨。言二门者。一趣世间。二趣出世间。世间即是伏惑得定修世五通等有漏功德。出世即是十六圣行乃至得果无漏功德。今明修习此二功德。即是第四瑜伽之体。景师判云。前颂列世间瑜伽。后颂列出世间瑜伽。就初瑜伽曲有六门。一明伏惑七种作意。二广辨八定。三明无想灭定。四辨五通。五明有漏功德减生差别。六明离欲者相。就辨后颂出世行中。观察于诸谛。是即见道已前犹起了相胜解作意。了相作意在五停总别念处。胜解作意在四善根并观四谛。如实而通达者。即在见道修远离作意通达四谛真如永断见惑。广分别于修者。即是观察作意观察见修二惑已断未断复起摄乐作意进断修惑修断中二果乃至进断非想八品已还修惑。更复起加行究竟作意即是非想第九无间道金刚喻定。究竟为其后者。即是加行究竟果。位居无学尽无生智。基云。初一颂明述一时有七。第二一行明初问中七作意。初明七门者。一作意。二离欲。三广辨诸定。四二定。五五通。六主差别。七诸相出第四持以此为体。前三十一二等中明第四障净。今解第五修作意。即第三十中之大文也。今依前判。依门辨中。初略解二门。二问此中几种已下广辨。前中已得作意诸瑜伽师已入如是少分乐断者。此即结前所明初修业者已得定地所摄少分七作意。乐断烦恼乐证涅槃。从此已后初修业人唯有二趣。就广辨中大文分二。初尽此卷辨趣出世间。后卷中明趣出世间。前中初略辨六门。第二广辨六门。前中略有四种往超世间发起加行。其第四人谓一切菩萨乐当来世终大菩提非于现法。基云。此意明菩萨当来佛果非现在法。世间道虽现法加行。但于生死中成就众生于世间道加行故。女人若其心趣当佛果即出世道发加行。今约前义复有二种。一者具缚谓诸异生二不具缚谓诸有学者。问云何有学乐趣世间发起加行耶。解云。四中第二第四发心已去尽名为学。分伏修惑名不具缚。谓先于欲界观为粗性等。即是略辨七作意离欲及诸定。又依静虑等下略辨后四门。泰云。有四种人六行伏惑。一诸外道。二内法中久修定行唯以六行伏诸现缠。三本性虽利暖等不热暖等不就故不能起谛观离欲还起六行伏惑起定或生上地。四大菩萨留惑未尽故起六行伏诸烦恼而发神通。又谓有学已断欲等四地惑已。以世俗道伏五地惑能起灭定故。不还者亦起六行故。此论主举无心定答前云何有学诸初二果不能伏惑得根本定。若得根本定应得灭定故。虽作此释不顺文相。此中虽明声闻行法而总结现法乐住世间起加行者。故辨明大菩萨。为离欲界欲已下。第二广辨六门。即为六段。初解七作意离欲。初明七种作意离欲界欲。二明七种作意离初虑已上乃至无所有处欲。前中先总标列。后别解释。于中有四。一次第别释七作意。二明作意转时喜乐渐增乃至充满住对治修果。三重释作意作用差别。四明与四作意相摄。就初段中初释了相作意。谓能了欲界粗相初静虑静相。基云。小乘中解六行皆须作。今大乘唯一行即得。不要具六行。于六行中随作意一种也。顺乐受处是贪依处。是想倒心倒依处者。景师等云。大乘就贪义说想倒及以心倒。故贪依处即是想倒。心倒依处也。顺不苦乐受处是愚痴依处乃至是见倒依处者。因痴起见。故痴依处即是见倒依处。此中能缘名烦恼欲。所缘名事欲。寻伺欲共相中。云一切欲谓生等苦乃至求不得苦不言第八行苦者。基云。此中据世共知者说。世俗共知苦说不约胜义苦说。此胜义苦一切欲及诸事皆虽有。难知故不说也。今解废总就别。故略不言。寻思诸欲粗品中。云犹如骨锁乃至如树端果者。此约八喻以明过。泰基等云。此中如骨锁可恶。如凝。血肉无血凝为肉不实可恶。如草炬须臾灭。如一分炭火能烧山泽少分诸欲能灭众多善根。余之如前。又解以身触火便成重病。不触得中还成其乐。欲亦如之。又云如炭一分有火一分无火可厌恶也。此义不然。寻思欲粗理中。景判由大资粮大追求等是观待道理。食能对治诸饥渴苦下明作用道理。又彼诸欲有至教量现量比量明证成道理。又彼诸欲从无始来下明法尔道理。今判第二作用道理。从又彼诸欲虽善生起虽善增长。乃至为除病故服杂秽药文是也。余如前判。泰云。欲界内处有色根身粗重。不同色界细轻。养以段食。著以衣裳。或为他坏断。或又死亡自然离散消灭性法。或复自身随所生起种种苦恼常须对治。解远离作意云。最初生起断烦恼道者。基师释。二作意不言断惑。第三远离能断烦恼。故言最初断道生。问曰。如秤两头低升时等。何故得了相色界心犹有欲界惑未殄。述曰。了相已前欲界闻思虽作厌欲未能随顺断下界惑。其了相胜解能顺远离断下界欲。故了相胜解虽不断惑而惑不生。如初果人未离欲修而得未至。今时了相亦尔。未离下品惑等即得了相。了相起时虽惑不生。如善心生时恶心不起。非断故不起。远离作意断故不起。初二作意犹故未断于初二位中。若有间起欲恶。解后二作意中。基又释云。解加行究竟作意云。由是因缘从欲界系乃至名加行究竟作意者。此中解六行伏惑不得上无间道证。故言暂时伏断。此伏断者若伏上心若伏种子二俱须伏。何以故得知。解初二作意中云。第二作意不为闻思间。惑虽不生以未伏上心未名无间道。至第三作意中伏种子上生现行果功能方名无间道。此有漏行为之。若无漏行要断种子方名无间道。虽上心不生仍为方便道。今此亦然。伏上心为方便道伏种子为无间道。第七作意依此无间。由是因缘证入根本初静虑定等者。此中论意第九解脱道居根本静虑。前九无间道八解脱道皆在近分定中。此中二释。一释始从初静虑乃至第三禅九无间九解脱或在近分中第九解脱或在根本定中。若四禅以上第九解脱道定在根本定中前八解脱九无间在近分中。所以者何。三静虑以下根本有喜乐故。近分地中有舍故。根本地中若游观若断惑皆无舍受以闇法故决定无有。喜乐明利故有。其近分中若断惑若游观皆有舍明唯游观得有喜乐喜乐非断惑时有。三静虑以下有利钝二人起无间解脱道。若利根人第九无间道居近分与舍相应。第九解脱道居根本定与喜乐相应。若钝根人第九无间道居近分与舍相应。心钝不能速疾入根本定与喜乐相应。其第九解脱道即居近分定与舍相应。今言第七作意入根本定者。即约利根人速疾能入根本与乐等相应。此第七作意取三静虑。若居近分为解脱道即与舍受相应。若有根本定为解脱道与乐等相应。其第四静虑以上前八解脱九无间皆在近分中。若第九解脱中必在根本定中非居近分。此为胜义。又云。若不如是分别前九无间道八解脱居近分中。第九解脱道居根本定中。始从初静虑乃至非想亦然。前义以何为证。若总解处不分别前六作意是近分第七是根本。但云无间解脱道处。且为证也。未见文以分别为妙。故后义即以此文为证。前处会此文如前利钝人释。至下空处中当广释。又于远离摄乐作意现在转时下。第二明四作意转时喜乐充满住对治果。问曰。七作意中何故但明此四有其适悦。解云。远离摄乐加行究竟此三作意是无间道亲除粗重故增适乐。加行究竟果作意虽非无间道正能断惑。而是解脱初离欲究竟增适悦多。是故偏说。余三作意中。前二是加行道。观察作意是胜进道。不同前四。所以不论。又了相作意于所应断下。第三重释作意作用差别。了相作意了知欲恶应断静虑应得。观察作意于知分齐离增上慢。余五如文。泰云。小乘共许于未至定无喜乐受。今唯此论辨喜乐受。远离摄乐断初二品在未至定喜乐俱行。然舍所问故时时起。加行究竟俱行喜乐未遍身分亦兴舍间。果时喜乐常相续起故不言时时。基云。如二十八云。前二皆加行道。今此唯以胜解为正加行者。今据胜上处及邻近无间道处及不为闻思间处说。故唯说胜解为正加行。前二十八约实为论。胜了相亦是加行。又解。此正发加行未必简了相非加行道。以胜解邻近分胜故。说定正发加行。且说胜解为正加行不遮了相。据实无违。又何故断上品说不言离增上慢。又不于第三品断后说离增上慢。而于中下断后说离增上慢。义曰。前六品惑粗易知。后三品惑细难了。断前上中品惑说不知下品惑在。乃起增上慢谓九品并尽已修证得根本定。今离此慢。故于断中品惑后说离增上慢非上品复说离。又若了相作意下。第四将六作意与四作意及厌断二治相摄。基法师解。今此中意与三十作意摄及四对治相摄。四十作意如前第十一卷释。今云了相作意若胜解作意总名随顺作意厌坏对治俱行者。随顺作意于四十中当二十五所作意。随顺作意厌坏所缘顺断烦恼故。前二作意是随顺故又若远离作意加行究竟作意名对治作意断对治俱行者。对治作意当二十六。对治作意者。谓由此故正舍诸惑。为此二无间道故。故对治作意收。又摄乐作意名对治作意及顺清净作意者。顺清净作意者。当二十七。顺清净作意者。谓修六随念即念佛等。若摄乐作意断中品惑故名对治作意。以明缘六念修别乐观清净涅槃佛等亦名清净。别缘此故不共远离等一处明。又前远离等不收顺清净作意故。此同收。问曰。何故此中不收四对治。义曰。影显故。此说断惑唯远离应知是对治。若尔何故不言俱行。义曰。对治是慧作意是意。前文又收对治。意与慧俱行名俱行。今此中唯明作意不明对治。无慧故不言俱行。又若观察作意名顺观察作意者。当二十八作意。顺观察作意者。谓观诸烦恼断与未断惑观先所证诸法道理。此望前亦是远分持对治等。今略不言。望前远离是彼进道故名远分对治。望摄乐作意是解脱道故是持对治。今以从摄乐后明故不言对治相收。前已不相收故。又云。如是其余四种作意当知摄入六作意中谓随顺作意等者。义曰。四作意是七作意外故名余。此四作意是四十作意中作意。今收入七作意中六故。故言摄入六作意中。问曰。何故此中不明第七作意相收等。答曰。第七作意是果。此四作意及前六皆因。因可相摄非果。故不收第七作意。此中以七摄四十。故唯但摄四。彼第十一下文以四十摄七。即七中有四十作意摄尽义。今以七摄四十非四十摄七。故不尽不收有不同。勘之。自下第二明七作意离初静虑已上乃至无所有处欲。于中分三。一举初定总类上地皆有七作意。二若于有寻有伺已下。别解依上离下有七作意。三又彼粗相下。明以六事寻思二种粗相。就别解中。已证入已得者此有两解。一云身在欲界入初定故名已证入。生彼地故名已得。二云正在定故名证入。虽不入而得故名已得。若在定地乃至是名为伺者。景云。此寻伺行既有粗细不得俱生。八正道中正思惟是寻。寻以思及慧为性。正见亦是慧。一念中无二慧并。俱可义说为二。亦可正思惟以思为性。正见以慧为性。别体并生。泰云。名言能诠法。意能分别法。寻俱粗意亦能分别法。分别法义似若名言故名意言。又解。言是思惟言非是语言。意兴思性名言俱行故名意言。基云。名自言法名。体是粗。意寻能思诸法似于名言。故言意言性也。又言说名是言名。思惟名意名。寻是思惟名故。故名意言也。小乘寻伺与根本相应。有人云。今大乘不尔。寻伺唯在方便者。不然。余处又云定中无寻伺。无发语言寻伺。非无细寻伺。又无五支根本静虑立支故也。又正了知如是寻伺是心法性等者。但解寻伺是心所性与心并生。不解寻伺自得相应。依内而生外处所摄者。依内根而生体是法尘。外处所摄。又正了知如是寻伺三世所摄从因缘生乃至随逐诸欲等者。观初静虑寻伺散动不静随逐诸欲及离生喜乐少分摄。第三文中云。苦住增上者。泰云。下地有情所住五蕴及以四蕴苦增上故名为苦住。基云。谓下地住于苦增上也。复次此中离欲者下第二广辨八定。于中初解八定。后约静虑及与无色相对辨异。前中初释初静虑中离欲恶不善法有寻有伺离生喜乐入静虑具足安住。二欲二离者。贪名烦恼欲。五尘名事欲。对治起时与不贪俱名相应离。厌背五尘名境界离。所言离者谓已获得加行究竟作意故者。得第九无间故。能离诸不善法。故名为离。所言生者由此为因缘无间所生故言离生者。由得第九无间道离欲恶尽。从此无间得彼加行究竟果作意。俱时有喜乐生。言喜乐者谓已获得所希求义故等者。景云。乐是喜受非倚数也。谓此喜受令身适悦名乐。基云。此据利根第九解脱道。是入根本静虑人。故言生喜乐。若钝根人第九解脱道居近分定已后。方能入根本起生喜乐。乃至七日七夜能正安住者。基云。明入定能至七日夜安住也。何故不言多时唯言七日等者。谓欲界中段食绝七日故。若过七日出定已其身即坏。故不得经多时。又且得尔所而方入灭定不废多年月也。若过七日已出定其身即坏。若七日内出定其身不坏。今约不坏时为论但言七日。问曰。过七日已入灭定。若尔出定应死。义曰。不然。多时入定定力持故不死。今亦出定即入有心定故亦不死。问曰。亦出灭定。灭定不持力故身为坏不坏耶。答曰坏。次解第二静虑中。内等净者。小论是信。得第二定时信知定地一切烦恼悉皆可离。故信明显。今大乘中用舍念正知离寻伺乱名内等净。又以喜心动踊不静不得舍念正知之名。二十七中有文。定生者。此与初静虑异。彼名离生此名定生。彼得初离欲界系名离生。此约先已得定故故言定生。言喜乐者谓已获得所希求义等者。本初二定乐俱是喜受。义分为二。若令赖耶适悦边名乐。令意识适悦边名喜。先求喜乐修第二定。今时获得所希求义。泰云。详此论旨寻伺唯在方便定。故初定根本与未至定寻伺间起。今得第二定时方便亦无寻伺。故言超过。从初根本定无间而生二定方便故名定生。解第三静虑中。舍念正知皆治于喜。不同小论正知防当地乐。泰云。初二定中并无离喜乐及令意识聚无分别乐。虽有舍受而与喜寻伺间起非无间舍。基云。第三静虑已下无如此乐及无间舍者。已下有乐。体是喜。适悦身心为异。今第三静虑中适悦心亦名乐。以乐极故。故言下地无是乐。下地内中虽有舍不别显名。又有间故非无间舍。故言无。非有间舍亦无名无舍也。解第四静虑中。云复次此中对治种类势相似故乃至令不出离第三静虑地中胜乐等者。此释经中解下三静虑悉有分别能对治支。于彼第四静虑地但解对治作用能离苦乐不出对治之体。以与第三静虑对治种类势相似故略不说。下出相似对治之相。所谓舍念正知。此是第三静虑地胜进分中舍念正知。厌自地乐求第四不苦不乐定。是故通有舍念正知。若正出彼第四定中对治体者。但是舍念正知。除下乐故。云此中对治势相似故略不宣说乐断对治但说对治所作乐断等。泰云。何等名为此第四定对治种类。谓第三定中舍念正知。由即于此第三定中数修习故入第四定。便能弃舍第三定中胜乐。第三定中胜乐能令行者不出第三定故。以弃舍其方便中但说所治不说能治。以此义故契经中云。由乐断故修第四定者。即于尔时所有苦乐皆得超越。由第四定乐定乐断因缘故。若先二定苦断若今四定乐断。总集而云第四定时乐断苦断先喜爱没。彼经先字向上向下。向上而言苦断先向下而言先忧喜没。基云。此中舍念正知名能对治。第三禅乐名所对治。经中唯说所断之乐不言能断舍正知者。以第三禅已明舍念等能对治法。与此第四禅能对治法相似。故名种类名体相似故言种类。俱能断惑二处相似故言势相似略不宣说。此解经中不明第四能治所以。言由即于此数修习故便能弃舍令不出离第三静虑。第三静虑地中胜乐是故说言由乐断故者。此中第三静虑系乐。系缚行者令不出离第三静虑不能得彼中上第四定。今数修习舍念等能弃舍此定乐也。言由是因缘若先所断若今所断总集说言乐断苦断先忧喜没者。乐断名今断。余受根名先所断。故下中覆治云乃至入初静虑时忧受没故。此中如前第十一卷云。何故苦根初静虑中说未断耶。彼品粗重犹未断故。若身在下界可尔。何缘在初静虑者苦根未断而未现行。由其助伴相对忧根所摄诸苦彼已断故但彼粗重而未能断。若初禅中苦根断者是则行者入初二静虑受所作住差别应无。由二俱有喜及乐故应无差别。但以粗重而未断故说有差别。而经中说由出诸受定有差别。问曰但以寻伺断不断岂不得差别。何故要须断苦根而说有差别。义曰。寻伺望喜乐非相障故。不得为断寻伺说喜差别。其初禅喜有苦根故未说胜利。第二禅喜已断苦故其喜净胜。若以有无寻伺而说差别。有无之法无量不同其禅何别。今反难乐喜受应无差别。以苦根同喜乐等是受故相障。若不以断苦根为初二禅喜别。初二禅喜乐等处有差别。前初禅时已断苦故此断粗重。其种子不说断。阿罗汉由有。解空处中(景师解云)以于虚空起胜解故。初过青黄等眼识相应想。次过耳识身识反缘五根意识等有对想。三过第四静虑下。缘欲界饮食瓶衣等种种相。乃至下云当知此中依近分定未入根本唯缘虚空等者。此文分明说空处定名从方便也。又近分中亦缘下地所有诸蕴者。下缘第四静虑等中显色亦作青黄等观。依此故有定自在色(泰云)约显色辨出超。约现色说有对想。约形聚差别说种种想(基云)于彼种种聚中乃至不作意转等。此据身在下欲依虚空此处遣色想时。于欲界色境亦遣。故说舍军[同-(一/口)+((烈-列+土)/土)]等。非身生色界欲入虚空而有此遣。当知此中下文者。述曰。第四静虑以上其中九解脱道第七作意唯在根本定中。其初得解脱道此一刹那时唯缘自地诸蕴。第二刹那心者得缘上下地蕴。今约最初一刹那解脱道说故言亦缘自地诸蕴。若近分定前九无间道但缘下地。生厌故故言亦缘下地所有诸蕴。其前八解脱道亦缘上下地诸蕴。今约无间道说故言亦缘下地诸蕴。而唯不遮近分根本但缘上下及自地诸蕴。于近分定八解脱道不说论九无间故言缘下蕴。于根本定说初一刹那隐第二刹那以去故言亦缘自地蕴。故论文中不言唯缘自地蕴等而言亦缘。此无间解脱道如前初禅中解。若与显扬对法第二卷相违。如彼有大师解。备述三藏解起空定者有其三人。一圣者得入根本定通缘自上及以虚空。二内异生入根本定时先闻熏力故缘上地及以虚空。三者外道入彼本定。虽缘虚空自他四蕴不缘上地计虚空定为极果故。今就外道故作是说。对法论主亦作是解。解识处中。谓欲作识无边观。先依识处近分定观于空处。所观虚空既无边故。能缘空识亦复无边。因此即观识当地识亦无边。若入根本识处是即通观当地四蕴及四识等。解无所有处中。谓无所有处实有四蕴及定自在色等而假作彼都无余境胜解。故有假想胜解假想作意。离识之外更无少许所有境界。故云无少所有(泰云)作无境解故。有无相当心显现。依他起摄故。佛地论云真实理无圆成实摄。心所现无依他性摄。解有顶中。依景师释超过二想名非有想。一有所有想。二无所有想。超识处已下有所有想故云或有所有想。复超无所有处想故云或无所有想。无彼二想。名非有想。以有细想非如二无心定诸想皆无。名非无想。言缘无想境转者。谓非想心所缘境界无粗相貌名缘无相。非谓唯缘灭谛名缘无相故。基师解此中有三。初正明欲起上定厌无所有处而为粗相。即始从复乃至便能弃舍无所有处想以来是。第二释非想非非想名。就中有二。初解非有想。二解非无想。始从由是因缘先入无所有处定时以下至谓或有所有想或无所有想以来明非有想。识处以下是有所有想。无所有处是无所有想。是故说言非有想即非有所有想及无所有想也。今有顶中非有前二想也。非有想中有二有想讫。今非无想中亦非二无想。故就第二大段中第二次明非无想。无想有二。一无想定。二灭尽定。此二定心皆灭尽。今有顶不然。故言非无想。即非二无想定也。其有顶中有微细想在故。第三明其有顶时超下无所有处等及自处近分而入根本谓即于此处起胜解时以下是。第三解二无心定中。景师判释云。初属当二人入二定异。如是二定由二作意下。明修二定方便时异。谓无想定唯厌于想作出离想修渐断次能入。若灭尽定从悲想心求上进。心上进时求上所缘竟无所得。无所得故便作暂时止息受想作意思惟从粗至细九品渐灭灭而不转。此二定中灭尽定者。欲界身中初起。以欲界有教依教修行故得初起。后住四定及生四空皆得后起。无想定者。六十三云。先于此起后于色界重起现前。俱舍云。二界初起灭定通于生后定不定业。大乘业门明三时业及不定业皆通定与不定。依下决释文。一切罗汉欲入无余时要入灭尽定。灭六识心唯住赖耶而命终也。(基云)如是有学已离无所有处贪等者。此据断惑得证。余处文云唯欲界初起灭定者。此约缘教。若初学时必依欲界。后初起时色界亦得。如第三果人。先欲界时未得此定。生色界已方得此定。即得初起。然由先于欲界初闻此教后于色界方生。第四辨五通中。初略辨。要先已得根本静虑。后依修通正法听闻受持。初依闻思作意思惟。次依定地作意了知义法。由了法义修治其心发生修果。(泰云)有时有分者。分少时之言。应云有时分中发生修果。又即如是了知于义于法已下。第二广释。于中初总举十二想。次别释。后总结修想引五通等。就别释中。判十二为五类。依初五想修神境通。依第六想修宿住通。依第七想修天耳通。依第八光明想修死生智通。依第九想修心差别通。依后解脱胜处通处三想修能引诸圣神通及能引发无诤愿智四无碍解种种功德。如妒罗绵者。谓野蚕茧名妒罗绵。又西国法多地敷草以拟为座。或如熟练者。欲作称毛时练毛之相名如熟练。身心符顺者。(基云)即身俱可变化也。若变即身业。若化即变化心。胜解想者。即当小论意解远作近解等。(基云)远作解者。谓促长为短。近作远解者。延短令长粗细相解。是变形质。地水相作。是变四大。此中但说色声二变化。不论余尘。如佛地论广解。或由一身示现多身谓由现化胜解想故者。本唯一身更从化心化现现多身。化心通是神境通摄。或从多身示现一身谓由隐化胜解故者。向者化现多身。今由隐化胜解隐多化身唯留一身。此二由胜解想成。或以其身于诸墙壁直过无碍乃至履上如地者。此由空界想成。或如飞鸟等。此由轻举柔软想成。于梵世诸四大种一分造色自在回转者。(景云)造色通十。今但转换色尘。或同彼类或不同类。故云一分造色。(泰云)二种回转者。一神通人身往来自在。二能转变梵世一分造色。或青或黄自在回转非转一切言一分。(基云)一分造色谓色声二种故言一分。不回转触及五根等故。唯外境故言一分。又随定所变唯二反一分。不能转变梵世一切故言一分。第六想中。云谓由此想从童子位迄至于今随忆念转者。如小论说宿住通先从现身老时却推中年少年童子婴孩。乃至前身死有宿住成。今此乃云从童子位迄至于今者。据远方便故云也。若后念成。则从现身向前渐推。乃至知死蕴。宿住方成。乃至先所受行次第无越忆念了知者。据初修时要须次第从后向前。若重知。或次或越一切皆知。第七想中。要期门众成所策处。名邑义众。或广长众者。(泰云)西有二说。一市买处。二戏儿处。基亦同之。复解。又处广长大故。众亦无量。意取众多。第八想中。谓若壁山障若极远处。作光明想照所知处分明见想。又取善恶得苦乐引修生死智通。见彼有情彼彼处死生彼彼方便从境为名。第九想中。谓解了有贪等有情色相变异。于此多修习故发生修果心差别智从境为名。亦是功能为名。(泰云)于众生事义理皆有闇昧。故云事义闇昧。言出自口非世所尚。恒设陋语而无所承。故名下俚。后三想中文分为二。初辨修三想故引圣神通等。后辨圣非圣通相对有异。前中。解脱胜处遍处想者。谓内有色观外色想。内无色观外色想。内无色观青黄等净色想。或胜处中观内无色观外色少等想。或遍处中观青黄等遍满想。由于此想亲近修习多修习故。能除通拥所有障碍。能引最胜诸圣神通。若变事通若化事通若胜解通者。变是通体。化是通果。亦名神通。胜解通者。远作近解。屈伸臂项至色究竟。及想地为水等。名为胜解。无诤愿智四无碍解。亦因修习解脱等想。除境界愚方能成辨。亦可有物转状名反。无而忽有名化。胜如前释。下对辨异。智论亦尔。或有别义凡化事不过七日。圣者又过。可引彼论。自下总结。准决择说五通皆是世智。亦可学人所得是有漏。以未尽漏故。无学离漏身中得故。亦名无漏。第五明修世净定生处差别中。景云。解云初定三天。从离欲染为名。皆名为梵。第二三天。从身光强弱为名。第三三天。从所得净乐遍身不遍身为名。第四静虑。天星列居皆无云地。初得其名。名无云天。第二从福田最胜为名。第三从所得果为名。次五净居。以有无漏杂熏修业生五净处。空处定随三人别修下中上善。当生空处别受三果。乃至非想亦尔。彼名随行天者。由彼诸天无有形色亦无处所。然住所有其差别者。四定得报随所修行上中下品而生彼天。得报胜劣名随行天。基法师云。初禅天名梵者梵是净义。初离欲故故得净名。第二禅名光者。初离寻伺故得光名。第三禅得净名者。以得胜乐故。胜乐名净也。第四禅凡圣共居三天。初无云得名。余随福增为名。五耶含天名云云。解无色界中。云随行天众同分中者。无色界天无别受报处。随行三品即受此报。故言随行天。然住所作有其差别者。谓住三品所作之业有其别也。今此文相还同婆沙。初定四空修三品业。受无别果。后三静虑随修三品业。受有别异果。第六明离欲者。相中有十三相。可引智论辨同或异也。
　　
　　第三十四卷

　　自下第二明趣出世间。于中初结前生后。次辨七作意。后总结之。前中言渐次生起七种作意乃至证得阿罗汉果者。前三方便修了相作意。自了四谛十六行等种种相状。四善根中修胜解作意以见道近于胜解心中修谛行故。于见道中修远离作意。能尽见惑。于修位中修摄乐作意。进断修惑取中二果及断色无色惑。乃至非想八无间来是摄乐作意所作之位。观察作意于修位中已断未断之处能观察知。断非想惑。第九无间道金刚喻定是加行究竟作意。尽无生智是加行究竟果位。文中寄相作分别。论实处处有七作意。就第二辨七作意修起次第中。若依颂中四句以判应分四。今据此文明七作意次第修起故。即为七段。初解了相作意。于中有二。初略辨依教修习以十六行了四谛相名为了相。二广辨十六行了四谛相。前中。谛别各有表释。表释具足名善说故。又解。三法轮中四谛法轮名为略表。第二以去名为广辨。言或于作意已善修习等者。谓于未至定中作意已善修习或得根本静虑无色。就第二广辨分二。初别解十六行了四谛相后显位地。前中有三。初明观察欲界四谛。二明观上界四谛。三当知此中下总结二智即是能生法类智种依处。初中先别解后总结。前中分四。初解苦谛分之为三。初标十行悟入四行。次别释十行入四行。后总结十行摄于四行。就别释中。初总结十行依三量观然后别释。释中分四。初之五行悟入无常行。次有三行即是乐受苦受舍受三苦之行悟入苦行。无所得行悟入空行。不自在行悟入无我。初中分四。以合辨初二行。后三行次第别释故。初中。以三量观无常性。就初明依至教量中。云如七日经广说者即劫经是。以说七日事故名七日经。次明现量依教生信。于无常行获得决定。由如是信增上力故数数寻伺观察一切现见不皆无常之性。谓先安立内外二事。内谓六处等外事有十六如文所列。此中内事有十五种所作变异亦如文列。复有八种变异因缘亦如文列。下解释中。从后向前解八种变异因缘。次解内事十五变异后解外事十六种变异。解八变异因缘中。云风所鼓燥者。谓大风飘扇湿衣等者。谓有湿衣。或时湿地。或稼穑等为大风扇水令干曝枯槁也。[韅-革+目](初点反急)如世言此极即干[韅-革+目]之也。下结。一切有色无色内外诸法变异皆由如是八种因缘。解十五内事中。云干语者。泰基同云谓热故言语时干。如世人云干语湿笑。踡局。屈曲。谓由触对顺乐受触领乐触缘所生乐时自能了别乐受分位者。基云。今且举乐触未举苦等故。故言谓由触对顺乐受触。即简苦苦等受也。领乐触缘所生乐时者。乐触缘即境能生乐触者是。今意言领顺乐触境所生乐时能自了知是乐受分位也。十六外事中。景云。前之六种是所摄受事。后之十种是身资具事。六种是所摄受事者。谓一地事。二围事。三山事。四水事。五业事。六库藏事。十种身资具事者。一饮事。二食事。三乘事。四衣事。五严具事。六舞歌乐等事。七香鬘事。八资具事。九明闇事。十男女事。若依前列名中。饮食各是一事。今解中饮食合作一解。以合一解种。第三以比量观无常中。云即由如是现见增上作意力故观察变异无常性也。此牒结前。乃至应正比度等以来。明诸色等法大灭坏等易知。刹那生灭难知。以微细故。今将欲辨先发论端。云何比度以下。正辨细无常。于中有二。一以粗比细。二以现所受果比知过去不现见因。前中依基公释。乃至是故诸行必定应有刹那生灭以来。明由有小微细生灭故得有大变易生灭。非凝住法得有变异。非见小生灭等而知有大生灭等义。从彼彼众缘和合有故下至生已不待灭坏因缘自然灭坏已来。明释伏难云灭有因缘。谓伏难云。不知生灭俱有因缘已不。今通云。此法由众缘和合故有生。生即有因缘。不得因缘而自然灭坏。即灭法无因缘也。从如是所有变异因缘乃至令不生起以来。明释伏难。伏难云。如是日灸青叶令黄。此青叶岂不由日故令青不现。即日为青坏缘也。今释云。日能变青为黄。如是汝何言日为变异因缘者乎。此日即后黄色生之因缘。非前青色坏之因缘。所以者何。由世人前青色灭已现见有黄色生。此黄与青不相似。可得是黄生是有。故知日与黄生为缘非青灭为缘。若日灸青坏已后黄不生可日与青灭为缘。灭有缘生后黄即有生。明知日与后黄生为缘。非青坏为缘。非彼一切令不可得若青灭已一切后法全不可得。即日与青坏为缘也。下反解云。或有诸行既灭坏已乃至亦不可得已来。是外人难。若此灭已有余法生可如前解。若此法灭已无余法生。是即如何。煎水。悉尽无为将后缘等。故知灭法得有因缘。言彼亦因缘后后展转乃至作如是事以来。论主解云。此同前解。煎水水火俱有与后后生法为缘。末后无水时不由火令无水。水势自无令火于后生法无缘故。故今灭法亦无因缘。景云。由火力故。助前前增水。生后后减水。故火乃增水望后减水以为生因。前前增水生已自灭更不待因。乃至最后念水不能为因更生后水自然而灭。是故后水应生不生。名水消尽。器坏亦尔。意同基释。基复助难曰。即日与后黄生为缘。亦与前青灭为缘岂不得耶。答曰。不然。若一因缘能生灭。生灭相违故。相违之缘云何是一。若能生缘是一。所生之法应不相违亦应是一。又若灭法有因缘者。因缘能有法所有即是灭。灭为因缘有因缘即能生。是则因缘生生。何关生灭。故知灭法任运而灭。第二以现所受果比知过去不现见因中。云若唯用彼自在为缘是则诸行与彼自在俱应本有何须更生者。此难意。若自在是本有。亦有自在时即有诸行。诸行既与自在同时。故知诸行亦是本有。若是本有即是常住不应名行。以彼义中行非本有故。他既见是难已。便更立云。自在是本有。诸行在后方生。故次论云若言先有自在等。论主见此转宗。便更逐难云。若行自在后方生。是则诸行非唯自在生更用别缘故。故次论云是则诸行不唯自在为缘生起。若用自在为缘。自在有时有诸行故即俱应本有。若后诸行方生。是则由祈愿故次后诸行方发。若诸行用欲祈愿为因。何故唯论自在为因。故次论云若言自在随其所欲功用祈愿等。既纵以欲为因。更须征破。故次论云若尔此欲有因耶等。假设欲有因即用自在为因者。自在本有故欲亦应本有。有自在时即有欲故。如前诸行破。故次论云若言有因即用自在等。欲用自在为因既破已。后更有余因非用自在为因。若尔欲若有因者。如前诸行别用欲功用祈愿为因。今言复用欲功用祈愿离自在外别法为因。是则诸行别有因生。何须妄计无用自在。故论次云若言此欲更有余因等。如是略由三种增上作意力故等者。结上三量作意也。次明别离行中。初牒前起后。次释。后结。前中云于前所举五行等者。卷初云由十种悟入苦谛苦下四行中。前五种行中悟入无常。此五行中初变异行。即前所明八种因缘十五种十六种等变异是。第二灭坏行。即前所明比度有刹那生灭等是也。故言已辨二行。今第三云何复由别离行故观无常性。释中。云非爱者。是怨。及共财等者。同财。或由恶行加行失坏者。为作失利名为恶作。法性行中。云谓即所有变异无常等者。此中意如现在乐受正受乐时未变异无常。以变异等前三种无常行故。观今乐受于当来世必当无常故。如是通达如是乐受于当来世必定无常。故名法性无常令会行故观无常者。即以前三种无常观现在法与此三种无常和会故。名合会无常。即前乐受于现在世流入此三无常也。第二明三行悟入苦行中。云如是由证成道理及修增上故至趣入苦行者。结前起后。谓前所明信至教量及以现见比度。此三即是此中证成道理。及修增上故者。即解至教等道理次下云依教行者净信增上作意力故。或由现见增上力故。或由如是是比度增上力故等。是此中及修增上故。彼解至教量等下一一别观。此作意即修增上也。次释。后结。释先解第二不可爱行。劫解第一由结缚行与列名中次第不同。
　　第三解不安隐行。初中作是思惟如是诸行皆是无常乃至如是由不可爱行趣入苦行等者。基公解云。准下文云。于能随顺苦受诸行及苦受中。由不可爱行趣入苦苦。即以此行趣入三中苦苦也。此不可爱行中摄前七苦。七苦皆是苦苦。若准对法及余处文七苦中前五是苦苦。次二是坏苦。与此文相违者。且释云前七苦俱不可爱行。七不可爱中前五是苦苦。今以不可爱行结缚不安隐行此三行与三三苦相从收故即相从收不可爱中唯虽有二苦皆是苦苦行摄。少从多故二苦俱五苦也。又以此顺生苦受等。故虽七皆是苦苦。所以者何。以次第二明结缚行中由结缚行趣入坏苦。即于贫爱等结更生贪爱等。招生老病死等说大苦蕴。即七苦顺生乐受者是坏苦。故知顺生苦受者是苦苦。以顺非苦乐受生舍受是行苦。下结趣入三苦论文前后不同者。以性相求随义便解。又释摄义门别。彼论约三苦摄八苦故知五是苦苦。此论以三行摄八苦故不可爱行是前七行。今以苦摄三行故苦苦摄不可爱行是苦苦。不以苦苦摄不可爱行所摄七苦为苦苦也。故不相违。摄义门别。言有漏有取者。景公云。漏是烦恼。取唯是爱。除灭道外诸余苦集皆能生漏。又从缘生名为有漏。从取而生又结生取故名有取。于顺非苦乐蕴中。由不安隐行趣入苦行者。通论行体。即取一切顺于三受有漏诸蕴。文中为简顺于苦苦坏苦诸蕴。是故但说顺非苦乐有漏诸蕴以为行苦。此中以说赖耶名顺舍蕴。以有苦乐种随逐故。然文中说顺非苦乐一切诸蕴苦乐种子之所随逐。不唯取彼赖耶。故知此据末之立赖耶为论。是故通说诸蕴苦乐种子所随逐。如是由结缚行及至诸所有受皆悉是苦者。将此所明三行会经中说三爱皆苦之意。第三明无所得行趣入空行。景云。观心相续离第二法唯有其心。心外无我故名为空。即蕴我无名为无我。第四明不自在行入无我行。基云。空无我二行何别。空者定于体。无我定于用。即计有体名有。以空遣之。执有用名我。以无我遣之。第二解集谛中。有三复次。初复次中解因集起缘。云谓了知爱能引苦故说名为因者。景云。但有其爱必能引苦故爱望苦总说为因。基云。且如现在逢一顺乐受境于中起爱。当知即熏爱等成种。此成种时复令当来生等种子于中增长。此爱望此生等种子能引生故故名为因。既引苦已复招集令其生故说名为集者景云。爱引苦已复招集业令当苦生说名为集。基云。即前爱能润行支等成有集能生当果。此爱能集他义名集。既生苦已令彼起故说名为起者。景云。既集彼业当苦生已。今令苦起说爱名起。基云。即爱既熏种已能令苦种生生等苦现行。爱能令生等种起现行故名起。复于当来诸苦种子能摄受故次第招引诸苦集故说名为缘者。景云。此爱非直能引现起之苦及当起苦。复能招引当来识等苦种令其增长故说为缘。基云。即爱既于当来苦种能摄受熏增故。能令未来生等苦次第生起诸苦集生说名为缘。此初复次稍与对法第六卷同。勘之。又约总别不同。其目义者诸爱能爱未来自体名引苦是总。余三是别。既引苦已由爱能令三界五趣果现在前未来果集故名集。既引业五趣已爱能随令一人趣等生现前名生。既一人趣等生现前已爱能令此人身中生等诸位次第生现在前名缘。此三即次第别生也。勘彼第六卷同此。第二复次意。即爱支望取支为因。爱支望有支为集能集诸业故。即爱支令生支现在前名起。即爱支能遂引老死支现在前名远缘。景解第二复次云。于十二支中知爱是取因故名因。此爱非直是其取因复能招集取所生有。恐滥三有故今举取为因之有。故云即以其取为因有故。又爱能起当来生支。生支从有支起。举有取生。故云有为上首。当来生此爱。又能引发老病死等故名为缘。举生为缘意望所生老病死等以为缘义。第三复次中。景云。谓正了知至后有生因者。了相作意。又正了知赖耶依中爱随眠等是后有因。又正了知彼所生缠随其所应是集起缘者。总释随眠所生起缠为集起缘。下别释。谓求后有爱招集后有名集。此后有爱复能发于现自身喜贪俱行爱故名起。喜贪俱行爱复与多种资具彼彼喜爱为缘即名为缘。基云。第三复次解意。了知诸惑种子附属所依本识知爱随眠等是当来世后有生因名因。即知爱种子能生当果义名知因。此一种种子后三种现行名爱。爱复招集后有故名集。此后有爱为缘复能发起于现在境起喜贪俱行爱名起。即以此俱行爱为缘于未来境起彼彼喜乐爱名缘。此中于四种爱中不说今爱爱著自身也。又此即四爱。第一单名爱。此爱是总爱。相状难知。今以种子名说其实通现行。论文虽言总烦恼意取于爱。此爱能引生未来果故。余三为三爱。言此后有爱复能发起喜贪俱行爱。喜贪俱行爱者是缘现境起。俱由此爱缘未来自体爱未来身故。于现在境亦能生爱故名俱行爱。由后有爱为因。又以现在与妙境相应起爱故于未来妙境亦起彼彼喜爱。故彼彼喜爱亦由俱行爱为缘也。第三解灭谛四行中。集谛无余名灭苦谛无余名静。即前二种是。第一最胜无上名妙。即前二种是。常住出离名离。第四解道四行中。于所知灭境能为作道路通寻求义名道。道路通所寻求法故。所寻求既通虚妄真实。是所通寻求是真实非虚妄名如。简虚妄故。非但能于灭谛真实寻求。亦于四谛门能如实知皆能随转名行。历四谛故。行历四谛欲何为。能出生死一向能趣涅槃义故名出。出诸历劳故。第二明观上界四谛中。初结前生后。第二正释。谓彼所有乃至皆有如是性等者。景云。此明上二界有为有漏苦谛之体。遍上界一切生处。爱等集体遍五门种。于三世时皆有如是苦集有法。皆随如是集谛道理。皆有如是苦谛之性。下明上界灭道可知。基云。此中意以四谛理观。现此界所见诸蕴有无常等已于他方不同分界不现见蕴皆能以理比度观察。谓彼他方界等所有有为有漏通三界等处。于一切诸蕴种于一切三世时。皆有如是集能生果法。苦难和合法。生老等苦谛。皆随如是苦无常理者业烦恼以集谛皆有同集生缘性。若性等行有灭法寂灭安乐是灭谛。彼所有道能断诸惑究竟出离生死也。是道谛是。此段文意劝行者以此方现见类他方界不现见蕴等也。自下第三总结三智即是能生法类智种依处。景云。上来所明前三方便。依未至定修。起了相作意。上下谛观。即能熏发本有相见道中法智类智种子令其增长。名与种以为依处。泰云。自见道前法类之观。远望道后真法类观作种为依。还同离心定解脱种。基云。此中意由五停总别念处作是四谛行故。即是后无漏类智种子依处。一有漏为缘能引无漏故名种子依处即新熏义。二即五停时亦能熏增无始无漏种。此种居五停位中亦名了相作意位收。能辨生初见道法类智故。名法类智种子依处。下显位地。谓上所明十六种行了相作意。犹为欲界闻思闻思间杂。位在五停总别念处。第二解胜解作意中。初结前略标。第二广解。前中谓从了相作意次起胜解作意。复于四谛差别事法尽所有性发起胜解。四谛平等一真如性如所有性发起胜解名胜解作意。位在暖等四善根位。就广解中。辨四善根即为四段。初解暖法。文分为二。初辨缘谛尽所有性修作意相。二如是勤修瑜伽行者已下。明缘如所有性作四谛现观。前中如是作意唯缘谛境一向在定者。基云。依此作意中欲断我慢处下文云粗品我慢间无间转。此胜解作意由为我慢间无间转。何故言一向在定。岂不相违。义曰。前明了相作意一善心缘一境时。由为闻思间杂同缘。令胜解起时一向是善。缘一一境时不为闻思间杂一向在定。简彼了相故言一向。据多时在善心一观语。非无出观起我慢及退生余惑等。不欲明伏我慢。论实得我慢。故言间无间转。今以胜解简了相故据长时在观。非如了相为闻思间不得长时入观。言一向。非相违也。谓生死流转如是诸法无边等者。此一段具明四谛无边。思文准知。泰云。生死诸法无依无获不可以为所依。起无依行。皆无所希唯有过患。故起无愿行。景云。虽厌苦集欣乐涅槃。然犹未能深心趣入。何以故。以彼犹有能障现观粗品我慢。随入作意间无间转者。思惟生死流转等时心带我解名为我慢。说带我心名粗我慢随入作意与胜解作意四谛观心间无间转。作是思惟乃至如是诸法是我所有等。出粗品我慢之相。彼既了知如是我慢是障碍已乃至随作意行专精无间等者。恐更起彼我慢为障。作为制伏所知境趣入涅槃专精无间。后心起时。观察前心为邪为正。专精守护无有间断。令彼我慢无容得生。泰云。彼不能起入故。但起修任运作意。彼既了知我慢障已便能速疾专精无间。舍前所修任运作意。如是乃至以后观心缘前观心故离所缘相。基云。彼既了知乃至趣入作意等者。此随转作意即前我慢。以是内我随法能入名随入作意。趣入作意者。即于生死曾久流转当复流转。乃至无相真是无相缘外境而生名趣入作意。彼行者随此作意专精无间观察圣谛。此观察心既时灭已后生无间观察方便流注。前观察心没后观察心生。以后心缘前心专精无替。以此义故粗品我慢无容得生。是此中文意。自下第二明缘如所有性作四谛观。如是行者观心相续展转别异新新而生或增或减等者。基云。行者作观行时念念增胜名为或增。若不减增胜名为或减。暂时有率尔生前后既有增减变易明知无常。即此观心既入取蕴明知是苦。无如实计真是法但是苦法名为空观性心是苦实所计法是苦。观离第二法故。无常实第二妄计实法名空。无自在用名无我行也。是此中意。计即缘道谛为无常等。约似观心是道谛故。若据实观心是苦谛。以有漏故。今约顺出世义。又此位中有无漏义故。说为道谛。若约此义亦缘道谛为无常等。今约实义故是苦谛。景云。知唯有心无有第二我法名空。苦集灭道谛正悟入者转近见道。观行渐增明名正悟入。非是现观名为悟入。观行渐增离于分别。故言能缘所缘平等平等正智得生。次明顶及忍。景云。彼四善根安受谛理皆名为忍。但以三品立暖顶忍。泰云。学作人空无我观故。平等平等亦印谛理。故并名忍。第四解世第一法中。彼既如是乃至住无加行无分别心者。彼从前来已多修习。故离加行住无分别心。其心似灭而非实灭似无所缘而非无缘等者。基云。无分别智寂静微细名之为灭。今此似彼非实彼智。故名为似灭。又无分别智灭观分别心名为灭。今此似彼名为似灭。又灭定名灭。心细故似彼灭定。名为似灭。无分别智无影像所缘。今此无相状似于彼。而有影像。故言似无所缘。又此所有境现在前故非无所缘。心细似无缘而非无缘。又无分别智离有分别远离诸相远离诸惑。今此似彼故言虽似远离而非真远离。景云。虽似远离而非远离者。暖等善根随分寂静似真无漏远离之心。体是有漏而非远离。泰云。无心名远离。又于尔时非美睡眠之所覆盖至此不如是者。景公释云。此云举非显是住暖等中无如是相。今解住世第一法无如是相。即于如是寂静心住至名为世第一法者。谓于四善根寂静心住最后一念于诸谛理起内作意名世第一法。此有两解。一云。以此文证世第一法通缘四谛作无我观。论既云诸圣谛理故知非一谛也。此文顺涅槃经说世第一法亦缘四谛。不同小论唯缘苦谛。二云。世第一法唯缘一谛同小论说。今此文相举总取别。谓于前暖等所观诸圣谛理中之一起内作意也。然涅槃经说缘四谛者。远公释言观谛有其二种。一者得修现在所起。二者得修未来所成。世第一法现在所修虽观一谛一行。未来像于总四谛增明。今就得修名缘四谛。今解彼经亦举总取别。虽总举四谛而意取苦谛故也。第三解远离作意中。从此无间乃至现见智生等者。景云。从此世第一法无间。于世第一法已前所观诸圣谛理起内作意。作意无间随前次第所观诸谛。若欲界四谛是现见。若上二界四谛名非现见。如其世第一法次第有见道无分别决定智现见智生。由此智生故三界见惑一切粗重皆永断。泰云。从此真见道无间。后在相见道中于前所说诸谛重观。以上论云出世心生即真见故。备述三义。言辨相见道前方便既有法类智。于真观中应知亦有。然法类智虽有多种。而此文意观欲名法。观上名类。又解。就真见道唯一念时随方便分四谛智。故云如次。其钝根者别观四谛。故云如次。前解为胜。基云。从前世第一法无间。从前第一法所观诸圣谛理今于真见道间起内作意。此真见道作意无间。于相见道中随前第一法时所观诸谛。若此亦现见。他方不同分界等不现见诸圣谛中。如苦集等之次第有无漏无漏无分别决定。不由他引自生疑智现前。以现量证智生。非如见道前即有分别疑可比度而生。是此中意。又证世第一法无间名从此无间。今意欲解真见道难知。越说相见道。却解所从无间所即世第一法。今却成前。谓前所观诸圣谛理起内作意即乃世第一法时。此作意无间随前次第所观诸谛于相见道中若现见不现见决定智现见智生。亦是此中意。论此永断故若先已离欲界贪者乃至不复还来生此世间者。此中据先用世间道伏离欲界欲。今入见道时成不还果。即是超越不还之人。今且据离欲界不还。不论乃至先离无所有处人。前卷未说世间离欲者相。威仪寂静言语敦肃而无[跳-兆+巢]动等。今此与彼相似。故言当知无异等。又虽相似少有差别。谓不还人不还生欲界。即于彼入涅槃。世间离欲者不然。故有差别也。由能知智与所知境和合无乖现前察故名现观乃至婆罗门等当知亦尔者。入见道证如时。境如无相。故其智亦无相。二无相和合。能缘所缘无相乖违。现前观察。故名现观。释现观名义。如一刹帝利与刹帝利和会一处无有乖意。以种性同故而是一类。亦名现观。婆罗门等当知亦尔。此亦成就众多相状等者。明入见道者有十二相状。一证理观获得四智。一唯法智。谓在凡夫时妄计实我。今入见道除遣实我但有于法故。二非断智。三非学智。谓于凡夫时妄计断常。今入见道离计断常。即非断智非常智。此据分别断见不论修断见也。四缘生如幻事智。谓于凡夫时妄起邪见见取戒取。今入见道善推求故观见诸法。此由如幻事。无如彼三见等所计。此即第一相状。二于境界失念起猛利缠。作意即遣。三毕竟不堕恶趣。恶趣亦得对治道故。四不故思犯戒。五不退转弃舍所学。景云。已断惑种故。无退转弃舍学果。基云。得决定智故。于所学中必不退转弃舍所学也。六不造五无间业。七定知苦乐非自作等。景云。定知乐非自神我所作。亦非彼他自在天作。亦非前二共作。亦非非彼假名自他而作及无因作。基云。悟诸从缘生法故遣因中自作等妄计也。八终不请外道为师起福田相。九于他沙门婆罗门等终不观瞻口及颜面乃至得无所畏者。谓不信他道出家受学。唯以法智见法类智得法于大师教生决定信。故于诸法中得无可畏。此如下第九供中广解。对法第九卷亦解。十终不妄计世瑞吉祥以为清净者。唯知佛为清净也。世瑞吉祥者。谓世人妄计世瑞相。如欲行时见净水香华。是少时瑞相。又计吉祥即随见此瑞法号为吉祥。今不如是。十一终不更受第八有生。唯七生等也。十二证得四不坏净也。第四解观察作意中。初略辨。后广释。前中复二。初明断修惑得二果相。后明舍中观察。初复从此后乃至当知亦尔者。有十二相同于初果。然少差别乃至速疾遣者。与初果人第二相别也。唯一度来由此世间等者。此与初果人第十一相别也。合初二果有二相差别得不还果及不还相。如前超越入见道时不还相。辨观察云当知此中至而正修习者。观察作意通能观察三界修惑已断未断是胜进道。然于修道正断无间道是摄乐作意。从断欲界九品乃至非想入无间道是其住非想第九无间道。是其住非想第九无间道。是加行究竟道。此中但举所断欲界修惑得中二果。不辨能治摄乐作意。摄乐作意后文当说。第二广释中。复分为二。初问答广辨修道体用品类差别。二如是于修下明于中观察。前中。云谓由定地作意通世定慧二法。无间殷重二修定自性。泰云。定地作意是修自性。由二修故证彼自性。又可会彼所证境。八种修业中。基师等解。由修故得者。即修也。由修故习者。即习修也。若先已得未令现前但由修习彼种类法当令现前令转清净鲜白生起名修故净者。此即法智时其类智种子亦成就故名先已得。由修习彼法智种子时即资类智种。至类智时此种子能生类智令转清净鲜白生起名修故净。即法智时修类智种子令清净后生类智故也。又如见道前重增无漏种入见道生法智等是。又种子成就是由修故得。现行成熟名由修故习。自在成就名由修故净。是三成熟也。若已生或能灭断名由修故遣。未生诸惑能令不生了知如病等名由修故知。下明修品类有十二种。基云。此解无间道能断不言加行道者。对法明金刚喻定并取加行道者非真实义。若断种子唯无间道若制伏种子。加行道亦有此义。彼论约制伏种子义故金刚喻定亦取加行道。此论据断种子难故唯无间道。胜进道修者。谓由此故乃至或复未超越究竟位者。泰云。胜进有二。一未起趣后地加行来皆名胜进道。论云乃至。意在于此。二约断惑第八品未尽未尽第九加行道心趣无学位。并名胜进。基云。此义未起后下烦恼对治加行以来诸所有渐观修习发心等是前对治道胜进道。又得初果以来趣求第二三果起乐趣入无学究竟位以来可有发心修行等是前胜进道。问曰。起后品加行何故不是前胜进。义曰。今别作法后加行缘后品故。随此义故不取。其实亦是谓又已断非想第八品以来惑未断第九品成究竟位所谓有诸道。是欲界初品对治道之胜进道。又是断欲界惑第三果人之胜进道。若至非想第九无间道亦是胜进道。若第九解脱道且不名胜进。以得解脱果是解脱增胜名解脱道。今此中并得义非真作法。于时时间于可厌法乃至名摄乐作意法者。第五解摄乐作意也。前卷摄乐以后明观察。此卷先明观察后明摄乐者。前约世道离欲界欲入初静虑七种作意顺次而说。今此总据离修惑证中二果。以明于彼观察断与未断然后略辨摄乐通于四道也。彼即于此下。第六解加行究竟。谓从断欲界修惑乃至非想八无间未尽。是摄乐作意之力。若具缚人修得此定即能永断一切烦恼。然要由断非想八品修惑方得此定。得此定时断修惑尽。从此金刚喻定三摩地无间已下。第七明究竟果。于中有三。初辨有为无为果体。以其标位。二又于尔时至极究竟已下重明罗汉胜德。第三当知此中金刚喻定所摄作意已下对因立果。前中。云诸漏已尽者。以三漏尽故生亦已尽。即是我生已尽智。所作已辨无复所作者。所作已辨智也。证得自义者。以于圣道究竟修故证自果义利。即是梵行已立智。尽诸有结者。以有结尽故不受有。即不受后有智也。三住中。基公解云。圣住谓空无愿无相灭定者。诸论中唯有三解脱门为圣住。今取灭定。以无相故即多住亦在住中。诸论约三解脱作法。此通实为论。无违。又会正为圣。能证圣正法名圣住。唯。三解脱门。若圣人之中成就名圣住。即灭定亦是。余四圣等不离道谛有心会正是住义。今灭定无心无会正义故诸论无。此论据成就故有。天住中。诸论唯四静虑今此论通无色者。以定慧均义。据标天名者。唯说四禅。即诸论如对法第十卷说。若有无漏义复有亦名天者。无色亦然。故此中通无色。不违。又约有定光净故名天。无色亦有定光净故名天。即亦是天住。如此文实作法。彼约一义。就第二重明胜德中。有三十二法。至极究竟者。以到无学果故。此即第一胜。毕竟无垢者是第二。罗汉断三界惑尽也。毕竟证得梵行边际者是第三。谓超有学行梵行者犹未到极。今无学到边也。离诸开键者。三界烦恼留住有情不令出离犹如开键。无学离之即第四也。已出深垢坑。即第五离四暴流也。已度深堑。即第六离四轭也。已能摧伏彼伊师迦是为真圣者即第七。西方有山名伊师迦高而且峻。景云。此譬我慢自举。基云。譬有顶烦恼亦高而最胜。无学离有顶惑如摧伊师迦也。摧灭高幢者。基云。言摧我慢。即第八也。已断五支者。第九也。基云。已断五上分结并五下分结。景云。但断五上分结。成就六支者。即第十也。景云。成六常住支。(基云)成就六念又成轨则所行等六支。今若依阿含经释此文者。应云已断五盖获六恒住。故彼经辨罗汉果云摧五盖护六住摧一身念降魔。但下文说成六恒住何须重辨。一向守护四所依止第十一。守护四依依法不依人等。又常乞食粪扫衣等四依止。又守护四念住名四依止。最极远离者第十二。有学已离诸恶趣等。今无学胜彼名最极远离。又或离邪行或离杀生等胜有学。独一谛实者十三明无虚诳。又离妄语名为谛实。弃舍希求者十四。至极位故更无希求。又无不与取故名不希求。无浊思惟者十五。唯善无记思惟。无不善染污浊思惟故。又无邪行浊思惟故。又无杀生浊思惟故。此上四即十恶业道中前四种亦得。身行猗息者十六。居有学位身有极涩。今无学常得轻安故。身行猗息。猗即猗乐也。心善解脱慧善解脱十七。得俱解脱或唯慧解脱也。独一为侣也者。最胜故名为独一。非余有学等侣名为无侣。即十八也。正行已立十九。谓入涅槃行已立也。名已亲近无上丈夫二十。明与佛同证人空。亲近于佛佛是丈夫无上也。具足成就六恒住法乃至意正念正知二十一。明常住六恒住法。六恒住法以舍念正知三法为体。彼于尔时领受贪欲等乃至愚痴无余永尽者二十二。离三界不善根。彼贪嗔痴皆永尽故不造诸恶习近诸善者二十三。明断恶修善。其心犹如虚空净水二十四。其心如虚空无染。如净水无浊。又如空无碍。如水明净。如水无尘。如妙香檀香为一切天帝天王恭敬养者是二十五也。景云。如世间中上香檀木香为天帝天王敬重。基云。如天帝宫中有妙香檀树天帝天王常生恭敬。又罗汉身如一帝香檀木。言无惑自在故常为天帝等恭敬。住有余依般涅槃界二十六。明得有余涅槃。度生死海乃至亦名住持最后有身二十七。明此身得涅槃但住持一身。先业烦恼所引诸蕴乃至永灭涅槃二十八。明得无余涅槃。当知此中有如是相乃至五者不能贮畜受用诸欲资具二十九。明不习近五种处所。如是不能妄计苦乐等乃至无因而生三十。明处诸法从缘而生不生妄计。又亦不能怖畏一切不应记事三十一。明已知佛法故他问无不能知。十四不应记事中不生怖畏。亦又不能于云等三十二。明无我故无怖。此为三十二种罗汉功德也。如是一切名声闻地已下文。总结一地。而文少故寄在第四瑜伽处中。言犹如一切名句文身是所制造文章咒术异论根本者。基云。文章异论如依名句等方成。今声闻行如依此。应教法。教法为依彼根本如名句等。今解。此略辨声闻地为彼声闻相应广教根本也。
　　独觉地若依梵语名钵剌翳迦佛陀。旧云辟支讹也。此云独觉。初发心时亦值佛世间法思惟。后得道身出无佛世。性乐寂静不欲杂居修加行满无师友教自然独悟。永出世间中行中果。故名独觉。或观待缘而悟圣果。亦名缘觉。如是独觉种性发心修行得果。一切总说为独觉地。文中初结前问后。后开五门以释之。解种性中。(景云)三种独觉皆烦恼轻微名薄尘。于诸有情慈悲劣薄名薄悲。愿求独觉出无师无敌之世名慢行类(泰云)前薄尘性烦恼薄。故易不断徐。薄烦恼中慢惑少重。由是慢性故希愿无师(基云)种性有三种人。或一人具三。一人具三中随增性说故有三种。或一人约三义故说三种。道中(景云)此正明修习入圣。前方便道初人百劫修蕴等善巧。百劫满已于最后身伏无所有以还修惑。依第四静虑起不净观乃至究竟。此人取后二果。第三亦是本性独觉。遇佛发心多生修道。乃至能起因乘旨三善根不能入圣。但修蕴等善巧即便命终。于后生身惑伏无所有以还修断烦恼。于五地中随依何地入谛现观。越证那含断烦恼方取罗汉。或时此人住前三善根命终受身。于后身上更起忍等入谛现观。得初果已总断九地修惑超证罗汉。第三亦是本性独觉。遇佛发心修方便道乃至入圣证法现观。得初学果或证第二未能尽漏而便命终。或作七生或作一来。当无佛世依二果身不取那含越证罗汉。此后二人并是部行。极少不减四生。极多不满百劫。以不及初人故。此第二门意明三种独觉初殆发心修方便道(基云)第一初发心时值佛修百劫已成果麟角。今论别说经百劫已值佛世。又解百劫中虽修行未修蕴等善巧。经百劫已值佛世方修蕴善巧。在后身方成道麟角。第二道先值佛为说法。不满百劫修。或九十劫。乃至一劫修习已。于暖等位中修习蕴等善巧。于此身不能证极果。或证初果或家家七生一往来一间等。于后身得独觉果等。第三道值佛修习已于此身得初果。或七生家家一间一往来等果。后修蕴等善巧于当来世证独觉无学果。若依智论二十六卷云。辟支佛有二种义。一名独觉二名因缘觉。如上说独觉者。是人今世成道。自觉不从他闻。是名独觉辟支迦佛。独觉辟支迦佛有二种。一种本是觉人。在学人中生。是时无佛。佛法灭。是须陀洹已满七生。不应第八生。自得成道。是人不名佛不名阿罗汉名为小辟支迦佛。与阿罗汉无异。或有不如舍利弗等大阿罗汉者。大辟支佛百劫中作功德增长智慧。得三十二相分。或有三十一相。或三十二十九相乃至一相于九种阿罗汉中智慧利胜。于诸深法中总相别相。能入久修习定。常乐独处如是相。名为大辟支迦佛。又若准十地论以一行一果为胜说也。习中。三藏云。前第二人身具声闻独觉二种。故种声闻解脱分善已。经于三生更值佛世。转根得成独觉种姓。能引独觉决择分善令得现起。其第三人。初之三果值佛出世转成独觉。非是异生。故不还果名至极处。(景云)方便道成。更复修习入谛观修习三相。前门已辨。但知第三独觉发心入圣不能尽满而复经生者。是初二果非是不还。若是不退不能尽漏住果。命终则生上界。无有独觉生上界者故知第三独觉遇佛发心修道入圣。不能尽漏而命终者。是初二果。次文自判。初名麟角。后二名部行。(基云)习有三种。第一如文。第二即用前道有二。故习亦有二。解住如文。行中总举一切辨其行相。但现神通不说法等乃至本来一向趣寂(景云)依对法第十三云。独觉乘补特伽罗者。谓作独觉法性。若定不定是中根性。自求解脱。发弘正愿。修厌离贪解脱意乐。及修独证菩提意乐。即声闻藏为所缘境。精进修行法随法行。或先未起顺决择分。或先已起顺决择分。或先未得果或先已得果。出无佛世唯内思惟圣道现前。或如麟角独觉住。或复独胜部行得尽苦际。若先未起顺决择分亦不得果如是方成麟角独住。所余成独觉胜部行者。此义大同瑜伽。或先未起顺决择分则是瑜伽初人。或先已起顺决择分即当瑜伽后之二人。或先未得果即当瑜伽前二人。或先已得果即当瑜伽第三人。初人成麟角。后二成部行。亦同瑜伽。言若定不定者。初人于百劫中修解脱分于最后身方起暖等即得尽漏与声闻异名定。第二第三遇佛发心或但起暖等或亦得入圣证预流果相同声闻名为不定。亦可独觉乘中若唯成熟独觉种姓此则名定。若并成熟余乘种姓此名不定。文中解释同彼瑜伽但举定者略不分别不定独觉。对法又云如说预流人有二种。一渐出离如前说。二顿出离谓入谛现观已依未至定发出世间道顿断三界一切烦恼。品品别断。唯立二果谓预流果阿罗汉果。由此二果如其次第永断三界见修烦恼。无余所显故不立中间二果。以唯断欲界修惑有余无余所显故又依如是顿出离人于经中说预流无间即立罗汉。是人于现法或临终时善辨圣旨。设不能办由愿力故还生欲界出无佛世成独胜果。设不办者未能无余离诸欲故。即以愿力生欲界者。彼能速证般涅槃故者此后段文。即说本性是不定声闻。得预流已欲越取罗汉而不能办。即以愿力出无佛世成独胜果。由此愿故回求独觉即住初果。或七生已于最后身尽于余结证于独觉。此则名为声闻独觉。言一切本来一向趣寂者。性乐寂静故名趣寂。非谓皆是决定性趣寂。

　　瑜伽论记卷第八(之上终)


　　瑜伽论记卷第八(之下)(论本第三十五卷)

　　　　释遁伦集撰
　　
　　论本第三十五


　　菩萨地

　　悕求大觉。悲愍有情。或求菩提。志愿坚猛。长时修证。永出世间。大行大果故名菩萨。如是菩萨种姓发心修行得果。一切总说为菩萨地。于中有四瑜伽处。旧地持云方便处。今云瑜伽。正翻相应。义如前说。言四瑜伽者。一持瑜伽。出彼菩萨所觉之法。若因若果总名第一持瑜伽处。二持随法瑜伽。谓随前法而起修起故名随法。三持究竟瑜伽。由修成满故名究竟。四持次第瑜伽。
　　重明前义。谓品次第故言次第。皆言持者是任持也。此有三义。一者以因持果。二者景云。任持自体。基云。堪任名持。有种性者有堪任故。三者前能持后。如初瑜伽。后有三持。初种姓持。持于发心持行方便持。发心持行方便持生佛果。测云。持有三义。谓以因持果。以总持别。以文持义。故名为持。总论合初有十八品。
　　种姓在初故云第一。若依梵本。初字在下。今顺此方初字在上故云初持瑜伽乃至第一。问曰。前三种持明诸万行。三处明何别。遂三周明耶。录曰。如瑜伽释家最胜子。释初持明十二住。唯所行之行法。第二随法明十三住。兼解如来住。明能行之法。第二究竟合十三住为其七地。七地者何。始从种姓乃至究竟。此时明学成满。重明因果。虽三周明义。其意不同。就此地文总判为二。初结前生后二正解释。泰云。依西国经本。初尊写经人。将写经时。或先归依三宝。或先归依大自在天。然旧翻此地。谬置经主归依之颂。乃至漏结前生后及嗢拖喃。谬良深也。若论主先归三世佛方造论者。应在论初五识身地前归依之语。又准梵本。诸地之初并有结前生后及以总颂。何于地不例于前阙无此耶。是知乃是经主归三世诸佛。非论主也。就正释中。先解前三瑜伽二十七品。即是解释三持十法。三解第四瑜伽。即序二十七品前后次第。此第四持旧论无文。前中复三。初举十法略标网要。第二依问广辨。第三释已总结。前中先举一颂列十法名。二长行属当。有十法具摄大乘菩萨道及果等者。依梵本语。远绝继达磨。唐云有十法。萨破罗及果萨埵(有情)末伽(道)菩提(觉)摩诃(大)般那(乘)僧伽罗诃(摄)三试刺且羯(能具)然今随此语。显此十法具收大乘因果法尽。云具摄大乘。大乘是何。谓道及果。旧满萨破罗。故不说及果。解中还有。又约梵本有七转声。有十法具摄初转声。便是能摄大乘菩萨道及道果。第六声故是所摄。然旧翻译家不解转声。故大乘为能摄。十法为所摄。此亦讹也。次列十法。一持。即三种持。二相。即菩萨五相。三分。梵云持仡。又此云品。又分或翼。三十七法中亦有此名。故亦翻为分。又译为品。旧翻名翼讹也。此中不说多翼之义。但明菩萨在家出家二品不同。故旧名品。若尔题品名时即名品品。有此相妨。故云分也。四梵云何地(增上)阿世邪(意乐)总名增上意乐(即十五意乐)梵云质多此云净心。梵本十法中亦无此语。五住。即十三住。六生。即菩萨五生化物。七摄受。梵云何如迦罗诃梵十法中亦无此名。八地。即六地。九行。即菩萨四种行。十建立。梵云钵剌底风侘。建立如来百四十德故。又云毗波萨地。此云安立。梵本中无如是。十法随义分别有六门。一者总别。旧云初持是总。余九是别。今三藏云。此论以十法为体。十法中摄法尽者名之为总。摄不尽者名之为别。住及与地遍摄因果故名总。余之八种不遍因果故名为别。二者因果分别。旧人义章种种解释。今解。初持一种唯因非果。第十一种唯果非因。住之与地。通因及果。余之六种。若据文相说唯因非果。就实而言皆通因果。三者行位差别分别者。持住地建立此四是位。余六是行。若通而言之。皆通行位。四者自利利他。旧云初五是自利。次三是利他。后二是自他利。若通而言之。修十法皆名自利。十种益物皆名利他。今依下论文相。初五是自利。次三通自他。后二唯利他。五者自分胜进。古解云。前八自分。后二胜进。若通十法成就皆是自分。仰习皆是胜进。今解不然。论文无相貌。初一种姓唯自分。余九是通自分胜进。望前为胜进望后为自分。六者三持分别。三持有二种。一初次毕竟三持者。依新论具有四持。今且除第四次第持。就实为论。此三种持通含十法。然十中初十八品修行力劣。起字之初名为初持。随法瑜伽以去。相等四品。造修功强。行用渐胜。名为次持。究竟瑜伽已去。生等五品。修行渐满。得果渐近。名究竟持。远法师亦当此释。二种姓发心及加行三持分别。初一持法。义当种姓。次相等四义。当发心。后生等五义。当加行持。若就通论。则十法皆通三持。如种姓内住持之义。说名为持。表彰之义即名为相。趣向之义即此翼法。分证离染。即名净心。就德成位。亦即是住。托报随物说名为生。摄化众生即是摄法。利物位成说之为地。胜修上进说名为行。随文觉实名为安立。种姓既然。发心方便类释皆尔。上来已解总标纲要。自下第二依门广辨。文有三别。初解第一持义。于中广开为十八品。是初瑜伽。次解相分增上意乐及住四法即为四品。是其第二随法瑜伽。次解生摄地行建立则为五品。是其第三究竟瑜伽。此三瑜伽即是初持次持及毕竟持。第四瑜伽更无别法。问此持中何故初得持名。于此持中明三持故。一者种姓。二者堪任。三者菩提分法。三义名持。广释如此。故得持名。然此三持略以三门分别。一辨体。谓初种姓持二种姓为体。发心持以大愿为体。愿是希求。则取胜解欲信及思并有希求。而摄论云后四波罗蜜是后智者。约智引导总判是智。岂无别体。如说前六度是无分别智摄。岂可无别施戒等体。菩提分别法持以六度三十七菩提分法为体。二辨名。得有通有别。通名云三持者。三是数名持是义名。持有三义。如上释。别名者。二种姓为种姓。乃至以菩提分法为第三持。是故皆以当体得名。或可皆从义用得名。三明位地差别(测云)有二义。一克实为论。十信已前唯有种姓。十信已去乃至金刚皆具三种持。二寄位论三。西国三说不同。一解十信已前名为种姓持。十信为发心持。十解以去为菩提分法持。第二云从无始来乃至十信为种姓持。所以尔者。性习二种为种姓持故。十解已上乃至回向为发心持。初地以上乃至金刚为菩提分法持。第三云分三劫即为三持。谓十信已上初僧祇为初持。初地已上乃至七地为第二持。八地以上第三僧祇为第三持。基云。西方有二。一说。种姓持如护月菩萨取无始法尔种即十信前。发心持即十信已去所有发心。菩提分法持即十住已去所行之法。护法菩萨义势同之。胜军论师义中少别。别别者何。谓种姓持即无始来有所知障性可断边义说为种姓。即义可断处有无漏种也。发心持取十信时有漏闻思慧等。菩提分法义同于前。又有别异说。种姓持即法尔种谓十信前。二发心持即十信已去。三菩提分法持即十解已去。又说。种姓持谓十信心。二发菩提心持谓十解位。菩提分法持谓十行位。虽有此释。未有逗留。典诘不冯。如何依据。又种姓持谓法尔种姓。发心持十信前十力万劫初发心亦得。取初地真发菩提心亦得。此中若总科判初瑜伽。又初十七品正解菩萨地相。末后一品举受持功德劝人修学。不尔。直判初瑜伽中有其三持。解此三持。文则有二。初略辨三持。第二云何种姓已下广辨。前中云何名持等者。此略问答出三持体。谓诸菩萨自乘种姓者。是种姓持。为简二乘故云菩萨。菩萨之人亦有成就二乘种子。唯取大乘种子为种姓持故云自乘。最初发心者即是第二发心持。然虽知发心通于终始。今据胜说故云最初。言及以一切菩提分法者。即是第三行方便持。何以故下辨其持义。以诸菩萨自乘种姓为所依故为建立故有所堪能有大势等者(景云)明二种姓为依止等能得菩提。由为依止故能建立。由建立故有所堪能。由堪能故有大势力。具如是等故得菩提。亦可有所堪任释前依止。有大势力释前建立。(基云)今解此文且为二说。一者依止种姓故有堪任势力得成就菩提。即以种姓有堪任势力能建立大菩提。二者以自乘种姓为依止故有所堪任成正等觉。自乘种姓为能建立故有大势力证大菩提。种姓为此二释。下解发心菩提分法中亦为此二说。言以诸菩萨乃至为所圆满大菩提持者。(景云)若圆满属因即能圆满。圆满属果即所圆满。既言为所圆满当知属果。问曰。种姓等三。一种为持。何故种姓即悬持佛果。发心即持行方便。行方便持佛果耶。解云。此是影略。欲以种种文庄严于义则易解。如彼种姓悬持佛果。当知发心亦持佛果。发心既持次后行之方便。当知种姓亦持次后发心持也。行方便持持于佛果。义势邻接。不劳分别。问曰。一种影略。何故不言发心持于佛果。种姓持发心耶。解云。定有难者。不须解释。必须通者亦有道理。以种姓故。无满是种子即是正因。故望佛果。发心初起经一僧祇是其有漏。入地已去设是无漏。以非种子故不望佛果。近望加行有相生义以辨持也。(泰云)初性种为菩提心之所依止其习种姓建立菩提心。性种性为所依止故有堪任。以习种姓为建立故有大势力。故种姓持持菩提心远证菩提。菩提之心能得菩提故有堪任性。二种种姓能为菩提堪任性。故从果为名名堪任性。第二发心由二姓起。从性种生义望行方便为所依止。从习种生义望行方便为建立因。然施戒等在十信前名为施等。在十信上名波罗蜜。初地已上名二资粮。四地已去名菩提分。由此义故论主重举。亦可就于同时义说别名。近治六蔽故。欲升彼岸故。能资福智故。引生菩提故。第三加行从性种生。义望大菩提为所依止。从习种生义望大菩提为建立因故。能圆满无上大觉。然彼所依菩提分法能持菩提故。从果为名。所圆满大菩提持。任无种姓补特伽罗乃至定不堪任圆满无上正等菩提等者。举劣类胜也。景问曰。既无种姓云何能有发心行加行等者。一解。此假设言也。无种姓人设遇善友发心修行亦不能证无上菩提。何况不能发心行等。第二解云。无种姓人设从福分善种发心修行。以是有漏。终不能得无上菩提。第三解云。此据二乘无大乘种姓。虽从二乘无漏种姓发二乘心勤修二乘加行。终不能得无上菩提。(泰云)据无种姓人及二乘定性说。(基云)旦有三释。假设为论。是第一说。决定二乘种姓亦名无大乘种姓。虽复随缘发菩提心亦不堪任故。故说虽发心等。是第二释。即法尔无性人实虽发心究竟退不能得彼无上菩提。此第三说。问发菩提心非求世间果。此现行心从何种生。释曰。从福分善种生。非无无漏种。无方便无漏慧故。故论云。唯以人天善根而成就之等。又此种姓已说名持等者。谓亦名种姓助发心助加行助。乃至种姓舍宅。发心舍宅加行舍宅。(泰云)准释论有二解。一解助等六名。并是持别名。更无别义。一解义亦有别。能持果故名持。令果续住故名助。能生果故名因。与果作依故名依。果随持故名阶级。在果前行故名前导。果所居处故名舍宅。基云。助成果故。能生果故。依得果故。随从位故。导生智故。摄藏果故。如其次第配助因等。问曰。所行加行是何别。明发心持名加行。今此复名所行加行。释曰。所行能行两种各异。所行之行谓菩提分法。能行之行谓彼发心。故前发心名行加行。今此准文中菩提分法。是所行加行两种别也。上来略辨三持竟。自下广辨。如是种姓品之初首。于中种姓一品。即解种姓持。第二发心品。即解发心持。后三品已后有十六品。总是行方便持。就种姓品中有二。初正辨种姓相。第二从种姓菩萨乃至未为自法相违四随烦恼下随义分别。旧科此文初是自分后是胜进。前中复三。初明种性体。二明种姓相。三由诸菩萨所有种姓与如是等功德相应下总结姓相。前中复四。初明二种种姓体。二释其名。第三对果辨粗细。第四辨胜进过劣。略明二种姓义有其五门。一辨体。西方三说。若依胜军所说。无别姓种姓体。但彼身中二种障有可断义。云立本姓住种姓。后时值善知识闻法发心求菩提等。地前熏成有四闻熏。初从福分有漏善渐修成道分。道分渐修增长熏成无漏种子。名习种姓。即生无分别智等。若依护月立。有本有法尔无漏种子为姓种姓。后对十信闻法发心。从现行心资发本种令其增胜。即名习种姓。据本有义边名姓种姓。由修增长名习种姓。明于后时更不新熏成种。于旧种一体义说地前即有二种种姓。若依护法。地前虽彼有漏闻熏资导本种增多如姜芽等体。是本有种类。总属本姓住种姓。是则地前无有无漏习种姓体。但从姓种姓生。于初地初念无分别智。此智起已即熏成种方是无漏习种姓体。若论有漏习种。地前即有。二得名。旧名性种姓。今名本性住种姓。旧名习种姓。今名习所成种姓。此中通名二种种姓者。从数就义为名。别名性习者。性种当体得名。习种姓从方便得名。三约位前后。景云。若依护月。性种本有义即居前十信初心。资熏姓种令其增长。即名习种。无别习体。从十信已去二姓恒俱。设入初地已去亦不熏种。论云熏者。但熏发旧种名为熏种。若依护法。云始从十信已前及在地前四十心位。是姓种。在地前时虽为有漏闻熏资发本种功能增长。犹是本有种类。是故判入姓种所收。以经地前未有现行无漏别熏成种。故无无漏习种姓。故种姓居前但有有漏闻熏种子名习种姓。入地已去无漏现行熏成种子即有无漏习姓体。义在于后。基解别之。入文当述。测法师解有三义。一者。本末为论。性种姓为前。习种为后。第二资成分别。更互相资。故前后不定。谓由法尔故有习姓。由习姓故得增长。第三克实为论。无前后。谓十信已上乃至金刚齐有二姓故。四为缘通塞。护法菩萨云。二姓相望唯有增上缘。不同性故无因缘。种子法不缘境故无缘缘。亦无次第缘。是种子故。性望初地初生无分别智。有因缘增长缘。无缘缘次第缘。二姓望后得智。有三缘无次第缘。以二姓望佛果现行。具三缘。除次第缘。护月论师云。二姓相望同体故无四缘。性种性望初地正体智有二缘。望后得有三缘。可知。胜军云。性种性无体。是故不论。习种望初地无分别智有两解。一云。有因缘。何以故。同是道谛故。一云。唯有增上缘。如小乘苦忍无自分因。五对佛果分别。依护法义性种姓望受用身正因缘。望余二身非正因缘。若望八识四智是正因缘。习种姓望三身具二缘。谓因增上。望八识四智有二解。一云。初地已上有平第性智妙观察智。熏成习种故生佛果。望二智望六七识。得作三缘除次第。望圆镜智及成所智唯有二缘。谓缘缘增上。一云。平等性智妙观察智种子望四智八识具有三缘。除次第缘。护月云。二姓同体义分。以望受用身八识四智。皆具三缘。除次第缘。胜军云。平等性智妙观察智熏成种子故。能生佛果八识四智。文云。谓诸菩萨六处殊胜有如是相从无始世展转传来法尔所得等者。景云。谓诸菩萨者。举有种姓大乘人也。六处殊胜者。若依旧解。谓自性住佛性即如来藏。有不离不脱不异不思议过恒沙功德。今时具六入功德。故言六入殊胜。今则不然。六处者。还是眼等六处。言殊胜者。即阿赖耶识是其意处。于六处中最为殊胜。殊胜意处。是性种姓所依。言有如是相者。总出能依性种之体。此大乘性种本来是有故。言从无始世。体是有为。依阿赖耶相续至今故。导展转传来。不由熏成故。言法尔所得。又解。性种姓体。总依菩萨内六处身。故言六处。虽尔。亦依于外六处身。然非有情。是非不定故。但言六内处。言殊胜者。正出性种之体。有如是相下重复分别。分别如前。此依三藏作此二解。又有人解。虽复通依内外六处不过六故。但言六处。余义如前。习种姓者。若依胜军。初从福分善根渐渐修习成于道分。展转修之乃至熏成无漏种子。名习种性。若依护月。性种本有。后入十信闻法发心资熏本有性种令其增长。名习种性。若依护法。性种彼资流类增多。但名性种。现行无漏别熏成种性。故名习种。道谓先串习善根所得。泰云。六处殊胜。述西方六说。一云。附于六处。有无漏种子殊胜功能为六处所摄故。二云。有二障种子附在六处为六处所摄。此二障种子必应可断故名殊胜。此上二说。依随转理门。若约真实理门。唯第六处中有无漏种子。或二障可断义。约大数为论总言六处也。三云。于六处中有殊胜处。所谓意处。意处中殊胜者。谓第六意。第六意中殊胜者。谓无漏种子。或二障种子可断。此举体取用也。四云。第八识有相见分。眼等五处是相分。阿赖耶见分是中第六处。此六处总是本识相见分。此相见分所依自体分中。有无漏种子殊胜功能。或二障种子可断功能。此举相显体中所有殊胜功能。五云。于第八识中具有无漏眼等六处种子殊胜功能。亦有有色等六处无漏种子。此就强说。但云六处。不云十二处。六云。实有无漏十二处种子。不过六故但云六。如七叶树。西方诸师然多存异。本有无漏种子为殊胜也。基云。本种姓习种姓。如新旧三义随所应立之。有人言。护法菩萨取地上名习不然。地前十信即生无漏种故。生彼种时名习种姓。随增说生。护月论师义别。唯胜军师本种姓于所知障可断义用立之。习姓即十信时取有漏闻思等种是。问曰。生见道云何。释云有二义。一世第一法。与苦法智忍为增上缘生苦法智忍。于有为中唯此一无漏。不从因缘生。二或用世第一法为因缘生。串习多时所知障可断。有漏善最胜。最胜义故得为因缘。发生苦法忍。此论师意用为因缘。即如后解。先师所立义增上缘生。即古所传故。欲别一义故。故作是立。其意欲上者唯护法义。有人云。护法十信时未别种者不然。如仁王经说有差别。地前有三心。一信心。二住心。三坚心。信位中名习种姓。住者即十解十行二十心合为住心。坚心即十回向心。西方寻访彼经未闻有本。虽尔今且会之。如彼经意总说种姓为众多姓。即彼经云习种姓者。谓在信心即十信位也。性种姓者。谓在住心。住心彼经即十解十行。十解十行名性种姓。问曰。何故彼经先明种姓后明本姓。释云。初修习时名为习姓。后习已成性名性种姓。故此先后非如此论义。问何故彼合二十心为十住。华严等开二十心耶。释曰。简前后故。前初发生增上信故。故简异前。既不邻近初见道故。故合二十心但名一住。故十回向彼经说为道种姓。邻近见道无漏道故。见道已去名行种姓。是彼经意今此论意理必不然。姓各异故。此中义意二种皆取者。若依旧地持无此文。今三藏依梵本具说此文。今总收二性为种姓持。故云二种皆取。释异名中。二种种姓能生果故名种子。能持果故名界。恒沙功德性种类故名姓。辨粗细中。旧地持言。又不习者果细果远。习者果粗果近。古人有云。性种无为非修习法。故言不习。离名绝相。故言果细。非近情测。故言果远。习种有为可修之法故名为习。有名有相故导果粗。情虑可拟故言果近。有说先有习种能证名粗名近。后有所证性种名细名远。今所翻译与旧全别。文意但就性种姓解。三藏云。又此种姓未习成果说名为细者。谓未习种姓果说名为细。若成习种姓果即为粗。所以尔者。发心已去由习种姓故渐增转明故名为粗。基云。胜军等解。未发菩提心未习种姓果说名为细。未有习种姓果故。发心已去既有习果。与习种姓果俱行故说名为粗。护月义中亦有二说。一解。本性种姓未有习成。地前有漏现行果时名细。成有漏果时名粗。与现心俱故。是即本有无漏增上缘故。发菩提心果。第二说。地前姓习二种未有习成。登地已上无漏心果说名为细。若成无漏心方名为粗。与无漏心果俱故。护法义亦有二说。一说。习种性未习成。新生种子果时名细。若已习成新种子果时名粗。与新种果俱故。一解。义同护月后解。基云。此取十信初熏无漏种增倍故说粗细。非是余位。云何名俱。如护法义。更别成种。新生之种与旧种。俱可如此释。如护月义。但令旧增即当念中新增之种义说为果。旧来之种义说为因。故言俱也。又前念望后念。虽异刹邪因灭果生。由因有故能生其果。故说为俱。如胜军义。无始有漏善法种名因。十信初时因缘无漏教熏成新种。此种是果。无始种为因。因果同时故说为俱也。辨胜过劣中先略后广。言若诸菩萨乃至无上最胜者。景云。但成大乘种姓之因。已过二乘之果。何况无性一切有情。若依起信论师说。云一切众生烦恼起时即带无漏解性一切熏成大乘种姓者。则无三乘胜劣。亦无有性无性差别。云何得顺此文。未发心前但成种姓尚过二乘。况余一切无种姓人。基云。十信已前成就菩萨姓。尚过二乘有学无学。何况其余一切异生。何者。一切有情皆有二障。然无始来七方便前成二乘种。烦恼障有可断故。唯当能证烦恼障净。所知障竟不可断故。不得当证所知障净。然烦恼障有重有轻。根有利钝故。二乘有异。若成菩萨种。无始已来十信已前。二障必定当可断故。望彼四种。是无上胜。即与择分真如境中有障无障故立五种姓。义无差别。如彼当解。今释景公所疑。起信据不思议熏习真如受熏之义。瑜伽据可思议熏习赖耶受熏之义。法门各异。不可一准。何以故下问答广辨。问意者。三乘同坐解脱床。何故菩萨种姓在异生胜于二乘。答中有二。初约二障俱尽以明过小。二约四事以明过小。二障者。略辨其体有其四重。一约五重辨体。亦四住地是烦恼障。无明住地是所知障。二约人法二执。三藏云。但以我见为人执。以外诸惑皆非人执。若人执类故通名人执。义亦无失。若以法执望所知障有两解。一云。所知障宽法执狭。所以尔者。以事中无知非法执故。一云。法执与所知障等无宽狭。三藏意以后解为胜。三约七识分别。五识但起烦恼障是现量故非所知障。意识俱起二障。末那不定。一解末那但有惑障。三藏云。末那若无法执所知障者。即大有妨难。如瑜伽说赖耶极少必与一识俱行。如彼二乘学无学人入于灭定无末那者。尔时赖耶唯独一识不得说言极少二识俱行。又第七十八云。八地已去一切烦恼皆不现行。唯有所知障为所依止。此八地已上意识入人空观时。末那即起法执名有所知障。是故六七二识皆起二障。四约三性分别。烦恼障者。唯是不善及隐没无记。所知障者。西国三解不同。一云。唯染污。一云。通二性。一云。通三性。三藏意存二性除善。佛地论说多存法执。是无记性。唯识第九说通二性。次明治断烦恼障中。若见断者。初地中断。修所断者有其三品。上中二品初地已伏。毕竟不行。下品烦恼七地已来犹起故。佛地论云。五六七地若无末那识。应不得起六识烦恼。八地已去下品亦伏。下住品云二障三处过。一恶道烦恼粗重初地时断。二障一向无生法忍烦恼粗重第八地断。三一切烦恼习气随眠粗重第十地断者。道理修断烦恼至金刚心一时顿断。而言八地断者。据至八地永伏不行。说伏为断。所知障中。若见断者。初地断。若修断。二地已去念念渐断至金刚方尽。然住品中说烦恼障第三过者。谓最上成满菩萨住断者据无间道为论。所知障中第三过者。谓如来住断者据解脱道为论。即影略法门。言一切声闻独觉种姓唯能当证烦恼障净等者。问何故前立宗中云菩萨种姓尚过一切声闻独觉等。下释中即云声闻等种姓唯证烦恼障净。菩萨种姓当证二障净等。此文则说过二乘因。何故前后相违。解云。此影略互显亦无妨也。亦可举种姓明果。不欲明种姓。四事胜中。行胜者菩萨有二利行别。令得世间善因名利益。令得世善果名为安乐。又令得未来乐果名为利益。令得现乐名安乐。摄论云。令得出世乐名为利益。令得世间乐名为安乐。今此总明世间利乐。此通五趣。哀愍已下令彼人天护得胜义等者。人天道器堪受出世无漏胜义故也。善巧胜中。此中但明五种。余处惑亦加谛或处。明七加根等。二乘但于蕴界处缘起处非处中分别善巧。不能于五明处等通达善巧。善萨不尔。于一切处俱得善巧。对彼二乘故于善巧中胜。第二明种姓相中。文分为三。初略标纲要。次随别解释。后总结。前中景云。法尔本有无漏种子是种姓体。依此种子修行六度。表示菩萨有种姓体名为种姓相。六度体性者。法施财施即用无贪善根相应思业及所发身语共起五蕴为体。无畏施者。即用无嗔善根相应思等五蕴为体。若据檀义摄于六。则用三善根所发三业一切善法以为体。施戒有三聚。则用一切善法为体。忍中他不饶益忍以无嗔为体。安受苦忍三藏云精进为性。亦可以智推业故能安忍即智为性。法忍思惟解忍智慧为性。同时共起亦五蕴为体。精进克性用静虑精进数为体。若取俱生三业是则五蕴并是精进。静虑用别境中定数为体。因定所生功德法门并名静虑。慧用别境中慧数为体。十波罗蜜中后之四度是缘俗智。第六般若是缘理智。若唯立六度。则第六中通真俗也。泰云。无始已来所作施等虽非蜜多。而是蜜多相由此相故令他比知。身中实有菩萨种姓。随别释中文即为六。就辨施中有三。初征问发起。次正解释。第三总结。正解文中。初辨三施。第二六句分别。前中又二。初明菩萨本性乐施。第二对境能行。能行又三。初明财施。次辨法施。后无畏。财施文中前明悲田行施。后明敬田行施。悲施中初明有财施。后明无财施。就有财中前明多财施。财物虽少下明少财施。多财施中三时心净。施前心喜。正施欢喜。施后无悔。物多普惠物少济贫。言无所惠施深怀惭耻为他赞施等。是无财施。敬田可解。次明法施。其彼彼此世他世等者。于彼三世离恶行善事中作不请之友慈心恒说。下明无畏施。若诸有情怖于王贼。有情难也。水火等者。无情难也。自下六句分别。受他物未尝差违等者。第一有信也。于共财所下第二有义也。于其种种末尼下第三明其正直。旧地持文明不贪也。文相全别。基云。此中意谓人有种种珍财其心迷倒故。不能收拾不能防守。先寄施他心迷倒故不能记忆。菩萨能正开悟未尚令他欺网于彼。况当自为。其性好乐广大财位已下第四明性广大。基云。谓菩萨心广大故。心好受用。非少财位。其性好乐广大财位。以事业广大而非狭小故。又前已明施物虽少而能均布。慧施广大而非狭小。今明性好乐大财位施能均布。事业广大而非狭小。即与前文小物多物好乐为异也。于诸世间酒色下第五明于五欲能速厌舍。得大财宝下第六明不贪著。辨戒中初问次解后结。解中景云。分二。初明有种姓者设起恶业但成软品而不暴恶。二明对缘行戒。戒有三聚。文中略明三聚。初明十善业道。是律仪戒。次明四摄。是摄众生戒。测云。此明摄善法戒。中有二。初明性戒。二若见若闻已下现行善。前中有二。初种成。二于己下举他况己。今解。大判文势依如景师。然于其中亦明摄善法戒。即修十善四摄等一切善法名摄善法戒故。言于诸有情不极损恼乃至不生欢喜。于杀业中是其果离亦名自性离。言不以刀杖手块等恼害有情者。是其因离。十地经言。不以杀心受畜刀杖。言于诸众生性常慈爱者。此对治离慈能治爱。上来三句是不杀业也。于所应敬特起奉迎乃至非为愚钝者。是其不盗。由敬尊长乃至修和敬业。故离偷盗。此果离也。景云。此文身三业中略无离邪淫也。今解。由敬尊长修和敬业故离偷盗及邪淫也。言善顺他心乃至先言问讯者。总是离口四过。即四善语。言于恩有情下明不贪业。初报恩施。二于来求下是来求施。乃至如法求财不以非法者。总是不贪业道。不以卒暴者。不嗔业道。性常喜乐修诸福业下明正见业道。若见若闻乃至过于自受者为性仁慈。重于法受者即四法受明怖现恶因。及重后世者明畏当苦。四法受者受谓苦乐报受。受即是法故云法受。如下文说。如富贵人广造诸恶现乐后苦。如贫贱人持戒现苦后乐。富贵人修施戒等现乐后乐。贫贱人破戒等现苦后苦。虽有多句总明正见。次明摄众生戒。景云。言于他种种所应作事者明同事。于中如法之事菩萨则同。不如法事菩萨不同。善能制止已下乃至随生随舍明其利行。下明爱语通四善业。起贤善心尊重实语下明不妄语。不离他心明不两舌。亦不好乐已下明不绮语。言常柔软明不恶口。余文可知。测云。问后施品云不以媒行。以此据彼今此何意婚如法也。彼据出家。此就在家。今解。此略不辨布施摄者。前辨施度中义已显故。忍中但有耐怨害忍。精进中初问次解后结。解中景判。初明性自翘勤。后辨对缘行于精进。于中初明俗事所为坚固。二于真理心无怯弱。前中初明作事方便。二凡所施为下明根本业。于诸广大已下第二于理无怯中。先明理观无怯。次戒入众下明击论等事心无畏惮由精进成。后能引已下明以大事况小。基云。此具明三种。始从谓诸菩萨以下至思择方便要令究竟明加行精进。次凡所施为下至懈废退屈明被甲精进。于诸广大事业乃至何况小事来明无怯弱精进。静虑中景判。初为性审详无多散乱。次明能修禅定。就中有二。前明修禅。后明依禅起福慧果。前中又二。初有三句修禅方便。次后一句正辨待禅方便。三句中初明见闻修善胜处。谓山岩林薮乃至随顺晏默。第二便生是念下心欲从就深生恋慕。第三性薄烦恼下正处山岩至远离处。自下得禅。所谓思量自义。心不极为寻思所扰。下明禅定果。初明福果。谓修慈悲。即四无量。后明智果。于其怨品等是慈。若见闻下修悲。问曰。大乘所说菩萨修悲一向名大。为亦有悲而非大耶。解云。如辨功德之中云。悲者即共。大悲不共。即知悲与大悲二种具有。若尔应四无量外别有大悲。何故下文修四无量中云。若问何等名为菩萨。应正答言。住大悲者是。解云。菩萨初学为止烦恼假相修者。但名慈悲喜舍。不得名大。若修成济物。方得大名。所谓大悲大慈大喜大舍。于彼众生随力已下重辨修悲。于诸众生性自乐施利益安乐者。重辨修慈。上来福果。下明慧果。谓亲属衰亡乃至思能安忍等由其慧也。其性聪敏于法能受者闻持也。能持能思者义持也。成就念力于久所作自忆亦令他忆等者宿念通也。由菩萨加被令他记忆。他既能忆又能令他展转记忆。由本势力故得如是。基云。此三种始从谓诸菩萨乃至及远离所深生恋慕明方便静虑。性薄烦恼下乃至况于亲品及中庸品明饶益有情静虑。若见若闻下明引发神通静虑。此解第三中论云。于法能受能持能思。如十地论云。世亲释以闻思修三慧配之。闻谓受。记忆思不忘名思。即此思能生修。从因为名。修慧名思。此别一意。更勘十地论。慧中景云。言成俱生慧者。是生得慧。能入一切明处下明于境观达。初违明处等事境。遍于彼彼下能违理也。基云。此中者意无别明。三种且配之。性不顽钝性不微昧性不愚痴。此三句三慧次第配之。以上诸句论菩萨但能成就俱生慧即生得善。亦能入一切明处境界即方便善。此二句意总也。配三慧下文亦总明。三慧离过。能有力思择。又性不顽痴。当加行慧。论此慧能入一切明处境界。复成就生得善。其后得慧起言说故。遍于彼彼离放逸处有力思择。其无分别慧异前后智。此中不重论。又释。此总论菩萨慧。未必别明三慧。结云应知是名能比菩萨姓粗相等者。泰云。弥勒自言我是菩萨。但可以此事事粗相比知有情身中种姓。至如决定证知。唯佛世尊究竟现见。我之慈氏不能现见。基云。以菩萨细种姓相难知。今以行比知种姓故。言能比菩萨种姓粗相故。此段初文云。由此相故令他了知真是菩萨。其细相决定实义唯佛能知。此中且推于佛。不言我亦不知。古人云弥勒不知者谬也。以善戒经云种姓粗相我已略说。诸余实义唯佛能知者。当释迦亦不知也。且知推佛。非弥勒不知但言佛究竟知我亦知不究竟。由诸菩萨乃至余不应理者。第三总结性相也。景云。由诸菩萨所有种姓者。种姓体也。如是功德相应者。与种姓相相应也。成就贤善诸白净法者。总结姓相名白净法。三藏解云。由诸菩萨所有种姓与如是功德相应者。总是种姓体也。种姓之中有过恒沙功德种子。性类集聚故言相应。言成就贤善诸白净法者。种姓相也。唯次下文顺三藏解。有人复言。所有种姓虽举种姓而未取之。性与如是功德相应种性相也。成就贤善诸白净法者。诸种姓体也。是故能与等者结成持业。结二种姓为佛果因。因是持义。旧地持师云。此文叹其种姓最胜不可思议等者。不然。今举种姓所生佛果名最胜等。泰云。微细种姓。与粗六度相因极故能与难得等五命果为证得因。应正道理。若说菩萨种与余二乘果为证因。不应正理。自下第二随义分别。于中有四。初明种姓处相所有白法起时不定。二明种姓菩萨受生不定。三辨白法相违四随烦恼。第四明证菩提有其迟速。初云种姓菩萨乃至性与如是白法相应者。景云。十信已前性种菩萨若不起于四随烦恼即起有漏施戒等行名为白法。亦可已入十信习种菩萨如是白法或起不起。泰云。无始已来本有种姓人乃至未为四随烦恼惑。不具四之所染污。可以相表与白法俱。若被染污白法不显。即不可以粗比知细有性种。基云。此中白法谓前六度。四随烦恼如次下自列。其无始种性菩萨未具为四种惑。不具四种染污。种姓与如是六度相应。若被四随之所染污故白法不现。受生不定中所谓十信已前姓种菩萨遇缘造恶生于恶道。虽生恶道与余二乘及无种姓生恶道有大差别。谓有三别。一暂生速脱。二不定猛利苦受。三触微苦增上厌离悲余苦者。此中既言久处。将知位在十信已前姓种之位。问曰。十信已前菩萨有遇恶友得造五逆五劫受苦。云何得言暂生速离等。三藏解云。若有大乘种姓本性贤善。于父母等深生恋慕不造五逆。由余恶业生地狱中。以种姓力能速解脱。亦有新业生彼。不同云旧微尘故业。亦可此据十信已上初地已还习种菩萨不造五逆。由余恶业生恶道中。能速解脱。若十信已前虽有种姓不废遇缘造五逆业多时受苦。言如是等事皆由种姓佛大悲因之所熏发者。由彼身中有当作佛大悲种子熏发之力。虽生恶道与余差别。泰云。无始已来有菩萨种者由造恶业故生恶道。与余二乘决定性人及无性者有大差别。差别虽多。今略四事以显不同。二因前判。第三受性生厌。第四悲余受苦。此文四事并由无始而有菩萨种姓力之所作辨。四随烦恼中。此论多说十种烦恼名根本。缠垢名随。对法说一切烦恼皆名为随。以展转相因而生。并名为随。今此所明业之与报因烦恼起。并名随烦恼也。第一唯是烦恼体性。第二通有业惑名随烦恼。以近外道起诸邪行。第三由身系属夫主王贼。不能自在修道。此即说报名随烦恼。第四资具贪乏顾恋身命。贪及报名随烦恼。明证菩提有迟速中二。初明种姓人证有迟速。二明无种姓人决定不证。前中由四因缘不能速证。一未值佛说无倒道此未发心。二虽闻说发心颠倒修学。三虽说无倒而方便慢缓。此三并在十信已前。第四已入地前四位。善根未熟。初地资粮未得圆满。因缘阙故不能速证初地菩提。如小乘中下种成就。若成就者必入见道。此中亦尔。既言善根未熟。将知此人未入初地。若无种姓虽有一切一切种当知决定不证菩提者。景云。谓定性二乘及无三乘种姓之人假设虽有初缘值一切佛。二虽闻法修习一切无颠倒行。三一切勤修方便而无慢缓。以无种姓必定不证初地菩提。若翻此四。应云第一值一切佛闻法发心。二由发心无倒修学。三勇猛精进。四善根成就资粮圆满必入初地。基云。一切有三种者。初一切谓佛。第二一切谓学行。第三一切谓三世。言无性人虽有佛及所学行。三世中决定不证菩提。又释。初一切者谓佛。第二一切者于所学法无颠倒执。第三一切谓方便急速。翻前三因缘。但除根未熟无种姓者亦得值佛学行急发愿等。无第四根熟。当知决定不证菩提。泰云。无始已来虽有种姓。由阙四缘不能速证。四缘若具唯经三劫便能速证。资粮圆满即在初劫定得成佛。故无姓人必阙第四。前三得有。

　　发心品

　　上来已辨种姓持。因种姓故。便能发心愿求佛果及利他事。是故发心以愿为性。如彼初地真证发心真愿为体。今此发心亦愿为体。问已知发心以愿为体。未知此愿以何为体。答曰。萨婆多一处云。法界有二。谓相应不相应。相应者。思愿等。不相应。谓得等。故知以思为愿。一处云。希求。希求与愿相顺。故知是欲。一处云。爱有二种。一染爱是贪。二不染爱是信。谓爱佛菩提等。故知是信。成实云。愿谓思愿。大乘中依无相论。思欲为体。智是助伴。瑜伽四十九卷解愿度云。希求后智殊胜性。当知名愿波罗蜜多。此文说欲是愿。唯识第九有两说。初择法为性。第二有义云。以欲胜解及信为性。景云。道理发心求彼菩提及利他事。同时心聚一切皆此思等三最胜偏为愿体。是故发愿即是发心。发心不退入僧祇。始在十信初。论中据智为前导故。故言方便等四后智为体。施戒等六无分别智为体。测述三藏言。于三法上假立愿故。以三法为体。虽摄论等明十度中愿是后智。不应以慧为体。所以尔者。是通体故。以对法云一切功德皆以定慧为体。此则通体。不可则依彼文云慈悲喜舍等以慧为体。此亦如是。基云。若克法即欲信为体。此发心品即发心持。于此品中文相有三。初有五句释发心体。次有四句释发心异名。第三随义分别。前中先别解后总结。解即有五。初辨自性。昔远公云。愿与发心有何异耶。解云。要菩提果自属名愿。作意趣向名为发心。若作此解。愿与发心二法令别。违此论说最初发心以愿为体。又余经论皆云发四弘愿名为发心。二明行相。希求菩提。三明所缘。即缘彼菩提及利生事。四明功德。景云。善极善即身业是。贤即语业是。妙即意业。泰述两释。能得爱果故善极善。伏现缠故是贤。断随眠故是妙。五明最胜。菩萨下作轮王等化他生死之身亦为第一。于出世法愿成佛果胜彼二乘亦名第一。问曰。第二希求菩提及利他事以为行相。行相即是心之相分是所缘境。与第三所缘之境何异。解云。第三所缘即据本质。第二行相是其影像。问文中既求菩提复为有情而发心者。何故但名发菩提心不说发萨埵心耶。解云。本为救他而求菩提。但云发菩提心。即是发救萨埵心也。又复发心令生同我俱证菩提。故但云菩提心。不得说言发萨埵心。基云。初云最初发心乃至普能摄受其余正愿。下又云最初发心能摄一切菩提分法殊胜善根为上首故等者。此中以最初正愿发心皆猛利故。能摄余愿心。又此初愿心为上首先起。余愿心等皆是此种类。故是初愿心摄。第二释异名中。初解后结。解中四句。初名趣入。三藏云。真证发心所谓初地。如是发心即名趣入无上菩提。菩提数等者。此据世俗言说道理。此之发心亦名趣入。基解意同。泰云。登地已上得真法空无漏智故。是胜义谛大菩提数。地前菩萨但发求心未得法空。故依世俗假名说为大菩提数。意亦大同。第三句云大悲等流者。泰云。以大悲为发起菩提心果。故菩提心是悲等流果。悲是菩提心同类因也。第三随义分别有四。初明发心有退不退。二明发心因缘。三就缘因力等分别有退不退。第四最初初发心坚固菩萨下明不退菩萨摄善离过所得胜利。初中有二。先辨退不退。后遍亦约退辨究竟不究竟。前中泰云。已入十信定无退还。未入十信发而还退。如彼本业经云。十千劫后不退发心。起信论一万劫前发心有退。辨究不究中。景云。旧解据今一身不发故名究竟。后身还有发义。今解。此据无大乘种姓之人虽遇胜缘相似发心。一退已后毕竟不熏发。退已熏发者。不定姓为遇恶缘故退。由有种姓故能熏发。泰云。菩萨种姓及不定人虽退不久更发菩提心。故不究竟。自下第二明发心因缘。景云。四缘是疏。四因是亲。即此因缘和合有势用故名四力。基又云。缘疏因亲力为助伴。通明因缘二种故有三别。四缘之中。初缘即由见佛僧神变增盛所以发心。于中有四。一见闻佛僧希有神变。二由见闻故便即兴念。三于大菩提深生信解。四由信解是故发心。言安住者。即是其佛。修行者。谓诸菩萨。第二缘由闻依菩提故所说正法深信发心。即复有四。一闻正法。二闻已于教生信。三由前二故于佛智慧深生信解。四为得佛智是故发心。第三缘由见正法将灭所以发心。即复有四。初见菩萨法藏将灭。二因见兴念起护法心。三于佛智深生信解。四为得佛智所以发心。第四缘由睹众生为五浊所逼。于中导引令他学我所以发心。即复有四。初明于劫末时见诸众生烦恼缠逼。二因事兴念起引导心。三于菩提深生信解。四因信解是故发心。十随烦恼者。即下十种多字是也。若依旧论。第四名苦恼。第五名秽行。余之八名新旧无异。其中初一是无明。第四是受。第五者景云。但是无堪能不调柔性。测云。依此瑜伽上下文。多以烦恼种子为体。或可上来诸惑皆有无堪任性义。即是粗重。第七恶业。余有六种。是烦恼。彼余九种根本烦恼余随烦恼并在多诸烦恼中摄。基云。忧苦恶行等是随烦恼者。以随他烦恼生故名随烦恼。非体是烦恼。又从多为名名随烦恼。体非是也。在随烦恼门收。名随烦恼。次明四因。初问次答。中先列后解。前中第一种姓具足。第二赖友摄受。第三多起悲心。上云发心是悲等流。第四于苦无怯。问曰前四缘中第一见佛菩萨神变为缘。今明第二赖友摄受即说为因。何差别耶。景解。前者直睹神变所以为缘。今者为佛摄受发生闻慧为发心因。基云。彼缘中但见作神通未摄受教诲。今教诲是亲故是因也。见作神变是疏不教诲故是缘也。故二有别。又云。因中第三于诸众生多起悲心。与缘中第四末劫时等救度众生何异者。缘中但自创发心令他发心。因中代他受苦等是亲故因也。就解中释初因。云六处殊胜等。如前解释。释第二因由四种相善支具足。于中第二放逸。直于五欲境中放逸不必行于杀等。第三恶行。明是杀等。第一第四可解释。第三多悲心。亦有四因。依四境处虽不串习而能发起下中上悲无有断绝者。景云。四中但取三境除自。非悲境故。基云。四境谓前列他自受苦等。若见自若见他随遇一苦起下悲。若见自他随遭一苦起中悲。若见自他受无间大苦起上悲拔济。又或于四境一一皆能起上中下悲。测云。准此文判。既云虽未串习故知初地已上为名发心持者。此非分别世间。释第四于苦无怯亦有四因。有思择力能知我从昔来无利益苦尚能忍。况今有益设苦何畏。下明四力。初一自力。自力势多假外缘少。第二他力。多假外缘自力微少。此之二种由现在力未曾宿习。第三因力。宿习大乘善法者。由宿习力暂见佛等即能发心。名为因力。第四由于现法长时修习种种善法发菩提心。名加行力。第三就前缘因力等辨退不退。中二。初就缘因力辨退不退。后就四因令退。言若诸菩萨依上总别四缘四因等乃至亦非无动者。基公解云。此中意明若前四因四缘中。若别依一因一缘或总由四因缘二发心者。于四力中但依二力谓自因力。此二力中或别依一力或总依此二力而发心者。此皆坚固不动。差别依他力及加行或总二力而发心者。此不坚固亦非无动。若勘四缘中。初缘是遇佛菩萨等。今此文者别依总依皆坚固不动。他力亦是谓佛菩萨。他即在不坚固非无动中收。此何相违。述曰。不然。他力者。谓王及有力者逼令发心。非如见佛菩萨。见佛菩萨。是自发心。此自发心在缘中收。故不动。为他逼发心。是他力故。动中收。又加行力是不坚固。非无动收。如因中第二因善友摄受。是坚固不动收。此何意也。述曰。非也。善友摄受是见菩萨教行行等所遇之缘胜。释加行中小虽遇友乃世间之善士非如菩萨。故有别也。又义且约一义此中判为坚固不动等。如实者。缘因中有动不坚固者。他加行中有不动等者。且约一义别为此论也。次明四因缘能令退菩提心。与前四因相违。勘翻即之。第四明不退菩萨胜利中总有八双十六利。但景公云。有六种二者。以法门聚藏体一故合为一。今以义别故开为三。若开若合于义无伤。第一双中第二摄眷属过所不能染。过有二种谓于眷属饶益损减染污违顺等者。基云。谓于违起损减染污。于顺起增益染污。故名二事。今解。以染污心顺于饶益己者。违于损减己者也。第二双中景云。利益者与他因利。安乐者与他果乐。世出世等亦得别二。今解。利益者拔苦。安乐者与乐也。第三有二加行。一意乐加行者。即是自利利他方便意乐。二正行加行者。正行二利加行业也。第八双中初一由发求菩提心即是世间尊重福田。由生养众生法身故。是众生之父母也。第二无害利中。初解九句后总结之。前中初明现身得护非他所娆。景云。如一轮王即有五百青衣鬼护。发心菩萨得无恼逼故。得于轮王一倍所护即有千鬼所护。测云。旧论云。成就净福者。二转轮王福德所护者。有两解。一云。胜福坚固。菩萨功德。敌二轮王。故称为二。谓古言二轮王义意相似。护二轮王。许兵众及鬼神等。护此发心菩萨。又解。菩萨福德殊胜。非彼轮王倍能敌之。但彼出世俗过世福故。言二轮王福德护。一轮王有千善福之所卫护。发心菩萨有二千故言二护。第二转受余生身无重病。景云。泛辨受生有三。一者系业三界。谓十信已前受三界生为业所系。受命长短不得自在。二者不系业三界。谓十信已去顿悟菩萨至七地已来所受分段。取舍自在。名不系业。三者变化三界。若顿悟菩萨以无漏智为缘。愿留此身三祇不灭名变易身。渐悟菩萨如罗汉回心入大。十信已去乃至十地但受变易。若欲化生但起化身同类化物。第三利他无倦。第四身心粗重转复轻微。第五所用明咒皆有神验。景云。泛尔咒诵词句分明即名明句。基云。诵咒句泛尔。明句即咒有明辨。或此咒有明力。威神大者名明句。第六柔和忍辱。第七摧诸烦恼。第八随所居处灾横不起。第九或生恶趣速脱愍他。基公判释。由此菩萨乃至得倍转轮王护所守护者。似轮王福等。谓诸恶魍魉所不能近福。余身无病福。勇猛作义利福。无倦说法福。粗重转轻福。用咒多验福。悲恼有情柔和忍辱福。随惑微薄福。居国无恐福。速脱恶趣福。能厌诸苦福。下结文。如是一切等别结上所说九句。最初发心已下通结九句。及余胜利皆因摄受无恼害福之所得也。

　　自他利品

　　从此向下讫功德品。有十六品。总是第三行方便持。于中先结前问后。第二对问解释。解释有二。初开三章。第二依章广辨。依旧远法师云。自下方便持有二。初之五品明所学法。次十一品明其学行。今曰不然。依此论云。有三种所学处。即前五品所学之处。第六一品明如是学指学法也。余有十品明能学人行。故言略说菩萨若所学处若如是学若能修学也。就广辨中。先解五品七法以为所学。于中有二。初总开列五品七法。云何自利利他下随别解释。前中先问答发起。次举偈颂。后长行属当开五为七。初品之内自利利他即分为二。成就品亦开为二。一成就有情。二成就佛法。三依旧之自下解中还束七处以为五品。自利利他合解在此。但为向前总标纲要。无多论文。故将品自贯在首题。基云。此开七法应别处彰。今于自他利品首开者。以从菩提分法持首列也。菩提分法持从最后品持得为名。测云。七法相生次第者。菩萨观行以自利利他为本。故先明自他利。自不住善令他修者无有是处。故先自后他。行必依理。故自他品后明真实义。依证起通。令物生信。故实义后明威力品。力用既成。理须有所成就。故威力后明成就品。菩萨起行以利为先。故先辨利后明自。就胜进因圆得果必尔。故成就后明无上菩提。释初品中初开列十门。次依门辨。后结劝修学。十门之中。远法师摄为五对。初二一对所利差别。次二一对利体不同。次二一对明利时节。因利现在果利未来。次二一对此世他世交赊有异。末后一对真妄别也。依门辨中还有五段。初解纯共。先总问。后别解。解中先纯后共。纯中初开二章。解即为四。言二章者。一于纯自利利他有过应断。二无过应修。解中开二为四。一辨纯自利。于中景云有其十句。一为乐求财。二为希求法。三为生天乐修戒进定慧。戒生欲界定慧生上二。精进通生三界。余七句可知。基云有八。随义应知。二明自利共他。景云。上来第一解纯自利。次即合解纯利他行。以乘前辨自利行中故。即辨共中自利共他之行。两番解释。第二番云。又除如前所说诸相等者。除前所说施忍。其余戒进定慧等行当知皆名自利共他。基云。此中意由起智悲拟利他故求菩提。为利他故生天。亦利物教他众生。非如前应断中执天为胜乐求生天。令他福生即以悲为首。故修施忍等求菩提乐生天。皆乐利他故。名自利兼他。言又除如前所说诸相其余一切等乃至菩萨于此应勤修学以来。此中翻前自利障应唯名自利。今论云翻前名自利共他者。若独翻自利障唯行自利行应唯是自利。以自利是障菩萨不为。今为明唯兼物故。虽翻自利亦有利他义。障中亦尔。若唯望自利行即唯自利障。若意欲兼物亦有他利障。故下解他利故下共自中云又除如前诸说诸相其余一切与彼相违所有利他诸菩萨行当知皆名利他共自。即翻前以邪见修施。以无因果见犯戒离正行为人说法。二法唯利他障为利他兼自。此亦应是翻纯利他障为纯利行。今解。意有兼物之义欲虽翻障行通自利他。上下二文相似也。菩萨以利他为本故。唯利他及共自他利非障。若自利者是障。三明纯利他。于中有二句有过应断。一邪见财施。二不信因果毁戒法施。后有三句无过应修。一诸菩萨已超欲界由悲愿力为利他故舍诸静虑还生欲界。二诸菩萨已得自在起于变化十方利物。三者诸佛自事已满依力无畏于十方界行利他事。如是所说已下简别是非应断应修之相可知。二种即初二句也。四明利他共自。云又除如前所说诸相等者。景云。除前为他舍诸静虑还生欲界等三句。更有其余利他共自劝诸菩萨应勤修学。准基公言。除前邪见修施等二法唯利他障余与彼相违利他行名利他共自也。第二解利益安乐中又分为三。先别解利乐二相。次总约二种明与不与。后总结之。前中先解利益相。基云。利益种类自他者。谓一法自行令他行自他一种行一法故名种类。四法受谓此他世乐苦共为四句名曰法受。如下决择约彼富贵贫贱持戒毁戒以明四句。问此中明自他利种类。何故第四法受此他世俱非利益皆是苦受此中明耶。基云。菩萨不以第四法受为利益自他。若此行无利益自他故菩萨不为之意也。又以四法受信自利知可行不可行故。亦授与人亦知可行不可行。自他俱知可行者行不可行者不行。故俱为利益也。第五相中所有涅槃及得涅槃世出世间等者。即取涅槃及得涅槃世出世道俱名寂灭。基云。此举前第二第三事乃泛明第一第四不取意也。测云。此五相中无罪自利利他三业十善为体。摄受以无染污所摄无记异熟等乐及善喜乐舍三受为体。何以得知舍受无罪名乐者。下文云有漏受乐通三界系。故知舍受亦名为乐。或众具所摄五尘及诸定喜乐舍受是也。言此世他世乐者。四法四法文中此世苦后世乐中一分。全取二世乐。二句为二业体。何故不取此世乐后世苦者。此世乐中取后世苦因即是不善。是故不取。或可泛明此世乐者其中亦有善无记乐。是故亦取小分。寂灭乐者。以涅槃及能得涅槃资粮等五种道。问无罪乐即是摄受乐耶。解云。四句分别。或有无罪非摄受。谓忧苦相应善。或有摄受非无罪。谓无记罪所摄无染污乐等。或有具二句。可知。或非二乐。除上尔所事。对余诸句准此可知。次解安乐相。略出五乐体性者。一者因乐。基云。以三法为体。谓顺乐果业及根尘二法能生顺乐受触者。此三是因果体即通五蕴性。以通取顺乐果业故。相应若有皆因乐体通五蕴为体。测云。因果体以顺乐受五根六尘六触及感现法当来二世可爱果业。又释。现当者举因也。二者受乐。基云。即喜乐受通漏无漏为受体。测云。三受自性为体。谓喜乐舍。何以得知。下文云三界系。故知亦以舍喜为体。三者苦对治乐。基云。如文。谓寒热等苦息所生起乐觉。即以慧为苦对治乐体。又苦无之处义说为此乐。非实有体。以下文中自当简择。即随所应或通五蕴是此受体。测云。古说猗乐为体。是故论云即于如是苦息灭时生起乐觉。是则名为苦对治乐。一云。以能息苦衣食等物以为体性。三藏意存后解。四者受断乐。即以想受灭定为乐体。即是厌心种上立灭定。灭定位中所有厌心种子皆此乐体。论云以定为乐体故。五者无恼害乐有四种。一出离乐。景云。谓出家信戒为体。基云。即出家人。下结文云能随顺故。即随菩提乐也。三远离乐。谓初禅中得离所生喜乐。景云。五支并是。基云。即以受数为体也。三寂静乐。文言二禅已上诸寻伺息名寂静乐。景云。四支五支并是。基云。即以第二禅以上定为此乐体。以除寻伺故。亦以慧为乐体。四三菩提乐。基云。即正觉。谓无分别智乐。或通取后得智为此乐体。以断惑得此智。以所得无为涅槃乐是此乐收。为证寂灭故说寂灭。从心心所收故此乃五乐体性也。又此五乐皆是有为不明无为。故不取涅槃寂灭乐也。测云。无恼害乐有四种中。初一以戒为体。次二是定。后一是慧及断。故摄论及此论云。二断二智名为菩提。此中若约因果分别者。测云。以粗相分别苦对治乐唯因非果。余之四种皆通因果。其果四无恼害乐中前三皆因后一是果。据细分别苦对治乐亦通因果。以化身受大鱼等身息众生饥苦等恼即是对治等。故通佛果。前三无恼害乐就实亦通因果。又若就漏无漏分别者。以粗相分别苦对治乐一向有漏。受断乐一向无漏。余三通漏无漏。若细分别者。苦对治乐亦通无漏通佛果故。文中言因乐者谓二乐品等者。景云。有无漏二义。或身心二乐。下出乐因。诸根境界若此为因顺乐受触及可爱乐果业。四法为因。基云。此言因乐者。即与乐为因即为因乐。谓根境二法能生乐受。故名为二法。是乐因也。又根境亦能生顺苦受触。今取生顺乐触之根境。根境在乐受位中者是有品言。又释。二乐品者。即乐自性中有漏无漏乐为二也。又身心乐为二也。今文中言根境为因能生漏无漏身心二种乐也。不以根境为二但以为因。意举所生之果。谓漏无漏乐取能生之因根境为乐因也。又二乐品取如前漏无漏身心等果二并取因根境二为二乐品也。虽举果乐意取因乐。言受乐者。谓待苦息。由前所说因乐所摄三因缘故等者。基云。三因缘即根境二及顺乐果之业为三也。更别解取如前别义。论简诸乐是自性非自性中。景云。三界系者。欲界喜乐总名为乐。初二静虑四支五支中通有喜乐者同是喜受。据令意识适悦边名喜。令阿赖耶适悦或令所依五根适悦名乐。今明乐受喜亦名乐。又初静虑有三识身乐。第三静虑有意识乐。第四定已上唯舍无乐。而言欲色无色三界系乐者。彼舍受摄益身心通名乐。苦对治乐者乃至即于如是寒热饥渴等苦息灭时生起乐觉者。景云。问曰。如寒得火如饥得食汤浆名苦对治。为当取火及饮食等名苦对治乐。为当取彼火等所生乐受名苦对治乐。若取火等则不异前因乐。谓根尘等能生乐受名为因乐。若取火等所生乐受为体。则不异受乐。下结中云。苦对治乐息苦名乐非乐因故非乐自性。答曰。即取火等所生乐受同时慧数觉众苦灭名苦对治。亦可如为极饥渴苦所逼恼时得恶饮食除饥渴之苦亦不生乐但生舍受。舍受相应慧数觉无饥渴等苦名苦对治乐。灭想受定名受断乐者。景云。以依胜义行苦道理意识舍受是胜义行苦。住灭定时此胜义行苦暂时寂静故名为乐。实无意识觉受断乐。问曰。灭非想游观无漏入于灭定。灭定无漏。是则但灭无漏受体。无漏受体虽复生灭而非行苦。云何而言住灭定时灭胜义苦。解云。住灭定时近灭无漏心及心所。远灭非想有漏舍受。今据远灭名灭有漏。以悲想舍受微细要在观中观苦谛时方觉非想舍受是其行苦名胜义苦。又云。如彼无为。其实无间道已得想受灭无为。后久时方得彼定。于得定时却说前无间道时所得故名想受无为。今此亦尔。定是无漏加行非有漏。从远所厌为名名为厌苦。虽远心亦是有漏善。以胜义理故亦是苦。诸余所有无恼害乐等者。谓出离乐远离乐寂静乐。是随顺菩提乐故。是菩提乐分故。能引菩提乐故。名无恼害乐也。自下第二总约二种明与不与。于中有二。初明念与众生有利益乐不与众生无利益乐。二明菩萨亦自随力受学修行。前中复二。先总后别。别中复二。初明苦乐随益授与不随乐欲。二就五乐明与不与。前中复三。初明菩萨以慧了知劝彼众生舍无益乐。二明有共利益虽无乐欲应舍与之。三明有乐无益应削夺之。何以故下重释与夺之义。是故菩萨于诸众生若乐利益当知义意即乐安乐者。乐是乐欲。乐欲与他利益。即带乐欲与他安乐。此是与他利乐前方便心。言于诸众生若与利益当知义意即与安乐已下辨正与利益安乐之事。下就五乐明与不与。当知所有现法当来可爱果业所摄因乐乃至是所宜者于诸众生即应授与者。景云。三乐一分一向授与。以无罪故。于彼受乐及根尘触所摄因果乐或不与。如文可知。基云。此中释前五乐应思择可与不可与众生义。若第一因乐中取顺乐业。第三第四第五之乐应一向与众生不应思择。其因乐中根境二品及第二受乐应观可与不可与方与众生。此中有妨。如第三苦息除乐。有一众生先为贫苦不获造罪。菩萨为息除苦授与财宝。现获财宝乃至放逸造诸罪等。岂不授与此乐时能生诸罪能生诸染。又无恼害乐中出离乐寂静乐是色界定亦通有漏是有为法。若授与众生众生得之不废。虽生色界起贪定味不学内法计为涅槃。复还生恶趣。众生得之非无有罪非无有染。何故不同受乐观彼众生可与不可与乃言于诸众生一向授与耶。又乐受自性中通漏无漏。何故不言有漏者简择思惟无漏者一向授与。如彼因乐顺乐果之业一向授与根尘因乐即不授与。彼因乐有二种有与不与。受乐既有二种亦应与不与。远师云。顺乐之业摄彼决定应与者故说之决定饶益。即有众生起顺苦业菩萨不授。若起顺乐业决定应与。故彼受乐中无漏受者摄决定应利益者不能尽故。不得偏说。所化无量故。如四禅决定应与者之。无漏受不然。问曰。若有根熟欲入见谛堪与无漏者亦是决定。何故不与。前解非也。义曰。若约实理。受自性中亦得如因乐分别。但以有性无性别故无漏受不应一向与。又可入地不可入地别故不应一向决授与。设令入地人一向应授。以与不令入相对故云不为例。若尔断受乐无恼害乐如何通。答思惟漏无漏不受性故。不同因乐体有三种得作分别。又断受乐等一向授与。唯约令得入即知已显无漏受亦令授与。以文影显故不说受乐。

　　瑜伽论记卷第八(下)
  </div>
  <div class="pagination">
   <a href="瑜伽论记_page2.html">
    上一页
   </a>
   <a href="瑜伽论记.html">
    1
   </a>
   <a href="瑜伽论记_page2.html">
    2
   </a>
   <span class="current-page">
    3
   </span>
   <a href="瑜伽论记_page4.html">
    4
   </a>
   <a href="瑜伽论记_page5.html">
    5
   </a>
   <a href="瑜伽论记_page6.html">
    6
   </a>
   <a href="瑜伽论记_page7.html">
    7
   </a>
   <a href="瑜伽论记_page8.html">
    8
   </a>
   <a href="瑜伽论记_page9.html">
    9
   </a>
   <a href="瑜伽论记_page10.html">
    10
   </a>
   <a href="瑜伽论记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
