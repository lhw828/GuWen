<!DOCTYPE html>
<html>
<head>
    <meta charset="UTF-8">
    <title>俱舍论疏 - 第 38 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俱舍论疏 - 第 38 页/共 71 页</h1>
    <div class="content">　　论。如顺浴散至应知亦尔。喻显可知。
　　论。总说顺受至顺乐受等。已下释第三行颂。如文可解。
　　论。如是三业至其相云何。自下第四明四业也　于中有六。一明四种果业。二明四业差别。三明中有造业。四明定受果相。五明现法果业。六明业即受果　此一行颂明四果业。上两句分业为四。下两句叙异说。也。
　　论曰至立不定名。总分三业为二谓定．不定。
　　论。定复有三至总成四种。开二为四。此中所明不定者。非三时定受总名不定。
　　论。或有欲令至合成五种。述异说也。此师分不定业为二。谓于异熟有定．不定。合为五业。于异熟定．不定者。一此业虽定三时。受不定故名不定业。然随于一时定受异熟。二此业非唯三时不定。受异熟果亦不定也。
　　论。顺现法受至后次第熟。释三时定业也。后次第受业虽有多生。总合为一。
　　论。有余师说至异熟果少。述经部异说。此师意说。业力强故于现生受。现业既强如何唯感现生促果。
　　论。毗婆沙师至麦方结实。有部不许此师义也。
　　论。譬喻者说至亦有二种。此师说。现等四业各分为二。故成四句。合为八业。五业家唯分不定为二种。一异熟决定。二异熟不决定。业相难知。今应广引毗婆沙文。婆沙云。问诸顺现法受业定于现法受耶。顺生．顺后为问亦尔。譬喻者说。此不决定。以一切业此可转故。乃至无间业亦可令转。问若尔何故说名顺现法受业等耶。彼作是说。诸顺现法受业不定于现法中受异熟果。若受者定于现法非余。故名顺现法受业。顺生．顺后所说亦尔　准此师。受时不定名不定业　阿毗达摩诸论师言。诸顺现法受业。决定顺于现法中受故。名顺现法受业。顺生．顺后所说亦尔。是故若问。何故名顺现法受业乃至顺后次受业。应以此答。复有余师说五种业。谓现．生．后唯各一种。顺不定受业中复有二种。一异熟决定。二异熟不决定。四种业中异熟决定业此不可转。顺不定受业中。异熟不决定业。此业可转　复有余师说八种业。谓顺现法受业有二种。一异熟决定。二异熟不决定。顺次生受业．顺后次受．顺不定受业。亦各有二。一异熟决定。二异熟不决定。是谓八业。于中诸异熟定业此不可转。诸异熟不定业皆可转。为转此故受持禁戒等。是故此中应作四句。
　　论。于此所说业差别中。已下两颂第二明四业差别。
　　论曰至四业相故。论主评取四业为正。此中唯显时定．不定。释经所说四业相故。故知时定即是顺现等三。不定即是第四不定业也　正理云。此中唯显顺乐等业于现等时有定．不定。释经所说顺现受等四业相殊。故定业中分为三种。并不定业合而为四。是说为善。理必无有异熟不定时分定业。时定唯是异熟定中位差别故。非离异熟别有时体。如何时定非异熟耶。此中但依异熟定业得果位差别立顺现等故。若谓有业于时定者。谓熟必在此时非余。若越此时毕竟不受。故于时定非于异熟。此于异熟亦应决定。义相似故。相似者何。谓如于时有或非理。而名时分定如是于熟有或非理。应名异熟定　或复应许二俱不定。是故若业于时分定。彼于异熟亦应决定。若于异熟名不定者。彼于时分亦应不定。由此理故定无八业。以于诸业中有不定义者。应总立一顺不定受。所以者何。义相似故。谓如熟定。时不定业。时不定故既共许为顺不定受。如是时定熟不定业。熟不定故何不许为顺不定受。故譬喻者于此义中安立八业极为杂乱　准上论文。五业亦非正义　又云　譬喻者说。顺现受业等。于余生中亦得受异熟。然随初熟位立顺现等名。非但如名招尔所果。谓彼意说。诸所造业若从此生即能为因与异熟果者名顺现法受。若从次生方能为因与异熟者名顺次生受。若越次生从第三生方与异熟者名顺后次受。何缘彼作如是说耶。勿强力业异熟少故。彼执非善。所以者何。彼业先时已生异熟。中间间断异熟复生。理必不然。如种芽故。若谓无间而生后身。应无死生业无异故。或身无异应数死生。又一业招二．三生等。是诸果相为异。为同。相若异者。应如别业所感相续非一业果。或一业果。其相应同。应说何缘前．后相别。若谓满业助力使然。应唯一生前后有别。现见。引业所引一生。虽有众多满业果异。而引业一。但名一生。此亦应然。无别因故。相若同者。应是一生非一生中前．后相等。而可见有前．后生殊。此亦应然。一业果故(云云多破略而不录)　又云　勿强力业异熟果少。此亦非证。所以者何。非要果多业名强力。顺现受业名强力者。能速得果故立此名。又若执业要感多果方得名强。则感轮王异熟果业。望感佛业。应说名强。感多果故。若感佛业妙故名强。是则名强业有多种。以业强理有多品故。谓或有业果近名强。或由果多。或由果妙。然顺现受果近故名强。宁以强名证感多果　又云　又譬喻者说。一切业乃至无间皆悉可转。若无间业不可转者。应无有能越第一有　乃至　此亦但是虚妄僻执。以无间业异熟分位二俱决定有顶不然。故所引例无能证力。若有顶业皆不可转。起彼定者应定招生。是则无容起彼定已证无学果。及般涅槃。若一切业皆可转者。世尊不应说有定业。
　　论。颇有四业至俱时究竟。此明四业容俱造也。
　　论。几业能引至先业引故。明现不能引众同分。婆沙一百一十四云。问几业能引众同分。几能满耶。或有说者。二能引众同分亦能满。谓顺次生受业。顺后次受业。二能满众同分不能引。谓顺现法受业。顺不定受业。复有说者三能引众同分。亦能满。谓除顺现法受。一能满众同分不能引。谓顺现法受。复有欲令顺法现受业亦能引众同分。若作是说。此四种业皆能引众同分满众同分。此论同婆沙第二说　有人。以此论文证唯同分是引果者非。此中问业几能引众同分。不言几业招引果。非为定证。正理等云。几是引果。谓命根．众同分。此文为定。如异熟因中引文。
　　论。何界何趣至皆容造四。释造处也。
　　论。总开如是至余皆得造。释差别也。
　　论。不退姓名坚至可造余二。释凡．圣不退造业异也。
　　论。异生不退至一切处无遮。重释异生不造生圣不造生．后所以也。
　　论。然诸圣者至如后当辨。释得果位利钝同不造生．后也。圣人已离欲染得阿那含果。离有顶染得阿罗汉果退不经生。纵是退性不造生．后。
　　论。住中有位至亦造云何。自下一颂第三明中有造业。论曰至定．不定业。释中有中造二十二业。如文可解。
　　论。应知如是至业所引故。释中有所造十一位受名现业也　问中有定业唯是顺现法受。中有不定业于何时受　答亦容余身受也。正理论云。类同分者。谓人等类非趣非生。以约趣．生中有．生有同分异故　若十一种不定业。或此身十一位受。或余身十一位受(已上论文)　问何故中有唯造顺现受业不造余也　答一解。亦能造余。此中但欲明十一种业是顺现受故。不说余也　二解。中有之中唯求此生有身不求余身故。唯造顺现法业不造生．后。色界中有既有善心。故知亦造顺现受业。然无诸位略而不论　问此论云。中生一同分者是何同分。若是四生同分。中有是化。生有是胎等。若五趣同分。中有非趣。若类同分。中．生类别。今言一者为是何耶　答一业引故同分是一。非谓生．趣．类同分一。
　　论。诸定受业其相云何。自下一颂。第四明定受业相。
　　论曰至功德田起。此释善．恶定受业也。谓造业有三种一重心。谓虽不恒作及于劣境。皆得定受。二恒作。虽是劣心及非胜境。亦得定受。三于增上功德田起。虽是劣心及非恒作。亦得定受。论。功德田者至所起诸业。释功德田　胜果谓罗汉等　胜定谓慈定等　僧谓通凡．圣。
　　论。或于父母至余非定受。释唯不善定业相也。除上定业余非定受。
　　论。现法受业其相云何。自下一颂。第五明现法果业相。
　　论。曰至其类非一。释由田也。
　　论。由意胜者至事亦非一。释由意殊胜也。
　　论。或生此地至招现法果。释不定招现果也。有位不定定受之业定转此业于现法受更不重生于此地受。
　　论。若有余位至受异熟果。释位定之业不可转故障离染也　若于现受之余。即是生．后定业。由业力故必定无有永离染义。暂离染义。于理无违。后退容还生于此地。然非果位不能生故。
　　论。若于异熟至不受异熟。释位熟俱不定者。由离染故总不受也。
　　论。何田起业定即受耶。自下一颂。第六明即受果业。
　　论曰至定即受果。总释由田即受果也　于如是类功德田者。即是颂中六种功德田也。
　　论。功德田者谓佛上首僧。释第一也。此僧众中佛为上首　正理论云。佛若非僧摄。契经何故作如是言。汝等若能以少施物。如次供养佛上首僧。于僧田获得周遍清净福正理又云。僧有多种。谓有情人。声闻。福田。及圣僧等。佛于此内非声闻僧。可是余僧。自然觉故(自然觉故。非声闻也)。
　　论。约补特伽罗至还复出者。释第一人也(以寂静故。福速也)。
　　论。二从无诤出至相续而转。释第二人也(以无量增上利益意乐随逐故。福速也)。
　　论。三从慈定出至相续而转。释第三人也(以无量安乐意乐随逐故。福速)。
　　论。四从见道出至净身续起释第四人也(以断见惑故。得能速果也)。
　　论。五从修道至净身续起。释第五人也(以断修惑故。得福速也)。
　　论。故说此五至能招即果。总结上也。若于上六田有损得非爱即果。有益得爱即果　正理论云。从如是五初出位中。乘前所修胜功德势。心犹反顾专念不舍。诸根寂静特异于常。世．出世间定．不定福。无能胜伏映夺彼者。故说此五名功德田。
　　论。若从余定至非胜福田。释非即果因也。
　　论。异熟果中至亦有云何。自下一颂。大文第五明身．心受业。
　　论曰至寻伺俱故。释唯感心受。无寻伺地无身受也。以五识定与寻．伺相应故。已上诸地无寻．伺故。无五识也。
　　论。诸不善业至如前已辩。释唯感身受业。不善唯招五识相应苦受果故。
　　论。有情心狂何识因处。自下一颂。第六明心狂识因处也。
　　论曰至无分别故。此释心狂唯意识也。分别错乱名曰心狂。五识无分别故无心狂。
　　论。由五因故至能令心狂。第一因也。由六种业果令心狂也　此由因时令他失念。得异熟果心亦失念。名曰心狂。如文可解。
　　论。二由惊怖至遂致心狂。第二因也。
　　论。三由伤害至遂致心狂。第三因也。
　　论。四由乖违至故致心狂。第四因也。
　　论。五由愁忧至如婆私等。第五因也　婆沙一百二十六。如契经说。婆私瑟搋。婆罗门女。丧六子故心发狂乱。露形驰走。见世尊已还得本心。
　　论。若在意识至非异熟耶。问也。前言心受非不善果。今说心狂业异熟起。岂不相违。
　　论。不说心狂至故说为狂。答也。由前六种恶因。感不平等大令心狂乱。非心狂乱故即异熟果。故不相违。
　　论。如是心狂至不染污心。释心狂心乱。宽狭不同为四句也。乱心谓染心。通狂．不狂。狂心谓失念。通染．不染。由此不同成其四句。如文可解。
　　论。除北俱卢洲至世传有文。释狂处也。
　　论。欲界圣中至证法性故。明欲界圣人唯除诸佛有心狂也。五因之中唯有四大乖适无余四因。如文可解。
　　论。又经中说至其相云何。自下半颂第七明曲．秽．浊业。论曰至嗔贪所生。总释三业各有曲等三业。
　　论。谓依谄生至谄曲类故。别释曲也　正理云。实曲是见。故契经言。实曲者何。谓诸恶见谄是彼类故得曲名。从此所生身．语．意业。曲为因故果受因名。是故世尊说彼为曲。
　　论。若依嗔生至嗔秽类故。别释秽也　又正理云。嗔名秽者。谓嗔现前。如热铁丸随所投处便能烧害自．他身．心。诸烦恼中为过最重。故薄伽梵重立秽名。是诸秽中之极秽故。从嗔所生身．语．意业秽为因故。果受因名。是故世尊说彼为秽。
　　论。若依贪生至贪浊类故。别释浊也　正理论云。贪名浊者。谓贪现前染著所缘。是染性故。从彼生等。准前应释　更有两翻出曲．秽．浊业。与此论不同。恐繁不述。

　　俱舍论疏卷第十五

　　交了
　　保延三年八月十九日于东南院东廊点了
　　衰老法师觉树
　　以黄园古本一交了　义证


　　俱舍论疏卷第十六

　　　　沙门法宝撰

　　分别业品第四之四

　　论。又经中说至其相云何。自此已下有四颂半。第八明经中黑黑等四业　文中有三。一明业体。二明断异。三述异说　此一颂半。明四业体。先问。后答。此即问也。
　　论曰至说黑黑等四。此释建立四业意也　业果性不同者。谓黑黑等三业　所治能治殊者。有漏业为所治。无漏为能治　性是体性。类是种类。性．类不同分为四业。
　　论。诸不善业至不可意故。释黑黑业。因染污故名黑。果不可意名黑。
　　论。色界善业至是可意故。因离恶故名白。果可意故名白。
　　论。何故不言至则说非余。释无色善虽因．果俱白不说所以也。
　　论。然契经中至非爱果杂故。释黑白业也。因以恶所杂故。果以非爱杂故。
　　论。此黑白名至互相违故。释杂名也　言黑白者。就相续立。非一业亦黑。亦白。非异熟亦可意．亦不可意。善．恶可意．不可意互相违故。然由相续与黑杂故。即欲界业名为黑白。
　　论。岂不恶业果至名为白黑。难也。善为恶业杂善名为黑白。恶为善业杂恶应名白黑。
　　论。不善业果至恶胜善故。答也。于地狱中不善业果。不为善业果之所杂也。欲界善果。定为不善业果所杂。六欲天中有不善果故。以欲界散地恶胜善故。恶必杂善。善不杂恶　正理论云。此难非理。以欲界中不善数行力能伏善。故彼苦果杂乐异熟。欲界善劣无有功能陵伏不善。故彼乐果亦无功能杂苦异熟。故恶业果得纯黑名。
　　论。诸无漏业至白异熟故。释第四业。如文可了。
　　论。此非白言至性相违故。释疑难也。非黑言是了义说。非白言是密意说。以不能招白异熟故。经密意说名非白业。准经及本论。是纯白法也。
　　论。诸无漏业至不尔云何。自下两颂第二明断异也。
　　论曰至唯尽纯黑。释断黑黑业也。四法智忍断欲四谛所断不善业故。断欲修断前八品思唯断不善业故。此上十二皆自性断非所缘断也。
　　论。离欲界染至不善业故。此一品思断二业也。断黑一分断杂业全断黑是自性及所缘断。断白唯所缘断。自性断品品断。所缘断第九品断。
　　论。离四静虑至纯白业尽。释断白白业也。此唯所缘断故唯于自地第九品断。断虽通相应．俱有此中辨业故故说思也。
　　论。何缘诸地至能断非余。问也。
　　论。以诸善法至未离系故。答也　自性断者。谓结法及结一果法并得。断彼得时名之为断。断已不复能起现前　所缘断者。断能缘尽名之为断。断已容得起现在前　由斯黑黑业品品别断。杂．白二业第九品断。唯所缘断。
　　颂曰。已下有一行颂。第三述异说也。
　　论曰至名黑白业。此师意。以地狱唯不善感故。顺彼受业名为纯黑　欲界余趣通二异熟故。顺彼善．恶诸业名杂业也　此二业以因从果名黑．杂也。
　　论。有余师说至故名俱业。此师意。以欲见道所断无善杂故名纯黑业。欲修所断善不善杂总名杂业　婆沙一百一十四云。如是说者一切不善业皆名黑黑异熟业。由欲界中不善强盛。不为善法之所陵杂。以不善法能伏能断自地善故。善业羸劣而为不善之所陵杂。以欲界善不能断不善故　正理破前师云。如是所说前已遮遣。谓善无能杂不善故。破后师云。此亦非理。二所断中俱有业不能感异熟果故(见道中身．边见相应思。修道中无记业。不能感异熟果)。
　　论。又经中说有三牟尼。已下一颂。第九明三牟尼．三清净也。论曰至二业比知。释立三牟尼所以也　牟尼。此云寂默。无学身．语二业名身．语牟尼。意牟尼。是无学意非意业也。以真实牟尼唯是意故。身．语二业比知心故。能比．所比总名牟尼　正理论云。由身．语业离众恶故可以比知。意业于中无能比用。唯能所比合立牟尼。
　　论。又身语业至故名牟尼。第二释也。身．语二业有无表故名为远离。意业非远离故不名牟尼。
　　论。何故牟尼唯在无学。问也。
　　论。以阿罗汉至永寂静故答也。烦恼言。无学总无。非有学故。
　　论。诸身．语意至名为清净。此释第二三清净也。即三妙行。若无漏者。永离一切恶行烦恼垢故。若有漏者。暂离一切恶行烦恼垢故。名为清净　婆沙一百一十七云。问妙行．清净．寂默有何差别　复有说者。义亦差别。谓善巧作义是妙行义。体洁白义是清净义。离痴乱义是寂默义　复有说者。能感爱果故名妙行。不杂烦恼故名清净。究竟静息故名寂默　正理第二释云。或此力能引起无漏胜义清净故立净名。若谓此亦能引烦恼垢故。谓作烦恼等无间缘。是即不应名清净者。此亦非理。善心起时非为染心起加行故。染心无间无漏不生。有漏善心能引无漏。故有漏善得清净名。顺无漏心能除秽故。
　　论。说此二者至耶清净故。述教意也。
</div>
    <div class="pagination">
<a href="俱舍论疏_page37.html">上一页</a><span>...</span><a href="俱舍论疏_page33.html">33</a><a href="俱舍论疏_page34.html">34</a><a href="俱舍论疏_page35.html">35</a><a href="俱舍论疏_page36.html">36</a><a href="俱舍论疏_page37.html">37</a><span class="current-page">38</span><a href="俱舍论疏_page39.html">39</a><a href="俱舍论疏_page40.html">40</a><a href="俱舍论疏_page41.html">41</a><a href="俱舍论疏_page42.html">42</a><a href="俱舍论疏_page43.html">43</a><span>...</span><a href="俱舍论疏_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
