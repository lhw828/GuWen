<!DOCTYPE html>
<html>
<head>
    <meta charset="UTF-8">
    <title>俱舍论疏 - 第 4 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俱舍论疏 - 第 4 页/共 71 页</h1>
    <div class="content">　　论曰至贪著诸见长行释也。文中有三。一诤根。二生死因。二次第因　此文第一因也。在家之人因乐受故起贪之诤。出家之人由倒想故能生见诤。
　　论　又生死法至生死轮回。第二因也。如文可解。
　　论。由此二因至邻次当辨。总结成也　正理论云。又此受．想能为爱．见二杂染法生根本故。各别显一识住名故。依灭此二立灭定故。如是等因有多品类。
　　论。何故无为说在处界。已下第八有半行颂。废立蕴也。
　　论曰至乃至非识。此长行释。文中有二。一不可摄在色等蕴中。非色等故。二不可别立为第六蕴。无蕴义故　此文初也。
　　论。亦不可说至名无为蕴。第二无蕴义也。文中有三。一无聚义。二无依义。三蕴义息　此是第一无聚义也。
　　论。又言取蕴至故不立蕴。第二无依义也。
　　论。有说至应非蕴。第三释。蕴义息故非蕴也。
　　论。彼于处界例应成失。论主破第三释。若蕴息得无为。无为非蕴摄。处．界息故得无为。无为非处．界。故言彼于处．界例应成失　正理救云。经主难言。彼于处．界例应成失。谓处．界息。应非处．界　便违所宗　全于蕴门众生计我。入无余位诸蕴顿息　处．界不然。非全生故。唯取蕴起假说为生　若诸蕴息亦立为蕴。般涅槃已余蕴应存。众生畏蕴有多过患。应于涅槃无安稳想。非处．界中全有多过。故无余位处．界犹随。故蕴不应例彼成失　又此息言。意非显断。空．非择灭体非断故。此言意显若于是处。蕴相都无名为蕴息。三无为上。聚义都无可名蕴息。非生门．族义。于彼亦无。故不应例　此释与颂义善相符有人作俱舍释破云。若言无为无聚义者。与我此论初解何殊　然检三解并是婆沙师释也　检正理抄云。经主。谬取古师意。谓息为断　若以断义名息。即有空．非择灭难。彼非断故。亦名蕴息故。若以无聚义故名息。即不合举处．界为例。处．界义不息故　今详不尔。若唯断义名息唯在择灭。唯取蕴有息。余蕴无息无择灭故。亦不是都无蕴相名之为息。由第三解与第一释不合同故　今详古师言息。息灭所显故名为息。一切有漏法有二种息。谓断及非择灭。色灭兼显虚空。有为无漏唯有非择灭息。若以蕴息。故显无为则蕴不摄者。十七界全．一界少分息。显三无为。亦应无为非界摄。彼非断故。亦名蕴息故。若以无聚义故名息。即不合举处．界为例。处．界义不息故。应以空．非择灭为难。不应处．界例蕴。若谓正理同于初解。论主此破即违初解。应更思之。
　　论。如是已说诸蕴废立。已下第九一颂半。辨蕴．处．界次第。于中有二。一明蕴次第。二明处．界次第　此半颂明蕴次第。
　　论曰至立蕴次第。长行释也。文中有三。一以四义辨次第。二证蕴唯五。三以次第因别立受．想二蕴　此文第一四义辨次第。四义即为四别。此即第一随粗辨次第也。
　　论。或从无始至立蕴次第。第二随染辨次第。并先果后因以为次第也。
　　论。或色如器至立蕴次第。第三随器等次第也。
　　论。或随界别至次第如是。第四随界辨次第也。
　　论。由此五蕴无增减过。第二证蕴唯有五也。
　　论。即由如是至故别立蕴。第三以次第因别立受．想二蕴。
　　论。处界门中至次第可知。自下一颂。第二明处．界次第。
　　论曰至或二三四。释颂本也。文中有五。一唯取现故先说。二唯取所造故先说。三取离境故先说。四远速故先说。五上下次第故先说　此文第一。唯取现境故。五先说也。
　　论。所言四境至或二俱取。第二。唯取所造。故眼．耳．鼻．舌。先身根也。
　　论。余谓前四至在二先说。第三。眼．耳取离境故在鼻．舌先。
　　论。二中眼用至后闻声故。第四远．速故先说　文中有二。一。眼．耳。同离中知。眼远．速故先耳说。二。鼻．舌。同合中知。鼻速故先舌说。此第一明眼先说也。
　　论。鼻．舌两根至舌后尝味。第二明鼻速故先说也。
　　论。或于身中至故最后说。第五上下次第故。从上先说。意无方处故最后说　根品中云。眼．耳．鼻根横布齐平如冠华鬘者。就根体说。此文言上下者。据所依根相也。义不相违　然正理改颂云。前五用先起。五用．初二远。三用．初二明。或随处次第　长行释云。于六根中。眼等前五。于色等境先起功用。意后方生。是故先说。如本论言。色等五境。五识先受。意识后知。为自识依及取自境。应知。俱是眼等功用　于五根中。初二用远。境不合故。所以先说　二中。眼用复远于耳。引事如前。是故先说　鼻等三用。初二。分明故鼻居先。舌次。身后。如鼻于香能取微细。舌于甘苦则不如是。如舌于味能取微细身于冷暖则不如是　随处次第释不异前　若色等境。五识先受意识后知。云何梦中能取色等。有余师说梦中忆念先所受境。若不尔者。诸生盲人。于其梦中亦应取色　有说。梦中。非必忆念先所受境。境相现前分明取故。非于觉位忆念了别先所受境。如在梦中。色等现前分明可取。非于梦位忆昔境时。有殊胜德。过于觉位。由此。忆念先所受境明了现前。胜于觉位。是故梦中能取非昔所受色等。然于梦位。有时亦能忆昔境者。此非实梦。不能分明取境相故　若尔。生盲何缘。梦位不能取色　谁言。生盲于其梦位不能取色。若谓梦中必定忆念先所受境。非先未受。应信。生盲。梦中取色。昔余生中曾见色故。又于梦中非唯梦见曾所受事。如余处说。是故生盲梦亦应尔。而本论言色等五境。五识先受。意后知者据容有说。非必定然。如是所言。于色等境。眼等先用意后生者。亦非必定。眼等五识展转互为等无间缘。本论说故。此中且约非梦散位受了色等次第而说。由此已释。定所取色。住空闲者咸作是言。定中青等。是有见色。不可说言此色定是眼识曾受。异类色相于此定中分明现故。此定境色。是定所生大种所造。清洁分明无所障碍。如空界色　婆沙七十三。复次随顺粗细次第法故。谓六内处眼处最粗。是故先说。意处最细。是故后说。
　　论。何缘十处至立法处名。自下第十一颂废立色处。及法处名。
　　论曰至不总为一。释颂本也。文中有二。一释色处。二释法处　就释色处中。一释分十差别。二释最胜。三顺世立名　此释分十差别　为令了知境者。谓五境　有境者。谓五根　即五境．五根为十色处。
　　论。若无眼等至而即别名。释为眼等别故。虽标色总称。即十处中一处别名。
　　论。又诸色中至在彼差别。第二释色处胜故立通名也　由有对故。及有见故。具此二义名之为胜。手等触时。即便变坏释有对也　可示在此在彼差别。释有见也。自余九处唯是有对不是有见。非是胜故不得通名。
　　论。又诸世间至非于眼等。第三顺世立名也。
　　论。又为差别至如色应知。第二释法处也。
　　文中有三释。一为差别。二摄多法。三摄增上法　此初释也。此如释色处。虽标总称。即是别名。
　　论。又于此中至应立通名。第二摄多法故。
　　论。又增上法至独名为法。第三摄增上法故。
　　论。有余师说至独立法名。此是杂心释也。
　　论。诸契经中有余种种。已下第十一有四行颂。摄诸经中异名蕴．处．界也。第一颂摄诸经法蕴。第二颂辨法蕴量。第三颂摄余经中诸蕴．处．界。第四颂因论生论。释经中六界　此颂第一摄经蕴也。颂前问答。如文可了。
　　论曰至皆行蕴摄释颂文也。诸论多作两释。然婆沙以声为体正。婆沙一百二十六云。问如是佛教以何为体。为是语业。为是名等。答应作是说。语业为体　问若尔次后所说。当云何通。如说佛教名何法。答谓名身．句身．文身。乃至次第连合　答后文为显佛教作用不欲显示佛教自体。谓次第行列安布连合。名．句．文身是佛教用　有说。佛教名等为体　问若尔此中所说当云何通。如说佛教云何。谓佛语言乃至语表。是谓佛教　答依展转因故作是说如世子孙展转生法。谓语起名名能显义　如是说者。语业为体。佛意所说他所闻故　又云。问何故佛教唯是语表非无表耶。答生他正解故名佛教。他正解生但由表业。非无表故(广如彼释)　又云。佛教当言善耶。无记耶。答或善．或无记　云何善。谓佛善心所发语言乃至语表　云何无记。谓佛无记心所发语言。乃至语表　问于佛教中何者善。何者无记。答阿毗达磨素怛缆藏多分是善。毗奈耶藏多分无记。如世尊说门应关闭。衣钵应置竹架．龙牙。如是等言皆无记故　有说。佛教若为所化说应知是善若为余事说是则无记。如世尊告阿难陀。言汝往观天为雨。不雨。园中何为高声．大声。如是等言皆是无记。
　　论。此诸法蕴其量云何。自下第二一颂辨法蕴量。
　　论曰至法蕴足说。此释颂本。有三师说。此第一师云。佛教有八万部。一一部量有六千颂。如法蕴足论。准此论文。即是六足中法蕴足论。此就文．句定量　若真谛释云。有余师说。有一分阿毗达磨名法阴。其量有六千偈。八十千中。一一法阴其量皆尔者。佛阿毗达磨藏。有九分。九分者。一法阴。二分别惑。三分别世。四分别因。五成立界。六名聚。七到得。八业相。九定相　九分中有一分名法阴。有六千偈。余分多少无不皆尔。八万法阴中。一一法阴。各有六千偈。故举九分中法阴分有六千偈。是八万中之一数也　详其此释与论不同。九分中法阴非法蕴足故。
　　论。或说法蕴至名一法蕴。此第二师说。一一教门名一法蕴。如是教门有八万别。谓蕴．处等。如文可解。
　　论如是说者至八万法蕴。此第三论主评云。如是说者。以病有八万故。说能对治法有八万也　正理二解同前　第三解云。如是说者。所化有情有贪．嗔．痴．我慢．身见．及寻思等八万行别。为对治彼八万行故。世尊宣说八万法蕴。谓说不净．慈悲．缘起．无常想．空．持息念等诸对治门。此即顺显随蕴等言。无蕴等言不为对治有情病行。唐捐而说　准此论文。论第三释。即与第二释无别　然八万者举其大数。此即是八万四千法蕴也　真谛师云。诸师实判如此。众生有八万烦恼行类。谓欲．嗔．痴．慢慢等差别故。为对治此行。世尊正说八万法阴者　由众生烦恼行。有八万。佛为对治众生八万烦恼故说八万法门。如此道理判法门量。故言实判　经部亦同此解　相传云。真谛师解。分十随眠为十。一．一。各有九随眠为方便。一．一具十即成一百。一百各有前分．后分。并本成三百。置本一百就前后二百中。一．一。以九随眠为方便。并本二百合成二千。兼本一百为二千一百。又约多贪．多嗔．思觉．愚痴．著我五。品品有二千百。成一万五百。已起有一万五百。未起一万五百。合二万一千。又以三毒等分四人。各有二万一千。合成八万四千。此释与正理意不同也　检真谛俱舍疏无文又依贤劫经。三百五十度。各有六波罗蜜乘成二千一百。对四大．六衰。各有二千一百。成二万一千。贪．嗔．痴．等分。各直有二万一千乘成八万四千。此释与此论．正理不同。智度论云。贪．嗔．痴．等分。此四人各有二万一千病行。各有八万四千法蕴　已上论文。一一法蕴有别．通。故与此不同　问八万法蕴。合有几万亿颂。答。此间算法有上．中．下。下法十万曰亿。中者百万曰亿。上者万万曰亿。若依智论千万曰亿。若如此方则十万为亿　一法蕴有六千颂。十法蕴有六万颂。百法蕴有六十万颂。千法蕴有六百万颂。万法蕴有六千万颂。如是即一万法蕴。有六百亿颂。八万法蕴有四十八百亿颂　问智论说三藏唯有三十万颂。何故此说过多　答。毗昙。据佛．在时。法未灭没故多。智论。据佛灭后随人灭没。故少。故智论说佛经根本无量。佛涅槃后。诸恶邪见王。已出焚烧经书。破坏寺塔。害诸沙门。五百岁后像法不净。诸阿罗汉．神通菩萨难可得见。故诸深经不尽在阎浮。行者受者少故。诸龙神持去。付法藏云。商那和修。既灭度。七万七千本生经。一万阿毗昙。八万清净毗尼悉皆随灭。此即明证　婆沙云瞿沙。解云。五十万五千五百五十颂是一法蕴量　案此解计。颂数更多。言八万法蕴者。但就声闻教中为语耳。缘觉及菩萨即多故。菩萨藏经无量义经云。声闻八万．缘觉九万．菩萨十亿　悲华经云。声闻有八万四千法聚。缘觉有九万法聚大乘法藏有十亿法聚　诸说不同　其实法蕴有无量。各据一说。故不相违。如华严．随机说四谛不同。有十万等。
　　论。如彼所说至二蕴所摄。谓色．行蕴也。
　　论。如是余处至类亦应。然自下第三一行颂。释经异名．蕴．处．界也。
　　论曰至一一自相。总释颂也。谓经中说前色等五蕴．眼等十二处．及眼等十八界。更有异名蕴．处．界。皆摄在前所说中。
　　论且诸经中至此行蕴摄。此第一辨摄余蕴。此即戒等五蕴　婆沙三十三出戒等五蕴体云。云何无学戒蕴答无学身．语律仪　云何无学定蕴。答无学三三摩地　云何无学慧蕴答无学正见智　云何无学解脱蕴。答无学作意相应心。已胜解．今胜解．当胜解。谓尽．无生无学正见相应胜解　于境自在立解脱名。非谓离系　云何无学智见蕴．答尽智．无生智　问何故此二智名解脱智见蕴。答解脱身中独有此故。最能审决解脱事故　无学慧蕴与解脱智见蕴有何差别。答无学苦．集智是无学慧蕴。缘系缚法故。无学灭。道智。是无学解脱智见蕴。缘解脱法故　复次。无学苦．集．灭智。是无学慧蕴。此缘有漏．无为解脱。不缘缘解脱无漏智故。无学道智。是无学解脱智见蕴。此缘无漏有为解脱。亦缘缘解脱无漏智故　复次。无学苦．集．道智。是无学慧蕴。不缘离系法故。无学灭智。是无学解脱智见蕴缘离系法故　是谓差别者是谓世俗粗相差别　若说胜义真实差别。应如前说。谓无学正见智。是无学慧蕴尽无生智是无学解脱智见蕴。
　　论。又诸经说至法处所摄。此第二摄异名处也。文初有三。一十遍处。二八胜处。三四无色处　此中文意。大分可知。
　　论。五解脱处至法处所摄。第二摄五解脱处也　言五解脱处者。一闻佛等说法得解脱。二因自读诵得解脱。三为他说法得解脱。四静处思惟得解脱。五善取定相得解脱。解脱谓涅槃　因此五种得解脱故名解脱处　此即略依集异门足论十三．十四。及阿含经第九。列名标释。广如彼说　言皆慧为性者。第二生得慧　故。婆沙云。受持读诵十二部经是生得善　初．及第三闻慧。由闻圣教生胜慧故　或可。第三亦思慧。为他说法必先思故　第四思慧。如名可知　第五修慧。于彼定中善取相故　虽说不同皆慧为体。此法处摄　若兼助伴前三。声．意．法处所摄。后二。意．法所摄　又解声在第二．第三取自声故。声非第一非以他声为自助伴。
　　论。复有二处至四蕴性故。第三摄二处也无想有情。声恒成就故得有声。成十处也　故发智说。谁成就身。谓欲。色界有情。如身色．声．触亦尔。故知此声恒成就也　正受无想异熟果时虽无有心。初生．将死时必有心故。故亦言意　又成彼地法必有心故　又婆沙一百三十七云。问世尊。何故　于无想天及有顶天。多说为处。答有诸外道。执此二处以为解脱。佛为遮彼说为生处。广彼如释。
　　论又多界经至十八界摄。第三摄异名界。多界经明六十二界。谓三种六．六种三．一种四．两种二。更加十八界故。成六十二。随其所应十八界摄。出体相摄如次别明。
　　论。且彼经中所说六界已下第四。一颂明六界也。颂前问答。如文可解。此下第四别明。如文可知。
　　论曰至名为空界。出空界体。
　　论。如是窍隙云何应知问也。
　　论。传说窍隙至明闇为体以有部宗答也。
　　不信空界实有故言传说　正理论云。所言传说。表不信敬。彼说意言何有此理。故彼上座。及余一切譬喻部师。咸作是说。虚空界者不离虚空。然彼虚空体非实有。故虚空界体亦非实　此有虚言而无实义。虚空实有后当广明　今因空界。且略成立离虚空界实有虚空。故世尊言。虚空无色．无见．无对。当何所依。然藉光明虚空显了此经意说虚空无为。虽无所依而有所作。谓能容受一切光明。以果显因有实体相。虚空无者应无光明。既有光明眼识所取是色差别。故有虚空以能容受光明等故。实有虚空理极成立。由此所说契经文句。显二。分明各别实有　又于色界得离染时。亦说断此虚空界故。如世尊说。离色染时。心于五界解脱离染唯除识界。不应说断虚空无为。诸漏于中曾未转故(已上论文)　然空界色。理实通其光．影．明．闇。光与明类。闇与影类。于二类中各举其一。义亦兼余。故正理云。传说。窍隙。即是光．闇。谓窗牖等光．闇窍隙。
　　论。应知此体不离昼夜者。昼以明为体。夜以闇为体。此空界色以明．闇为体。昼．夜为位。
　　论。即此说名邻阿伽色。述本论空界色异名也。
　　论。传说阿伽至邻阿伽色。述婆沙异释。此第一云。阿伽是极碍也。
　　论。有说阿伽至邻阿伽色。第二释也。此阿伽名为无碍。梵语阿伽通其二义。各据一释。
　　论。诸有漏识名为识界。前出空界体。此出识界体。唯取有漏不取无漏。
　　论。云何不说至为识界耶。问也。
　　论。由许六界至则不如是答也　由许六界。是诸有情生所依故。又恒持生。诸无漏法则不如是　故正理云。由无漏法。于有情生。断．害．坏等差别转故非生所依。如是六界。于有情生。生．养．长因差别转故是生所依。生因谓识界续生种故。养因谓大种生依止故。长因谓空界容受生故。尊者世友。作如是言。界是施设有情因故。非无漏法。如契经说。六界为缘入母胎故。
　　又婆沙七十五云。若法能长养诸有。摄益诸有。任持诸有者。立六界中。无漏意识。能损减诸有散坏诸有破灭诸有。是故不立在六界中　广如彼释　问三无心位阙六识界。四无色中后阙前五。如何得说识等六界恒持生也。答此总说诸界。从续生位至命终心。随其所有皆能持生。无有现起不持生者。及无一有情总无六界而得有生。非如无漏法现起在身。而不持。总无无漏而其生亦有。不欲说一切有情恒具六界。故作是说。所以论云。由许六界是诸有情生所依故。如是诸界从续生心至命终心。恒持生故。诸无漏法则不如是。
　　论。彼六界中至七心界摄。相摄可知。
　　论。彼经余界至十八界摄。类说余界皆此十八界摄　略依法蕴足论第十．第十一多界品。出六十二界体。摄入十八界中者。法蕴颂云。界有六十二。十八界为初。三六．一四种。六三。后二二　十八界谓六根．六境．六识。如自名摄　言三六者。谓三种六　第一六。谓地．水．火．风．空．识界。前四界触界摄。空界以光．影．明．闇为体。色界摄。识界以有漏识为体。七心界摄　第二六。谓欲．恚．害．无欲．无恚．无害界。欲以欲贪为性恚以嗔为性。害以害为性。无欲以无贪为性。无恚以无嗔为性。无害以不害为性。此六是心所法。皆是法界摄　第三六．谓乐．苦．喜．忧．舍．无明界。前五界以受为性。后一以痴为性。是心所法故。皆法界摄　一四种。谓受想．行．识界．受．想．行法界摄。识界七心界摄　六三者。第一三。谓欲．色．无色界。欲界十八界摄。色界十四界摄。除香．味二。及鼻．舌识。无色界意．法．意识界摄　第二三界。谓色．无色．灭界。色界谓欲．色界。以有色故总名色界。十八界摄。无色界后三界摄。灭界以择灭．非择灭为性。法界摄　第三三界　谓过去。未来。现在界。皆以五蕴为性。十八界摄　第四三界。谓劣．中．妙界。劣界以不善．有覆无记法为性。七心界．色．声．法界摄。中界以有漏善．及无覆无记法为性。十八界摄。妙界以无漏善法为性。意．法．意识界摄　第五三界。谓善．不善．无记界。善界以一切善法为性。不善界以诸不善法为性。此二七心界．色．声．法界摄。无记界以一切无记法为性。十八界摄　第六三界。谓学．无学．非学非无学界。学界以学无漏五蕴为性。无学界以无学无漏五蕴为性。此二意．法．意识界摄。非学非无学界。以有漏五蕴．及三无为为性。十八界摄　后二二者。第一二界。谓有漏．无漏界。有漏界以有漏五蕴为性。十八界摄。无漏界谓无漏五蕴。及三无为为性意．法．意识界摄　第二二界。谓有为．无为界。有为界以五蕴为性。十八界摄。无为界以三无为为性。法界摄　阿含经中亦列六十二界名。名多界经。

　　俱舍论疏卷第一(之余)

　　保延三年润九月六日于南新房奉点了　　加久寿
　　(交了)


　　俱舍论疏卷第二

　　　　沙门法宝撰

　　分别界品第一之二

　　论。复次至几无记。此下大文第二有一十九行颂。义门分别十八界也。正理论云。界中具显根．境．识故。诸门义类易可了知故。今且约十八界辨。由斯蕴．处义类已成　此一行颂三门分别。先问。次颂答。此文问也。
　　颂中上句有见。第二句有对。后二句三性　如文可解。
　　论曰至说余无见。长行释。颂三门则为三段。此第一释有见也　婆沙．正理皆有二释。正理第四云。云何说此名有见耶。由二义故。一者。此色定与见俱故名有见。由色与眼俱时起故。如有伴侣。二者。此色可有示现故名有见。可示在此在彼别故。如有所缘。有说。此色于镜等中有像可现故名有见可示如彼此亦尔故。不可说声有谷向等应成有见。不俱生故　婆沙同也　此论但取第二。以可示现此．彼差别　由此义准余无见者。除色余十七不可示现彼．此差别名无见也。
　　如正理。即无上三义名无见也。此论略故唯一释也。
　　论。如是已说至所缘异故。第二释有对也。先结引标章。后依章牒释。此文初也。
　　论。障碍有对至或二相碍。第二释也。释中有八。此文第一释障碍有对也。五根。五境。自于他处被碍不生。是障碍有对义　如手至或二相碍。指事释也。准其手．石。余一切十色法。亦复如是。如瓦．木等。
　　论。境界有对至于色等境。第二释境界有对也。文中有二。一示体。二引证结成。此文初也　十二界者。谓六根．六识　法界一分诸有境法者。是心所法　于色等境者。谓六根．六识等。于色等境之中有功能故。名为境界。即于此有碍名为有对。
　　论。故施设论至除前相。第二引证也　施设论者。是六足论中一论也。大迦多衍尼子造也　四句可知　此碍者。是见色义。碍是对之别名。即是于所见色名之有对　毕舍遮。唐言食血肉鬼。旧名毗舍阇鬼　室兽摩罗。是傍生类。形如壁宫。小者长二丈。大者乃至长一百尺。
　　此等名为境界有对者。结也。
　　论。所缘有对至于自所缘。第三释所缘有对也　心．心所法。于自所缘和会被碍。名所缘有对。
　　论。境界所缘复有何别。第四辨异也。一问。二答。此文问也。
　　论。若于彼法至名为所缘。答也。
　　若于彼法此有功能者。正理论云。如人于彼有胜功能。便说彼为我之境界。
　　释曰。有境之法于自境上。有见．闻等游履功能名为境界　心．心所法。执境而起名为所缘　即心．心法二差别者。执境而起心．心所同名为所缘。越彼彼境或余境中。此不转故名为有对　取像．印持功能差别。心．心法异名为境界。越彼于余境此不转故名为有对。此谓差别　有人有四解　一云。境界有对此约有能非要起用。如彼同分眼名有对。所缘有对执所缘境方起至现。谓起彼取果用有缘即起无缘不起皆名有对　第二解。碍取境用名境界有对。碍取果用名所缘有对　第三解。碍体义边名所缘有对。碍用义边名境界有对　第四解碍取境用名境界有对。碍缘境用名所缘有对　详此四解并非论意。
　　论。云何眼等至说名有碍。第五释有对名也。先问。后答。此文问也。
　　论越彼于余此不转故。答也。答有二。此前答也　谓明若是境界。若是所缘。色等之中若于此名为有对。即碍眼等．心等于余不起。是有对义。
　　论。或复碍者至和会转故。第二释也。此是能缘．所缘。有境．与境。和会起时名为有对。并非是碍体．碍取果等。
　　论应知此中至说余无对第六会颂文。明无上有对名无对也。
　　论。若法境界有对至是第四句。第七句数分别也　文中有二。一境界对障碍四句。二境界对所缘顺后句此第一也　第一句是境界有对非障碍。第二句是障碍非境界。第三俱句。第四俱非。并可解。
　　论。若法境界有对至眼等五根第二顺后句　以宽问狭顺后句答。若是所缘有对定是境有对故。所缘障碍体不相关。所以不合作句。
　　论。此中大德至此是所许。第八述经部计也　鸠摩罗多。此云豪童。是经部祖师。于经部中造喻鬘论．痴鬘论等。中有此颂。明有对。与有部不同　此处心欲生者。谓心于青色等上生　他碍令不起者。谓被余障。心不得于青色上起　应知是有对者。结　无对此相违翻上也　有部计。即于青上生名有对也　此是所许者。经主印许经部义也。
　　论。如是已说至故名无记。第三三性分别。文中有二。一释八界。二释十界。此文初也　谓十色界中。除色．声二界余八．不可记为善．不善。故名无记。释无记有两说。此第一也。
　　论又说至应唯无记。叙异说破如文可解。
　　论。其余十界至余名无记。第二释十界也　文中三段。一释七心界。二释法界。三释色．声二界。此文初也　七心界与无贪等善相应名善。贪等三不善根相应名不善。非二相应名无记也。
　　论。法界若是至余名无记。第二释法界也。
</div>
    <div class="pagination">
<a href="俱舍论疏_page3.html">上一页</a><a href="俱舍论疏.html">1</a><a href="俱舍论疏_page2.html">2</a><a href="俱舍论疏_page3.html">3</a><span class="current-page">4</span><a href="俱舍论疏_page5.html">5</a><a href="俱舍论疏_page6.html">6</a><a href="俱舍论疏_page7.html">7</a><a href="俱舍论疏_page8.html">8</a><a href="俱舍论疏_page9.html">9</a><span>...</span><a href="俱舍论疏_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
