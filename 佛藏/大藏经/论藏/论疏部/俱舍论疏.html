<!DOCTYPE html>
<html>
 <head>
  <meta charset="utf-8"/>
  <title>
   俱舍论疏 - 第 1 页/共 71 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   俱舍论疏 - 第 1 页/共 71 页
  </h1>
  <div class="content">
   俱舍论疏
　　唐 法宝撰




　　俱舍论疏卷第一

　　　　沙门法宝撰
　　将释此论五门分别。第一会初转法轮时。二学行次第。三教起因缘。四部执先后。五依文解释　一会初转法轮时者。于中有四。一定成道日。二定转法轮日。三述中间事别。四会说不同　一定成道日者。依长阿含经第四云。八日如来生。八日佛出家。八日成菩提。八日取灭度　次文云。二月如来生。二月佛出家。二月成菩提。二月取涅槃　又灌佛经云。佛告诸天人。十方诸佛。皆用四月八日夜半时生。皆用四月八日夜半时出家。皆用四月八日夜半时成道。皆用四月八日夜半时。而般涅槃。诸经八日皆同。说月有异。唯二．四别。不言余月　准上二说。说虽有异。成道月日即是同也。所以得知。略有二理。一以立正异故。婆罗门国以建子立正。此方先时以建寅立正。建子四月。即建寅二月。故存梵本者而言四月。依此方者。即云二月。根本一也　二准智论．及婆沙计。梵王请前五十七日。四月调根．兼观机等总有六月。即是二月八日成道。至八月八日转法轮定。如下引文。以此故知。二月八日成道为定。去八月八日有六月故。若是四月八日。即无六月。去转法轮四月。无文证故　又释律论云。佛与五比丘。四月十六日结前安居。安居去四月八日。唯有九日。即与法华．智论．毗婆沙等众多经论。日月相违。准此故知。二月八日成道为定　问若尔何故。菩萨处胎经。云二月八日成道。二月八日转法轮。二月八日降魔。二月八日般涅槃　答此有二释。一处胎经说。菩萨处胎亦转法轮。此为蜜众。非为显众也。成道之日即转法轮。义亦准此。今言为五比丘转法轮日诸说不同。非是蜜众　二诸经中错二月为四月者。由建正不同。已如前释。错八月为二月．四月者。以迦栗底迦是八月卯星之名。二月又是建卯地之月。星．地诠别。卯名同也。若知迦粟底迦是酉地之卯翻为八月。若谓迦栗．底迦是震地之卯。翻为二月．四月。由此转法轮等日。有二．四．八不同。般涅槃日。八．四．二月之异。详多教．理。度五比丘八月为定。会涅槃日如别章释　二定转法轮日者。诸经．论中皆云。波罗奈国鹿野苑中。为五比丘转四谛法轮。说中间事日数不同。然不指陈说法月日名者。不可凭唯。准有婆沙及释律论。分明指陈说法月日。应依此文。婆沙一百八十三云。佛于迦栗底迦月白半第八日。度阿若憍陈那。迦栗底迦。当此方八月也。婆沙一百三十六云。羯栗底迦月白半第八日昼夜停至九日夜增一猎缚故。羯．迦虽异语是同也。故知。定是八月八日。又释律论云。佛与五比丘。四月十六日结前安居。一夏中不得圣果。过夏于八月八日。憍陈那忽然见法。此二论文极理分明余文既不分明不可依准。故知八月八日转法轮定。佛成道日虽有二说不同。或二月八日。或四月八日。无经论说二月．四月转法轮。故知非是三七日后。亦无文说三月．四月．五月．六月。故知非是六七．八七．五十七日后转法轮也　三述中间事别者。经律论中。述从成道至转法轮中间时节。广略不同。前后有异。今且观机已前。依四分律叙。观机已后。依婆沙述。余文同异次便录附　四分律三十一云。初夜得宿命明。中夜得死生智证明。后夜获得漏尽明。得此三明。即往菩提树下。结跏趺坐。七日不动受解脱乐。过七日已从其定起。受二贾客兄弟麨蜜。为授二归。云从此优婆塞最初也。四王奉钵用受麨蜜。第一七日也。因果经于观机后说受贾人麨蜜　四分云。食麨蜜已即于树下。结跏趺坐七日不动。游解脱三昧　过七日已从三昧起。去彼不远。有呵梨勒果树。即于彼树神奉世尊呵梨勒果。受已为授二归。第二七日也　食此果已如前入定。出定入郁鞞罗村乞食。受婆罗门食已为授二归。第三七日也　已上三七在菩提树下　食已更诣一离婆那树下。准前入定。从定出已入郁鞞罗村乞食。受婆罗门妇食。为授二归。云此优婆夷之初也　准此律文。人受三归得近事戒。神畜非也。第四七日也　食已还诣离婆那树下。准前入定。从定起已入郁鞞罗村。乞食。受婆罗门男．女食。为授三归。第五七日也。已上二七日在离婆那树下　食已诣文麟龙宫。到已同前入定。天雨七日。乃至龙王以身绕佛头荫佛上等第六七日也。因果经在观机后　已上六七受解脱三昧乐又四分云。从定起已诣阿输婆罗尼呴律树下。敷坐具结跏趺坐　五分律云。入三昧七日　又云。受酪如人食。食已入定。
　　已上五分文　四分又云。作是思念言。我今已获此法甚深。难解难知。欲寂休息。微妙最上智者能知。乃至思惟已说二颂。说二颂已默然　已上思惟深法时。不言日数　法华云。观树亦经行。于三七日中。思惟如是事。我所得智慧。微妙最第一。众生诸根钝。著乐痴所盲。如斯之等类。云何而可度　与律意同　准上。六七日受解脱乐。三七日思惟法。总九七日。前出定日即是后七日初。除重六日。余有五十七日。是梵王请前。与智论．及毗婆沙。日数同也。智论第八云。释迦牟尼佛得道后。五十七日宁不说法。言我法甚深难解难知。一切众生缚著世法无能解者。不如默然入涅槃乐。是时梵天王等请佛为诸众生初转法轮。佛。时默然受请。后到波罗奈林转正法轮　与律．法华意同也　四分又云。梵王请佛转法轮。佛许已梵王归宫　已上观机。律与婆沙等大意同也。中间少异略而不述　已上依婆沙一百八十二述．论云。菩萨。菩提树下。三十四心得阿耨菩提。以佛眼遍观一切世界。谁应最初闻我正法。我当为说。观已便知。唱连摩子应先闻我法。是时有天即白佛言。唱连摩子昨夜命终。有说七日　四分律云。郁头蓝子命过七日　又曰。尔时世尊。亦起智见知彼命终。便伤叹言。彼失大利。若彼闻我所说法者。当得正解。世尊复观除彼。谁应初闻我正法。我当为说。观已便知。頞迦罗摩子　四分云。阿蓝迦兰应先闻法。天复白佛。命终已经七日　有说昨日　四分律中亦云昨日　尔时世尊。亦起智见。知彼过。如前伤叹　问初得阿耨菩提。何故不为二人说法。而待命过不得闻法将非如来教化失时耶　又说。彼时二人善根未熟。未堪闻法。所以者何。佛成道已。彼初一人。若更经五十七日有余命者。应堪闻法。彼第二人。若更有五十一日有余命者。应堪闻法。由此非佛教化失时　准此论文。婆沙虽不广说梵王请前日数。而除佛成道日。至许请前五十七日与律．及智论等同也　又云。世尊或时留自寿行。如待苏拔达罗等。若然留他寿行。无有是处　准此论文。无留他寿行。世尊复观除彼二人。谁最初应闻我说法。我当为说。观已即知。憍陈那等五人应先闻法。即作是念。彼皆是我父母亲族。先来恭敬供养于我。今欲酬报为何所在。天即白言。今在波罗底斯国仙人鹿野苑。尔时世尊。亦起知见知在彼处。便舍菩提树下步涉而往。问佛具最胜神力何故步涉往耶。答敬重法故不以神足。又佛行时足常去地如四指量。一一足迹皆有喜旋吉祥可爱千辐轮相分明如画。身影所触乃至七日。能令有情至其处者诸根安快。渐次行至婆罗底斯。尔时。五人忽逢见佛。遂共立制。彼乔答摩。懈慢多求。狂乱失念。空无所获。而今复来欲相呼诱。我等宜各忽与言谈．恭敬．问讯。但敷一常座。其坐不。尔时世尊渐次近彼。威德所逼。令舍本期。不觉一时从座而起。趋走迎逆合掌归命。于中。或有改敷净座。或取佛衣。或取佛钵。或有恭水。或有洗足。俱白佛言。唯愿就座。佛便作念。如是痴人。自立制约须臾还破。时佛就座安祥而坐。威光奇特。如妙高山　乃至　世尊于是。渐渐诱化令其调伏。于日初分。为二人。说法。教诫。教授。令余三人入村乞食。彼所乞食充足六人。于日后分。为三人说法。教诫。教授。令余二人入村乞食。所乞饮食充足五人。世尊性离非时食故。如是教化经于三月。有说四月。令彼五人善根熟已。于迦栗底迦月白半第八日。如来为彼转正法轮。时憍陈那最初见法　四会说不同者。问若佛成道后。经于六月转正法轮者。何故出曜．方等大庄严经云七七日因果．法华经云三七日。智度论五十七日佛不说法。方等大庄严经二七日观。二七日经行。因果经观树一七日。法华经观树行不言日也。四分律六七日。五分律八七日。毗婆沙四月。复有经说半年。十二由延经一年耶　答自古经律论师皆云见闻异也。意说。佛在世时随众生机威德不同。或见多日后转法轮。或见少日后转法轮　今详不尔释如来。八相成道示有父．母．妻．子．生日．出家．成道。为五比丘转法轮日。大小乘说理合皆同。如说经行．远近．观树等事。容有异也。佛神境力入定之相事难知故　问所以得知。答略有五例。一举时别故。二异本前后广略不同。三生等日月同故。四同本前后说有异故。五传者误故。由上五缘说有差别。根本事同　一举时别者。四分律六七日者受解脱乐时。法华经三七日者。思惟法时。出曜经．庄严经七七日。五分律八七日等。通思惟法时。智论五十七日者。梵王请前。婆沙四月者。调五比丘根时。有经半年者。以六月故。十二由经一岁者。以经一夏。律．及受岁经。以夏为岁故　二异本前后广略不同者。律前广后略。前别说受解脱乐思惟法时。后略不说四月调机。婆沙前略不说梵王请前。后即广说四月调机。以此二文互证。即知日数经于六月方始说法　三生等日月同者。以八相成道父．母．妻．子．生．及出家．成道等日说皆是同。如何为五比丘转法轮日有斯悬隔。故知。根本是同。传有广略及有误耳　四同本前后说有异故者。婆沙一百八十二云。佛于菩提树下三十四心得阿耨菩提。以佛眼遍观一切世界。谁应最初闻我正法。如前引文。准此。佛成道已即观根机。中间略其受解脱乐．及思惟法．梵王请等。岂即无耶。故知。诸本阙者亦是略也。若谓婆沙见闻不同。成道之后即观机根。因何婆沙次下文云。彼初一人。佛成道后。若更五十七日。有余命者应堪闻法　此即佛成道后。至观根时五十七日。与智论同。又智论第一云。尔时菩萨舍苦行处。到菩提树下。坐金刚座降魔众已。即得阿耨菩提。时梵天王等皆诣佛所。劝请世尊初转法轮　准此论文。即无食乳糜。即受解脱乐。思惟法时。佛成道后即梵王请。若独智论见闻异故即说无者。何故第八卷云释迦牟尼佛得道后。五十七日宁不说法。是时梵王等请。诸文阙略如第一卷略故。非见闻异也　五传译误者如宋本药师云善信菩萨二十四戒。唐．隋本菩萨四百戒。正法华六根各千二百功德。妙法华三根。千二百。三根八百等。自余不同不可和会。皆如此类。根本是一。传不同故。
　　二学行次第者。一切万行以闻法近善知识为初。涅槃二十五云。一切众生以听法因缘。得近大涅槃。一切众生以听法故。则具信根。得信根故。乐行布施．戒．忍．精进．禅定．智慧得须随洹果．乃至佛果。是故当知。得诸善法皆是听法因缘力故　又云。信心因于听法。听法．因于信心。如是二法亦因亦因因亦果亦果果。又正理五十八云。初业地中所习行仪极为繁广。欲通解者。当于众生所集观行诸论中求。以要言之。初修行者。应于解脱具深意乐。观涅槃德背生死过。先应方便亲近善友。善友能为众行本故。具闻等力。得善友名譬如良医。乃至广说。又四预流支。一亲近善友。二听闻正法。三如理作意。四法随法行。如是等文诸经皆有。闻而不信。犹胜不闻。故法华云。时若法众闻不轻言汝当作佛。虽谤不信随于地狱。以是因缘值无量佛。后遇不轻皆发大心　就三乘法中。皆须先学小乘有教后乃可学大乘空教。所以得知。有多文证故。一十轮经第六云。善男子。若诸众生。于声闻乘法．独觉乘法。未作劬劳正勤修学。如是众生根机下劣精进微少。若有为说微妙甚深大乘正法。说．听二人俱获大罪。亦为违逆一切诸佛。所以者何。若诸众生。于声闻乘。独觉乘法。未作劬劳乃至。而听受大乘正法。如是众生实是愚痴。自谓聪睿。乃至。如是众生所有罪报。皆为未求听习声闻．独觉乘法。先求听习大乘正法。如是愚痴。断灭论者下劣人身尚难可得。说当能成贤圣法器。乃至。如是众生所有过失。皆由未学声闻。独觉乘法先入大乘　二解深密第二云。我为未种善根。未清净障。未成就相续。未多修胜解。未积习福德．智慧二种资粮。依生死自性定说诸法。彼闻随分解了无常无恒等。令种善根等　此指第一时小乘教已　若已种善根　乃至　已积习福德．智慧资粮等。又依三种无自性性。说一切法皆无自性。依相无自性性等说一切法无生灭等　此指第二时大乘教也　又下文云。若有众生已积习上品善根　乃至　上品福德．智慧二种资粮。闻我善说无生灭等法中。信是佛说。善知取舍。即能速证无上菩提。若修下品五事。闻我此说信是佛说。得无量功德。生自见取。谓一切法皆无生无灭本来寂静自性涅槃等。生自见取故。退失无量智慧。若不修五事闻我此说。生大业障诽谤不信　准此经文。由闻有教修行五事。由有五事能信大乘。若不修五事即谤不信。故知亦定须先学小乘后学大乘。由斯诸佛出世先说小乘。后说大乘　三大般若四百六十五遍学品云。善现。若不遍学声闻乘法．独觉乘法。终不能得菩萨见道　四涅槃经云。譬如长者唯有一子。幼小未堪。恩教半字。后渐长大方教满字　五菩萨戒本云。菩萨受学菩萨戒者。若学小不学大。是犯非染污。学大不学小。是犯亦染污　六法华经．大智度论．四分律等。皆云。众生不堪闻大乘故。不及默然入于涅槃。因梵天王请先说小乘。准此等文。故知。欲学大法。须先学小乘法也　今详。经说先学小乘后学大乘略有四意。一大乘深妙难信即生谤故。法华经云。若但赞佛乘。众生没在苦。谤法不信故。堕于三恶道。二生断灭见故。十轮经云。若诸众生于声闻乘．独觉法乘。未作劬劳正勤修学。根机未熟根机下劣。精进微少而便听受微妙深甚大乘正法。如是众生实是愚痴。自谓聪睿陷断灭边。堕颠狂想执无因论。三不学小乘唯学大乘。自谓学大乘者。于声闻乘若人及法。轻毁诽谤招大苦报。故十轮云。或小听受无上乘法。便于诸佛共所护持声闻乘法．独觉乘法。诽谤毁呰。障蔽隐没。不令流布。为求名利唱如是言。我是大乘是大乘党。唯乐听习受持大乘。不乐声闻．独觉乘法。亦不亲近学二乘人。如是诈称大乘人等。由自愚痴憍慢势力。乃至。修学二乘法人诽谤毁辱。令无威势　又云。若于三乘随轻毁一品至一颂。不应亲近或与交游。或共住止。或同事业。若有亲近。或与交游。及共住止。或同事业。俱定当堕无间地狱。乃至。受大苦恼难有出期何以故。善男子。我于过去修菩萨行。精勤求证无上智时。或为求请声闻乘法。下至一颂。乃至。弃舍自身手足。血肉皮骨。头目髓脑(余二亦尔)。四若不先学有教精习善根等。即当多诸障难不能信解　问曰。若尔何故诸大乘经。多分毁学小乘。赞学大乘是究竟行。答十轮经自会释云。是故三乘皆应修学。不应憍傲妄号大乘谤毁声闻．独觉乘法。我先唯为大乘法器坚修行者。说如是言。唯修大乘法能得究竟。是故今昔说不相违。梵网经等皆准此会释　若尔岂无大乘种姓不假积习。唯闻大乘而能信解。答三乘种姓要因先习善根。无有法尔本性三乘差别故。优婆塞戒经第一云。不以性故名为菩萨。众生有界名为欲心。心如是欲善业因缘。发菩提心名菩萨姓。如是等文非唯一二。又小乘法有二。一小乘法。谓说有教苦．空．无常．及缘起等。二者发小乘心。此说依其有教。积习善根。方能信大。不说先发二乘心。后方学大乘。不发二乘心。发大乘心者。虽学小乘。不名不定。名菩萨性　今应反难。若尔。不因遇缘积习善根方能信大。遇说而能生其信者。先佛应已度尽。何为至今犹有般涅槃性者堕三恶道。而论中说地狱成就三无漏根　问有立云。若有法尔涅槃种姓．及一乘根机等。即有异相。谓性自然于厌生死。爱乐涅槃。薄小烦恼。不行粗恶断善根等。广翻无性之相。此说为是为非。答此说非也。问所以得知。答违理．教故。言违理者。无始已来能厌生死爱乐涅槃。薄少烦恼不行粗恶。渐渐熏修。并应先已般涅槃界。时无始故。因行庄严论说。一向行恶并断善根。善因不具名时边无性。今犹有也。又若有本性即有印相者。普断善根一向行恶。与无种姓相。有何别而知是菩萨．及一乘人　言违文者。善戒经。瑜伽论。地持等言。菩萨细性无因而得。共许此是菩萨本性。经论之中唯有二印相。一细性印相。二具二性相。细性印相唯佛能知。如何凡夫辄说相别。具二种性有六印相。一切众生知。凡可知相非本相。如何有相可知是本性相。又璎珞经云。善财王子等。六住已前退断善根。堕无间狱。无恶不造。此等何相知是菩萨。又唯识论等。皆云瑜伽五十二真如所缘缘种。是菩萨本性瑜伽论云一切皆有真如所缘缘　以皆有故就障分性。因既平等。相云何异。故知。就人说相有．无不同。定非本性。若言法尔无性有相可知。除声闻地有何文证。今时能信大乘法者。皆是先世曾种善根。故般若云。若于此经生一念净信者。当知是人不于一佛．二佛．三．四．五佛所种诸善根。已于无量千万佛所种诸善根。唯上所明。此论彼机通其五性。一切万行之根本故。
　　三教起因缘者。就中有五。一一切教起缘。二三乘教起缘。三空有教起缘。四三藏教起缘。五此论教起缘　一一切教起缘者。一切诸佛因中发愿。皆为度脱一切众生令得成佛。三无数劫行菩萨行。证大菩提。不为众生生人．天中取小果故。求大菩提行多苦行。故法华经云。唯以一大事因缘故出现于世。谓以佛之知见开示悟入一切众生。又般若论发大菩提有四心。谓广大．第一．常．其心不颠倒。广大．第一者。欲令一切众生得无余涅槃。无余涅槃者简异小乘涅槃也。一切大乘经意皆同。智论云。有三乘道．及人．天道菩萨法应引道众生于大乘道中。不住大道者著二乘中。不住涅槃者著人天福乐中。作涅槃因。大般若经．法华意亦同也。准上所引经论文意。一切菩萨行菩萨行。演说三学．三乘．三藏皆为佛乘　二三乘教起缘者。就中有二。一正。二兼。正者。谓为求声闻乘者转四谛法轮。求缘觉者。说十二因缘。求大乘者说六波罗蜜。兼者说三乘法通为三乘人。诸论中说总别念住．加行位中声闻乘人。亦修三义观缘起．及七处善．四十四智．七十七智等。故大般若遍学品云。三乘见道已前皆须遍学。故知四谛．十二缘．六波罗蜜等。通为三乘说也　三空有教起缘者。说有教。为未种善根。未清净障。未成就相续。未多修胜解。未积集福德．智慧资粮。说诸法有性有生有灭是不安稳等。种善根。乃至。令积集福德．智慧二种资粮。若已种善根。乃至。已积集福德．智慧二种资粮者。佛又依三无性。说一切法皆无自性。谓相无自性性。生无自性性。胜义无自性性。又依相无自性性。胜义无自性性。说一切无生无灭。本来寂静自性涅槃。又为发趣声闻乘者。转四谛法轮。即是有教为声闻说。唯为发趣修大乘者。说一切法皆无自性无生无灭。本来寂静自性涅槃。此则唯发趣大乘者说其空教。此就显相。理实说有通为三乘。说空亦通三乘。三乘定性闻般若者。皆证自乘无漏地故　四三藏教起缘者。说素呾缆藏依力等流。一为众生得增上心学论道故。二为众生种种杂说故。三令诸众生种善根故。四为未入正法令入正法故　说毗奈耶藏依悲等流。一为众生得增上戒学论道故。二为众生说诸学处故。三为已种善根者。令相续成就故。四令入正法者。令受持学处故　说阿毗达磨藏依无畏等流。一依增上慧学论道故。二分别诸法自．共相故。三为已成就者。令得正解脱故。四为已受持学处通达诸法真实相故　问素呾缆中有毗奈耶等。毗奈耶中有阿毗达磨等。阿毗达磨中有素呾缆等。此则三藏无有差别。答婆沙一说从胜立名　此经律论中虽一部内兼明三藏。然说就多分立藏名。二即从所明立三藏名。此谓三藏不全分部。随所明义。即依彼文立三藏别　问何故弟子唯造对法。不造素呾缆藏及毗奈耶藏耶。答素呾缆藏次第所显。谓素呾缆中应求次第。何故世尊此品无间宣说彼品等　此随当时机宜次第佛为教主。佛在世时承佛神力。如此说者亦同得名经。佛灭度后弟子不可自造经也　毗奈耶藏缘起所显。谓毗奈耶中应求缘起。世尊依何缘起制立彼彼学处制立学处唯在于佛不在弟子。虽亦有别教诫学徒。然不名为毗奈耶藏　阿毗达磨应求诸法真实性相。不应求彼次第缘起。或前或后。或无缘起说。俱无过失唯此弟子释佛所说幽隐法性故。亦得名阿毗达磨。故弟子所制得名对法。非经．律也。然有弟子释经及律。皆名为论不名经．律唯此弟子造论释佛三藏　五此论缘起者。世亲菩萨。健驮罗国人也。先于一切有部出家。因即受持彼部三藏。后学经部将为当理。于有部义时怀取舍。菩萨。更欲往迦湿弥罗国。研檄有部考定是非。恐彼诸师情怀忌惮。遂改本名潜往寻究。时经四载。有部三藏文义无遗。数以经部异义难破有宗。时有罗汉。名塞建陀。唐言悟入。即是众贤之本师也。此阿罗汉。频被诘问怪其神异。遂入定观知是世亲。密告之曰。此部众中。有未离欲者。恐当致害。长老。可速还本国耳。因即归还制此论颂。使人赍往迦湿弥罗国。时彼国王。及诸僧众闻皆欢喜。严幢幡等。出境而迎。摽颂于香象前后引从至国。寻读。咸诵世亲弘我宗义。时彼悟入告众言白。此非专弘有部宗也。颂置传。说似为不信。如其不尔。请释即知。于是国王。及诸僧众。发使往请。菩萨奉珠珍。论主受请为释本文。凡八千颂。还使寄往。果如悟入之所言也。世亲论主。意无朋执。依第一时制造此论。同第一时　依第二时造般若论说诸法皆空。同第二时意　依第三时释摄论等。旨趣同其解深密意　依第四时述法华论。明二乘无灭。与前三教别。依如来藏无上依经等诸大乘经述佛性论。会经中说一分决定无涅槃法。以为不了　依涅槃经造涅槃论云。法华前经总为一教云。以生死度众生为船。法华经为一教。以万行为船涅槃经为一教。以无生灭为船　依前后教述六种论。随经义别而无朋执。此论既依四谛。旨归同于初说。三乘实灭。识唯有六。心外有境。就初法轮分二十部。此论多据婆沙以制颂。长行中唯以理胜为宗。非偏一部。然于中间多以经量为正义也。又正理破此名俱舍雹。众贤论师欲定宗趣。菩萨能仁避而不对。众贤寄尽谢过。并附俱舍雹屈菩萨评定云。若其无理请便火焚。若有行当愿为流传　论主披检将为有理。改俱舍雹名顺正理。准此。菩萨岂有偏执。故知。此中理长为是。非定一宗。
　　四部执前后者。于中有二。一述部分前后。二述执义不同　一述部分前后者。佛涅槃后一百年中。众虽有四法唯一　宗　言四众者。一龙象众。二边鄙众三多闻众。四大德众　至百余年。因其四众共议大天五事不同。分为两部(五事者。一余所诱。二无知。三犹豫。四他令入。五道因道故起。言二部者。一大众部。二上座部也)　第二百年。大众部义。更经四破分为九部　先出三部(一一说部。二说出世部。三鸡胤部也)　次出一部(名多闻部)次出一部(名说假部)　二百年满。大众部中有一师出。亦名大天。与彼部僧重评五义。因有乖诤分为三部(一制多山部。二西山住部。三北山住部也)　流出八部。兼其本宗总为九部(一大众部。二一说部。三说出世部。四鸡胤部。五多闻部。六说假部。七制多山部。八西山住部。九北山住部也)　二百余年。上座部义一味和合。至三百年初分为二部(一说一切有部。亦名说因部。二本上座部。传名雪山部)　次于一切有部流出一部(名犊子部)　次从犊子部流出四部(一法上部。二贤胄部。三正量部。四密林山部)　次后从说一切有部流出一部(名化地部)　次于化地部流出一部(名法藏部)　至三百年末。从说一切有部流出一部(名饮光部。亦名善岁部)　至四百年初。从说一切有部流出一部(名经量部。自称我以庆喜为师)　如是上座部。本末重破成十一部(一说一切有部。二雪山部。三犊子部。四法上部。五贤胄部。六正量部。七密林山部。八化地部。九法藏部。十饮光部。十一经量部也)　二述执义不同者。如是诸部。本宗末宗同义异义。今应略说　大众部。一说部。说出世部。鸡胤部本宗同义者　一切如来无有漏法　诸如来语皆转法轮　佛以一音说一切法　世尊所说无不如义　如来色身实无边际　诸佛寿量亦无边际　色．无色界具六识身　五种色根肉团为体　在等引位有发语言　第八地中亦得久住。
　　预流者有退义　阿罗汉无退义　无世间正见。无世间信根　无无记法　入正离生时可说断一切结　诸预流者造一切恶。唯除无间　佛所说经皆是了义　无为有九。谓虚空。择灭。非择灭。四无色。缘起支性。圣道支性　都无中有　随眠与心不相应。故缠与心相应　预流者亦得静虑　四部末宗异义　有于一时二心俱起　道与烦恼容俱现前　业与与异熟有俱时转　种即为芽　色根。大种有转变义　心．心所法无转变义　心遍于身　心随依境卷．舒可得　说一切有部本宗同义　亦有天中修梵行者　佛慈悲等不缘有情。执有有情不得解脱　定无小法能从前世转至后世　余如常说　化地部本宗同义　过去．未来是无。现世．无为是有　于四圣谛一时现观。见苦谛时然见诸谛　异生不行欲界贪．嗔　亦无天中住梵行者　无为有九。谓虚空。择灭。非择灭。不动。善法真如。不善法真如。无记法真如。八道支真如。九缘起真如　佛与二乘。皆同一道同一解脱　饮光部本宗同义　谓若法已断已遍知则无。未断未遍知即有　善恶业．果已熟则无。果未熟即有　诸有学有异熟果　经量部本宗同义。谓说诸蕴有从前世转至后世　异生位中亦有圣法。执有胜义补特迦罗　余说亦同一切有部　今详。诸部本宗同义。宗轮论具述差别　末宗异义多分不述但云无量　本宗同义中。一切有部执有有情不得解脱。余部多分指同有部。诸部中本宗同义。无说一切众生悉有佛性。佛性论云。佛为小乘人说有众生不住于性永不般涅槃。于此生疑起不信心　论自释云。分别部说。凡圣众生皆从空出。以空为佛性。若依毗昙萨婆多等诸部中说。一切众生无性得佛性。但有修得佛性。分别众生凡有三种。一定无佛性。若永不得涅槃。二不定有无。若修即得。不修不得。三定有佛性。即三乘圣人。捡宗轮论。本宗部中无分别部。亦无有执有佛性宗。详其旨趣。分别部者是末宗异计。立佛性者是末宗异义。分别部中不诵有部所引经故。而不全信。心生疑惑。一切有部以皆共许阿含等经。如来性力知种种界成立无性。分别说部复以四义求有佛性。有部即以五义重破。一种种界可得故。二无相众生不可得故。三同类譬喻不可得故。以有情为同类。四异类譬喻不同故(以无情为异类也)。五现在无涅槃法不应理故。以分别说部依小乘宗意有佛性。违越契经。于小乘中未说有故。涅槃经云。九部经中无方等经。是故不说有佛性也。又云。我于声闻．缘觉经中。未说一阐提等悉有佛性　由此慈氏菩萨于声闻地。述有部等计破分别说部。以违经故。世亲菩萨。依方等经述佛性论。破小乘执品破有部等计。顺大乘故。后代读瑜伽者。以声闻地破有性故。涅槃经说一切众生悉有佛性。是不了义。佛性论伪惑之甚也。而不知瑜伽于菩萨地后五识相应地。立一切众生悉有佛因。即是真如所缘缘种一切众生平等有。又与涅槃第一义空。佛性一切诸佛阿耨菩提中道种子。无差别也。又涅槃第一义空。佛性亦名非空非不空。能与善法为种子故。有何差别也。

　　分别界品第一之一

　　自下第五依文解释。于中有三。一释品名。二明次第。二依文解释　一释品名者　性义。族义。持义名界。别义。类义。分义名品。此品多门分别界故。由此故名分别界品　所以多门分别界者。蕴唯有为。处唯根境。界中具显六根．境识。若具依三门明有见等文多繁广。若分别蕴处类释于界。义即难知。若以有见就界分别。类释蕴．处义即易解。故就界门分别有见等　第者居也　一者初也　此品居初故云第一　二明次第者。此论一部总有九品。前之八品。述自宗义释本颂文。所以先明　后之一品。造释时加破外执故。所以后说　就八品中。初之二品。通明漏．无漏所以先明。后之六品别明漏．无漏。所以后说　前二品中。界品明诸法体。所以先明。根品明诸法用所以后说。体是本故。故正理论名本事品。又对法论明蕴．处．界名本事分故。根是胜用法差别故。故正理论名差别品　后之六品中。前之三品明有漏因果。后之三品明无漏因果。先厌后欣前明有漏　就有漏中世品是果。所以先明。业．或是因。所以后说。业是近有差别因故在惑先说。随眠是远无差别因。所以后说。又或为业因故最后释。厌果断因先．因后。或果是苦谛。因是集谛。此举大体非克性也。有部苦．集是一物故　无漏三品。贤圣是果。所以先明。如有漏中有情世间。圣无别器故唯说人。不同有漏兼举器果。智．定是因。所以后说。定因．智果故先明智　亦可。三品俱是道谛。灭谛文便此品已明。或随眠品末明断是灭　上明有漏．及无漏等。并据正释及多分说。文便释义非无交杂　三依文释者。此论总有六百七颂。大分为三。前之三颂是释颂序。次六百颂是根本颂。即是正宗。后之四颂。及破我品释颂流通　前三后四释颂时加。非根本颂　然诸论不同。或有流通而无序分。如二十唯识论。或有序分而无流通。如婆沙等。或二俱有。如此论等。或二分俱无。如发智等　前三颂中有二别。初之一颂明归敬序。次之二颂明发起序　前归敬序中复分为二。先颂。后释　颂中有三。前两句赞所敬德次之一句正申敬礼。后之一句述归敬序意　就两句中。初之一字表德所成人。次十三字明人所成德。就十三字中上句六字。显智断德。下之一句述其恩德　就六字中。初之三字显其智德次之一字述其断德。后之两字双明二德。即是二种冥灭义也。下三句易了。知长行中释。
　　论曰至方申敬礼长行释也　文中有二。一释归敬意。二随文别解。此所举文释归敬意。故正理云。诸欲造论必有宗承。于所奉师理先归敬　乃至　令发殷净信心。欲正流通彼所立教故。先赞礼佛薄伽梵　显宗云。以赞礼言灭诸恶障。标嘉瑞故　此论云。今欲造论。为显自师其体尊高。超诸圣众。故先赞德方申敬礼　已上三论同释此颂。并唯归佛不说法．僧　有人云所拔之中亦有僧。故通法．僧者。谬也。僧虽是佛所拔。何文证论主归礼　今详。三论述赞礼意有其三种。一教本佛说。欲传佛教故先赞礼。令发自他敬重信心。二先赞世尊有胜三德。欲显教主其体尊高超诸圣众。证所立教真实不虚。三赞礼大师以标吉祥。福力护念能灭恶障离诸魔事。恶障有三。一师障。二弟子障。三论障。若师有障即不得著述。弟子有障即不能受行。若论有障即水．火等灭。为离此障故先赞礼　诸论之中。或有归敬而无发起。如阿毗昙论。或有发起而无归礼。如杂心论。或兼二种。如此论。或二俱无。如发智论　就归敬中。或唯归佛。或兼法．僧。皆是作者之意。不可傍求所以也。若傍求言多繁杂。
　　论。诸言所表谓佛世尊。第二随文别解。于中有五。一述德所依人。二明自利德。三彰利他德。四明敬礼相。五述归敬意。此文初也　诸言所表谓佛世尊者。如法华云诸求三乘人若有疑悔者。诸言所表三乘人也。今此论云诸一切种．诸冥灭者。诸言所表具德人也。此则诸言唯表于佛。非及余人无三德故　诸德相传。西方释云。初言诸者显无朋党。以德召人。诸有三德我即归敬。以诸外道各谓自师是一切智。若偏归敬释迦牟尼。恐生彼谤。故置诸言息其异论者　此乃更招异论。外道亦谓自师具三德及一切智。今置诸言岂非招谤。亦谓世亲菩萨归事外道　又云。或恐佛化根浅有情。权作彼师引入正法。故置诸言。此之诸字起自西方母儿论师。凡欲作论皆置诸言。论主将为当理。故亦言诸者　不然。权形五趣即是化身。直言归佛岂摄化。又佛权为外道即归外道。佛既权形五趣。亦应兼归鬼．畜。即合诸言通于一切　论自释云。诸言所表谓佛世尊。又云。今欲造论为显自师其体尊高超诸圣众。正理．显宗意同此论。即此诸言已简外道。何得诸言显无朋党。此中言诸显一切佛。诸言具三德皆归敬礼故。
　　论。此能破闇故称冥灭者。此第二明自利德也。文中有二。初以德属人。次人所成德。此文初也　此者。此诸所表佛也　能破闇故称冥灭者。由佛世尊能破二种无明闇故。故称冥灭。
　　论。言一切种诸冥灭者。次人所成德。文中有二。初牒颂标德。次依颂别释此文初也。
　　论。谓灭诸境一切品冥。次依颂别释　文中有三。一释一切种诸四字。二释冥字。三释灭字。此文初也　谓灭诸境。释颂诸字　由染无知于五门境迷自．共相境非一故。故言诸也。染心。不缘二无为故不云一切。非缘诸法味．势．熟等品类别故不云种也　一切品冥者。不染无知也。此释一切种三字也　种是种类。是品异名。故以品名释于种也。不染无知。缘一切法品类皆尽。故言一切。于一一境味．熟．势用品类众多。不能了故。不得直言诸境别也。虽言诸．一切品别。皆就所迷非是自体。虽一切品容说自体。然不及说就其所迷所迷品类。相易显故　有人多解未为得意。恐繁不述。对读自知　二灭名同其义各别。染污无知虽通二灭。然此中论得择灭也。不染无知虽通二灭。然此中论得非择灭。此之二灭。若智。断德。分各为一德。若自。他利德合为自利若就心以明。即恩居先。为利他故方求佛果灭二冥也。若就成以明。次则先自利。后方能化他。此中论意就成以明。先标自利。智．断二德。颂与长行先后异者。智德不共是有为。断德无为共。互有胜劣非定前后。遂其文便故不同也。
　　论。以诸无知至故说为冥。第二别释冥也　此二无知能覆诸境自．共相等。及一切种味．熟．势等真实义故。能障诸境自．共相等。及一切种味．熟．势等真实见故。说为冥也。如闇能覆人．杌实义。及障实见故说为闇　有人云。若染无知能覆理．事二种实义。不染无知能障理．事二种真见　破曰。二种无知。一种是冥。何能证知一覆实义。一障真见。必若尔者。论何不言如其次第。能覆实义能障真见。又二乘无学岂见实义。若见实义即是真见　又云。能覆实义是不染无知。能障真见染无知。
　　破曰。二乘无学岂无真见之障。又论亦应说如其次第言　又云。能覆实义谓覆外境能障真见谓障内心。能覆。能障皆是冥义通二无知　破曰。能覆．能障通二无知。虽不违理。何须于境以外简内。内门不了岂非冥也。言障内心意趣难解。为障缘内之心。为障内心缘外。为障缘内．外心。三皆有过。若谓障缘内心。缘外因何不障。若谓障缘外心。缘内因何不障。若谓障缘内．外心。因何境唯覆外。心兼障内。诸障实义岂唯六境。纵令有救亦乃言中有迷。
　　论。唯佛世尊至故称为灭。第三别释灭字　于中有二。一即正释。二遮余圣。此即初也　唯。遮余圣　世尊表佛　于二无知证不生法者。明所证法也。言不生者。即有其二种。一无知不生。二择灭．非择灭。论既言证谓二无为。于染无知证于择灭。断德圆满。不染无知证非择灭。智德圆满。无知不生智无障故。正理云。诸境界冥亦永灭故。断德圆满。一切种冥皆永断故。智德圆满　准上论文。断染无知证得择灭名为断德。不染无智得永不生得其智德。即是佛一切智。若兼眷属通五蕴性。
　　论。声闻独觉至非一切种。第二遮余圣　声闻．独觉虽灭诸冥。以染无知毕竟断故。麟喻独觉不动罗汉以不退故。染污无知毕竟永断。与佛同断。非一切种。不染无知犹未断故。与佛不同。论。所以者何。征　俱解脱人是利根者。戒．定二障悉已永断。如何说非一切种智耶。
　　论。由于佛法至由未断故。答也　言佛法者。其二义。一功德法。二佛教法。于功德法根障未尽。不能证得。于佛教法无知覆故。不能证解。
　　极远时。谓观前后八万劫外　极远处者。三千界外。二乘宿住不能观知八万劫前。死生智通不能观知八万劫后。天眼．天耳．神境智通。不能见闻．往三千外　诸义类者。谓熟．势等种种义类　不染无知犹未断者。谓于佛法极远时等。不染无知未得不生故　此唯显佛具二德也　问正理文。断染无知证断圆满。不染无知得智圆满。何故此论二十七云。断圆德有四种。一一切烦恼断。二一切定障断。三毕竟断。四并习断　准此论文。定障。并习非是择灭。如何断德准是择灭。答此亦不违。前说断圆德择灭为体。二乘虽有断德。而不是圆满。佛兼断余方得灭圆。如九遍知。异生位中。虽断下八地烦恼而灭双因。无无漏得未缺有顶。见道五心虽有无漏得证其择灭。由双因未灭俱系未离。断义未圆不名遍知　断德亦尔。二乘虽断烦恼证于择灭。由习气未断。定障未尽。不名圆满。如来由具四义断德名圆。非无记灭为断德体　如九遍知。虽赖四缘得遍知名。非此四缘即遍知体　如无师义以成智圆。非彼无师即是智体　有人虽有三解并非应理　第一解云。断德从强择灭为体。若据其兼通非择灭。故不相违者　不然更无有文许无记灭为断德体。是故无记而名为德。理不应然　第二解云。断德唯以择灭为体。然有定障等择灭不显。定障等若无择灭即显。能显断故。名断圆德者　有其二过一即非断亦名断德。所显是断。能显非断故。如九遍知能显非遍知故。二即无记灭显择灭名断德者。与前断德通无记灭有何差别。此释虽似是仍非尽理也　第三释云。彼文四断皆通择灭。若烦恼断是自性断．缘缚断。若定障断。并习断是缘缚断。若毕竟断通自性．缘缚者　不然。此与不退俱解脱人有何差别。亦具如前四种断德故。皆于定障．习气．缘缚断故。亦有毕竟．自性．缘缚断故。与佛何别　问世尊实断一切烦恼．并及习气。如何但说灭二无知。答但显无知即兼显余。无知通与一切烦恼习相应故。无知即是一切烦恼习气本故。无断无知留余烦恼．及习气故。所以但说断二无知　问此二无知以何为体　答染污无知无明为体　不染无知劣慧为体　今释不染无知八门分别。一引文出体。二释通外难。三对妄通文。四破叙异说。五述体通局。六对染辨异。七明差别。八述断分位　一引文出体者。婆沙第九云。有有五种。一名有。谓龟毛．兔角．空华．髻等。二实有。谓一切法各住自性。三假有。谓瓶．衣．军．林。四和合有。谓于诸蕴和合施设补特伽罗。五相对有。谓此彼岸长短事等　问若无有见于五见何见摄。何所断。答此非是见。邪智　问此邪智是何。答此是欲界修所断中无覆无记邪行相智。如于杌起人想。及于人起杌想。于非道起道想。于道起非道想如是等　问若尔智蕴所说当云何通。如说云何邪智谓染污慧。答邪智有二。一染污．二不染污　染污者无明相应　不染污者无明不相应。如于杌起人想等　染污者．声闻．独觉俱能断尽。亦不现行　不染污者。声闻．独觉虽能断尽而由现行。唯有如来毕竟不起。烦恼．习气俱永断故。由此独称正等觉者　染污邪智由胜义故名为邪智。不染污者由世俗故得邪智名。非由胜义。烦恼邪法不相应故。后智蕴中所说邪智是胜义者。今说世俗。故不相违　准上。二种邪智摄一切邪智。世俗邪智即是烦恼习气。与正理同。既云无覆无记。故知不通善性。又正理论二十八云。是故即应味．势．熟等。不勤求解。慧与异相法俱为因引生后同类惠此慧于解又不勤求。复为因引生不勤求解慧。如是展转无始时来。因果相仍习以成性。故即于彼味等境中。数习于解无堪能智。此所引劣智名不染无知。即此俱生心．心所法总名习气。理定应然　又云　或诸有情有烦恼位。所有无染心。及相续。由诸烦恼间杂所熏。有能顺生烦恼气分。故诸无染心．及眷属。似彼行相差别而生。由数习力相继而起故。离过身中仍名有习气。一切智者永断不行。然于已断见所断位。通染．不染心相续中。有余顺生烦恼习性。是见所断烦恼气分。于中染者说名类性。金刚道断皆不现行。若不染者名见所断烦恼习气。亦彼道断。由根差别有行．不行　准此论文。类性既非是身习气。故知心所　又云。若于已断修所断位。唯于不染心相续中。有余顺生烦恼习性。是修所断烦恼气分。名修所断烦恼习气。是有漏故无学已断。随根胜劣有行．不行。世尊已得法自在故。彼如烦恼毕竟不行。故佛独称善净相续。即由此故行无误失。得不共法三念住等　准上二解。其意大同。而因有别。前释以不勤求慧。及异相法俱。展转为因引生习气。后释以无染心。及与相续。由诸烦恼间杂所熏。有能顺生烦恼气分。由此为因引生习气。是心．心所不取于身　元瑜师。引此文证兼取其身以为习气者误也。所以定知不通于身。正理对辨差别中云。又若于事自．共相愚是名第一染无知相。若于诸法味．势．熟．德．数．量．处．时．同．异等相不如实觉。是第二不染无知相　准此故知。正理二说。唯心。心所以为习气。即彼相应慧名不染无知。准上正理。二文既同婆沙邪智习气为体　故知。亦同婆沙唯无记性　又正理云。有劣无知无覆无记性能障解脱。是解脱障体　又云。诸大论师咸言。练根皆为遮遣见．修断惑力所引发。无覆无记无知现行　准知上二文。定准无记准是心所。若兼通善。及通身者。有何文证。又违其理。凡言邪智不得名为正智。无知不得名知。善相应慧名为正智。如何名邪智。及名无知耶。又如非香嗅物受香嗅熏有香嗅习气。香嗅之物即不如是。故知无记受熏。善．恶不尔　准上理教义极分明定是无记。既无理．教。何得通身．通善　二释通外难者。有人难云。若唯无记不通善者。无色罗汉善心现前。应名为佛。尔时不成就不染无知故　通曰。准此难意不得论意。不染无知。佛与二乘有差别者。但论生与不生以释别相。处处文同。无一文说成不成别。无色罗汉善心现前。虽不成就不染无知。与佛是同。然佛不生。罗汉生故故不名佛。难既非难。文又无文。理全无理。故知不染无知定唯无记　三对妄通文者。妄通论云。婆沙但解邪行相智非实知故名之为邪。故云无记。正理出解脱障体及根障体故言无记。今者总出一切不染无知体故亦通善性　今详。此释全无理趣。婆沙但解邪行相智非如实知名之为邪。故云无记者。今说一切不染无知。岂亦通取如实知者。若如实知。即非无知。故正理辨差别云。若于味．熟．势等不能如实觉。是不染无知相　准此。岂取如实知耶　又妄通云。无知有二。一者是善障法力劣。二者无记障法力胜。婆沙。正理据胜而说。故言无记。今言通善。亦据劣明者　难曰。正理说根障等可言无记。婆沙不明根障。因何不说于劣。又释义法。两俱有文可就理长。从一文正释通一文说通善性。既无文．理。何得执通善性。通无记文　四破异说者。准正理．婆沙。不染无知唯慧为体。文极分明。何得有人执通余法。若有此释不堪载文。何得谬叙十一师释总违论文　第一师云。不染无知以未成佛来。钝异熟心。心所为体　第二师云。以未成佛来。钝四无记心．心所法为体　第三西方德光论师云。以未成佛来钝自性无记心．心所法为体　第四师云。以未成佛来钝众同分为体。依此同分所起慧等观境不明　已上四师若不错叙即是无记。此释薄有所知。即合依于经论。正理．婆沙分明唯无记慧为体性。因何前三师说兼心．心所。第四师取众同分耶。应言前三虽说无记通局不同。皆慧为体。第四应云钝众同分所生劣慧为体　第五师。以不自在为体。引正理七十出解脱障体证此师释　第六师云。以不得为体　第七师云。以不勤求等为体　此二亦引正理出解脱障为证。准正理师出解脱障体有四师说。一师以无记劣慧为体。此是以不染无知为体。正理详为正义。后三。皆不用不染无知为体。正理广破此之三师。是出解脱障体不同。非是说不染无知体性有异。正理七十破皆云不许是彰。不言不许是不染无知。将此三师说障不同。说为不染无知者。误之甚也。如出教体。或说音声。或云名句。复出声体岂得云声．或以名句为体。后四师说。论自立破。非宗所许不繁叙　五述体通局者。不染无知无覆无记劣慧为体。通四无记。异熟生心理不应疑。所以知通威仪．工巧。习气相应劣慧名不染无知。二乘齐足越坑。迦叶起舞。是威仪习气。毕凌伽唤河神为小婢等。是工巧习气。故知定通三种无记。通变化者。有似贪．嗔等起变化者。然未见文。皆是习气。故知亦通变化　六对辨差别。正理二十八有三释　第一释云。今详。二种无知相别。谓由此故立愚．智殊。如是名为染无知相。若由此故或有境中智不及愚是第二相　述曰。愚谓异生。智谓圣者。断名圣者。不断名凡。此由染污无知立愚．智别。或有境中罗汉不识赤盐。异生善通三藏。是名于境智不及愚。准此异相。而不可说不染无知通所依身　第二释云。又若断已。佛与二乘皆无差别。是第一相。若有断已。佛与二乘有行．不行。是第二相　述曰。染污无知三乘同断。断已不行自性断故。皆无差别。不染无知三乘同断。缘缚断故。二乘容行。唯佛不行。故有差别　第三释云。若于事中自．共相愚。是名第一染无知相。若于诸法味．势．熟．德．数．量．处．时．同．异等相。不能如实觉。是不染无知　述曰。染污无知迷自．共相。不染无知谓于诸法味(诸法滋味或苦等味)势(诸法损益等势力)熟(诸法至成熟位)德(德用也)数(一二等数也)量(大少等量)处(近远等处)时(近远等时)同(相似)异(差别也)准第三释。不染无知亦非所依身也　七明断差别者。染污无知有其三义。一自性断。谓对治道力。舍彼得时名之为断故。二缘缚断。谓望他身名缘缚断。断缘他身烦恼。至第九品方名断故。若望自身无缘缚断。三不生断。谓诸烦恼至不生位得毕竟不生。如见道惑至上忍位。如修道惑。利根圣人不出观断惑。加行道时。彼九品惑得永不生。钝根圣人容却退故无不生断。菩萨．麟角。于七方便见修烦恼皆得不生。余一类声闻等。于七方便亦容见修惑不生。其相不显故不述也。自余一切无不生断　不染无知有二种断。一缘缚断。谓彼彼地断第九品染无知时。得缘缚断。二不生断。谓于彼彼位得毕竟不生。二乘分断。佛全断故　八述断分位者。于中有二。一分断。二全断　分断者。随彼彼位毕竟不生。尔时名断。如根定障等　全断者。菩萨至金刚心。尔时总得一切不染无知非择灭故。尔时断尽。虽从五停观一坐得大菩提。尔时即永不行。然得非择灭尽。必至金刚喻定。如现观边俗心虽永不生。至三类智边。得非择灭。由于尔时胜缘阙故。其胜缘者。正理论云谓彼所依身。彼所依身与见道同。在见道时无容得起。出现观时所依已灭。既阙胜依故不得起　问利根圣人不出观断惑。九烦恼于加行道得非择灭。不染无知与此应同。五停心位应得不生。答未成佛来。容得与一类不染无知作其所依。此类不染无知。阙胜缘时。身得不起。设令三十三心中。若起散心亦容不了。尔时未具一切智故。道非是彼正对治故。且如欲界九依身中此身皆容作烦恼依。以道是烦恼正对治故。以是义故不可为例。又假令三十三心。出观之时。智不及佛也。三十二心出观之时。智又更劣也。余心准此。故知不染无知别别心起别别品断。岂同烦恼。
　　论。已赞世尊至利他德圆。此下第三述利他德。此结引也。
　　论。拔众生出生死泥者。牒颂文也　言众生者。即有情异名。梵名萨埵。此名有情。梵名社伽(上声)此名众生。即与有情体一名异　有人云。若名众生即兼非情。所以但言有情　误也。故大乘同性经。楞伽主。白佛言。世尊。众生何义。佛告楞伽主。众生者。众物和合。地．水．火．风．空．识。由如芦束更转相依。故言众生　准此经文说其有情名众生者。为破别有一物为有情体又准此文。有情．众生。名异体同。众生六界共成。有情亦尔。不可别指一法为有情体。唯识论师。指一实物阿赖耶识为有情体。即非六界合成。不显有情是假非实。
　　论。由彼生死至所以喻泥释颂泥义。三界五趣是生死处。业杂爱水其类于泥。处之即沉溺。出之即难。可渐下名沉没故称溺。九十五种不能离故难可得出。处泥必沉没。小力不能出。二义同故以喻于泥。
　　论。众生于中至拔济令出。释恩德也　众生于中沦没无救出悲境　世尊哀愍。是大悲也　随授所应正法教手。巧便智也　拔济令出。悲事成也　显宗论云。诸有成就巧智大悲。授如应言。拔济令出。此即由悲故欲救。由巧智故能救。大悲。巧智。名虽不同。是佛利他有漏智摄。为恩德体。兼取随行。义如常释。
　　论。已赞佛德次中敬礼。此下第四述敬礼相。此结引也。
　　论。敬礼如是。至名如理师。牒颂释也　稽首接足故称敬礼者。释颂敬礼二字　稽之言至　首之谓头。以已之首至佛之足。表敬礼敬。礼通三业。故摄论云。我以身．口．意顶礼世尊足　世亲菩萨敬虽偏说身。必具三业。颂赞是语业。稽首是身业。起二是意业　诸有具前自他利德故云如是者。释颂第三。二字　如是。即是指前有德人也　如实无倒教授诫勖名如理师释颂下三字也。言必契理名为如实。法应时机名为无倒。劝行有益名为教授。遮行无益名为诫勖。故婆沙十六云。遮无利益故名教诫。与有利益故名教授　言无倒者。倒有三种。一法倒。二人倒。三时倒。法倒则识机不识法。如知此人多贪为说慈悲观。人倒则识法不识机。如知不净观。能治多贪。不识机故教多嗔者。时倒虽识机法。而说失时。或根未熟而说。或根已熟不说。逆时即无智慧。过时是无慈悲。如来说法离此三倒故名如理师。
　　论。如理师言至与愿神通。上明所礼之师体具三德。下释如理师名。从恩德也　如理师言显利他者。总释也　能方便说如理正教者。释有巧便智　从生死泥拔众生出者　悲拔苦也。由斯悲智恩德圆也。不由威力与愿神通者。简凡．小也　不由威力。简轮王以王威力令行十善等　不由与愿。简父母天神。但有深愿。不能救也　不由神通。简独觉等。现通教化暂令生信。不能说法令出生死。此等皆非如理师也。不能拔众生出生死泥故。
　　论。礼如理师欲何所作。寄问生起。
　　论。对法藏论我当说者。此下第五述归敬意标颂答也。
　　论。教诫学徒故称为论。释论名也　教。谓教授。令修择法　诫。谓诫勖。令灭烦恼。此是对法功能故举此释论。故下文云。若离择法。定无余能灭诸惑胜方便　故称为论。结论名也　即是问答分别教诫学徒之义。名之为论。
　　论。其论者何。已下。第二明发起序。举论名体发起本颂一切法故　文中有四。一出昔论名体。二释今论名。三明说论意四明先说人。此半颂第一出昔论名体。文中有三。初颂前问起。次举颂答。后长行释。此文初也。
　　论。谓对法藏。释论名也。
　　论。何谓对法。问论体。
　　颂曰至诸慧论举颂答也。梵云伽陀。旧名为偈此讹略也。讹伽为偈又略其陀　曰者。词也　颂中有两句。上句出胜义对法体。下句出世俗对法体。
　　论曰至阿毗达磨长行释也　就中有二。一出对法体。二释对法名　就出体中有二。一出胜义对法体。二出世俗对法体。此文出胜义也。文中有二。一自性。二眷属　慧谓择法者。出惠体也。惠能简择故名择法。是即简择四圣谛故释择法名。此以择法出慧体也　净谓无漏者。释净名也。以无漏故名之为净。无漏即是离垢为义。诸漏名垢。择法能离故名净慧　问何缘唯无漏慧名胜义对法。答由此现观诸法相已不重迷故　问既诸心．心所总名对法。何故说慧为自性。受等随行。不说受等为自性。慧等随行。答慧于见等三现观中皆有能故。生等．及色有事非余。受等唯通缘．事现观　问受等各有领纳等用。如慧能见。应与慧同。皆应得名自性对法。答受等如盲。岂得名为自性对法。不能简择四圣谛故。以于现观苦等相中。其见现观最为殊胜。于诸谛中简择转故。受等虽与净慧俱行。而慧力持趣彼彼境。故于现观非为最胜　是故唯无漏慧得自性名非受等也　问何故不说忍智．及见。唯立慧名。答忍唯见道一分。智非忍故。智不遍见道。忍非智故。见不遍无学。尽．无生非见故　慧遍一切　对法亦尔。故以净慧出对法体。净简有漏。故知。即是一切无漏慧名胜义对法　净慧眷属名曰随行者。出随行对法体也　正理论云。何谓随行。谓慧随转色。受．想等诸心所法。生等。及心。名为随转　问随转行。为同为异。答随即是随行。故正理释眷属对法云。何谓随行。谓慧随转　既以随转释于随行。明知二义亦无差别　问若尔即慧不应名转但有随转。所以知然。释俱有因中。正理．显宗皆云四句。有转非随转。谓心王　有随转非转。谓心王上生等　有亦转亦随转。谓心相应法　第四句可知　准此。慧非是王如何名转。答若举心为所随。即唯心为转。若举慧为所随。即唯慧为转。俱有因中释心为所随故。唯心为转。此中以慧为所随故。唯慧为转　问得为随行不。答得非随行。故正理出眷属对法体中。不言得故。婆沙第三解得非世第一法中云。何与彼法不相随行。又俱有因中云。以得或前或后。所以非俱有因　故知．虽有得起与法俱时。非随行．随转也　有人云。随转有二。一俱有因故名随转。二相随顺故名随转　随行亦有二。一俱有因故名随行。二相随顺故名随行。若诸论中说得为随行．随转。据相随顺说。若诸论中说得非随行随转。据非俱有因说　弹云。既不见文岂得斟酌。有何文证而为此释。详其言义得非随行。亦非随转。随转。随行皆是定俱起义。非不定偏俱起名曰随行。如欲界心起时无随转色。起彼心时虽定有色。非心随转。得既或前或后非俱有因。有何文证云定是随转。虽许得与所得名为随顺。义亦无违。随顺非是行转义也。无文说相随顺名随行故　问随行为摄慧不。答慧为自性。受等随行。由此分其自性。眷属。若谓受等与慧互相随者。亦应展转名为自性。自性既唯独慧。故知随行亦唯受等。故正理云。受等虽与净慧俱行。而慧力持趣彼彼境　亦不可说慧随慧行。准下文云。染心眷属少。三蕴随从故。善心眷属多。四蕴随从故　既心非心随转。心非心眷属。故知慧不随慧行。亦非慧眷属　有人引婆沙八十一出喜无量体云。喜者以喜根为自性。若兼眷属相应随转。欲界者四蕴为自性。色界者五蕴为自性　引此论文证慧为随行。今详此文。慧非随行。何者。彼文以喜根为自性。如此论。对法以净慧为自性若兼取相应随转。即四蕴五蕴性者。如此论。若兼随转即五蕴性。彼文出喜无量体。随转非喜根。准知。此论随转亦非取慧。又引正理．显宗。三念住中相杂念住。皆摄于慧证慧为随行者。彼论两文名义不同。此云随行能随所随别。彼云相杂互相杂也。因何将相杂文证随行耶　有人虽有两解。然自评取慧为随行为胜。未知凭何理．教　如是总说无漏五蕴名为对法者。结随行对法体也　此即胜义阿毗达磨者。结胜义对法体也　言胜义者。真实之异名。
　　论。若说世俗至诸慧及论。举颂出体。此实非对法。与真实对法为资粮假名对法。如业．异熟．漏等资粮(刀杖等为杀业资粮异熟受境为异熟资粮女人等境为漏资粮)　假名业等。所以得知。胜义．世俗是真．假之异名者。旧俱舍云。若假名阿毗达磨。谓能得此诸智及论。故知世俗对法即是假名。又应云真谛．俗谛。即是胜义。世俗谛之异名　故知。阿毗达磨有正。有俗。有真。有假。正谓净慧有力持余趣彼彼故。具有三种现观能故。假谓受等。随他转故。无见能故。净慧随行名真对法。对向涅槃对观谛理不重迷故。有漏慧等无上能故。非是胜义阿毗达磨。是真因故假名对法　有人。云无漏故名胜义。有漏故名世俗　误也。无漏．有漏皆通胜义．世俗。何得无漏是胜义因。有漏是世俗因。应言胜义者无漏。世俗者有漏。
　　论。慧谓得此至慧及随行。此出世俗对法体。即是释颂第二句也。先近后远。故先说修慧等。四种善根定唯修慧。总别想念处定是思修。五停心等通闻．思．修。非生得慧。受持十二分教唯生得慧　婆沙四十二云。评曰应作是说。若于三藏．十二分教。受持读诵究竟流布。是生得慧。准此论文。闻慧．思慧。虽亦缘名及发身．语。然不能受持十二分教。用各别故　及随行者。释随转也。若是修慧。五蕴为性。若是思．闻．生得四蕴。为性。无随转色。虽闻．思．生得皆能发戒。然所等起非心随转。不名对法。非随转故　有人。云是随转者非也。
　　论。论谓传生无漏慧教者。即是六足．发智等论。因教起闻。因闻有思。因思有修。因修有胜义对法。故云传生无漏慧教。
　　论。此诸慧论至阿毗达磨。释世俗对法得名所以。已上出二种对法体也　言诸论者。谓六足及发智等论　言六足者。舍利子造集异门足论。一万二千颂。略本八千颂(舍利此云百舌鸟。子是唐言也)　大目健连。造法蕴足论。六千颂(目健连此云采菽氏。大是唐言。故法蕴足论云大采菽氏)　大迦多衍那。造施设足论。一万八千颂(迦多此云剪剃衍此云种。那是男声。婆罗门中第一姓也)　已上三论佛在世时造　佛涅槃后一百年中。提婆设摩。造识身足论。七千颂(此云贤寂)　至三百年初。伐苏密多罗。造品类足论。六千颂(即是旧众事分阿毗昙也)　又造界身足论。广本六千颂。略本七百颂(伐苏密多罗。此云世友也)　至三百年末。迦多衍尼子。造发智论。二万五千颂。后代诵者广略不同。一本一万八千颂。一本一万六千颂。此本即是唐三藏所翻　前之六论义门稍小发智一论法门最广。故后代论师。说六为足。发智为身。此上七论是诸论根本也。唐三藏。唯施设足论未翻。余之六论皆悉翻讫。
　　论。释此名者至故称对法。此第二释对法名。于中有三。一释法名。二释对义。三总结成　持自相故名为法者。释法名也　将释能对先释所对。法有二种。一持自相。谓一切法。皆持自体相故。二法式轨则法。谓七众律仪等法。此法非此所明　若依大乘。轨．持二义俱通一切。皆能持自相。轨生解故。此中唯取持自相义释一切法。虚空．非择灭。虽持自相。非胜义对法所缘境故。此中不说。由此但言若法相法通四圣谛。法相法中。是善是常名胜义法。亦名涅槃。是极圆寂胜义善故。又持自相常无改变　此能对向或能对观者。第二正释对法名也　此者。此阿毗达磨无漏般若　能对向者。谓无漏慧对向涅槃。及能对观者。谓观四谛。望法相法唯有对观。望胜义法具有对观．及对向义　真谛法师。以无漏慧望其涅槃。观．向不同。以为四句无间道趣解脱道名为趣向至得对。趣解脱道中得择灭故名为至得。慧心缘灭理名如实相知对。诸道不同以为四句　有是趣向至得对非如实相知对者。谓无漏惠观三谛无间道时　有如实相知对非趣向至得对。谓缘灭谛加行．胜进．解脱道时　有是如实相知对亦是趣向至得对。谓缘灭谛无间道时　俱非者谓缘三谛余三道时　婆沙有惠证身不证。有身证慧不证。有一刹那四句。有多刹那四句　一刹那四句者。谓以灭智得一来果时一刹那顷。有慧证身不证者。谓欲界后三品灭。灭智观故是慧证。非第二果故身不证　有身证非慧证者。谓色无色见道所断诸灭。非法智境故非慧证。第二果故是身证　俱者。谓欲界修断前六品灭。及欲见所断一切灭。法智境故是慧证。第二果故是身证俱非者。谓上二界修断惑灭　多刹那四句者。慧证身不证者。谓于见道缘灭谛无间道时　身证慧不证者。谓缘三谛解脱道时　俱者谓缘灭谛解脱道时　俱非者谓缘三谛无间道时　既慧对观四谛对向涅槃。名为对法。如何涅槃是对法耶　故称对法者。第三总结成也　言对法者。法之对故名为对法也。依士释也　古师立有五种对法。一自性。谓无漏慧。二共有。即随行。三方便。谓诸慧．四名字。谓传生教。五境界谓四谛　有人非古师说数多法少。更自立有四种对法。谓理．教．行．果．理谓四谛。教谓诸论。行谓能观。果谓涅槃。立数虽少摄法多也。古师兼取境界为一失。有人又加涅槃为二失也。传习时久人多费耳。若不广述固执难回。今出所对法为失。总有八过。若释三藏之中对法藏有其六失。若释经中对法有其二失　言六失者。一无文立义失。二违论出体失。三违论释名失。四违二藏例失。五妄释论文失。六释名违论失　一无文立义失者。夫立义法。须有圣教及不违文。古师所立五种对法。前四名体同此论。第五无文　有人。更立理．教．行．果四种对法。理．果名体俱违论说既违圣教复无文证。岂堪传习　二违论出体失者。一切诸论出对法体。皆云胜义唯无漏慧。若兼随行通五蕴性世俗对法谓诸慧．及论。今取境果岂不违文　三违论释名失者。大小乘论略有三十六种。释对法名。并不取境果。婆沙有十二论师二十四释。分别功德论有二释。杂心论有二释。世亲摄论有四义释。无性摄论有二义。此释论二释。总无取境．果以为对法。此论二释。即是婆沙世友六释之中。第三．第五释对法也。第三释云。复次能现观四圣谛法故名对法。第五释云。复次能证涅槃故名对法四违二藏例　失者。依增上心论道。说素呾缆。不取所观境。依增上戒论道说毗奈耶。不取所防。因何依增上慧论道说阿毗达磨。即取所对　五妄释论文失者。有人为成所对以为对法。释此论云。颂中虽取能对。长行兼取所对。惑之甚也。一长行释颂。岂出对法体数与颂相乖反耶。若必有异释。应分明标别。二若长行中取所对为体。应于出体中说。何故于释名中说。此是长行中。欲释能对名对法故。先举二种法以释法名。后将无漏慧对此法故。名为对法。此是先释所对法也　六释名违论失者。有人数十翻释名。并非诸论释名。多是自意穿凿妄通境．果以释论名。言义繁理不堪述也。若言是释经中对法有二失者。一违经失。二违论失　违经失者。婆沙引八经释对法。一引药叉经。二引筏縒经。若依此二经唯无漏慧。三引西弥迦经。以空．无我．及如实觉为性。准此经文通一切法。四引邬陀夷经。以灭定退为体。此即唯以非得为体。五引阿难陀经。以因缘性．及如实觉为性。此经若取亲因缘或十二因缘。即唯有为。若通取六因。即一切法。六又引经取因缘性及彼寂灭并如实觉为性。准此经云。因缘性即是十二因缘性及彼寂灭即是择灭。若言寂灭通非择灭。此之寂灭即通非谛。非择体非谛摄故。并如实觉。即是觉缘起智。非摄一切智也。此是经中种种异说。非是三藏之中阿毗达磨　七引阿难陀经。谓诸见取及如实觉为性。此即唯以苦集道一分。不通灭谛　八又引经。一切诸法．及以如实觉为体。此即通一切法。今立理对法谓四圣谛。果对法谓涅槃。行对法谓能观。此即不摄虚空非择灭也。此立对法。八经之中为依何经。皆有增减失。无有一经。唯除虚空及非择灭立对法故。此即第一违经失也　二违论失者。婆沙第一引八经释对法已。论自释云。虽此等经中各随意趣作种种异说。然阿毗达磨胜义自性。唯无漏慧根。乃至兼取世俗对法。论既不取异说对法。今既释论文。因何违论取异说耶。
　　论。已释对法至名对法藏。此下第二。半颂释今论名。文中有三。初结引。次颂答。后释颂。此文初也。
　　颂曰至俱舍名。次颂答中上句明二释名。下句结藏名。也俱舍梵音。此翻为藏。
　　论曰至此得藏名。后释颂也。文中有三。一述属主释。二述多财释。三总结藏名。此文初也　正理云。此就依主及多财释。藏谓坚实犹如树藏。对法论中诸坚实义。皆入此摄。是彼藏故。名对法藏准此论文。西方释藏有二义。一坚实义。犹如树藏。即树心坚实名藏。喻对法论中胜义是坚实义。即此胜义名对法藏。如将树藏更造诸器。即此诸器名为树藏。树之藏故。喻将对法藏中胜义之藏用造此论。此论亦名对法藏也。即是对法藏之胜义也。
　　论。或此依彼至故亦名藏。第二多财释也　正理云。藏或所依。犹如刀藏。谓彼对法是此所依。引彼义言造此论故。此论以彼对法为藏。名对法藏。即是对法为所依义　西方第二义引所依名藏。犹如刀所依故名为刀藏。亦如绢布所依名绢布藏　此论依对法故。其对法论。是此论之藏。名对法藏。对法即藏持业释也　此论依对法藏故名对法藏。即是有对法藏故。全取对法藏名名多财释　正理云。藏或所依。犹如刀藏等者。此喻所依名藏。未辨多财　正理云。此论以彼对法为藏名对法藏。此辨多财释也。有人多不得此意。谓言刀藏即是多财。或说刀是所依。藏能依也。皆是误耳。应细看文。今阿毗达磨．及藏。皆是本论之名。本论是阿毗达磨即藏。名阿毗达磨藏。持业释也。末论名阿毗达磨藏。是多财释。多财释者。即是全取本论之名。然此末论无持业释者。由后代造论。皆取本论坚实义故。及引彼义言造此论故。所有文义皆依古论。非自穿凿故　有人云亦应有持业释。论主不欲自取。推功归本者。不得意也。
　　论。是故此论名对法藏。第三结藏名也。
　　论。何因说彼至恭敬解释。此下一颂。第三明说对法意。及先说人。文中有三。此即初文。颂前问起。
　　颂曰说对法。举颂答。颂有四句。前三句全。第四句因此两字。答说意也。传佛两字答先说人。说对法三字双答两问。
　　论曰至能灭诸惑。一释颂文。此释灭惑必由对法。
　　论。诸惑能令至生死大海。此释诸惑过必须断也。
　　论。因此传佛说彼对法。结上诸惑过尽。明其能断。因此事故佛说对法。即是佛先说　因此。标文答。
　　论。欲令世间得择故。释颂说意　令诸众生得择法者。谓得无漏慧简择四谛。断烦恼也。
　　论。离说对法至如理简择。此下释伏难也。伏难有二。一难说意。二难说人。难说意者。欲令众生得择法故说对法者。说其二藏岂不能耶。答云离说对法说余二藏。弟子不能于诸法相如理简择。
　　论。然佛世尊至传如此释第二先说人难。难云若是佛说。何故。云迦多衍尼子等造耶　婆沙第一有二释。一云佛说。由迦多衍尼子等受持演说等名称归彼也。二云迦多衍尼子造。由经中散说。迦多衍尼子等采集安布。名称归彼。此论即是第二释也　迦多衍尼子者。是佛灭度后三百年中。依说一切有部造发智论　等者。等取六足等论。如前已释　迦多此云剪剃。衍此云种。尼是女声。此人是剪剃种女生。从母姓为名。故名迦多衍尼子。即婆罗门十姓中一姓也。此剪剃种。西方贵族。所以名剪剃种者。依婆罗门法。七岁已上在家学问。十五已去受婆罗门法游方学问。至年四十恐家嗣断绝归娶妻室生子继嗣。年至五十入山修道。昔劫初时有婆罗门。生二子已入山修道。二子觐问见父鬓发蓬乱。遂为剃除形容端正。诸仙见已皆欲剃除。弟性慈愍。来即为剃。兄心傲慢。非我父者我不能剃。诸仙嗔怒。咒愿弟言。乃至劫末是汝种族常大富贵。咒愿兄言。乃至劫末是汝种族常大贫穷剪剃自活。故今印度见有二类。其弟种族名剪剃种。从本为名。极大富贵而不作剪剃事。其兄种族极大贫穷剪剃自活。仙人咒力使之然也。
　　法救梵名达磨多罗。仙涅槃后三百年出世　等者等取空无我等　邬陀南者。此云自说。即十二部经中第五自说经也。无人问佛佛自说故。大德法救。佛说无常颂者。集为无常品。佛说空．无我颂者。集为空．无我品。乃至佛说梵志颂。立梵志品。印度现有梵本流行。若言唱陀南此云集散。集散说故　或云集施。集所说义施有情故　毗婆沙师传说如此者。毗名为广。或名为胜。或名为异　婆沙名说　谓彼论中分别义广故名广说。说义胜故名为胜说。五百阿罗汉各以异义解释发智名为异说。具斯三义故存梵音　言传说者。显己不信　正理云。舍利子等诸大声闻。亦无有能于诸法相如理简择。是故此论所依根本阿毗达磨。定是佛说。经主称传。显己不信阿毗达磨是佛所说　何缘不信。传闻尊者迦多衍尼子等造故。不说对法为所依故。如世尊告阿难陀言。汝等从今当依经量。诸部对法义宗异故　此皆不然。诸大声闻随佛圣教而结集故。乃至广说。
　　论。何法名为至说对法耶。上来释论名体．及说人等。皆是发起释本颂也。自下大文第二明正宗分。有六百颂。于中。界品有四十四颂。初二十五颂总明漏．无漏法。后十九颂诸门分别　就二十五颂中。前三颂开一切法为漏．无漏。次二十二颂开为五蕴．十二处等　就前有三。一颂前结引。二举颂答。三长行释。此标问也。已后皆同。不繁更释。
　　颂曰至别得非择灭。举颂答也。
　　论曰至谓有漏无漏长行释也　文中有二。一开二章门。二依章别释。此即初也。
　　论有漏法云何至余有为法。第二依章别释　文中有二。一释有漏二释无漏。此文初也　言有漏者。一切有为法中唯除道谛余有漏。
　　论所以者何。征余有为法是有漏所以。
　　论诸漏于中等随增故。答也。余有为法名。为有漏者。以身见等诸漏于彼苦．集法中平等随增故名有漏。
　　论。缘灭道谛至自当显说。释伏难也。难云。身见等漏缘四谛生。因何唯苦．集谛名为有漏。非灭．道谛。答云。缘灭．道谛诸漏虽生。而不随增故非有漏。不随增所以。指下当释也　佛涅槃后五百年中。土火罗缚国法胜论师。造阿毗昙心论中云。若生烦恼是圣说有漏。至六百年。达磨多罗造杂阿毗昙心论。以生名滥改云。若增诸烦恼是圣说有漏　此正其文不正其义。正理云。云何随眠。共相应法．及所缘境有随增义。先轨范师作如是说。如城邑侧有杂秽聚。粪．水．土等之所共成。于此聚中。由粪过失令成不净。由水等力令粪转增。更互相依皆甚可恶。是烦恼相应聚中。由烦恼力染心．心所。烦恼由彼势力转增。更互相依成杂秽污。此聚相续秽污渐增。亦令随行生等成染　如猪．犬等居杂秽聚。生极眠乐。眠戏其中。粪秽所涂转增不净。后由猪等秽聚渐增。如是。所缘自地有漏。由烦恼力有漏义成。彼后有能顺烦恼力。令其三品相次渐增　已上论文。释自地有漏法犹如猪等。烦恼如尘。相应如水．土也　如清净人。误堕秽聚虽触尘秽。而非所增。人亦无能增彼秽聚。如是。无漏．异界地法。虽有亦被烦恼所缘。而彼相望互无增义。此缘无漏．异地随眠。但相应有随增理　准此故知。苦．集与漏更互相增。虽漏与境更互相增。然取增漏名为有漏。不取增境。以此正释境能增漏名有漏故。即有能生．亦能增漏名为有漏。如沃壤田能生苗稼。亦令增盛名为有苗。如醎卤田虽生其苗。不能增盛名曰无苗。苦．集能生。能增故名有漏。灭．道虽生不增名为无漏　然释漏名有正有傍。下文释漏有其多义。一住义名漏。即留住之义。令诸有情留住生死。二流义名漏。即流转之义。令诸有情流转生死准上二释。漏义即宽流义即狭。漏即通其流义．住义。流即流义不通住义。又流义是宽通其傍顺。漏即是狭不通顺流。此上二释从喻立名。如堤塘漏水。望正流住而不违此喻。六根漏泄烦恼即住生死。不顺正流趣向涅槃。虽亦因业住其生死。若无烦恼。虽有诸业即不受故。烦恼名漏。非业名漏。鞞婆沙云。烦恼留住则定。行则不定。由如水漏穿破堤塘。傍流漂荡则损苗稼。喻烦恼穿破六根之堤塘。漂荡损善法之苗稼。虽此漏义两释不同。皆是正释漏义。以正当漏名释故。鞞婆沙论更有四释。渍义。主义。持义。醉义　渍义者。如种得渍则有芽生。众生为结所渎则有果报芽生　主义者。如人为主所镮不得东西。众生为结所镮不越三界　将义者。譬如有人为鬼所将不应说而说。不应作而作。众生为结所持亦尔　醉义者。如人醉酒即无惭愧。众生为结所醉亦尔　由惑具此义故名之为漏。此四义释亦得傍也。
　　论。已辨有漏无漏云何。此第二释无漏。于中有四。一文前结引。二出无漏体。三释无漏义。四释三无为。此即初也。
　　论。谓道圣谛及三无为。此即第二出无漏体。于中有三。一总出法体。二列无为名。三结无漏名。此是初也。
　　论。何等为三至择非灭。此即第二列无为名。
　　论。此虚空等至名无漏法。此即第三结无漏名。
　　论。所以者何至不随增故。此即第三释无漏义。以贪等诸漏。于道圣及为法不随增故。此中道．灭谛缘而不增。虚空．及非择灭不缘不增　正理云。无漏法。自判。譬喻论师违理背经妄作此说。非有情数离过身中。所有色等名无漏法　此必不然。违契经故。如契经言。谓于过去．未来．现在诸所有色。生长现贪或嗔或痴。乃至广说。非有情数离过身中所有色等。既能生长有情贪等。云何无漏。所以者何。无比。指鬘。乌卢频螺迦叶波等。缘世尊身生长贪．嗔．痴等漏故　彼计。于言非境第七。是依第七。如油于麻。为漏所依故名有漏　此不应理。以于去．来说起现故。不未曾依去．来起现在贪等。是故彼计决定非善。乃至广说　又一切声闻应无漏。以声定非诸漏依故。不应执声定是无漏。经定声体是杂染故。乃至又显色等粪秽酒等非漏依故。应皆无漏。乃至广说　又云。又譬喻部异生身中眼等亦应非漏依止。彼执五识无染污故。
　　论。于略所说至色于中行。此即第四释三无为。中有三。一释虚空二释择灭。三释非择灭。此即初也　列名未释名之为略。虽诸部立无为不同。此三无为诸部皆有　大乘加六。谓不动。想受灭。及三性真如　大众部等加六无为。谓四无色为四。八缘起支性。九圣道支性　化地部六加六无为。四不动。五善法真如。六不善法真如。七无记法真如。八圣道支真如。九缘起真如　一切有部立三无为　然于其中。虚空但以无碍为性。简余法也。无碍之言。简于色法。色有碍故。但以之言。简心．心所．及不相应．二种无为。此等诸法体虽无碍问于虚空。更有别体。非是但以无碍为性　色。于中行问者。释虚空相也。色是碍法于空中行显空无碍。于碍法中不得行故。无碍之法于空中行不显无碍。于碍法中亦得行故　正理释云。虚空但以无碍为性。于中诸法最极顿现故名虚空。是即无障以为其相。所有大种。及造色聚。一切不能遍覆障故。或非所障。亦非能障。是故说言无障为相　准此论文。非能．所障者。简空界色。虽无能障是所障故。但以无碍为性。与此论同　婆沙评曰。应作是说。实有虚空。以彼不知即谓非有。由前教．理实有虚空　问若尔虚空有何作用答虚空无为无有作用。然此然为种种虚空界作增上缘。种种空界。能与种种大种作近增上缘。彼大种能与有对造色等作近增上缘。彼有对造色。能与心心所作近增上缘。若无虚空。如是展转因果次第皆不成立。勿有此失。是故虚空体相实有不应拨无。
　　论。择灭即以至名为择灭。释二灭　文中有三。一出性。二释得名。三明同异。此即初也　择灭则以离系为性者。举离系名出择灭体。所以是离系者。由诸有漏远离自性．所缘系缚。证得解脱。即此解脱名为择灭。以此择灭。离系为性。
　　论。择谓简择至名为择灭。释得名也　于中有二。一法说。二喻显。此即初也　择谓简择即慧差别者。决断名智。推求名见。择法名慧。简择即是。慧之差别功能名也。以八忍．智等各别简择四谛故。名为择也　择力所得灭名为择灭。由慧简择四谛理故。断于烦恼证得此灭。从其能证名为择灭择之灭故名为择灭。此是法说诸论意同　有人云。谓有漏慧异无漏慧名慧差别。或无染异有染名慧差别　此释谬也。此中明慧择四谛能。造会择．不择。慧漏．无漏等。
　　论如牛所驾车至故作是说。二喻显也。牛车略去所驾二字择灭略去力所得三字。故名择灭。
　　论。一切有漏法同一择灭耶。三明同异也　正量部计。一切有漏同有一择灭　婆沙或说唯内法有　经部有说择灭无体　为对诸宗故寄问起　于中有七。一问。二略答。三重问。四广答。五反释。六难。七通。此即问也。
　　论。不尔。略答也。
　　论。云何。重问也。
　　论。随系事各别。举颂广答也。
　　论。谓随系事量离系事亦尔。释文也。事谓体事。随所系体有尔所体。择灭亦尔有尔所也。随系事言简无漏法也。
　　论。若不尔者至诸烦恼灭。此反释也。若尔不如有部随系事量各别择灭者。即有此失。
　　论。若如是者至则为无用。若如前义。即有后失。本为证灭令惑不生修余对治。灭既证灭已。修余对治即为无用。
　　论。依何义说灭无同类。正量部难。若不如我宗同一择灭。则有众多同类择灭。因何经说灭无同类。
　　论。依灭自无至非无同类。通难也。除初无漏一切有为法。皆从同类因生。亦与他作同类因。初无漏虽不从同类因生与他作同类因。不得名为无同类也。择灭自不从同类因生。亦不与他作同类因。故作是说灭无同类。此是婆沙二十一初释也　今释择灭五门分别。一出体性。二辨得名。三得差别。四证同异。五断不同　一出体性者。七十五法中以择灭为体。如有漏法一一极微。一一刹那。各别法上有一择灭。故诸论云。随系事量择灭亦尔　一辨得名者。善慧差别名之为择。由择力证名为择灭。属主释也　三得差别者。就中有四。一述正义。二叙异说。三述违理教。四释通外难　一述正义者。自身烦恼。俱有．及得。随彼彼品别对治道生。得离身时。彼法择灭。尔时名得。由自性断得择灭故　他身染法。及一切色。不染有漏无色。所有无为。由缘彼法自身烦恼至究竟尽。所系法上所有无为。尔时起得。能缚断故　问所以知然。答此论随眠品云。由此应说。烦恼等断定何所从。自相续中烦恼等断。由得断故　他相续中烦恼等断。及一切色．不染法断。由能缘彼自相续中。所有诸惑究竟断故　准此论文。故知。此二种断得无为异　问又准何文。证知烦恼得断是自性断。不染法等是缘缚断答此论第十六云。何缘诸地有漏善法。唯最后道能断。非余。以诸善法非自性断。断已有容现在前故。然由缘彼烦恼尽时。方说名为断彼善法。尔时善法得离系故。由此乃至缘彼烦恼。余一品在。断义不成。善法尔时未离系故。准上论文。故知。断已不行名自性断。断已容行是所缘断。
　　又正理第六。阿毗达磨诸大论师。依经所说立二种断。一自性断。二所缘断　若法是结．及一果等。对治生时。于彼得断名自性断　由彼断故。于所缘事便得离系。不必于中得不成就名所缘断　此中一切若有漏色。若不染污有漏无色。及彼诸得。生等法上。有见所断．及修所断结所系。如是诸结渐次断时。于一一品各别体上起离系得。彼诸结．及一果等皆名已断(已上释自性断)　言一果者。结俱有等。等者等取得也。彼有漏色．及不染污有漏无色．并彼诸得．生等法上诸离系得。尔时未起。未名为断。由彼诸法唯随彼最后无间(已上释所缘断)准上论文。自身烦恼。及俱有法．并二法得。由对治道断彼彼品。得舍之时得择灭也。非是由能缘烦恼断故而得择灭　二叙异说者。就中有二。一太法师等已上诸德释云。然苦．集遍便同一系缚。断苦下十便时。虽为集下遍使所缚未断。而说苦下使等得离系者。以自种使近。离自种能系时。所系得解脱。如人离自身上近枷锁时。说人得解脱　他种使远。彼未离而解脱如人狱中虽彼未离狱门。而狱中有已离身上近枷锁故。名已解脱　修道门中九品相缚亦尔。断初品时。自品近离系说得解脱。八品远系虽复未得断。而断初品染污说得无为。其余八品例释可知　唯染污色．及余不染五蕴。断第九品能系尽。所系之事方说解脱　一唐三藏。改大小乘诸师释云。问若离系缚证得择灭。如苦智已生集智未生。见苦所断。犹为集下遍行惑系。如何证灭　修道九品随断一品乃至前八犹后品系如何证灭　解云虽断能缚所缚解脱证得择灭。然能缚惑有强有弱。一相应缚。谓烦恼缚彼同时心．心所法。令于所缘不得自在　二所缘缚。谓惑缘境有毒势力。缚此所缘令不自在。就缘缚中后有其四。一同部同品。二同部异品。三异部同品。四异部异品　并前相应总有五缚。就五缚中断强证灭。断弱非证　言强弱者。一相应缚其力最强。二同部同品缚其力次强。三同部异品缚其力次强。四异部同品缚其力稍弱。五异部异品缚其力最弱　于五缚中前三是强。后二是弱。若断前三随其所应证得择灭。后之二种能缚力微。非由断彼证得择灭　如见苦所断法总有二类。相应法为一类。得．四相为一类。相应法具五缚。得与四相除相应缚有余四缚。若苦智已生集智未生。见苦所断相应法。由断相应缚。同部同品缚。同部异品缚故。证得择灭以断强故。得与四相。由断同部同品。同部异品缚故。证得择灭以断强故。此相应法．得．及四相。尔时虽为集下异部同品异品遍行惑缚。以微劣故而证得灭。又复尔时虽断后四部。见苦所断异部同品．异品缚。而不能证后四部无为。未断强故。见所断惑九品同一品断。约所断惑有九品故。所以得说同品．异品　如见苦所断。见集见灭见道所断各有二类准释可知　修道所断总有三类。染相应法为一类。染相应法上得．四相为一类。余有漏法为一类。即是染污色．并此色上得．及四相。及不染五蕴　初类具五缚。后二类各有四缚除相应缚非相应。故　若断初品染相应法。由断相应缚同部同品缚。证得无为以断强故。尔时虽为同部异品余八品缚。以劣缚故亦证无为。不同见道。见道九品一品断故。所以同部同品．异品俱可说强修道九品别断。所以同部异品说名为弱　或可。见道同部异品亦名为弱。如诸异生五部杂断。随断前品。犹为未断见惑之所系缚。以劣弱故亦证择灭。以此而言。故知是弱。若异部同品异品遍行惑先已断故。设不断彼亦证无为。以缚劣故。初品染得四相。断初品时。由断同部同品缚。以断强故证得无为。同部异品异部同品异品皆准前说。如断初品所余八品准释可知。余有漏法亦有九品。拟仪相当故。说同品异品。断余有漏法时。由断同部同品．异品缚。以断强故证得无为。异部同品．异品先已断故设不断彼亦证择灭。以缚劣故。又此余有漏法是缘缚断。要断能缘九品惑尽。所缘之法方名为断　三述违理．教者。诸德亦释。虽云进缚．远缚．及缚。强．弱不同。断有差别。然皆同说由同品等能缘烦恼断故。同品等所缘诸烦恼等得解脱也。如修断惑九品互相缘缚。其第九品惑上择灭。虽断上八品能缘不得离系。以非同部同品。远故劣故。断第九品时。以断同部同品。近故强故。得离系也　然诸德同为此释将希奇当理。然无文暄度仍违理．教　言违理者。且如修惑九品受互相缘。有何别因烦恼自部自品。系缚自部自品为近为强。自部异品缘缚之时。有何别理名远名劣。如下品惑缘下品时。有何别因强。上八品缘下品时。断上八品不证无为。断下品时始得择灭。若言力同所系。不得言强是下品故。若言力胜所系不名同品。力胜下品非下品故。如何与下品同耶。故云有力胜上八品。又下品惑合缘两品时。为如同品强。为如异品劣。不可一品亦强．亦劣。又此惑缘缚自．他品时。岂有分别缚自品即强。缚他品即劣耶　言违教者。正理第六云。阿毗达磨诸大论师依经所说立二种断故。准此论文。一切论师其意皆同。一自性断。谓舍得时名之为断。由此证得择灭无为。二所缘断。由断最后品惑证得择灭。今立断云由同部同品断。及相应断故得无为者。此非是自性断。非舍得时得择灭故。复非所缘断。非最后品证择灭故。凭何圣教立此一断。而违阿毗达磨诸大论师立二断耶　四通外难者。难曰。若断染法舍得之时名自性断。非所缘断者。何故诸论皆言随所系事量无为亦尔。又婆沙三十一云。诸有漏法无始时来。烦恼所系不得解脱。若断烦恼彼离系故便得解脱。如人被缚得解脱时人名解脱。非谓绳等。既所系证得解脱。故外物中亦得解脱　又杂心等云。应知从所缘可令诸惑断　准上论文。故知诸惑是所缘断。然与不染色等不同。故知断同品时证得择灭　释曰。此所引文并非定证。不分明故。谁能信此不明了文。而违阿毗达磨诸大论师。依经所说立二断耶。详此三文皆有别意。且如所引随系事量无为亦尔者。此明择灭数量不明断证。以婆沙异师计择灭无为同能系事量故。对法师说如所系事量。又对正量部立唯一无为故作是说。非明染污法是所缘断。诸有漏法无始时来。乃至如人被缚得解脱时人名解脱。非谓绳等者。此以异师执断法而于能系得于解脱。非于所缚外法上得。故作是说。非是不许有自性断作此说也。应知从所缘可令诸惑断者。对相应说．非是欲遮自性断也　四论同异者。择灭无为随系事量。故知一一法上唯有一择灭。又一切无学。皆于一切有漏法中证得择灭。故知择灭必定共证婆沙通经云。问若尔。何故涅槃名不共法。答涅槃体虽是共。而就得说名不共法。以离系得一一有情自相续中各别起故。又引经说。如来解脱与余阿罗汉等无异。此就所证灭说　五断不同者。今应依断作句数分别。法有三种。一自身所得法。亦他身所得法。三非二所得法。一望自身所得。七十五法分别者。有自性断非所缘断者。谓烦恼大地。不善大地。小烦恼地。不定中贪嗔慢疑　有所缘断非自性断者。谓十色全。无表一分除无漏者。大善地法一分。不相应中除四相及得一分余九不相应法全　亦自性断亦所缘断者。谓心王。十大地寻伺一分。及悔．眠全。四相。及得一分有漏者。此等与自性断相应．俱有．及得是自性断也。非彼相应俱有．及得是所缘断也　俱非句者。谓七十五法中。是无漏法者皆非二断　若通就他身作问答者。但自性断皆所缘断。自结一果等他所断故。总有三句　除自性断非所缘断。若他身所得法．及非二所得法。有漏者但有所缘断一句。无漏者俱非句。
　　论。已说择灭至得非择灭。结前举后颂也　以得不同简名体也。
　　论。谓能永碍至名非择灭。释颂文也　言得灭异前者。前因择得。此不因择。故言异前。得不因慧但由阙缘名非择灭。不应释言前灭是善。此灭无记名异前也。若尔即是前得善灭。今得非善。即应得灭异前名非善灭。然此阙缘名为非择灭。因非择得非择灭。亦辨得名同前择灭是属主释。
　　论。得不因择但由阙缘。释得因也　准此论文但由阙缘。即是更无余力准正理．显宗由二因得。一由阙缘。二由非择。非择鄣故。若遇胜缘法即得生。若遇劣缘法即不起。正理云。择谓如理勤所成慧。不由此慧。有法永碍未来法生名非择灭　乃至　若法能碍彼法生用。此法离慧定碍彼法。令住未来永不生故。得非择灭。此法实有后当成立　又显宗云。非唯缘阙便永不生。后遇同类缘彼复应生故。详此论意。诸不生由其二缘。一由阙缘。二由非择灭。以后遇同类缘法得生者。此择非理。后遇同类缘为是生缘。为非生缘。若后有生缘前非阙缘。若后非生缘如何得生。由无生缘法永不生。何关灭力　问显宗云。法非唯缘阙。此论云但由阙缘。两论不同何者为正。答准婆沙释得不同。有为三性法得同所得判性。由所得法力令得起故　择灭得从道。依道起故　非择灭得从众同分。依同分起故。以无为无用。二灭不从所得判也　婆沙亦云。虚空等无用。故知此论但由阙缘理胜　问若尔。何故婆沙云　虚空与四大等近增上缘耶。答虚空无碍。大种有碍。故名为近。非谓有力名为近也　问若尔故。婆沙三十二云。此非择灭。唯于未来不生法得。所以者何。此灭。本欲遮有为法令永不生。若永不生此得便起。如与欲法系属有情。现在正行。过去已行。未来当行。皆有生义。故于彼法不得此灭耶。答虽本欲遮有为法。如与欲法者。此是义言非实尔也。由如择灭本欲遮有漏法。烦恼系缚。法若离系。如与欲法。而起灭得。然此灭得。由断道力不由择灭。非择灭得义亦准此。若不尔者。此非择灭。应于自得。是有力用。非但不障。
　　有人云。此法本欲碍法不生。若法不生便即起得送与行者　此释误也。应言法永不生得非择灭。不应言非择灭有力送得与行者　两说相违应依此论　婆沙三十二云。问诸有情类于非择灭为共得。为不共得耶。答此不决定。于共有法非择灭则共得。不共法非择灭则各别得　准评家云。如是说者应作是说。非择灭多。择灭少。所以者何。非择灭如有为法数量。择灭但如有漏法数量故。若不尔者。诸可生法。若得不生应不得非择灭　准此论文一切外物皆有非择灭。皆可证得。然于中有共．不共。若共者共得。如共财等。若不共者即唯别得　婆沙云问因胜进道得烦恼不生。及诸生处得非择灭。何故非道果耶。答曰。不为此灭而修道故。谓为涅槃及为离染勤修于道。以修道故于恶趣等得非择灭。若为此灭而修道者。于恶趣等不得此灭。非于生死不深厌患。可于恶趣得非择灭故　故得非择灭不名道果　述曰。求择灭得涅槃。深厌患染法永断入圣。可得恶趣非择灭故。若求非择灭。不得不生恶趣非择灭也。以厌心劣后容退故。言厌恶趣即不厌人．天。故厌心劣。
　　论。如眼与意至得非择灭。指事释也　如眼与意专一色时者。眼谓眼根。意谓意识。即是有一分意识取色之时。余识等法得非择灭　或即眼识。以意名说　或专一青等色时。用时黄等色。及四境念念灭者。能缘彼境五识等法。住未来世毕竟不生。以彼不能缘过去故。亦不更能缘余境故。正理论云。如眼与意专一色时。于所余色．及一切声．香．味．触等。念念灭中。缘彼少分意。及法处。得非择灭。以五识身与一分意识身等。于已灭境终不能生。缘俱境故。述曰。一分意识者。如八胜处等。唯缘现境不缘过去。亦所缘定故。得非择灭。意．及法处者。意是诸识。法处者心所。及四相等。
　　论。于法得灭至过现生法。此对择灭作句数也。若就法明灭有无。一切有漏法各有择灭。一切有为法各有非择灭。即非择灭宽。择灭狭也。
　　若以宽问狭。称后句答　若以狭问宽。称前句答　若就得以明择灭。世宽体狭。得通三世故宽。唯有漏法有故体狭　非择灭则世狭体宽。唯未来得故世狭。一切有为故体宽。由此不同成其四句。如文可解。论。如是已说至何谓有为。上来三颂总明漏．无漏。下二十二颂开为蕴．处．界。先开为五蕴。后开为处．界　初两颂总明五蕴。次色者下别释五蕴并分处．界　就前两颂中。初一颂总明漏无漏蕴。次一颂别明有漏蕴。
　　就前文中。初结前问后次举颂答。后长行释。此即初也。
　　颂曰至有离有事等。次举颂答。就中。初两句重举有为。分为五蕴出有为体。次两句述有为众名。
　　论曰。至具摄有为后长行释　于中有七。一列名体。二释有为三释世路。四释言依。五释有离。六释有事。七总结也。此列蕴名显有为名体。故正理云。老病死等灾横差别。隐积损伏故名为蕴。此说有为有多过违。隐伏其中遇缘便起。如贼隐山。为别戒等故后言色等。戒等五蕴不能具摄一切有为。色等五蕴具摄有为。
  </div>
  <div class="pagination">
   <span class="current-page">
    1
   </span>
   <a href="俱舍论疏_page2.html">
    2
   </a>
   <a href="俱舍论疏_page3.html">
    3
   </a>
   <a href="俱舍论疏_page4.html">
    4
   </a>
   <a href="俱舍论疏_page5.html">
    5
   </a>
   <a href="俱舍论疏_page6.html">
    6
   </a>
   <span>
    ...
   </span>
   <a href="俱舍论疏_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
