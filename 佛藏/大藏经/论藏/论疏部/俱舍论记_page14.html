<!DOCTYPE html>
<html>
 <head>
  <meta charset="utf-8"/>
  <title>
   俱舍论记 - 第 14 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   俱舍论记 - 第 14 页/共 60 页
  </h1>
  <div class="content">
   由此十因名心随转者。总结。
　　此中心王至为心俱有因者。此下约法明俱有因。此前说中心王对心所等为因通局云。且约二定已上无覆无记心中说。唯有心王及大地法十。此十一种各有大少四相合有九十九法。心王望九十八法。极少犹与五十八法为俱有因。谓十大地法及彼四十本相。心八本．随相。名五十八法。除大地上四十随相。以隔远故力不及彼非俱有因。若以五十八法。却望心王除心四随相。以劣弱故力不及彼。余五十四为心俱有因。如心王对九十八法展转作法。大地法十。一一作法准此应知　若心上大生望九十八法。与五十八法为俱有因。谓大地法十．并四十本相。及心王．并心王上三大．四少相。除大地法上四十随相。五十八法望心大生。五十五为俱有因。除心上小住．异．灭　又解心王上大生。与十八法为俱有因。谓大地法十。及心王．并心上大住．异．灭．并四少相。此十八法却望心上大生。十五法为俱有因。除心上少住．异灭　两解各有一意。前解意以大生与所相心其力均等故。望彼大地法上四十大相。亦得为俱有因。后解意如彼心王。但与背上大相．及小相为因。若向前但与相应法．及相应法上大四相为因。向后向前各取第二重。不能与相应法上小四相为因。以彼远故力不及第三重。此大生亦尔。能与心王．及相应法为因。但至第二重。亦不能与相应上大四相为因。以隔远故力不及第三重。如心王上大生作此两解。应知。心王上大住．异．灭。及大地法上四十大相。皆作两解。准此应知。若心王上少生望九十八法。唯与大生为俱有因。九十八法却望小生。即有五法为因。谓心．及心上大四相如心上小生。应知心王上小住．异．灭。及大地法上四十小相。准此应知　问心上小相不相心王。与大地法上大相相似。何故大地法上大相与心为因。心上小相非心因耶　念法师已前诸德解云。大地法望心王。具相应．俱有二因。故大地法上大相望心王为俱有因。心王上大相。望心王但为俱有因。故大相上小相。望心王非俱有因　破云。如心随转戒上大相是心随转法。即望心为俱有因。此所相戒望心。但有俱有因无相应因。如何彼能相望心。得为俱有因。故说非理　今解云大地法上四十大相。生法力强与所相法等。故望心王为因。心王小相。生法力劣非等所相法。故望心王非因。故显宗第九云。本相与法其力等故　又正理云。何缘心随相非心俱有因。不由彼力心得生故。非心与彼互为果故。彼于一法有功能故。又与心王非一果故。聚中多分非彼果故。即由如是所说多因。随相不名心随转法。若尔云何心能与彼为俱有因。由随心王生等诸位彼得转故(已上论文)　有说为心因至并心本相者。此第二师解。以五十八法望心王。唯十四法为俱有因。谓十大地法。并心四本相。不取大地法上四十大相。与前师异。此师意说。心上随相隔本相故．望心非俱有因。故知大地法上大相隔大地法故。望心非俱有因。
　　此说非善至知说有余者。论主破第二师。此说非善。所以者何。若言唯十四法望心为俱有因。便违品类足论所说故。此中文略证稍难知。若依品类足论第十三千问品中云。几有身见为因非有身见因等者。二。非有身见为因非有身见因(解云。二。谓灭。道二谛)二应分别。谓苦圣谛。或有身见为因非有身见因。或有身见为因亦有身见因。或非有身见为因非有身见因　有身见为因非有身见因者。谓除过去．现在见苦所断随眠。及彼相应．俱有等苦谛　亦除过去．现在见集所断遍行随眠。及彼相应．俱有苦谛　亦除未来有身见相应苦谛　亦除未来有身见。及彼相应法生老住无常。诸余染污苦谛　有身见为因亦有身见因者。谓前所除法　非有身见为因非有身见因者。谓不染污苦谛　集圣谛亦尔(已上论文)　解云彼文以四谛体望有身见为因通局。因者谓四缘中因缘。以五因为性。除能作。于中相望。随有多少皆得为因。非要具五。灭．道二谛是无漏故。非有身见为因。非有身见因。苦集．二谛应当分别。先以苦谛对有身见得成三句。以必无有不从有身见为因生。与有身见为因者。所以。无与有身见为因。非以有身见为因一单句也。又凡诸论作法。若取多即除少。若取少即标名。省言论也。第一句中即是取多除少。以一切染污苦谛皆从有身见生。却望有身见。为因者少不为因者多。今欲取多故先除少。就除中文有四节　第一节除过去．现在见苦所断随眠。及彼相应．俱有等苦谛。相应谓相应法。俱有谓四相。等谓等取得也。若随眠．及相应法望有身见。有同类．遍行．相应．俱有四因。无异熟因。若四相望有身见。有同类．遍行．俱有因。无相应．异熟因。若得望有身见。唯有同类因。无余四因　第二节亦除过去．现在见集所断遍行随眠。及彼相应．俱有苦谛。此随眠等望有身见。唯是遍行因无余四因。得非遍行因故不言等　第三节亦除未来有身见上相应苦谛。不除有身见。以未来有身见。用过．现有身见为因。未来无前后故．不得与有身见为因故。彼有身见是单句摄。相应法望有身见。得有相应．俱有因。无同类．遍行．异熟因　第四节亦除未来有身见上生．老．住．无常。及相应法上生．老．住．无常。此第四节文不除有身见。以单句摄故。亦不除相应法。以第三节除故。但除彼法上大四相。既但言生．老．住．无常。明知是大四相。若小四相应言生生等。此有身见上。及相应法上。大四相望有身见。未来无前后故不得言同类．遍行因。非是相应法故不得言相应因。其异熟因是不善善有漏。感无覆无记异熟果。彼四相体是有覆。有身见又染污。复不可言是异熟因。既入所除。即是有身见为因。亦有身见因俱句摄。既言有因。不是俱有因更是何因。相应法上大相。望有身见既得俱有因。准知。大地法上四十大相。望心王亦得为俱有因。以此故知。唯十四法。与心为俱有因者。定为非理。应知。俱舍但引品类足第四节文证也　诸余染污苦谛者。应知。即是三世见灭．见道．修道所断染污法。及过．现见集所断。不遍随眠相应．俱有等。及遍行随眠相应．俱有法上得。及未来见苦所断有身见。有身见上小四相．并得。及身见相应法上小四相。并得。及见苦所断余九随眠相应．俱有等。及未来见集所断法。此等并是以有身见为因。非与有身见为因。是名诸余染污苦谛　第二句。以有身见为因。亦与有身见为因者。谓即是前所除诸法　第三句。非以有身见为因。非与有身见为因者。谓修所断不染污苦谛　如苦圣谛。集圣谛望有身见应知亦尔。但以集名替于苦处。余义皆同。以苦集谛是一物故。此约谛体作法故无宽狭。近代诸师言。集谛非无有异。谓除有身见。彼谓迷谛起惑。此说不然。谬之甚也。引品类足但取第一．第二句为证。余者同文故来。品类足当旧众事分。彼文稍错。以过去第一节文。但云除过去．现在见苦所断使。彼相应苦谛。不言俱有等。即不除俱有．及得。第二节文但言除过去．现在见集所断一切遍行使。彼相应苦谛。复不除俱有法。余文同品类足。有余师。为欲成立唯十四法为心俱有因。故不诵及彼相应法。但言除未来有身见生．老．住．无常。有身见相应法上大四相。既不入所除中。以此故知。大地法上四十大相。亦不与心为俱有因。迦湿弥罗国毗婆沙师言。彼品类足必应作如是诵。除未来有身见。及彼相应法生．老．住．无常。假设彼论。无及彼相应法。或应准俱有因义知说有余。以诸论皆说相应法上大四相。是心随转法。即是与心互为俱有因。义。
　　诸由俱有至或俱生故者。此因解俱有因。复明俱有法是因非因。诸由俱有因故成因。彼法必定俱有。或有俱有。非由俱有因故成因。总有八对。一谓诸随相各于本法。二此诸随相各互相对。三随心转法随相于心。四此诸随相展转相对。五一切俱生有对造色展转相对。六少分散无表俱生无对造色。七支展转相对。七一切俱生造色．大种。展转相对。八一切俱生得与所得　如是等诸法。虽名俱有而非由俱有因故成因。所以者何。彼随相等望本法等。横望而言。非能同取一果．一异熟．及一等流故。恐有难言。得与所得。如生等相。与法俱起应名俱有因故。今释言得与所得法非定俱行。或在法前。或在法后。或法俱生．不同生等定与法俱。故得望法非俱有因　如是一切至有因果义者。经部问。上来所立因果。如是一切理且可然。此即纵许。而诸世间前种等为因。生后芽等果。一切世间极成因果相生事中。未见如斯同时因果。故今应说。云何世间俱起诸法聚中。有同时因果义。
　　岂不现见至亦为因果者。说一切有部答。岂不现见明从焰生。影从芽生同时因果。
　　此应详辨至影用芽为因者。经部反征。此应详辨。为如汝宗。即用灯焰与明为因。同时因果。为如我经部宗。由前念人功．灯器．油炷因缘和合。后念焰．明俱起。所以经部作此征者。若焰生明。汝许。我不许。以经部不许同时因果。若前因缘和合生后焰明。即彼此同许故。引极成证前因后果。如日初出照芽东面。此东面有余物障光明芽西面自有影现芽东面极微。虽障光明而不现影芽西面极微。虽现影。而不障光明。若言此影由东边生者。中间既隔无量极微。如何得生。若言由西边生者。日既不照。如何现影。又无日时亦应现影。故知。此影非由同念芽为因生。但由前念芽生后念芽影自俱时起。如何说此影用芽为因。
　　理不应然至理成因果者。说一切有部救义。汝今非我同时因果。理不应然。说果体有无随因有无故。善因明论者。心无朋党。说因果相。言若此因有．无。彼果随有．无者。此法定是因。彼法定是果。我说亦尔。俱有法中同有。同无。理成因果。
　　俱起因果至互为因果者。经部难。同时因果理且可然。如何可言互为因果。
　　即由前说此亦无违者。说一切有部答。即由前说一有一切有。一无一切无。互为因果理亦无违。
　　若尔如前至连持令住者。经部难。若尔如前所说。色．声．香．味．触造色。随其所应互不相离。如是造色。与四大种。心随相等与心等法。皆不相离。齐有．齐无。应互为因　若谓如三杖互相依住展转有力。如是同时俱有诸法。展转相望有力用者。因果义成是俱有因。此所造等。虽复同时相望无力。非俱有因。经部牒。
　　救讫破云　此应思惟。如是三杖。为由俱起相依力住　如汝所说　为由前生人功聚集因缘力故。令后三杖俱起住耶。
　　如我所说　经部意说。此三杖住。但由前念因缘力住。非由同时。彼计前因后果。
　　又于彼中。岂唯三杖相依而住。亦有别物绳钩能连。地复能持。令得安住。如何但言三杖相依。西方外道。持三杖行。绳连钩继。交差置地上安随身等物。故引彼三杖为喻。
　　此亦有余至因义得成者。说一切有部救言。俱有法生时。不但同时互相有力。成俱有因。此中亦有余同类因等。是故俱有因义得成。如彼三杖非但相依有力令住。亦有绳．钩．地等连持令住。
　　如是已说至闻思所成等者。此下第三明同类因。
　　论曰至皆不为因者。此释初句。善．染五蕴展转为因。更无异说　无记五蕴四说不同　第一说展转为因。性类等故　第二说五是色果。显色为五因。四非色因。显四不生色。此师意说四蕴胜故非色因。色蕴劣故与四为因　第三说五是四果。显四为五因。色非四因。显色不生四。此师意说四蕴势力强故能为色因。色蕴势力劣故非与四为因　第四师说色与四蕴互不为因。俱是无记劣异类故。诸论皆有四说并无评家　今解且以后师为正。故婆沙一百三十一云。大种与意处为几缘。答所缘．增上。意处与大种为几缘。答因．增上。因者一因谓异熟因。增上者如前说　解云。无记四大。既望意处。展转相望不言有同类因。以此准知。无记色蕴。望无记四蕴。展转相望非同类因者为正　问若言无记色蕴。望无记行蕴无同类因。何故婆沙一百三十一云。大种与法处为几缘。答因．所缘．增上。因者七因。谓生等．及俱有．同类。所缘。谓与身识相应法．及意识相应法。为所缘。增上者如前说　准彼论文。大种望法处中四相为俱有因。言同类因者。凡同时相望为俱有因。异时相望亦得为同类因。故四大望法处中四相。得为同类因。四大是色蕴。四相是行蕴。是即无记色蕴。望无记行蕴得为同类因。何故乃言无记色蕴。望无记四蕴非同类因者。为正　解云。此论中言无记色蕴。望无记四蕴。展转相望非同类因者。望心心所说。非望四相。以色蕴。望行蕴中四相。展转相望定为同类因。此在不疑　又解。从多分说。虽无记色蕴。望无记行蕴中四相得作同类因。若望无记受．想．识三。及行蕴中除四相。余法。即非同类因从多分说故。言无记色蕴。望无记四蕴。非同类因。此中总望四蕴作法。
　　又一身中至因增上等者　十位。谓胎内有五。一羯剌蓝。二阿部昙。三闭尸。四揭南。五钵罗奢佉　胎外有五。一婴孩。二童子。三少年。四盛年。五老年　现身十位后皆除前。若对余未来身同类十位。一一皆与十位为因。婆沙十八。大有诸师解十位同类因。不能广述。此论当一师不正义。故婆沙评家云。评曰应作是说。余身十位。一一皆与余身十位。及此身十位为同类因。此身十位。一一皆与此身十位。及余身十位为同类因。后位已生法．与前位不生法亦为同类因故　又解。此论亦同婆沙评家。此论现身十位据现起说。故后位非前位因。若对余未来身同类十位。一一皆与十位为因。若婆沙评家。现身十位。通据现起．不现起说。故此身十位。望此身十位。亦得为同类因等。应知十位但望同地．同趣而说。故婆沙一百三十一云。问同趣．同地。处所差别。展转相望为有因不。有说无因。此不应理。应有大种是刹那故。谓五净居所有大种。无始生死曾未起故。
　　问准婆沙一百三十一。于同趣．同地中。左眼与左眼为同类因。右眼．及长养．异熟等。一一自类相望为同类因。此俱舍等论。云羯剌蓝等。一一能与十位为同类因。是即亦与非相似法为因。且如羯剌蓝。唯有身根．及大种。如何得与六处中眼等四根。为同类因　解云。一一皆与十位为同类因者。据总相说。非言一一皆遍为因。如六处位中眼等四根。以前眼等为同类因　问若眼等同趣自类为因。应五趣善．恶等还与当趣为因　解云善恶力强。得与同地异趣为因　由此方隅。外麦．稻等自类自类。应广思择　若譬喻者。不许色法与色法为同类因。彼执。便违本论文所说。故本论说。过去大种。望未来大种因．增上等　因谓因缘即同类因。非余四因。增上谓增上缘。以此明知。色望色法为同类因。
　　为诸相似至为同类因者。问。
　　不尔者。答。
　　云何者。征。
　　自部自地至皆无因义者。释自部地　部谓五部　地谓九地五九四十五类各别为因。故婆沙十七评家云。同地异处所起烦恼。展转相缚。随类展转为同类因。然除异部五部。随眠系缚分齐有差别故。
　　又此非一切者。谓此自部自地。非一切与一切为因。
　　何者者。问。
　　谓前生至为同类因者。答。正释前生。谓唯诸前生。与后相似生未生法。为同类因。
　　云何知然者。征本论说故至皆应广说者。引本论证。自类前生。与后为因　问未来生相。如何非是前生摄耶　解云虽至生相未越未来。约世定前后。是故非前摄。
　　然即彼论至非因者者。此下明未来若无同类因有六难。一无时非因难。二染污苦谛难。三因果决定难。四本无今有难。五非心因法难。六染污眼识难　就通六难中。一依文通前四难。二通文外后二难。就依文通前四难中。此下第一通无时非因难。此即引发智为难。因者是四缘中因缘。以发智论。次第约四缘为问答故。引彼。难意。若言未来无同类因。过．现方有者。是则此法与彼法有时非因。如何乃答无时非因。
　　此依俱有至故无有过者。论主答。言无时非因者。此依俱有．相应．异熟三因。以亲辨果通三世故。故无有过。故婆沙通云。有说彼依俱有因作论。以俱有因。遍有为法亲能辨果通三世故。有说彼依相应．俱有二因作论。以此二因俱遍三性。亲能辨果通三世故。有说彼依相应．俱有．异熟．三因作论。以此三因亲能辨果通三世故。有说彼依相应．俱有．异熟能作四因作论。以此四因通三世故。有说彼依五因作论。除能作因。遍一切法皆不遮故。此中有说除遍行因。体用狭故。应说彼依六因作论。因名所表通六因故　准彼婆沙总有七说。此论当第三不正义。彼论第七说为正。随作论者意乐说故。又婆沙正义家能作因中有因缘。即是生等五因　问未来既无同类因。婆沙正义云何依六因作论　解云未来虽无。而彼意说。能为因后无时非因。或约正生位定能为因。依此密说无时非因。
　　有谓未来至无时非因者。第二通难。当婆沙后三师。或当正义家六因作论有毗婆沙师。谓未来正生位法。必入现在。定能与彼生相前法为同类因。是故彼发智文。依未来最后生相位。密作是答无时非因。就三世说无时非因。意显更无第四时。故未来正生位名最后位。未来无穷生死名前。若有流至生相者名未来最后位。此据法行世前后也。若据因果明前后。即前法名因。后法名果。
　　彼于所难至未至已生者。论主非第二师解。彼于所难非为善释。以未来法正生位前非同类因。后至生相方成因故。还是有时非因。何得答言无时非因。又引发智为难。如同类因与等无间缘。俱至现在方成。何故缘答未至已生。因答无时非因。亦应齐等何乃不同。
　　然彼复释至彼亦应尔者。第二师通难。然彼师复释。为现影略二门。如彼等无间缘处答未至已生。此因缘中亦应答未至已生。如此因缘处答无时非因。彼等无间缘中亦应答无时非缘。
　　如是作文至前释为善者。论主评取前解。如是作文获何功德。唯显发智论主非善于文。是故应知。前三因释于理为善。由斯理故。因答无时非因。缘答未至已生。论主若作此解。非以婆沙评家为正。
　　若尔何故至即所除法者。此下通第二染污苦谛难。此引品类足所除中第三节文为难。未来有身见既入所除。即俱句摄。是即从过．现有身见生。能生未来有身见。既生未来有身见。明知未来有同类因。有身见望有身见。非是相应．俱有．异熟因。既言有因。明知定是同类因也。
　　彼文应说至由义应知非者。论主正通。彼品类足第三节中文。应说除未来有身见相应苦谛。此文不欲除有身见。但除有身见上相应法。无及彼二字。外难意欲除有身见。故于第三节文中加及彼二字。品类足文。设有如彼说及彼二字。由义应知非。以未来世无前后故。何况浪加有身见。既非入所除。明知未来无同类因。应知俱有因中。外人引品类足所除中第四节文为难。即不诵及彼相应法五字。若同类因中。引所除中第三节文为难。即加及彼二字。前后各别引文。人多不悟应善思之。
　　复云何通至所依所缘者。此下通第三因果决定难。此即叙难。若未来世无同类因。至已生位方名同类因者。云何决定。既言决定。明知未来有同类因。
　　应知彼文至色等六境者。此即通难。言因决定据能作等四因。非同类．遍行。言果决定据增上等三果。非等流果。
　　若尔同类因应本无而有者。此下通第四本无今有难。此即叙难。婆沙云则应无因而有因。亦应无果而有果。便坏自宗。
　　许故无过至非体果者。此即通难。许同类因本无今有故无过。同类因约过．现作用位建立。非约体立。体虽无有。无前后故而不建立。由至过．现位和合作用名同类因。能生后等流果。是后等流果。是前位果非是体果　上来依文通四难。此下通文外后二难。即是第五非心因法难。第六染污眼识难　通第五非心因法难者。婆沙云。又若无者。品类足论复云何通。如说云何非心为因法。答已入正性离生。补特伽罗初无漏心。及余异生。决定当入正性离生者初无漏心。然彼异生未来所有诸无漏心。皆非心为因。何故但说初无漏心耶。答彼唯说毕竟非心为因法。虽彼未入正性离生者。诸无漏心皆非心为因。然彼若入正性离生。唯有初无漏心。是非心为因法。余心无不以心为因。有余师说。彼文不辨同类因义。何者唯辨二种异生。谓有般涅槃法。及无般涅槃法。文虽不举无般涅槃法。义准理门显示知有。谓彼既说有余异生决定当入正性离生由此义准。亦有异生决定不入正性离生。此即名为无般涅槃法。即无涅槃法名非心为因(解云有般涅槃法。有初无漏心。与涅槃为证得了因。名心为因。若无涅槃法。无初无漏心。非与涅槃为证得了因。名非心为因。余文可解。前解心因因是因缘。即同类因。无余四因)　通第六染污眼识难者。婆沙云。又若无者。识身足论复云何通。如说于过去染污眼识所有随眠。彼于此心或能为因非所随增。或所随增不能为因。或能为因亦所随增。或不能为因亦非所随增　且能为因非所随增者。谓诸随眠在此心前同类．遍行。即彼随眠若不缘此．设缘已断。及此相应随眠已断　为所随增不能为因者。谓诸随眠在此心后同类．遍行。即彼随眠缘此未断　能为其因亦所随增者。谓诸随眠在此心前同类．遍行。即彼随眠缘此未断。及此相应随眠未断　不能为因亦非所随增者。谓诸随眠在此心后同类．遍行。即彼随眠若。不缘此．设缘已断。若所余缘。若他随眠。若不同界遍行随眠　如彼过去染污眼识。未来染污眼识亦尔　过去四句其理可然。未来如何可作四句。若有前后如何无因。答彼于未来应作三句。除所随增不能为因。彼无后故。然说未来如过去者。有别意趣。谓正生时必入现在。定为同类．或遍行因。望余未起可说为前。对此可说余名后故　有余师说。彼未来亦有四句。不说未来有心前后同于过去。且能为因非所随增者。谓此相应随眠已断。为所随增不能为因者。谓有同类．遍行随眠在未来世。于未来世染污眼识。缘而未断。能为其因亦所随增者。谓此相应随眠未断。不能为因亦非所随增者。谓有同类．遍行随眠在未来世。若不缘此。设缘已断。若所余缘。若他随眠。若不同界遍行随眠(解云。因谓因缘。随其所应是相应．俱有．同类．遍行因。无异熟因。染污眼识是修所断。所随增者。谓此随眠是彼眼识所随顺所增长心。前修所断为同类因。苦．集一切遍行为遍行因。心俱随眠为相应．俱有因。此并能为因。于中心前不缘。设缘已断。及彼相应随眠已断。是非所随增。第一句摄。若心前缘．及相应不断是所随增。第三句摄。自余随眠皆不为因于中心后同类．遍行缘而不断。是所随增。第二句摄。若余心后同类．遍行不缘．及已断。此等已摄同类．遍行因尽。若所余缘谓灭．道所断苦．集不遍。以彼决定所余缘故。若他随眠。谓他地一切随眠。若不同界遍行随眠。谓自地九上缘随眠。此等并是第四句摄。余文思之可解)。
　　若同类因至当有何过者。此下明未来若有同类因即有二难。一本论不说难。二互为因果难。此下第一通本论不说难。将明问起。若同类因未来世有如异熟因当有何过。
　　未来若有本论应说者。答。未来若有本论应说。本论但说过去与现．未为同类因现在与未来为同类因。不说未来为同类因。明知未来无同类因。此即是本论不说过。
　　本论唯说至故无有失者。通本论。本论唯说能取果．与果诸同类因言在过．现。不说未来非取果．与果诸同类因故无有失。
　　无如是义至无同类因者。论主破。无如是义。以同类因引等流果。此同类因若未来有理必不然。以未来无前后故。如何未来同类因能引等流果。未来既无等流果。不应过．现诸已生法为未生等流果。不言正生略而不说。或从多分说。或举后显前　又解不应过．现诸已生法为未来生法等流。正生未生。生言摄故。如过去法非现在果。勿有果先因后过失。故未来世无同类因。
　　若尔异熟因至无前后故者。此下义当第二互为因果难。将明问起。若尔异熟因应未来非有。不应异熟果因前及俱故。以未来世法无前后故。
　　无如是失至未来非无者。论主答。正出互为因果失。无如是失。未来世中虽无前后。以异熟因与异熟果不相似故。故未来有。谓同类因与等流果相似故未来无。未来世中若无前后应互为因。既互为因应互为果。若互为因果即与理相违。以同类因引后果故。非异熟因与异熟果同性相似。未来虽离前后。而无次上互为因果过。故同类因就现作用位前后建立。未来非有。若异熟因就体相建立。未来非无。又婆沙云。问若未来世有同类因。应有二心互为因果。答如四行相各有系属。余法亦然。故无斯过。谓未来世无常行相。有四行相应无间生彼是所修系属于此。无常行相与彼为因。彼非此因系属此故。无常行相起必居前。苦．空．无我行相亦尔。余有为法类此应知。故无二心互为因果。若作是说。有依第四静虑得阿罗汉果。能修未来九地无漏。所修无漏皆系属此。后依余地圣道现前。更不能修未来无漏。无余地圣道系属此故。应在过．现非同类因。是则违害。此中所说。前生善根与后生者为同类因。乃至广说。勿有此失。故未来世无同类因。于理为善。
　　言同类因至定依何说者。此下明道展转九地为因。显与前义别故举前为问。
　　定依有漏至由同类故者。答。前言自地定依有漏。若无漏道九地展转相望为因。欲界无定。有顶昧劣。皆不能发无漏圣道。故唯依九　问若九地圣道展转为因者。何故正理十六云。于依自．上有。于依下地无　彼论说九地各能修九地圣道。随其所应。与依自地所修。与依上地所修者。为同类因。故言于依自．上有上地所修者。不与依下地所修者为同类因故言于依下地无。如依未至定所修九地圣道。与依九地所修八十一种圣道为同类因。如是乃至。依无所有处所修九地圣道。唯与依无所有处所修九种圣道为同类因。准正理文。依上所修者。非与依下地所修者为同类因。如何乃言九地圣道展转为因　解云言九地圣道展转为因。据依一地能修九地圣道。由同一地修故。所以展转相望为同类因非据通依九地所修圣道展转皆得为因。言九地者。未是尽理之言。若言尽理。岂得依上地利道与依下地钝道为因。准正理师意。虽等是同姓同品。依上地者胜。依下地者劣。故依上地者不与依下地者为因。与依自．上地者为因。若依德光论师解。九地各能修九地圣道。九九八十一种圣道展转相望皆得为因。此亦据同性同品应依九地修者说故得展转为因。
　　问如他心智依下地起者不知上地心。如何九地展转为因　解云缘境义别。为因义别。不可为难。上来虽有两解不同。于此论文并无违害　又解正理且据一相渐次进修诸地胜法故。言上非下因。以实而言亦同德光。
　　然唯得与至更无胜故者。简差别。释唯等胜为果等。与等．胜为因。非劣为因加行生故。指法可知。
　　又诸已生至为同类因者。约三道明等胜为因。见道为三因。修道为二因。无学道为一因若依正理论意。三道展转为因。如前生钝修道。亦与未来不生利见道为同类因。前生钝无学道。亦与未来不生利见．修道为同类因或从无学退至学位转根。亦与已起利修道为因　言与三．二．一为同类因者。且据现起次第而说　问此论为同彼不　解云同　又解论意各别。论既言见道与三为因。修道与二为因。无学道与一为因。明知后道非前道因。若为前因何故不说　又于此中至为同类因者。又约钝．利等．胜为因。如文可知。若依正理。信解与五为因。时解脱与四为因。准前可知。此论或同或异。亦准前解。
　　诸上地道至或等或胜者。问。依上地道与依下地道为因。是即胜与劣为因。云何名为或等．或胜。
　　由因增长至为未来因者。答。由因渐渐增长。及由钝．利根故等．胜为因。非由地有上．下令道胜劣。谓见道等三道。下下品等九品。于后后位中因转增长。此释由因增长。钝．利为因次前具明。故不别释　及由根故。但释妨难。修道．无学道时长相显不别释妨。见道时速相隐故别释妨。于见道位。虽一相续中。无容可得随信．随法二道俱起而已生随信行。为未来随法行因。
　　为唯圣道至为同类因者。此下释后两句。此即发问。
　　不尔者。答。
　　云何者。征。
　　余世间法至为因非劣者。总释。
　　加行生法其体云何者。问体。
　　谓闻所成至除前劣故者。正举颂释。明加行所成功德与等胜为因。由闻所成功德。此所成言通相应．俱有等。若言闻所成慧但目于慧思．修准释可知。无色界以闻．思无故。设有复劣修非彼因。余文可知。
　　生得善法至染污亦尔者。此下便明生得等。生得善与加行善为同类因。非加行善与生得善为因。以彼劣故。就生得善九品相望展转为因。故正理解云。容一一后皆现前故。有余师说定一心中得一切故。染污九品展转为因。准生得说。
　　无覆无记至而无所获者。明无记　异熟生。起时任运最为微劣　威仪路。作意而起。力用少强胜前异熟。
　　工巧处。强想生故力用更强。又胜威仪　化心。是通果。其力最胜　俱品。谓相应．俱有法等　欲界四定果化心下。与胜为因。
　　因如是义至无漏法因者。此下问答分别。此即问也。
　　有谓已生至于一切劣者。答。有谓过．现已生苦法智品。于未来未生位苦法忍品。又已生一切胜。于未生一切劣。
　　颇有一身至非后生因者。第二问。颇有一身诸无漏法前所定得者。非后已生因耶。
　　有谓未来至未来无故者。答。有。谓前所定得未来苦法忍品。于后过．现已生苦法智品。以果必无在因前故。或同类因未来无故。
　　颇有前生至无漏法因者。第三问。颇有前已生诸无漏法。非后已起无漏法因耶。
　　有谓前生至以彼劣故者。答。有。谓前生胜无漏法。于后已起劣无漏法。如退上无学等果。下不还等果现前。又前已生苦法智上得。于后已生苦法忍上得。非同类因。以彼劣故。前明已生一切胜。望于未生一切劣非因。今明已生一切胜。望于已生一切劣非因。故前后别。
　　如是已说至心心所同依者。此下第四明相应因。
　　论曰至是相应因者。此总出体。
　　若尔所缘至为相应因者。问。若心．心所是相应因。所缘．行相别者。亦应更互为相应因。
　　不尔所缘至为相应因者。答。必须所缘．行相同者。
　　若尔异时至为相应因者。难。若尔前．后异时所缘．行相同者名相应因。
　　不尔要须至乃相应故者。解。要须三同乃名相应。
　　若尔异身至初月等事者。难。异身心等三种既同。应名相应。
　　为以一言至应知亦尔者。解。虽复所缘．行相．时同。又须同依方名相应。释同所依如文可知。应知五识虽亦依意。据别所依。意识更无别依。虽标总称即受别名。
　　相应因体至义何差别者。问二因别。相应因狭唯心．心所。若俱有因宽通诸有为。若是相应因定是俱有因。有是俱有因非相应因。除心．心所余有为法。此中以狭问宽。若相应因体即俱有因。如是二因义何差别。
　　由互为果义至互为因义者。由互为果义立俱有因。犹如远行商侣相依。共游险道更互相依。喻俱有因　依．缘．行．时．事五种平等。共相应义。立相应因。即如商侣相依于一时中。同受用饮食．衣服等。同作行．住等事业。望前相依共游险道。稍亲故喻相应　其中阙一者。谓于所依．所缘．行相．时．事中。若阙一种皆不相应　又解于心．心所法中。随其所应若有阙一。皆不相应　是故极成互为因义是相应因。
　　如是已说至为同地染因者。此下第五明遍行因。
　　论曰至当广分别者　遍行因者。谓前过．现已生遍行诸法。即是十一遍行随眠相应．俱有法。与后同地染污诸法。为遍行因。得非遍行因。或前．或后性疏远故。非一果故　遍行诸法。指同下释。
　　此与染法至亦生长故者。此明离同类因外别立遍行因。若同类因非与染污为通因。此遍行因与染污法为通因故。所以同类因外更别建立。此约通局以明。若同类因唯与自部为因。此遍行因。不但与自部染法为因。亦为余部染法为因故。所以同类因外别立遍行因。此约自．他部说。由斯遍行因势力。余部烦恼．及彼相应．俱有等法亦生长故。故正理云。唯生自部二因何别。无遍行因唯生自部。谓遍行法正现前时。俱时有力取五部果。
　　圣者身中至为遍行因者。问。学人身中修断染法。岂亦用此为遍行因。
　　迦湿弥罗至见所断为因者。答。一标宗。二引证。此即标宗。
　　故品类足至所感异熟者。此下引证。总引品类足三处文为证。此即初文。彼论既言云何见所断为因法。谓诸染污法。圣者自身中修断染法。既是染污法摄。明知见断法。通与一切染污为因。及见所断法所感异熟果。亦以见断为因。此即同文故来。
　　云何无记至及不善法者。第二文证。一切无记有为。及不善。以无记为因。圣者身中修断染污法。若上界者。无记有为摄。以上界无记为因。若欲界者不善摄。以见所断无记身．边二见为因。故知见所断法。通与一切染法为因。
　　或有苦谛至染污苦谛者。引第三文证。诸余染污苦谛。以有身见为因。圣人身中修断染污法。是诸余染污苦谛摄。明知见所断法。通与一切染法为因。以此故知。遍行因通生一切染污法。
　　若尔云何通至染污思者。难。彼文既说。圣人初退起染污思。唯用不善为因。明知圣者修断染污法。非以见断为因。若以见断为因。不应言唯不善为因。以身．边二见是无记故。
　　依未断因至故废不说者。通因有二种。一未断因。二已断因。彼论依修所断未断因蜜作是说。非是尽理之言。见所断法。虽亦是此染污为因。而由已断故废不说。
　　如是已说至及善唯有漏者。此下第六明异熟因。
　　论曰至异熟法故者。就长行中。一释颂。二决择。此即释颂　异熟法者。法之言持即目于因。此因能持异熟果故名异熟法。依主释也。若言异熟即法。持业释也。余文可知。
　　何缘无记不招异熟者。此下决择。问也。
　　由力劣故如朽败种者。答。
　　何缘无漏不招异熟者。问。
　　无爱润故至系地异熟者。答可知。
　　余法具二至水所沃润者。余不善．善有漏法。一体贞实。二为爱润。
　　异熟因义至名异熟因者。此下释异熟名问。为异熟之因据依主释。为异熟即因据持业释。
　　义兼两释斯有何过者。答。
　　若异熟之因至业之异熟者。难。若异熟之因据依主释。圣教不应言异熟生眼。是则因名异熟。若异熟即因据持业释。圣教不应言业之异熟。是则果名异熟。
　　两释俱通已如前释者。解两释俱通。已如前界品五类分别十八界中辨。汝不应以持业难依主。依主难持业。故正理十六云。然异熟因或持业释。故契经说异熟生眼。或依主释。故契经云业之异熟。
　　所言异熟其义云何者。别问异熟义。
　　毗婆沙师至名异熟因者。答。毗婆沙师因是善恶．果是无记。异类而熟是异熟义。谓异熟因唯异类熟。俱有．相应．同类．遍行因唯同类熟。能作一因兼同．异熟。故唯此一名异熟因。
　　熟果不应至简别余因者。论主叙经部宗义。熟果不应余五因所得。果具二义方得熟名。一由造业非即感果。要待相续将欲感果名转变。正感果时名差别。由斯果体方乃得生。二由异熟果随因势力胜劣。时有分限。或经十年或百年等　俱有．相应所生果体。虽有后义而阙前义。能作．同类．遍行．三因所生果体。虽有前义而阙后义　由此但应作如是释。由因变异而果方熟。是异熟义　汝毗婆沙师。不应但异简别余因。摄义不尽。若言变异摄义周尽。论主非异熟果非余五因得。但异摄义不周尽。
  </div>
  <div class="pagination">
   <a href="俱舍论记_page13.html">
    上一页
   </a>
   <span>
    ...
   </span>
   <a href="俱舍论记_page9.html">
    9
   </a>
   <a href="俱舍论记_page10.html">
    10
   </a>
   <a href="俱舍论记_page11.html">
    11
   </a>
   <a href="俱舍论记_page12.html">
    12
   </a>
   <a href="俱舍论记_page13.html">
    13
   </a>
   <span class="current-page">
    14
   </span>
   <a href="俱舍论记_page15.html">
    15
   </a>
   <a href="俱舍论记_page16.html">
    16
   </a>
   <a href="俱舍论记_page17.html">
    17
   </a>
   <a href="俱舍论记_page18.html">
    18
   </a>
   <a href="俱舍论记_page19.html">
    19
   </a>
   <span>
    ...
   </span>
   <a href="俱舍论记_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
