<!DOCTYPE html>
<html>
<head>
    <meta charset="UTF-8">
    <title>净名经集解关中疏 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>净名经集解关中疏 - 第 2 页/共 13 页</h1>
    <div class="content">　　香象菩萨　什曰。青香象也。身出香风。菩萨身香亦如此也。
　　白香象菩萨　什曰。其香最胜。大士身香亦如是。
　　常精进菩萨　什曰。始终不退。
　　不休息菩萨　什曰。求善不止。
　　妙生菩萨　什曰。生时有妙瑞也。又曰从法化生为妙。
　　华严菩萨　什曰。以三昧力现众花。遍满虚空大庄严也。
　　观世音菩萨　什曰。世有危难称名自归菩萨。观其音声即解脱也。亦名观世念。亦名观世自在。
　　得大势菩萨　什曰。有大势力也。以大神力飞到十方。所至之国六返振动恶趣休息。
　　梵网菩萨　什曰。梵四梵行慈悲喜拾。网言其多。
　　宝杖菩萨　什曰。或物宝。或法宝以为杖。
　　无胜菩萨　功德超胜也。
　　严土菩萨　什曰。净国土。
　　金髻菩萨　什曰。金在髻。
　　珠髻菩萨　什曰。如意宝珠在其髻中。悉见十方世界及众生行业果报因缘。
　　弥勒菩萨　什曰。姓也。此曰慈氏。阿逸多字也。此云无胜。南天竺婆罗门子也。
　　文殊师利法王子菩萨　什曰。秦言妙德。以法身游方莫知其所生。又来补佛处故言法王子也。
　　如是等三万二千人　此五结众数。肇曰。叹德列名。所存名以证经也。
　　复有万梵天王尸弃等。从余四天下来诣佛所而听法　此下三列杂众。此梵王众。肇曰。尸弃梵王名。秦言顶髻。
　　复有万二千天帝亦从余四天下来在会坐　此帝释众忉利天主也。肇曰。一佛土百亿四天下。一四天下各有梵释。故言余亦或从他佛土来。
　　并余大威力诸天　此诸天众。肇曰。除上梵释余大天也。
　　龙　此下八部众也。肇曰。龙有二种。地龙虚空龙。种有四生也。
　　神　肇曰。神受善恶杂报其形胜。人劣天身轻微难见也。
　　夜叉　肇曰。秦言轻捷有三种。一在地。二在虚空。三天夜叉。居下二天守天城门合。
　　乾闼婆　此云香荫。肇曰。天乐神也。居地上宝山中天须乐时。此神体上有异相现。然后上也。
　　阿修罗　肇曰。秦言不饮酒。此神类男丑女端正。有大威力能与天共斗也。
　　迦楼罗　肇曰。金翅鸟神也。
　　紧那罗　肇曰。秦言人非人。其形似人而头上有一角。遂称为人非人。亦天乐神小不如乾闼婆。
　　摩睺罗伽等悉来会坐　肇曰。蟒神也。此八神皆有大神力。能自变形在坐听法。
　　诸比丘比丘尼　此下四众也。肇曰。比丘义同上尼女名也。上八千比丘别称得道者。
　　优婆塞　肇曰。义名信士。又曰。五戒为近事男。八戒为近住男。
　　优婆夷俱来会坐　夷者女也。准上可知。
　　彼时佛与无量百千之众恭敬围绕而为说法　此二明佛现神变骇物令信投人夜光勘不按剑。况乎深妙。未信而传。凡物易以相从。难以理悟。故神化无方使受行也。文有二别。初明佛现胜身后明宝积献盖前文三法喻合也。此即初现胜身也。昔说小乘法微而相劣。今将说大乘法胜而相胜。法华云。著弊垢衣执除粪器。此表昔说小乘现劣相也。又云。于其门内踞师子床罗列宝物。此表说大乘现胜相也。故下偈文目净修广等叹胜相说法。不有不无等叹胜法。始在佛树等叹劣相。三转法轮等叹权法也。
　　譬如须弥山王显于大海。安处众宝师子之座。蔽于一切诸来大众　须弥山等喻也。安处众宝等合也。肇曰。须弥秦言妙高山。处大海之中水上方三百三十六万里。如来处四部之中威相超绝。光蔽大众犹金山之显溟海也。
　　尔时毗耶离城有长者子。名曰宝积。与五百长者子俱。持七宝盖来诣佛所。头面礼足。各以其盖共供养佛　此二明献盖现瑞表说净土之相也。文三。初献盖。次合盖。后归信。此初献盖。表大慈荫物。净土化生即大慈之事也。肇曰。宝积亦法身大士也。常与净名俱诣如来共弘道教。而今独与里人诣佛者。将生问疾之由启兹典之门也。
　　佛之威神令诸宝盖合成一盖。遍覆三千大千世界　此二合盖文二。初合盖。表内慈无缘绝于彼我二。外现净土表应物差别净秽不同。此初也。彼我未亡宝积等盖殊而慈局执。亡性一诸佛所以盖合而慈覆三千。什曰。现此神变其旨有二。一者现神变无量显智慧必深。二者宝积献其所珍必获可珍之果。来世所成必若此之妙明因小而果大。
　　而此世界广长之相悉于中现。又此三千大千世界．诸须弥山．雪山．目真邻陀山摩诃目真邻陀山香山宝山金山黑山铁围山大铁围山．大海江河川流泉原及日月星晨天宫龙宫诸尊神宫悉现于宝盖中　二外现差别。前合盖既表法身平等慈覆不殊。此差别者亦表应身随缘国土不一文二。初现此界。二现十方。此中文三。初十山表陆居众生住处。二大海表水族居处。三日月等表空居住处。然此三类等以慈覆故俱现盖中。肇曰。盖亦不广而弥。八极土亦不狭而现盖中。
　　又十方诸佛诸佛说法亦现于宝盖中　二现十方。吴本云。十方诸佛佛国严净及十方佛所在说法皆现宝盖中。此即现相明宗旨可见矣。肇曰。将显佛土殊好不同。故通现十方也。诸长者子皆久发道心而未修净土。欲悦其来供之情启净土之志。故因其盖而现焉。
　　尔时一切大众睹佛神力叹未曾有。合掌礼佛瞻仰尊颜目不暂舍　此三睹瑞三业归信也。什曰。信乐发中现相于外也。
　　长者子宝积。即于佛前以偈颂曰　此下三明问经者。称扬佛德使物归信为启问之由。肇曰。形敬不足。以写心故复赞之咏之。三十六行偈。述叹文四。初叹大乘胜应。二叹小乘劣应。三叹现瑞表发。四叹佛三密功德。前文又三。初两行总叹内德。二两行明神通。三五行叹说法。此初也。
　　目净修广如青莲　此初四句此句叹形。肇曰。五情百体目最为长瞻颜而作故先叹目也。天竺有青莲花。其叶修而广。青白分明。有大人目相故以为喻也。
　　心净已度诸禅定　此句叹心。肇曰。形长者。目主德者。心叹目则摄众相。叹心则摄万德。故作者标二为颂首。禅定之海深广无际。自非如来清净真心无能度者。
　　久积净业称无量　此句叹因。肇曰。于无数劫积三净业故名称无量。
　　导众以寂故稽首　此句叹果。言与众同游八正至寂灭涅槃。故敬礼也。肇曰。寂谓无为寂灭之道也。
　　既见大圣以神变普现十方无量土。其中诸佛演说法。于是一切悉见闻　此二叹神通也。以见盖中国土净秽不同。为下致问之由也。肇曰。既见合盖之神变已不可测。方于中现十方国土及诸佛演法。于是忍界一切众会悉遥见闻为希有也。
　　法王法力超群生。常以法财施一切　此三叹说法文三。此初标法施也。肇曰。俗王以俗力胜民故能泽。及一国法王以法力超众故能导济无疆也。
　　能善分别诸法相。于第一义而不动　此二两行叹法王义。肇曰。第一义为诸法一相义。虽分别殊相而不乖一相。此美法王莫易之道动为乖矣。
　　已于诸法得自在。是故稽首此法王　肇曰。世王自在于民。法王自在于法。法无定相。随应而辩为好。异者辩异而不乖同为好。同者辩同而不乖异。同异殊辩而俱适法相故得自在。
　　说法不有亦不无　此三释叹所说大乘二空法也。此初明因缘有故即有非有为法空也。不同小乘舍有证空。此即不亡于空故名法执也。肇曰。欲言其有有不自生。欲言其无缘会则形。会形非谓无。非自非谓有。具有有故有无。无有何有无。有无故有有。无无何有有。然则自有则不有。自无则不无。此法王之正说也。
　　以因缘故诸法生　此句释也。肇曰。有亦不由缘。无亦不由缘。以法非有无故由因缘生。论曰。法从缘故不有。缘起故不无也。
　　无我无造无受者　此下偈明我本不有。即无无我入不二门。不同二乘舍我住无我也。又我造受三计我之别名。此明由业迁形。岂有常我主其异形哉。肇曰。诸法皆从缘生耳。无别有真宰主之者故无我也。夫以有我故能造善恶受祸福法。既无我故无造无受者。
　　善恶之业亦不亡　此句释也。肇曰。若无造无受者则不应有为。善获福而为恶致殃。然众生心识相传美恶。由起报应之道连锁相袭其犹声和响顺形直影端。此自然之理。无差毫分。复何假常我而主之哉。
　　始在佛树力降魔得甘露灭觉道成　此二八偈叹昔说小乘权现劣身益物也。文四。初两行明得道。二两行明转法轮。三两行明得益。四两行怨亲平等。此初光明降魔证灭。谓如来应迹王宫割爱逾城历试邪道。舍邪坐树。誓取菩提。魔宫振动先权色贪。次伏怨敌。外魔既散方证涅槃。甘露择灭。结习内魔于兹永尽。佛树者菩提也。始言初也。
　　已无心意无受行。而悉摧伏诸外道　此释伏外也。一解云。昔六行修禅及苦行等。菩萨无心受彼邪法。但为示同调伏耳。又肇曰。心者何也。染有以生。受者何也。苦乐是行至人冥真体寂虚空。其怀虽万法普照而心未尝有苦乐。是经而不为受物。我永寂。岂心受之可得。此无心伏于物而物无不伏。受者受著也。
　　三转法轮于大千。其轮本来常清净　此二明诣鹿野苑转法轮也。道成即化物故。次说法文二。此先明转法也。三转者示相转劝修转引证转也。谓初示四谛法相也。次劝修行此四谛也。复言我已获证令信受也。大千者佛一化境也。肇曰。法轮常净犹虚空也。虽复古今不同时移俗易圣。圣相传其道不改。
　　天人得道此为证。三宝于是现世间　此二明功成。肇曰。初转法轮时俱轮等五人。八万诸天得道。此常清净之明证觉道。既成佛宝法轮。既转法宝五人出家得道。僧宝于是言其始也。五人者憍陈如摩诃男阿湿卑婆提婆敷也。
　　以斯妙法济群生。一受不退常寂然。度老病死大医王。当礼法海德无边　此三明得益。明断见修惑得涅槃益也。肇曰。九十六种道上者。亦能断结生无色界天。但其道不真要还坠三途。佛以四谛妙法济三乘。众生无有。既受还坠生死者。故曰。一受不退。永毕无为故常寂然也。又生老病死患之重者。济以法药故为医王之长也。此则法轮渊旷难测。法海流润无涯德无边也。
　　毁誉不动如须弥　此四叹平等文三。此初八风不动也。肇曰。利衰毁誉称讥苦乐八法之风不动如来犹四风之吹须弥也。
　　于善不善等以慈　此二违顺不动。肇曰。截手不戚捧足不忻。善恶自彼慈覆不二。又顺法违法及不违顺心平等也。
　　心行平等如虚空。孰闻人宝不敬承　三结释也。肇曰。在天为天宝。在人为人宝。宝于人天者岂天人之所能故物莫不敬承也。
　　今奉世尊此微盖。于中现我三千界。诸天龙神所居宫。乾闼婆等及夜叉。悉见世间诸所有。十力哀现是化变。众睹希有皆叹佛。今我稽首三界尊　此下四行颂上献盖等三奉微盖等献盖也。于中现等合盖也。众睹等众叹也　肇曰。微微小也。所奉至微所见至广。此是如来哀愍之所现。十力者是如来别称耳。
　　大圣法王众所归。净心观佛靡不欣。各见世尊在其前斯。则神力不共法　此下第四叹佛三密利物功德。此初身密也。法王慈惠众庶怀归净信有殊佛亦随应。肇曰。法身圆应犹一月升天影现百水。不与二乘共也。
　　佛以一音演说法。众生随类各得解。皆谓世尊同其语。斯则神力不共法　此下六行叹口密四辩。此初二行法词二辩也。随类各解诸法名字不同。此法辩也。皆谓世尊同其言音此词辩也。佛得一切众生语。言陀罗尼。无言之言不与二乘共也。
　　佛以一音演说法。众生各各随所解。普得受行获其利。斯则神力不共法　此两行叹义辩也。凡夫示以因果善恶之义。二乘示以无常寂灭等义。大乘示以不生不灭实相之义。肇曰。好施者闻施。好戒者闻戒。各异受异行。获其异利。或人天乐异。或二乘涅槃。或究竟菩提一雨所润三草不同。岂二乘共也。
　　佛以一音演说法。或有恐畏或欢喜。或生厌离或断疑。斯则神力不共法　此二行乐说辩也。肇曰。众生闻苦报则恐畏。闻妙果则欢喜。闻不净则厌离。闻法法相则断疑。不知一音何演而令欢畏异生。此岂二乘所能共也。
　　稽首十力大精进。稽首已得无所畏。稽首住于不共法。稽首一切大道师　此下七行叹心密文三。初两行叹智德。此两行明断德。后三行明恩德也。智与理冥相如心寂不可以虑知。辩不可以名数定言。十力无畏等者。盖示物方便耳。智不可屈力也。不惧外难无畏也。二乘所无不共也。名数如别。
　　稽首能断众结缚。稽首已到于彼岸　此下断叹德也。二乘自断。大圣兼度。此初自断结缚。结谓九结。爱恚慢无明疑此五钝使。见结身边邪三见也。取结戒取见也。此二结五利使也。悭结嫉结十缠中二缠也。缚者四缚贪欲缚嗔恚缚戒取缚见取缚。亦云。贪嗔痴三缚。又一念取相顿迷真理万惑从起皆名结缚。即一切烦恼皆名为结。皆名为缚也。
　　稽首能度诸世间。稽首永离生死道　此明自度结。即能度诸世间离生死也。
　　悉知众生来去相。善于诸法得解脱　此下三明无缘悲化即恩德也。此行知生去来于法无著。肇曰。众生行往来于六趣心驰骋。于是非悉知之也。又我染诸法故诸法缚我。我心无染则万缚斯解。
　　不著世间如莲花。常善入于空寂行　此行知世如幻而大悲不舍。肇曰。出入自在而不乖寂故常善入也。
　　达诸法相无挂碍。稽首如空无所依　此行明解诸法而不取著。肇曰。万法幽深谁识其族。唯佛无阂故独称达而圣心无寄犹空无依。
　　尔时长者子宝积。说此偈已白佛言。世尊是五百长者子。皆已发心阿耨多罗三藐三菩提心　此下明正宗。前序分既合盖骇心赞扬信发故。此当根启悟证果获益文三。初佛国半品法王命宗。二方便下九品大士助佛扬化。三菩萨行见阿閦二品宣扬事讫还归印定。如王宣正令大臣行事事讫朝尊之类也。初文二。初宝积请说。二如来酬答。初请文二。初明发心即堪闻法之根也。肇曰。阿耨多罗秦言无上三藐三菩提。秦言正遍知。道莫之大无上也。其道真正无法不知正遍知也。
　　愿闻得佛国土清净　此请问文二。先问果。后问因。此初也。佛昔说小乘以丈六一身为真身。亦丘陵一国为真土。今将返小归大故。于诸方等经明佛身应物无量。悟丈六之非真。于此经合盖见诸佛国殊。亦了丘陵之非实。故因现盖有此问焉。又众生业异身殊处别。诸佛道一身土合同现盖。既国土有殊故愿闻其所以。肇曰。诸长者子久发无上心而未修净土。所以宝积俱诣如来现盖。皆启其萠也。既于盖中见诸佛净土殊好不同志在崇习。故愿闻佛所得殊好之事也。
　　唯愿世尊。说诸菩萨净土之行　此二问因。肇曰。土之所以净。岂校饰之所能净之。必由行故请说行。凡行必在学地故。菩萨此问乃是如来现盖之微旨宝积得诣之本意也。
　　佛言善哉宝积。乃能为诸菩萨问于如来净土之行　此下二如来酬答文四。此初佛赞也。
　　谛听谛听善思念之当为汝说　此二明诫许也。谛听者闻惠也。善思者思惠也。念之者修惠也。
　　于是宝积及五百长者子受教而听　三受教也。
　　佛言。宝积众生之类是菩萨佛土　此四明如来答文四。初答二问。二身子疑问。三指按现净。四时众得益。答二问中佛先答果。有法喻合法中又三标释结也。此初标章总答不。经云。虽知诸佛国土永寂如空。而现种种清净佛土。又云。诸佛如来功德平等为教化众生故现佛土不同。明镜无像即以所照面为像。亦法身无处即以化众生处为国土。是以所化众生之类。是如来应物之国土。肇曰。夫至人空洞无像。应物故形。形无常体。况国土之有恒。以群生万端业行不同。殊化异被。至令报应不一。是以净者应之以宝王。秽者应之以石沙。美恶自彼于我无定。无定之土乃曰真土。然则土之净秽系于众生。故曰。众生之类是菩萨佛土。惑谓土之净秽系于众生者则是众生报应之土非如来土。此盖未喻报应之殊方耳。尝试言之。夫如来所修净土以无方为体。故令杂行众生同视异见。异见故净秽所以生。无方故真土所以形。若夫取其净秽众生之报也。本其无方佛土之真也。岂曰殊域异处凡圣两土然后辩其净秽哉。
　　所以者何。菩萨随所化众生而取佛土　此二明列释四句文四。此初明佛国宽狭不同所以。肇曰。此下释所以众生即佛土也。佛土者即众生之影响耳。夫形修影长形短影促。日月使之然乎。形自然耳。故随所化众生之多少而取佛土之宽狭也。是以佛土或以四天下。或以三千。或以恒沙为一国也。
　　随所调伏众生而取佛土　此二明佛土净秽不同。肇曰。随所调伏众生之深浅而取佛土之好丑。
　　随诸众生应以何国入佛智慧而取佛土　此三明闻法入惠之差别。如香积根熟而淳说大乘。娑婆根钝乃先三后一之类也。肇曰。众生自有见净好慕。而进修者亦有见秽恶厌。而进修者所好殊方而言之耳。所因虽异然其入佛惠一也。
　　随诸众生应以何国起菩萨根而取佛土　此下四明起根不同。如香为佛事即于鼻起菩萨根。声为佛事即于耳起根之类也。起根谓信等诸善根即是发菩提心也。又云。或有忻净起根厌秽起根如前。
　　所以者何。菩萨取于净国。皆为饶益诸众生故　此三结释所以也。肇曰。法身无定何国之有美恶。斯外何净可取。取净国者皆为彼耳。故随其所应而取焉。
　　譬如有人欲于空地造立宫室随意无阂　此二喻文二。此初喻菩萨因化众生故有净土。肇曰。净土必因众生。譬立室必因地。无地无众生室土无以成。
　　若于虚空终不能成　此喻二乘不化众生故无净土也。肇曰。二乘澄神虚无不因众生故无净土也。
　　菩萨如是为成就众生故愿取佛国。愿取佛国者非于空也　此三合文可见。
　　宝积当知。直心是菩萨净土　此二答行因也。文二。前横约一十七行明行净不同致果各异。后竖约一十三位明行。既从粗阶妙国土亦渐微转净。此初也。理实万行遍是净因。文列十七行者略标宗旨耳。又此诸行皆上半明行因。菩萨成佛等皆举果释因。复次自行直心自招法身正报之果。化人行直心感善眷属得净土之果。又云。自行直心教人行直心。赞叹直心法随喜行直心者。备此名净土行也。准此直心余行亦尔。肇曰。土之净也必在众生。众生之净必因众行。上直举众生以释土净。今备举众行明其所以净也。夫行净则众生净。众生净则佛土净。此必然之数不可差也。直心等者此约三心明净土。肇曰。土无洼曲乃出于心直故曰直心。是菩萨净土。此即因说果。犹指金为食也。直心者谓心质直无谄。此心乃万行之本故建章有之。
　　菩萨成佛时不谄众生来生其国　此下举果释因。肇曰。化彼同已自土既成故令同行斯集。此明化缘相及故果报相连佛土之义显也。自下因果相对。或前后异名。或前略后广。或前因后果类同行耳。
　　深心是菩萨净土。菩萨成佛时具足功德。众生来生其国　肇曰。树心众德深固难拔深心也。又自心既深则所化亦深。道因既深则所感国土自然功德具足也。
　　大乘心是菩萨净土　菩萨成佛时大乘众生来生其国　法华云。若有众生从佛闻法殷勤精进求一切智。如来知见力无畏等愍念。安乐无量众生利益天人度脱一切。是名大乘。以此化物成佛之时国土无二乘之名。香积佛土即其事也。
　　布施是菩萨净土。菩萨成佛时一切能舍众生来生其国　此下约六度明净土行也。一切能舍者。肇曰。外舍国财身命贪恚悭嫉名一切能舍也。
　　持戒是菩萨净土。菩萨成佛时行十善道满愿众生来生其国　肇曰。十善菩萨戒也。亦有无量戒略举十耳。戒其则无愿不故言满愿也。
　　忍辱是菩萨净土。菩萨成佛时三十二相庄严众生来生其国　肇曰。忍辱颜和故系以容相耳。岂直形报而已哉。
　　精进是菩萨净土。菩萨成佛时勤修一切功得众生来生其国。禅定是菩萨净土。菩萨成佛时摄心不乱众生来生其国。智慧是菩萨净土菩萨。成佛时正定众生来生其国　肇曰。得正定惠决定法相。三聚众生中名正定聚也。依仁王经。未发菩提心为邪定聚。十信为不定聚。十住已去为正定聚。
　　四无量心是菩萨净土。菩萨成佛时成就慈悲喜舍众生来生其国　此慈悲喜舍也。肇曰。此四心周被无际故名无量也。此下杂就万行明也。
　　四摄法是菩萨净土。菩萨成佛时解脱所摄众生来生其国　肇曰。以四事摄众生为四。摄也。一者惠施。财法随彼所须。二者爱心。和言随彼所适。三者利行。随彼所利方便利之。四者同事。遇恶同恶而济恶。遇善同善而进善。菩萨以此为解脱生死而摄众生不同。凡夫为恩爱名利王法等相摄缚也。
　　方便是菩萨净土。菩萨成佛时于一切法方便无阂众生来生其国　肇曰。方便巧惠也。积小德而获大功。功虽就而不为证。无为而无所不为。此方便无阂也。复此菩萨自行善巧不退善根。化他善巧能进物善。故云无碍方便也。
　　三十七道品是菩萨净土。菩萨成佛时念处正勤神足根力觉道众生来生其国　肇曰。念处四念处正勤四正勤也。神足四神足根五根也。力五力也。觉七觉意也。道八正道。菩萨以此正道化物故成佛时正修众生同生其国。外道邪修土所无也。
　　回向心是菩萨净土。菩萨成佛时得一切具足功德国土　回己功德普施众生。同向菩提不住余果。此大士回向也。复次施等善行招人天报。若能回向俱到菩提。此回向为大利也。复次事即世善理即菩提。若能即事悟理。此真回向也。故下文云。布施性即是回向一切智性。此之谓欤。又回向菩提何德不具也。
　　说除八难是菩萨净土。菩萨成佛时国土无有三恶八难　八难者三涂北洲无想天世智邪辩佛前佛后生聋生盲也。有说愿生善处轮除初五难。发正愿轮除世智辩。聪值善人轮除佛前佛后。深种善根轮除生聋盲也。又诸经明。或闻佛名菩萨名相好名经名陀罗尼名常住二字等。皆除三恶八难见佛闻法也。且八难患之极能除利之。最行不至艰功济甚大。凡诸学去可不勉欤。
　　自守戒行不讥彼阙是菩萨净土。菩萨成佛时国土无有犯禁之名　肇曰。犯禁恶名出于讥彼而不自守也。
</div>
    <div class="pagination">
<a href="净名经集解关中疏.html">上一页</a><a href="净名经集解关中疏.html">1</a><span class="current-page">2</span><a href="净名经集解关中疏_page3.html">3</a><a href="净名经集解关中疏_page4.html">4</a><a href="净名经集解关中疏_page5.html">5</a><a href="净名经集解关中疏_page6.html">6</a><a href="净名经集解关中疏_page7.html">7</a><span>...</span><a href="净名经集解关中疏_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
