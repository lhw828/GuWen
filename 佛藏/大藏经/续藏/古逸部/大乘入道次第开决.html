<!DOCTYPE html>
<html>
<head>
    <meta charset="UTF-8">
    <title>大乘入道次第开决 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大乘入道次第开决 - 第 1 页/共 3 页</h1>
    <div class="content">  大乘入道次第开决
　　唐 昙旷撰




　　大乘入道次第开决

　　　　京西明道场沙门昙旷撰
　　夫登峻宇者必先拾级。陟层楼者咸历阶墀。况乎觉道崇高不凭行位。真源绵夐岂越资粮。是以时积三祇行周四等。坚精六度炳焕二心。乃获圆常方登极果。未可朝闻其道夕希德满。譬乎才舣方舟即期越海。懈怠菩萨非此无谁。故欲远克菩提必行大道。入道次第系赖瓢明。虽事具群经然讵能圆揽。不有编录其可觌乎。大唐开元初有朴阳大德身号智周。我大唐三藏曾孙弟子。慈恩大师之孙弟子。河南法师之亲弟子。即是青龙大师异方同学。内穷三藏外达九流。为学者师宗作词场雄伯。工手著述妙手赞扬。所撰章钞凡十数部。即法花摄释唯识諠秘因明决择皆所造也。虽不至长安而声闻遐被关辅诸德咸仰高风。然观其述作文约义著。究其所志既慈具悲实。谓间生英贤传法菩萨者也。恐初学者望法海而忙然。瞻义山而永退。遂乃纂大教之枢要。举法网之大纲。爰示方隅撰兹义记。然入道次第通乎三乘。唯我大乘方称至极。今明最胜究竟大乘。故言大乘入道次第　言大乘者。总而言之不过四种。谓如常说教理行果。皆广包故名之为大。并能运故称之为乘。此义具如起信义释　所言道者。趣向为义。游履为义。通运为义。亦即不离教理行果。随应而有趣向游履通运义。故皆名为道。下文皆有应寻引之　入次第者。总即五位。别以四十二贤圣也。于此四种大乘之道。从浅向深从分向满。依大乘教悟大乘理。起大众行得大乘果。故依大乘五位之中渐次悟入道次第也。故唯识论第九卷云。谓具大乘二种姓者。略于五位渐次悟入。若尔应无超越之义。宁说释迦超弥勒等。答。超时可尔。超位不然。以于位位皆有所修所断所证不可越故。如行迟疾时夕虽殊。而于里步不可越故。若尔何故楞伽经说一地即十地等无所有。何次耶。答。彼约所证圆融道理。此依证位行布道理。彼以初证与后体同。就所证理言无有等。若依证智行位不同。是故得有五位次第。故与彼说亦不相违。
　　稽首等者。以下释文大分三段。初三行颂致敬述意分。夫欲已下正谏所说分。最后一颂结说回向分。初分之中又分为二。前之二颂归敬三宝。后一行颂述制作意。前中又二。初之二字是能乘相。其无上等是所敬德。言稽首者。稽者屈也。首者头也。屈所尊之头礼所卑之足。显敬之极故言稽首。无上等者。显所乘相。于中有三。谓佛法僧。前之四句显其佛宝。上之两句显佛二利之因行也。后之两句明佛二利之果德也。前复有二。此句则显自利因行。调谓调和。御谓制御。调和制御身语意业。离恶进善成自利行。
　　能拔生死苦沉溺者。此句则显利他因行。自既调御。复以调善大乘御车。于生死泥拔出沉溺苦众生也。以调御声。具此二义故。以二义而释调御。于调御中更无过比故名无上善调御也。
　　如空性相无去来者。此下二句显佛二利之果德也。此句显佛自利之果。由行自利感得法报二身极果。皆悉常住无有去来。故言如空无去来等。
　　若影随形应所化者。此句显佛利他德果。由利他德从法报身而起应化化诸凡圣。如影随形而得起也又应所化如影随形不舍离也以此句中含二义故。是故亦以二义释也。
　　实相一味妙甘露等者。此之二句显法宝也。上句显其真如理法。下句显其所流教法。而言一味甘露等者。依涅槃经而作此说。故彼经云。雪山之中有上妙药。其名甘露。人若服者得寿无量。本唯一味。随其流处生种种味。而其真味停留在山。一味甘露喻实相如。随流诸味喻诸教法。随诸众生种种根性。以彼真如种种门说。而本真如竟无改易。
　　三贤永截爱流等者。此后二句显僧宝也。初句显其地前凡僧。不同外凡顺生死流。今截爱河欲超渡也。后句显其地上圣僧。一证不退名曰长驱。无漏圣道故名正路。者谓假者即僧人也。
　　故我等者。此则后显述申敬意。前之二句述归敬意。后之二句述制作意。第三句意显以法灯常照生死久处愚闇诸众生也。第四句意永去众生二障所覆重昏之闇。
　　列别名者等。此中列名依旧花严。故与新经时有不同。待至释文一一对会。
　　菩萨在此创安其心等者。谓创安住空无我理得住佛家故名安住。故释经中名为十解。解空理故。故本业云。心住空理。名之为住。花严经云。诸菩萨住不可思议。与法界虚空等。是故得住三世佛家。虽解空理名之为解。而未即能依解起于无住妙行。名行未胜。
　　净治三业等者。譬如大地生长一切善恶草木。若治其地即生善草。众生三业能生善恶。故喻于地。治三业地离诸过恶生长善行。故能起悲利有识也。
　　修胜理观等者。观一切法无常苦空无我等故名胜理观。起此观行名上妙行。非谓依观别起妙行。
　　所修善根等者。由救物故自得增长。名为方便具足义也。如外典云。夫欲达己先达人等。
　　所闻赞毁心定不动。谓闻赞毁佛法菩萨。菩萨所行其心安住。名正心住。
　　闻说三宝三际等者。谓闻三宝有之与无。又闻三世有佛无佛。其心不转名不退住。
　　三业清洁悟二等者。三业清洁故名为童。谓如童子身语意行皆无咎故。悟二世间故亦为真。了众生器悉皆虚假。心无碍故。
　　解真俗谛悟法王等者。谓善了知说真俗谛。名解真俗。悟法王处轨度法王处宫殿等。名悟法王法。
　　如王太子堪受王位行渐胜者。所谓振动照曜住持往诣。严净无数世界。开示观察知根。调伏无数众生。此等诸行胜过于前。渐能增上一切种智。名行渐胜。
　　此位菩萨行六度等者。同三世佛悟空寂理。而能起彼无住妙行名诸行胜。故花严云。此菩萨行不可思议。与法界虚空等。学三世佛而修行故。名之为行。
　　愍生慕法者。但为救护摄受饶益一切众生。名为愍生。为学忆念爱乐清净增长住持宣说诸佛本所修行。名为慕法。
　　睹者欢喜等者。花严经云。修此行时。令一切众生欢喜爱乐。若见一切来求索者。菩萨见之倍生欢喜。由此二行名欢喜行。
　　无恚行者。新经名为无违逆行。若有嗔恚即是违逆忍波罗蜜。违逆诸佛所说空法。违逆摄受一切众生。若无恚者则不违逆。亦异义一不相乖也。
　　无尽行者。新经名为无屈挠行。屈者即是退转之义。挠者乃是怯弱之义。故由胜精进无退弱故所行不息。故此彼亦不相违也。
　　尊重行者。新花严经名难得行。谓能成就难得善根。即由难得故成尊重。既得难得尊重善根。二利之行更增进也。
　　四无碍诸陀罗尼门等者。此四无碍诸陀罗尼门既以念慧而为体性。是故即名诸善慧法。能除众生诸烦恼热。如入池浴而得清凉。是故喻彼清凉池也。然此所行四无碍等。但相似得非真满得。真在地上。满第九地。故此但是相似得耳。四无碍等义如下说。此无繁举。
　　凡所修行悉皆回向者。回向实际。回向菩提。向回众生。以此三种摄于一切。是故名为悉皆回向。
　　不著生死不离菩提者。不离菩提即是不住涅槃之义。若住涅槃即离菩提。故唯识论释无余依涅槃文中。离相湛然寂灭安乐。依斯说彼与佛无差。但无菩提利乐他用。故复说彼与佛有异。
　　令此善根功德等者。谓至一切三宝之所作诸供养。至于一切众生之所为利益事。
　　修悔过善根离一切业障者。若准经文。此语倒也。若正应言。悔过忏除一切业障所生善根。
　　所有善根悉皆随喜者。此中文略。此前应有礼拜劝请所生善根。于随喜中语又不足。致令读者皆有谬解。若具应言。于诸如来一切众生所有善根。皆生随喜所生善根。
　　以此善根悉皆回向者。以此忏悔礼拜励请随喜所有善劝根皆回向也。
　　常作佛事善巧方便者。即作佛事为巧方便。故花严云。善巧方便常作佛事。佛事即是放佛光明普照世界无有限极。
　　具诸功德离诸虚妄等者。此中语倒。应先离妄后方具德。故花严云。此菩萨了一切众生。无众生解一切法无寿命等。由了此故能离虚妄。心无所著故念念中得不可说十力善地具足。一切功德成就清净善根。所须乐具一切皆种。色相无比。威力光明超诸世间。乃至能得十种无尽藏功德。
　　坚固安住自在功德者。若准经文此语亦倒。若正应言安住自在坚固功德。谓此菩萨为转轮王名为安住自在功德。获那罗延不可坏身名为安住坚固功德。
　　以如是等诸善等者。谓以如前内外物施所有功德及以自在坚固功德而回向也。
　　而能增长一切等者。谓能增长一切善者。由修习时究竟安住堪忍也。此中唯举修行一种。花严经中则有数义。谓于一切诸善根所修行安住趣入摄受积集办具悟解开示发起之时堪忍力。
　　拔出众生者。于虚妄道拔出众生令其安住一切善道。
　　成就念智者。住正念故其心明了深心不动。成就智故趣一切智终不退转。
　　所修诸善皆顺如相者。譬如真如是真实性。诸佛行处无能测量。得者无退乃至广说。善根回向皆亦如是。
　　离憍慢等缚著等者。谓此菩萨所起一切诸善根时。皆从尊重珍敬心起。名离憍慢。不见我行他人不行而生轻贱。故置等言。谓自能行即名为缚。谓他不行乃名为著。既离憍等所有缚著。名解脱心也。
　　回向饶益品物一切者。品物一切其言倒也。应言饶益一切品物。谓即一切诸品物类也。
　　行普贤行者。所习诸善不执为己及以他人。观一切法悉皆平等无非贤善。是则名为普贤之行。令此菩萨三业皆然。是则名为行普贤行。
　　离垢缯系顶者。谓如西方绍高位者。皆以鲜缯而系其顶。今此菩萨行法施行。以清净法而标其首。故离垢缯而系顶也。故花严云。佛子此菩萨以法施为首。后生一切清净白法。即是净缯系顶义也。
　　受大法师记者。谓此菩萨行法施故。便受诸佛记是法师。此即受记见是法师。非受当记为法师也。故花严云住法师位。
　　此位初首而有等者。前之五种下诸文中数频解释。但释后五于身命财常作舍相。名为舍心。常持菩萨三聚净戒。名为戒心。能于恶世传法不绝。名护法心。所修善根愿共众生。名为愿心。咸起诸行咸向菩提。名回向心。决定信位所得心故。名十信心。
　　以初发心而甚等者。初菩提心甚难可发。若不广陈行相难见。故于初住离出十信令解进趣。菩提之心总别双举四十心矣。
　　择简于见见不择者。统论见者有其二种。一推求义。即未见谛诸有漏智。二照理义。即已见谛诸无漏智。今所简者即依前说。以无漏见而能择故。
　　加行无间此智等者。谓前刹那是加行道。即后刹那是通达是。前加行灭通达智生。是故名为加行。无间谓要前灭后念方生。不与后念而为隔碍。故前念灭名为无间。或前念灭后念即生。无别念隔名无间也。虽有二义前解为胜。
　　一真见道体离等者。此释真见有其二义。前解真者即是实义。以此智见有实用故。此见即真名真见道。持业释也。后解即约理智不同。真之见故名为真见。依主释也。
　　为断余障证得转依等者。余障即是俱生障也。是分别障之余障故。转依义别有其四种。一能转道。此复有二。一能伏道。为伏二障随眠势力令不引起。二障现行。此通有漏无漏二道。加行根本后得三智。随其所应能渐顿伏。二能断道。谓能永断二障随眠。此道定非有漏加行。有漏曾习相执所引未泯相故。加行趣求所证所引未成辨故。二所转依。此复有二。一持种依。谓本识由此能持染净法种。与染净法俱为所依。圣道转令舍染得净。二迷悟依。谓真如由此能作迷悟根本。诸染净法依之得生。圣道转令舍染得净。三所转舍。此复有二。一所断舍。谓二障种。真无间道现在前时。障治相违彼便断灭永不成就。说之为舍。二所弃舍。谓余有漏劣无漏种。金刚喻定现在前时。所引圆明纯净本识非彼依故皆永弃舍。四所转得。此复有二。一所显得。谓大涅槃。此虽本来自性清净。而由客障覆令不显。真圣道生断彼障故。令其相显。名得涅槃。此依真如离障施设。故体即是清净法界。二所生得。谓大菩提。此虽本来有能生种。由所知障碍故不生。真圣道生断彼障故令从种起。名得菩提。起已相续穷未来际。此即四智相应心品。此文所言为断余障即属第三。证得转依即属第四。
　　复数修习无分别智。即第一中能断道也。
　　此修习位能为依持等者。然修习位即以有为能证正智。及以无为所证真理而为其体。此真及智与所修行布施等行。一为依持。二令生长。犹如大地与一切物为所依持令得生长。故法从喻得地名也。
　　由得胜定及殊妙教等者。胜定即是等持等至。妙教即是法大乘教。四种总持法义咒忍。法谓名等能诠之法。义为所诠差别之义。咒谓秘密文字章句。忍谓菩萨离言法智。此四是境体非总持。由念慧力未闻法义闻之便记长时不妄。故以念慧为法义二陀罗尼也。谓由等持自在力故。加被诸咒所有章句令成神验除诸灾患。故以等持等至为咒陀罗尼。由妙智力了智咒等皆无自性。达一切法离言法性。故以无相妙智为忍陀罗尼。此胜定教及四总持。即是三地所得功德。
　　以此为因能起三慧者。由因定故能发修慧。因殊妙教发闻思慧。复因总持离妄失障。令心明达于所缘境。故为三慧总别因也　瑜伽等云观察诸行者。诸行即是十二因缘。以流转故名为诸行。
　　七地菩萨唯修无相不起功用者。观此所说应是笔误。不尔便与八地何别。又违唯识及摄论等。唯识论云。前之五地有相观多无相观少。于第六地有相观少无相观多。至第七地纯无相观。虽恒相续犹有加行。摄大乘云。谓此地中于功用行得至究竟。虽一切相不能动摇。而于无相犹名有行。准此等文。故知未绝功用之行。
　　然瑜伽云能远证入无缺无间无相作意者。非缺间言显功用义。无缺无间意说常在无相观中。何妨常起作意住也。
　　无相之行逾于等者。前三地行施戒定相同世间。次之三地得增上慧相同二乘。今至无相功用后边。已过世间及二乘道。能于定中起有胜行。是故此地名远行地也。
　　不被一切有相等者。即约三义释不动名。功用即是加行异名。前第七地虽亦无相及无烦恼。而有加行行动相不动。未得名不动。今至第八地相行俱不动。故与第七有差别也。
　　说法自在获得等者。以前诸地无碍智于说法时则有过失。今得无碍说法自在既无过失故名无罪。
　　而有胜智能含等者。摄大乘云。由得总缘一切法智。总缘一切契经等法不离真如。此一切法共相境智。譬如大云陀罗尼门。三摩地门犹如清水。智能藏彼如云含水。有能生彼胜功能故名法云也。
　　资粮加行克性等者。谓若相从亦有信等。今据克性唯取智体。如言现观乃是智名。而即说有信戒思等。相助等故皆名现观。故约相从非唯是慧。今此亦尔。故言克性。其见道等皆准此智。
　　谓即三性三无性等者。等即等取二谛有空。三世因果多种差别皆智境也。
　　自性即是我法等性者。等即等取但随言说依假名言所立性者。即如龟毛兔角空花毛轮二月皆此所等。
　　一切有漏心及等者。谓心起时而有见境变境功能。所起见望别境相便熏成种。所变境相当情而现亦熏成种。后心起时从种变起见相二分。后心既尔。前心亦然。种子为因现行为果。现行为因种子为果。如是展转从无始成有见相分种现相生。既从因生故依他摄。
　　遍计依斯妄执等者。谓萨婆多执识及境皆别实有。清辨所执依胜义谛识境俱无。如数论执彼有法与有性一异。如胜论执彼有法与有性异俱者有二亦有亦无。如清辨执世俗胜义有空相即亦一亦异。如无惭等执一法上一异体同不俱有二非有非无。亦即清辨翻第三句双遮有无非一非异。如邪命等避一异俱过双说非一异。此总意云。相见二分实从因生。是依他性。依此二分妄执定实有无四句一异四句。二相方名遍计所执。非谓缘生相见二分亦名遍计所执性也。
　　成即成就非生灭义者。以非生灭释成就义。行相难见今应广释。然此真如名圆成者。由具三义简三种法。故唯识论第八卷云。显此遍常体非虚谬。简自共相虚空我等。一者周遍。此简自相。色等诸法各守自相既不周遍故非圆满。二者常住。此简共相。苦无常等虽有遍义。不成常住故非成就。三非虚谬。此简妄执虚空我等虽说遍常。是妄所执故非真实。于中第二空无我等生灭共相不成常义。既非生灭成就常义。故不生灭释常义也。
　　究竟能断烦恼染法成就此能者。谓诸无漏究竟能断烦恼染法。而成就此缘功能也。
　　有为总摄一切等者。如中边云。圆成实性总有二种。无为有为有差别故。无为总摄真如涅槃。无变异故名圆成实。有为总摄一切圣道。于境无倒亦圆成实。一切圣道谓三乘者所有圣智。皆于证境无颠倒故。
　　何故瑜伽但以等者。言五法者。相名分别正智如如。若准唯识瑜伽本文。皆云真如。若依楞伽金光明经。即云如如。释此五法诸教不同。是故唯识数般解释。今者且依瑜伽释云。心似所诠说名为相。似能诠现施设为名。以能变心名为分别。无漏心等名为正智。心等实性名曰真如。前二缘生依他起摄。第五真性圆成实收。遍计所执不摄五事。既说正智而属依他。唯说真如圆成实摄。宁言无漏亦成实耶。
　　漏无漏门但是等者。所言漏者染污漏泄连注流散不绝之义。故旧经论译为有流。然释此漏有其二种。一者性漏。此有三种。一者欲漏。二者有漏。三无明漏。杂集第七释此义之。依外门流注故名欲漏。依内门流注故立有漏。依彼二所依门流注故立无明漏。谓诸现惑令心连注流散不绝是漏义故。若俱舍等诸论所说。有身见等诸烦恼中立漏名相。自体令他心心所等染漏泄故。故以一切现行烦恼为漏自性。二者有漏。此为五种。一五色根。二五尘境。三恶心品。四善心品。五无记心。此等皆与自身现惑俱时相资境故名有漏。故唯识论第五卷云。然诸有漏由与自身现行烦恼俱生俱灭互相增益方成有漏。自身烦恼即简他身。要自烦恼成自有漏。非由他惑成有漏故。现行烦恼即简惑种。有学圣者虽惑种随。而诸圣道不成漏故。俱生俱灭简色未惑。非前后惑能成现漏。已成未生不俱有故。互相增益简无漏种。虽与五法俱生俱灭。不相资益性相坏故。由此返显自身所有现行烦恼与前五法俱生俱灭。其性同故。互相资益方成有漏。此则五法非本性漏。有彼漏故名为有漏。此能熏成有漏法种。种复能生有漏现行。故无始来有漏成立。若尔世间信等善品应非有漏。无现惑故。答。虽意识中现惑不起。而末那识诸识常生。此与诸识既非定异。能污信等亦成有漏。若尔末那初地转时。则五八识亦成无漏。答。虽第七识无现行漏。而有漏种。亦令五八耶识成漏。若尔亦由随眠成漏。如何前说简种子耶。答。前正简者但当识种。今末那种故不应例。此唯识中约克体说。但取末那为有漏依。若依瑜伽及杂集论。通约诸义辨有漏因。故彼文云。谓由事故。随眠故。相应故。所缘故。生起故。所言事者。即前五体皆漏随眠所随逐故。若三性心漏相应故。若五尘境漏所缘故。若五色根漏所生故。故五体事皆成有漏。言无漏者与前相违。谓由永断漏自性故。内证真理发生圣智及智所起皆名无漏。此无漏体亦有五种。即五般若。无漏体故。无漏性故。无漏起故。无漏伴故。无漏境故。虽有五种总摄为二。五种不离有无为故。故俱舍论本颂说云。无漏谓道体及三种无为等。
　　清净增上力等者。清净力者。谓善根力以能降伏所除障故。增上力者。谓大愿力常作善友增进道故。坚固心者。由善根力大菩提心坚固不退。心升进者。由大愿力修善之心运运增长。此依摄论二释文说。而本释中谬以善根为增上力。智者详之。
　　名菩萨初心三无数大劫者。然劫不同有其四种。故俱舍论本颂说云。应知有四劫。谓坏成中大。坏从狱不生。至外器都尽。成劫从风起。至地狱初生。中劫从无量。减至寿唯十。次增减十八。后增至八万。如是成已住。名中二十劫。成坏坏已空。时皆等住劫。八十中大劫。大劫三无数。菩萨发此二心之时。即名创入三无数劫之初心也。
　　众生成就十六种法等者。未见本义且随愚释。心达本性名之为上。根不染境故因莹磨。因行无替名勤修善。果德克备名曰庄严。止恶而喜故不生悔。集善而欣故无所厌。学观同体名修大悲。常行拔济故云怜愍。无缘普救名大慈悲。以己方他故名信。有行非自利名为诸。难作能作名受行苦。身心逼迫名有苦恼。令永无余故名破坏。身不起恶名调诸根。心顺真理名具正见。不欣涅槃名心无畏。不乐生死名不求有。常行大道名求佛智。不视小迳故远二乘。于乐不憍故云不慢。于苦无恶谓之无悔。崇重贤善惭名恭敬。轻拒憍慢愧名破坏。荷佛慈诲名曰知恩。感而奉行称报恩矣。于善堪能名身有力。荣而无退名为具足。契理真宗谓之正法。自行化彼名曰护持。重佛法僧种为三宝。赞誉光显名不断焉。
　　于菩萨藏等者。即大乘教名菩萨藏。藏者摄也。大乘教中能摄菩萨理行果义。摄益菩萨名菩萨藏。菩萨藏中说深妙法。既闻法已生悟解心。知说法者有大智慧。于深大智而生爱乐。为得妙智故发心也。
　　十随烦恼所恼乱者。谓十烦恼随逐众生常起不息故得随名。非根本后之随烦恼。故杂集云。又贪嗔痴名随烦恼。随恼于心。令不离染。令不断障。令不解脱。名随烦恼。
　　菩萨种姓得具足者。种姓有二。一本种姓。无始时来法尔有故。二习种姓。后闻法已新熏起故。自有本种未闻正法无新熏种有。虽闻法新熏法种。无本住种。随阙一种名不具足。以瑜伽论及唯识宗许有一分无姓有情故。虽新熏种有阙本种者。若具二种能发心也。
　　谓欲从诸不善等者。善不善处通因及果。且因相者。如作诸非法名不善处。令舍恶从善名置善处。言果相者。从三恶道不善之处。置人天道善果之处。惑但行因即必感果。但约因说善不善处。
　　恒正思惟一切相智者。准大般若说三种智。谓一切智。道相智。一切相智。检文未获。且作一释。谓二乘智名为一切。一切圣人共所得故。其菩萨智名为道相。具证二空真道体故。说佛果智名一切相。圆证一切境界相故。此既果德圆满之智。故正思惟一切相智。更有别义。智者叙之。
　　得倍轮王护所等者。然其轮王总有四种。皆有七宝四兵卫护。故俱舍论本颂义云。轮王八万上。金银铜铁轮。一二三四洲。逆次独如佛。他迎自往伏。诤陈胜无害。相不正圆明。故与佛非等。既一切时无有损害。发心菩萨所得守护。倍胜轮王所有守护。
　　胜故无尽故等者。谓显大乘超余二乘。故以初句标显二义。欲显初句胜无尽义。故以后句而重释之。由能摄益他诸有情。是故大乘名为最胜。由虽涅槃利他不息。是故大乘复名无尽。
　　三千大千世界者。俱舍颂云。四大洲日月。苏迷卢欲天。梵世各一千。名一小千界。此小千千倍。说名一中千。此千倍大千。皆同一成坏。
　　初渐起时者。此三千界初渐起时。如俱舍论第十一二及显宗论第十六七颂及长行广释其相。今恐文繁但举其颂。就中更以取要而言。欲令学者易知解故。安立器世间。风轮最居下。其量广无数。厚十六洛叉。次上水轮深。十一亿二万。下八洛叉水。余凝结成金。此水金轮广。径十二洛叉。三千四百半。周围此三倍于此金轮上。乃有九大山。苏迷卢处中。余八而围绕。于大洲等外。有铁轮围山。前七金所成。苏迷卢四宝。入水皆八万。妙高出亦然。余八半半下。广皆等高量。山间有八海。前七名为内。最初广八万。四边各三倍。余六半半狭。第八名为外。三洛叉二万。四千二百余。于中大洲相。南赡部如车。三边各二千。南边有三半。东毗提诃洲。其相如半月。三边如赡部。东边三百半。西瞿陀尼洲。其相如满月。径二千五百。周围山三倍。北俱卢畟方。面各二千等。中洲复有八。四洲边各二。此下过二万。无间深广同。上七捺落迦。八增皆十六。谓煻煨尸粪。锋刃烈河增。各住彼四方。余八寒地狱。日月迷卢半。五十一五十。夜半日没中。日出四洲等。雨际第二月。后九夜渐增。寒第四亦然。夜减昼翻此。昼夜增腊缚。行南北路时。近日自影覆。故见月轮缺。妙高层有四。相去各十千。傍出十六千。八四二千量。坚手及持鬘。恒憍大王众。如次居四级。亦住余七山。妙高顶八万。三十三天居。四角有四峰。金刚手所住。中宫名善见。周万逾缮那。高一半金城。杂饰地柔软。中有殊胜殿。周千逾缮那。外四苑庄严。众车粗杂喜。妙地居四方。相去各二千。东北圆生树。西南善法堂。此上有色天。住持空宫殿。如彼去下量。去上数亦然。离通力依他。下无升见上。更有文义恐繁不录。此等皆是渐起相也。
　　当知便为二十五有等者。二十五有而作颂曰。四洲四恶趣。六欲大梵天。无想及净居。四禅四空处。是二十五有。随开合应知。问。如三灾起不及四禅。修渐成住岂能荷负。况能荷负无色界耶。答。以若无下欲色二界。谁修彼定生彼天中。故约展转亦能荷负。
　　愿者所习等者。愿是菩萨本所修行。故十度中而有愿度。誓即是愿赞助之缘。以誓助愿愿方成故。或由愿乐方能修行。故愿即是行之本矣。后以誓助行得增长。故誓于行为助缘矣。
　　发心菩萨住干慧地者。即十住位慧多定少。慧少定水名之干慧。
　　了第一义得正法智者。正法智者即正体智。法者即是自体之义。
　　行一切种菩萨正行者。即行一切种种菩萨所行之也。
　　无倒加行皆不唐捐者。所修六度名曰加行。行不求报即名无倒。行无倒行皆于佛果为胜因力无虚弃也。
　　一能坚固其心者。由立誓故恐有违犯招现当恶。故行愿心得坚固也。
　　能破五盖者。一贪欲盖。二嗔恚盖。三惛沉睡眠盖。四掉举恶作盖。五者疑盖。覆蔽其心不得显了。障诸善品令其不转。故此五种而立盖名。由誓持心除此五种。是故名为破五盖也。遮放逸等准而说之。
　　观一切法如真实等者。一切法谓善不善等。称真实性皆无二相。顺真实性起于观智。观不善等不起二见。初起观智名之为受。后无间妄故谓之持。故言随顺受持等也。
</div>
    <div class="pagination">
<span class="current-page">1</span><a href="大乘入道次第开决_page2.html">2</a><a href="大乘入道次第开决_page3.html">3</a><a href="大乘入道次第开决_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
