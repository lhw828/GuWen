<!DOCTYPE html>
<html>
<head>
    <meta charset="UTF-8">
    <title>净名经集解关中疏 - 第 10 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>净名经集解关中疏 - 第 10 页/共 13 页</h1>
    <div class="content">　　于是维摩诘问文殊师利。何等为如来种　二问如来种也。文五。一问。二答。三征。四释。五叹述。此初也。前生死虽非道菩萨化之为佛道。今烦恼虽生死种众生悟之为如来种也。
　　文殊师利言。有身为种　二答文二。初列十法增数可知。此一法也。肇曰。有身见也。夫心无定所随物而变。在邪而邪。在正而正。邪正虽殊其种不异。何则变邪而正。改恶而善。岂别有异邪之正异恶之善。超然无因忽尔自得乎。然则正因邪起。善因恶生故。生曰。众结烦恼为如来种也。
　　无明有爱为种　二法门也。什曰。向总说。此开为二门也。一切结属二故偏举二门也。自下次第广开。又解文云。无明性即是明。又云。不灭痴爱起于明脱。
　　贪恚痴为种。四颠倒为种。五盖为种。六入为种　如常数。
　　七识处为种　七法也。欲界人天初识住劫初初禅。二识住二禅。三识住三禅。四识住空处。五识住识处。六识住无所有处七识住。什曰。识住者识得安住也。识念分明无有恼患。无坏者是为识住。恶趣则苦痛坏。四禅无相坏。非想灭定坏。亦彼地心想微昧念不分明故识不安住。
　　八邪法为种　八法也。谓邪见邪思惟等。
　　九恼处为种　九法也。什曰。爱我怨家。憎我知识。恼我己身。一世则三。三世为九也。义云。九结也。
　　十不善法为种　十法也。谓杀生等如前。
　　以要言之。六十二见及一切烦恼皆是佛种　二总结也。迷理为见。著事为烦恼。肇曰。尘劳众力即成佛道故是佛种。生曰。夫人乘之悟本不近。舍生死远。更求之也。斯为在生死事中即用其实为悟始者。岂非佛之萠芽起于生死事哉。
　　曰何谓也　三征也。肇曰。夫妙极之道必有妙极之因。而曰尘劳为种何者也。
　　答曰。若见无为入正位者。不能复发阿耨多罗三藐三菩提心　四解释文三。初法。次喻。后结。此初也。既烦恼性即菩提性。而二乘断烦恼见无为。妄安涅槃之乐故自犯大心。凡夫为生死所迫慕胜心猛故能发大志也。生曰。以现事明之。见无为入正位者苦忍已上结使已断。既至其所始。为见之以本欲舍生死求悟。悟则在生死外矣。无复不舍即悟之义故。不能复发菩提心也。
　　譬如高原陆地不生莲花。卑湿游泥乃生此花。如是见无为入正位者。终不能复能生于佛法。烦恼泥中乃有众生起佛法耳　此二喻也。文二。初喻烦恼泥中有菩提莲花也。二乘舍之证无为如高原也。
　　又如殖种于空终不得生。粪壤之地乃能滋茂。如是入无为正位者不生佛法。起于我见如须弥山。犹能发于阿耨多罗三藐三菩提心生佛法矣　此二喻。我见之地生滋茂惠芽。二乘断灭诸见如空中种也。
　　是故当知。一切烦恼为如来种。譬如不下巨海则不能得无价宝珠。如是不入烦恼大海。则不能得生一切智宝　此下结文三可见。若悟烦恼性得菩提智。如不离大海得无价珠。二乘舍烦恼求菩提。如人舍大海求无价宝。其可得乎。
　　尔时大迦叶叹言。善哉善哉。文殊师利。快说此语诚如所言。尘劳之畴为如来种　此下五迦叶叹述文四。一总叹领解。二述其得失。三举谕自伤此语。四结无反覆。此初也。文殊呵意以实相真理烦恼即菩提。舍之则非正求也。今迦叶领意。夫求菩提亦无数劫久住生死。广度众生满弘誓愿。今阿罗汉已断烦恼不受。后有于大悲愿。永绝因缘。如根败之士。凡夫业惑犹在生死未亡。若能发菩提心即能满三祇劫克终悲愿故。不断三宝能报佛恩。法华经迦叶述云。世尊往昔说法我时在座。但念空无想无作。于菩萨法净佛国土成就众生心不喜乐。所以者何。世尊令我等出于三界得涅槃证。又今我等年已朽迈故。于佛教化菩萨不生好乐之心。今闻授声闻证深自庆。幸无量珍宝不求自得此。而推之往昔说法于菩萨法生绝示想。即今云此叹也。
　　我等今者不复堪任发阿耨多罗三藐三菩提心。乃至五无间罪。犹能发意生于佛法。而今我等永不能发　此述得失。声闻结尽不堪。五逆惑在能发也。
　　譬如根败乏士其于五欲不能复利。如是声闻诸结断者。于佛法中无所益复永不志愿　三举喻。自伤五根。若败不能欲五尘也。
　　是故文殊师利。凡夫于佛法有反覆。而声闻无也。所以者何。凡夫闻佛法能起无上道心不断三宝。正使声闻终身闻佛法力无畏等。永不能发无上道意　四结无反覆。凡夫能成菩提以报佛恩。二乘息灭而永断也。
　　尔时会中有菩萨名普现色身。问维摩诘言。居士。父母妻子亲戚眷属吏民知识悉为是谁。奴婢僮仆为马车乘皆何所在　三明资生眷属。无上法身非一真所成。万行为资生万德为眷属。方能成就。此初问也。肇曰。净名权道无方隐显难测。外现同世家属。内以法为家属。恐惑者见形不及其道故斯问也。
　　于是维摩诘以偈答曰。智度菩萨母。方便以为父。一切众道师。无不由是生　四十二偈答文四。初四。行明眷属。二七行明资生。三二十八行明业用。四三行结劝。此初也。内有正智外有方便法身生焉。肇曰。智为内照权为外用。万行之所由生。诸佛之所由出故。菩萨以智为母以权为父。
　　法喜以为妻　肇曰。法喜谓见法生内喜也。世人以妻色为悦。菩萨以法喜为悦。
　　慈悲心为女　肇曰。慈悲之情像女人性故以为女。生曰。慈悲以外适为用有女义焉。
　　善心诚实男　肇曰。诚实真直男子之性。亦有为恶实故标以善心也。
　　毕竟空寂舍　肇曰。堂宇蔽风霜空寂以障尘想。什曰。有非真要时复暂游空为理宗。以为常宅。
　　弟子众尘劳。随意之所转　昔无明郎主恩爱魔王。今化令随道为弟子也。
　　道品善知识。由是成正觉　肇曰。成益我者三十七道品也。可谓善知识乎。
　　诸度法等侣　肇曰。六度大乘之要发心为侣。俱至道场吾真侣也。
　　四摄为妓女　肇曰。四摄悦众如当妓女。
　　歌咏诵法言。以此为音乐　肇曰。口咏法言以当音乐。
　　总持之园苑。无漏法林树。觉意净妙花。解脱智慧果。八解之浴池。定水湛然满。布以七净花。浴此无垢人　此下明资生也。总持实相理也。无漏万行林树也。此树开七觉之花结解脱之果。什曰。解脱无为果。智慧有为果。此明慧也。八解之池止禅定之水。敷七净之花。五欲热恼贪爱诸尘浴此则清凉矣。此行明定也。七净者。一戒净。二心净。三见净。四度疑净。五分别净。六行净。七涅槃净。肇曰。总持强记万善之苑也。于此苑树无漏之林敷七觉之花。结解脱之果。八解之池积禅定水湛然充满。布七净之花罗列水上。而复无垢之士游此林薨花池。闲宴嬉游乐之至也。岂等俗林苑之欢乎。
　　象马五通驰。大乘以为车。调御以一心。游于八正路　肇曰。五通为象马。大乘为上车。一心为御者。游于八正道。
　　相具以严容。众好饰其姿。惭愧之上服。深心为花鬘　相具三十二相众好八十种好。惭愧蔽陋恶。深心饰形服也。
　　富有七财宝。教授以滋息。如所说修行。回向为大利　肇曰。七财信戒闻舍惠惭愧等也。世人以玉帛为饶。菩萨以七财为富。出入法宝与人同利。兼示以滋息之法。令如说修行回向佛道。此利之大者。
　　四禅为床座。从于净命生。多闻增智慧。以为自觉音　四禅宴息犹如床座。要从持戒净命所生。离五欲泥散乱毒虫。犹恐贪著禅味故。令多闻以自觉。
　　甘露法之食。解脱味为浆。净心以澡浴。戒品为涂香　甘露法食以资惠解。八解浆止五欲渴。此二内资也。忏悔罪垢澡浴真身严持戒香涂熏法体。此云外严也。此则身戒心惠方便修持矣。
　　摧灭烦恼贼。勇健无能逾。降伏四众魔。胜幡建道场　此下三明业用。此行明自业成下二十七行明济物。如世人功成禄厚惠济贫穷。此初也。肇曰。外国法战诤破敌立幡以表胜。菩萨摧烦恼贼降四魔怨乃于道场建胜相也。
　　虽知无起灭示彼故有生。悉现诸国土。如日无不见　此下功成则济物体真用大。生曰。明其有所云为也。文七。初三行总明真应自在也。肇曰。知无起灭则得法身无复生。示为彼有生故无往不见。
　　供养于十方无量亿如来。诸佛及己身无有分别想　此行明难供诸佛。肇曰。未尝觉彼己之异。
　　虽知诸佛国及与众生空。而常修净土教化于群生　此行明虽知人国空而修净土以化物。肇曰。知空不舍有所以常处中。
　　诸有众生类形声及威议无畏力菩萨一时能尽现觉知众魔事。而示随其行。以善方便智随意皆能现。或示老病死。成就诸群生。了知以幻化。通达无有碍　二此三行明知魔了幻。而示现谤济老病死。如太子跋欲净居诸天四城门所现。
　　或现劫尽烧。天地皆洞然。众人有常想。照令知无常。无数亿众生。俱来诸菩萨。一时到其舍。化令而佛道　三二行明大三灾。水风二灾文无者略。初禅内有觉观。外有火灾。二禅内有喜受。外有水灾。三禅内有喘息。外有风灾。四禅无灾由不动故。什曰。或实烧或不实烧者。众生见烧想即悟无常。还摄不烧也。
　　经书禁咒术。工巧诸伎艺尽现行此事。饶益于群生　四三行明世知也。什曰。以同习相感。先同而复乖也。
　　世间众道法悉于中出家。因以解人惑。而不堕邪见　肇曰。九十六种皆出家修道。随其出家欲解其惑不同其见。
　　或作日月天梵王世界主。或时作地水。或复作风火　肇曰。遇海漂人则变身为地水火风。皆随彼所须而自变形。
　　劫中有疾疫。现作诸药草。若有服之者除病消众毒。劫中有饥馑。现身作饮食。先救饥渴。劫以法语人。劫中有刀兵。为之起慈悲。化彼诸众生。令住无诤地。若有大战陈。立之以等力。菩萨现威势。降伏使和安　五行明小三灾。肇曰。菩萨法身于何不为。或为药草令服者病除。或为饮食令饥者得饱。刀兵七日。疾病七月七日。饥馑七年七月七日。东西二州有似非正。谓嗔增盛身力羸劣数加饥渴等。北州金无战陈助明刀兵可见。
　　一切国土中。诸有地狱处。辄往到于彼。勉济其苦恼。一切国土中畜生相食啖。皆现生于彼。为之作利益　六二行明入恶趣救物合有鬼趣。又无者略也。什曰。如过去世时人无礼义欲残害长老。猴象及鸟推敬长老。令人兽修善咸相和顺。如大智论中说。
　　示受于五欲。示复现行禅。令魔心情乱不能得其便。火中生莲花。是可为希有。在欲而行禅。希有亦如是　七行明同事摄物。肇曰。欲言行禅复受五欲。欲言受欲复现行禅。莫测其变所以愦乱也。自非净乱齐旨孰能雨之　或现作淫女。引诸好色者。先以欲钩牵。后令入佛智　肇曰。反欲以顺。
　　或为邑中主。或作商人导国师及大臣。以祐利众生。诸有贫穷者现作无尽藏。因以劝导之。令发菩提心。我心憍慢者。为现大力士。消伏诸贡高。令住佛上道。其有恐惧众居前而慰安。先施以无畏。后令发道心　肇曰。慢心自高如山峰不停水。菩萨现为力士服其高心。然后润以法水。
　　或现离淫欲。为五通仙人。开导诸群生。令住戒忍慈　什曰。世无贤圣。众生下劣不入深法。故化以戒忍。
　　见须供事者。现为作僮仆。既悦可其意。乃发以道心。随彼云所须得入于佛道。以善方便力皆能给足之。如是道无量所行无有涯。智慧无边际。度脱无数众。假令一切佛于无数亿劫赞叹其功德。犹上不能尽　第四结劝。此二行结也。生曰。应适无方皆是佛之道矣。肇曰。其权智之道无涯无际。虽复众圣殊辩犹不能尽。
　　谁闻如是法。不发菩提心。除彼不肖人痴冥无智者　此行劝也。不肖二乘也。痴冥凡夫也。肇曰。下士闻道而大笑之。日月虽明何益瞽者。

　　入不二法门品第九

　　此下二品广示中道正观。此品不二明体。下品能二明用。入者观照智也。不二法所观理门者文字教也。什曰。从始会已来唯二人相对。余皆默然。今欲各显其德故问令尽说。亦云。情惑不同发悟有因。各令说悟广释众迷。夫胜会明宗必以令终为美。今法座将散。欲究其深致广说不二乃尽妙也。问曰。亦有四三乃至无量法门。云何独说不二耶。答。二事少而惑浅余事广而累深。二尚应破则余可知矣。复次万法之生必从缘起。缘起生法多少不同。极其少者要从二缘。若有一缘生未之闻也。然则有之缘起极于二法。二法既废则入于玄境。云何不破一耶。答曰。若名数之则非一也。若以一为一亦未离于二。遣二则一斯尽矣。复次无相之名假而实立。实立则体与相绝。故直置而自无也。肇曰。言为世则谓之法。众圣所由为之门。又解。入者悟入也。法花立缚得脱名出火宅。此经返迷向悟。名入不二。其言甚异。其旨甚一。
　　尔时维摩诘语众菩萨言。诸仁者。云何菩萨入不二法门。各随所乐说之　品文四。一诸菩萨说。二妙德说。三净名说。四时众得益。初文二。初净名门也。
　　会中有菩萨名法自在。说言。诸仁者。生灭为二。法本不生今则无灭。得此无生法忍。是为入不二法门　二诸菩萨答。一切诸法皆因缘生灭。小乘执实为二。大乘知法如幻故无生灭入不二也。肇曰。灭者灭生耳。若悟无生灭何所灭。此即无生法忍也。此菩萨因观生灭以悟道故说已所解为不二法门也。下显示万法云。离真皆名二。故以不二为言也。
　　德守菩萨曰。我我所为二。因有我故便有我所。若无有我则无我所。是为入不二法门　肇曰。妙主常存我也。身及万物我所也。我所我之所有也。法既无我谁有之者。
　　不眴菩萨曰。受不受为二。若法不受则不可得。以不可得故无取无舍无作无行。是为入不二法门　凡夫受著五阴。无学不受。此为二也。肇曰。有心必有所受。有所受必有所不受。此为二也。若悟法本空二俱不受则无得无行为不二也。
　　德顶菩萨曰。垢净为二。见垢实性则无净相顺于我灭相。是为入不二法门　凡夫倒心见不净。三乘观身不净。此为二也。肇曰。净生于垢。实性无垢净。何所净。
　　善宿菩萨曰。是动是念为二。不动则无念。无念则无分别。通达此者。是为入不二法门　肇曰。情发为动想成为念。又解。安住实性即性无动。无动即无念。
　　善眼菩萨曰。一相无相为二。若知一相即是无相。亦不取无相入于平等。是为入不二法门　法花明一实相。般若经明无相。肇曰。言一欲以去二不言一也。言无欲以去有不言无也。而惑者闻一则取一相。闻无则取无相。故有二也。
　　妙臂菩萨曰。菩萨心声闻心为二。观心相空如幻化者。无菩萨心无声闻心。是为入不二法门　什曰。以施报故手出无尽宝物。如五河流故名妙臂。又解曰。自利声闻心也。利他菩萨心也。
　　弗沙菩萨曰。善不善为二。若不起善不善。入无相际而通达者。是为入不二法门　肇曰。弗沙星名也。什曰。生时所值因以为名。不善十恶也。善十善及涅槃也。
　　师子吼菩萨曰。罪福为二。若达罪性与福无异。以金刚惠没了此相无缚无解者。是为入不二法门　罪破戒也。福持戒定惠也。罪福平等一相一性为不二。肇曰。金刚惠实相惠也。
　　师子意菩萨曰。有漏无漏为二。若得诸法等则不起漏不漏想。不著于相亦不住无相。是为入不二法门　苦集有漏灭道无漏为二。大士平等观同一实谛不二。什曰。师子度水要截流直度。曲则不度。此大士以实相智慧深入诸法直过彼岸。故借以为名。
　　净解菩萨曰。有为无为为二。若离一切数则心如虚空。以清净惠无所碍者。是为入不二法门　四相有为也。四相灭无为也。相本不起。今则无灭无二也。睿曰。数即有为无为也。
　　那罗延菩萨曰。世间出世间为二。世间性空即是出世间。于其中不入不出不溢不散。是为入不二法门　什曰。世间三界也。出世间解脱也。悟世性定无入无出故不二也。
　　善意菩萨曰。生死涅槃为二。若见生死性则无生死。无缚无解不然不灭。如是解者。是为入不二法门　受后有生死也。灭尽后有涅槃也。悟世生死妄无生死也。肇曰。缚然生死。死别名解灭。涅槃之异称也。
　　现见菩萨曰。尽不尽为二。法若究竟尽若不尽皆是无尽相。无尽相即是空。空则无有尽不尽相。如是入者。是为入不二法门　肇曰。有为虚伪法无常故名尽。实相无为法常住故不尽。若以尽为尽不尽为不尽皆二也。若能悟尽不尽俱无尽相者。则入空不二门也。
　　普守菩萨曰。我无我为二。我尚不可得非我何可得。见我实性者不复起二。是为入不二法门　肇曰。非我出于我耳。见我实性者我本自无。况于非我也。
　　电天菩萨曰。明无明为二。无明实性即是明。明亦不可取离一切数。于其中平等无二者。是为入不二法门　肇曰。明惠明也。无明痴冥也。见无明性即为是明。若见明为明即明无明相待故不可取。
　　喜见菩萨曰。色色空为二。色即是空非色灭空色性自空。如是受想行识识空为二。识即是空非识灭空识性自空。于其中通达者。是为入不二法门　色是碍。灭色是空二也。若悟色性自空。即空色不二。肇曰。若有不即空无不夷迹。余阴准知。
　　明相菩萨曰。四种异空种异为二。四种性即是空种性。如前际后际空故中际亦空。若能如是知诸种性者。是为入不二法门　肇曰。四种四大也。空种空大也。此五众之所由生故名种。然此四大之住无前后中无异空大。又解。小乘以四大坚湿暖种性异空大。大乘楞伽以四大是妄想。性妄无自性故不异空也。
　　妙意菩萨曰。眼色为二。若知眼性于色不贪不恚不痴。是名寂灭。如是耳声鼻香舌味身触意法为二。若知意性于法不贪不恚不痴。是名寂灭。安住其中是为入不二法门　肇曰。行于情尘故三毒以生。若悟六情性则不起毒。此寂灭之道也。
　　无尽意菩萨曰。布施回向一切智为二。布施性即是回向一切智性。如是持戒忍辱精进禅定智慧。回向一切智为二。智慧性即是回向一切智性。于其中入一相者。是为入不二法门　肇曰。六度为妙因。回向一切智者二也。若悟因果同性入于一相。乃应不二。
　　深惠菩萨曰。是空是无相是无作为二。空即无相无相即无作。若空无相无作则无心意识。于一解脱门即是三解脱门者。是为入不二法门　大论云。声闻经明三三昧缘四谛十六行摩诃衍因缘诸法实相。斯则小乘谛异故三昧门异。大乘理同故三昧门不异也。肇曰。三行虽异然俱是无缘解脱故无心意识也。缘既是同则三解不异。
　　寂根菩萨曰。佛法众为二。佛即是法。法即是众。是三宝皆无为相与虚空等。一切法亦尔。能随此行者。是为入不二法门　丈六身佛也。四谛法也。四道果僧也。此是小乘见迹异也。智无生佛也。理无相法也。行无修僧也。此是大乘理本一也。小乘执迹故异。大乘返本故不异也。
　　心无碍菩萨大。身身灭为二。身即是身灭。所以者何。见身实相者不起见身及以灭身。身与灭身无二无分别。于其中不惊不惧者。是为入不二法门　阴苦聚为身患苦。故灭身为二。若悟阴假会即身非身无生无灭。名见实相为不二也。
　　上善菩萨曰。身口意善为二。是三业皆无作相。身无作相即口无作相。口无作相即意无作相。是三业无作相即一切法无作相。能如是随无作惠者。是为入不二法门　肇曰。三业虽殊无作一也。诸法之生本乎三业。三业既无谁作诸法。
　　福田菩萨曰。福行罪行不动行为二。三行实性即是空。空则无福行无罪行无不动行。于此三行而不起者。是为入不二法门　肇曰。福欲界善行罪十恶之流也。不种色无色行。又解。妄动为行。离动则平等。
　　华严菩萨曰。从我起二为二。见我实相者不起二法。若不住二法则无有识。无所识者。是为入不二法门　由执我故所对为二。肇曰。因我故有彼。二名所以生。若见我实相则彼我之识无由而起。
　　德藏菩萨曰。有所得相为二。若无所得则无取舍。无取舍者。是为入不二法门　肇曰。得在于我相在于彼我不得相。谁取谁舍。又解。于法有得待物为二。若无所得则无有二。
　　月上菩萨曰。闇与明为二。无闇无明则无有二。所以者何。如入灭受想定识空无闇无明。一切法相亦复如是。于其中平等者。是为入不二法门　肇曰。二乘入灭尽定六根都灭。虽经昼夜不觉晦明之异。以喻菩萨无心于明闇。
　　宝印手菩萨曰。乐涅槃不乐世间为二。若不乐涅槃不厌世间则无有二。所以者何。若有解缚则有解。若本无缚其谁求解。无缚无解则无乐厌。是为入不二法门　肇曰。世间无缚曷为而厌。涅槃无解曷为而乐。
　　珠顶王菩萨曰。正道邪道为二。住正道者则不分别是邪是正。离此二者。是为入不二法门　八正八邪为二。若住实相平等无分别名为不二。
　　乐实菩萨曰。实不实为二。实见者上不见实何咒非实。所以者何。非肉眼所见惠眼乃能见。而此惠眼无见无不见。是为入不二法门　肇曰。实相惠眼之境非肉眼所见。惠眼上不见实而况非实。虽曰无见而无所不见。此惠眼之体也。
　　如是诸菩萨各各说已。问文殊师利。何等是菩萨入不二法门　二文殊说。此初问也。
　　文殊师利曰。如我意者。于一切法无言无说。无示无识离诸问答。是为入不二法门　此答也。肇曰。上来诸人所明虽同所因各异。且直辨法相不明无言。今文殊总众家之说以开不二之门。直言法相不可言不措言于法相。斯之为言。言之至也。而方于静默犹亦后焉。
　　于是文殊师利。问维摩诘。我等各自说已。仁者当说。何等是菩萨入不二法门　三净名说文三。一问。二答。三称善。此初也。
　　时维摩诘默然无言　二答也。肇曰。有言于无言未。若无言于无言。所以默然也。上诸菩萨措言于法相。文殊有言于无言。净名无言于无言。此三明宗虽同而迹有浅深。所以言后于无言知后无知矣。
　　文殊师利叹曰。善哉善哉。乃至无有文字语言。是直入不二法门　三叹也。肇曰。默领者文殊其人也。为彼待言所以称善。生曰。言迹尽于无言故叹以为真也。
　　说是入不二法门品时。于此众中五千菩萨。皆入不二法门得无生法忍　四明时众得益。(第二终)。

　　香积佛品第十

　　至人无名随缘化缘以作称真法无相。逐缘相而目品本。是法身戒定等香迹现土之香以化物也。
　　于是舍利弗心念。日时欲至。此诸天子菩萨当于何食　此二净秽双游明中道用也。香积释迦法身平等应物缘殊净秽异也。品文三。一假缘念饭。二净秽互游。三闻品得益。初文三。初念。次呵。后许。此初念也。什曰。舍利弗独发念者其旨有三。一者结业之体未能无资。二绝意大方乐法不染。三推己有待谓众亦然。处弟子之上宜为众致供也。
　　时维摩诘。知其意而语言。佛说八解脱。仁者受行。岂杂欲食而闻法乎　二呵也。八解脱禅定悦食养法身也。杂欲食资毒蛇身也。人多为养毒身废修法身。故因念以诫之。
　　若欲食者且待须臾。当令汝得未曾有食　三许也。小乘以禅悦法喜为法食。以五欲段食为毒食。今香积之餐食了得道。为未曾有。
</div>
    <div class="pagination">
<a href="净名经集解关中疏_page9.html">上一页</a><span>...</span><a href="净名经集解关中疏_page5.html">5</a><a href="净名经集解关中疏_page6.html">6</a><a href="净名经集解关中疏_page7.html">7</a><a href="净名经集解关中疏_page8.html">8</a><a href="净名经集解关中疏_page9.html">9</a><span class="current-page">10</span><a href="净名经集解关中疏_page11.html">11</a><a href="净名经集解关中疏_page12.html">12</a><a href="净名经集解关中疏_page13.html">13</a><a href="净名经集解关中疏_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
