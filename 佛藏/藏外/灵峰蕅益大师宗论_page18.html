<!DOCTYPE html>
<html>
 <head>
  <meta charset="utf-8"/>
  <title>
   灵峰蕅益大师宗论 - 第 18 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   灵峰蕅益大师宗论 - 第 18 页/共 41 页
  </h1>
  <div class="content">
   【戒衣辩譌】
　　出家有戒衣。犹居官有公服也。戒旣七众不同。衣岂一槩无别。佛为比丘。则制三衣。一僧伽梨本宜九条。或十二条。贫窭无措。事不获已。乃用二十五条。名后后品。非上上品也。二郁多罗僧。惟用七条。三安陀会。惟用五条。此三皆名袈裟。以是坏色。非彩色故。亦名田衣。以其形似水田。又僧为人世福田也。为比丘尼。则制五衣。三衣如上。加掩腋衣。浴衣也。为沙弥。则制二衣。一上衣。卽无缝袈裟。亦名缦条衣。色与比丘同。制与比丘异。但直缝之。不许剌叶。故律部云。求寂之徒。缦条是服。辄披五条。深为罪滥。盖沙弥虽已出家。尚未入僧宝数。是故五条。犹不许披。况七条九条等乎。二内衣。卽掩腋衣之类。梵称僧脚崎也。为菩萨优婆塞。则令畜无缝三衣。制与沙弥同。入坛行道。方许披之。平日不得披著所以与沙弥别也。今时衣制。大违律法。其譌有十。请僃陈之。受沙弥戒。便令具足三衣。一譌也。沙弥擅披七条。竟与比丘无别。二譌也。前人无知妄作。辄令优婆塞得披三衣。后人矫枉过正。幷禁优婆塞不畜缦衣。三譌也。一切衣制。皆以竖三肘横五肘为度。纵稍稍增减。咸须随身随臂。今竖三横六。谬云折时取方。四譌也。田衣但取形似畦畔。今谬云须通水路。五譌也。五条七条等。不过割截使异俗服。今谬云表于须弥日月四天王等。六譌也。僧伽梨。本飜大衣。今谬称祖衣。七譌也。三衣之制。千佛所同。故卽名千佛衣。正譌集中已辩。今尚有绣佛在衣者。八譌也。一切出家所用衣服卧具。以坏色故。总名袈裟。今返以五彩为之。九譌也。佛与大迦叶以衣贸衣。所以彰其头陀胜德。令持衣远待弥勒。所以助成龙华佛事。达磨传衣二祖。所以表信。令人不疑。今有。不受戒律。但付衣者。进无正法眼藏心印可传。退无比丘沙弥名位可守。不惟仅成世谛流布。亦且大乱圣贤幢相。十譌也。呜呼。仅一戒衣。其譌若此。柰何正法不沦替邪。有志之士。请头头法法。咸遵佛制。期于自利利他。勿谓此是著相。躲身于无相坑中也。
　　【法派称呼辩】
　　客问蕅益子曰。出家法派。族姓宗谱也。子为不然。何邪。答曰。世闲至亲。莫如滴血。出世至亲。莫如法道。法道本离名相。岂以名字为派哉。佛虽曰。四河入海。皆失本名。四姓出家。同称释子。此但一其姓耳。岂必更一其名。是故憍陈如。大迦叶。目犍连等。皆俗氏也。阿难陀。莎伽陀。阿那律等。皆俗名也。出家证果。当时咸以此称之。后世亦以此传之。然则别命法名。已非律制矣。况法派乎。其在东土。五祖下出二人。南曰惠能。北曰神秀。马祖下出三人。西堂曰智藏。百丈曰怀海。南泉曰普愿。且南岳旣名怀让。百丈为其嫡孙。未尝避之。宗门果有派乎。北齐师也。南岳徒也。师名慧文。徒名慧思。慈云四明。同师宝云。一名遵式。一名知礼。天台果有派乎。又宗门有大本小本。天台有大威小威。法名果足论乎。降而近世。虽法派之说已行。高尚者。犹然弗屑。如密藏名道开。介山名传如。对峰名真弘。澹居名法铠。寒灰名如奇。皆不失为紫柏弟子。善知识果有派乎。巢松名慧浸。一雨名通润。蕴璞名如愚。皆不失为雪浪弟子。法师果有派乎。惟其道无足传。法无足授。不知戒律之当尊。不知绍继之正务。为师者但贪眷属。为徒者专附势利。遂以虚名互相羁系。师资实义埽地矣。岂不痛哉。客曰。法派之非。旣闻命矣。法门兄弟。缁素无闲邪。答曰。同门列为兄弟。岂惟不知出世法。亦不知世法者也。且如公卿也。百寮也。胥吏也。万民也。皆天子臣庶也。然百寮不得呼公卿为兄弟。乃至万民不得呼吏胥为兄弟。何也。分异故也。佛法亦尔。比丘之法。多已十夏者。为与和尚等。多已五夏者。为阿阇黎等。比丘尼之奉八敬法也。虽百夏。礼初学比丘足。夫比丘尼。已入僧宝数。特以比丘为上众。尼为下众。其礼数悬绝如此。况式叉摩那。但学法。未预众僧法事者乎。又况沙弥。沙弥尼。但同僧利养。未入僧数者乎。欲称比丘为兄弟。何异有司称宰辅为兄弟也。又况优婆塞等。幷无僧相。不得同僧利养者乎。欲称沙弥为兄弟。何异民庶称有司为兄弟也。且佛之初出世也。提谓长者。先受五戒。称佛为师矣。五比丘后方师佛。提谓非兄。五比丘非弟乎。乃佛之授与三归也。则曰。归依未来僧。是不惟不敢以五比丘为弟。幷不敢以五比丘为兄。以其归依僧。则一切僧皆我师也。乃至最后须跋陀罗。亦我师也。今世俗士。择一名德比丘礼事之。窃窃然矜曰。吾某知识某法师门人也。彼知识法师者。亦窃窃然矜曰。彼某居士某宰官归依于我者也。噫。果若此。则应曰。归依佛。归依法。结交一大德可也。可云归依僧也。与哉。须达多之初闻佛名。夜趋见佛也。甫闻说法。卽证三果。已入胜义僧宝数矣。旣而造精舍于只桓。供佛及僧。凡新出家未知佛法者。须达多日为教授。必礼出家人足已。然后说法。寕惟不敢以教授师自居。不敢以兄自居。幷不敢以弟自居。而兄视新出家人也。罗睺罗之出家也。以舍利弗为和尚。均提之出家也。亦以舍利弗为和尚。罗睺为比丘。均提尚为沙弥。不闻其称罗睺为兄也。则住持三宝之体最严。亦犹朝廷之礼故也。朝廷无礼法。上下不辨。而天下乱。佛法无律仪。七众不辨。而化道绝。可弗辩乎。
　　【议】
　　【儒释宗传窃议（有序）】
　　大道之在人心。古今唯此一理。非佛祖圣贤所得私也。统乎至异。汇乎至同。非儒释老所能局也。尅实论之。道非世闲。非出世闲。而以道入真。则名出世。以道入俗。则名世闲。真与俗皆迹也。迹不离道。而执迹以言道则道隐。故曰。形而上者谓之道。形而下者谓之器。又曰。君子上达。小人下达。呜呼。今之求道于迹者。乌能下学而上达。直明心性。迥超异同窠臼也。夫尝试言之。道无一。安得执一以为道。道无三。安得分三教以求道。特以真俗之迹。姑妄拟焉。则儒与老。皆乘真以御俗。令俗不逆真者也。释乃卽俗以明真。真不混俗者也。故儒与老主治世。而密为出世阶。释主出世。而明为世闲祐。至于内丹外丹。本非老氏宗旨。不足辩。然则言儒。而老与孔皆在其中矣。言释而禅与教皆在其中矣。故但云儒释宗传窃议。　儒之于道学也久矣。上古无文字无可征。可征始于尧舜。尧允执厥中。舜危微精一。皆心外无法。故天地赖以位。万物赖以育。贯彻古今万世。不能逾其道也。嗣禹臯陶之见知。汤之闻知。不过还知此心此理而已。知之则近见亦可。远闻亦可。不以远近为亲疎也。乃韩愈云。尧以是传之舜。舜以是传之禹。嗟嗟。是何物也。可互相传乎。譬诸射树的而专注之。先有巧力者先中。后有巧力者后中。或在同时。或在异世。贵各中的而已矣。的非可传也。巧非可传也。力非可传也。谓之日见知闻知则可。谓以是相传可乎哉。　见知不唯禹臯也。凡稷契伯益等皆见而知之者也。闻知不唯汤也。伊尹耕于有莘之野。乐尧舜之道则于汤为见知。于尧舜禹等亦为闻而知之者也。　文王旣没。武周又逝。柱下史闻而知之。孔子问礼。叹为犹龙。则于老聃又为见而知之。门人推崇厥师。不复齿及老氏。孟子亦蹈其旧辙耳。　颜于孔。诚见知也。但继孔学。又先孔亡。不同太公之于文王。伊尹之于汤。禹之于舜也。故孟子不言之。　颜渊死。子哭之恸。再叹今也则亡。故古人云。颜子没。而圣学亡。非虚语也。孟子曰。然而无有乎尔。则亦无有乎尔。盖亦不敢虚妄承当者欤。　老氏之学。盖公等得其少分以治汉。汉则大治。孔孟之学。汉代绝响。　北宋周濂溪定性书云。性者刚柔善恶中而已矣。太极图说云。太极本无极也。细玩二语。真得孔颜心法者也。后儒纷纷解释。罕有知其语脉者。且云。定性书可以不作。噫。可哀矣。卽及门之士。明道似曾子子思。伊川似子夏而已。　南宋陆象山。先立乎其大者。乃得孟氏心法者乎。然不信太极无极。展转拨之。紫阳又展转救之。吾观拨者救者。皆非实知周子也。　王阳明龙场大悟。提致良知三字。为作圣真诀。虽曰颜子复生。不亦可乎。　释之于道学也。十方三世无不彻也。此界此时。则始于释迦。继于迦叶难陀等也。其在震旦。则远公造法性论。罗什叹其未见佛经。能知佛理。北齐慧文大师。读龙树中论。悟圆顿心宗。二并可称闻而知之。菩提达磨大师。受记东化。可称见而知之。　远公后。凡修净业得往生者。皆见知闻知之流类也。有人仅立莲宗七祖。但约行化最专者耳。然四明尊者。慈云忏主等。何尝不以净土行化。而智者大师十疑论。飞锡法师宝王论。天如禅师净土或问。楚石禅师怀净土诗。妙叶法师念佛直指。尤于净土法门有功。至若近世则幽溪师生无生论。袁中郎西方合论。皆远公之的裔也。　达磨传至六祖。乃有南岳青原二甘露门。门似二。道无二也。二则毒药。非甘露也。又数传而为五宗。人有五。宗非五也。五则枝条。非宗本也。譬如阿耨达池。一水流为四河。归于大海。河有四。水无四也。今不知池之一。不知水之一。不知海之一。独从四河阔狭曲直远近起见。互相是非。可谓智乎。　继北齐者。有南岳思大师。出大乘止观法门四卷。真圆顿心要也。次有天台顗大师。出三种止观。法华玄义文句。及维摩仁王金光明普门品十六观等疏。于是教观大僃。歴五传至荆溪。其道中兴。又八传至四明。道乃重振。此后裂为三家。渐式微矣。　唐玄装法师。徧游天竺。学唯识宗于戒贤法师。尽其所知。旁［扌*叜］其所未知。广大精微。真弥勒天亲之子。释迦文佛之远孙也。慈恩基师。虽实继之。然观所撰法华赞玄。则灵山法道恐未全知。无怪乎唯识一书。本是破二执神劔。反流为名相之学。亦可悲矣。　贤首法藏国师。得武后为其门徒。声名借甚。疏晋译华严经。经旣未僃。疏亦草略。故不复传。所传起信论疏。浅陋支离。甚失马鸣大师宗旨。殊不足观。方山李长者有新华严经论。颇得大纲。清凉观国师。复出疏钞。纲目并举。可谓登襍华之堂矣。后世缁素。往往独喜方山。大抵是心粗气浮故耳。不知清凉。虽遥嗣贤首。实青出于蓝也。圭峰则是荷泽知见宗徒。支离矛盾。安能光显清凉之道。　禅宗自楚石琦大师后。未闻其人也。庶几紫柏老人乎。寿昌无明师。亦不愧古人风格。　台宗绝响已久。百松觉公称为鸣阳孤凤。仅出三千有门颂略解。及棱严百问耳。幽溪继之。一时称盛。然唯生无生论。足称完璧。而自所最得意圆通疏。殊为不满人意。何哉。但能趺坐书空。作妙法莲华经字。脱然西逝。则诚莲华国里人矣。　云栖宏大师。极力主张净土。赞戒赞教赞禅。痛斥口头三昧。真救世菩萨也。憨山清大师。扩复曹溪祖庭。晚年掩关念佛。昼夜课六万声。故坐逝后。二十余年。开龛视之。全身不散。遂与六祖同畱肉身。人天瞻仰。得非莲宗列祖乎。　或曰。佛祖之道。必师资授受。方有的据。否。则法嗣未详。终难取信。无名子应之曰。譬诸世主。桀非传自大禹。纣非传自成汤者乎。身苟无道。天子而不若匹夫矣。今之虽有师承。颠覆如来教戒者。何以异此。汉之高祖。明之太祖并起草莽。谁授以帝位乎。苟得其道。匹夫而竟开大统矣。今之虽乏师承。能自契合佛祖心印者。亦奚不然。必如子论。是但许有见而知之。不许有闻而知之者矣。可乎哉。且子又不闻。有师资具足。皆不足齿及者乎。譬如俳优及相搏者。岂无师资授受。然不过戏剧及鬬诤法耳。吾故曰。执迹以言道。则道隐。譬诸射者。期各中的焉耳。十方三世。唯此一的。常住不变。何竢于传。巧之与力。存乎其人。父不能传之子。子不能得之父。有何所传。或见而知之。或闻而知之。及其知之一也。正知其不可传者也。谓有可传。则不至於戏剧鬬诤不止。非佛祖圣贤之道也已。
　　【记】
　　【介石居记】
　　自寂光之性。翳于五住尘劳。一切含识。鲜有恒居。虽四禅四空。及方便土。亦属旅泊。然以正法眼观。则世闲相卽常住相。妙在不为物转。便能转物。故棱严云。见与见缘。幷所想相。如虚空华。本无所有。元是菩提妙净明体。盖惟达无所有。方契菩提。傥逐境生情。流转从兹相续矣。予读豫之六二曰。介于石。不终日。未尝不掩卷太息也。夫六道豫有。二乘豫空。藏通菩萨豫于度幻。别教大士豫于但中。皆未了法界随无明流。岂若圆顿初心。悟因缘卽空假中。法本无住。物亦不迁。是则几之微也不容一瞬。况终日乎。无生刹那。名之为介。常自寂灭。喻之以石。融刹土于毫端。会古今于当念。以三无差别。而获二殊胜。不谄不渎。义极于此。谁谓宣尼心学仅在六合内。而牟尼法要不在日用闲哉。权可居士。额其居曰介石。因记之。
　　【游鸳湖宝寿堂记】
　　甲申中秋前四日。广若姚居士。邀予游于别室。室在鸳湖滨。去五龙桥数武。其地幽胜。红蓼夹径。无阶砌排耦之繁。荷叶满池。莲香尚馥。池北屋宇。皆朴素古简。循廊而东。则宝寿堂在焉。广若语予曰。此堂。昔本僧居。先君时沦为俗舍。后因重事覆苫。于梁闲得金刚经一卷。工人异之。持以告予。予先夜曾得梦。梦至一破厅。有僧募予三百金。予未许。僧云。当以事证。遂指其地。忽有塔从地涌出。告予云。汝本欠此塔缘三百金。须填还也。次日忽闻梁中得经。遂往视之。蹑梯而上。觌面真如塔随身涌现。宛同梦中所见。故今复为僧舍。以奉吾母。幷净侣数十人。咸此熏修焉。予尝谓梦之一法。至幻而至灵。一夕中普能现三世事。试观法华安乐行品。始初心终妙觉。总不出如梦三昧。故知三界诸法。诚无非梦也。成佛之梦。岂真梦幻也哉。广若居士。信梦醒无二。便能践梦中诺。而舍园为庵。且成出世大孝。今日游此堂闻此语者。皆印入于广若之一梦。而予复梦为之记如此。
　　【端氏往生记】
　　乙酉冬。全城章洁之。以二先人行实乞言。予拈念佛三昧印之。今居士追忆二先人之信佛。实由乃室端氏。更乞一言表彰。兼欲决其所疑。蕅益道人。生平不浪为人作传。独往生传。则不待请。然必见闻彰灼乃作。予与洁之交未久。此山去全成（城）远。予又未履其处。似未可附见闻彰灼之科。但洁之笃信谦谨。非肎诳语者。且于大法有疑。可不为决。请卽其言而导其意。其言曰。亡室端氏。年十七适某家。卽与某同志茹素。好惠施。无私积。不喜珍饰绮服。不恚骂给侍人。孝事翁姑恐不逮。知不生育。遂买妾事某。专心持珠念佛。一载有余。病笃。请姑同声念佛。欲辞去。姑高唤令住。竢胞弟端尚卿相会。乃延至次日。与弟诀别。声如男子。剧谈礼义孝友大节。半日不倦。至暮复请姑助念佛。三日不沾饮食。不发余言。以崇祯癸未八月二十九日。吉祥而逝。某父因此感发。越七日坐逝。次年秋某母复秉归戒而终。适闻观经疏钞。谓临终十念成就。亦得往生。未审亡室。获往生邪。蕅益道人。闻而叹曰。甚矣。心力不可思议。佛力不可思议。夙世善根信根不可思议也。鹦鹉鸜鹆。犹得往生。谓念佛人不得往生。可乎。吾辈生于末世。旣无天眼。又无宿命智通。佛语不信。更信何语。苟于佛语谛信无疑。则裟婆何啻旅邸。净土何啻家乡。独怪夫聪明伶俐纳子。曾女流之弗若。深可悲耳。予少年猛志参究。视佛祖果位。犹掇之。冀欲以此报父母不报之恩。中岁多障多病。今乃一意西驰。而散心弘法。计功定位。仅堪下品下生。每一念及法界父母。不禁血泪交流。反不如端氏女。先享莲宫之乐。且拔其舅姑同出苦轮。成出世大孝。居士但求之己。若不疑己心卽是佛心。卽更不疑佛语。若于佛语不疑。卽于善女之生净土。亦不疑矣。嗟乎。此事洁之家事。此语洁之亲语。而得生不得生之疑。尚征于予乃信。后之读斯记者。可不速谛信自心。如端氏女之操往生左券于不忒哉。
　　【祖堂幽栖禅寺大悲坛记（并铭）】
　　如来显密二教。并具四种悉檀。而密教尤重檀仪。盖全理成事。全事摄理。直以事境为谛观。本非仅托事表法而已。观世音菩萨。慈徧刹海。于娑婆世界更有大因缘。其所说呪。藏中最多。唯大悲心呪。流通独盛。有宋四明尊者。法智大师。佛子罗睺再来。专修密行。依天台教观。创立大悲三昧行法。十科行道。十乘观心。并是佛祖秘要。万法总持。岂徒以音声色相为观美哉。近世武林流通特广谬乱多端。予不得已。特为之辩譌矣。祖堂湛持如公为远痕禅师高足。雪浪大师法孙。曩在真寂。躬修此行。凡歴四期。次住匡山豆叶坪。奉为日课。后因师兄如幻行公。偕护法二白蔡居士。登山邀请主幽栖事。遂发愿云。设欲某服役禅堂。必建大悲忏坛。以践闻熏闻修实益。于是拮据七年。始获就绪。坛在藏经阁右。佛像南向。大悲像东向。坛右为观堂。及斋堂浴室侍者寮等。大功旣竣。请予为记。令后裔有闻。予惟湛公。久参耆宿。不主先入之言。毅然听予改正积譌。真大豪杰。而公且嘱予曰。某生平精力。竭在兹坛。恐后裔无知浸假。又譌而为逸老堂也。亦必藉一言预为之正。予惧。爰秉笔勒词曰。大悲三昧。含灵本具。旷劫迷之。轮回诸趣。菩萨弘慈。方便巧度。文字性空。演妙章句。如法诵持。靡不感赴。四明行仪。万古流布。久而失真。吾为此惧。辨譌初宣。群小争怒。勇矣湛公。不迷岐路。筑此净坛。龙天呵护。维此坛室。千秋一日。斋法肃恭。食时勿失。禅侣熏修。勿令老逸。冬夏安居。春秋努力。行愿相资。同归净域。虚空可尽。弘誓不息。若有违者。法门败德。持呪神王。必相排殛。仰乞威灵。证兹真实。百亿其年。永垂芳式。
　　【祖堂幽栖禅寺藏经阁记】
　　依文解义。三世佛冤。离经一字。卽同魔说。宗教不容两分彰矣。摩诃迦叶。西土初祖也。佛示寂。不供养舍利。惟事结集法藏。菩提达磨。东土初祖也。力埽依文解义之习。仍以棱伽印心。岂似后世僭窃位号。争去王室典籍。恣其吞并暴虐哉。祖堂幽栖寺。本融祖习坐观心地。后得四祖点悟。遂传大法。其道远播双径。芙蓉峰下。寥寥久矣。正德年闲。有临济子孙。号海天者。来居此地。嗣有雪浪大师。乃慈恩再来。于时受法者。为瑞麟诸公。而紫柏大师亦会杖笠相访。盖自有唐以来。未有盛于斯际者也。雪师寂。高足远痕法主继守丛席。远公逝。高足如幻法主又继守之。以授乃弟湛持如公。浩公久参真寂闻谷老人。隐居匡岳。旣应讲。遂放下身心。专营佛事。七八年来。未有闲。今诸愿已毕。惟藏阁功仅将半。适予应请弘演法华。湛公谓宜一言以纪其事。予于大悲忏坛。先有记铭。今藏阁虽未告成。实予心所最急者。盖佛祖慧命。全赖三藏始传。缅惟宋朝藏板有十余部。今仅存南北二藏。颇馍糊。嘉兴书本藏经。犹未全足。真九鼎一丝之惧。且鼠卽鸟空辈。视经典如怨家。傥不力为护持。将有不忍言者。湛公之急急以此为务。其如来所使。行如来事者邪。请卽以此语。告我同仁。必当共发胜心。请卽畱此语。勒之坚石。必当竢百世不惑也。
　　【明庆寺重建殿阁碑记】
　　像教之设。肇自佛世。来自汉时。大盛于南北六朝。歴唐宋来。未尝稍替。故琳宫梵刹。星布九州。凡名山胜地。无不有住持三宝为世福田者。由觉法和合之义。民之秉彝。非可泯也。然住持三宝。本从一体三宝建立。而一体三宝。必藉住持三宝显明。明则成己成物。自庆庆他。所以暂废还兴。无非全性起修之妙应耳。松陵西南隅。七十余里。有麻溪焉。溪南为明庆寺。宛在水中。形如菡萏。背缥渺。面旷野。左右两漾。群流合襟。开山者。为晚唐智诜禅师。宋乾符闲。有秘谧师。建益友堂。其言曰。凡三藏之士。敛迹于斯。皆我益友也。则尊贤取善之风可想矣。宣德年。纳子广善。扩其址。规模弘敞。万歴甲戌。殿阁禅堂。一夕灰烬。歴四十余年。仅覩瓦砾。逮戊午年。本寺顺苍郁公。矢志恢复。身董其役。不辞劳苦。于是莲宇松涧等。竭诚助之。一时缁素响应。财施力施。劝赞随喜。未几。大殿鼎新。山门廊庑。香积僧寮。渐次毕举。其闲输粟布金者。未易悉数。而仲继峰居士为最。书本大藏。则寓中念公独成之。自是安居者。有尊像瞻礼。有法宝展玩。云水者夜可息。昼可啜。俨复唐宋旧观。永甲松陵众刹矣。窃思创业难于勇进。守成利于坚贞。非勇进莫能为先。非坚贞无以善后。今之片瓦一椽。茎薪粒米。无非前人捍劳忍苦所致。檀信减割身口所成。是宜记厥始末。以告未闻。庶几善继善述。久久勿替者也。
　　灵峰蕅益大师宗论卷第五之三（终）
　　灵峰蕅益大师宗论卷第六之一
　　　　　　　　　　　　　　　　　　　　　　　　　　　　　　古歙门人成时编辑
　　【缘起】
　　【毗尼事义集要缘起】
　　【灵峰寺净业缘起】
　　【八关戒斋胜会缘起】
　　【退戒缘起幷嘱语】
　　【化持地藏菩萨名号缘起】
　　【成唯识论观心法要缘起】
　　【序一】
　　【尚友录序】
　　【广孝序】
　　【长干宝塔放光序】
　　【沙弥持犯考序】
　　【大比丘持犯考序】
　　【刻净土忏序】
　　【云麓居士持金刚经序】
　　【刻宝王三昧念佛直指序】
　　【印禅人阅台藏序】
　　【寓庵序】
　　【修净土忏幷放生社序】
　　【闻修社序】
　　【净信堂初集自序】
　　【刻三千有门颂解后序】
　　【四书蕅益解自序】
　　【缘起】
　　【毗尼事义集要缘起】
　　毗尼藏者。佛法纪纲。僧伽命脉。苦海津梁。涅槃要道也。粤自鸡园初唱。召善来而戒体斯成。迨夫鹤树潜晖。申顾命而木叉是重。必因犯以乃遮。体则叶于无作。若缘开与随制。用复契乎妙圆。实大小之通涂。讵声闻之独辙。堪嗟像季。罕达真宗。愚者昧于罔闻。狂者置诸弗屑。以禅机而巧遁。或方广为驾言。并属依文。谁思实义。且如能师旣佩心印。胡阐化曹溪。犹用登坛受具。观师大弘华严。胡范模朝野。必须十誓律身。盖大雄御极。法僧二宝。咸由正觉扬辉。而善逝藏机。佛法二尊。同藉僧伽建立。傥惟十重众轻。卽与在家奚别。自非五篇七聚。安知离俗高标。是知梵网戒经。五道齐收。但除地狱。则以通而成其大。毗尼法藏。止许人伦。犹遮诸难。正以局而成其尊。必使仰慕大乘。不甘小节。自可畜发舍衣。作火中优鉢。如或情悲末法。有志住持。岂得恣情荡检。为师子身虫。智旭。自念障深。复悲生晚。痛隙驹莫赎。舍慈母以披缁。思乐土可归。羡莲师而私淑。纲宗急辨。每怀紫柏之风。护法忘身。愿续匡山之派。睹时流以长叹。读遗教以增哀。爰于甲子季冬。礼无量光塔。倍复发增上心。乞古德阇梨。证明学菩萨戒。次卽僃阅大小二律。辄宗四分。幷采余家。录为事义要略。漫率愚蒙鄙见。难似大方。拟作岩谷资粮。无心兼利。戊辰春。遇雪航檝公。有志严净因念。向以入山心迫。所录犹多疎漏。乃就龙居。再检藏文。本部他宗。凡切要者。悉皆录出。深详轻重之宜。僃显开遮之准。兼参大律。委示别同。俾畏拘执者。不招谤小之殃。喜儱侗者。难开藉大之口。考订成帙。更名为毗尼事义集要。复同壁如归一二友。商确参订。僃阐其致。呜呼。斯集也。虽于妙高之体。不啻微尘。其在驽劣之资。已称竭力。所憾解慧疎庸。躬行缺略。仰愧往哲。俯怍后贤。惟愿同学善友。鉴我苦心。愍我不逮。一意秉持。共扶法运。庶报佛恩于万一尔。
　　【灵峰寺净业缘起】
　　尝观净土之为胜异。正不在寂光实报方便。而在同居。盖三土断惑乃生。惟同居直以信愿相导。感应道交。五浊之习稍轻。三界之苦斯脱。而又卽此西方极乐。竖彻方便实报寂光。故下愚皆可登其阈。上智终莫逾其阃。三根普资。四悉咸僃。正法住世。诸祖已共弘扬。末运迷津。四依能无独赞。乃世之驾言直指者。以西方为钝置。学语大乘者。以净土为退休。不思不假方便。自得心开。安有如斯曲径。妙华盛祴。徧供亿方。安有如斯小乘。且旣悟直指。是名见性成佛。何故拒弥陀于自性之外。旣乘大愿。必须严净佛国。何故拣极乐于刹海之中。夫声闻权教。不闻他方佛名。四果神力。仅周三千界内。彼十万遐方。尊特善逝。非胜进大士。勇猛丈夫。孰能亲近承事。甫育莲台。便阶跋致。较矢心参究。期尅三生。已悟心宗。犹曰生生不退佛阶可期者。难易迟速。皎然可知。六方调御。同口赞扬。徧吉文殊。诚心劝发。岂欺我哉。法流震旦。禅律性相。皆法久弊生。势穷须变。惟兹玄猷。始匡岳。讫五云。或刻莲漏于六时。或发妙宗于三观。或导万善以同归。或融一心于事理。法无不收。机无不摄。故得法流益久。法道愈光。声化所洽。远及山谷。鄣南灵峰讲寺。石峩颀公。讲雪航檝公结社兹山。复有抱一粹沙弥。季清程居士。共禀弥陀弘愿。同阐势至法门。佛声浩浩。偕松风鸟语并显圆通。僧德雍雍。率牧竖耕夫同入三昧。横超三界。无烦九次第修。竖彻寂光。不竢三僧祇证。诚劫浊津梁昏衢宝炬也。
　　【八关戒斋胜会缘起】
　　祖意不明。出世无正眼。教法不讲。修行无正路。斋戒不持。践履无正功。末法通弊。其来久矣。予尝谓有志之士。非明祖意。不足与论教法。非精教法。不足与课戒斋。此理悟事修之说也。若夫因戒生定。因定发慧。如来一代教门。不由斯户。终难入室。槜李善信。仿佛制作六斋会。六日各修一行。初八放生。先充同体大悲。十四礼忏。其净自他三障。十五诵经。种圆顿之闻熏。廿三究义。开自心之觉路。廿九坐禅。悟一心之本源。三十念佛。净唯心之四土。终而复始。永矢弗谖。未种善根者。今当令种。已种善根者。今令增长。展转诱化。渐次深入。熟于斯。脱于斯。原始要终。未尝离此八戒斋法。庶几末运为之一转已。
　　【退戒缘起幷嘱语】
　　智旭。生于万歴己亥。二十四岁壬戌。为天启二年。痛念生死事大。父未葬。母不养。决志出家。时紫柏尊者已寂圜中。云栖老人亦迁安养。憨山大师远游曹溪。力不能往。其余知识。非予所好。乃作务云栖。坐禅双径。访友天台。念念趋向宗乘。教律咸在所缓。后因几番逼拶。每至工夫将得力时。必被障缘侵扰。因思佛灭度后。以戒为师。然竟不知受戒事。何为如法。何为不如法。但以云栖有学戒科。遂从天台。蹑冰冒雪。来趋五云。苦到恳古德法师为阿阇梨。向莲池和尚像前。顶受四分戒本。此二十五岁。癸亥腊月初八也。甲子腊月二十一。重到云栖。受菩萨戒。乙丑春。就古吴阅律藏四旬余。录出事义要略一本。此后仍一心参究宗乘矣。戊辰春。雪航檝公。畱住龙居。再阅律藏一徧。始成集要四本。己巳春。送惺谷寿公至博山剃发。无异禅师。见而喜之。卽欲付梓。予曰。未可也。是冬同归一筹师。结制龙居。更阅律一徧订成。庚午正月初一。然臂香剌舌血。致书惺谷。三月尽。惺谷同如是昉公从金陵回。至龙居。请季贤师为和尚。新伊法主为羯磨阇梨。觉源法主为教授阇梨。受比丘戒。予三阅律。始知受戒如法不如法事。彼学戒法。固必无此理。但见闻诸律堂。亦并无一处如法者。是夏为二三友尽力讲究。不意或寻枝逐叶。不知纲要。或东扯西拽。绝不畱心。或颇欲畱心。身婴重恙。听不及半。其余缘众。无足责者。予大失所望。解夏后。结坛持大悲呪。惺谷以此书呈金台法主。随付梓人。次年予入坛持大悲呪十万加被之。然已发念退休。越二年癸酉。安居作八阄供佛像前。然香十炷。一夏持呪加被。自恣日更然顶香六炷。拈得菩萨沙弥阄。深自庆快。愿永作外护。奉事如法比丘。孰意末运决难挽回。正法决难久住。予又病苦日增。死将不久。追思出家初志。分毫未酬。数年苦心。亦付唐丧。抚躬自责。哀哉痛心。恐混迹故乡。虚生浪死。故决志行遁。毕此残生。以手书集要全帙。谨付彻因海比丘。仍涕泣而嘱曰。呜呼。佛法下衰。斯时为盛。毗尼一脉。不绝如丝。教道禅宗。尤为混乱。予数年苦心。未能砥狂澜于万一。仅成此书。幷问辩音义各二卷。一文一字。罔敢师心。一义一法。咸符圣教。盖不惟律部精髓。亦禅教纲维。由斯户可升堂入室。执斯镜可照胆辨邪。惜公根性稍钝。仅知开遮持犯条目。未达三学一贯源委。且福相未纯。智慧力薄。缺于辩才。短于学问。岂能卽弘传斯道。但念公之从予游者五夏。有三事足取焉。几番恶辣钳锤。难堪难忍。绝无退心。纵未顿改旧观。番番略有进益。有人如法受具。未肎细心行持。惟公听集要后。轻重诸戒。悉思躬行。予癸酉甲戌。匍匐苦患。公独尽心竭力相济于颠沛中。毫无二心。充此三善之致。何必不可荷担正法。但须解行双修。戒乘俱急。虚其心。实其志。扩其眼界。牢其脚跟。尽在我修持。任外缘自集。万勿轻举妄动。贻羞法门。傥烦恼未伏。慧眼未开。辩才未具。学问未充。纵有福运。须力却之。况作意邀求邪。苦身形。坚愿力。依念处而精进行道。以律藏为法身父母。临深履薄。守兹一脉。傥遇英哲。当殷重付嘱之。无其人。寕供塔庙尊像中。慎莫授非人也。天定能胜人。人定亦能胜天。予运无数苦思。发无数弘愿。用无数心力。不能使五比丘如法同住。此天定也。然此思此愿此心此力。岂遂唐捐。公若善继吾志。敬守之。以竢后贤。庶几亦可称人定乎。始终不忘吾嘱。千里同风。否则尘劫永隔矣。勉哉。
　　【化持地藏菩萨名号缘起】
　　吾人最切要者。莫若自心。世闲善明心要者。莫若佛法。然佛法非僧不传。僧宝非戒不立。戒也者。其佛法纲维。明心要径乎。慨自正教日替。习俗移人。髡首染衣。不知比丘戒为何事。一二弘律学者。世谛流布。开遮持犯。茫无所晓。况增上威仪。增上净行。增上波罗提木叉乎。又况依四念处行道。增心增慧。以成三聚五支者乎。嗟嗟。三聚五支不明。谓大乘僧宝。吾不信也。僧旣有名无义。谓传持佛法。明了自心。吾尤不信也。坚净信菩萨悯之以问释尊。释尊倍悯之委责地藏大士。大士更深悯之。爰说占察善恶业报经。经曰。恶业多厚者。不得卽学定慧。当先修忏法。所以者何。此人宿习恶心猛利。现在必多造恶。毁犯重禁。若不忏净。而修定慧。则多障碍。不能尅获。或失心错乱。或外邪所恼。或纳受邪法。增长恶见。故先修忏悔。若戒根清净。及宿世重罪得微薄者。则离诸障。又曰。虽学信解。修唯心识观。真如实观。而善根业薄。未能进趋。诸恶烦恼。不得渐伏。其心疑怯怖畏。及种种障碍。应一切时处。常勤诵念我之名字。若得一心。善根增长其意猛利。当观我及诸佛法身。与已自身。体性平等。无二无别。不生不灭。常乐我净。功德圆满。是可归依。又观自身心相。无常苦无我不净。如幻如化。是可厌离。如是观者。速得增长净信之心。所有诸障。渐渐捐减。此人名为学习闻我名者。若襍乱垢心。诵我名字。不名为闻。以不能生决定信解。但获世闲善报。不得广大深妙利益。嗟嗟。由此观之。戒不清净。二观决不易修。二观不修。一实何由证契。而欲戒根清净。舍忏悔持名。岂更有方便哉。且持名一法。自其浅近言之。愚夫愚妇。孰不能矢口。自其深远言之。不达法身平等。襍乱垢心。不得名为闻矣。故知以二观为指南。能修二观。方为闻菩萨名。以闻名为方便。真实持名。便是圆摄二观。故名闻障净。障净戒得。戒得定慧发生。定慧而一实证入矣。明心见性。是真僧宝。真传佛法。吾辈生末叶。闻此真法。宜何如努力以自勉也。
　　【成唯识论观心法要缘起】
　　夫万法唯识。驱乌亦能言之。逮深究其旨归。耆宿尚多贸贸。此无他。依文解义。有教无观故也。然观心之法。实不在教外。试观十卷论文。何处不明心外无法。卽心之法。是所观境。了法唯心。非卽能观智乎。能观智起。则二执空而真性现。所以若境若教若理若行若果。皆名唯识。而五位五观。一以观之。纷而不襍。赜而不乱者也。慨自古疏失传。人师异解。文义尚譌。理观奚赖。钝者旣望洋而退。利者复蔑裂而求。四分之旨未谙。一心之宗徒设。三性之理未究。二谛之致安归。赖有开蒙问答。楩槪仅存。大钞宗镜。援引可据。而遡流穷源。则瑜伽显扬诸论。尤黄河之有宿海。于是绍觉法师音义。一雨法师集解。宇泰居士证义。无不殚精竭思。极深研几。然教道已明。观道未显。嗣有新伊法师。为之合响。力陈五观。冠罩诸家。尚未刊行。仅获染指。适二三同志。拟从能变所变差别之涂。以开性具性遍圆融之钥。漫尔饶舌。兼命管城。不敢更衍繁文。秖图直明心观。随讲随录。用质大方。
　　【序一】
　　【尚友录序】
　　予十二三。卽思尚友。廿四出家。益愿得同学善知识。然但以直谅多闻为贵。正不念中孚之在虚。而夬履之贞厉也。碌碌七年。我不知人。人亦不知我。丽泽之怀。且为丰蔀所蔽。几不自觉矣。旧岁夏初。惺谷寿公。见予白牛十颂。遂倾缔千古。而予罔知有惺公也。半年余每发诤论。我不能受益。公亦无由益我。仲冬再遇归一筹师。方能照我所短。而夺我所守。然后日有开发。及新正又遇雪航檝公。我三人见其有可切磋处。遂力屈其我慢。拔其谄曲。顿令知有正修行路。彼益旣大。我益倍深。归惺二师。受益亦甚。从此始知友朋真乐。嗟乎。友道岂易得哉。惟心虚则明。明则能知人之长。知人而后直相与。谅相信。多闻相熏。傥陈见横于胷中。人不能益我。我亦不能益人。仅可作悠悠泛泛之交。安所得直谅多闻之实也。且如雪公与我久盟交五云。归师与我向识荆台岳。惺公与我亦旣辩论于夏秋。而缔盟雅契。皆竢今日始定。岂非昔者不虚为咎邪。然非归师。不能令惺公益我。非惺公。亦不能令归师益我。而非我。亦不能令归惺二师互相得益。非我等三人。不能大益雪公。而非雪公。又不能令我三人皆得大益。生我者父母。成我者朋友。讵不信然。今以往乐多贤友。更可容生厌足心。是以录唱和愿文诸稾。用作尚友前茅。凡欲为千古极则人者。当不以辞之拙。而忽其心之苦也。
　　【广孝序】
　　舜孝称大。武周孝称达。大以德为圣人。达以继志述事。此世闲孝之极致也。引而伸之。触类长之。可论出世孝矣。出世孝。非圣中圣不能尽。惟大雄世尊。从初发心。深达旷劫因缘。观六道众生。皆我无始以来父母。而迷暗轮回。顽嚚何止倍于瞽妪。故僧祇妙行。直欲尽众生界令其底豫。无不允若。则夔夔斋栗。又何止倍于大舜。是以正觉初成。木叉首唱。必以孝顺为宗。此出世第一大孝也。次地藏大士。目连尊者。发僧那愿。地狱顿同解脱。设盂兰供。亡母卽得生天。继先人未有之志。述先人必应之事。此出世第一达孝也。我等旣已发菩提心。行菩萨道。缅思各各生身父母。或生时不闻三宝。或虽闻不信。或虽信不解。或虽解不修。迨生从缘谢。报逐业迁。升沉九有。歴尝三苦。斯时舍拔济。更何所志。舍归依。更何所事。继之述之。责在当人。旻昭陈居士。广修孝思。以真释心行。作真儒事业。为二先大人。设妙供。行放救。取法名。求法语。此之荐度。岂仅一生七生父母得解脱。将尽法界一一尘中有一切世界海。一一世界一切众生海。一一众生一切眷属海。无不解脱者。何以故。以同体故。此同体法性。悟之以为放生主。以报受生恩。以说无生话。迷之不克自全。而乞恩于贤达善信。人之所以异于禽兽者几希。岂欺我哉。言念昔者。丧慈父而舍悲母。迹固异。心实同。覩兹胜举。怆然在怀。有广孝一偈。不免为居士拈出。空中幻色惟蝴蝶。静里闲声有竹鸡。莫道故园消息断。落花流水满前溪。
　　【长干宝塔放光序】
　　世固有极真之事。伪士疑之。则竟成伪矣。亦有极伪之事。真士信之。则竟成真矣。真伪本无实法。唯是当人自心现量。试观四果证于沙弥之戏掷。空法悟于乞士之默逃。学道之于真信尚矣。末世众生。浊智炽然。偷心常转。旣不自信。亦且疑他。谈人过则神动色飞。称人善则反唇露齿。无惑乎念与悲隔。愈趋愈冥也。大报恩塔。庄严为天下第一。天龙所翼。众生善根所依持。故落成而显奇瑞。载诸国史。随感而舒宝光。传诸耆老。本非怪诞。安所狐疑。独于碧辉上人。求光得光一事。则群然诽之。夫上人见光。有同见者。藉曰大众共感。不应独擅。岂不知同体法性。如镜光相摄。互入互融。世尊处众会。人人各对于佛。咸谓如来独与说法。上人谓塔独与放光。亦何过焉。复有举上人生平以议者。予曰。得见塔光。卽夙因深厚。设欲疑上人。柰何幷疑塔乎。予则以信塔。而幷信上人。偈曰。佛光本常住。如月在虚空。众生心水净。随方影现中。信为水清珠。能清浊智水。忏悔旣深诚。感应无方轨。善哉碧辉公。心通妙窣堵。灯像现如云。莲花下如雨。此名真实光。此名常寂光。未明真幻义。安事漫筹量。我知一切法。无假亦无真。但愿信得及。携手光中行。
　　【沙弥持犯考序】
　　楚生员署冥府第七殿。阅册。见妻盗邻鸡。急令相还。罪款遂失。夫俗人造罪。是其分内。犹莫逃阴鉴如此。况沙弥随佛出家。同僧利养。十种净戒。尽寿誓持。柰何不时时自考。乃令冥府司权邪。然则斯格也。上士虽不必记。正不妨记。中士必勤记之。下士实不能记。乃借口于不必记。夫乌知有记之者矣。
　　【大比丘持犯考序】
　　浮囊五喻。正喻比丘五篇。是宜轻重等护。而世顾藐为小乘。戒身旣损。定慧何从。无惑乎行果俱丧。竟成末运也。经云。持者不作像法法灭尽想。能令正法永不断灭。豪杰之士。无待而兴。佛旣不以远近论亲疎。又岂以先后分时劫。愿我同志。各念比丘体尊。毗尼难值。幸获堂堂僧相。应遵别别木叉。先悔过。后诵戒。方合长净之科。僧轮增盛。佛法得弘矣。但比丘戒相独繁。且罪名罪种。并不合与未受人知。故秖列篇次数目。其持者自应熟四分戒本。及律藏全书。兹不详。
　　【刻净土忏序】
　　无净无秽。儱侗真如。卽秽卽净。颟顸佛性。信释迦之诚语。悟法藏之愿轮。始知若律若教若禅。无不从净土法门流出。无不还归净土法门。予初志宗乘。苦参力究者数年。虽不敢起增上慢自谓到家。而下手工夫得力。便谓净土可以不生。逮一病滨死。平日得力处。分毫俱用不著。方乃一意西归。然犹不舍本参。拟附有禅有净之科。至见博山后。稔知末代禅病。索性弃禅修净。虽受因噎废饭之诮。弗恤也。于今专事净业。复逾三载。炽然舍秽取净。与不取舍元非异辙。较西来祖意。岂不更直捷邪。每痛末世狂禅。鸟空鼠卽。不惟拨无净土。亦乃谤讟宗风。季清居士。因佛日寺。刻六宗。遂任净土一门。卽从忏仪始。此书十科行道。五悔练心。彻事理之源。极性修之致。如然和香一丸。饮海水一滴。何香不具。何水不沾。爰为之序。
　　【云麓居士持金刚经序】
　　五度如盲。般若如导。行如足。慧如目。目足并运。入清凉池。此金刚般若经。所以为万行司南。大乘正户也。世不达实相印。妄谈无相宗。谬执卽非一语。罔识是名指归。万行旣无。正解亦丧。读诵讲说。皆为诽谤。可叹矣。譬自刖其足。致远何由。遗弃众盲。导师何用。于法不说断灭相。佛语昭然。胡弗思也。夫色卽是空。非拨色觅空。无有法得菩提。而授记作佛。四句百非。直下顿绝。奚劳用龟毛帚。埽虚空花影邪。持戒修福。于此章句。方能生信心。后五百岁。如是受持读诵始得。
　　【刻宝王三昧念佛直指序】
　　念佛三昧。为如来胜异方便。凡圣均收。利钝悉被。以一念直归佛海。至圆至顿。第一了义故也。而迷义狥名者。见五逆众恶十念往生。反以为专摄凡劣。但化钝根。可谓昧佛妙旨。谤讟深经矣。予慨末世行人。多疑多障。难悟难开。于深妙法门。非著事忘理。必执理拨事。著事者犹堪下品生因。执理者竟沦恶取空见。至此而直指之道。飜成断灭深坑。非藉金錍。谁抉翳膜。妙叶导师。法绍宗乘。教兴莲社。应永明角虎之记。畅宝王三昧之谈。境观并彰。纤疑悉破。阐唯心之致。依正宛然。示自性之源。感应不忒。俾达者以理融事。而理非事外。愚者因事入理。而事挟理功。诚除惑前茅。生西左券也。二百余年。流通机塞。莲大师欲见未能。而愿力不磨。韩居士从万融禅师处得之。予获借读。如饫醍醐。悲劫浊方殷。喜津梁有在。急谋付梓。以广厥传。普愿见闻随喜。种乐土圆因。读诵思惟。证宝王法印。转相晓悟。共脱沉沦。庶不负希有良缘已。
　　【印禅人阅台藏序】
　　教观之道难言矣。尚慧辩者。汪洋若大海。其流弊也逐流忘源。令钝根增望洋之叹。崇修证者。致精如铁橛。其失意也守株待兔。令无闻招暗证之讥。惟智者悟法华三昧。得旋陀罗尼。九旬谈妙。极教网之幽深。十乘修心。僃观门之攸致。灯灯相续。祖祖相传。驾贤首慈恩而独盛。并黄梅少室而争芳。心印昭于日月。传习徧于华夷。而部帙最大者有三。曰法华玄义。法华文句。摩诃止观。玄义文句。教正观傍。止观一书。教傍观正。永无说食数宝之愆。高超暗证无闻之祸。荆溪大师阐扬之。翼玄义曰释签。翼文句曰妙乐。翼止观曰辅行。诚佛祖慧命。众生眼目。古云台教存。则佛法存。台教亡。则佛法亡。非欺我也。末世行人。障深根钝。学浅志劣。卤莽灭裂。仅涂口耳。惟消文贴句。将就苟且。作名利资粮。语佛法渊源。圣贤道脉。咄嗟曰。人生几何。能作穷年皓首活计邪。不思隙驹幻影。名利何裨。苟可契于真源。尚当矢之永劫。况法无繁简。迷悟在人。一句不了。劳匍匐于千山。旷劫缘臻。得总持于瞬息。稍有血性者。决不忍自暴弃。失此甘露门也。
　　【寓庵序】
　　声闻四枯。菩萨四荣。正眼观之。名为八倒。有句无句。双亦双非。悉檀说之。名为四门。通此可论六合之内。议六合之外矣。法华经云。三界无安。犹如火宅。又云。大火所烧时。我此土安隐。灵鹫一峰。果在三界外。抑在三界内邪。是故四依大士。具论四种净土。必先明横竖之致。竖则土土相殊。横则土土相卽。惟其殊也。故见思未尽。不离同居。尘沙未尽。不离方便。无明未尽。不离实报。惟其卽也。故九界众生。应念能覩佛境。圆满妙觉。时时应现十方。应地狱以恶逆。有闲无闲是其寓。应饿鬼以悭贪。旷野山泽是其寓。应畜生以愚痴。水陆空界是其寓。应修罗以憍慢。须弥大海是其寓。应人道以五戒。四洲诸处是其寓。应欲天以十善。地居空居是其寓。应色无色以禅定。四禅四空是其寓。应声闻以谛智。应缘觉以还灭。方便有余是其寓。应菩萨以六度万行。实报无障是其寓。彼能应者。随寓而安。乃所应者。则随寓皆著。是故凡夫永劫沈三界。二乘恒堕无为坑。地前大士。同滞有余。入圣高流。犹在果报。方其寓也。不知其寓也。嗟嗟。故乡之梦。尚未全醒。客次之居。寕为究竟。惟有秉随智教。作称性观。悟寂光于介尔。始可辨寓义之真实矣。夫谓之寓。则一切法趣寓。身土一如。理事平等。斯亦究竟寓也。一究竟一切究竟。实报方便同居无非真净。降此而分证。而相似观行名字。浅深之致异。所达之理同。苟昧此理。则误认真实。固属凡情。了知如幻。终名偏解。岂有当于寓义耶。映渤开士。名其室曰寓庵。毗邪丈室。弥勒宝楼。予拭目竢之矣。
　　【修净土忏幷放生社序】
　　净土法门。原为众生迷本自性。不知常寂光理。生死浩然。无有休息。故藉弥陀胜愿为增上缘。因其净土。有寂光实报方便同居四种。而上三土。非断惑不生。还同竖出三界之义。故特指西方安养同居。使利根卽此顿净四土。钝根亦依此先脱苦轮。虽诚简易。亦非草草。弥陀经云。不可以少善根福德因缘得生彼国。一日乃至七日。执持名号。一心不乱。卽得往生。夫一心不乱。纵未断惑。可不伏惑邪。傥娑婆事业。在在牵系。遇五欲时。如胶如漆。遇逆缘时。结恨怀冤。而欲命终弥陀接引。此决不可得之数也。又观经云。逆恶之人。临终十念皆得往生。夫临终十念。必深植善根。今逆顺境缘。便不复有正念。何况临终。且临终苦现。止藉善友提撕。今青天白日。尚不能于明师友真实格言。信受奉行。当临终时。安保善友现前。设现全开示。神识昏迷。而欲求其信解。此又决不可得之数也。至五悔法。本为无知造罪。无可柰何。教以发露披忱。修来改往。逆顺十心。痛切恳到。非可视为悠悠泛泛者。兼以四法助成此行。劝请灭谤法魔障。随喜灭嫉妒重障。回向灭悭贪著三有障。发愿灭退失喜忘误障。更有作法取相无生三种忏义。作法依律所说。对首忏悔。取相严净道场。专求感应。无生深观实相。断烦恼源。傥旋忏旋犯。作法之所不许。旣不能依律作法。必不招贤感圣。旣不睹圣贤一色一相。又何能顿证圣贤清净法身。故三种法。前前不兼后。而能通后。后后必具前。而不废前也。由此观之。净土法门。药也。娑婆爱嗔。忌也。五悔法门。药也。不断相续。忌也。甫服其药。又触其忌。可乎。慈云大师。合此二种巧妙方便。述为往生忏仪。且云行人各有无始恶习。速求舍离。勿使行法唐丧其功。药忌昭然。亦可思矣。或谓闻白毫名字。功德不可限量。闻一佛二菩萨名。灭无数劫罪。岂现前恶法所能较敌。噫。误矣。不观占察经邪。经称地藏菩萨大悲愿力。诸大菩萨皆不能及。其言曰。能闻我名字。谓得决定信。利益行故。若襍乱垢心。称诵我名字。不名为闻。以不能生决定信解故。盖襍乱则无定。不与奢摩他相应。垢则无慧。不与毗婆舍那相应。不与二观相应。则不知地藏法身。诸佛法身与自己身。无二无别。故不名为闻也。智者大师释十六观经题。必约三德秘藏释法华经题。乃以九旬谈妙。故曰若闻首题名字。所得功德。不可限量。若不如所解释。安获无量功德。今襍乱垢心。闻犹不闻。现行烦恼。炽然不息。以此脱苦。杯水投车。逮临终无验。飜疑佛法不灵。自误误他。堕谤法罪。如服药食忌。反致丧身。遂谓医王杀人。颠倒至此极矣。独放生一事。捐所爱资财。以赎彼命。弊端略少。然或重视大形。于微细蛆虫边。生下劣想。或多视微物。于现前屠宰者。起悭吝心。或畱意异类。偏于人中妄隔怨亲。爱憎不息。旣昧平等慈心。无以为念佛礼忏之本。智者大师云。虽入道场忏悔。恶心不转。恶业不转。无益苦行。唐丧劬劳。碓臼上下。竟有何益。虽举手低头。皆成佛道。戏著袈裟。犹为远因。岂六时勤苦。全无功用。但缘因力弱。不能敌现业流注耳。象岩开士。结往生忏社。买放生命。悲智并运。将此菩提心。为往生正行。予申其说而示之。
　　【闻修社序】
　　丽泽之谊不坏。性命之学必荒。儒重以文会友。以友辅仁。佛称善知识者。是得道大因缘。全梵行。世出世法。未有不以友朋为急务者。时之衰也。社以诗酒登临。纵耳目之欲。长放逸之门。不惟懦者为然矣。嗟嗟。剃发染衣。群居终日。将欲何为。纵不至耽花嗜酒。而寻章摘句。仅涂口耳。几时识心达本源邪。或者因噎废饭。遂单尚蒲团活计。未明道眼。又乏切磋。设非钉桩摇橹。空丧天日。必至起见起慢。落堑堕坑。暗证邪禅。病尤甚于说食数宝。自非真实有智慧。彻底为生死者。孰能出此二种牢关。别作一番究竟也。一乘开士。法海求寂。目击流弊。心切远忧。缔一法社。每季三日。导以忏摩。质以经论。目足并运。速入清凉。向予问名征序。予合掌随喜。目曰闻修。闻生实慧。如膏助火。闻法不修行。如聋奏音乐。今自修于九旬。互闻于三日。三日犹不废修。九旬自不缺闻。从闻起修。思不待言矣。三慧自淑。三慧相勉。以三慧坚其志。虚其心。实其脚跟。防其流弊。正法再朗。此一举也。
　　【净信堂初集自序】
　　丙寅夏。先慈捐世。卽焚弃笔砚。后因阅藏暂开。荏苒复经八载。日积月累。狼藉遂多。门人好事辄随录之。不足存。亦不足毁也。夫羺羊茹退。物之至贱。隔日疟者。塞鼻便痊。今天下寒热于爱见者多矣。予言无似。安知不可与羊矢同奏功乎。乃删蘩芜。始未出家一二残稾。止丙子入山前。名净信堂初集。傥以耆婆眼视。亦当置蓝空回。曾何非药之可采哉。
　　【刻三千有门颂解后序】
　　北齐大师。得龙树中论之道。一传南岳。再传智者。而教观始著。权实理明。解行俱妙。真传佛心印。冠罩群宗者矣。唐荆溪。宋四明。咸称中兴教主。故使火宅莲华。同服甘露。梁肃陈瓘。皆其人也。元明以来。此道不振。或有教无观。如贫数宝。或有观无教。以凡滥圣。神庙初年。妙峰老人。起而唱之。一齐众楚。传不胜咻。开之冯居士。乃力请解有门颂以为士君子风。师辞达理莹。缁素翕然向化。于今又六十年。古板不复覩矣。予念重辟草莱。实赖妙师开之二大士。故复较梓。以报法恩。幷附莹中上明智书。互相发明。读者苟知介尔有心。卽是不思议有。卽是妙假。卽是圆教初门。卽是法界。具足三千诸法无欠无余。岂非直指人心见性成佛。岂非不思议境。圆具九法。成一大乘。不生退屈。不生上慢者邪。噫。苟不读此。安知三大五小之妙。苟不精熟三大五小。亦安知此颂此解之妙也哉。
　　【四书蕅益解自序】
　　蕅益子。年十二谈理学。而不知理。年二十习玄门。而不知玄。年二十三叅禅。而不知禅。年二十七习律。而不知律。年三十六演教。而不知教。逮大病几绝。归卧九华。腐滓以为馔。糠秕以为粮。忘形骸。断世故。万虑尽灰。一心无寄。然后知儒也。玄也。禅也。律也。教也。无非杨叶与空拳也。随婴孩所欲而诱之。诱得其宜。则哑哑而笑。不得其宜。则呱呱而泣。泣笑自在婴孩。于父母奚加损焉。顾儿笑则父母喜。儿泣则父母忧。天性相关。有欲罢不能者。伐柯伐柯。其则不远。今之诱于人者。卽后之诱人者也。傥犹未免随空拳黄叶而泣笑。其可以诱他乎。维时彻因比丘。相从于患难颠沛。律学颇谙。禅观未了。屡策发之。终隔一膜。爰至诚请命于佛。阄得须藉四书助显第一义谛。遂力疾为拈大旨。笔而置诸笥中。屈指十余年。彻因且长往矣。嗟嗟。事迈人迁。身世何实。见闻如故。今古何殊。变者未始变。不变者亦未始不变。尚何一分无常。一分常之边执也哉。今夏述成唯识心要。偶以余力阅旧稿。改窜未妥。增补未僃。首论语。次中庸。次大学。后孟子。论语孔氏书故居首。中庸大学皆子思所作居次。子思先作中庸。戴礼列为第三十一。后作大学。戴礼列为第四十二。大学章首在明明德。承前章末予怀明德而言。本非一经十传。旧本亦无错简。王阳明居士已辨之矣。孟子学于子思。故居后。解论语曰点睛。开出世光明也。解庸学曰直指。谈不二心源也。解孟子曰择乳。饮其醇存其水也。佛祖圣贤皆无实法缀人。但为人解粘去缚。今亦不过用楔出楔。助发圣贤心印而已。
　　灵峰蕅益大师宗论卷第六之一
　　灵峰蕅益大师宗论卷第六之二
　　　　　　　　　　　　　　　　　　　　　　　　　　　　　　古歙门人成时编辑
　　【梵网合注自序】
　　【赞礼地藏菩萨忏愿仪后自序】
　　【安居止观山房序】
　　【绝余编自序】
　　【劝持大佛顶经序】
　　【劝持梵网心地品】
　　【化持大佛顶神呪序】
  </div>
  <div class="pagination">
   <a href="灵峰蕅益大师宗论_page17.html">
    上一页
   </a>
   <span>
    ...
   </span>
   <a href="灵峰蕅益大师宗论_page13.html">
    13
   </a>
   <a href="灵峰蕅益大师宗论_page14.html">
    14
   </a>
   <a href="灵峰蕅益大师宗论_page15.html">
    15
   </a>
   <a href="灵峰蕅益大师宗论_page16.html">
    16
   </a>
   <a href="灵峰蕅益大师宗论_page17.html">
    17
   </a>
   <span class="current-page">
    18
   </span>
   <a href="灵峰蕅益大师宗论_page19.html">
    19
   </a>
   <a href="灵峰蕅益大师宗论_page20.html">
    20
   </a>
   <a href="灵峰蕅益大师宗论_page21.html">
    21
   </a>
   <a href="灵峰蕅益大师宗论_page22.html">
    22
   </a>
   <a href="灵峰蕅益大师宗论_page23.html">
    23
   </a>
   <span>
    ...
   </span>
   <a href="灵峰蕅益大师宗论_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
