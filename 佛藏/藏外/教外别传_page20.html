<!DOCTYPE html>
<html>
 <head>
  <meta charset="utf-8"/>
  <title>
   教外别传 - 第 20 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   教外别传 - 第 20 页/共 39 页
  </h1>
  <div class="content">
   华严道隆禅师(广慧琏法嗣)

　　东京华严道隆禅师。初参石门彻和尚。问曰。古者道。但得随处。安闲自然。合他古辙。虽有此语。疑心未歇。时如何。石门曰。知有乃可随处安闲。如人在州县住。或闻或见。千奇百怪。他总将作。寻常不知。有而安闲。如人在村落住。有少声色。则惊怪傅说。师于言下有省。石门尽授其洞上厥旨。后为广慧嗣。一日福严承和尚问曰。禅师亲见石门。如何却嗣广慧。师曰。我见广慧。渠欲剃发。使我擎凳子来。广慧曰。道者我有凳子诗听取。乃曰。放下便平稳。我时便肯伊。因叙在石门处所得。广慧曰。石门所示。如百味珍羞。祇是饱人不得。

　　文公杨亿居士(广慧琏法嗣)

　　文公杨亿居士。字大年。幼举神婴。及壮负才名。而未知有佛。一日过同僚。见读金刚经。笑且罪之。彼读自若。公疑之曰。是岂出孔孟之右乎。何侫甚。因阅数板。懵然始少敬信。后会翰林李公。维勉令参问。及由秘书监。出守汝州。首谒广慧。广慧接见。公便问。布鼓当轩击。谁是知音者。广慧曰。来风深辨。公曰。恁么则禅客相逢。祇弹指也。广慧曰。君子可八。公应喏喏。广慧曰。草贼大败。夜语次。广慧曰。秘监曾与甚人道话来。公曰。某曾问云岩谅监寺。两个大虫。相齩时如何。谅曰。一合相。某曰。我祇管看未审。恁么道还得么。广慧曰。这里即不然。公曰。请和尚别一转语。广慧以手。作拽鼻势曰。这畜生更[跳-兆+孛]跳在。公于言下。脱然无疑。有偈曰。八角磨盘空里走。金毛狮子变作狗。拟欲将身北斗藏。应须合掌南辰后○公问广慧曰。承和尚有言。一切罪业。皆因财宝所生。劝人踈于财利。况南阎浮提众生。以财为命。邦国以财聚人。教中有财法二施。何得劝人疎财乎。广慧曰。幡竿尖上铁龙头。公曰海坛马子似驴大。广慧曰。楚鸡不是丹山凤。公曰。佛灭二千岁。比丘少惭愧○公因微恙。问环大师曰。某今日忽违和。大师慈悲如何医疗。环曰。丁香汤一盌。公便作吐势。环曰。恩爱成烦恼。环为煎药次。公呌曰有贼。环下药。于公前叉手侧立。公瞠目视之曰。少丛林汉。环拂袖而出。又一日问曰。某四大将欲离散。大师如何相救。环乃槌胷三下。公曰。赖遇作家。环曰。几年学佛法。俗气犹未除。公曰。祸不单行。环作嘘嘘声。公书偈。遗李都尉曰。沤生与沤灭。二法本来齐。欲识真归处。赵州东院西。都尉见遂曰。泰山庙里卖纸钱。都尉即至。公已逝矣。

　　教外别传卷八


　　教外别传卷九(临济宗)


　　南岳下十一世(临济下七世)


　　杨岐方会禅师(石霜圆法嗣)

　　袁州杨岐方会禅师。郡之宜春冷氏子。少警敏。及冠不事笔砚。系名征商课。最坐不职。乃宵遯入瑞州九峯。恍若旧游。眷不忍去。遂落发。每阅经。心融神会。能折节扣参老宿。慈明自南源。徙道吾石霜。师皆佐之总院事。依之虽久。然未有省发。每咨参慈明曰。库司事繁。且去。他日又问。慈明曰。监寺异时儿孙徧天下在。何用忙为。一日慈明适出。雨忽作。师侦之小径。既见。遂搊住曰。这老汉。今日须与我说。不说打你去。慈明曰。监寺知是般事便休。语未卒。师大悟。即拜于泥途。问曰。狭路相逢时如何。慈明曰。你且亸避。我要去那里去。师归。来日具威仪。诣方丈礼谢。慈明呵曰。未在。自是慈明每山行。师辄瞰其出。虽晚必击皷集众。慈明遽还。怒曰。少丛林。暮而升座。何从得此规绳。师曰。汾阳晚参也。何谓非规绳乎。一日慈明上堂。师出问。幽鸟语喃喃。辞云入乱峯时如何。慈明曰。我行荒草里。汝又入深村。师曰。官不容针。更借一问。慈明便喝。师曰好喝。慈明又喝。师亦喝。慈明连喝两喝。师礼拜。慈明曰。此事是个人方能担荷。师拂袖便行。慈明移兴化。师辞归九峯○后道俗迎居杨岐。次迁云盖。受请日。拈法衣示众曰。会么。若也不会。今日无端走入水牯牛队里去也。还知么。筠阳九岫萍实杨岐。遂升座。时有僧出。师曰。渔翁未掷钓。跃鳞冲浪来。僧便喝。师曰。不信道。僧拊掌归众。师曰。消得龙王多少风。问师唱谁家曲。宗风嗣阿谁。师曰。有马骑马。无马步行。曰少年长老。足有机筹。师曰。念汝年老。放汝三十棒。问如何是佛。师曰。三脚驴子弄蹄行。曰莫祇这便是么。师曰。湖南长老。乃曰。更有问话者么。试出来相见。杨岐今日性命在汝诸人手里。一任横拖倒拽。为甚么如此。大丈夫儿。须是当众决择。莫背地里。似水底按葫芦相似。当众引验。莫便面赤。有么有么。出来决择看。如无。杨岐今日失利。师便下座。九峯勤和尚把住曰。今日喜得个同参。师曰。作么生是同参底事。勤曰。九峯牵犂。杨岐拽耙。师曰。正恁么时。杨岐在前。九峯在前。勤拟议。师拓开曰。将谓同参。元来不是○慈明忌辰设斋。众纔集。师于真前。以两手揑拳安头上。以坐具画一画。打一圆相。便烧香。退身三步。作女人拜。首座曰。休揑怪。师曰。首座作么生。首座曰。和尚休揑怪。师曰。兔子吃牛奶。第二座近前。打一圆相。便烧香。亦退身三步。作女人拜。师近前作听势。首座拟议。师打一掌曰。这漆桶也乱做(径山杲云。杨岐老汉。大似溺却一船麻。却来戽斗里扫)○龙兴孜和尚迁化。僧至下遗书。师问。世尊入灭。椁示双趺。和尚归真。有何相示。僧无语。师搥胷曰。苍天苍天○室中问僧。栗棘蓬。你作么生吞。金刚圈。你作么生透(径山杲颂云。金刚圈栗棘蓬。玄沙三种病。石巩一张弓。直截为君说。新罗在海东)○一日三人新到。师问。三人同行。必有一智。提起坐具曰。参头上座。唤这个作甚么。僧曰坐具。师曰。真个那。曰是。师复曰。唤作甚么。曰坐具。师顾视左右曰。参头却具眼。问第二人。欲行千里。一步为初。如何是最初一句。曰到和尚这里。争敢出手。师以手画一画。僧曰了。师展两手。僧拟议。师曰了。问第三人。近离甚处。曰南源。师曰。杨岐今日被上座勘破。且坐吃茶。

　　黄龙慧南禅师(石霜圆法嗣)

　　隆兴府黄龙慧南禅师。信州章氏子。依泐潭澄禅师。分座接物。名振诸方。偶同云峯悦禅师。游西山。夜话云门法道。云峯曰。澄公虽是云门之后。法道异矣。师诘其所以异。云峯曰。云门如九转丹砂。点铁成金。澄公药汞银。徒可翫。入煅则流去。师怒以枕投之。明日云峯谢过。又曰。云门气宇如王。甘死语下乎。澄公有法授人死语也。死语其能活人乎。即背去。师挽之曰。若如是。则谁可汝意。云峯曰。石霜圆手段出诸方。子宜见之。不可后也。师默计之曰。悦师翠岩。使我见石霜。于悦何有哉。即造石霜。中途闻慈明不事事。忽丛林。遂登衡岳。乃谒福严贤。贤命掌书记。俄贤卒。郡守以慈明补之。既至。目其贬剥诸方件件。数为邪解。师为之气索。遂造其室。慈明曰。书记领徒游方。借使有疑。可坐而商略。师哀恳愈切。慈明曰。公学云门禅。必善其旨。如云放洞山三顿棒。是有吃棒分。无吃棒分。师曰。有吃棒分。慈明色庄曰。从朝至暮。鹊噪鸦鸣。皆应吃棒。慈明即端坐。受师炷香作礼。慈明复问。赵州道。台山婆子。我为汝勘破了也。且那里是他勘破婆子处。师汗下不能加答。次日又诣。慈明诟骂不已。师曰。骂岂慈悲法施耶。慈明曰。你作骂会那。师于言下大悟。作颂曰。杰出丛林是赵州。老婆勘破没来由。而今四海清如镜。行人莫与路为雠。呈慈明。慈明颔之○后开法同安。初受请日。泐潭遣僧来。审师提唱之语。有曰。智海无性。因觉妄而成凡。觉妄元虗。即凡心而见佛。便尔休去。将谓同安无折合。随汝颠倒所欲。南斗七北斗八。僧归举似澄。澄不怿。自是泐潭。旧好绝矣○因化主归上堂。世间有五种不易。一化者不易。二施者不易。三变生为熟者不易。四端坐吃者不易。更有一种不易。是甚么人。良久云聻。便下座(时翠岩真为首座。藏主问云。适来和尚道第五种不易。是甚么人。翠岩云。脑后见腮。莫与往来)○师室中。常问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问。诸方参请宗师所得。却复垂脚曰。我脚何似驴脚。三十余年。示此三问。学者莫有契其旨。脱有酬者。师未甞可否。丛林目之。为黄龙三关。师自颂曰。生缘有语人皆识。水母何曾离得鰕。但见日头东畔上。谁能更吃赵州茶。我手佛手兼举。禅人直下荐取。不动干戈道出。当处超佛越祖。我脚驴脚并行。步步踏着无生。会得云收日卷。方知此道纵横。总颂曰。生缘断处伸驴脚。驴脚伸时佛手开。为报五湖参学者。三关一一透将来。

　　翠岩可真禅师(石霜圆法嗣)

　　洪州翠岩可真禅师。福州人也。甞参慈明。因之金銮。同善侍者坐夏。善乃慈明高第。道吾真杨岐会。皆推伏之。师自负亲见慈明。天下无可意者。善与语。知其未彻笑之。一日山行。举论锋发。善拈一片瓦砾。置盘石上曰。若向这里。下得一转语。许你亲见慈明。师左右视拟对之。善叱曰。竚思停机。情识未透。何曾梦见。师自愧悚。即还石霜。慈明见来叱曰。本色行脚人。必知时节。有甚急事。夏未了早已至此。师泣曰。被善兄毒心。终碍塞人。故来见和尚。慈明遽问。如何是佛法大意。师曰。无云生岭上。有月落波心。慈明嗔目喝曰。头白齿豁。犹作这个见解。如何脱离生死。师悚然求指示。慈明曰。汝问我。师理前语问之。慈明震声曰。无云生岭上。有月落波心。师于言下大悟。师爽气逸出。机辩迅捷。丛林惮之。

　　蒋山赞元禅师(石霜圆法嗣)

　　蒋山赞元觉海禅师。婺州义乌人。姓傅氏。乃大士之裔也。夙修种智。七岁为僧。十五游方。远造石霜。升于丈室。慈明一见曰。好好着槽厂。师遂作驴鸣。慈明曰。真法器耳。俾为侍者。二十年中。运水搬柴。不惮寒暑。悉己躬。亲求道。

　　灵隐德章禅师(石霜圆法嗣)

　　灵隐德章禅师。初住大相国寺西经藏院。庆历八年九月一日。仁宗诏师。于延春阁下斋。宣普照大师问。如何是当机一句。师曰。一言逈出青霄外。万仞峰前崄处行。曰作么生。是崄处行师便喝曰。皇帝面前。何得如此。师曰。也不得放过○明年又宣入内斋。复宣普照问。如何是夺人不夺境。师曰。雷惊细草萌芽发。高山进步莫迟迟。曰如何是夺境不夺人。师曰。戴角披毛异。来往任纵横。曰如何是人境两俱夺。师曰。出门天外迥。流光影不真。曰如何是人境俱不夺。师曰。寒林无宿客。大海听龙吟○后再宣入化成殿斋。宣守贤问。斋筵大启。如何报答圣君。师曰。空中求鸟迹。曰意旨如何。师曰。水内觅鱼踪。

　　真如方禅师(琅琊觉法嗣)

　　真州真如院方禅师。参琅邪。唯看栢树子话。每入室陈其所见。不容措词。常被喝出。忽一日大悟。直入方丈曰。我会也。琅邪曰。汝作么生会。师曰。夜来床荐暖。一觉到天明。琅邪可之。

　　兴教坦禅师(琅琊觉法嗣)

　　宣州兴教院坦禅师。永嘉牛氏子。业打银。因淬砺瓶器有省。即出家参琅邪。机语顿契。后依天衣怀禅师。时住兴教。擢为第一座。天衣受他请。欲闻州乞师继之。时刁景纯学士。守宛陵。天衣恐景纯涉外议。乃于观音前祝曰。若坦首座。道眼明白。堪任住持。愿示梦于刁学士。景纯夜梦牛在兴教法座上。天衣凌晨辞州。景纯举所梦。天衣大笑。景纯问其故。天衣曰。坦首座姓牛。又属牛。景纯就座。出帖请之。师受请升座。有雪窦化主省宗出问。诸佛未出世。人人鼻孔辽天。出世后。为甚么杳无消息。师曰。鸡足峰前风悄然。省宗曰。未在更道。师曰。大雪满长安。省宗曰。谁人知此意。令我忆南泉。拂袖归众。更不礼拜。师曰。新兴教今日失利。便归方丈。令人请省宗至。师曰。适来错祇对一转语。人天众前。何不礼拜葢覆却。省宗曰。大丈夫。膝下有黄金。争肯礼拜无眼长老。师曰。我别有语在。省宗乃理前语。至未在更道处。师曰。我有三十棒。寄你打雪窦。省宗乃礼拜。

　　归宗可宣禅师(琅琊觉法嗣)

　　江州归宗可宣禅师。汉州人也。壮为僧。即出峡依琅邪。一语忽投。群疑顿息。琅邪可之。未几令分座。净空居士郭功甫。过门问道与厚。及师领归宗。时功甫任南昌尉。俄郡守恚师不为礼。捃甚。遂作书寄功甫曰。某世缘尚有六年。奈州主抑逼。当弃余喘。托生公家。愿无见阻。功甫阅书。惊喜且颔之。中夜其妻梦间。见师入其寝。失声曰。此不是和尚来处。功甫撼而问之。妻详以告。呼灯取书示之。相笑不已。遂孕。及生乃名宣老。期年记问如昔。至三岁。白云端禅师抵其家。始见之曰。吾侄来也。白云曰。与和尚相别几年。宣倒指曰。四年矣。(葢与相别一年方死)白云曰。甚处相别。曰白莲庄上。白云曰。以何为验。曰爹爹妈妈。明日请和尚斋。忽闻推车声。白云问。门外是甚么声。宣以手作推车势。白云曰。过后如何。曰平地两条沟。果六周无疾而逝。

　　长水子璇讲师(琅琊觉法嗣)

　　秀州长水子璇讲师。郡之嘉兴人也。自落发。诵楞严不辍。从洪敏法师。讲至动静二相了然不生有省。谓敏曰。敲空击木。(木〔二〕作竹)尚落筌蹄。举目扬眉。已成拟议。去此二途。方契斯旨。敏拊而证之。然欲探禅源。罔知攸往。闻琅邪道重当世。即趋其席。值上堂次。出问。清净本然。云何忽生山河大地。琅邪凭陵答曰。清净本然。云何忽生山河大地。师领悟。

　　云峯文悦禅师(大愚芝法嗣)

　　南岳云峯文悦禅师。南昌徐氏子。初造大愚。闻示众曰。大家相聚吃茎齑。若唤作一茎齑。入地狱如箭射。便下座。师大骇。夜造方丈。大愚问。来何所求。师曰。求心法。大愚曰。法轮未转。食轮先转。后生趂色力健。何不为众乞食。我忍饥不暇。何暇为汝说禅乎。师不敢违。未几大愚移翠岩。师纳疏罢。复过翠岩求指示。翠岩曰。佛法未到烂却。雪寒。宜为众乞炭。师亦奉命。能事罢。复造方丈。翠岩曰。堂司阙人。今以烦汝。师受之不乐。恨翠岩不去心地。坐后架。桶箍忽散自架堕落。师忽然开悟。顿见翠岩用处。走搭伽棃上寝堂。翠岩迎笑曰。维那且喜大事了毕。师再拜不及吐一辞而去。服勤八年。后出世翠岩○僧问。巅山岩崖。还有佛法也无。师曰有。僧曰。如何是巅山岩崖佛法。师曰。猢狲倒上树。(径山杲云。若人信受奉行。一生参学事毕)○俗士问。如何是佛。师曰。着衣吃饭量家道。曰恁么则退身三步。叉手当胸去也。师曰。醉后添杯不如无。

　　净住居说禅师(金山颕法嗣)

　　杭州净住院居说真净禅师。参达观。遂问曰。某甲经论粗明。禅直不信。愿师决疑。达观曰。既不信禅。岂可明经。禅是经纲。经是禅网。提纲正网。了禅见经。师曰。为某甲说禅看。达观曰。向下文长。师曰。若恁么。经与禅乃一体。达观曰。佛及祖非二心。如手搦拳。如拳搦手。师因而有省。乃成偈曰。二十余年用意猜。几番曾把此心灰。而今潦倒逢知己。李白元来是秀才。

　　节使李端愿居士(金山颕法嗣)

　　节使李端愿居士。儿时在馆舍。常阅禅书。长虽婚宦。然笃志祖道。遂于后圃筑室类兰若。邀达观处之。朝夕咨参。至忘寝食。达观一日视公曰。非示现力。岂致尔哉。奈无个所入何。公问曰。天堂地狱。毕竟是有是无。请师明说。达观曰。诸佛向无中说有。眼见空花。太尉就有里寻无。手搘水月。堪笑眼前见牢狱不避。心外闻天堂欲生。殊不知忻怖在心。善恶成境。太尉但了自心。自然无惑。公曰。心如何了。达观曰。善恶都莫思量。公曰。不思量后。心归何所。达观曰。且请太尉归宅。公曰。祇如人死后。心归何所。达观曰。未知生焉知死。公曰。生则某已知之。达观曰。生从何来。公罔措。达观起。揕其胷曰。祇在这里。更拟思量个甚么。公曰。会得也。达观曰。作么生会。公曰。祇知贪程。不觉蹉路。达观拓开曰。百年一梦。今朝方省。既而说偈曰。三十八岁。懵然无知。及其有知。何异无知。滔滔汴水。隐隐隋堤。师其归矣。箭浪东驰。

　　西余净端禅师(龙华岳法嗣)

　　安吉州西余师子净端禅师。本郡人也。姓丘氏。始见弄师子。发明心要。往见龙华蒙印可。遂旋里。合彩为师子皮。时被之。因号端师子○有狂僧回头。对丹阳守吕公肉食。师径至指曰。正当与么时如何是佛。回头不能对。师捶其头。推倒乃行○又有妖人。号不托掘。秀州城外地有佛像。建塔其上。倾城信敬。师见揕住曰。如何是佛。不托拟议。师趯之而去○丞相章惇。慕其道。躬请开法吴山。化风盛播。开堂日。僧宣疏至。推倒回头。趯翻不托。七轴之莲经未诵。一声之渔父先闻。师止之。遂登座拈香祝圣罢。引声吟曰。本是潇湘一钓客。自西自东自南北。大众杂然称善。师顾笑曰。谛观法王法。法王法如是。便下座○一日章丞相留饭。师瞋说偈曰。章惇章惇。请我看坟。我却吃素汝却吃荤。惇为大笑○又因惇请供。赚下馄饨。师偈曰。腥馄饨素馄饨。满碗盛来浑仑吞。垃圾打从滩上过。龙宫海藏自分明○惇赴召别师。师曰。且为爱护佛法。惇曰。不兴不废。爱护佛法也。师令侍者。取糖与相公送路。吃糖次。师问甜么。惇曰甜。师曰。甜便住。惇一笑遂起○师在京师。王荆公。请讲禅。就大相国寺设斋。看经次。荆公入院。焚香毕问诸方曰。佛未出世时。看甚么经。众无语。师曰。相公周孔未出世时。读甚么书。公曰。伶俐衲僧。又曰。南无观世音。说出种种法。古今沉没者。声声怨菩萨○师到华亭。众请上堂。灵山师子。云间哮吼。佛法无可商量。不如打个筋斗。便下座○元佑初。圆照禅师。自京师慧林。退归姑苏。见师于甘露曰。汝非端师子乎。曰是。圆照戏之曰。村里师子耳。师应声曰。村里师子。村里弄眉毛。眼睛一齐动。开却口肚里。直儱侗。不管人取奉。直饶弄到帝王宫。也是一场干打閧○上堂。二月二。禅翁有何谓。春风触目百花开。公子王孙日日醺。醺醉唯有殿前。陈朝桧。不入时人意。禅家流祇这是。莫思虑。坦然斋后一瓯茶。长连床上伸脚睡。咄○问羚羊未挂角时如何。师曰怕。曰既是善知识。因何却怕。师曰。山僧不曾见恁么差异畜生○师抵障南。见上方超和尚。有一尼来参。师曰。待来日五更三点入来。师侵早红粉搽面而坐。尼入见。惊而遂悟○偶病牙。谓众僧曰。明日迁化去。众以为戏语。请说偈。师索笔大书曰。端师子太慵懒。未死牙齿先坏烂。二时伴众赴堂。粥饭都赶不办。如今得死是便宜。长眠百事皆不管。第一不着看官。第二不着吃粥饭。五更遂化。

　　南岳下十二世(临济下八世)


　　白云守端禅师(杨岐会法嗣)

　　舒州白云守端禅师。衡阳葛氏子。往参杨岐。杨岐一日忽问。受业师为谁。师曰。茶陵郁和尚。杨枝曰。吾闻伊过桥遭颠有省。作偈甚奇。能记否。师诵曰。我有明珠一颗。久被尘劳关鎻。今朝尘尽光生。照破山河万朵。杨岐笑而趋起。师愕然通夕不寐。黎明咨询之。适岁暮。杨岐曰。汝见昨日打驱傩者么。曰见。杨岐曰。汝一筹不及渠。师复骇曰。意旨如何。杨岐曰。渠爱人笑。汝怕人笑。师大悟。巾侍久之。

　　保宁仁勇禅师(杨岐会法嗣)

　　金陵保宁仁勇禅师。四明竺氏子。谒雪窦明觉禅师。明觉意其可任大法。诮之曰。央庠座主。师愤悱下山。望雪窦拜曰。我此生行脚参禅。道不过雪窦。誓不归乡。即往泐潭。踰纪疑情未泮。闻杨岐移云盖。能钤键学者。直造其室。一语未及。顿明心印。杨岐殁。从同参白云端禅师游。研极玄奥。

　　黄龙祖心禅师(黄龙南法嗣)

　　隆兴府黄龙祖心宝觉禅师。南雄邬氏子。参云峯悦禅师。三年无所得。辞去。云峯曰。必往依黄檗南禅师。师至黄檗。四年不大发明。又辞再上云峯。会云峯谢世。就止石霜。因阅传灯。至僧问多福。如何是多福一丛竹。多福曰。一茎两茎斜。曰不会。多福曰。三茎四茎曲。师于此开悟。彻见二师用处。径回黄檗。方展坐具。黄檗曰。子已入吾室矣。师踊跃曰。大事本来如是。和尚何得教人看话。百计搜寻。黄檗曰。若不教你如此究寻。到无人处。自见自肯。即吾埋没汝也○师室中常举拳问僧曰。唤作拳头则触。不唤作拳头则背。唤作甚么。

　　宝峯克文禅师(黄龙南法嗣)

　　隆兴府宝峯克文云庵真净禅师。陕府郑氏子。坐夏大沩。闻僧举。僧问云门。佛法如水中月是否。云门曰。清波无透路。师乃领解。往见黄龙不契。却曰。我有好处。这老汉不识我。遂往香城。见顺和尚。顺问。甚处来。师曰。黄龙来。曰黄龙近日有何言句。师曰。黄龙近日州府委请黄檗长老。黄龙垂语曰。钟楼上念赞。床脚下种菜。有人下得语契。便往住持。胜上座曰。猛虎当路坐。黄龙遂令去住黄檗。顺不觉曰。胜首座。祇下得一转语。便得黄檗住。佛法未梦见在。师于言下大悟。方知黄龙用处。遂回见黄龙。黄龙问。甚处来。师曰。特来礼拜和尚。黄龙曰。恰值老僧不在。师曰。向甚么处去。黄龙曰。天台普请。南岳游山。师曰。恁么则学人得自在去也。黄龙曰。脚下鞋。甚处得来。师曰。庐山七百五十文唱来。黄龙曰。何曾得自在。师指鞋曰。何甞不自在。黄龙骇之○开堂日。拈香祝圣。问答罢乃曰。问话且止。祇知问佛问法。殊不知佛法来处。且道从甚么处来。垂一足曰。昔日黄龙亲行此令。十方诸佛无敢违者。诸代祖师一切圣贤。无敢越者。无量法门一切妙义。天下老和尚舌头。始终一印。无敢异者。无异则且置。印在甚么处。还见么。若见。非僧非俗。无偏无党。一一分付。若不见。而我自收。遂收足喝一喝曰。兵随印转。将逐符行。佛手驴脚生缘老。好痛与三十棒。而今会中。莫有不甘者么。若有。不妨奇特。若无。新长老。谩你诸人去也。

　　黄檗惟胜禅师(黄龙南法嗣)

　　瑞州黄檗惟胜真觉禅师。潼川罗氏子。居讲聚时。偶以扇勒窻棂有声。忽忆教中道。十方俱击皷。十处一时闻。因大悟。白本讲。本讲令参问。师径往黄龙。后因瑞州太守。委黄龙遴选黄檗主人。黄龙集众垂语曰。钟楼上念赞。床脚下种菜。若人道得。乃往住持。师出答曰。猛虎当路坐。黄龙大悦。遂令师往。由是诸方宗仰之。

　　开元子琦禅师(黄龙南法嗣)

　　蕲州开元子琦禅师。泉州许氏子。精楞严圆觉。弃谒翠岩真禅师。问佛法大意。翠岩唾地曰。这一滴落在甚么处。师扪膺曰。学人今日脾疼。翠岩解颜。辞参积翠。岁余尽得其道。乘间侍积翠。商搉古今。适大雪。积翠指曰。斯可以一致苕帚否。师曰。不能。然则天霁日出。云物解驳。岂复有哉。知有底人。于一切言句。如破竹。虽百节。当迎刃而解。讵容声于拟议乎。一日积翠遣僧逆问。老和尚三关语如何。师厉声曰。你理会久远时事作么。积翠闻益奇之。于是名著丛席。积翠殁。四祖演禅师命分座○室中垂语曰。一人有口道不得。姓字为谁。后传至东林。总禅师叹曰。琦首座。如铁山万仞。卒难逗他语脉。未几以开元为禅林。请师为第一世。

　　仰山行伟禅师(黄龙南法嗣)

　　袁州仰山行伟禅师。河朔人也。习圆觉。微有所疑。挈囊游方。专扣祖意。至南禅师法席。六迁星序。一日扣请。寻被喝出。足拟跨门。顿省玄旨。出世仰山。道风大着。
  </div>
  <div class="pagination">
   <a href="教外别传_page19.html">
    上一页
   </a>
   <span>
    ...
   </span>
   <a href="教外别传_page15.html">
    15
   </a>
   <a href="教外别传_page16.html">
    16
   </a>
   <a href="教外别传_page17.html">
    17
   </a>
   <a href="教外别传_page18.html">
    18
   </a>
   <a href="教外别传_page19.html">
    19
   </a>
   <span class="current-page">
    20
   </span>
   <a href="教外别传_page21.html">
    21
   </a>
   <a href="教外别传_page22.html">
    22
   </a>
   <a href="教外别传_page23.html">
    23
   </a>
   <a href="教外别传_page24.html">
    24
   </a>
   <a href="教外别传_page25.html">
    25
   </a>
   <span>
    ...
   </span>
   <a href="教外别传_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
