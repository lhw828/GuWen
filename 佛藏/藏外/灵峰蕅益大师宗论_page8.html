<!DOCTYPE html>
<html>
<head>
    <meta charset="UTF-8">
    <title>灵峰蕅益大师宗论 - 第 8 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵峰蕅益大师宗论 - 第 8 页/共 41 页</h1>
    <div class="content">　　【示养德】
　　【示予正】
　　【示庸庵】
　　【示明西】
　　【示谢在之】
　　【示昝慧】
　　【示不岐】
　　【示尔介】
　　【示夏荩臣】
　　【示蔡二白】
　　【示李剖藩】
　　【示石耕】
　　【示语幻】
　　【示圣可】
　　【示证心】
　　【示灵奕】
　　【示讲堂大众幷注】
　　【法语四】
　　（示昙生方丈】
　　境缘无好丑。好丑起于心。愚人除境不除心。至人除心不除境。心旣除矣。境岂实有。达境本空。便能素位而行。不愿乎外。以所歴位。无非无外之法界也。知皆卽法界。自无入而不自得。稍或未然。则富贵能淫之。贫贱能移。夷狄患难能屈之矣。孟子论素位而行。则曰。居天下之广居。立天下之正位。行天下之大道。其在吾门。则曰。入如来室。坐如来座。著如来衣。要之皆不为物转。方能转物也。
　　【示智林】
　　大般若云。三十二相无别因。皆由持戒所得。若不持戒。尚不能得野干之身。况复佛身。大佛顶云。因戒生定。因定发慧。则名三无漏学。纵有多智禅定现前。若不断淫。必落魔道。若不断杀。必落神道。若不断偷。必落邪道。若不断大妄语。如刻粪为栴檀。欲求香气。无有是处。戒之关系大矣。
　　【示旭生】
　　一切罪中。疑罪为最。一切功德。信为其首。信则不疑。不疑则直下承当。直下承当。则不自暴弃。不自暴弃。则不敢暴弃人。此常不轻所以通礼四众。速净六根者也。便恁么信去。譬如日出先照高山。何俟四十年淘汰。方入佛慧哉。
　　【示明一】
　　达得一。万事毕。一果何物哉。设以事物为一。事物且纷然不齐矣。设离事物而别谈一理。理复安在。若谓如空。亦是物也。非理也。若谓非事非物亦非虚空。不几龟毛兔角乎。故知真明一者。事事物物。何莫非一。苟迷事物之源。妄计别有一理。此理亦事物影像而已。计事物者。一重虚妄。别计事物影像为一理者。乃妄重加妄。谬之谬矣。诸佛哀之。特与道破曰。妄想无性。祖师悟之。特与发明曰。觅心了不可得。此明一者之晨钟也。
　　【示届远】
　　一心三观。必以空为初门。以无始妄认六尘缘影为自心相。未有真知妄想无性者。尤以戒为基。人无远虑。必有近忧。勿如火烧眉毛只图眼下也。
　　【示大观】
　　登泰山而小天下。观海难为水。此世闲大观也。反观父母生身如海一沤。起灭无从。十方虚空生心内。犹如片云点太清里。此出世大观也。善财入普贤毛孔。一念举不可说步。一步过不可说刹。经刹尘劫。不得毛孔中世界边际。一毛孔一切毛孔亦如是。且道世闲邪。出世闲邪。大观邪。小观邪。咄。逢人切忌错举。偈曰。大观小观。刹海毛端。两个五百。元来一千。恁么会去。毕竟可怜。参。
　　【示幽若】
　　十界差别。无多差别也。正因理体同。了因解性同。缘因业用同。不同者。几希之一念耳。一念背觉合尘。法身般若解脱卽苦惑业。如暗触宝。伤皮破骨。岂宝之罪哉。但庶民去之耳。一念背尘合觉。苦惑业卽法身般若解脱。如善用宝。四事豪适。乃显妙宝之功。故曰。君子存之。顾念惟缘生。岂有实法。达缘生一念。性空无体。是谓真存。总不离乎几希者近是。
　　【示石友】
　　念佛求生净土。乃一门圆摄百千法门。非举一废百也。但必一门深入。念佛为正行。余一切戒定慧等为助。正助合行。如顺风之舟。更加板索。疾到岸矣。念佛之法虽多。持名最为简便。持名之法亦多。记数尤为稳当。真操实履之士。岂求异愚夫愚妇哉。
　　【示无己】
　　无始来妄认有己。何尝有实己哉。识得妄己本无。则净土不期生而自生。净戒不期持而自持。此先悟后修之旨也。或未顿悟。亦不必作意求悟。但专持净戒。求生净土。功深力到。现前当来。必悟无己之体。悟无己。卽见佛。卽成佛矣。
　　【示卓飞】
　　聿彼飞隼。先卓然自立。后奋然高骞。卓者可与立之谓。飞者可与权之谓也。吾门则先自利。而后利他。戒定慧三学是已。三学具足。不期喻人。人已孚化。动之以礼。其身正不令而行也。然尤以戒为初基。持戒者。非三衣一鉢之标榜。锡杖皂袜之混淆也。贵精明开遮持犯。使性遮二业。悉如冰霜。然后六情不驰骋于六尘。而念处可思修耳。身受心法名处。不净苦无常无我等观名念。以念缘处。卽定之慧。以处系心。卽慧之定。定慧具足。方称妙戒。由此言之。戒不惟初基。复该究竟三乘。七众律仪。随一真修。皆二利之具。不必高挂菩萨比丘之名。而后为尊胜也。
　　【示止生】
　　心性照而常寂名止。寂而常照名观。故称性而修止观。全修在性。非造作也。末世不能通达文字。被文字缚。如痴狗吠声。才闻止观二字。便谓是工夫。不是本体。讵思离本体外。那有工夫。离工夫外。那显本体。本体工夫。不一不异。寂照定慧。何性何修。况谛观一念昏散之性。毕竟是谁昏散。则终日昏散而未尝昏散者。卽终日圆觉。而未尝圆觉者也。未尝昏散而终日昏散者。卽未尝圆觉而终日圆觉者也。夫昏扰扰相。与寂照违。犹不离本体。止观可云非本体乎。
　　【示恒素】
　　时人有二患。一作辍有始无终。二矫饰外美内弊。然外美者诬世。是尤足患也。夫二旣是患。则恒与素。真良药矣。亘古今而一如曰恒。统十界惟实相曰素。由素而恒。此又入手最要之门。一洗假宗假教假律之弊。千古有一人知其解者。旦暮遇之矣。
　　【示见彻】
　　法法头头。无非至道。人见不彻耳。今受根本五戒。秖须住于戒中。明见佛性。五戒之体。固是无作法身。五戒之相。一一无非法界。慈良清直。正见昭明。念念圆满无上功德。奚必吹毛拈拂。方称向上哉。
　　【示净乡】
　　四不坏信。尤从戒始。盖昏涂宝炬。示人以何路可行。何路不可行。何路超生脱死。何路堕坑落堑。凡发心起行。亲师取友。择法眼目。看教指归。工夫要诀。巨细精粗。无不从学戒而辨。故从上佛祖。虽教观有偏圆权实种种不同。未有不以戒为初基。以戒辨邪正者。清净明诲。的是乐邦左券。此信不可坏也。
　　【示刘诣昭】
　　学道不难伶俐。难于慎重。发心不难勇锐。难于坚久。涉世不难矫俗。难于自持。作事不难敏达。难于深忍。研义不难领解。难于精确。夫豪杰者。圣贤之基址也。圣贤者。佛祖之阶梯也。不能为豪杰。而能为圣贤。吾所不信。不能为圣贤。而能为佛祖。吾尤不信。然真豪杰。决不以豪杰自局。真圣贤。决不以圣贤自满。真佛祖。岂复以佛祖自命哉。
　　【示朗然】
　　世情淡一分。佛法自有一分得力。娑婆活计轻一分。生西方便有一分稳当。此事秖问心。不必问知识也。知识亦劝淡世情轻活计。专修出要耳。天平一头低。一头必昂。虽巧识强捻。不得腰缠十万贯。骑鹤上扬州。汉武秦皇。不能扭作一句。况下者乎。
　　【示如白】
　　学道莫若专精。有分嗜利。智亦罕能诣法源底。况中人哉。吾人无始来。于三界六道中。何事不歴。何艺不习。独不曾修四念处。明四谛理。证四果。及四智耳。已歴已习者无救生死。奚劳更歴更习。而脱苦法要。茫未有得。三年艾。安得不从今日畜邪。念处慧熟。圣谛理明。然后出真照俗。游戏百千技艺。非为分外。若不向根本讨线索。饶法法专精力学。学到百千万劫。术术巧妙。仍是生死岸边事。一随业转。旋归废忘。岂非枉用心机。思之择之。无俟朽人之苦诫矣。
　　【示莫允臣】
　　世出世事。莫不成于慈忍。败于忿躁。故君子以慈育德。以忍养情。德育。天地万物皆归我春风和气之中。情养。乖戾妖孽皆消于光天化日之下。然后以之自成。则为净满自尊。以之成物。则为慈力悲仰。傥一念嗔起。百万障生。小不能忍。大谋斯乱。况今刀兵劫浊。不过积恚所招。世局土崩。皆无远虑所致。士生斯世。宜何如努力。以障狂澜也。
　　【示朝彻】
　　佛法中行佛法。非难也。世法中行佛法。乃为难事。又佛法。仍不坏世法。名难中之难。然第患认佛法不真不亲切耳。世法佛法。何尝不同一缘起哉。读世主妙严品。及入法界品。可悟如来境界矣。
　　【示雪林】
　　学道与学好不同。学好秖得世闲虚名。学道贵得出世实益。学好只顾眼前局面。学道须明尘劫远猷。尘劫远猷。不离眼前。而恋却眼前顿昧尘劫。惟达士直观眼前一刹那性。非生灭无去来了不可得。安有身世自他可拘可恋。然后观同体积迷。兴无缘弘誓。苟不足自利利他者。举世趋之弗屑为。果为自利利他。世共非之弗敢怨。是谓学道。亦真学好者矣。
　　【示王亦含】
　　修身以俟。不计近功。此造命之术也。惟后天而奉天时。始先天而天弗违。小水长流。则能穿石。钻木未热火难可得。是以学道不难一时勇猛。难永久弗替。观世音菩萨求男得男。如因病求得仙丹。兼得轻身遐举。吾愿居士。因求子而力行众善。惟广惟大。愈久愈坚。则证入一子地。视法界众生。皆是吾子。振振麟趾。不待卜而可必矣。
　　【示六度】
　　众生无始来。不知一切惟心。妄计六尘缘影为自心相。故佛顶约七处征之。中论约四性推之。智者约四运观之。无非破缘影妄计而已。但不执缘影。则现前介尔一念。本自离过绝非。清净周徧。百界千如。海印炳现矣。欲破缘影妄执。或就七处徧征。或就四性横简。或就四运竖破。皆可。随病服药。法无一定。思而修之。存乎其人。
　　【示养德】
　　学道之人。骨宜刚。气宜柔。志宜大。胆宜小。心宜虚。言宜实。慧宜增。福宜惜。虑宜远。思宜近。事上宜虔。接下宜谦。处同辈宜退让。得意勿恣意奢侈。失意勿抑郁失措。作福莫如惜福。悔过莫如寡过。应念身世苦空。切莫随流逐队。衣取蔽形。莫贪齐整。食取克馁。莫嗜美味。尝省此世。前生作何功行。可坐享檀施。十二时恒简点身口意业。善多邪。恶多邪。无记多邪。堪消四事邪。不堪邪。如此惭愧觉悟修省。自然习气渐消。智光渐露。祖意佛意。显于一念清净心中矣。
　　【示予正】
　　研真穷妄名之为学。盖能深造自得。则左右逢其源。故愈博而愈约。否则愈博愈无头绪。去道亦愈远矣。古人发心出家。必矢志参学。由痛念生死事大。无常迅速。此身不向今生度。更向何生度此身。所以三登九上。百城烟水。不惮其劳。念念了当大事。岂肎著相计名。寻行数墨。附叶攀枝。以徒资口耳哉。末世不然。名为欲续如来慧命。撑如来法门。而不知痛为生死。惟积学问。广见闻。冀可登座挥尘而已。嗟嗟。不与菩提大心相应。云代佛扬化。吾不信也。不与为生死心相应。云大菩提心。尤不信也。胜负情见不忘。仅成阿修罗法界。名利眷属意念不忘。仅成三涂魔罗种子。随其所见所闻而起法执。不能舍弃名言习气。不达如来说法旨趣。不知种种四悉因缘。仅成凡外戏论窠窟。学问益多。害心益甚。学人益盛。正法益衰。吾所以每一念及。未尝不梦寐痛哭者也。
　　【示庸庵】
　　千里之行。始于一步。一步未足。不名到家。谓千里只一步。可也。谓一步卽千里。可乎。夫以佛道为千里者。戒是最初一步。从此至成佛总不出此一步。而决不容守而不进。盖进则此一步念念保全。止则此一步当下衰息。然进步之法。不过舍无始故步。故步各有偏滞。而最障道。莫若嗔慢。一念嗔心起。百万障门开。慢如高山。法水不停。又非理嗔粗而易除。执理嗔细而难断。慢过慢显而易见。增上慢卑劣慢隐而难知。知所难知。断所难断。是谓能离退缘矣。
　　【示明西】
　　出三界火宅。有横竖两涂。以自力断惑超生死者。名竖出三界。事难功渐。以佛力接引生西方者。名横超三界。事易功顿。远祖云。功高易进。念佛为先。经云。末世亿亿人修行。罕一成道。惟依念佛可得度脱。如趁船渡海。不劳功力。夫能笃信西方捷径。至诚发愿。一心念佛求往生者。真大丈夫矣。傥信不真。愿不切。行不力。佛虽大慈为舟。如众生不肎登舟何哉。
　　【示谢在之】
　　吾人现前一念心性。过去无始。未来无终。现在无际。觅之了不可得。而不可谓无。应用千变万化。而不可谓有。三世诸佛。一切众生。从无二体。十方虚空。刹尘差别。皆吾心所现之相分耳。是故四种净土。皆不在心外。乃名唯心。谓极乐不卽唯心。则西方岂在心外。而吾心岂局东方者哉。人谓诸有为法。皆如梦幻。不知心性。不可唤作有为。不可唤作无为。因迷故卽无为成有为。有三界轮回因果。喻如梦幻泡影露电。若返迷归悟。则又卽有为成无为。如梦得醒。幻复本。泡归水。影归质。露不异湿性。电不异常光。今念佛求生净土。正返迷归悟。至圆至顿。槪以梦幻埽之。可乎哉。今人于梦幻妻子家缘。不能当下割舍。梦幻功名富贵。不能当下远离。梦幻苦乐寒暑。不能当下覻破。乃至梦幻诗文机锋转语。不能当下唾弃。独于梦幻西方。则不求生。亦大惑矣。夫依对待而论。娑婆活计。添梦者也。求生净土。醒梦者也。不可不求生也。依绝待而论。惑业感于三界。恶梦也。念佛生于净土。好梦也。亦不可不求生也。惑者又曰。当下卽是净土。何必西方。问曰。当下卽饱暖。何必吃饭穿衣。当下卽富贵。何必货殖科甲。当下是学问。何必读书。当下是帝京。何必北上。旣世闲法毫不可废。何独于出世法而废之。苟深思此理。净土之生。万牛莫挽矣。天如大祖师云。悟后不愿往生。敢保老兄未悟。释迦复起。不易斯言。
　　【示昝慧】
　　学道贵有品格。有识量。而文字记问不与焉。有品格无识量。不足旷超千古。犹无品格也。有识量无品格。不足砥柱中流。犹无识量也。品格识量旣具。则不被眼前活计所局。时流习气所迁。纵钝若般陀。而拂尘除垢四字义熟。便堪证沙门果。发无碍辩。况本解文义者哉。呜呼。法门之衰。至今日。不忍言矣。剥必复。否必泰。若要梅花香扑鼻。还他彻骨一番寒。豪杰之士。宜何如动心忍性。以无负己灵也。
　　【示不岐】
　　十方如来一门超出妙庄严路。不过了妄想无性。悟常住真心。性净明体而已。欲悟真性。贵直心正念真如。欲作真如实观。先修惟心识观。强观诸法无实。惟心所现。则心外无法。次观心无心相。觅之了不可得。则法外无心。旣心法两亡。能所性绝。不谓之真如实观。不可得矣。设不正念真如。妄计有心有法。有能有所。则自生岐隔。堕委曲相。只此委曲。亦无别体。元揽真如为体。如狂花以空为体。波浪以水为体。故曰此想不真。知想不真。则不随虚妄生死相续。而佛祖传授心法。极尽于此。以此心法。往印千经万论。列祖公案。不啻闭门造车。出门合辙。若不向此门打彻。别商学问工夫。总之多岐亡羊。非大佛顶首棱严三昧。欲修三昧。尤须事理并进。显密互资。除助因。刳正性。违现业。誓于现生取办可也。
　　【示尔介】
　　介尔有心。三千具足。此圆人称性而观。称性而悟。弹指超无学。一路涅槃门也。今有志之士。不能一超直入者。秖由妄认六尘缘影为自心相。不肎直下谛观介尔之心。本自了不可得故也。如肎直观。则知心无心相。旣不认缘影为心。则虚空山河大地。咸吾介尔心中所现物矣。能缘旣无。所缘安有。一空一切空。而非断灭。所现穷互。能现亦然。一假一切假。而皆如幻。不可以空名。不可以假名。强名为中。中亦不在空假之外。空假无体。全以中道为体。言空则三千悉空。言假则三千并假。言中则三千并中。故得互互具足。无欠无余。如此则一尘中剖出大千经卷。有何正像末之可分别。此则不唯为佛祖出气。亦可为予一洗句读先生之耻矣。
　　【示夏荩臣】
　　圣贤固不择地。不择时生。然往往生于山谷乱世者。莲出污泥。珠生浊水。非苟然也。莲在泥泥不能染。珠在浊浊不能混。圣贤之在山谷乱世。山谷岂能局之。乱世岂能易之。夫山谷不能局。乱世不能易者。寕唯圣贤有之。圣贤能勿丧耳。尧舜心法。不过危微二字。操则存。舍则亡。伯玉寡过未能。子路闻过则喜。孔子五十学易。文王望道未见。皆危微心印也。是故不以求放心为学问。而徒事口耳。异乎圣贤所谓学问矣。顾心是何物。云何名放。云何而求。若放则驰散六合。求则还归一腔。此缘影耳。风大耳。过去未来现在。心不可得。设有可得。与鸡犬同是一物。而心岂一物哉。真求放心者。必须觅心了不可得。惟心了不可得。方知天地日月山河国土。皆妙明心中所现物。亦无能现所现之分。是谓天下归仁。是谓明明德于天下。是谓山谷所不能局。乱世所不能易。故陆象山云。东南西北海。有圣人出焉。此心此理同也。悟此决不更问天地何所穷际。以心外无天地。天地止是心之相分耳。棱严云。十方虚空。生汝心内。犹如片云。点太清里。况诸世界。在虚空邪。知此则儒与佛。均不足以名之。一任名儒与佛。无所不可。努力求焉。
　　【示蔡二白】
　　天地万物。皆有始终。有形象。有方隅。有分剂。唯心识无始终形象方隅分剂。故曰觅心了不可得。心了不可得。而天地万物无一不唯心矣。然我法二执不破。则唯心唯识之理不彰。心识之理未明。则因果感应之妙。不能如指诸掌。故华严云。应观法界性。一切唯心造。观经云。深信因果。不谤大乘。夫心犹金也。十法界因果。犹种种庄严器具也。然天下容有不造器之顽金。断无不造十法界之顽心。纵一念不生。仍造成无想外道矣。故大智慧人。深悟唯心。必勤念佛。所谓是心作佛。是心是佛。此唯二白居士可承当之。
　　【示李剖藩】
　　善学圣人之道。贵得其神。不可泥其迹。神也者。妙万物而为言者也。故曰圣而不可知之之谓神。然神岂迥在迹外哉。特不泥于迹耳。不泥迹故。尧舜揖让。汤武征诛。武周治世。夷齐高隐。比干谏死。微箕奴去。孔不俟驾。孟不可召。泰伯断发文身。曾子启足启手。禹稷过门不入。颜子箪瓢陋巷。不唯并行不悖。亦可易地皆然。如以迹而已矣。则子莫执中。不几滥大舜之用中乎。嗟乎。盈天地闲。凡可睹闻。何莫非迹。惟视之而弗见。听之而弗闻者。乃为神。而求道者。往往局视听所及。鲜能求于不睹不闻之真源。其何以当吾世而见知。越百世而闻知。故曰。颜子没而圣学亡。良足悲已。顾圣学虽亡。有不可亡者。特患仁者见之谓之仁。智者见之谓之智。百姓日用而不知耳。王阳明奋二千年后。居夷三载。顿悟良知。一洗汉宋诸儒陋习。直接孔颜心学之传。予年二十时所悟。与阳明同。但阳明境上炼得。力大而用广。予看书时解得。力微而用弱。由此悟门。方得为佛法阶渐。今于佛法所窥。较昔所悟。犹海若之于河伯。而佛法海中。尚未尽一滴之量。道之无穷。其致若此。傥不剖开人世籓篱。何由到此海阔天空境界。孔子答善人之道。谓不践迹。又云善人吾不得而见。甚矣不践迹之难也。下学而上达。斯不践迹而入室者乎。上达为君子。下达为小人。汝为君子儒。毋为小人儒。当知四科六艺皆迹。而三纲五常亦迹也。天地日月两仪太极无非迹也。皆形而下者也。神而明之。存乎其人。形而上者。乃谓之道。中人以上。可以语上。非剖籓是望而谁望。
　　【示石耕】
　　佛法之盛衰。由儒学之隆替。儒之德业学问。实佛之命脉骨髓。故在世为真儒者。出世乃为真佛。以真儒心行而学佛。则不学世之假佛。何谓假佛。立门庭。尚施设。取悦耳目。不究极于心源。以衣鉢为持律。消文贴句为演教。机锋偈颂为禅宗。名利存怀。偷心见刺。魔王长欢。大圣永叹。坏周室者齐桓晋文耳。何谓真佛。破我法二执。观二空真如。自见其过。悯他犯过。举心动念。举足动步。皆为自出生死成菩提。亦令众生同出生死成菩提。是故持律。则开遮持犯。洞了分明。性业遮业。誓求清净。阅教则辨体明宗。识用知相。若权若实。深达指归。参禅则截断偷心。直明本性。识取纲宗。不存轨则。虽三学圆明。仍能不知不愠。决不炫玉求售。决不执己律人。惟随顺物宜。应病与药。沤和般若。双照并行。斯乃不负堂堂僧相。堪称出世丈夫。佛恩旣报。则宣圣之恩。君父檀信之恩亦报矣。
　　【示语幻】
　　法门之衰。已非一日。而致衰之故。由因地不真。今人发心参学。罔不以扶持法门为志。及察其所谓扶持者。不过曰开丛林。建梵刹。攒指五千一万。灾梨杀青无虚日。嗣子皆才华名世。美丰神。座下戒子。鉢杖围绕数十匝。剃度徒众。环里市而处如错星。乃至紫绶金鱼。乘高车肥马。往来山林闲。络绎不绝而已。故下手时。便从世谛流布中著眼。便向门庭施设处安排。而佛祖真命脉。遂为此等人埋没殆尽。五霸者三王之罪人。谅哉。何谓佛祖真命脉。破我相。荡法执。尅除习气。涕唾利名。时自简点过失。决不一言一事欺心。师正法不师像法。学古人不学时人。自己死尽偷心。然后能死学人偷心。自己透尽佛祖心奥。亦不轻以佛祖心奥强示于人。何故。中人以上。可以语上。中人以下。不可语上。不愤不启。不悱不发。民可使由之。遁世不见。知而不悔。如释尊之脱珍御敝。能为下劣忍于斯事。四十余年。久默斯要。不务速说。凡佛祖圣贤出世。止循循诱众生。非卖自己风光。何须汲汲炫其所长。惟恐门庭或卑。名位之或下邪。才有一念争门庭。分高下心。便是生死根本。以此撑持。则法门日陋。直至不可复救而后已。痛哉痛哉。予于此梦寐永泣。无可轻与言者。法友或能信此。为一拈之。
　　【示圣可】
　　千经万论。求之语言文字。则转多转远。求之现前一念。则愈约愈亲。盖一切经论。不过现前一念心之注脚。非心性外别有佛祖道理也。然心性难明。故藉千经万论互相发明。今舍现前心性。而泛求经论。不啻迷头认影矣。真明心性者。知经论是明心性之要诀。必不弃舍。但看时知无一文一字不是指点此理。就所指处。直下从身心理会清楚。如破我法二执。的的破尽。不畱分毫。辨种现根随。则使自心种现根随。歴如指掌。不使家贼作崇。是谓不离文字。而得观照。不作文字解。不作道理解。便是真参实究。不论年月生劫。将三藏十二部。都卢作一话头。看来看去。人一能之己百之。人十能之己千之。看到牛皮穿破。眼睛突出。忽然无心契悟。方知与麻三斤。乾矢橛。同是敲门方便。那时若不透尽千七百公案。不摄尽十方三世一切佛法。无有是处。
　　【示证心】
　　证心大德。问心要于予。予曰。心要莫若念佛。寿昌云。念佛心卽是佛。盖现前一念之心。无性缘生。缘生无性者也。惟其无性缘生。故念名满腔是名。念利满腔是利。乃至昼所为。夜所梦。无不趋归于一念之专注。而十界升沉从此出矣。惟其缘生无性。故炽然造集善恶之时。蓦地放下。则一切法了不可得。然设向此了不可得处坐定。则堕无为深坑。不能证法界无障碍体。不能起法界无障碍用。故须念佛求生净土。方是大乘不可思议圆顿法门。夫念佛者。岂有他哉。以此缘生无性之一念。念彼无性缘生之佛名耳。佛名旣是无性缘生。则缘生亦仍无性。是故念一声。有一声佛名显现。念十百千万声。有十百千万佛名显现。而不念时便寂然矣。念性旣是缘生无性。则无性不碍缘生。傥不念佛。正恐又生种种襍念。纵不生襍念。亦恐堕在无生窠臼。故必以佛号生我之念。使我念念不离佛号。此乃心外无佛。佛外无心。是心作佛。是心是佛。谓之以佛证心可也。谓之以心证心佛可也。谓之以佛证佛以心证心亦可也。至直捷稳当。至圆顿了义。不可思议。不可将余一切法门比量。果如此信得及。直下念去。则诸佛出广长舌相以证之。若人专念弥陀佛。号曰无上深妙禅。至心想像见佛时。卽是不生不灭法。金口诚言。可不信哉。
　　【示灵奕】
　　寿者。福之本也。福者慧之基也。念念思警策者慧之萌。而福与寿之源也。故曰常想病时。则尘心渐灭。常想死时。则道念自生。夫病死正现前时。有何我相可恃。五欲可贪。有何名可恋。古董之可携去。不恃我相。我见伏矣。不贪五欲。烦恼降矣。不恋虚名。体面可放下矣。知古董之不可携去。则不越分以求之。纵先有者。亦可舍之以作福矣。苟能离我我所。见执烦恼。则视缁素灵蠢无一非未来佛。旣所见无非未来佛。则凡可以供养恭敬未来佛者。无弗为也。凡可以损恼忤触未来佛者。无弗止也。如此而福不增。寿不永。蕅益舌当堕落。傥不能一切时念未来佛。则不能一切时积集福慧。福慧不积。虽侥幸活至百年。亦终与草木同腐而已。
　　【示讲堂大众幷注】
　　一切（通指八心王五十一心所）。相分。皆是心影（喻如镜像）。一切见分。皆是心光（喻如镜明）。一切自证分。皆是心体（喻如镜质）。一切证自证分。皆是心性（喻如镜铜。此四并是依他起性）。光影妄。则体性亦妄（此妄含两重义。一若于光影计有实我实法。则为徧计所执性。旣执光影为我法。则幷体性亦为我法。是四分皆成徧计也。二虽不妄计我法。犹见光影二分之异。不了唯是一心。则堕依他起性。不惟光影是依他。幷体性亦是依他。所以四分皆为依他性也）。体性真。则光影亦真（此真不是离依他四分而别有真。秖达得光之与影。实非有二。惟是一心。云何于中有是非是。则不但体性卽圆成实。而光影亦圆成实。故四分无非圆成实性也）。譬如计绳为蛇。则麻亦成蛇（亦如计镜像为实人。旣迷依他之相。必迷圆成之体）。了绳卽麻。则蛇亦是麻（亦如了像与明。总只是镜。旣悟依他非有。自知徧计本空）。是故见蛇者。不见绳与麻（此喻一切凡夫外道）。是谓一徧计一切徧计（十界皆为所徧计境）。而非无绳。非不卽麻也（可见徧计不离依圆。故空观但空徧计。而依圆元不可空。纵除灭三性。入三无性。乃名一空一切空。亦只是除其定有三性之执。仍但空彼依圆上之徧计执情耳）。见绳者。不计蛇。亦不见麻（此喻三乘权智）。是谓一依他。一切依他（十界无非依他起性）。而未尝不卽麻。亦未尝碍彼痴者之计蛇也（可见依他。亦不离徧圆。故假观。但立依他。而徧计无可立。圆成不须立。纵成立三性缘起。乃名一假一切假。亦只是约悟名圆成。约迷名徧计。仍但发明三性无非依他起耳）。见麻者。了知非蛇。亦非绳（此喻圆人实慧）。是谓一圆成。一切圆成（十界无非圆成实性）。而不碍愚者之计实绳。实蛇也（计实绳是三乘愚。计实蛇是凡外愚。可见圆成亦不离徧依。故中观但显圆成。而徧依元无可显。纵圆统三性。乃名一中。一切中。亦只显彼徧依无体。体卽圆成。仍但显彼徧依。统一圆成实性耳）。但能如是观察自心境界（一切境界。皆惟心现。皆卽是心。故名自心境界）。不著语言文字（圣贤造论。随意取譬。以晓蒙童。原无死法。且如镜可譬于依他四分。亦可加一认有实人。而譬三性。谓镜卽圆成实性。像卽依他起性。愚小无知。计有实人。卽徧计执性也。又如绳可譬于迷悟三性。亦可除却妄计为蛇而譬四分。谓绳二股。可譬见相二分。麻可譬自证分。四微可譬证自证分也。以喻通喻。理最易明。若死死执定。不知变通。是谓依文解义。三世佛冤矣）。亦不背语言文字（华严偈云。文随于义义随文。古人云。离经一字。卽同魔说）。则若宗若教。一以贯之矣。又复应知。众生起过。只由见相二分。决不由自证及证自证分。以内二分。终日在妄。终日恒真。且众生日用不知。无由起过。故相宗明其皆是现量。皆是挟带。只因举体成用。用旣依他。体必同成依他。故四分皆属依他。不许单立见相为依他性。以用外别无体故。若了知全用卽体。则体旣圆成。用亦当下圆成。故四分皆卽圆成。不许单立内之二分为圆成实。以体外别无用故。今人不达。若执四分皆是依他。于四分之外别立圆成实性。而云真如与一切法不一不异。是犹舍彼已成绳之麻。而别求未成绳之麻。与绳相对。乃云不一不异也。但不一耳。岂真不异也哉。呜呼。毫厘有差。天地悬隔。不变随缘随缘不变之旨。几为蚀书蠹鱼之见所乱。吾安能已于辩也。
　　灵峰蕅益大师宗论卷第二之四
　　灵峰蕅益大师宗论卷第二之五
　　　　　　　　　　　　　　　　　　　　　　　　　　　　　　古歙门人成时编辑
　　【示王梦回名净醒】
</div>
    <div class="pagination">
<a href="灵峰蕅益大师宗论_page7.html">上一页</a><span>...</span><a href="灵峰蕅益大师宗论_page3.html">3</a><a href="灵峰蕅益大师宗论_page4.html">4</a><a href="灵峰蕅益大师宗论_page5.html">5</a><a href="灵峰蕅益大师宗论_page6.html">6</a><a href="灵峰蕅益大师宗论_page7.html">7</a><span class="current-page">8</span><a href="灵峰蕅益大师宗论_page9.html">9</a><a href="灵峰蕅益大师宗论_page10.html">10</a><a href="灵峰蕅益大师宗论_page11.html">11</a><a href="灵峰蕅益大师宗论_page12.html">12</a><a href="灵峰蕅益大师宗论_page13.html">13</a><span>...</span><a href="灵峰蕅益大师宗论_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
