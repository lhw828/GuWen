<!DOCTYPE html>
<html>
<head>
    <meta charset="UTF-8">
    <title>灵峰蕅益大师宗论 - 第 19 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵峰蕅益大师宗论 - 第 19 页/共 41 页</h1>
    <div class="content">　　【周易禅解自序】
　　【大佛顶经玄文后自序】
　　【悦初开士千人放生社序】
　　【赠衍如兄序】
　　【赠纯如兄序】
　　【刻惺谷禅师笔语序】
　　【闽游集自序】
　　【序二】
　　【梵网合注自序】
　　大哉梵网经心地品之为教也。指点真性渊源。确示妙修终始。戒与乘并急。顿与渐同收。约本迹横竖俱开。兼华严法华之奥旨。约观行事理俱僃。揽五时八教之大纲。文虽仅传一品。义实统贯全经。缅惟智者大师之时。人根尚利。旣广宣教观法门。乃仅疏下卷戒法。大师精谙律宗。文约义广。点示当年之明律者则易。开悟今时之昧律者则难。千有余年。久成秘典。云栖为之发隐。于疏仍多阙疑。又下卷虽获流通。上卷犹未开阐。鸣呼。四依大士。于法岂有吝心。众生缘薄。罕遘希有法门耳。智旭。幼崇理学。千古为任。但恨障深慧劣。执东鲁而谤西干。后闻自知录序。幷良知寂感之谈。始发信心。嗣闻地藏本愿。听大佛顶。猛图出世。矢志参禅。逃家行脚。虽数发悟解。尅证无期。赖有惭愧正因。不敢错下承当。生增上慢。以蹈迩来大妄语之覆辙。爰念宿因力薄。应兼戒兼教以自熏修。于是探法华玄义。摩诃止观等书。私淑台家教观。而毗尼一藏。细阅三番。梵网一经。奉为日课。遂于发隐阙疑。涣然冰释。卽上卷文古义幽。昔称不能句读者。妙旨泠然现前。因拟合注。补前人之缺。此志虽发。缘障多端。六七年来。悠悠未遂。客岁大病。方遁入山。适如是昉公。从闽来寻。为其先师。请讲此经。同志欢喜。由是力疾敷演。不觉心华开发。义泉沸涌。急秉笔而随记之。共玄义一卷。合注七卷。注成。序本末以告来哲。盖夙有微因。今复久诵。半生淹洽。不无千虑一得。故于理观事相。不惜一一指陈。诚可勷开解笃行者之半臂也。后之览者。勿以繁琐而厌忽之。竢解行双圆。归诸筏喻可耳。
　　【赞礼地藏菩萨忏愿仪后自序】
　　大法久湮。人多谬解。执大谤小。举世皆然。然地狱众苦。已随其后。喑哑余报。复更难穷。故地藏慈尊。大集会中。现声闻相。世尊广叹胜德。且较云。假于弥勒妙吉祥观自在普贤殑伽沙等大菩萨所。百劫至心归依。称念礼供。求诸所愿。不如一食顷。归依称念礼供地藏菩萨。以久修坚固大愿大悲。勇猛精进。过诸菩萨故也。盖末世驾言大乘甚易。躬行僧行实难。寕知废小谈大。幷大亦非。悟大用小。卽小本胜。故法华诫弘经者。必依四安乐行。涅槃极谈常住佛性。尤扶戒律。大士功德独盛。得非亦在此乎。智旭。深憾夙生恶习。少年力诋三宝。造无闲罪。赖善根未殒。得闻本愿尊经。知出世大孝。乃转邪见而生正信。仍以谤法余业。辛勤修证。不登法忍。每展读大士三经。辄不禁涕泗横流。悲昔日之无知。感大士之拯拔也。因念浊智流转之日。同此过者不少。敬宗十轮幷本愿占察二典。述此仪法。庶几共涤先愆。尅求后果。不终为无依行乎。未登无生正位。皆可修之。无论初心久学也。
　　【安居止观山房序】
　　予商大佛顶经。至五卷云。佛法从因缘生。非取世闲和合粗相。顿悟法华佛法从缘之旨。二经妙指。何巧出一辙也。智者证法华三昧。揽本迹十妙。圆归介尔一心。示摩诃止观法门。与今经妙奢摩他三摩禅那。若合符节。后笺斯典者。无虑数十百家。舍摩诃止观。别立宗涂。转趋转远。良以摩诃止观。的是如来大事因缘。非世闲和合粗相。请言之。性觉妙明。本觉明妙。寂而常照。照而常寂。非止观不二之真源乎。迷此真源。寂体成昏。照体成散。是不变之性随染缘而成九界。悟此昏散。散旣本寂。昏亦本照。是不变之性随净缘而成佛界。虽成佛界。真源不增。虽成九界。真源无减。是随缘之理。歴染净而终不变。夫随缘卽不变大事之因也。不变卽随缘大事之缘也。故曰如来发明世出世法。知其本因。随所缘出。知其义者。方知心佛众生。三无差别。亦知六而常卽。修非性外。卽而常六。性不废修。修非性外。不堕因缘。性不废修。不堕自然。世有徒闻止观之名者。妄谓但属修成。岂识性修不二真趣邪。予出家行脚。取益无方。于此经不曾挂一字脚。不曾离却一字。后读台教。每引占察经。占察示一实境。则一大事因。示二种观。则一大事缘。愈信如来密因。菩萨万行。一门超出。无二无三。诚不我欺。每拈此义。点示未闻。随其根性。各获法喜。噫。傥吾与诸友不同具此因。则法性了不相关。不久种此缘。则说听岂能投契。智者遥礼此经。十八年不获见。后百余年。般刺密谛剖膊传来。二大士苦心。岂为行墨者添葛藤哉。必教观齐彰。因指见月。由斯典而通止观。由止观而彻信吾言不诬。则今九旬结夏。真尘劫缘因矣。更拈一颂。以裨妙观。颂曰。未歇狂心头亦在。已瞻华屋户寕穷。密因彻悟无生灭。万行方知究竟同。
　　【绝余编自序】
　　生平行履。百无一长。独大菩提心。忘身为法。舍己从人。则堪质三世慈尊者也。自庚午至甲戌。五年中。几经困衡无退。迨乙亥仲秋。志终不伸。丙子春乃遁。涂中大病。逗［辶@畱］九华。哀祷地藏本师。仍得阅藏著述之决。嗟乎。文字性空。性空卽是实相。实相离一切相。卽一切法。岂离文字而解脱哉。昔弃笔砚绝而不绝。今也不绝而绝矣。姑名绝余。
　　【劝持大佛顶经序】
　　三因性德。绝待徧常。悟性成修。名为圆通。现在惑业苦三。便是教行理经正体。而迷强者日用不知。故依实相而垂文字。依文字而资观照。观照文字。皆实相也。实相观照。皆文字也。文字实相。皆观照也。当体实相。当体文字。当体观照。实相常。文字观照亦常。实相徧。文字观照亦徧。实相觉。文字观照亦觉。实相尊。文字观照亦尊。实相不可见。文字观照亦不可见。实相不可无。文字观照亦不可无。呜呼。已悟实相者。容可不藉文字。未达实相者。寕容不勤观照哉。已深观照者。知无实相外之文字。未精观照者。安知文字中之实相哉。然虽不知文字之实相。而实相未尝不卽文字也。大佛顶经。智者大师拜之以毕身。般刺尊者传之以剖膊。非以实相观照。均藉文字为缘邪。或曰。圣人与其不可传者往矣。所传者糟粕耳。则未达实相观照文字互卽互徧之旨者也。昔算师以诀授子。子诵不能用。有人从学句读。算与父勒。谓诀有巧乎。何子诵弗知。谓诀无巧乎。何人学能算。且无子之诵之。人又乌从学之。吾固不愿人厥子若也。然若厥子犹胜于不诵者也。况法力不可思议。佛力不可思议。性觉之力不可思议。不思议熏。不思议变。其为成佛真因。岂算诀所能喻哉。
　　【劝持梵网心地品】
　　夫有心者皆得作佛。则皆为佛戒所摄。旣为佛戒所摄。胡容不诵此戒法。此戒法名为心地品者。心外无法。法外更无心也。故又云。不受戒者。如木石无心。名为外道。噫。可思矣。今人高谈心性。妄谓戒不必受。逮肎受者。又茫不知心性为何物。一义甫晦。两病旋生。狂谈之心。固非真心。愚禀之戒。亦岂真戒。但事能挟理。戒善犹可远作缘因。理不孤立。空谈适为邪见张本。所以涅槃后唱。扶律为宗。梵网初成。木叉先结。心地一品。尤末劫津梁。昏衢宝炬哉。予悯了因果沙弥。福慧俱缺。励以日课斯品。稍沾法喜。思劝同仁。经云。菩萨常应化一切发菩提心。若不发教化众生心者。犯轻垢罪。果也勉之。坚其神。强其志。恒其操。笃其行。尽大地有情。咸归心地法门。莫以三千为毕竟也。
　　【化持大佛顶神呪序】
　　摩诃悉怛多般怛啰无上神呪。旣入支那。习为日课。此方大乘缘种。可谓强矣。但积譌相传。有称悉怛多般怛啰六字为呪心者。有谓此是呪名。别取哆侄他以下数句。为呪心者。杜撰无据。抗佛慈旨。均可痛也。经极谈呪心功德。而谓昏未能诵者。当书供禅堂。或带身上。初不闻以数句为呪心也。傥仅数句。何至心昏不忆。以书写供佩为佛事邪。盖十卷明文。显示如来藏心。五会神呪密诠如来藏心。显密虽殊。心性理一。全心成呪。全呪传心。故名心呪。亦名呪心耳。解天禅人。广劝真信力行之士。或全持。或全写。以自供佩及转施人。期借神力显发自心一振末世之譌。同登灌顶之记。阿难为众重请。如来放光重说。护法述愿请加。金刚藏王旷劫随逐。收功皆在此矣。
　　【周易禅解自序】
　　蕅益子结冬月台。禅诵之余持韦编而笺之。或问曰。子所解是易邪。余曰然。复有视而问曰。子解非易邪。余曰然。又有视而问曰。子解亦易亦非易邪。余曰然。更有视而问曰。子解非易非非易邪。余曰然。侍者笑曰。若是乎堕在四句中也。余曰。汝不闻四句皆不可说。有因缘故皆可说乎。因缘者。四悉檀也。人谓我释子也。通儒能解易。则欢喜焉。故谓易者吾然之世界悉檀也。或谓释子何解易以同俗儒。知所解之非易则善心生焉。故谓非易者吾然之。为人悉檀也。或谓儒释殆无分也。若知易与非易。必有差别。虽异而同。虽同而异。则儱侗之病不得作焉。故谓亦易亦非易者吾然之。对治悉檀也。或谓儒释必有实法也。若知非易。则儒非定儒。知非非易。则释非定释。但有名字而无实性顿见不思议理焉。故谓非易非非易者吾然之。第一义悉檀也。侍者曰。不然。若所解是易。人谓易可助出世法。成增益谤。若非易。人谓师自说禅。何尝知易。成减损谤。若亦易亦非易。人谓儒原非禅。禅亦非儒。成相违谤。若非易非非易。人谓儒不成儒。禅不成禅。成戏论谤。乌见其为四悉檀也。余曰是固然。汝不闻人参善补。而气喘者服之立毙乎。大黄最损而中满者服之立瘥乎。春之育万物也。物固有遇春而烂者。夏之长养庶品也。草亦有夏枯者。秋之肃杀也。而菊有花。冬之闭藏也。而松柏青。梅英馥。如必择有利无害者而后为之。天地不能无憾矣。且佛以慈眼视大千。群机已熟。然后示生。犹有魔波旬乱之。九十五种妒之。提婆达多思中害之。岂惟尧舜称犹病哉。吾所由解易者无他。以禅入儒。诱儒知禅耳。纵不得四益。起四谤。如从地倒。还从地起。置毒乳中。转至醍醐。厥毒仍在。徧行为外道师。萨遮为尼犍主。意在斯也。侍者再拜谢曰。此非弟子所及也。请笔而存之。
　　【大佛顶经玄文后自序】
　　至矣哉。大佛顶经之为教也。依妙性而开妙悟。起妙行而歴妙位。成妙果而归妙性。永超七趣沉沦。不堕修心歧径。戒乘俱急。顿渐两融。显密互资。事理不二。诚教海司南。宗乘正眼也。旭年二十三。岁在辛酉。创获闻熏。决志离俗。次年剃染。坐禅双径。每遇静中诸境。罔不藉此金錍。乙丑丙寅两夏。为二三友人逼演二徧。实多会心。愿事阐发。以志在宗乘。未暇笔述。己巳春。与博山无异师伯盘桓百日。深痛末世禅病。方一意研穷教眼。用补其偏。虽徧阅大藏。而会归处不出梵网佛顶二经。越七年丙子。抱病窜居九华。次年有同志数人。乐闻此经要旨。一番商究。会心更多。戊寅结夏新安。重拈妙义。加倍精明。今夏弘法温陵。诵帚昉师。及一切知己。坚请疏解。发前人未发。予谓此经。旧解多矣。多指益复眩眼耳。昉曰。不然。药无贵贱。起病者良。法无精粗。救时为要。痛兹末世。宗教分河。尽谓别传实在教外。孰知教内自有真传。纵令截去指头。依旧不曾见月。每聆吾师竖义。痛快直截。实与本分宗旨相应。并不蹈袭前人窠臼。始信不离文字而说解脱。非欺我也。何忍秘此妙悟。不以全体示人。吾师于法有悭心乎。于时复有修白慕公。若水轮公。极力劝成。予感其意。兼理夙愿。述为玄义二卷。文句十卷。固不敢矫古人而立异。亦不敢殉古人而强同。知我罪我。听诸高明而已。
　　【悦初开士千人放生社序】
　　予幼崇理学。知天地之大德曰生。恻隐为仁之端。飜疑释氏。侈谈无生。不近人情。稍长见儒者虽言民胞物与。及其恣口肥甘。则竞托远庖厨为仁术。曾不能思刀砧号叫之苦也。虽不忍一念。必不可灭。然为贪忍异说所蔽。终不能伸。而放生嘉会。每创自释子。且推歴劫亲缘。视以同体四大。究极以皆有佛性。其为好生懿德。必使大地含灵。尽证无生而后已。噫嘻。由此言之。非达无生。曷能好生。非真好生。曷证无生也哉。从此不顾名教。飘然剃发。盖诚有见于出世大慈大悲。方是大忠大孝。大仁大智。故不肎以夜郎自封也。悦初开士。誓劝千人放生。同修慈心三昧。予谓此三昧。当使刹尘共证。何止千人。千人云者。且就凡夫现前。分量所及而已。千数旣毕。顶礼千佛。俾六道悲仰。与诸佛慈力。果彻因该。供养千僧。俾悟事理和融。生佛不二。好生无生。若事若理。皆已竖穷横徧矣。
　　【赠衍如兄序】
　　尝慨末世士。机械日深。去道日远。名相之心日以重。取益之方日以微。求忘机械。略名相。熙怡自得。不为习俗所染者。衍如琳公。其庶几乎。公鄣南名族颜氏子。剃染于虎硿。遂举千古垂废之道场。而鼎新之。住持十五载。百务俱僃。乃发足操方。初至武林。参似空金台诸法主。次至吴中。晤汉月顶目等诸禅德。禀沙弥戒。次达畱都。诣古林庵圆戒。理归装。邂逅雪关訚公。登黄蘖山谒隐元琦公。最后乃师事闻谷老宿。定法名。习禅坐。重证戒品。而挂锡开元之甘露戒坛。适余至。公大庆。为余率众解制。余到岱山。公先往。竢讲事完。力拂虎硿仙亭诸子之请。仍与予岱山结夏。每观世人。稍营一窟。便欲作久安计。今虎硿仙亭。皆表表名刹。公飘然不以系心。岂无所见而然哉。然游戏解脱。萧然物外。仅可自利。未可利人。且公广参知识以闻谷老宿为宗。又憾晤余之晚。余无似。姑置。公试思。今时学人。罔不未得言得。未证言证。而闻老偏把定要津。坐断狂禅舌头。故智者有言曰。真寂之于云栖。譬有若之于孔子也。公何不绍其芳规。兼律兼教。以念佛求生净土为指归。设有宗门种草。不妨令其苦参实究。但痛戒其捕影掠虚。漳南佛国。深望公一振其颓。寕直作散圣家风。图无事累心而已。
　　【赠纯如兄序】
　　众祐有言曰。善知识者。得道大因缘。是全梵行。夫随其所修一种法门。自利成就。足范后昆者。教授善知识也。办真实出世心。修三乘出世法。所志无乖。所见无戾者。同行善知识也。善护三业。克供四事。俾行人得安心办道者。外护善知识也。予自壬戌出家。于今十九年矣。学无常师。交无常友。根钝力微。每藉境缘自炼。见善思企而罔及。见恶内省而多惭。于三种善知识中。惟教授最多。盖三人行必有我师。况世出世法各有所长者乎。又况久相结契。如曹源之勤学。雪航之婆心。惺谷兄之辣手。诵帚师之笃信。归一师之孤峭。修雅师之恬退者乎。又况会事参谒。如无异师之慈悲广大。闻谷师之谨严缜静。无尽师之弘扬教观者乎。又况湛明师引进雪岭师剃度。戒宗师授沙弥戒。古德师授菩萨戒。乃至憨大师之书问慰诱。梦寐神交。频相策发者乎。若同行善知识。生平止得一人。壁如镐兄是也。外护善知识。于松陵得一人。曰鉴空寕公。于吴门得一人。日竺璠净公。今丹霞得一人。曰纯如白公。寕公之护予默关也。身为侍者。不令缁素一人。辄来扰予。净公之护予结坛也。百一所需。无不毕具。然犹曰孑尔微躯。主道尚易易耳。今同志数人。结夏岱山。相与专办己躬下事。二时课诵。亦不应酬。令我同志无不优游坐进斯道。较前二公。已为大难。且净公僻在密渗之禅。寕公虽趋向持戒。力所赡者不过营福一涂。公则尊贤容众。雅量冲怀。已足补吾所短。而虚心乐善。雅慕佛法。尚可慰吾同行之思。岂寕净二公所能及哉。昔杨歧直院十年。儿孙满地。四明一学人。请教观于法智大师。命理常住事三载毕。重申前问。师震威一喝。顿悟性具圆宗。实力比丘。迦叶佛所。愿于释迦佛时。知僧卧具第一。乘本愿力。以童子出家祇园。见客比丘来去纷襍。重发愿云我年二十进具戒后。当理此事。及进具证果。念空无相无作三昧。此愿将息。佛以夙愿责之。遂毕世知僧卧具。客比丘来。皆亲授房舍。初更时到。放一指光。二更时到。放二指光。乃至五更时到。放五指光。普为十方大众诸佛菩萨之所称叹。念念入定放光。念念出定慰客。所谓善入出住诸禅三昧者也。然如此神通作用。究竟岂离吾人现前一念。故云能观心性。名为上定。纯公于此。蓦然荐取。则实力四明杨歧鼻孔。乃至三世诸佛鼻孔。俱可一串穿却矣。
　　　【刻惺谷禅师笔语序】
　　语曰。众恶之。必察焉。人虽至愚。苟顾名图利。亦何肎以一人招众恶。至招众恶弗恤。则别有苦心可知矣。吾友惺谷寿师。广参博访。足迹几半天下。凡所住处。爱而畏之者十一。厌而疑之者十九。虽接物失于方便。然铁石心肠。真欲自他同跻正觉。断断乎不可泯也。今观其遗书。攻人短。不掩人长。用己长。不讳己短。直抒血诚。无所避忌。亦无所文饰。苦口良药。固末世所不能服。寕非末世所急当服哉。寿师旣没。惟诵帚昉师。佩其严惮切磋之恩。举生平往来手札。辑为笔语。方欲绣梓。昉师复没。高足还一本公。力谋剞劂。嗟乎。以寿师一生苦心。惟昉师能知恩报恩。以昉师半世勤恳。又惟本公为继志述事。然则寿师固藉昉师以不朽。昉师亦得本公以终传也。孝顺者必食其报。讵不信然。予与寿师交最厚。互相益处最多。而今而后。真不可复得矣。爰涕泣而序之。
　　　【闽游集自序】
　　自丙子卧病九华。无复人世闲想。戊寅秋。践吾友帚师之约。幻游闽南。拟掩关静座耳。讵意鼓两片皮。作坐主活计邪。流浪温陵霞漳闲。几及四载。种种家丑。播扬略尽。二三同志。苦欲灾木。余惟赋性僻拗。不近人情。所有言句。多触时讳。流通之者。殆非爱我者也。然业将身命。付诸龙天。诚复不敢自爱。遂弁数语。以听知我罪我于天下后世云。
　　灵峰蕅益大师宗论卷第六之二
　　灵峰蕅益大师宗论卷第六之三
　　　　　　　　　　　　　　　　　　　　　　　　　　　　　　古歙门人成时编辑
　　【入法界序（赠程季清）】
　　【赠调香居士序】
　　【观泉开士化万人毕生念佛同生净土序】
　　【能乘所乘序】
　　【惠应寺放生莲社序】
　　【重刻破空论自序】
　　【杨辅之乞金刚集解序】
　　【重刻大佛顶经玄文自序】
　　【刻大乘止观释要自序】
　　【警心居士持地藏本愿经兼劝人序】
　　【赠石淙掩关礼忏占轮相序】
　　【缘居序】
　　【莲漏清音序】
　　【重刻成唯识论自考录序】
　　【庐山香炉峰重结莲社序】
　　【劝念豆儿佛序】
　　【放生社序】
　　【刻重订诸经日诵自序】
　　【悲华经序】
　　【成唯识论遗音合响序】
　　【孟景沂重刻医贯序】
　　【净信堂续集自序】
　　【序三】
　　【入法界序（赠程季清）】
　　夫法界者。不思议解脱境界也。法华云。治世语言。资生业等。皆顺正法。皆不可思议矣。学者以思议心入之。何以通达法界哉。然不通法界。未尝不卽法界也。何以故。思议心。本不可思议也。知一切思议心。本卽不思议心。则一切思议境界。本卽不思议境界。达思议卽不思议。乃可与发菩提。发此真正大菩提心。乃可与入法界。不观华严乎。善财参知识也。必云我已发菩提心。知识示善财也。必说所证解脱境界。德云等无论已。婆罗门之刀山火聚也。长者之调和香也。船师乘船入海。女人借欲离贪。童子之菩萨字智也。何尝离思议境界。别有不思议解脱。又何能于不思议境界。强置思议乎。十愿居士程季清。久发菩提心者也。其自入法门也。始参径山禅。旣习唯识教。嗣修佛身观。逮和光利物。护法道而诱群灵也。惟指示风水。决判阴阳而已。夫风水阴阳则非邪因缘无因缘也明矣。觉明空昧。相待成摇。风自始也。宝明生润。火光上蒸。水自出也。是故华藏庄严世界海。一绝大风水也。动为阳。静为阴。动静相乘。物有生成变化。动静相夺。界有成住坏空。统而论之。不过吾人心识之相分耳。全体虚妄。而全妄依真。因缘生法。卽空假中。故璢璃光。观风动性。合十方佛。传一妙心。月光习水观得无生忍。圆满菩提。盖性水真空。性空真水。性风真空。性空真风。虽随心应量。循业发现。各各不同。未尝不卽清净本然。周徧法界也。夫堪舆纲要。莫若二十四山。傥就莲华台藏而观。欢喜国为震。安乐国为兑。宝相午位。成就子宫。乃一娑婆界。复具二十四山。此四天下。在华藏东。卯位也。约四天下。南阎浮提。离位也。复就一阎浮提。仍具二十四山。震旦在南洲东北隅。盖震艮闲耳。而两京十三省。又自论二十四山。且就一省中一府。府一县。县一家。家一室。乃至室中一坐具。罔不各具二十四山也。则罔不各具天地盘诸吉凶神曜也。又此一坐具。东看则西。南观成北。从彼彼坐具。互互视之。无一毛头许。不具二十四山。全体大用。此毛头二十四山。卽华藏界二十四山。无二无二分。无别无断。所以云。一微尘之法界不小。法界之法界不大。是可思议不可思议邪。不变随缘。举法界为一毛头。随缘不变。一毛头全具法界。如此方知可思议之风水。本不可思议。季清本证此现量。不离风水阴阳之说。具说一切法门。不知者。以为风水也。孰知以大菩提心。观不思议境。卽以此满菩萨行。趋入普贤道乎。他日佛坐道场。有南询者。十愿居士当告之曰。我惟知此风水善巧法门。如诸菩萨摩诃萨。智慧如大海。愿力如虚空。具证法界差别性相。徧知一切无差别法。而我云何能知能说彼功德行。汝当次第参请。乃至得见一生补处时。蕅益道人伸右手摩其顶矣。
　　【赠调香居士序】
　　蕅益子曰。六尘之体。无非法界。可熏发菩提心者尤莫若香。然香卽法界。何止熏发菩提。直谓菩提可也。又旣谓菩提。亦可谓十界染净百界千如。又旣谓百界千如。则不必更谓之香。又不谓香。亦何必谓百界千如。香也。百界千如也。皆名字也。名字性空。一名一切名。一义一切义。何所谓行布。何所谓圆融。而行布圆融二义。不期成而自成。所以总别同异。成坏六相法门。直向一尘中辨取。如一香尘。一切诸尘。一切诸法无不尔。通此可入鬻香长者解脱门矣。世衰道微。魔外充斥。举凡戒香禅香慧香。乃至净土香王。尽埋没于鲍肆。而裨贩之徒。竞自标榜。刻人粪为栴檀。顾安得超方士。一辨其真赝者。然真香王。决非伊兰能混。一任颠倒鼻根。舍此取彼。曾何减于馥郁。所痛久安溷厠者。无出离想耳。苕水茂贻居士悯之。欲与优华长者同出一手。遂号调香居士。夫象藏十香王。各各名字。各各形相。各各生起。及各各根本。随举一种。可烧可涂。亦可为末。奚竢调和。方称异美。然分擅其芳。合乃益妙。傥朽木合腐材。多徒增臭。又多香襍臭木。并香亦臭。夫香且臭。况实无香者乎。古律学之盛也。律仪戒。定共戒。道共戒。举一全收。不必别求禅教。禅教全在其中。谓自性成就固可。谓和合所成亦可。禅教亦然。教云身口意净。随文入观。非卽律与禅乎。禅云。法法皆通。法法皆备而无一法可得。非统律与教乎。今也不然。持律者不惟禅教茫然。扣以三千八万。亦茫然也。演教者。不惟禅律缺然。责以依教观心。亦缺然也。参禅者。不惟教律未通未备。核以无实法之纲宗。仍作实法死法会也。若然。支那国里。安所得妙香而调和之。而十大香王。元未尝不在娑婆国土。只今现前身口。卽戒香种。心知寂然之体。卽定香种。觉了灵明之念。卽慧香种。戒定慧之种备。则禅教律之本得矣。居士试取而调之。使馨芬郁发。一人清净故。多人清净。一世界清净故。多世界清净。俾此五浊恶世。人人得无根信。如伊兰木出栴檀香。谁谓苕水非熙连河。长者非卽毗卢遮那法界藏哉。
　　【观泉开士化万人毕生念佛同生净土序】
　　出世之要。莫尚愿力。愿者。信所钟。行所出也。无信则无愿。不愿可云信乎。无愿则无行。愿相续。非卽行相续乎。所以法藏比丘四十八愿旣发。阿弥陀佛四种净土斯严。从是以来。愿愿相续。卽是灯灯无尽。莲宗诸祖。堪为左券。观泉一法友。剌血书法华。翘勤礼大悲行法。毕生日念佛万声。今欲化他。谓万声局难取必。无论千百十。下至一声。但终身不替。便决定横超。宝王三昧。谓一念得生。不我欺也。余嘉其说。卽此是往生公据。佛祖阶梯。弁语以劝登斯籍者。便作标名莲蘂想。不必别求圆顿。一念已超佛地矣。
　　【能乘所乘序】
　　夫性修之旨不明。由惑于忘能所之雄谈。未达能所实义故也。有善御者。驾千里之马。服千里之服。而纆牵长。不取千里矣。设纆牵不长。不善御者御之。可取千里哉。然御无他术。惟车马相忘而已。人不忘马不御马。马不忘车不运车。谓人忘车马。马忘人车可也。谓无人无车无马可乎哉。圆顿行人。知正因真性轨之为车体。了因观照轨之为良马。缘因资成轨之为具度也。此三不一不异。故相须而相忘。遂举性三。以为修三。能乘闻慧。所乘教乘。能乘思慧。所乘行乘。能乘修慧。所乘理乘。从性讫修。能所歴然。而相忘于不二。是谓全性成修。全修卽性者也。菰城杨智琴。潜心台教。号乘乘居士。夫教行理乘。如上古瑶琴。若无妙指。妙音不发。必以三慧乘之。方知教观不二也。
　　【惠应寺放生莲社序】
　　能儒氏之为教也。大而博。深而不可晦。极六合内外不为迂。余昔拘虚程朱之学。不惟望洋。复兴斥鷃。今乃骎骎然。入于其中。异哉能儒如来观音地藏巧以胜异方便。转我邪心。令生正信也。予因得仰承如来威力。作师子吼。徧破一切外道邪心。夫物虽微。谁不爱命。只此爱命之心。便是真常佛性。此心不在内。不在外。不在中闲。非过去。非现在。非未来。非有。非无。非亦有亦无。非非有非无。本自离过绝非。不可思议。迷此心性真常真乐真我真净。妄认四大为自身相。六尘缘影为自心相。是故于中分人分物。起爱起憎。惑业苦轮。循环不息。若能直下谛观现前一念心性。似局四大缘影中。实非四大缘影所能区局。如心佛亦尔。如佛众生然。便知心佛众生。的的三无差别。杀生卽杀自心未来诸佛。放生卽放自心未来诸佛。若放自心未来诸佛。卽真念佛三昧。修此念佛三昧。是恒转妙法华经。百千万亿部也。我释迦如来之道。未坠于地。良由含灵抱识。无不各具全体大用。今举此全体大用。而为社。为文。为诗。为种种法语。岂复有文献不足征之叹哉。故题其编曰。能儒文献。而为之序。
　　【重刻破空论自序】
　　经云。寕起有见如须弥山。勿起恶取空见如芥子许。盖空见拨无因果。能断五乘善根故也。然般若如大火聚。四边不可触。触则被烧。苟不取著。则温身熟食除冥。以喻四门皆可入道。又何为独破空哉。须知空句破。则四句皆破。破空句。正所以显空门。空门显。则四门皆显。菩萨欲具一切佛法。当学般若。般若何止破相始教而已。且如此经。一则云。有持戒修福者。于此章句能生信心。再则云。应无所住而生其心。应生无所住心。继又云。以无我无人无众生无寿者。修一切善法。卽得阿耨多罗三藐三菩提。乃至云。发阿耨多罗三藐三菩提心者。于法不说断灭相。是岂非实相大乘之正印乎。此论初发意于武水。次成稾于霞漳。一刻温陵。再刻苕城。兹复刻诸畱都。予喜王城缁素。咸于甚深般若有大因缘也。弁数语于首。
　　【杨辅之乞金刚集解序】
　　一代时教。皆生死海中广大津梁。而般若尤为迅航。菩萨未有不学般若。成无上菩提者。般若一十六会。会一切皆摩诃衍。共则三乘同进。不共菩萨独修。惟第九金刚之会。直指无住生心妙旨。故云为发大乘最上乘者说。盖圆顿极谈。实相正印。所以黄梅印心。六祖悟道也。世之解者。仅以无住无相为其宗体。岂知般若如大火聚。四边皆不可取。四门皆可入乎。尝玩经中较福。每举舍财舍身。颇似般若功胜。布施功劣。乃经初云。菩萨于法应无所住行于布施。又云。菩萨不住相布施。其福德不可思量。由此言之。布施卽般若。非离布施别谈般若也。弥勒无著天亲功德施。四大菩萨造论。皆谓布施具三檀。三檀摄六度。后人纵有注释。岂能过四大菩萨。更出奇见哉。宣圣云。有德者必有言。予亦云。修般若者必修布施。今人不然。高谈般若。无不点胷。语以修舍。则心惊怖。反驾言不必著相。讵知不著布施相。早著悭贪相矣。设悭贪无悭贪相。何不布施无布施相之为妙也。经云。法尚应舍。何况非法。著布施是著法。著悭贪岂不著非法邪。此所谓无德无言者也。然佛法如栴檀林。入者有心无心。皆染香气。古今诸解。虽未必尽当。亦无不有般若妙香存焉。此集解之所为作欤。
　　【重刻大佛顶经玄文自序】
　　性相二宗。犹波与水。不可分隔。其流弊也。至分河饮水。此岂文殊弥勒之过。亦岂马鸣护法之旨哉。谓真如受熏。譬劫火洞然。虚空安得独冷。谓真如不受熏。譬劫火洞然。虚空何尝烂坏。故知得其语。合则双美。失其宗。离则两伤。大佛顶云。虚空体非群相。不拒诸相发挥。只此一言。两疑冰释。善夫智者大师有言。偏执法性生一切法。何异自生。偏执黎邪生一切法。何异他生。例而推之。纵谓法性黎邪和合生一切法。何异共生。非法性非黎邪生一切法。何异无因缘生。此之四句。无非是谤。傥妙达无生。不起性计。四句虽不可说。有四悉檀因缘。亦可得说。谓真如不思议熏生一切法。黎邪是可熏性生一切法。皆无不可。乃知智者。真悟权实秘要。于经未来。悬合旨趣若此。经来智者不可作。习台宗者昧唯识。习法相者迷圆理。所以众解。咸失纲要。究义理之攸归。蚊咬铁橛。判文字之下落。凿孔栽须。旭未剃发。曾研此典。每飜旧注。迷闷实多。后因双径坐禅。始解文字之缚。复因数番讲演。深理葛藤之根。并探二宗。融以心镜。直至温陵弘法。方得取笔疾书。脱稾未几。剞劂旋毕。板畱甘露戒坛。不能携至江外。兹游普德。略露赃私。诸友重刻。复述片言。剖千古未破之藩篱。犯从来严设之禁忌。位卑言高。安免于罪。然出世君子。谅不以人废言也。
　　【刻大乘止观释要自序】
　　大乘者。心性之异名也。止观者。寂照之异名也。世顾离心性别觅大乘。离止观别谈寂照。何异骑牛觅牛。丙丁童子求火乎。儒者之道。有见而知之。有闻而知之。佛道亦然。北齐大师。悟中论四句偈义。直接龙树心印。一传南岳。再传天台。天台述为摩诃止观等书。由是止观法门。盛闻于世。顿渐不定。三法并圆。乃南岳所示。曲授心要。世皆罔闻。今试细读。实为圆三止观总纲。文不繁而义已备。独慈云忏主。五百年后。序而行之。迄今又将五百余年。微言将绝。予愧不敏。未能闻道。姑效盲人摸象。述为释要。以助其传。李石兰张孺含二居士。集众缘付梓。大乘缘起。为弁简端。
　　【警心居士持地藏本愿经兼劝人序】
　　惟圣罔念作狂。惟狂克念作圣。此危微的传也。佛法亦尔。一念迷常寂光土便成阿鼻地狱。一念悟阿鼻地狱便是常寂光土。所以地藏本愿。直与华严同一血脉。试观华严世界。卽空卽假卽中。不可思议。地狱众苦。亦卽空卽假卽中。不可思议。华严明自心本具之净土。令人知归。地藏明自心本具之苦轮。令人知避。一归一避。旨趣永殊。而归亦唯心。避亦唯心。心外决无别法。儒所谓道二。仁与不仁而已。危乎微乎。善利分舜跖之关。去存为人禽之别。熟读本愿经。不思自觉觉他出地狱归华藏者。必不仁之甚者也。警心居士悯之。遂毕世受持。兼以劝人。予谓适发此心。地狱苦轮。便当顿息。欢喜为序。代法界众生普劝云。
　　【赠石淙掩关礼忏占轮相序】
　　佛法无他。与世情相反而已。心观无他。与妄想计著相反而已。今学佛法者。率借佛法以助世情。说观心者。率因心观而益想著。正法埽地。僧轮转绝。可痛也。近代传孔颜心法者。惟阳明先生一人。传佛祖心法者。惟紫柏大师一人。旭生也晚。习儒时。不得亲炙阳明。后学佛不得躬承紫柏。所以虽于儒释源流。略窥一线。知与世谛流布之理学禅机。迥然不同。而障厚慧弱。福薄习强。遂尔半生误于虚名。罔臻实诣。曩觉比丘多惭。退为求寂。今更愧沙弥真义。仅称但三归矣。敢更以空言赠人。然窃玩占察善恶业报一经。原属释迦大圣彻底悲心。地藏菩萨格外方便。三种轮相。巧示业报因缘。无疑不决。二种观道。深明进趣方便。大乘可登。以五悔称名为发轫先容。以一实境界为平等归趣。夫五悔者。敌体反世情者也。二观者。敌体反妄想计著者也。忏悔发露。永断相续。灭业障。劝请说法。灭魔障。随喜功德。灭嫉妒障。善巧回向。灭著有障。发坚固愿。灭退忘障。唯心识观。先知外境本虚。皆心所现。次达内心如幻。了无真实。真如实观。深达若境若心。统惟法性。法性不生不灭。故诸法皆当体不生不灭。如千沤万波。统惟湿性。千器万像。统惟金性。五悔飜破无始事障。二观飜破无始理障。二障旣净。成真应二身。三聚净戒。一念圆发。而三轮清净之相。特表示取信。以显住持僧宝。绝仍可续。孟轲所谓豪杰之士。无文王犹兴。闻而知之。不异见而知之云尔。嗟乎。予能知占察大旨。依经立忏。而未能自得轮相。人谁信之。此实说药不服。咎不在药也。良方良药。昭昭具在。地藏菩萨。决不我欺。我已知不服之咎。誓将服之。而石淙法友。先得我心。亦将掩关。以祈清净。愿各努力。日夜涂抹。幷慎药忌。避风寒。他日绍舍那真［胤丿］。灵峰片石。当与灵鹫第一峰。同时点首矣。
　　【缘居序】
　　世出世法。皆缘生也。缘生无性。故惟至人。能随缘而不失其真。真也者。卽缘非缘。非缘而不碍诸缘者也。善夫李方山之言曰。一念顿悟缘起无生。超彼三乘权学等见。盖凡夫贪著幻缘。不能舍离。二乘厌离生缘。不能游戏出没。皆由未了无生。妄成取舍。若谛观染净缘起。四性无生。无生则无灭。无灭则无聚无散。何法可欣。何法可厌。是以素位而行。无入而不自得。经云。极乐修行一劫。不如娑婆修行一日。吾亦云。出家修行一劫。不如在家修行一日。在家多恶因缘缠绕。而能不忘三宝。不舍正念。是火中莲花。希有难得。出家离于尘坌。安处林野。上者耽空滞寂。不念人世之苦。下者静极思动。反羡市朝之荣。岂若浊水摩尼。任汨流而清光如故者哉。冶堂居士。易读书禅。曰缘居。知缘断不作实想。知不实断无贪著。亦无厌绝。惟随缘消旧业而可矣。蕅益子。枯坐北天目之藏堂。闻而随喜。漫书此以相印。居士当为再抚掌也。
　　【莲漏清音序】
　　经云。若欲净土。先净其心。随其心净。则佛土净。此事理因果并彰之旨。自他权实不二之谈也。而昧者一迷缘影为心。决定惑为色身之内。不知色身外洎山河虚空大地。咸是妙明真心中所现物。是故西方极乐世界。卽唯心净土。现在乐邦教主。卽自性弥陀。四明妙宗钞云。应佛显。本性明。托外义成。唯心观立。岂似愚人。妄认六尘缘影为自心相。遂置十万亿刹于心性之外哉。顾惟现前一念心性。觅不可得。是卽空义。炳现万法。是卽假义。心外无法。法外无心。是卽中义。迷心卽空。名见思惑。迷心卽假。号尘沙惑。迷心卽中。称无明惑。三惑旣炽。四土斯秽。今一心念佛。不计我我所。卽空义显。随念佛时。佛随心现。便知十界皆惟心造。卽假义显。不惟是心作佛。亦且是心是佛。卽中义显。一心三义旣显。便能圆破三惑。圆净四土。仍于无次第中。假说次第。观行破惑。同居土净。相似破惑。方便土净。分证破惑。实报土净。究竟破惑。常寂光土永得清净。卽中故常。卽假故寂。卽空故光。又复三谛皆常。三惑皆寂。三智皆光。此一非一。举一卽三。此三非三。言三卽一。不纵横。不并别。不可思议。名秘密藏。阿弥陀佛先证此也。一切众生久迷此也。吾人现前注念此也。是谓念佛三昧。是谓心净土净。先悟后修。名理一心。理一事亦一矣。先修后悟。名事一心。事一理亦一矣。文殊一行三昧。普贤十大愿王。远公刻莲漏于东林。云栖号莲池以明志。皆归极于此也。丁莲侣老居士。深信笃行之余。徧阅古今净土法要。摘最警者。目为莲漏清音。始法胜。终现应。凡二十五章。条理井然。群疑冰释。夫疑非可强释也。由本无可疑故也。因僭为序如此。
　　【重刻成唯识论自考录序】
　　三界唯心。万法唯识。此性相二宗。所由立也。说者谓一心真如。故号性宗。八识生灭。故称相宗。独不曰。心有真心妄心。识有真识妄识乎。马鸣依一心造起信论。立真如生灭二门。生灭何尝离真心别有体也。天亲依八识造三十颂。明真如卽识实性。与一切法不一不异。真如何尝离妄识别有相也。龙树中论。指因缘生法。卽空假中。是生灭外无真如。棱伽云。心意识八种。俗故相有别。真故相无别。相所相无故。是真如生灭非一异。而护法菩萨于识论中最出手眼。直云为遣妄执心心所外。实有境故。说唯有识。若执唯识真实有者。如执外境。亦是法执。噫。苟得此意。何至分河饮水哉。尝论之。性随相转。何性不相。设不徧达诸相。无量差别。安知妙性具足如斯染净功能。相本性融。何相不性。设不深知一性圆顿满足。安知诸相无非事事无碍法界。故台宗剧谈实相。必约百界千如。夫五位百法。独非百界千如之性相邪。百界千如。无非实相。五位百法独非实相邪。若不分别五位百法。真俗假实。种现差别。种种不同。则所云点如明相。迤逦不同。一假一切假者。不几儱侗邪。护法尅论心心所法。各具四分。夫相分各各不同。可也。见分可一向不同邪。卽见分各各不同。可也。自证分证自证分可一向不同邪。若使一向不同。则心王八。心所五十一。将一人果有五十九自证证自证分。抗然角立。互不相知。不几割裂纷糅邪。然使心王心所惟同一自证证自证分。又安得云心心所法各皆四分所成。不几堕用别体同之执邪。更就相分论之。且如拈一茎华。此华本质。如来大圆镜智之相分也。佛眼所见华。成所作智之相分也。佛智所知华。妙观察智之相分也。此三为一为异。若定异。何处别有三华。若定一。佛眼不视时。但灭成所作智相分。余二仍在。佛智不缘时。但灭妙观察智相分。本质仍在。又眼见华时。有眼识相分。闻华香。尝华味。觉华触。各有鼻舌身识相分。佛一人旣尔。迦叶复有三华四微。百万人天各各皆有三华四微。如是无量三华四微。同在一处。似如一镜。不襍不乱。无二无别。于百万人天中。随拈一人相分时。必摄一切诸人相分。于眼等识中。随拈一识相分时。必摄余诸识相分。重重无尽。无尽重重。是可思议邪。不可思议邪。一华旣尔。物物皆然。色尘旣尔。六尘皆然。相分有质尚尔。见分寕独不然。见分通三量尚尔。自证证自证分唯现量岂反不然。后世弘相宗者。何为自设藩域。曾弗一深思也。是故习性不习相。未有不瞒盰者。习相不习性。未有不胶滞者。唯南岳思大禅师。大乘止观一书。出识论未来前。具阐性相幽秘。盖深证无师智耳。厥后欲明心要。须藉文言。当知成唯识论。大裨性学。惜慈恩没。疏复失传。仅散现大钞宗镜诸书。及开蒙二卷。稍存线索。国初以来。竟成绝学。万歴初年。紫柏大师接寂音之道。盛赞此宗。爰有俗诠证义集解诸书。而绍法师音义为长。音义未全。故不流通。基法主续补成疏。亦颇简要。惠法主谓疏多譌。复出此自考录。予谓此宗。至方而至圆。至赜而不乱。至深细而非幻罔。至详明而有纲要。设非妙悟。莫穷底里。诸家著述。固未立极。亦各擅所长。苟因是而求之。深造自得。触著性相源头。不离只今现前一念。则知三乘十二分教。皆吾心识注脚。与马鸣天亲同一鼻孔出气。何竢予言而知深浅得失也。
　　【庐山香炉峰重结莲社序】
　　佛法之入震旦也。大小并陈。权实双著。求三根普被。摄机最广。义门最圆顿者。莫若净土。什师初译阿弥陀经。远师随结东林莲社。于时十八高贤。表表人杰。济济一堂。陶谢诸公。瞠乎其后。余可知矣。香炉峰去东林五里。而近高贤。有爱其幽胜者。结茅以居。爰称灵域唐白香山筑草堂峰侧。名高贤结茅处。为遗爱寺。世庙时无尽灯禅师挂锡。示寂后。至今全身不散如入禅定。灯师得法于天奇瑞师。实高峰第九代孙。神庙闲。雪浪恩法师。化道大行。争尚慧解。有石门纪法主居此。独以精进修行绍之。雅为憨师所重。颛愚师所最敬仰。亦坦焉迁化于峰前。香山遗爱。始惟高贤一人。今得灯纪二师。而成三矣。纪师法孙。拂尘泰公。久侍颛师。出入禅讲。旋归净土。愿续远师芳躅。重开莲社玄门。微予一言弄引。予与泰公交未久。然大悲坛同事忏摩诚笃真恳。非泛泛庸流。逮结夏商究止观。颇多会心。诚莲盟长也。吾愿士民闻风兴起。凡圣各秉坚诚。俾东林盛事。不得专美于前。则后五百年佛事。倍为希有难得。功亦百千万倍于当年也已。
　　【劝念豆儿佛序】
　　心之本觉曰佛。心之始觉曰念。顾本觉之在人心也。似异而恒同。乃始觉之随人用也。虽同而恒异。是故背尘合觉。便名始觉。背觉合尘。便号无明。无明无体。卽以始觉为体。始觉无相。卽以无明为相。是故众生念五欲时。卽名欲界无明。念四禅四空。卽名色无色界无明。念断常。卽名邪见无明。念涅槃。卽名界外无明。唯有念佛之时。卽名始觉。故曰诸佛正徧知海。从心想生。众生心想佛时。是心卽是三十二相。八十种好。是心作佛是心是佛。是故一切法门。无不从此念佛法门流出。无不摄入念佛门中。一念相应一念佛。一日相应一日佛。直捷圆顿。离见超情。马祖卽心卽佛。盖深得乎此也。夫知卽心卽佛。断无不念佛时矣。而迷者误认缘影为心。又妄谓心旣卽佛。便不须念。故不得已。转为方便。曰非心非佛。又曰不是心。不是佛。不是物等。此曲为中下解粘去缚。非直指人心。见性成佛之本旨矣。后世逐块韩卢。反以非心非佛。乃至种种险句为奇特。以卽心卽佛为平常。何异嗜巴豆大黄。吐弃膏梁美味者也。桐城有二人结伴为客。一死。伴葬之。携赀还其妇。妇疑。伴愤甚。往尸处陈祭哭诉。鬼与伴问答。如生前。乃同归作证。中涂遇事。偶一念阿弥陀佛。鬼大唤。何放光怖我。更速转数念。鬼惧曰。汝一念。胸辄舒五色光十余丈。眩我心目。不能复近汝矣。归语我妇。令自来。当为汝雪冤。伴因此醒悟。出家为高僧。嗟嗟。甫举一念。光轮便舒。故寿昌大师云。念佛心。卽是佛也。岂今时念佛。他时成佛哉。惜鬼不种善根。不闻佛名。故惊怖。傥本念佛人。仗此良缘。寕不顿超乐土邪。毕贯之居士。参尽天下纳僧。乃死心念佛。求生净土。兼劝人以豆念佛结佛缘。人身一豆耳。当念佛时。身卽放光。所谓佛身充满于法界者。非乎。今以豆念佛。豆必放光。以放光豆。作放光食。入众僧腹。无论其人念佛不念佛。皆必恒放光明。令遇斯光者。有心无心。皆得解脱。光光相照。成无尽灯。则生界顿空。更不必别谈向上。便是向上极则公案矣。僧问赵州。如何是毗卢师法身主。州云阿弥陀佛。阿弥陀佛。请以此诚言为证。
　　【放生社序】
　　佛以杀生为首戒。儒以好生为大德。成汤解网。子产畜鱼。凡全吾恻隐而已。充恻隐之心。仁不可胜用。引伸触类。便是大慈大悲。人心佛心。有二心哉。人心不异佛心。则娑婆不异极乐。谁谓劫浊不可转也。欲卽人心证佛心。转劫浊成净土。术莫妙于放生。放生一法。唯扩与久。一杯水不救车薪火。设人各一杯焉。一杯不已。再一杯焉。杯水多。车火未有不灭者。今杀运纷纷。并同分恶业招感。非慈三昧水。孰能熄之。非知宣尼心学。瞿昙心法者。孰能行之。济生庵放生社。绝而复续。续之者皆儒门高足也。诚以弘毅。接忠恕之传。使此社由扩而久。则经天纬地。旋乾转坤事业。尽在其中。苟不负此社。斯不负孔门道胍。灵山付嘱。究竟为不负本有恻隐之心矣。
　　【刻重订诸经日诵自序】
　　佛世比丘。或习禅坐。或行头陀。或事梵呗。或专说法。趋涅槃道。初无定辙。然皆遵佛明诲。未有妄率己意者也。法流东土。始亦如是。自马祖建丛林。百丈立清规。世相沿袭。遂各出私见。妄增条章。如藏中百丈清规一书。及流通诸经日诵三册。杜撰穿凿。不一而足。寕惟罔知正修行路。秖早晚课诵一事。参差失欸。惟事唱赞鼓钹。大可叹矣。云栖和尚。较刻定本。古杭诸处。多分遵行。而畱都积弊。分毫未革。迩与幽栖学侣。力正其譌。重谋付梓。再删繁芜。独存切要。幷于律藏。取警策身心有益初学者。略补一二。以公同志。愿高明者守禅观之清雅。庶可随文入证。莫羡瑜伽音响也。
　　【悲华经序】
　　大悲释尊。能为难事。较十方三世佛。徧称勇猛。而悲华一经。叙述尤详。此经亦名大乘大悲芬陀利。经谓摄取净土菩萨如余华。唯大悲苦行菩萨。如芬陀利华也。然释尊成佛。刹海微尘数劫。为众生故。于恒沙劫前。示作宝海大臣。其长子成佛。名宝藏。旣劝轮王千子。及诸小王。供佛发心。各取净土。后独发悲誓。愿取秽土。呜呼。我辈垢重障深。久为十方佛所摈弃。聚此五浊世闲。自非释尊彻底大悲。何由得闻出世法要。当知今日四众弟子。无非昔日饮大悲血。食大悲肉。受用大悲头目髓脑。及余身分者也。释尊舍无量血肉身分。令我辈成菩提种。我辈犹复不思报恩。尚可为人乎。经云。菩萨有四法懈怠。一愿取净世界。二愿于净众作佛事。三愿成佛不说声闻辟支法。四愿成佛寿命无量。有四种精进。一愿取不净世界。二不净人中作佛事。三成佛说三乘法。四成佛得中寿。此经宗要。槩不出此。然懈怠菩萨。如恒河沙。而精进菩萨。迄今不满十人。故释尊虽自取秽土。仍劝秽土众生。求生极乐。苦口叮咛。不一而足。吾辈信大悲语。卽同大悲心。生极乐已。方可速入不净世界。于不净人中。说种种法。数示生灭。为第一精进菩萨。吴兴唐宜之。甫读是经。不禁感泣。山东耿闇然。适闻是经。便誓流通。此皆释尊真实眷属。一切人中芬陀利华也。此经久行世闲。五浊不难度尽。深心随喜为之序。
</div>
    <div class="pagination">
<a href="灵峰蕅益大师宗论_page18.html">上一页</a><span>...</span><a href="灵峰蕅益大师宗论_page14.html">14</a><a href="灵峰蕅益大师宗论_page15.html">15</a><a href="灵峰蕅益大师宗论_page16.html">16</a><a href="灵峰蕅益大师宗论_page17.html">17</a><a href="灵峰蕅益大师宗论_page18.html">18</a><span class="current-page">19</span><a href="灵峰蕅益大师宗论_page20.html">20</a><a href="灵峰蕅益大师宗论_page21.html">21</a><a href="灵峰蕅益大师宗论_page22.html">22</a><a href="灵峰蕅益大师宗论_page23.html">23</a><a href="灵峰蕅益大师宗论_page24.html">24</a><span>...</span><a href="灵峰蕅益大师宗论_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
