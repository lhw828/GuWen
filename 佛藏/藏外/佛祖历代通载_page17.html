<!DOCTYPE html>
<html>
 <head>
  <meta charset="utf-8"/>
  <title>
   佛祖历代通载 - 第 17 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖历代通载 - 第 17 页/共 22 页
  </h1>
  <div class="content">
   佛祖歴代通载卷十七
&lt;子部,释家类,佛祖历代通载&gt;
　　钦定四库全书
　　佛祖歴代通载卷十八　　元　释念常　撰宋　【雷氏曰宋朝祖宗真仁英神哲徽及少百六十六靖康北迁】
　　庚申太祖朗【姓赵王火徳都于汴初名匡宣祖次子生于洛阳雄武端慤识度豁如周祖以为东西班首世祖命掌亲军迁殿前都点检恭帝命征河东晚驻陈桥驿军情忽变众拥立之正月四日受禅丙子十月崩于万岁殿永昌陵夀五十】改建隆　辽应歴十年
　　是年十二月诏于扬州城下战地造寺赐额建隆赐田四顷命僧道晖主之初周废佛寺三万三百所毁镇州大悲像铸钱世宗亲秉洞其膺不四年疽溃于膺帝偕太宗目击其事因问神僧麻衣天下何时定麻衣曰甲子方大定仍对以三武废教之祸帝深然之及即位屡建佛寺岁度八千僧【出欧阳外传疏】
　　辛酉诏诞圣节京师及天下命僧升座祝夀为准壬戌诏毎年试童行通莲经七轴者给祠部牒披剃荆髙继冲【字成和融之子立一年降宋】　南唐李煜立
　　癸亥改干德　慕容延钊伐荆降封冲武寜军节度甲子诏王全斌等伐蜀乙丑降于宋
　　丙寅　　东汉继恩【其父薛钊刘旻爱其贤以女妻之生恩钊卒后适何氏生元何氏夫妇卒承钧无子旻以二子命钧养之定王钧薨恩绍位九月为侯覇荣杀之】
　　继元【姓何氏亦承钧养子恩之同母弟郭无为侯覇荣迎立之改年广运一十三年】
　　丁卯三月五星聚奎　大教东九百年矣
　　戊辰改开寳　辽景宗讳明扆立【更名贤世宗子改年保寜治十五年】己巳二月十六长春节诏【四海僧上表入殿庭试三学十余条全通者赐紫衣号曰手表僧宰辅亲王监司刺史各荐所知唯西街所荐是日入内殿门下牒谓之前师号仍赐紫衣】
　　辛未诏成都造金银字佛经各一藏【初戊辰九月廿七勑兵部侍郎刘熈古监造是年六月十一日勑再造金字经一藏】
　　壬申诏雕佛经一藏【计一十　封南汉鋹思赦侯三万板　又遣陶谷下宋齐丘】天台山德韶国师示寂师处州龙泉陈氏母叶梦白光触体因而有娠及诞尤多竒异年十五有梵僧勉令出家十七依本州龙归寺落髪十八纳戒于信州开元后梁开平中逰方投子山见大同禅师发心之始也次谒龙牙疎山各有机縁歴五十四员知识皆不契后之临川谒净惠益公一见深器之师以徧叅但随众而已益上堂僧问如何是曹源一滴水益云是曹源一滴水师于座侧豁然大悟平生疑滞涣若氷释遂以所悟闻于益益曰汝向后当为国王师致祖道光大吾不如也自是诸方异唱古今键与之决择不留微迹寻逰天台观智者顗禅师遗迹若旧复与智者同姓时谓后身焉初止白沙吴越忠懿王以国王子刺台州向师之名延请问道师谓之曰他日为覇主无忘佛恩后汉干祐元年王嗣位遣使迎之申弟子礼有传天台教义寂者屡恳于师曰智者之教年祀寖逺虑多散落今新罗国其本甚备自非和尚慈力其孰能致之乎师于是闻于忠懿王王遣使及赍师书徃彼缮冩备足而囘迄今盛行于江南师于般若开堂説法十二防语具传灯尝有偈示众曰通峰顶不是人间心外无法满目青山开寳辛未华顶四峰忽摧声震若雷师曰吾非久矣明年六月大星殒于峯顶林木变白师乃示寂于莲华峰叅问如常二十八日集众言别跏趺而逝夀八十二腊六十五
　　癸酉　后周恭帝崇训卒
　　汝州风穴禅师示寂讳延沼伪唐干寜三年十二月生于余杭刘氏少魁垒有英气于书无所不观然无经世意父兄强之仕一至京师即东归从开元寺智恭律师剃髪受具防讲肆玩法华义修止观定惠宿师争下之弃去防名山谒越州镜清怤禅师机语不契北防襄沔间寓止华严时僧守廓者自南院颙公所来华严升座曰若是临济德山髙亭大愚鸟窠舩子下児孙不用如何若何便请单刀直入廓出众便喝华严亦喝廓又喝华严亦喝廓礼拜起指以顾众曰这老汉一塲败缺喝一喝归众穴心竒之因结为友遂黙悟三旨要叹曰临济用处如是耶廓使更见南院问曰入门须辩主端的请师分南院左拊其穴便喝院右拊其穴亦喝院曰左边一拍且止右邉一拍作麽生穴云瞎院反取主杖穴笑云盲枷瞎棒倒夺打和尚去南院倚主杖曰今日黄面浙子钝置穴云大似持鉢不得诈言不饥院曰子到此间乎曰是何言欤院曰好问汝曰亦不可放过便礼拜南院喜赐之坐问所与游者何人对曰襄州与廓侍者同夏院曰亲见作家穴于是俯就弟子之列从容承禀日闻智证南院曰汝乗愿力来荷大法非偶然也问曰女闻临济将终时语不曰闻曰临济云谁知吾正法眼藏向这瞎驴邉灭却渠平生如师子见即杀人及其将死何故屈妥尾如此对曰宻付将终全主即灭又问三圣如何亦无语乎曰亲承入室之真子不同门外之防人院颔之又问四种料简语料简何法对曰凡语不滞凡情即堕圣觧学者大病先圣哀之为施方便如楔出楔曰如何是夺人不夺境曰新出红炉金弹子簉破阇黎铁面门又问如何是夺境不夺人曰蒭草乍分头脑裂乱云初绽影犹存又问如何是人境俱夺曰蹑足进前须急急促鞭当鞅莫迟迟又问如何是人境俱不夺曰常忆江南三月里鹧鸪啼处百花香又问曰临济有三句当日有问如何是第一句济云三要印开朱防窄未容拟议主賔存穴随声便喝又曰如何是第二句济云妙觧岂容无着问沤和争赴截流机穴云未问已前错又问曰如何是第三句济曰但看棚头弄傀儡抽牵全借里头人穴云明破即不堪于是南院以为可以支临济幸不孤负兴化先师所以付托之意穴依止六年乃辞去后唐长兴二年至汝水见草屋数椽依山如逃亡人家问田父此何所田父曰古风穴寺世以律居僧物故又嵗饥众弃之而去余佛像鼓钟耳穴云我居之可乎田父曰可穴入留止日乞村落夜然松脂单丁者七年檀信为新之成丛林伪晋天福二年州牧闻其风尽礼致之上元日开法嗣南院伪汉干祐二年牧移守郢州穴又避冦徃依之牧馆于郡斋冦平汝州有宋太师者施第为寳坊号新寺迎穴居焉法席冠天下学者自逺而至升座曰先师曰欲得亲切莫将问来问防麽问在答处答在问处虽然如是有时问不在答处答不在问处女若拟议老僧在女脚跟底大凡叅学眼目直须临机大用现前勿自拘于小节设使言前荐得犹为滞殻迷封句下精通未免触途狂见应是向来依他作觧明昧两岐与女一切扫却直教个个如师子児咤呀地对众证据哮吼一声壁立千仭谁敢正眼觑着觑着即瞎却渠眼又曰若立一尘家国兴盛野老颦頞不立一尘家国丧亡野老安贴于此明得阇黎无分全是老僧于此不明老僧即是阇黎阇黎与老僧无别亦能悟却天下人亦能瞎却天下人欲识阇黎麽拊其左曰这里是欲识老僧麽拊其右曰这里是于时莫有善其机者伪周广顺元年赐寺名广惠二十有二年以宋开寳六年癸酉八月旦登座説偈曰道在乗时须济物逺方来慕自腾腾他年有叟情相似日日香烟夜夜灯至十五日跏趺而化前一日手书别檀越阅世七十有八坐五十有九夏有得法上首住汝州首山念禅师甲戌诏曹彬等征南唐　辽改干亨
　　乙亥曹彬擒南唐主李煜归封违命侯国除
　　杭州慧日永明智觉禅师示寂讳延夀余杭人姓王氏总角之岁归心佛乗既冠不茹荤日唯一食持法华七行俱下六旬悉能诵之感羣羊跪听年二十八为华亭镇将属翠岩永明大师迁止龙册寺大阐化时吴越文穆王知师慕道乃从其志放令出家礼翠岩为师执劳供众都亡身宰衣不缯缕食无重味野蔬衣檽以遣朝夕寻徃天台天柱峯九旬习定有鸟尺巢于衣褶中既谒韶国师一见深器之宻授防仍谓师曰汝与元帅有縁他日大兴佛事初住明州雪窦山学侣臻凑师上堂曰雪窦这里迅瀑千寻不停纎粟竒岩万仞无立足处汝等诸人向什麽处进歩时有僧问雪窦一径如何履践师云歩歩寒花结言言彻底氷建隆元年忠懿王请住灵隠山新寺为第一世明年复请住永明大道塲为第二世众盈二千僧问如何是永明防师曰更添香着曰谢师指示曰且喜没交渉师有偈曰欲识永明防门前一湖水日照光明生风来波浪起居永明十五年度弟子千七百人开寳七年入天台山度戒万余人常与七众受菩萨戒夜施神食朝放诸生六时散花行道余力念法花经一万三千部着宗镜録一百卷诗偈赋咏凡千万言髙丽国王览师言教遣使赍书叙弟子礼奉金缕袈裟紫晶数珠金澡灌等彼国僧三十六人亲承印记归国各化一方开寳八年乙亥十二月二十六日辰时焚香告众跏趺而逝夀七十二臈四十二明年建塔于大慈山焉宋太宗赐额曰夀寜禅院云天下大元帅吴越国王钱俶制宗镜録序文曰详夫域中之教三正君臣亲父子厚人伦儒吾之师也寂兮寥兮视听无得自防妙升虚无以止乎乗风驭景君得之则善建不防人得之则延贶无穷道儒之师也四谛十二因縁三明八觧脱时习不忘日修以得一登果地永逹真常释道之宗也惟此三教并自心脩心镜録者智觉禅师所譔也总乎百卷包尽防言我佛金口所宣盈乎海藏盖亦提携后学师之智慧辩才演畅万法明了一心禅际河防惠间云布数而称大莫能尽纪聊为小序以颂宣行云尔
　　宋左朝请郎尚书礼部员外郎护军杨杰撰宗镜録后序云诸佛真语以心为宗众生信道以宗为鉴众生界即诸佛界因迷而为众生诸佛心是众生心因悟而成诸佛心如明鉴万像歴然佛与众生其犹影像槃生死俱是强名鉴体寂而常照鉴光照而常寂心佛众生三无差别国初呉越永明智觉夀禅师证最上乗了第一义洞究教典深逹禅宗禀奉律仪广行利益因读楞伽经云佛语心为宗乃制斯録于无疑中起疑无问中设问为不请友真大师掷龙宫之寳均施羣生彻祖门之关普容来者举目而视有欲皆克信手而拈有疾皆愈荡涤邪见指归妙源所谓举一心为宗照万法为鉴矣若人以佛为鉴则知戒定慧为诸善之宗人天声闻縁觉菩萨如来由此而出一切善莫不信受若以众生为鉴则知贪嗔痴为诸恶之宗修罗傍生地狱趣由此而出一切恶莫不畏惮善恶虽异其宗则同返鉴其心则知灵明湛寂广大融通无为无住无修无证无尘可染无垢可磨为一切诸法之宗矣初呉越忠懿王寳之秘于教藏至元丰中皇弟魏端献王镂板分施名蓝四方学者罕遇其本元祐六年夏防东都法云道塲始见钱唐新本尤为精详乃呉人徐思恭请法涌禅师同永乐法真二三耆宿徧取诸録用三乗典籍贤圣教语校读成就以广流布其益甚愽法涌知予喜阅是録因请为序
　　丙子太宗炅【初名匡义宣第三子初太祖陈桥之变諌兄令军不得剽虏生灵获安至道三年三月崩于万岁殿永熈陵夀五十九】改太平兴国　【诏僧尼复试经科】
　　呉越忠懿王钱俶以国賔宋　【是年十一月日有食之旣】
　　戊寅帝制新译三藏圣教序赐天竺三藏法师天息灾文曰大矣哉我佛之教也化道羣迷阐扬宗性广博宏辩英彦莫能究其防精防妙説庸愚岂可度其源义理幽真空莫测包括万象譬喻无垠总法网之纪纲演无际之正教防四生之苦海译三藏之秘言天地变化乎隂阳日月盈乎寒暑大则説诸善恶细则比于河沙含识万端弗可尽述若窥像法如影随形离六情以长存歴千刼而可久须弥内藏于芥子如来坦荡于无邉逹磨西来传法东土宣扬妙理顺从指归彼岸菩提爱河生灭用行于五浊恶趣拯溺于三业途中经垂世之无穷道无而永泰雪山具叶若银防之耀目岁月烟萝起香界之自逺巍巍罕测杳杳难名所以道资十圣德三贤至道啓乎乾元众妙生乎太易综繁形窍凿昏防絶彼是非开兹昧有西域法师天息灾等常持四忍早悟三空翻贝叶之真诠续人天之圣教芳猷重啓偶运当时润五声于文章畅四始于风律堂堂容止穆穆辉华旷刼而昏垫重明门昭显范而宏光妙法净界腾音利益有情俱登觉岸无所障碍救诸疲羸防昩慈悲汗漫物表柔愎贪狠啓迪昏愚演小乗则声闻合其仪论大乗则正觉立其性含灵悟而福藏教缺而重兴幻化迷途火宅深喻虽设其教不知者多善念生而福量潜臻恶业兴而胜縁皆坠调御四众积行十方澍华雨于金轮防洹河于玉阙有顶之风不可壊无际之水不能漂澄寂湛然圆明清洁之智惠性空无染实相觧脱之因縁可以离烦恼于心田可以得清凉于宇宙朕惭非愽学典防闲岂堪叙文以示来者如縻萤爝火不足比于皎日将防蠡量海岂能穷于深渊者哉
　　己卯　北汉降封彭城公　止僧科
　　沙门賛寜随钱王归朝姓髙氏其先渤海人唐天祐中生于呉兴之德清金鹅别墅出家杭之祥符习南山律著述毘尼时人谓之律虎文学日茂声望日隆武肃诸王公族咸慕重之署为两浙僧统赐号明义宗文兴国三年太宗闻其名召对滋福殿延问弥日改赐通惠诏修大宋髙僧传三十卷及诏撰三教圣贤事迹一百卷初补左街讲经首座知西京教门事咸平初加右街僧録又着内典集一百五十卷外学集四十九卷内翰王禹偁作文集序极其賛羙云至道二年示寂龙井坞焉
　　壬午舒州柯蕚遇异僧于万岁山以杖指松根使蕚镢之得瑞石篆文防圣朝国祚无疆蕚进石于京师诏藏秘府　他日大士寳志降现禁中帝亲闻绪言致祭钟山赐号道林真觉菩萨　是年诏立译经传法院于东京如唐故事宰辅为译经润文设官分职西天中印土惹烂陀罗国宻林寺天息灾与法天施防译经帝制前序诏普度天下童行为僧不限有司常制自即位至是凡度一十七万余人
　　是年九月窜秦王廷羙降涪陵县公安置房州上尝以传国意访之赵普普曰太祖已误陛下岂容再误耶廷羙所以得罪则普为之也卢多逊在朝握权常短赵普普恶之遂入觐观变奏多逊谓陛下万年之后当以天下与魏王魏王当还秦王陛下不当立太子俱坐大逆免死放归田里咸以为寃秦王即太祖少子德芳也上遂南迁二王寻杀之忽一日赵普见空有火一团一羔羊转运其上拜曰普之罪也须防光灭遂得疾命方士祷疾见烟防中有朱牌金字书云魏王廷羙士谢曰普言非其罪也有答之曰杜大后遗言丞相冩书藏之金柜石室而首发多逊之狱致主上杀一弟一侄安可谓之无罪俄而普薨
　　癸未辽圣宗名隆绪即位改统和
　　甲申改雍熈　勑脩泗洲塔　【十月诏士陈赐希夷先生寻请归华山】乙酉二月诏禁増置寺观
　　丁亥益州青城香林院澄逺禅师示寂师生西川汉州绵竹县上官氏法嗣云门偃禅师初住西川导江县迎祥寺天王院时谓水精宫僧问羙味醍醐因甚变成毒药曰导江问见色便见心时如何曰适来什麽处去来问心境俱亡时如何曰开眼坐睡师复住香林僧问北斗里藏身意防如何曰月似弯弓少雨多风问如何是室内一灯曰三人证成鼈问如何是衲衣下事曰腊月火烧山问大众云集请师施设曰三不待两问如何是学人时中事曰恰恰如何是曰今日来明日去问如何是中曰长连牀上【余如传灯】
　　戊子改端拱　【赐西夏李继捧姓名赵保忠寜夏绥宥宻五州使】
　　庚寅改淳化　【诏撰三教圣贤事迹叅政苏易简编次賛寜僧统道士韩德纯预焉】辛卯南安岩尊者示寂师讳自严生郑氏泉州同安人也年十一弃家依建兴卧像寺僧契縁为童子十七为大僧防方至庐陵谒西峯耆宿云豁豁乃清凉智明禅师髙弟云门嫡孙也太宗尝诏至阙馆于北御园中习定久之恳请还山公依止五年宻契心法辞去渡懐仁江有蛟毎为行人害公为説偈诫之而蛟輙去过黄杨峡渇欲饮防溪涸公以杖擿之而水得父老来聚观合爪以为神公遯去武平黄石岩多蛇虎公止住而蛇虎可使令四逺闻之大惊争敬事之民以雨旸男女祷者随其欲应念而获家其像饮食必祭隣寺僧死公不知法当告官便自焚之吏追捕坐庭中问状不答索作偈曰云外野僧死云外野僧烧二法无差互菩提路不遥而字画险劲如擘窠大篆吏大怒以为狂且慢已去僧伽黎曝日中既得释因以布防其首而衣以白服公恨所説法听者疑信半因不语者六年岩寺当输布而民岁代输之公不忍折简置布束中祈免吏张欧阳程者相顾怒甚追至问状不答以为妖人所着防明鲜又索作偈曰一切慈忍力皆吾心所生王官若拘束佛法不流行自是时亦语去防南康槃古山先是西竺波利尊者经始防曰却后当有白衣菩萨来兴此山公住三年而成丛林异迹甚着如本传所属状以闻诏佳之宰相王钦若大叅赵安仁已下皆献诗公未尝视置承尘上而已淳化辛卯正月初六日集众曰吾此日生今正是时遂右脇卧而化阅世八十有二坐六十有五夏谥曰定光圆应禅师
　　首山念禅师莱州人生狄氏防弃家得度于南禅寺为人简重有精识行头陀行日诵法华丛林畏敬之目以为念法华至风穴随众作止无所叅扣然终疑教外有别传之法不言也风穴毎念大仰有防临济一宗至风而止惧当之熟视座下堪任法道无如念者一日升座曰世尊以青莲目顾迦叶正当是时且道个什麽若言不説説又成埋没先圣语未卒念便下去侍者进曰念法华无所言而去何也穴曰渠防也明日念与真上座俱诣方丈穴问真曰如何是世尊不説説真曰鹁鸠树上鸣穴云汝作许多痴福何用乃顾念曰如何师曰动容扬古路不堕峭然机穴谓真曰何不看渠语又一日升座顾视大众念便下去穴即归方丈自是声名重诸方首山在汝州城外荒逺处而念居之终身焉登其门者皆丛林精练衲子念必勘验之留者二十余辈天下称法席之冠必指首山尝问僧不从人荐得的事试道看僧便喝曰好好相借问恶发作麽僧又喝念曰今日放过即不可僧拟议念喝之尝谓众曰佛法无多子只是汝辈自信不及若能自信千圣出头来无柰汝何何故为向汝面前无开口处只为汝自信不及向外驰求所以到这里假如便是释迦佛也与汝三十棒然虽如是初机后学凭个什麽道理且问汝辈还得与麽也未良久云若得与麽方名了事尝作纲宗偈曰咄哉拙郎君巧妙无人识打破林关穿靴水上立咄哉巧女儿撺梭不觧织看他鬬鸡人水牛也不识淳化三年十二月初四日留僧过岁作偈曰吾今年迈六十七老病相依且过日今朝记取明年事明年记着今年日至次年十二月初四日升座辞众曰诸子谩波波过却几恒河观音指弥勒文殊不奈何良久曰白银世界金色身情与无情共一真明暗尽时都不照日轮午后示全身日午后泊然而化塔于首山嫡嗣汾阳昭禅师【余如本传】乙未改至道御制秘藏诠等　六月限僧尼额
　　戊戌真宗恒【太宗第三子初名徳昌又改元侃以轩辕为圣祖目曰昊天玉皇上帝追封孔子曰至圣文宣王夀五十五崩于延庆殿】改年咸平
　　帝制继圣教序赐天竺三藏朝散大夫试光禄卿明教大师法贤其辞曰髙明肇分三辰方乃序其始厚载初定万彚于以发乎端清浊之体旣彰善恶之源是显然后以文物立其教以正典化其俗利益之功同归于理于是乎像法来于西国真谛流于中夏洞贯千古真实之理无以穷囊括九围妙之门莫能究言乎妄想则五蕴皆空现乃真容则一毫圆满广大之教岂能继述者哉伏覩太宗皇帝法性周圆仁慈普布化蛮貊则万辐凑跻烝民于仁夀之乡崇教法则四海云从惠苍生于富庶之域见尊经之浩汗设方便以救沉沦知法界之恢宏行精进而摄懈怠乃择其防宇校彼真文命天竺之髙僧译贝多之佛语象管翻成于金字珠编复置于琅龙宫之圣藻惟新鹫岭之苾蒭仰叹繇是三乗共贯四谛同圆尽苦空真正之言显秘宻研精之义讃相相乎实相论空空乎尽空华严之理合辙金仙之教同规矩朕纉嗣丕搆防临寳图常翼翼以抚兆民毎兢兢而守先训以至释典犹未精详原其幽深曷能探测有译经西域僧法贤奏章恳切致意专勤以先皇帝大阐真风髙传佛日兴前王之坠典振觉路之颓纲欲旌天造之功庸用广圣文之述作请予制序继圣教焉自圣考上仙追号罔极息政事之外何暇经心今已禫除思臻防奥虽防承慈训柰夙乏通才焉穷乎法海之津涯莫造乎空门之阃域畧敷大意以狥舆情蹄涔不足拟浴日之波尺棰岂能量昊天之影聊述短序以纪圣功者焉
　　甲辰改景德　东吴僧道源续开平以来宗师机縁统集寳林圣曺等传为传灯録三十卷阙进呈帝覧之嘉赏勑翰林杨亿等刋正并撰序颁行天下
　　戊申改大中祥符　【六月天书降太山　十月东封】
　　己酉诏诸路置天庆观　【先是杨砺充襄王府记室夜梦至一大殿上真人服王者衣冠秉圭南向前有案置籍録人姓名砺见已名居上因请示休咎真人指一人曰此来和天尊异日为汝主也砺问之天尊笑曰此去四十年汝功成余名亦显砺醒而志之及充襄王府记室叅军追而语诸人曰吾今见襄王仪貌即来和天尊也上即位后多好神仙道家之术焉】
　　癸丑　辽改开泰复号大契丹
　　甲寅天竺三藏施法防【译佛吉祥等经二百余卷叅政赵安仁等润文】
　　乙卯诏道释藏经互相毁者删去枢宻王钦若以化胡经乃古圣遗迹不可削　　又诏王钦若详定罗天醮仪一十卷颁行
　　丁巳改天禧　禁民弃父母而为僧道
　　己未帝于九月大防道释于大安殿凡万三千余人先是建斋醮上亲临赐以银药大钱
　　壬戌改干兴二月上崩　辽改年太平
　　杭州孤山智圆法师卒字无外自号中庸子或称潜夫生钱唐徐氏父母令入空门八嵗受具二十一闻奉先源清师传天台三观之防问辩凡二年而清殁遂居西湖孤山学者归之如市与处士林和靖为隣友王钦若出抚钱唐慈云遣使邀师同迓之圆笑谓使者曰钱唐境上且驻却一僧圆早瘿瘵疾故又号病夫讲道吟哦未尝倦预戒门人曰吾殁后毋厚以罪我毋建塔以诬我毋谒有位求铭以虚羙我冝以陶器二合而瘗之立石志名字年月而已及亡门人如所戒斸所居岩以藏之不屋而坛时干兴元年二月十七也夀四十有七后十五年积雨山頽门人开视陶器肉身不壊爪发俱长唇防开露齿若珂贝乃更袭新衣屑众香散其上而重瘗之崇宁三年赐谥法惠大师其所撰述般若经遗教经防各二卷瑞应经不思议法门经无量义经普贤行法经弥陀经等疏及四十二章经注各一卷首楞严经疏十卷又撰阐义钞三卷【释请观音防】索隐记四卷【释光明句】刋正记【释观经疏】表防记一卷【释光明】垂记十卷【释净名畧疏】发源机要记二卷【释涅槃】百非钞一卷【释涅槃防金刚身品百非之义】三德指归二十卷【释涅槃疏】显性録四卷【释金鉡】摭华钞二卷【释圭峯兰盆防】西资钞一卷【释自造弥陀防】诒谋钞一卷【释自造心经防】谷响钞五卷【释自造楞严防】折重钞一卷【释自造文殊般若防大论有云折重令轻】正义一卷【释十不二门】闲居编五十一卷【杂著诗文】皆假道适情为法行化之傍賛云
　　癸亥仁宗正【真宗苐六子遗防即位上得皇子已晚始生日夜啼不止有道人能止啼召入则曰莫呌莫呌何不当初莫笑啼即止盖真宗尝吁上帝祈嗣问羣仙谁当往者皆不答独赤脚大仙一笑遂降为嗣在宫中好赤脚其验也十三即位刘太后垂同听政大治四十二年夀五十四葬永昭陵】
　　改天圣元年　行崇天歴
　　甲子是年汾阳善昭禅师示寂姓俞氏太原人也器识沉防不縁餙有大志于一切文字不由师训自然通晓年十四父母俱防孤苦厌世相薙髪受具杖防逰方所至少留不喜观览或讥其不韵昭叹曰是何言之陋哉从上先德行脚正以圣心未通驰求决择尔不縁山水也师歴诸方见老宿七十一人皆妙得其家风尤喜论曹洞石门彻禅师者盖其之魁竒者昭作五位偈示之曰五位叅寻切要知纎毫动即差违金刚透匣谁能晓唯有那咤第一机举目便令三界静振铃还使九天归正中妙挟通囬互拟议锋铓失却威彻拊掌称善然终疑临济儿孙别有竒处防后至首山问百丈卷席意防如何曰龙袖拂开全体现昭曰师意如何曰象王行处絶狐踪于是大悟言下拜起而曰万古碧潭空界月再三捞摝始应知有问者曰见何道理便尔自肯曰正是我放身命处服勤甚久辞去防湘衡间长沙太守张公茂宗以四名刹请昭择之而居昭笑一夕遯去北抵襄寓止白马太守刘公昌言闻之造谒以见晚为叹时洞山谷皆虚席宻议归昭太守请择之昭以手揶揄曰我长行粥饭僧传佛心宗非细职也前后八请坚卧不起淳化四年首山殁西河道俗千余人恊心削牍遣沙门契聪迎请住持汾州太平寺太子院昭闭关髙枕聪排闼而入让之曰佛法大事静退小节风穴惧应防忧宗防坠防幸而有先师先师已弃世汝有力荷担如来大法者今何时而欲安眠哉昭矍起握聪手曰非公不闻此语趣办严吾行矣既至宴坐一榻足不越阃者三十年天下道俗慕仰不敢名同曰汾州并汾地苦寒昭罢夜叅有梵僧振锡而至谓昭曰防中有大士六人奈何不説法言讫升空而去昭宻记以偈曰胡僧金锡光请法到汾阳六人成大器劝请为敷扬时楚圆守芝号上首丛林知名龙德府尹李侯与昭有旧虚承天致之使三反不赴使者受罚复至曰必欲得师俱徃不然有死而已昭笑曰老病业已不出院借徃当先后之何必俱耶使曰师诺则先后唯所择昭令馔设且俶装曰吾先行矣停箸而化阅世七十有八坐六十五夏丙寅天圣四年赐天台教部入藏天竺寺思悟侍者焚躯为报国恩悟钱唐人初慈云式公欲以智者教卷求入藏文穆王公将闻之朝悟曰非常事也小子将助之矣乃绘大悲像呪以曰事集焚躯报国防公薨悟诵呪益精是年得防克遂初志式为賛刻石焉
　　丁卯大阳禅师名警祥符中避国讳易称警延江夏张氏子其先盖金陵人仲父为沙门号智通住持崇孝延徃依以为师十九为大僧听圆觉了义经问讲者何名圆觉曰圆以圆融有漏为义觉以觉尽无余为义也延曰空诸有无何名圆觉讲者叹曰是儿齿少而识卓如此我所有何足以益之政如以秽食置寳器其可哉通知之使令逰方初谒鼎州梁山观公问如何是无相道塲观指壁间观音像曰此是呉处士画延拟进语观急索曰这个是有相如何是无相底于是悟防于言下拜起而侍观曰何不道取一句子延曰道即不辞恐上纸墨观笑曰他日此语上碑去在延献偈曰我昔初机学道迷万水千山覔见知明今辩古终难防直説无心转更疑防师指出秦时镜照见父母未生时如今觉了何所得夜放乌鸡带雪飞观称洞上之宗可倚矣延亦自负侪辈莫敢攀奉一时声价籍甚观殁辞塔出山至大阳谒坚禅师坚欣然譲法席使主之延受之咸平庚子岁也示众曰廓然去肯重去无所得心去平常心去离彼我心去然后方可所以古徳道牵牛向溪东放不免纳官家徭税牵牛向溪西放不免纳官家徭税不如随分纳些些渠总不妨免致劳扰作麽生是随分纳些些底道理但截断两头有无诸法凡圣情尽体露真常事理不二即如如佛若能如此者法法无依平等大道万有不繋随处转辘辘地更有何事延神观竒伟有威重日常一食自以付受之重足不越限脇不至席五十年年八十坐六十一夏叹无可以继其法者以洞上防诀寄叶县省公之子法逺使为求法器传续之天圣五年七月十六日陞座辞众又三日以偈寄侍郎王曙曰吾年八十五修因至于此问我归何处顶相终难覩停笔而化
　　戊辰四明延庆法智卒后于元丰三年冬其法孙继忠状其行请文于宋清献公赵抃撰行业碑其畧曰师名知礼字约言金姓世为明州人梵相竒伟性恬而器闳初父母祷佛求息梦神僧携一童遗曰此佛子罗防罗也既生以名焉毁齿出家十五落髪受具二十从本郡寳云通师传天台教观始三日首座谓曰法界次第若当奉持礼曰何谓法界座曰大总相法门圆融无碍者是也曰既圆融无碍何得有次第耶座无语几一月自讲心经人皆属听而惊谓教法之有頼矣居三年代通讲销义益阐所学出住承天继迁延庆道法大炽学徒如林日本国师遣徒持二十问来询法要礼答之咸臻其妙真宗久闻师名遣中使至寺命修懴法厚有赐予岁大旱师与遵式等修光明为祷而雨大洽所制指要妙宗二钞观音品别行金光明诸记大悲懴仪行于世翰林学士杨亿驸马李遵朂荐以紫衣师号后于岁旦结光明懴七日为顺寂之期至五日趺坐而逝实天圣六年正月五日也享夀六十有九僧夏五十有四【云云】庚午长水法师子璿嘉禾人初依洪敏师学楞严至动静之相了然不生有省闻琅琊惠觉道重当世趋至其门值其上堂致问曰清净本然云何忽生山河大地觉抗声云清净本然云何忽生山河大地师豁然大悟觉谓之曰汝宗不振久矣冝励志扶持以报佛恩师如教后住长水众几一千以贤首宗防述楞严经疏十卷行于世
　　壬申改明道　　　辽宗真立号兴宗改景福
　　天竺慈云法师遵式卒字知白叶氏台州宁海人母王氏梦咽明珠而生稍长不乐随兄为贾潜徃东掖山出家年二十徃禅林受具明年习律学于守初式继入国清普贤像前烬一指传天台之教雍熈初来谒四明北面受业未几智觧秀出智者讳日然顶终朝力行四三昧淳化初众请居寳云讲未尝歇灵异之迹具于本传明道元年十月十八日示疾不用医药唯説法勉徒十日令请弥陀像以证其终至夜説然坐逝生部六十九夏五十明年仲春四日徒众奉遐榻于寺东月桂峯下
　　癸酉　放度天下三帐僧尼　辽改重熈
　　甲戌改景祐　六月诏毁无额寺院
　　丙子　诏选五十人童子习梵学
　　帝制天圣广灯録序赐护国将军节度使驸马都尉李遵朂其辞曰唯大雄之阐教也以清净为宗慈悲救世觧烦恼之苦防啓方便之化门安住雪山始阶于西域飞行汉殿遂通于东旦彼土得道何可胜言此方承流于是乎在虽隂魔有以侮伐或示神通而帝释常加防持无实相自法眼授记鞠多印心佛衣不传逮六祖而顿悟牛头析续千灯而罔穷繇斯慧炬益繁法云滋防旁行梵学转译华音扣寂禅关指迷觉路了逹者至乎离念超登者于以忘筌为无所不通之明处不可思议之首歴代圣帝明王且有为之信向者矣我太祖之乗箓也王法延乎住世我太宗之握纪也妙供满于诸天真宗皇帝宻契菩提之心深研善逝之防能仁之化一雨普沾外防之心二缨喜舍朕嗣景祚子毓羣黎将以驱富夀之民居常奉调御之本丕冐基搆虽祗席于萝图导引津梁每钦惟于竺防兹乃遵前王之道也其可忽诸天圣广灯録者防国将军节度使驸马都尉李遵朂之所编次也遵朂承荣外舘受律斋坛靡恃贵而骄矜颇澡心于夷旷竭积顺之志素趋求福之本因洒六根之情尘别三乗之归趣迹其祖録广彼宗风采开士之迅机集丛林之雅对粗禆于理咸属之篇尝贡绀编来闻扆座且有勤请求锡叙文朕旣嘉乃诚重违其意载念薄伽之防谅有庇于生灵近戚之家又不婴于我良可嘉尚因赐之题岂徒然哉亦王者溥济万物之源也其録三十卷时景祐三年四月赐序
　　丁丑秋七月【有星数百西南流至壁东其光烛地黒气长丈余出毕宿下　冬十二月京师定襄代并忻等州地震代并壊民庐而忻尤甚压死万九千余人民皆露处自此或地震裂泉涌火出如黒沙状连年不止宋史】
　　戊寅改寳元　元昊是年十二月僭号大夏改年大庆己卯秋八月禁以金箔餙佛像
　　庚辰康定　西夏入宼
　　辛巳庆歴　春二月京师雨药
　　春正月初五慈明楚圆禅师示寂出全州清湘李氏少为书生年二十二依城南湘山隠静寺得度母有贤行使之逰方公连眉秀目颀然丰硕然忽绳墨所至为老宿所呵以为少丛林公柴崖而笑曰龙象蹴踏非驴所堪尝槖骨董箱以竹杖荷之逰襄间与守芝谷泉俱结伴入洛中闻汾阳道望为天下冠决志亲依时朝廷方问罪河东泽潞皆屯重兵多劝其无行公不顾渡大河登太行易服厮养窜名火队中露眠草宿至龙州遂造汾阳昭公壮之经二年未许入室公诣昭揣其志必骂诟使令者或毁诋诸方及有所训皆流俗鄙事一夕诉曰自至法席已再夏不防指示唯増世俗尘劳念岁月飘忽已事不明失出家之利语未卒昭公熟视骂曰是恶知识敢禆贩我举杖逐之拟伸救昭公掩其口公大悟曰乃知临济道出常情服役七年辞去依唐明嵩公及徃见大年杨内翰又见李都尉问答具本传后移住兴化沐浴辞众跏趺而逝阅世五十有四坐夏三十有二
　　癸未十一月五星出东方司天监言主中国大安【河北雨赤雪】
　　甲申　　元昊十二月诏册昊为夏国主更名囊霄丙戌杨岐方防禅师顺寂姓冷氏州冝春人也少警敏滑稽谈剧有味及冠不喜从事笔砚窜名商税掌课最防不职当罚宵遁去逰筠州九峯恍然如昔经行处眷不忍去遂落髪为大僧阅经闻法心融神会能痛自折节依叅老宿慈明住南原辅之安乐勤苦及迁道悟石霜防自请领监院事非慈明之意众论杂然称善挟楮衾入典金谷时时惷语摩怫慈明诸方得以为当慈明饭罢必山行禅者问道多失所在防阚其出未逺即挝皷集众明遽还数曰少丛林莫而陞座何从得此规防防徐对曰汾阳晚叅也何为非规防乎慈明无如之何今丛林三八念诵罢犹叅者此其原也辞之还九峯萍实道俗请住杨岐时九峯长老勤公不知防惊曰防监寺亦能禅乎防受帖问答罢乃曰更有问话者麽试出来相见杨岐今日性命在汝诸人手里一任横拖倒拽为什麽如此大丈夫儿须是对众决择莫背地里似水底按胡卢相似当众勘验看有麽若无杨岐失利下座勤把住曰今日且得个同叅曰同叅底事作麽生勤曰杨岐牵犂九峯拽杷曰正当与麽时杨岐在前九峯在前勤无语托开曰将谓同叅元来不是自是名闻诸方示众曰不见一法是大过患拈拄丈云穿过释迦老子鼻孔作麽生道得脱身一句向水不洗水处道将一句来良久曰向道莫行山下路果闻猨呌断肠声庆歴六年移住潭州云盖以临济正脉付守端
　　戊子文潞公破贝州王则以不杀而增夀九十三位极人臣之上矣
　　言法华者莫知其所从来初见之于景德寺七俱胝院梵相竒古直视不瞬口吻衮衮不可识相传言诵法华经故以为名时独无从多行市里褰裳而趋或举手书空伫立良久从屠沽防饮啖无所择道俗咸目为狂僧丞相吕许公问佛法大意答曰本来无一物一味揔成真僧问世有佛否对曰寺里文殊有问师凡耶圣耶举手曰我不在此住至和三年仁宗始不豫国嗣未立天下寒心谏官范镇首发大义乞择宗室之贤者使摄储贰以待皇嗣之生退居藩服不然典宿卫尹京邑以系天下之望并州通判司马光亦以为言凡三上疏一留中二行中书上夜焚香默祷曰翌日化成殿具斋防请法华大士俯临无却清旦上道衣凝立以待俄驰奏言法华自右掖门径趋将至寝殿侍卫呵止不可上笑曰朕请而来也有顷至辄升御榻跏趺而坐受供讫将去上曰朕以储嗣未立大臣咸以为言侵寻晚莫嗣息有无法华其一决之师索笔引连书曰十三十三凡数十行掷笔无他语皆莫测其意其后英宗登极乃濮安懿王第十三子方验前言也嘉祐戊戌十一月二十三日将化谓人曰我从无量刼来成就逝多国土分身扬化今南归矣语毕右脇卧而寂
　　己丑皇祐　九月侬智髙乱于广五年狄青平之○李觏字泰伯旴江人时称大儒尝着潜书力于排佛明教嵩公携所着辅教编谒之辩明觏方留意读佛书乃喟然曰吾辈议论尚未及一卷般若心经佛教岂易知耶心经乃唐太宗诏三藏奘所译五十四句二百六十七字耳泰伯所言非其自肯安能尔哉范文正公以表荐于帝尝就门下除一官复差充太学书未几是年卒
　　浮山法逺禅师迁化郑圃田人也出于王氏年十九逰并州见三交嵩公求出世法嵩曰汝当剃髪堕三寳数乃可授法逺曰法有僧俗乎嵩曰与其为俗曷若为僧僧则能续佛夀命故也于是断髪受具谒汾阳昭公又谒汝海省公皆受记莂天禧中游襄汉隋郢至大阳机语与明安延公相契延叹曰吾老矣洞上一宗遂竟无人耶以平生所着直裰皮履示之逺曰当为持此衣履求人付之如何延许之曰他日果得人出吾偈为证偈曰杨广山前草凭君待价焞异苖蕃茂处深宻固灵根其尾云得法者潜众十年方可阐扬逺拜受辞去依滁之琅琊觉公应舒之太平兴国寺请説法为省公之嗣次住姑胥天平又住浮山既老退休于防圣岩逺玉骨揷额目光外射状如王孙凛然可畏初欧阳文忠公闻逺竒逸造其室未有以异之与客棊逺坐其旁欧收局请逺因棊法乃鸣皷升座曰若论此事如两家着棊相似何谓也敌手知音当机不让若是缀五饶三又通一路始得有一般底只觧闭门作活不防夺角冲关硬节与虎口齐彰局破后徒劳逴斡所以道肥邉易得瘦肚难求思行则徃徃失粘心麁而时时头撞休夸国手谩説神仙赢局输筹即不问且道黒白未分时一着落在什麽处良乆曰从前十九路迷悟几多人文忠加叹久之逺偈语妙宻诸方服其工作三交嵩公讃曰黄金打作鍮石筯白玉碾成象牙梳千手大悲拈不动无言童子暗嗟吁又作明安公賛曰黒狗烂银蹄白象昆仑于斯二无碍木马火中嘶殁时已七十余雅自称柴石野人【余如本传】
　　庚寅皇祐二年正月诏大觉懐琏禅师住东都净因本漳州陈氏子嗣泐潭澄公尝燕坐室中见金虵从地而出湏臾隐去识者賛为吉徴师尝于庐山圆通掌记室初仁宗闻圆通讷公名诏住净因讷称目疾不能奉诏有防令举自代遂举师先是仁庙阅投子语至僧问如何是露地白牛投子连叱乃有省制释典颂十四章其首篇曰若问主人公真寂合太空三头并六臂臈月正春风寻以赐琏琏和曰若问主人公澄澄碧空云雷时皷动天地尽和风旣进经乙夜之览宣赐龙脑鉢琏谢恩罢捧鉢曰吾法以壊色以瓦鐡食此鉢非法遂焚之中使回奏皇情大悦久之奏颂乞归山曰六载皇都唱道机两曾金殿奉天威青山隐去欣何得满箧唯将御颂归上和曰佛祖明明了上机上机全得始全威青山般若如如体御颂收将什处归再进颂谢曰中使宣传出禁闱再令臣住此禅扉青山未许藏千拙白髪将何补万机霄露恩辉方湛湛林泉情味苦依依尧仁况是如天阔应任孤云自在飞至治平中复上疏丐归山献偈曰千簇云山万壑流归心终老此峯头余生愿祝无疆夀一炷清香满石楼英庙付以劄子曰大觉禅师懐琏受先帝圣眷累锡宸章屡贡欵诚乞归林下今从所请俾遂闲心凡经过小可庵院随性住持或十方禅林不得逼抑坚请琏携之东归鲜有知者苏翰林轼知杭州以书问之曰承要作宸奎阁碑谨已撰成衰朽废学不知堪上石不见叅寥説禅师出京日英庙赐手诏其畧云任性住持不知果有不切请録示全文欲添入此一节琏终藏不出逮委顺后获于箧笥其不暴曜若此
　　辛卯世尊示防二千年矣
　　壬寅雪窦显禅师字隐之太平兴国五年四月八日生于遂州李氏防精鋭读书知要下笔敏速然雅志丘壑父母不能夺依益州普安院仁铣为师落髪受具出蜀浮沉荆渚问歴年尝典賔大阳与客论赵州宗防客曰法眼禅师尝邂逅觉铁觜于金陵觉赵州侍者也号称明眼问曰赵州柏树子因縁记得不觉曰先师无此语莫谤先师好法眼曰真狮子窟中来觉公言无此语而法眼肯之其防安在显曰宗门抑扬那有规辙乎时有苦行名韩大伯者貌寒防侍其旁輙匿笑去客退显数之曰我偶客语尔乃敢笑笑何事对曰笑知客智眼未正择法不明显曰岂有説乎对以偈曰一兎横身当古道苍鹰见便生擒后来猎犬无灵性空向枯椿旧处寻显隂异之结以为友北逰至复州北塔祚公香林之嫡嗣云门之孙也祚逺皆蜀人知见髙莫能觏其机显俊迈祚爱之遂留五年尽得其道显与学士曾公防厚善相值淮南问显何之曰将造钱唐絶西兴登台鴈曾曰灵隐天下胜处禅师吾故人以书荐显显至灵三年陆沉众中俄曽公奉使浙西访显于灵无识之者堂僧千余人使吏检床歴物色求之乃至曽问向所附书显袖纳之曰公意勤然行脚人非督邮也【一曰然行脚人于世无求敢希荐逹】曽公大笑珊公以是竒之呉中翠峯虚席举显出世开法日顾视大众曰若论本分相见不必髙陞此座乃以手指曰诸人随山僧手看无量佛土一时现前各各子细观瞻其或涯涘未分不免拖泥带水于是登座又环顾大众曰人天普集合发明何事岂可互分賔主驰骋问答便当宗乗去广大门风威德自在辉腾今古把定乾坤千圣只言自知五乗莫能建立所以声前悟防犹迷顾鉴之端言下知归尚昧识情之表诸人要识真实相为麽但得上无攀仰下絶已躬自然常光现前个个壁立千仭还辩明得也无未辩辩取未明明取旣辩明得便能截生死流踞佛祖位妙圆超悟正在此时堪报不报之恩以助无为之化后迁明之雪窦宗风大振天下龙蟠鳯逸衲子争集号云门中兴尝经行植杖众衲绕之忽问曰有问云门树凋叶落时如何曰体露金风云门答者僧耶为解耶有宗上座曰待老汉有悟处即説显熟视惊曰非韩大伯乎曰老汉瞥地也于是令挝皷众集显曰今日雪窦宗上座乃是昔年大阳韩大伯具大知见晦迹韬光欲得发扬宗风幸愿特升此座宗遂陞座僧问剑未出匣时如何曰神光射斗牛问出匣后如何曰千兵易得一将难求僧退宗乃曰寳劔未出匣神光射斗牛千兵虽易得一将实难求便下座一众大惊师敷扬宗防妙语遍丛林皇祐四年六月十日沐浴罢整衣侧卧而化阅世七十二坐五十夏建塔山中得法上首天衣义懐禅师
　　甲午改至和　　封孔愿衍圣公
　　华严道隆禅师不知何许人至和初逰京师客景德寺日纵观都市归尝二皷谨门者呵之不悛一夕还不得入卧于门之下仁宗梦至景德寺门见龙蟠地惊觉中夜遣中使徃视之乃一僧熟睡已再鼾撼之惊矍问名字归奏上问名道隆乃喜曰吉徴也明日召至偏殿问宗防隆奏对详允上大悦有防馆于大相国烧朱院王公贵人争先愿见隆未盥漱户外之屦满矣上以偈句相酬唱络绎于道或入对留宿禁中礼遇特厚赐号应制明悟禅师隆少时事石门彻公亲授洞山防诀后谒广慧琏公慧方欲剃髪使隆将櫈子来广慧曰道者我有櫈子诗聼取诗曰放下便平穏后因叙陈在石门所悟公案慧曰石门所示如百味珍羞只是饱人不得后来有炷香不欲两头三绪为伊烧却故为琏之嗣隆为人寛厚不矜伐以真慈普敬行心殁时年八十余盛暑安坐七日手足柔和全身建塔于寺之东【广如本传】
　　乙未　　辽洪基道宗立兴宗子也改年清寜【治四十六年】丙申嘉祐元年
　　五年正月元日逹观昙颖禅师迁化生钱唐丘氏年十三依龙兴寺为大僧神情秀特于书无所不观为词章多出尘语十八九逰京师时欧阳文忠公在塲屋頴识之防相乐也初谒大阳明安禅师问洞上特设偏正君臣意明何事安曰父母未生时事又问如何体会安曰夜半正明天晓不露頴罔然弃去至石门谒聪禅师理明安之语曰师意如何聪曰大阳不道不是但口门窄满口説未尽老僧则不与麽頴曰如何是父母未生事聪曰粪墼子又问如何是夜半正明天晓不露聪曰牡丹丛下睡猫儿頴愈疑骇日扣之竟无得益自奋曰吾要以死究之不解终不出山聪一日见普请问曰今日运薪乎頴曰然运薪聪曰云门尝问人搬柴柴搬人如何会頴不能对聪因植杖于座笑曰此事如人学书防画可效者工不者拙何故如此未忘法耳如有法执故自为断续当笔忘手手忘心乃可也頴于是黙契其防良久曰如石头曰执事元是迷契理亦非悟既曰契理何谓非悟聪曰女以此句为药语为病语頴曰是药语聪呵曰女乃以病为药又可哉頴曰事如函得盖理如箭直锋妙寜有加者而犹以为病兹实未谕聪曰借其妙至是亦止明事理而已祖师意防知识所不能到矧事理乎故世尊曰理障碍正知见事障能续生死頴恍如梦觉曰如何受用聪曰语不离窠臼安能出盖纒頴叹曰渉唇吻便落意思皆是死门终非活路辞去过京师寓止驸马都尉李端愿之园日夕问道一时公卿多就见闻其议论随机开悟李公问曰地狱毕竟是有是无答曰诸佛向无中説有眼见空花太尉向有中覔无手摣水月堪笑眼前见牢狱不避心外见天堂欲生殊不知欣怖在心善恶成境太尉但了自心自然无惑曰心如何了答曰善恶都莫思量又问不思量后心归何所頴曰且请太尉归宅頴东逰初住舒州香鑪峯移住润州因圣太平之隐静明之雪窦又迁金山龙防寺嘉祐四年除夕遣侍者持书别杨州刁景纯学士曰明旦当行不暇相见厚自爱景纯开书乃惊曰当奈何复书决别而已中夜候吏报扬州驰书将及岸頴欣然遣挝皷陞座叙出世本末谢裨賛丛林者劝修勿怠曰吾化当以贤监寺次补下座读景纯书毕大众拥歩上方丈頴跏趺挥令各逺立良久乃化阅世七十有二夏五十有三
　　己亥　欧阳脩宋祁修唐书成　脩又撰五代史七十四卷将旧唐书所载释道之事并皆删去惜哉
　　庚子　六月丞相曽公亮进新修唐书二百五十卷天衣义懐禅师生陈氏温州乐清人世以渔为业母梦星陨于屋除而光照户遂娠及生尤多竒儿稚坐父尾渔得鱼付懐懐不忍串之投江中父怒笞诟甘甜之不以介意长防京师依景徳寺试经得度时有言法华者不测人也行市中拊懐背曰临济徳山去初谒金銮善禅师不契后谒叶县省公又不契东逰洞庭翠峯懐当营炊自汲涧折檐悟防显公印可以为竒辞去乆无耗有僧自淮上来曰懐出世鐡佛矣显使诵提唱之语譬如鴈过长空影沉寒水鴈无遗踪之意水无留影之心显激赏以为已先使慰抚之乃敢通门人之礼诸方服其精识自鐡佛至天衣五迁法席皆荒凉处懐至必幻出楼观晚以疾居池州杉山庵弟子智才住杭之佛日迎归养侍剂药才如姑胥未还懐促其归至门而懐已别众才问夘塔已毕如何是毕竟事懐竪拳示之遂倒卧推枕而化世夀七十二坐四十六夏葬佛日山崇寜中勑谥振宗大师
　　癸卯三月廿八日帝崩　欧阳文忠公昔官洛中一日逰嵩山却去仆吏放意而徃至一山寺入门脩竹满轩公休于殿陛旁有老僧阅经自若与语不甚顾答公心异之曰道人住山乆如曰甚乆也又问诵何经曰法华经公曰古之髙僧临生死之际皆谈笑脱去何道致之耶对曰定慧力耳又问今乃寂寥无有何哉老僧笑曰古之人念念在定慧临终安得乱今之人念念在散乱临终安得定文忠大惊不自知膝之屈也谢希深尝作文记其事林间
　　北京天鉢寺重元禅师出青州千乗县孙氏法嗣天衣文潞公彦博出相镇魏府请住本寺是夏别公示寂茶毘烟到成利公执瓶祷之烟入舍利填瓶公乃竭志内典焉
　　甲辰改治平英宗曙【太祖孙濮安懿王名让之子初名宗实仁宗无子立为皇子赐名曙韩琦司马光定防立之三十三岁即位三十七歳崩在位四年】
　　云峯文悦禅师南昌人生于徐氏七岁剃髪于龙兴寺短小粹羙有精识年十九防杖逰江淮至筠州大愚见屋老僧残荒凉如传舍芝自提笠日走市井暮归闭关髙枕悦无留意焉欲装包发去将行而雨雨止芝陞座曰大家相聚吃茎虀唤作一茎虀入地狱如箭射下座无他语悦大骇夜造丈室芝曰来何所求曰求佛心法芝曰法轮不转食轮先转后生趂有色力何不为众乞食我忍饥不暇暇为女説法乎悦不违即请行及还移住西山翠岩悦又徃依之夜诣丈室芝曰又欲求佛心法乎女不念乍住屋壁踈漏又寒雪我日夜望女来为众营炭我忍寒不能能为女説法乎悦又不敢违入城化炭还时维那缺悦夜造丈室芝曰佛法不怕烂却堂司一职今以烦女恱不得语而出明日鸣犍椎坚请悦有难色拜起欲弃去业已勤劳久因中止然恨芝不去心地坐后架架下束破桶盆自架而堕忽开悟顿见芝从前用处走搭伽梨上寝堂芝迎笑曰维那且喜大事了毕悦再拜汗下不及吐一词而去服勤八年而芝殁东防三呉所至丛林改观雪窦显禅师尤敬畏之毎集众茶横设特榻示礼异之南昌移文请住翠峯又迁云峯嘉祐七年七月八日陞座辞众説偈曰住世六十六年为僧五十九夏禅流若问防归鼻孔大头向下遂泊然而化阇维得五色利塔于禹溪之北【余如传灯】
　　丙午【三月彗现西方庚申晨见于室本大如月长七尺许丁巳昏见于如太白长丈有五尺壬午孛于毕如月至五日没次年正月上崩于福寜殿矣】
　　丁未诏民间造寺院屋宇及三十间者可赐额曰夀圣悉存之
　　大教东一千年矣
  </div>
  <div class="pagination">
   <a href="佛祖历代通载_page16.html">
    上一页
   </a>
   <span>
    ...
   </span>
   <a href="佛祖历代通载_page12.html">
    12
   </a>
   <a href="佛祖历代通载_page13.html">
    13
   </a>
   <a href="佛祖历代通载_page14.html">
    14
   </a>
   <a href="佛祖历代通载_page15.html">
    15
   </a>
   <a href="佛祖历代通载_page16.html">
    16
   </a>
   <span class="current-page">
    17
   </span>
   <a href="佛祖历代通载_page18.html">
    18
   </a>
   <a href="佛祖历代通载_page19.html">
    19
   </a>
   <a href="佛祖历代通载_page20.html">
    20
   </a>
   <a href="佛祖历代通载_page21.html">
    21
   </a>
   <a href="佛祖历代通载_page22.html">
    22
   </a>
   <a href="佛祖历代通载_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
