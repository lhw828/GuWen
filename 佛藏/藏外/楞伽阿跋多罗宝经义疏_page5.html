<!DOCTYPE html>
<html>
<head>
    <meta charset="UTF-8">
    <title>楞伽阿跋多罗宝经义疏 - 第 5 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>楞伽阿跋多罗宝经义疏 - 第 5 页/共 46 页</h1>
    <div class="content">　　
　　
　　疏曰。此结斥外道旣说无种有种。仍说有三缘合生者。彼亦自谓有所作事业。有方便教法。有因果自相妄谓过去未来现在诸法。皆由有种无种相从本以来成事。执此为实。谓余妄语。此其师弟相承。不过皆是觉想地转。乃自己恶见过习气。作如是说耳。无有正见。故名为邪。不能唯心直进。故名为曲。堕黑闇境。故名为迷。略不省悟。故名为醉。本无实智。妄称一切智说。譬如穷人妄号帝王。自取诛灭。诚可哀矣。初明迷者之失竟。
　　
　　
　　二明悟者之得二。初正明。二结劝。
　　
　　今初
　　
　　大慧。若复诸余沙门婆罗门。见离自性。（魏云。见诸法离自性故。唐云。观一切法皆无自性。）浮云、（唐云。如空中云。）火轮、（唐云。如旋火轮。）犍闼婆城。（唐云。如乾闼婆城。）无生、（魏云。不生不灭故。）幻、焰、水月、及梦。（唐云。如幻。如焰。如水中月。如梦所见。）内外心现妄想。无始虚伪。不离自心。（唐云。不离自心。由无始来虚妄见故。取以为外。）妄想因缘灭尽。（唐云。作是观已。断分别缘。）离妄想、说所说、观所观。（唐云。亦离妄心所取名义。）受用建立身之藏识。于识境界摄受、及摄受者不相应。无所有境界。离生住灭。（唐云。知身及物。并所住处。一切皆是藏识境界。无能所取。及生住灭。）自心起随入分别。（唐云。如是思惟。恒住不舍。）大慧。彼菩萨不久当得生死涅槃平等。大悲巧方便。无开发方便。（唐云。大悲方便无功用行。）大慧。彼于一切众生界。皆悉如幻。不勤因缘。（唐云。观诸众生。如幻如影。从缘无起。）远离内外境界。心外无所见。（唐云。知一切境界。离心无得。）次第随入无相处。次第随入从地至地三昧境界。（唐云。行无相道。渐升诸地。）解三界如幻。分别观察。当得如幻三眛。度自心现无所有。（唐云。了达三界。皆唯自心。得如幻定。绝众影像。）得住般若波罗蜜。舍离彼生所作方便。（唐云。成就智慧。证无生法。）金刚喻三摩提。随入如来身。（唐云。入金刚喻三眛。当得佛身。）随入如如化。神通自在。慈悲方便。具足庄严。（唐云。恒住如如。起诸变化。力通自在。大慧方便以为严饰。）等入一切佛刹、外道入处。离心意意识。（唐云。游众佛国。离诸外道。及心意识。）是菩萨渐次转身得如来身。（唐云。转依次第成如来身。）
　　
　　
　　疏曰。观一切法皆无自性者。正破无种有种二邪执也。以浮云等喻而为所观。以四性推简而为能观。了知一切诸法无性无生。当体即空。举体即假。亦即中道。以唯心故。心非有无。故一切法皆非有无。如是思惟。如是分别。即是妙观察智。所以不久当得生死涅槃平等。谓生死涅槃皆唯心故。如冰与水。同湿性故。旣知生死涅槃平等。则知心佛众生三无差别。故得大悲方便无功用行。下化众生。上成佛道也。文对唐译可解。
　　
　　
　　二结劝
　　
　　大慧。是故欲得如来随入身者。当远离阴、界、入。心因缘所作方便生、住、灭、妄想虚伪。（唐云。欲得佛身。应当远离蕴处界心因缘所作生住灭法戏论分别。）唯心直进。（唐云。但住心量。）观察无始虚伪过妄想习气因三有。（唐云。观察三有。无始时来妄想所起。）思惟无所有佛地无生。（唐云。思惟佛地无相无生。）到自觉圣趣。自心自在。到无开发行。（唐云。自证圣法。得心自在无功用行。）如随众色摩尼。随入众生微细之心。而以化身随心量度。诸地渐次相续建立。（唐云。如如意宝。随宜现身。令达唯心。渐入诸地。）是故大慧。自悉檀善。应当修学。（唐云。是故大慧。菩萨摩诃萨。于自悉檀。应善修学。）
　　
　　
　　疏曰。此正示修行之要诀也。夫五阴十八界十二入等。本如来藏妙真如性。性真常中求于去来迷悟生死。了不可得。而妄见有因缘所作生住灭者。皆是戏论分别。虚伪妄想而已。故当直观诸法皆唯心量。以此唯心妙观。直趣无上菩提。了知三有因于妄想习气。则三有皆唯心也。思惟佛地无相无生。则佛地亦唯心也。唯心具十法界。十界无不唯心。心空。故十界俱空。心有。故十界俱有。心非空有。故十界俱非空有。心即空有。故十界俱即空有。此是至圆至顿法门。乃如来自行权实。故名为自悉檀也。第一诸识生住灭门竟。
　　
　　
　　
　　楞伽阿跋多罗宝经卷第一义疏上
　　
　　
　　
　　名相考
　　
　　世不动（四禅入定。名世间不动业。或第四禅名世间不动地。）犍闼婆城（即海上所见蜃楼。望之似有。即之则不可得也。）五明处（一内明。为求自解。二因明。为伏外执。三声明。为令他信。四医明。为所治方。五巧明。为摄一切众生。）阿阇棃（此云轨范师。）六节（西士俗法。年分三时。或分六节。）一阐提（此云断善根。亦云信不具。）不男（律明五种。谓一生不男。二犍不男。三变不男。四妬不男。五半不男也。后世又言五种不女。律中不载。经文亦无。）甘蔗种（本行经云。王仙被猎师所射。滴血于地。生二甘蔗。日炙而开。一出童男。一出童女。占相师立男名善生。为灌顶王。女名善贤。为妃。生释种。）胜相（即佛胸前卍字德相。）因陀罗网（天帝释所有宝珠网也。）离日月光（谓不假日月。自有光明。）化佛（随机应现）报生佛（酬宿修因）如如佛（体性不变）智慧佛（本觉寂照。二译皆合为一。显是性德理智也）悉檀（悉。是华言。谓普徧也。檀。是梵语。谓法施也。佛说法时。意令众生入理。名第一义悉檀。令其灭恶。名对治悉檀。令其生善。名为人悉檀。令其欢喜。名世界悉檀。若无四益因缘。佛则不说法也。众生闻法。未种善根者。今即得种。是世界益。巳种善根。今得增长成熟。是为人对治二益。已成熟者。今得度脱。是第一义益。故约众生获益为次第也）毗尼（此翻灭。亦翻律）男女林（西域有树林。生果似男女形。美丽殊绝。遇风堕落。众鸟啄残。臭不可闻。欲心炽盛者。见之生厌）诃棃（果名。此云天主特来）阿摩勒（亦果名。此云难分别）闼婆（具云乾闼婆。此翻巡香行。乃天帝奏乐神也）
　　
　　
　　
　　
　　楞伽阿跋多罗宝经卷第一义疏中
　　
　　
　　第二藏识境界门为二。初正明境界。二问答释疑。
　　
　　初中二。初问。二答。
　　
　　今初
　　
　　尔时大慧菩萨复白佛言。世尊所说心意。意识。五法。自性相。一切诸佛菩萨所行。（魏云。世尊。唯愿为说心意意识五法自体相等法门。诸佛菩萨修行之处。唐云。世尊。惟愿为我说心意意识五法自性相众妙法门。此是一切诸佛菩萨入自心境）自心见等所缘境界不和合（魏云。远离自心邪见境界和合故。唐云。离所行相。）显示一切说成真实相。（魏云。能破一切言语譬喻体相故。唐云。称真实义。）一切佛语心。（魏云。一切诸佛所说法心。唐云。诸佛教心。）为楞伽国摩罗耶山海中住处诸大菩萨。说如来所叹海浪藏识境界法身。（魏云。为楞伽城摩罗耶山大海中诸菩萨。说观察阿棃耶识大海波境界。说法身如来所说法故。唐云。惟愿如来。为此山中诸菩萨众。随顺过去诸佛。演说藏识海浪法身境界。）
　　
　　
　　疏曰。前已发明八识种现互为因义。非是无因及与邪因。今故请问种子起现行义也。如来常叹藏识境界。非外道二乘所知。夫藏识旣具生灭。何故即是法身。又藏识旣即法身。何故犹如海浪耶。
　　
　　
　　二答为二。初长文。二偈颂。
　　
　　初中二。初明转识因缘。二明藏识境界。
　　
　　初又二。初明眼识。二例余法。
　　
　　今初
　　
　　尔时世尊。告大慧菩萨言。四因缘故。眼识转。何等为四。谓自心现摄受不觉（魏云。一者不觉自内身取境界故。唐云。所谓不觉自心现而执取故。）无始虚伪过色习气计著。（魏云。二者无始世来虚妄分别色境界熏习执著戏论故。唐云。无始时来取著于色虚妄习气故。）识性自性。（魏云。三者识自性体如是故。唐云。识本性如是故。）欲见种种色相。（魏云。四者乐见种种色相故。唐云。乐见种种诸色相故。）大慧。是名四种因缘。水流处藏识。转识浪生。（魏云。是名四种因缘。于阿棃耶识海。起大涌波。能生转识。唐云。以此四缘。阿赖耶识如暴流水。生转识浪。）
　　
　　
　　疏曰。四因缘者。初即自心取自心。非幻成幻法。乃所缘缘也。二即眼识习气种子。乃亲因缘也。三即前念眼识现行。乃等无间缘也。四即浮根四尘流逸奔色。及作意分别依等。乃增上缘也。阿赖耶识。具足一切种子。无始恒转。如急流水。流急不见。非是无流。故随四缘风击。便生转识波浪矣。
　　
　　
　　二例余法又二。初正例。二喻明。
　　
　　今初
　　
　　大慧。如眼识。一切诸根微尘毛孔。俱生。随次境界生。亦复如是。（唐云。如眼识余亦如是。于一切诸根微尘毛孔。眼等转识或顿生云云。或渐生云云。）
　　
　　
　　疏曰。眼识者。能缘之见分也。一切诸根微尘毛孔者。所缘之相分也。俱生者。顿生也。随次境界生者。渐生也。此顿渐二生。共有二义。一者但约一识。或顿缘多境。境即顿生或渐缘诸境。境即渐生。然皆识外无境。譬如镜外无像。海外无波。此则以镜海譬能缘。像波譬所缘也。二者通约诸识。或诸缘顿具。识即顿生。或缘有具缺。识即渐生。然皆藏识之外。无诸转识。亦如镜外无像。海外无波。此则以镜海譬藏识。像波譬转识也。故云亦复如是。
　　
　　
　　二喻明
　　
　　譬如明镜。现众色像。大慧。犹如猛风吹大海水。（唐云。或顿生。譬如明镜。现众色像。或渐生。犹如猛风。吹大海水。）外境界风。飘荡心海。识浪不断。（唐云。心海亦尔。境界风吹。起诸识浪。相续不绝。）因所作相异不异。（唐云。因所作相非一非异。魏云。因事相故。递共不相离故。）合业生相。深入计著。（唐云。业与生相。相系深缚。）不能了知色等自性故。五识身转。大慧。即彼五识身俱。因差别分段相知。当知是意识因。（唐云。与五识俱。或因了别差别境相。有意识生。）彼身转。彼不作是念。我展转相因。（唐云。然彼诸识。不作是念。我等同时展转为因。）自心现妄想计著转。而彼各各坏相俱转。分别境界分段差别。谓彼转。（唐云。而于自心所现境界。分别执著。俱时而起。无差别相。各了自境。）
　　
　　
　　疏曰。此旣譬明前五转识。或俱生。或随次境界生。而又兼明第六转识。必与前五俱转也。坏相。魏作不异相。唐作无差别相。意指转识全妄即真。无有实体。故名坏相。而又全真起妄。故各各俱转。分别境界分段差别也。初明转识因缘竟。
　　
　　
　　二明藏识境界又二。初正明境界甚深。二略示悟入方便。
　　
　　今初
　　
　　如修行者入禅三昧。微细习气转。而不觉知。而作是念识灭然后入禅正受。实不识灭而入正受。以习气种子不灭故不灭。以境界转摄受不具故灭。（唐云。但不取诸境。名为识灭。）大慧。如是微细藏识究竟边际。（唐云。如是藏识。行相微细。）除诸如来及住地菩萨。诸声闻缘觉外道修行所得三昧智慧之力。一切不能测量决了。
　　
　　
　　疏曰。禅者。四禅。三昧者。四空及灭尽定等也。入初禅时。不缘五尘。则五识暂灭。入二禅时。不起觉观则寻伺暂灭。入三禅时。纯受无分别乐。则喜受暂灭。入四禅时。舍念清净。则乐受暂灭。入无想定。则六识暂灭。入四空定。则色想暂灭。入灭尽定。则第七一分我执暂灭。而诸种子。实皆不灭。又四禅四空。则第六微细现行。亦未全灭。无想定中。第七我执现行不灭。灭尽定中。第七法执现行不灭。但以不取外六尘境。妄计为识灭耳。是故藏识微细行相。惟如来究竟了之。住地菩萨。分证了之。二乘外道所得定慧。一切不能测量决了也。
　　
　　
　　二略示悟入方便
　　
　　余地相智慧巧便。分别决断句义最胜。无边善根成熟。离自心现妄相虚伪。（唐云。唯有修行如实行者。以智慧力。了诸地相。善达句义。无边佛所。广集善根。不妄分别自心所见。能知之耳。）宴坐山林。下中上修。能见自心妄想流注。（唐云。大慧。诸修行人。宴处山林。上中下修。能见自心分别流注。）无量刹土诸佛灌顶。得自在力神通三昧。诸善知识佛子眷属。（唐云。得诸三昧自在力通诸佛灌顶。菩萨围绕。）彼心意意识自心所现。自性境界虚妄之想。生死有海业爱无知。如是等因悉已超度。（唐云。知心意意识所行境界。超爱业无明生死大海。）是故大慧。诸修行者。应当亲近最胜知识。（唐云。汝等应当亲近诸佛菩萨如实修行大善知识。）
　　
　　
　　疏曰。余之一字。指地前行人即唐译。所谓修行如实行者也。夫藏识微细行相。旣非二乘外道所能测量惟有如来住地菩萨。能决了之。且菩萨地。如何可登。必须开圆顿解。修如实行。以了诸地相之智慧巧便。善能分别决断句义。所谓当依于义。莫著言说。譬如因指见物。不视指端。而又于最胜所。广能积集无边善根。令其成熟。远离自心所现妄想虚伪。宴坐山林。次第增修。乃能得见自心妄想流注。见自心已。乃得诸佛灌顶。佛子。围绕。得诸三昧自在神通。超度妄想惑业苦海也。结劝亲近最胜知识者。若不亲近诸佛菩萨。则不能得智慧巧便。不能成熟无边善根故也。此中略具二十五前方便。亲近知识。宴坐山林。即具五缘。离自心现妄想虚伪。即诃五欲。及弃五盖。旣云宴坐。必调五事。下中上修。即行五法。又复略具圆观十乘智慧巧便。即观不思议境。无边善根。即发真正菩提之心。能见自心妄想流注。即巧安止观。离自心现妄想虚伪。即破法徧。分别决断。即识通塞。下中上修。即调适道品。亲近知识。即对治助开。了诸地相。即知次位。超度妄想有海业爱。即能安忍。诸佛灌顶得自在力等。即离法爱也。初长文竟。
　　
　　
</div>
    <div class="pagination">
<a href="楞伽阿跋多罗宝经义疏_page4.html">上一页</a><a href="楞伽阿跋多罗宝经义疏.html">1</a><a href="楞伽阿跋多罗宝经义疏_page2.html">2</a><a href="楞伽阿跋多罗宝经义疏_page3.html">3</a><a href="楞伽阿跋多罗宝经义疏_page4.html">4</a><span class="current-page">5</span><a href="楞伽阿跋多罗宝经义疏_page6.html">6</a><a href="楞伽阿跋多罗宝经义疏_page7.html">7</a><a href="楞伽阿跋多罗宝经义疏_page8.html">8</a><a href="楞伽阿跋多罗宝经义疏_page9.html">9</a><a href="楞伽阿跋多罗宝经义疏_page10.html">10</a><span>...</span><a href="楞伽阿跋多罗宝经义疏_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
