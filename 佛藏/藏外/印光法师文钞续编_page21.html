<!DOCTYPE html>
<html>
<head>
    <meta charset="UTF-8">
    <title>印光法师文钞续编 - 第 21 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>印光法师文钞续编 - 第 21 页/共 31 页</h1>
    <div class="content">普陀山普济寺浚莲华池募缘疏（民二十年代作）
　　普陀名山，乃大士示迹之胜地。普济禅寺，实国民祈福之道场。由是历朝钦敬，举世尊崇。佛殿经楼，杰出于云霄之外。皇文御碑，辉煌乎瀛渤之中。善信之沐恩报德者，不惮梯山航海之劳。中外之冀觉希真者，各申竭诚尽敬之悃。但以殿宇广大，寺产淡薄。岁修之需用实繁，僧众之道粮甚巨。向以专维持乎此，故置莲池于不暇顾。中池尚满池生莲，然泥深水浅，亦非久长之计。西池已作菜园，已经复掘作池。东池最大，约有十亩，淤泥充满，直成草滩。不慧承乏住持，愧无才德。窃思前人开此，岂直为美观乎，盖欲表示西方之景象，令暂来常住诸人，经行于莲华池畔，神游于极乐国中。果能净念相继，决定临终往生。实为助道之胜缘，洵属宏法之急务。拟将中东二池，通皆浚掘。东池之岸，用石砌墈，上立水泥栏杆，用示防护嘉致。则十亩方塘，一鉴洪开，得源头之活水，现云影与天光。使南参上士，东请高人，经行于四边阶道，契悟乎一念净心，其所关系，岂浅鲜哉。然钵如悬磬，斧柯在人。恳祈诸大护法，同发成美之深心，各捐无尽之嘉宝，则即财施以成法施，事一举而益两得矣。其为功德，何能名焉。
赣州寿量寺重兴缘起疏（民二十二年）
赣州寿量寺重兴缘起疏（民二十二年）
　　实际理地，历尘劫而不变不迁。佛事门中，随因缘而有兴有败。虽否极泰来，属于天运。而革故鼎新，实赖人为。昔世尊将入涅槃，以法道付嘱国王大臣，令其护持流通，盖预鉴后世法弱魔强，非仗有权力之伟人，保绥御侮，则人天眼目，如来慧命，或几乎息矣。寿量寺者，赣州千五百年之古道场也。当萧梁时，防御使卢光禂，为僧道成所建。初名卢兴延寿，寻改圣寿。至宋祥符间，真宗特敕赐今名。元，明，清来，代有兴复。至清光绪间，忽罹回禄。民国四年，又遭洪水。致庄严佛刹，竟成丘墟。唯丈六铁观音像，巍然无恙。地方正绅，请光孝寺大春和尚，兼任住持。遂与住僧德森大师，竭力经营，建观音殿。后大春去世，德森离赣。继住僧无状，致市政公署，视为废地，拟改菜市场，开马路。当地缁素，通知德森，因函请各界伟人，展转恳求保护。幸蒙军事委员会蒋委员长，及广东陈总司令，与余军长，均电驻赣李师长旋空先生，设法保存。中国佛教会，亦一再函电祈李师长维护，兼遴选妥人，前往负责，规画整理。李公遂令取消前议，且愿护持，令速恢复。而当地士绅刘君汲甫等，力任斡旋，并愿作后盾，助成兴复。盖法道之兴，各有因缘，不因经此风潮，则此寺殆将湮没矣。唯现今时值末法，人根陋劣，匪仗弥陀大誓愿力，往生西方，孰能现生断尽烦惑，了脱生死。是故此次恢复，专修净土法门，并附设居士林，流通处，俾当地人士，咸知出五浊，登九品之要道。与敦伦常，尽己分，知因果，慎修持之良谟。如是则莲社启而宗风丕振，礼教兴而国运昌明。庶可副古人建刹命名之意，亦可慰诸公一番保护维持之热心也。但以寺无恒产，僧无积储。祈不慧代为疏引，用恳诸大护法，及各善信，发菩提心，行方便事，输金输粟，转劝转募。俾含空宝殿，指日成功。满月金容，经劫常住。净宗兴行，人知出苦之道。因果彰显，群趋希圣之途。将见佛天云护，吉庆骈臻，家门清泰，人眷平安。富寿康宁，现身获箕畴之五福。兰桂芬芳，后裔纳伊训之百祥。唯冀同发随喜，共登芳衔。
郃阳东乡赵家村观音寺募修葺殿宇圣像疏（民二十四年）
郃阳东乡赵家村观音寺募修葺殿宇圣像疏（民二十四年）
　　观音大士，誓愿弘深，法界众生，等蒙摄受。善根未种未熟未脱者，令其即种即熟即脱。应以何身得度者，即现何身而为说法。良由大士无心，以众生之心为心。大士无境，以众生之境为境。故遇迷昧自心者，为说法语巽言令开悟。遇遭诸险难者，为现桥梁人士令脱离。以大士久成佛道，悲愿无尽，故致如皓月之印千江，犹阳春之育万卉，有不期然而然者。由兹咸感佑护之洪恩，故处处各为立庙而供奉焉。邑东赵家村观音寺，原名观音院，见明天启二年，邑生员卢祥兴碑记。后人于前增建佛殿，改为儒东寺，然此二字，于法道既未表深意，于见闻又难令种善根。况当此灾祸频遭之时，若不揭出观音圣号，令人民称名脱苦，不但辜负大士洪慈，亦深辜负当日立观音院者之深心，以故改为观音寺焉。寺之建筑，三门一座，内供二金刚。佛殿一座，供释迦，药师，弥陀三佛，傍侍迦叶，阿难。佛殿后韦驮殿一座，两边配殿二座，东关帝，西伽蓝。正中观音殿一座，中供观音，傍侍善财，龙女，两边十八罗汉。按此形势，足知佛殿在后添修也。吾邑自乾嘉后，佛学绝响，外道亦无。近来饥馑荐臻，兵匪屡扰，人民苦极，思乐不得。各种外道，乘机而来，门庭虽各不同，总以炼精，气，神，求成仙，为天帝之臣佐而已。初李仙涛商上海，闻法归依。及归，请若干经书，以馈郃，澄，朝有学识之知交。于是方知净土法门，为佛法中之特别法门。下手易而成功高，用力少而得效速。仗佛慈力，即生便可了生脱死，较彼仗自力以了生死者，其难易奚啻天渊悬殊也。今夏由甘回里，于四月八日，诣观音寺礼佛。见其殿宇凋敝，圣像残剥，欲稍事修葺，以力不能胜为憾。至苏祈光作疏，以呼将伯之助。光谓当此灾祸频兴，人民困苦之时，恐无几肯施舍者。且持予疏，令一切人看，即一文不出，亦可令彼种即生了脱之善根。况念大士恩，当必有随分随力以助者。所募之款，多则大修，少则小修。即一圆亦无，予疏亦不徒作，汝募仍有大功。何也，以由阅此疏，知观音度众生之洪恩，念佛了生死之大法。将见后之相继而起者，多难胜数也。又何必执一时一处以为报恩宏法云哉。
扬州江都扬善坝莲修精舍募建大殿疏（民二十三年）
扬州江都扬善坝莲修精舍募建大殿疏（民二十三年）
　　净土法门，三根普被，利钝全收。下手易而成功高，用力少而得效速。不断惑业，得预一生补处。即于现世，定出六道轮回。以其为禅，教，律，密一切诸法之归宿，三世诸佛圆满菩提之要道故也。江都扬善坝，当明末时，觉根和尚，开一净土道场，专修念佛三昧。嗣后屡有高人住持，以故法道久而不替。清咸同间，兵燹之后，寂山和尚，派人料理，近交其徒智定住持。恪守旧规，不涉外缘。去年洪水为灾，殿堂寮舍，同付东流，大殿墙壁，一无所遗。当殿塌时，有三巨木，翼蔽佛龛，随即漂去。佛龛被水冲坏，亦随流去。水淹佛膝，八尺金身之西方三圣像，系香樟所雕，及与莲座，经此撞击，一毫无损。足见大水乃众生恶业所感，而佛像值此极大之冲激，仍旧巍然。殆以普示一切众生，令其归命投诚，冀得往生西方，了生脱死，超凡入圣也。水退之后，智定先盖一茅篷，俾佛像不被日晒雨淋，而修殿一事，徒叹奈何。幸江都县长杨君，财政局长叶君，公安局长陈君，建设局长李君，及江都绅耆，各见如此奇异，同为出资赞助，令其恢复古道场，为地方人祈福之所。由是智定求予疏其源委，以便恳祈十方檀越。（下略）
杭州南天竺演福寺募修大殿并各殿堂寮舍疏（民十八年）
杭州南天竺演福寺募修大殿并各殿堂寮舍疏（民十八年）
　　观世音菩萨，于无量劫前，早成佛道，号正法明。但以慈悲心切，度生情殷，故复不离寂光，垂形九界，随类逐形，寻声救苦，种种方便，度脱众生。所谓善根未种未熟未脱者，令其即种即熟即脱。应以何身得度者，即现何身而为说法。由是在处皆立道场，而天竺最为显著。以杭州素称佛国，人民善根深厚，致菩萨异常灵感也。南天竺演福寺者，隋开皇十五年，陈仲宝所建，请真观法师开山。法师钱塘世家范氏子，幼出樊笼，智由天纵，深入经藏，彻悟自心。初谒天台智者大师，大师待以同门之礼，可以想见其道德悟证之高深也。及住此寺，常讲法华，法道之盛，少与相等。故时人语云，天竺有真观，当天下一半。自后沧桑迭变，兴废不一。至宋理宗淳祐八年，复得重兴，赐额为崇恩演福禅寺。以至元朝，代有高人。而蒙润法师，住持六年，大宏台教，及与莲宗。法师礼诵勤苦，世少等伦。初出家时，礼伽蓝神，像即崩倒，非有远本，其能然乎。迨至明末，一经兵燹，遂成荒墟。附近之民，据为己业，已二百余年矣。民国五年，虎跑法轮和尚，因观志书，始知原由。欲保存古迹，志图恢复，访诸耆老，得其原基，以三千圆，赎回一十余亩，随即搭一茅篷，派人经理，以待机缘。至十二年，佛缘大师，始为接管。晨夕礼诵，冀有乘大愿轮者，为之布金，重兴净土横超道场。（下略）
募建永年祈祷普利会疏（民十八年，代王一亭居士等作。后因明觉师旋逝，未行。）
募建永年祈祷普利会疏（民十八年，代王一亭居士等作。后因明觉师旋逝，未行。）
　　窃以世界本清宁，由情见互异，而遂成棼乱。天心原慈善，因众生恶感，而屡降灾殃。是以近多年来，刀兵，水旱，饥馑，疾疫，频频降作，民不聊生。然既同生天地之间，可不以民胞物与为怀。是以敝同人，多年以来，凡各处种种灾患，悉各尽其绵力，为之赈济。此盖愍其现在之苦荼，而为之设法者。又死者魂无所归，久则成厉。若不设法超荐，则何慰此等孤魂于泉下。故必于每年，特建道场，以济孤魂，而祝太平。此盖预息将来灾殃之急务也。向者祈祷，未定何处，随意举行，以施济度。窃念观音大士，誓愿宏深，普陀名山，为应化地。明觉和尚，又为真实举行公益之僧。兹拟委彼，在彼本庵，于三月清明之期，念观音圣号七日，圆满之日，特放施食。七月，则念地藏圣号七日，施食七堂。冬至，则念弥陀圣号七日，至圆满日，施食一堂。每次均请四十八僧。以此功德，超度一切刀兵，水旱，饥馑，疾疫而死之孤魂。俾彼各得往生善道，庶不至为厉而作凶。从兹人民安乐，天心顺适。雨旸因之时若，虫蝗由是不生。则物阜民康，天下太平矣。又愿军民长官，各各福寿增崇，吉祥莅止。备膺箕畴之五福，同纳伊训之百祥。以此福德，抚育吾民，大同之风，重见今日。凡我同伦，愿各赞襄。
礼念观世音菩萨求子疏（民二十九年庚辰季春作）
礼念观世音菩萨求子疏（民二十九年庚辰季春作）
　　伏以观音大士，誓愿洪深，法界有情，等蒙摄受。善根未种未熟未脱者，令其即种即熟即脱。应以何身得度者，即现何身而为说法。良由大士无心，以众生之心为心。大士无念，以众生之念为念。故得慈起无缘，悲运同体。如皓月之普印千江，若阳春之遍育万卉。遍尘刹感，遍尘刹应，无求不遂，有愿皆从也。弟子○○○同室人○○○痛世道之危岌，愍人心之陷溺，愈趋愈下，了无底止。仰冀大士赐我福德智慧之子，以期将来穷则独善，以倡导于一乡。达则兼善，挽狂澜于既倒。特立三约，以为先容。一保身节欲，二敦伦积德，三胎幼善教。勉行此三，以期无负大士之洪慈也。又祈四海内外，一切同人，咸息恶心，咸发善念。咸生福德智慧之子，咸体普覆并载之仁。视邻邦如手足，以天下为一家。互相维持，不相侵暴。以期上慰乾父坤母之洪恩，下符与天地并称三才之人名。转大乱为大治，普天同庆。畅佛化于两间，万国咸宁。唯愿菩萨，普施无畏，愍我愚诚，满我所愿。○○年○月○○日弟子○○百拜上呈。
　　求子三要◎◎第一保身节欲，以培先天。第二敦伦积德，以立福基。第三胎幼善教，以免随流。此三要事，务期实行。再以至诚，礼念观世音，求赐福德智慧光宗华国之子，必能所求如愿，不负圣恩矣。第一保身节欲，以培先天者。若不节欲，则精气薄弱，必难受孕。即或受孕，必难成人。即或成人，以先天不足，决定孱弱。既无强健勇壮之身力，亦无聪敏记忆之心力，未老先衰，无所树立。如是求子，纵菩萨满人之愿，人实深负菩萨之恩矣。第二敦伦积德，以立福基者。欲生福德智慧光宗华国之子，必须敦伦尽分，孝亲敬长，善待眷属，愍恤仆使，此行之家庭者。至于乡党亲朋，俱宜和睦劝导。俾老者善教儿女，幼者善事亲长。常以敦伦尽分，闲邪存诚，诸恶莫作，众善奉行，戒杀护生，吃素念佛，愿生西方，永出苦轮。普为同人，恳切演说，令培出世之胜因，咸作守道之良民。能如是者，一举一动，悉益自他，一言一行，堪为模范。所生之子，必能超群拔萃，大有树立。菩萨固能满人之愿，人亦可慰菩萨之心矣。第三胎幼善教，以免随流者。古昔圣人，皆由贤父母之善教而成，况凡人乎。若求子者，肯用胎教之法，其子必定贤善。从受孕后，其形容必须端庄诚静，其语言必须忠厚和平，其行事必须孝友恭顺。行，住，坐，卧，常念观音圣号。无论出声念，默念，皆须摄耳而听，听则心归于一，功德更大。若衣冠整齐，手口洗漱，出声念默念，均可。若未洗漱，及至不洁净处，并睡眠时，均须默念。默念功德一样，出声于仪式不合。若至临产，不可默念。以临产用力送子出，若闭口念，必受气窒之病。产妇自念，家属皆为助念，决定不会难产，亦无产后各种危险。果能如此谨身，口，意，虔念观音，俾胎儿禀此淳善正气，则其生也，定非凡品。及儿初开知识，即与彼说因果报应，利人利物者必昌，害人害物者必亡。须知利人利物，乃真利己。害人害物，甚于害己。作善必得善报，作恶必得恶报。及说做人，必须遵行孝，弟，忠，信，礼，义，廉，耻之八德，方可不愧为人。否则形虽为人，心同禽兽矣。不许说谎，不许撒颠，不许拿人什物，不许打人骂人，不许遭践虫蚁，字纸，五谷，东西。举动行为，必期于亲于己有益，于人于物无损。又须令其常念观音圣号，以期消除恶业，增长善根。幼时习惯，大必淳笃，不至矜己慢人，成狂妄之流类。如此善教，于祖宗则为大孝，于儿女则为大慈，于国家社会则为大忠。余常谓治国平天下之权，女人家操得一大半者，其在斯乎。其懿德堪追周之三太，庶不负称为太太云。愿求子者，咸取法焉，则家国幸甚。◎◎附记禁忌，免致祸害。凡求子者，必须夫妇订约，断欲半年，以培子之先天。待妇天癸尽后一交，必定受孕。天癸未尽，切不可交，交必停经，致成带病，颇有危险。又须吉日良夜，天气清明。大风大雨，雷电震闪，亟宜切戒。礼记月令，季春，先雷三日，遒人以木铎巡于道路曰，雷将发声，有不戒其容止者，生子不备，必有凶灾。古圣王痛念民生，特派官宣布此令，又复著之于经，其天地父母之心乎。遒人，宣令之官。木铎，即铃，振铃俾众咸听也。巡，行也。道路，城市街巷，及乡村也。容止，谓房事。不备，谓五官四肢不全，或生怪物。凶灾，谓其夫妇，或得恶疾，或致死亡。既受孕后，永断房事，所生儿女，必定身心强健，福寿深长。孕后交一次，胎毒重一次，胞衣厚一次，生产难一次。孕久若交，或致堕胎，及与伤胎。兹因浙江永嘉张德田居士，愍念世道人心，愈趋愈下。于去秋，函祈光作礼念观音求子疏，并说其保身，积德，善教等法，以期所生之子，皆为贤善，庶可渐臻太平。光屡以老辞，彼屡次恳求，情难再却，为作简疏，及与三要，以塞其责。
莲宗正传跋（民十八年）
莲宗正传跋（民十八年）
　　法雨涓滴录一书，于临终助念，及洗沐，换衣，哭泣等，破坏正念之利害，颇有发明。周师导之母，幸得助念之力，故得正念昭彰，现诸瑞相而终。由是彼昆季石印数百册，以送远近有缘者。今又以母所遗资，印莲宗正传一万册，以结净缘。冀其母未往生则即得往生，已往生则高增品位。因将此录，附于其后，冀一切人，咸知助念，及破坏之利害。庶不至以爱亲，及爱兄弟，妻子，眷属者，背道而驰。以爱恋之心，行损害之事，尚自以为吾于亡者，能尽其职。但以凡夫知识陋劣，未闻佛法，所有损益，人孰得知。此书传布遐迩，庶一切正信念佛者之父母，兄弟，妻子，眷属，生则深种善根，没则神超净土。此法乃唐善导和尚所发明，谓平日不念佛者，依此助念，亦可往生。善导和尚，弥陀化身，是知此法，利益宏深。普愿见闻，咸生正信，展转劝导，功德无量。待己临终，决定有助念之人。何以故，以如是因，感如是果，因果两各相符故。
印送净土五经跋（民二十六年）
印送净土五经跋（民二十六年）
　　梵网经云，汝是当成佛，我是已成佛，常作如是信，戒品已具足。华严经云，一切众生，具有如来智慧德相，但因妄想执著，不能证得。若离妄想，则一切智，自然智，无碍智，则得现前。是知众生心性，与佛原同，心佛众生，三无差别，只为迷悟之分耳。奈众生迷而不觉时，虽具有竖穷三际，横遍十方，广大圆满之佛性，全被尘劳埋没，反承此佛性功德之力，起惑造业，毁谤三宝，自害害他。正如流泉潜隐地中，全不觉知，必须时节因缘为之启发，方能逐渐开明。所以古今来许多有力伟人，幼时迷昧，专以毁谤佛法为能事。及阅历渐深，遇境逢缘，翻然觉悟，从而皈依三宝，实力奉行者，亦不可胜数。足征佛法广大，实即一切众生本具之心法也。江西吉安吴南浦居士，本宿根深厚，自少经商沪滨，心存慈善。奈全不知佛法，反目信佛为迷信。其室人张氏，虽具信心，而又不识邪正，从而相劝，亦难启发。民国二十年，被匪绑至匪窟，愁苦交迫，寻思无计，遂忆及张氏劝信佛法之语，因而望佛慈救，冀出匪窟。讵知佛法不可思议，佛慈如母忆子，感应道交，捷如桴鼓。忽来巡捕，为救旁人之票，误走地方，即将伊救出，不费分文，安然脱险。乃知佛法有灵，略启信心，遂往普陀等处进香礼佛。二十二年，与室人张氏，偕一子，乘汽车，行至途中曲处，忽一西人少女，从旁横来，适与车撞，被车横压，仆跌车下。伊父子三人，吓得魂不附体，汗流浃背，意谓此女已成三段。急念观世音菩萨，以期佛慈加被解救。及停车下看，但见该西女，仰卧车下，恰在四轮当中，随车拖走数十步。一时巡捕市民云集，该女父亦寻至。将女援起，只见其满脸通红，了无伤痕。旋经检验，毫无损伤，女即随父而去。居士经此二险，大启信心，二十三年，特来向光求授皈依，遂为取法名曰慧云，张氏法名曰慧贤，继而进受五戒。从此信心真切，精进修持，复在灵岩各处广作功德。又数男名下，连得数女孙，艰于男孙。至二十四年，适居士六十寿期，长儿媳遂生一麟儿。各亲友群相道贺，居士因已长斋奉佛，则自己寿诞，及孙儿弥月，皆用素筵，毫不动荤，以为戒杀吃素倡。今复以千圆印净土五经，赠送结缘，请光述其信佛因缘而为之跋。普愿未发信心者，见闻起信，已发信心者，因而增长。必期人人信佛，同生西方，同圆种智，以慰诸佛普度众生之本怀焉。
成复初忏悔文跋（民二十五年）
成复初忏悔文跋（民二十五年）
　　因果者，圣人治天下，佛度众生之大权也。人若知因果，自可格除人欲，遵循天理，以复其本具之良知。则诚意，正心，修身，齐家，治国，平天下之事，皆由此而扩充发现矣。佛法者，世出世间诸法之根本也。自后汉入中国，千八百余年，由圣君贤相，通人达士之护持提倡，得以遍布中外。其间虽二三暴君拘士，辟驳毁除，然皆仰面唾天，适足自污。宋之程，朱，阅佛大乘经典，亲近禅宗知识，以期窃取其义以自雄。由未遍阅诸经，遍参各宗知识，遂窃取佛经全事即理，及宗门法法头头会归自心之义，以释儒经，竟成执理废事之邪见。如曰，天，即理也，岂真有冕旒而王者哉。鬼神者，二气之良能也，人死之后，形既朽灭，神亦飘散，纵有剉斫舂磨，将何所施。又神已散矣，令谁托生。初由执理废事，继成断灭顽空。于是大张己见，深辟佛法。谓佛所说，三世因果，六道轮回之事理，乃为骗愚夫妇奉教之根据，实无其事。此后凡属理学，皆偷看佛经，皆力辟佛法。不究道之根本，徒以门庭固执。从此治心，治身，治国，治世之法，但存皮毛，了无根本。欧化一至，靡然风从，竟成废经废伦，争地争城，惨不忍闻之现象，为自有生民以来之大乱。究其根原，皆由辟因果轮回之学说以酿成之。自程朱以后，学者凡天姿聪明，无不受此遗毒。举皆自命卫道，而不知其畔道也大矣。致大多数人，毕世无由闻道。亦有始陷覆辙，后痛改悔，自愍愍他，自伤伤他，欲以己之迷执，作一切人之殷鉴，如甘肃秦安，成复初者，又复何限。按其子净念书云，家严自十六七岁，即受程朱遗毒，以辟佛老为己任。惜所居偏僻，佛经殊难一见，又无宏法高僧，超格达士可亲近，遂以程朱所说，为千古不易之定论。辄依其说以辟佛老，实绝不知佛老之所以。由其妄辟佛老，并将素所崇奉儒教真正宗旨，亦复迷昧。幸宿植善根，天鉴愚诚，俾其病困多年，以期自反。初则犹谓天道无知，继则大悟己见悖谬。从兹痛改前非，力修净行。效了凡之立命，法净意之革心。虽得心地光明，仍旧目睛昏翳。（民十六年，右目起翳，不能睹物。至二十年，左目亦然。乃与其子，极力忏悔。其子刺血画佛，以硃写经。彼自作文发露，遂得目能见物。）方知不暴己过，终难消业，倘陈宿愆，尚堪利人。因兹作忏悔文，印送同人，以自己之迷悟，作来哲之法戒。祈光作跋，冀广流通。因略表受病之原委，期有心世道人心者，同挽颓风，同敦儒行，同修净业，同沐佛恩。同格人欲之幻物，同致本具之良知。庶可明明德以止至善，持佛号以生西方。罔念作狂，克念作圣，以身作则，普度群迷者，其在斯乎。
涵江三江口仙庆寺净业社缘起（民二十年）
涵江三江口仙庆寺净业社缘起（民二十年）
　　念佛一法，乃佛法中之总持法门。三根普被，利钝全收。上之则等觉菩萨，不能超出其外。下之则逆恶凡夫，亦可预入其中。语其浅，则妇孺均能修持。语其深，则圣哲莫能了解。而且于在家善信，最为合机。以孝养父母，奉事师长，慈心不杀，修十善业，如来称为三世诸佛净业正因。故凡念佛之人，必须于家庭伦常中，各尽其分。所谓父慈，子孝，兄友，弟恭，夫和，妇顺，主仁，仆忠者是也。又须惩忿窒欲，闲邪存诚，诸恶莫作，众善奉行。而修善去恶，尤须在起心动念处，认真省察，笃实扩充而克除之。战兢惕厉，毋或怠忽，是为善人。善人念佛，方能得念佛之真实利益。如基址巩固，万丈高楼，自可随意建造矣。现今世道人心，陷溺已极，总因不讲尽谊尽分之道，福善祸淫之理。至于六道轮回之事，念佛往生之法，更无从得闻。以心不注重于道德仁义，因果报应，纵闻亦不生信。以是之故，酿成大劫，天灾人祸，频频降作，杀机弥漫，民不聊生。其有具忧世之心，欲为挽救者，咸皆提倡佛学，而修念佛法门。以此法，实为佛法中最易修持，最易成就之法，如人习射，以地为的，发无不中。此法仗佛慈力，但肯依教修持，无一不成就者。是故各当皈依三宝，受持五戒，遵行十善，以净身，口，意三业。生信发愿，念佛圣号，求生西方极乐世界，以期了生脱死，超凡入圣。如是之人，生为圣贤之徒，没登极乐之国。展转劝导，相观而善，何难弭灾息祸，修德膺福。敦本重伦，移风易俗，以迄天下太平，人民安乐也。由是言之，念佛一法，岂非振兴民力，辅弼政教，不据位而化民，不资刑而息恶之根本法轮乎。愿具挽劫运之心者，同皆入社。有道远者，及职务萦身，或青年妇女，不便来社者，均可在家摄心净念。特设净业社者，不过为提倡演说之机关而已。日常念佛，固属在家中修持之事，不可不知。社址设仙庆寺，每月某日，同来念佛。念毕，请通文理者，讲演念佛之章程利益，并居家教育儿女之规矩利益。又备有浅近念佛修善各书，有欲看者，按本请看，并不多取分文。复以此资，请书备阅。大家果能群起兴行，则世道人心，自然淳善，天灾人祸，无由降作矣。此实为国，为民，为社会，为家庭之最上善策也。愿见闻者，同兴起焉。
海门汲浜镇助念往生社缘起（民二十年）
海门汲浜镇助念往生社缘起（民二十年）
　　世间一材一艺，皆须大家互相资助，方能有成。故曰，百工居肆，以成其事。君子学，以致其道。世间法尚如此，出世间法，何独不然。须知信愿念佛，求生净土，乃佛法中之特别法门。三根普被，利钝全收。等觉菩萨，不能超出其外。逆恶凡夫，亦可预入其中。一切法门，不到业尽情空，不能了生脱死，以唯仗自力故难。念佛法门，若具真信切愿，即可超凡入圣，以专仗佛力故易。一得往生，其所得之益，比业尽情空者，高超多多。此之法门，无论老幼男女，贵贱贤愚，士农工商，在家出家，皆应修持。不唯不碍一切职业，而且能助一切职业得易成就。凡念佛之人，务必敦伦尽分，闲邪存诚，诸恶莫作，众善奉行。真为生死，发菩提心，信愿坚决，求生西方。以此自行，复以化他。俾内而家庭眷属，外而乡党亲友，同修此法，同求往生。其为功德，何能名焉。以故成惠民，与诸居士，组织一助念往生社，于本镇武圣庙。每月逢期，来此念佛。念毕，讲说净土法门之利益，与其修法，并临终助念之办法。凡入社者，均当依之而行。其有社友，或非社友，请往其家助念者，当本大菩提心，开导病人，及与眷属。俾各依佛法，勿任凡情。开示之后，大家同秉一心以念，必期其亡者直下往生西方而后已。能成就他人往生，待至自己临终，必大有成就自己往生者，切勿以不关己而忽之。至于同社念佛道友，平常当与家中眷属，说其临终助念之利益。与预先洗澡，换衣，并对之哭泣之祸害。当请一本饬终津梁，令其详知。迨至父母，或余眷属，临欲命终，家中眷属，同为念佛，令彼心存正念，随佛往生。并请社友，为其助念。此时一发千钧，关系甚大。当将丧祭种种虚华之费，移于此时用之。当将哀毁尽孝之诚，移于为亲念佛。须令眷属，悉听社友指导，切不可狃于习俗，以误大事。孟子谓，养生者不足以当大事，唯送死可以当大事。况临终能以念佛相助，则正念昭彰，随佛往生。成就亲往生，即是成就亲作佛。凡作佛者，必度无量无边众生。世间尽孝之事，尚有大于此乎。是宜竭尽吾诚，而极力助之也。倘或狃于习俗，不以成就正念为事。或预为洗澡，换衣，一经触动，心已纷动，若或疼痛，必生瞋恚。若或哭泣，必生恋爱。纷动，则正念已失，莫由往生。瞋恚，则或致堕落毒虫之类。恋爱，亦属生死根本。人非病狂，谁忍以行孝之愚诚，坏亲正念，令其失了生脱死，以至成佛之巨益，致堕三途恶道，及常劫轮回之极苦乎。此之行孝，与罗刹女爱人何异。罗刹女谓所吃之人曰，我爱汝，故吃汝。愿一切孝子贤孙，及诸仁慈眷属，同随顺佛度众生之心，切勿与罗刹女之爱相同。则亡者存者，通皆得大利益矣。
企庐莲社缘起（民二十四年）
企庐莲社缘起（民二十四年）
　　大觉世尊，愍诸众生，迷本妙心，轮回生死。示生世间，成等正觉，随众生机，说种种法。虽大小偏圆不同，权实顿渐各异，要皆为令众生，开示悟入佛之知见，究竟成佛而已。然众生根有大小，迷有浅深，不能直下畅佛本怀。又为末世众生，业障深厚，智慧浅薄，寿命短促，知识稀少，匪仗佛力，决难现生了脱。于是特开一总摄初中后法，普被上中下根之净土法门。俾彼已证法身者，速成佛道。未断烦惑者，亦出轮回。其为利益，超出一代时教之上。以一则专仗自力，一则兼仗佛力。譬如跛夫，尽日只行数里，若乘转轮圣王轮宝，一日即可遍达四洲。故得九界同归，十方共赞，千经俱阐，万论均宣。以其为十方三世一切诸佛，上成佛道，下化众生，成始成终之总持法门故也。溯自大教东来，远公首开莲社，当时高僧巨儒之预会者，凡百二十三人。自兹厥后，代有高人，续焰传灯，遍布中外。如来大法，有律，教，宗，密，净五种，唯净土一法，最易修持，最易成就，为律，教，宗，密之归宿。故古今律，教，宗，密诸知识，皆务密修，尤多极力显化者。此法真俗圆融，机理双契。不但为学道者，立出轮回之妙门，实为治国者，坐致太平之要道。故往圣前贤，通人智士，咸皆修持，若群星之拱北，众水之朝东焉。迩来人心不古，弃本逐末，欧风东渐，竞尚唯新。争地争城，互相残杀，天灾人祸，频频降作，国运危岌，民不聊生。其有心世道人心者，见此现象，恐人道或几乎息，群起而设法挽救之。于是各处咸立净业社，居士林，提倡佛学。明三世之因果，示六道之轮回。表佛性之真常，赞净土之超胜。令一切人，守孝，弟，忠，信，礼，义，廉，耻之八德，行格，致，诚，正，修，齐，治，平之八事。则必能惩忿窒欲，闲邪存诚，诸恶莫作，众善奉行，而为世间贤人善人。发菩提心，自行化他，信愿念佛，求生西方，迨至临终，佛及圣众，亲垂接引，令其往生，而为出世间上善人。此各处立社建林之大意也。苏州，为古来佛教盛兴之地，固多宿根深厚之人。纵外道援引，误入歧途，不旋踵而复归正道。曹崧乔居士，创办隐贫会，以周济贫民，乃色身上之慈惠。今又援陈依仁，周良济二居士，开企庐莲社，提倡念佛求生西方。俾迷背故乡，了无资粮以归者，皆得资粮具足，乃慧命上之计虑。而庐山之道，谁能继迹，但能景仰而企望之，亦不愧为庐山之徒，故名为企庐莲社焉。彼祈光作缘起，以发明其隐义，故为络索一上。庶见者闻者，及诸社员，悉知即心本具之道，即俗修真之法，即念佛而护国，即潜修而辅世之意义矣。
福州佛学图书馆缘起（民二十七年）
福州佛学图书馆缘起（民二十七年）
　　佛者，觉也。自觉，觉他，觉行圆满，方名为佛。乃烦惑净尽，福慧具足，五蕴皆空，三德彻证，圣中之圣，天中之天之嘉号，为十方三世一切诸佛之通名。其释迦牟尼，乃娑婆教主之别号也。梵语释迦牟尼，此翻能仁寂默。能仁，谓广度众生。寂默，谓彻证自性。学者，效也。即随分随力依教修行也。依教修行，何言其随分随力也。以佛随众生根性说法，以根性不一，佛随彼之智识身分所宜而说。随机施教，对症发药，必期于机教相契，令各得益。令在生死苦海沉溺之众生，归依佛法僧三宝，以为恃怙。令持不杀生，不偷盗，不邪淫，不妄语，不饮酒之五戒。令修十善，于身三，口四，意三，皆止其恶而行其善。所谓身不行杀生，偷盗，邪淫之事，口不说妄言，绮语，恶口，两舌之话，意不起贪欲，瞋恚，愚痴之念。愚痴，指不信因果，谓作善作恶，无有报应，人死神灭，无有后世等邪见。又复遇父言慈，遇子言孝，兄友，弟恭，夫和，妇顺。朋友，则劝善规过。主仆，则法仁效忠。一一各令敦伦尽分，闲邪存诚，诸恶莫作，众善奉行，此为人乘法。依此而修，生生为人。人乘，为天乘，声闻乘，缘觉乘，菩萨乘之根本。如地基筑坚，高楼随意可建也。天乘，于五戒十善外，加修各种禅定，以生六欲，四禅，四空等天。人乘，天乘，皆非了生死法。声闻乘，依戒定慧，修四谛法，以了生死。缘觉乘，依戒定慧，观察十二因缘流转，还灭二门，以了生死。菩萨乘，依戒定慧，修六度万行，下化众生，以期上成佛道。然此三乘法，皆属仗自力之普通法。若最上上根人，当可现生了生死，即佛在世时，亦是百中之一。若现在，恐全世界亦无一二矣。然佛以大慈悲，预知后世众生，无仗自力现生能了生死者，特开一信愿念佛，求生西方之特别法门。无论老幼男女，贵贱智愚，士农工商，政军学界，在家出家，上圣下凡，皆令现生仗佛慈力，往生西方。博地凡夫，带业往生。既生西方，惑，业，苦三，悉皆消灭。喻如片雪，当于洪炉，未至而化。已了生死之二乘，及权位菩萨往生，则速证无生法忍。已证无生之法身大士往生，则速证佛果。如来一代所说一切大小乘法，皆仗自力，故难。唯此一法，全仗阿弥陀佛慈悲誓愿摄受之力，及与行人信愿诚恳忆念之力，故得感应道交，即生了办也。然既欲往生西方，当念一切众生，皆是过去父母，未来诸佛。念报其恩，常加护惜，不敢杀食。见一切同伦，及诸鬼神，与鸟兽昆虫，皆心念口言，令其念佛求生西方。果能三业清净，敦伦尽分，以修持净土法门为劝，则相观而善，当有潜移密化，俗美风淳之望。世人未读佛经，不知佛济世度生之深谋远虑，见韩，欧，程，朱等辟佛，便以崇正辟邪为己任，而人云亦云，肆口诬蔑。不知韩，欧绝未看过佛经。韩之原道，只寂灭二字，是佛法中话，其余皆老子庄子中话。后由大颠禅师启迪，遂不谤佛。欧则唯韩是宗，其辟佛之根据，以王政衰，而仁义之道无人提倡，故佛得乘间而入。若使知前所述佛随顺机宜，济世度生之道，当不至以佛为中国患，而欲逐之也。欧以是倡，学者以欧为宗师，悉以辟佛是则效。明教大师，欲救此弊，作辅教编，上仁宗皇帝。仁宗示韩魏公，韩持以示欧，欧惊曰，不意僧中有此人也，黎明当一见之。次日，韩陪明教往见，畅谈终日，自兹不复辟佛。门下士受明教之教，多皆极力学佛矣。程，朱读佛大乘经，亲近禅宗善知识，会得经中全事即理，及宗门法法头头会归自心之义，便以为大得。实未遍阅大小乘经，及亲近各宗善知识。遂执理废事，拨无因果，谓佛所说三世因果，六道轮回，乃骗愚夫愚妇奉彼教之根据，实无其事。且谓人死，形既朽灭，神亦飘散，纵有剉斫舂磨，将何所施。神已散矣，令谁托生。由是恶者放心造业，善者亦难自勉。夫因果者，圣人治天下，如来度众生之大权也。谓其实无，致后之学者，皆不敢说因果，唯以正心，诚意，为修，齐，治，平之本。而使善者不能不正心，诚意，恶者不敢不正心，诚意者，因果也。既不讲因果，则治国，治家，治身，治心之法，徒具虚文，不得实益。数百年来，尚能支持者，犹有古大人之流风善政，未全泯灭也。近来废弃旧法，竞尚唯新，争城争地，互相残杀，弱肉强食，酿成大劫者，皆由全国儒者，皆不敢说因果，恐人以违背先贤攻击。又或稍有树立，当入文庙，人以佞佛而阻之，故视说因果为畏途。以致从古未有之大乱，大为发生。使家庭，学校，社会皆讲因果，断不至乱至此极。在程，朱当日，恐佛教盛则儒教衰，故作此违理昧心之辟驳，以卫护儒教。其相争相杀，多年不息之惨象，实未看到。所谓人无远虑，必有近忧。彼恐不辟佛，儒者皆悉学佛。不知儒者果皆学佛，儒教当更兴盛。此义详于林文忠公行舆日课发隐中，当另抄之。俾贵地儒者，大开眼界，有所依从。世乱已极，思治之士，咸皆提倡佛学，以冀人各明因果，识罪福，回心向善，挽回劫运，以安民生。罗铿端等诸居士，拟立佛学图书馆，祈余作缘起，以发明佛教济世度生之旨趣，遂书此以塞其责。
募修苏州报恩寺报恩塔缘起
募修苏州报恩寺报恩塔缘起
　　一切众生，皆有佛性，皆当作佛，是名正因，此属性德，亦本觉也。虽有正因，若不闻佛法，则如宝在藏中，珠系衣里，由不知故，枉受贫穷。既闻佛法，知佛是已成之佛，我及一切众生，皆是未成之佛。从兹修戒定慧，断贪瞋痴，返妄归真，背尘合觉，是名缘因，此属修德，亦始觉也。修德功深，性德体显，方知从昔已来，承正因佛性之力，行种种背性之事，受种种幻妄之苦，犹如暗室触宝，反受损伤。今已亲见本有佛性，则昔本不失，今亦无得，全妄即真，全修即性，是名了因，乃性修双融，始本合一也。凡佛所说一切大，小，权，实法门，无非令众生亲证乎此而已。然众生根有利钝，职有亲疏，难以普益。故以建立塔庙，庄严法相，鸣钟击磬，扬拳竖拂，为助发入道之缘。而古人每于大聚落处，建大塔庙者，以期见者闻者，纳佛种于八识田中，后来必至亲证觉道，非徒为壮观瞻也。苏州报恩寺者，乃三国吴主孙权，为报母恩所建，原名通玄寺。至梁武帝中大通四年重修，僧正慧建十一级宝塔，备极庄严。隋文代陈，为吴令孙宽所废。唐初，僧慧頵重建。玄宗开元二十六年，诏天下州郡各建一大寺，以开元为额，遂改名开元寺。中有金铜玄宗像，昭宗大顺间，为淮西贼孙儒焚毁。后唐同光三年，吴越王钱镠，另建开元寺于盘门内瑞光寺旁，以晋愍帝建兴元年，由海浮来之二石佛，修无梁砖殿以供之。吴越王钱镠，自唐僖宗时，征黄巢，平董昌，尽忠唐室。昭宗时封王，所辖吴越，法道大兴。五代之世，唯吴越最为安靖，以数世信佛，绝无苛政所致。至宋太宗太平兴国三年，尽献所辖之地于宋。此八九十年，于佛于儒，均有莫大之关系焉。当五代周显德间，钱王于故开元寺基，重建寺，移支硎山报恩寺额于此，为报恩寺之所由名也。至宋神宗元丰间，重修寺塔，苏东坡捨铜龟以藏舍利。自后兴衰，不一而足。明万历初，塔寺复毁，由僧性月任兴复，适如金至，性月悉委任之。金广谈因果，显大神力，致檀施云集，阅九年而竣功。清康熙五年，一源法师，欲为重修。适太傅金文通公告老居家，因劝倡修，遂得大逾前规。道光十六年，邑绅潘梅溪，独捨巨资，俾得一新。光绪二十四年，敏曦老法师莅苏，邑绅以报恩寺塔颓败，欲仗德望恢复，请为住持。法师许之，未及开工而寂。法徒咏荷公，极力担当，令徒孙昭三公辅弼之。祖孙二人，竭力监督，功甫及半，而咏荷公殁，时在光绪三十一年。昭三公接住持，惨淡经营，至次年，俾九级浮图，及各殿堂，悉皆完整。迄今又三十余年，风雨摧残，木朽瓦裂。今年五月中旬，塔巅第八层陵角，忽然崩堕。由上至下，层层受损，若不急修，则后难收拾矣。昭三公持志书来，并说现状，拟即募修，祈不慧撰一缘起。恳祈十方宰官长者，善信人等，发菩提心，行方便事，捨不坚之资财，培无尽之福德。将见佛天云护，吉庆骈臻。富寿康宁，现身获箕畴之五福。桂兰蔚茂，后裔纳伊训之百祥矣。
阜阳资福寺重建念佛堂开莲社缘起（民二十六年）
阜阳资福寺重建念佛堂开莲社缘起（民二十六年）
　　如来圣教，法门无量，随依一法，以菩提心修持，皆可以了生死，成佛道。然于修而未证之前，大有难易疾迟之别。求其至圆至顿，最简最易，契理契机，即修即性，三根普被，利钝全收，为律，教，禅，密诸宗之归宿，作人，天，凡，圣证真之捷径者，无如信愿念佛求生西方一法也。良以一切法门，皆仗自力。念佛法门，兼仗佛力。仗自力，非烦惑断尽，不能超出三界。仗佛力，若信愿真切，即可高登九莲。当今之人，欲于现生了生死大事者，捨此一法，则绝无希望矣。须知净土法门，法法圆通。如皓月丽天，川川俱现。水银堕地，颗颗皆圆。不独于格物，致知，穷理，尽性，觉世，牖民，治国，安邦者，有大裨益。即士，农，工，商，欲发展其事业，老，幼，男，女，欲消灭其疾苦者，无不随感而应，遂心满愿。今则人心陷溺，世乱已极。变乱是非，颠倒黑白，争夺欺陵，极力演变。若不挽救，则人道或几乎熄。于是各处有心之士，群起而提倡佛法，明三世之因果，显六道之轮回，示娑婆之浊恶，表极乐之严净。以期斯世之人，克己复礼，生入圣贤之域。了生脱死，没归极乐之邦。阜阳资福寺，乃几朝古刹，载之志乘。近以住持无弘法之资格，一班不知佛法者，竞倡维新，破除迷信，急欲毁灭其寺。虽明哲之士，谕以正理，绝不肯听。阜阳佛教会代表邢纯斋，愤不顾身，奔走省垣，面见主席雪亚刘公，祈其出示保护。幸蒙刘公护法心切，爱民情殷，立即出示禁止，方得保存。地方人士，因思佛法理智高深，利益广大。更念资福为颍地名胜，自古迄今，人民沐恩戴德者，多难胜数。不忍任其荒凉，于是重谋兴复。现已建立念佛堂五楹，请秉初法师暂主其事。拟安戒德师僧若干位，常年修持净业。每月朔望，聚集在家信士，念佛一日，以资提倡。午后念佛毕，不拘缁素，为之讲演念佛大旨，与居尘学道，在野报国之法。以及敦伦尽分，闲邪存诚，诸恶莫作，众善奉行之事。并真为生死，发菩提心，信愿念佛，求生西方之理。俾一切人，知人皆可以为尧舜，人皆可以作佛之所以然。则于一切时，一切处，皆为希圣学佛之事。此实不居位而护国，救民，不现形而移风，易俗之大方便法门。愿若缁若素共勉之，则其利益大矣。
募印观世音菩萨本迹感应颂说明（民十四年　办法从略）
募印观世音菩萨本迹感应颂说明（民十四年　办法从略）
　　观世音菩萨，于过去无量劫前，久成佛道，号正法明。但以慈悲心切，救苦情殷，不离寂光，垂形九界，于十方无量世界，随类现身，度脱众生。普门品所谓，应以何身得度者，即现何身而为说法。虽则十方世界，无刹不现，而于娑婆世界，因缘甚深。虽则十法界身，无身不现，而世人皆以菩萨称之。虽则应化之处，遍满寰宇，而浙江普陀，最为显著。印光受恩实巨，负恩甚深。初则出家于陕西南五台山，为观音现身降伏毒龙之道场。继则寄居南海普陀，为善财南参观音之圣地。每念世人不知菩萨之深慈大悲，欲搜辑大藏，及与群书，凡菩萨本地之行愿，及此方感应之事迹，述为颂文，加以详注。俾世之同伦，同知观音之大慈悲心，与夫随类逐形，寻声救苦之实理实事。庶可同持圣号，同消业障，同增福慧，生为身心清净之人，殁入莲池海众之会。用此以正人心而挽劫运，以期天下太平，人民安乐也。然此心虽发，但以学识浅陋，笔墨拙朴，未能即时举行。适江西大文学许止净居士来山见访，一见即成莫逆，因以其事见托，彼即欣然允许。遂潜心撰述，时经二年，述成颂文二万余言。每句事迹，悉注于每段之后，俾阅者一目了然，共成三卷。又录经中要义，名为经证一卷，附于颂文之后。又金刚经功德颂一卷，亦附于后。俾诵经念佛人，同知向方。以期即凡心以见佛心，克遂如来度生之愿。现今天灾人祸，相继降作，世道人心，陷溺已极，特借此以作挽狂澜，扶世道，同登圣域，共证菩提之向导。今即付排发刊，愿有力善信，共出净资，俾举世同人，各沐观音菩萨之慈恩，以迄同得亲证本具佛性，圆满无上觉道。区区之心，如是而已。（下略）
楹联
　　楹联
　　肇于宋初，蜀后主孟昶庆新春。自后僧俗，各以之赞颂功德，发挥道妙，摅心所蕴，藉谕同仁。云栖法汇，曾载各联，今踵芳规，以博一笑。印光识。
释迦
释迦
　　下兜率而降神，住世八十其年，令九界众生，彻见本来真面目。
　　睹明星而悟道，谈经三百余会，俾大千佛子，复归原有旧家乡。
　　佛应西乾，度众生以悟证菩提，故感天龙常拥护。
　　法流东土，开文化而震发聋瞆，致令贤智尽归宗。
　　三惑尽而二死亡，一尘不立。
　　五蕴空而六根净，万德圆彰。
　　圆悟藏性，彻证自心，道通天地有形外。
　　慈起无缘，悲运同体，恩遍圣凡含识中。
　　冀有情共证真常，本寂灭心，说圆通法。
　　期含识同登觉岸，依一实道，开方便门。
　　华严顿演圆宗，独被上根，尚未悉符出世度生之弘誓。
　　行愿导归极乐，全收九界，方堪大畅成道利物之本怀。
　　华表圆因，显如来成始成终之道。
　　严彰实果，示众生心作心是之门。
弥陀
弥陀
　　莫讶一称超十地。
　　须知六字括三乘。
　　如来拯济无方，广度众生须度我。
　　吾辈竛竮没寄，不念弥陀更念谁。
　　依宏誓愿，建折摄之法门，但肯一心持名，自尔潜符实相，俾四圣六凡同证真常，故得九界咸归，十方共赞。
　　以大慈悲，立厌欣之胜行，若能初土托质，何难顿入寂光，导三乘五性齐登净域，因兹千经俱阐，万论均宣。
　　应当发愿愿往生，客路溪山，切莫从头再眷恋。
　　自是不归归便得，故乡风月，直须全体总亲承。
　　成就六八大愿，居西方以作佛，举华藏世界诸庄严，圆彰净土。
　　愍念九品含灵，向东域而垂慈，引娑婆国中众男女，同往莲邦。
　　捨西归捷径，九界有情，上何以圆成觉道。
　　离净土法门，十方诸佛，下不能普利群萌。
　　五住二执，蒙光顿圆夫四德。
　　三乘六道，克念定证于一真。
　　佛愿宏深，十方共赞。
　　生心恳到，九界同归。
　　寿量无边，竖穷三际。
　　光明有象，横遍十方。
　　苦海无边，回头是岸。
　　乐邦有路，起信即生。
　　唯期五浊顿空，任他香无人焚，地无人扫。
　　倘得一真共证，自尔愿令我满，心令我安。
　　济度无方，怜伊体一。
　　津梁罔测，悯彼迷深。
　　誓愿宏深，十方共赞。
　　慈悲广大，九界同归。
弥勒
弥勒
</div>
    <div class="pagination">
<a href="印光法师文钞续编_page20.html">上一页</a><span>...</span><a href="印光法师文钞续编_page16.html">16</a><a href="印光法师文钞续编_page17.html">17</a><a href="印光法师文钞续编_page18.html">18</a><a href="印光法师文钞续编_page19.html">19</a><a href="印光法师文钞续编_page20.html">20</a><span class="current-page">21</span><a href="印光法师文钞续编_page22.html">22</a><a href="印光法师文钞续编_page23.html">23</a><a href="印光法师文钞续编_page24.html">24</a><a href="印光法师文钞续编_page25.html">25</a><a href="印光法师文钞续编_page26.html">26</a><span>...</span><a href="印光法师文钞续编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
