<!DOCTYPE html>
<html>
<head>
    <meta charset="UTF-8">
    <title>景德传灯录 - 第 39 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景德传灯录 - 第 39 页/共 53 页</h1>
    <div class="content">　　抚州龙济山主绍修禅师。初与大法眼禅师同参地藏。所得谓已臻极。暨同辞至建阳。途中谭次法眼忽问曰。古人道。万象之中独露身。是拨万象不拨万象。师曰。不拨万象。法眼曰。说什么拨不拨。师懵然却回地藏。地藏问曰。子去未久何以却回。师曰。有事未决岂惮跋涉山川。地藏曰。汝跋涉许多山川也还不恶。师未喻旨乃问曰。古人道。万象之中独露身意旨如何。地藏曰。汝道古人拨万象不拨万象。师曰。不拨。地藏曰。两个也。师骇然沉思而却问曰。未审古人拨万象不拨万象。地藏曰。汝唤什么作万象。师方惺悟。再辞地藏觐于法眼。法眼语意与地藏开示前后如一。故法眼先住抚州崇寿大振宗风。师后居龙济山不务聚徒。而学者奔至。师上堂示众曰。具足凡夫法凡夫不知。具足圣人法圣人不会。圣人若会即是凡夫。凡夫若知即是圣人。此两语一理二义。若人辨得不妨于佛法中有个入处。若辨不得莫道不疑。问见色便见心。露柱是色如何是心。师曰。幸然未会且莫诈明头。问如何得出三界。师曰。汝恁么问不妨出得三界。问当阳举唱谁是委者。师曰。非汝不委。问如何是万法主。师曰。唤什么作万法。问教云。须弥纳芥子芥子纳须弥。如何是须弥。师曰。穿破汝心。曰如何是芥子。师曰。塞却汝眼。曰如何纳。师曰。把将须弥与芥子来。曰前言何在。师曰。前有什么言。师有时示众曰。声色不到病在见闻。言诠不及过在唇舌。僧问。离却声色请和尚道。师曰。声色里问将来。问如何是学人心。师曰。阿谁恁么问。问劫火洞然大千俱坏。未审这个还坏也无。师曰。不坏。曰为什么不坏。师曰。为同于大千。问如何是触目菩提。师曰。特地令人愁。问如何是西来意。师曰。待汝问西来意。我即向汝道。问巨夜之中以何为眼。师曰暗。问纤毫不隔为什么觑之不见。师曰。作家弄影汉。问古镜未磨时如何。师曰。照破天地。曰磨后如何。师曰。黑似漆。问如何是普眼。师曰。纤毫觑不见。曰为什么觑不见。师曰。为伊眼太大。问如何是大败坏底人。师曰。劫坏不曾迁。曰此人还知有佛法也无。师曰。若知有佛法浑成颠倒。曰如何得不颠倒。师曰。直须知有佛法。曰如何是佛法。师曰。大败坏。问如何是学人常在底心。师曰。还曾问荷玉么。曰学人不会。师曰。不会夏末问曹山。师着偈颂六十余首及诸铭论群经略要等。并行于世
　　
　　杭州天龙寺秀禅师(先住岁礼)师上堂谓众曰。诸上座多少无事。十二时中在何世界安身立命。且子细点检看。何不觅个歇处。因什么却与别人点检。若恁么去早落第二头也。时有僧问。承师有言。恁么去早落第二头。学人总不恁么上来。师如何辨白。师曰。汝却作家。曰恁么即今日得遇于师也。师曰。汝且莫诈明头。问承古有言。二人俱错。未审古人意旨如何。师曰。汝何不自检责。曰恁么即人天有赖也。师曰。汝不妨灵利。本国署清慧大师
　　
　　潞州延庆院传殷禅师。僧问。见色便见心。灯笼是色那个是心。师曰。汝不会古人意。曰如何是古人意。师曰。灯笼是心。问若能转物即同如来。未审转什么物。师曰。道什么。僧拟进语。师曰。遮漆桶
　　
　　衡岳南台守安禅师初住江州悟空院。有僧问。人人尽有长安路如何得到。师曰。即今在什么处。问如何是西来意。师曰。是什么意。问如何是本来身。师曰。是什么身。问寂寂无依时如何。师曰。寂寂底聻。师因有颂曰
　　
　　　南台静坐一罏香　　亘日凝然万事忘
　　　不是息心除忘想　　都缘无事可思量　
　　
　　　　前福州仙宗契符清法大师法嗣
　　
　　福州仙宗洞明真觉大师。僧问。拏云不假风雷便。浚浪如何透得身。师曰。何得弃本逐末
　　
　　泉州福清广法大师行钦。初住云台院。师上堂谓众曰。还有人鉴得出么。若有人鉴得。是什么湖里破草鞋。若也鉴不出。落地作金声。无事久立。僧问。如何是佛法大意。师曰。诸上座大家道取。问如何是谭真逆俗。师曰。客作汉问什么。曰如何是顺俗违真。师曰。吃茶去。问如何是然灯前。师曰。然灯后。曰如何是然灯后。师曰。然灯前。曰如何是正然灯。师曰。吃茶去。问如何是第二月。师曰。汝问我答。师问僧。汝念什么经。曰法华经。师曰。彼此话堕
　　
　　　　前杭州天龙重机大师法嗣
　　
　　高丽雪岳令光禅师。僧问。如何是和尚家风。师曰。分明记取。问如何是诸法之根源。师曰。谢指示
　　
　　　　前婺州国泰瑫禅师法嗣
　　
　　婺州齐云宝胜禅师。僧问。如何是齐云境。师曰。龙潭彻底清乌龟得继名。曰莫即遮个便是么。师曰。道高龙虎伏八仙连太平。问如何是齐云水。师曰。龙潭常彻底拟问即波澜。曰莫只遮个便是么。师曰。古殿无香烟谁人辨清浊。曰未审深深处如何。师曰。阇梨欲识深深处。直须脚下绝云生
　　
　　　　前福州升山白龙院道希禅师法嗣
　　
　　福州广平玄旨禅师曾住黄檗。上堂示众曰。还有人证明么。若有人证明。亦免孤负上祖埋没后来。若是寻言数句大藏分明。若是祖宗门中怪及什么处。恁么道亦是傍瞥之辞。僧问。如何是广平境。师曰。地擎名山秀溪连海水清。曰如何是境中人。师曰。汝问我答。问如何是法身体。师曰。廓落虚空绝玷瑕。曰如何是体中物。师曰。一轮明月散秋江。曰未审体与物分不分。师曰。适来道什么。曰恁么即不分也。师曰。穿耳胡僧笑点头
　　
　　福州升山白龙清慕禅师。僧问。如何是白龙密用一机。师曰。汝每日用什么。曰恁么即徒劳侧聆。禅便喝出。问一切众生日用而不知。如何是日用底。师曰。别秖对尔争得。问不责上来声前一句请师道。师曰。莫是不辨么
　　
　　福州灵峰志恩禅师。僧问。如何是吹毛剑。师曰。我进前汝退后。曰恁么即学人丧身命去也。师曰。不打水鱼自惊。问如何是佛。师曰。更是阿谁。曰既然如此为什么迷妄有差殊。师曰。但自不亡羊何须泣岐路。问如何是灵峰境。师曰。万叠青山如饤出。两条绿水若图成。曰如何是境中人。师曰。明明密密密密明明
　　
　　福州东禅玄亮禅师。僧问。本无迷悟为什么却有众生。师曰。话堕。问祖祖相传传法印。师今继嗣嗣何方。师曰。特谢证明。曰恁么即白龙当时亲受记。今日应圣度迷津。师曰。汝莫错认定盘星
　　
　　漳州报劬院玄应定慧禅师泉州晋江县人也。姓吴氏。幼出家于本州开元寺九佛院。禀具探律乘。阅大藏终秩。乃之福州谒白龙希和尚印可心地。却归本州清豁。会清豁长老罢唱保福庵。于贵湖一见。以同道相契。豁命檀信于庵之西青阳山创室。请师宴处二十余载。开宝三年属泉州帅陈洪进仲子文颢任漳州刺史于水南创大禅苑曰报劬。屡请师住持。固辞不往。师之兄仁济为军校。文颢因遣仁济入山述意勤恳。师不得已出山。时参学四集。仅千五百人随从入院大启法筵。僧问。如何是第一义。师曰。如何是第一义。曰学人请益。师何以倒问学人。师曰。汝适来请益什么。曰第一义。师曰。汝谓之倒问耶。问如何是古佛道场。师曰。今夏堂中千五百僧。陈帅以师之道德闻于太祖皇帝。赐紫衣师号。开宝八年将顺世。先七日遗书辞陈守。仍示一偈曰
　　
　　　今年六十六　　世寿有延促
　　　无生火炽然　　有为薪不续
　　　出谷与归源　　一时俱备足　
　　
　　及期日诫诸门人。吾灭后不得以丧服哭泣有乱规矩。言讫坐化。陈守伤叹尽礼送终。荼毗收灵骨于院之后山建浮图
　　
　　　　前泉州招庆法因大师法嗣
　　
　　泉州报恩院宗显明慧大师。初住兴国。有僧问。新丰一派兴国分流。祖嗣西来请师举唱。师曰。也在新丰得些子。问曰。恁么即法雨滂[雨/(湤-方)]群生有赖也。师曰。莫闲言语。问昔日灵山一会迦叶亲闻。未审今日谁是闻者。师曰。却忆七叶岩中尊。问昔日觉城东际象王回旋五众咸臻。今日太守临院如何提接。师曰。眨上眉毛着。曰恁么即一机显处万缘丧尽。师曰。何必繁辞。问如何是西来意。师曰。日里看鸱毛。师后住报恩有僧问。学人都致一问请师道。师曰。不是创住遮个师僧也难容。问离四句绝百非请师道。师曰。青红华满庭。问不涉思量处从上宗乘请师直道。师良久。僧曰。恁么即听响之流徒劳侧耳。师曰。早是粘腻。问不责上来声前一句请师直道。师曰。汝自何来。曰恁么即得遇明师也。师曰。莫闲言语。问如何是人王。师曰。奉对不敢造次。曰如何是法王。师曰。莫孤负好。曰未审人王与法王对谭何事。师曰。非汝所聆
　　
　　金陵龙光院澄忋(公在切)禅师广州人也。姓陈氏。幼出家于本州观音院。年满纳戒于韶州南华寺。寻游方抵于泉州参法因大师印悟心地。后住舒州山谷寺。有僧新到。师问。什么处来。曰江南来。师曰。汝还礼渡江船子么。曰和尚为什么教礼渡江船子。师曰是汝善知识。又住齐安龙光前后三处。聚徒说法终于龙光
　　
　　永兴北院可休禅师(第二世住)僧问。如何是西来意。师曰。遍满天下。僧曰。莫便是么。师曰。是即牢收取。问大作业底人来师还接否。师曰。不接。曰为什么不接。师曰。幸是好人家男女
　　
　　郴州太平院清海禅师。僧问。古人道不从请益得。祖师为什么道谁得作佛。师曰。悟了方知。问从上宗乘次第指授。未审今日如何举唱。师曰。白云透出深洞里。名华异草岭头生。问如何是句中人。师曰。好辨
　　
　　连州慈云普广大师慧深。僧问。匿王请佛既奉法于当时。我后延师盖兴宗于此日。幸施方便无吝举扬。师曰。不烦再问。问如何是人圆镜。师曰着。问如何是向上事。师曰。分明听取
　　
　　郢州兴阳山道钦禅师(第二世住)僧问。如何是兴阳境。师曰。松竹乍栽山影绿。水流穿过院庭中。问如何是佛。师曰。更是什么
　　
　　　　前婺州报恩宝资禅师法嗣
　　
　　处州福林澄和尚。僧问。如何是伽蓝。师曰。勿幡[巾*(穴/登)]。曰如何是伽蓝中人。师曰。瞻礼即有分。问下堂一句请师不吝。师曰。闲吟唯忆庞居士。天上人间不可陪
　　
　　　　前处州翠峰从欣禅师法嗣
　　
　　处州报恩守真禅师。僧问。诸官已结人天会。报恩今日事如何。师曰。阇梨到诸方分明举。问如何是佛法大意。师曰。闪烁乌飞急。奔腾兔走频
　　
　　　　前襄州鹫岭明远禅师法嗣
　　
　　襄州鹫岭通和尚(第二世住)僧问。世尊得道地神报虚空神。和尚得道未审什么人报。师曰。谢尔报来
　　
　　　　前杭州龙华寺志球禅师法嗣
　　
　　杭州仁王院俊禅师。僧问。承古有言。向上一路千圣不传。如何是向上不传底事。师曰。向上问将来。曰恁么即上来不当去也。师曰。既知如此蹋步上来作什么
　　
　　　　前漳州保福院可俦禅师法嗣
　　
　　漳州隆寿无逸禅师。初开堂升座良久谓众曰。诸上座若是上根之士早已掩耳。中下之流竞头侧听。虽然如此犹是不得已而言。诸上座。他时后日到处有人问着今日事。且作么生举似他。若也举得舌头鼓舌头论。若也举不得如无三寸且作么生举。僧问。绝妙宗风请师垂示。师良久。僧曰。恁么即顿决疑情便契心源。向上宗乘如何言论。师曰。待汝自悟始得
　　
　　　　前潭州延寿寺慧轮禅师法嗣
　　
　　庐山归宗第十二世道诠禅师吉州安福人也。姓刘氏。生恶荤血。髫龀礼本州思和尚受业。闻慧轮和尚化被长沙。时马氏窃据荆楚与建康接壤。师年二十五结友冒险远来参寻。会马氏灭刘言有其他。以王逵代刘言领其事。逵疑师江表谍者。乃令捕执将沉于江。师怡然无怖。逵异之。且询轮和尚。轮曰。斯皆为法忘躯之人也。闻老僧虚誉故来决择耳。逵悦而释之。仍加礼重。师栖泊延寿经十稔。轮和尚归寂。乃回庐山开先驻锡。乾德初于山东南牛首峰下。结茆为室。开宝五年洪帅林仁肇请居筠阳九峰隆济院。阐扬宗旨。本国赐大沙门号。僧问。承闻和尚亲见延寿来是否。师曰。山前麦熟也未。问九峰山中还有佛法也无。师曰有。曰如何是九峰山中佛法。师曰。山中石头大底大小底小。寻属江南国绝。僧徒例试经业。师之徒众并习禅观。乃述一偈闻于州牧曰
　　
　　　比拟忘言合太虚　　免教和气有亲疏
　　　谁知道德全无用　　今日为僧贵识书　
　　
　　时州牧阅之。与僚佐议曰。旃檀林中必无杂树。唯师一院特奏免试经。太平兴国九年南康知军张南金先具疏白师。然后集道俗迎请坐归宗道场。僧问。如何是归宗境。师曰。千邪不如一直。问如何是佛。师曰。待得雪消后。自然春到来。问如何是学人自己。师曰。床窄先卧粥稀后坐。问古人道。不是风动不是幡动如何。师曰。来日路口有市。师雍熙二年十一月二十八日中夜趺坐。白众而顺寂。寿五十六。腊三十七。荼毗舍利塔于牛首庵所。师颇有歌颂流传于世
　　
　　潭州龙兴裕禅师。僧问。是何是学人自己。师曰。张三李四。曰比来问自己。为什么道张三李四。师曰。汝且莫草草。问诸余即不问。如何是和尚家风。师曰。家风即且置。阿那个是汝不问底诸余
　　
　　　　前韶州白云祥和尚法嗣
　　
　　韶州大历和尚初参白云。白云举拳曰。我近来不恁么也。师领旨礼拜。自此入室。住后僧问。如何是西来意。师曰。破草鞋。问如何是无为。师乃摆手。问施主供养将何报答。师以手捻髭。僧曰。有髭即捻无髭如何。师曰。非公境界。师在暗室坐。有僧来不审。师乃与一掌。僧不测
　　
　　连州宝华和尚。师上堂示众曰。看天看地。新罗国里。和南不审。日消万两黄金。虽然如是犹是少分。又曰。尽十方世界是个木罗汉。幡竿头上道将一句来。又曰。天上龙飞凤走山间虎啸猿啼。拈向鼻孔道将一句来。僧问。如何是宝华境。师曰。前头绿水后面青山。僧曰。不会。师曰。末后一句。师问僧。什么处来。曰大容来。师曰。大容近日作么生。曰近来合得一瓮酱。师曰。沙弥将一碗水来与遮僧照影。因有僧问。大容云。天赐六铢披挂。后将何报答我皇恩。大容云。来披三事衲。归挂六铢衣。师闻之乃曰遮老冻齈。作恁么语话。大容闻令人传语云。何似奴缘不断。师曰。比为抛砖只图引玉。师见一僧从法堂阶下过。师乃敲绳床。僧曰。若是遮个不请拈出。师喜下地问之并无说处。师乃打师有时戴冠子谓众曰。若道是俗且身披袈裟。若道是僧又头戴冠子。大众无对
　　
　　韶州月华和尚初谒白云。云问曰。业个什么。师对曰。念孔雀经。白云曰。好个人家男子随鸟雀后。师闻语惊异。遂依附久之乃契旨。寻住月华。有僧问。如何是月华家风。师曰。若问家风即答家风。曰学人问家风。师曰。金铜罗汉。师问僧。什么处来。曰大容来。师曰。东路来西路来。曰西路来。师曰。还见弥陀么。僧良久礼拜。师曰。礼拜月华作么。师入京上堂。有一官人出礼拜起低头良久。师曰。击电之机徒劳伫思。有老宿入到法堂顾视东西曰。好个法堂且无主。师在方丈闻之曰。且坐。老宿问曰。玄中最的犹是龟毛兔角。不向二谛中修如何密用。师曰侧。曰恁么则拗折拄杖割断草鞋去也。师曰。细而详之
　　
　　南雄州地藏和尚上堂有僧问。既是地藏地藏还来否。师曰。打开佛殿门装香换水。师与大容和尚在白云开火路。大容曰。三道宝阶何似个火路。师曰。甚么处不是
　　
　　英州乐净含匡禅师开堂日谓众曰。摩竭提国亲行此令。去却担簦请截流相见。僧问。如何是西来意。师曰。侧耳无功。问如何是乐净家风。师曰。天地养人。问如何是乐净境。师曰。有功贪种竹。无暇不栽松。曰忽遇客来将何供养。师曰。满园秋果熟要者近前尝。问不坐菩提座直过那边如何。师曰。放过。问师唱谁家曲。宗风嗣阿谁。师曰。斩新世界特地乾坤。问龙门有意透者如何。师曰。滩下接取。曰学人不会。师曰。唤行头来。问但得本莫愁末。如何是本。师曰。不要问人。曰如何是末。师乃竖指。问如何是乐净境。师曰。满月团圆菩萨面。庭前棕树夜叉头。有僧辞。师问。什么处去。曰大容去。师曰。大容若问乐净近日有何言教。汝作么生秖对。僧无语。师代曰。但道乐净近日不肯大容。因普请打篱次有僧问。古人种种开方便门。和尚为什么却拦截。师曰。牢下橛着
　　
</div>
    <div class="pagination">
<a href="景德传灯录_page38.html">上一页</a><span>...</span><a href="景德传灯录_page34.html">34</a><a href="景德传灯录_page35.html">35</a><a href="景德传灯录_page36.html">36</a><a href="景德传灯录_page37.html">37</a><a href="景德传灯录_page38.html">38</a><span class="current-page">39</span><a href="景德传灯录_page40.html">40</a><a href="景德传灯录_page41.html">41</a><a href="景德传灯录_page42.html">42</a><a href="景德传灯录_page43.html">43</a><a href="景德传灯录_page44.html">44</a><span>...</span><a href="景德传灯录_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
