<!DOCTYPE html>
<html>
 <head>
  <meta charset="utf-8"/>
  <title>
   庐山莲宗宝鉴 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庐山莲宗宝鉴 - 第 10 页/共 11 页
  </h1>
  <div class="content">
   辩明三关

三关者。兜率悦禅师示众语。一云。拨草参玄只图见性。只今上人性在甚处。二云。识得本性要脱生死。生死到来作么生脱。三云。脱得生死。要知去处四大分离向甚处去。是故透此关者则奚拘生死。彻此道者岂碍去来。自是天下丛林宿师大衲靡不洞究渊源。故能脱白露净。其旨晓然决无异说。今有愚人。妄指人身三丹田作内三关。教人般运气血。谓之透过三关。又说。自足至腰三处疼痛为外三关。妄以此处要定临终时节。世多传习尽入邪路。详观念佛之教。乃简径法门。只令修行人于十二时中持一句阿弥陀佛。思专想寂更能回光自看。阿那个是我本性弥陀。四大分离向甚处去。常有此疑蓦然识得便知落处。即此是直捷省力底修行正道。舍此之外稍涉一毫异说。即堕在邪见林矣。呜呼痴人背真向伪良可悯焉。若也于斯信得截断露布葛藤。豁开透地通天眼。觑破邪思妄相心

　　　　辨明大小二乘

原夫大法王之垂化也。统摄群品各有司。存小律比礼刑之权。大乘类钧衡之任。营福如司于漕挽。制撰若掌于王言。在国家之百吏咸修类。吾教之群宗。竞演果明此旨。岂执异端应须量己才能。随力演布。达则兼济为善。穷则专门是宜。虽各播于宗猷。而皆处于慈济。同归和合之海。共坐解脱之床。夫如是则迷途之司。南教门之木铎也。奈何源远流别大道浇漓。好朱者憎其素。爱甘者恶其辛。未契圆宗各权所据。又岂知生佛本一凡圣性均。而不能自复者。由迷昧于身心。致笼槛于生死。是知身之过恶非戒律。不能捡心之昏散。非定慧不能融捡之。融之尚虑乎道之不明性之不复。况埋没于邪岐。而互相是非也耶。或云。我学小乘。却又不知戒施礼诵是渐修之法。或言。我学上乘。却又不识本性弥陀。唯心净土之旨。不著于事相。又堕于顽空。大似深村草里生盲之人。坐在一隅不知东西南北。妄生分别。是是非非非非是是。所谓执著死蛇头错路。修行者在秽恶则无所间然。于行解不见可畏。以至积习成性。自灭其身始学慕于上贤。终见沈于下恶。如斯之辈诚可哀哉。永明寿禅师云。譬如庭雀焉攀鸿鹄之心。还似井蛙岂测沧溟之阔。或徇他求如钻冰而觅火。但归己解犹向乳而生酥。慎勿立我慢幢张邪见网。轻侮先觉荧惑后人。至哉斯言也。昭昭乎天日在上。荡荡乎佛祖有灵。奉教之者可不惧乎。但能信念弥陀。可以免斯过咎矣

　　　　辩明不生不灭

般若心经云。是诸法空相不生不灭不垢不净不增不减。是故空中无色无受想行识等。又维摩经云。不善不生善法不灭。故知色相有去有来。佛性不生不灭。今有愚人。妄以不产后嗣为不生。不断欲心为不灭。骇世怪言。惑人妖崇。密互邪淫作不净行。断佛种性悖乱人伦。故楞严云。善男子爱极发狂炽然。贪欲则有欲魔入其心腑。一向说欲为菩提道。化诸白衣平等行欲。疑误众生入无间狱。盖以愚迷不知触净。不觉遭魔以致斯苦。谛观天地肇分有阴阳而有男女。有男女而有夫妇。有夫妇而有父子。有父子而有君臣。有君臣则有三纲五常之道。三纲统其人伦。五常正其教化。此圣人立世间之法也。吾祖远公有云在家者。厚身存生我倒未忘。以情欲为苑囿。以声色为游观。耽湎世乐不能特出。吾佛示化令反本以求宗。在家奉法则是顺化之民。不遗奉亲敬君之礼。是故先导之五戒。不杀存乎仁。不盗存乎义。不淫存乎礼。不妄存乎信。不酒存乎智。身心既律。然后示之以出世之法。令修念佛三昧。以为西方之归。达乎不生不灭之道。是以王臣外护法流天下。千载犹一日也。其奈当斯之际薰莸共囿。菽麦同畦未易分也。敢以衷赤之忱普告信士。但除却。一心不乱系念弥陀之外。凡所有相皆是邪解。切须子细真实修行善则从之恶则远之。邪则遣之正则守之。若乃立身行道之事。息心达本之旨。前篇备述明。则典刑不为不多矣。遵而行之则吾门眷属。违而作者魔之党类。所以生遭王法。死堕阿鼻。殃及累世。莫言不道。何故[渐/耳]欲得不招无间业。莫谤如来正法轮

　　　　辩明曹溪路

昔永嘉大师。往曹溪礼拜六祖。印证心地述证道歌云。自从认得曹溪路了了生死。不相干是故。天下禅宗出乎曹溪之源。目曰曹溪路也。何期愚人妄指人身有浃湷双关作。曹溪一派又妄说。六祖云。宁度白衣千千万。不度空门半个僧。如斯之辈非特惑于后人。是亦诬于先圣。岂不闻。永嘉云。第一迦叶首传灯。二十八代西天记法。东流入此土。菩提达磨为初祖。六代传衣。天下闻后人得道无穷数。又岂有度白衣而不度空门乎。於戏邪妄之徒。不知来历。窃祖师之名。同魍魉妖孽。见解迷误善人。正是一盲引众盲。相牵入火坑也。吾知祖宗实德是以称而传之。吾知阐提薄福谤辱吾宗。是以恐而惧之。吾尚知而大惧。汝谤圣师之道诳后学之人。安得不益惧于吾乎。汝速宜磨灭改而正之。无贻我羞之为愈也

　　　　辨佛法隐藏

佛法者。出世间之道。无为之法也。涅槃经云。如来开发显露清净无翳。迷者不解谓是秘藏。智者了达即不名藏。有等愚人妄说官法。堂堂佛法隐藏。伪撰一落索邪言。闭门传度谓之生死。奥典幻惑后人。至死不与人说。逗到临时一场漏逗。大似贫儿得锡唤作黄金。明眼人前如何拈出。自不知非反夸能会正。是瞒人更自瞒也。岂知佛说一切法为度一切心。盖以众生心体本来是一。用处不同故说一切法也。祖师云。瓶盘钗钏本是一金。名相不同至体无二。嗟乎末运法出奸生。往
往失其本体者多。是将新罗漆高丽。鋀间货错出巧言令色。瞒昧世人一伪既行百真莫辨。况爱小利者。上人铺席不拣好恶。苟图价廉好看易得。等闲被他将一团灰炭寒却眼孔。拖向黑地里脱换去了。及至眼开握著黄土也认不得。又何金鋀真伪之辨哉。痴人但得入手贵乎密。密珍藏以为奇货。生怕人知蓦然撞著。识者为伊点破始知分文不直如斯之类。比比皆是只为愚暗福薄。眼里无觔粗心卤莽。兼以不遇真正师匠。以致然也。殊不知绕指精金从本来有。自非作家陶镕痛下。钳锤煆炼一回转见性。柔金莹灿然一块。觌体全真。然后随意作用。造成众器飞光散彩耀人心目。永无变色者。固知自余皆不足言矣。可不至宝哉。正信道流切宜著眼

　　　　辨明超日月光

大弥陀经云。阿弥陀佛光明极大。而为诸佛光明之王。故号无量光佛。无边光佛。无碍光佛。无对光佛。光炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。其光明所以照无央数天下幽冥之处。皆常大明。诸天人民。禽兽蜎飞蠕动。见此光明莫不喜悦。而生慈心悉得解脱。是故十方诸佛菩萨。缘觉声闻悉皆称赞。因名曰超日月光佛。盖以日能照昼月能夜明其德不全。佛之光明昼夜常照无亏无欠。故名超日月光也。今有一等愚人。妄指教人于日月初出之时。以口吸采其光。吞咽入腹。欲其成宝。以当修行秘法。谓之超日月光者。其错大矣。譬如痴猿联臂攀树。悬崖下捉水月劳心费力到底成空。若是智人达观速须舍离。早求正法免堕迷津。专念弥陀究明心地。不见祖师道。从门入者不是家珍。自己灵光照天烁地。人人分上本自圆成。一点灵源无内无外。头头上显物物上明。若能悟此即如来一段光明超日月

　　　　辨明髻中珠

髻中珠者。法华经云。如转轮王得法国土王于三界。而诸小王不肯顺伏时。转轮王起种种兵而往讨伐。战有功者赏赐诸物。独王顶上有此一珠。而不与之。末后付与。如来亦复如是。见贤圣军。与五阴魔。烦恼魔。死魔共战。灭三毒。出三界。破魔网。尔时如来亦大欢喜。为说诸法。而不为说是法华经。今乃说之。如转轮王久获明珠末后赐与。此盖世尊最后说是大乘法宝。超出诸圣之上。以轮王髻珠为喻。此珠者即诸佛之圆智。乃众生之理性。悟之则三祇顿越。迷之则六道沉沦。今有一等愚人。错会经旨。妄以运气入顶。作髻中珠。谓之最上乘法。密密相传。教人般精运气冲入头顶。要学世尊顶上有肉髻珠。何其愚哉。殊不知世尊肉髻。乃无见顶相表一乘大法也。无见者自不能见。离自见故。向上极则诸圣皆不得见。离他见故。寿禅师心赋云。高高法座。非声闻矬短之能升。赫赫日轮。岂外道婴儿之所见。无偏无党至极至尊。嗟乎愚痴之人。罔知正法。颠倒错乱。嫁祸移殃于后人。赚他向善俗子堕落深坑。可痛惜哉。奉劝信士细参本教。恪心念佛悔悟前非。了知诸法本无。髻珠自然显现。堂堂独露。岂假他求哉

　　　　辩明无漏果

法华经云。诸漏已尽无复烦恼。此乃罗汉声闻修行。至习漏俱无也。无漏者盖人之六根。常为色声香味触法六尘所惑。心随境转成有漏缘。所以轮回不息。修行人六根自静。不被六尘所转即无漏也。今有一等愚人。妄将眼眵鼻涕尽皆吃了。谓之修无漏者。何蠢乎哉。予尝悯而问之曰。六根四大脓血之袋屎尿之囊。眵泪涕唾皆属不净。何得取而食之。彼则曰。人身之中有七宝不可弃之。善收拾者结成舍利证无漏也。苦哉苦哉。如斯颠倒。诚可忍耶。更有一等众生。以秘精是无漏者。混吾教中递相传习。潜饕贪欲坏乱正法。此是妖精鬼怪夜聚晓散。吃菜事魔之徒。非是莲宗之弟子。比年以来多有此样扇动人家。清信男女不觉不知鼓入魔道。故楞严经云。善男子。心爱根本穷览物化。天魔得便飞精附人。说佛涅槃即是现前肉身。父父子子递代相生常住不绝。无别净居。愚人信受亡失本心惑为菩萨。常说眼耳鼻舌皆为净土。男女二根即是菩提。或食屎尿广行淫秽。彼无知者信是秽言易入邪悟。此名蛊毒恶鬼恼乱。是人师及弟子俱陷王难。汝当先觉不入轮回。迷惑不知堕无间狱。受得地狱业消复入畜生饿鬼。今观邪师妄作之徒。假吾佛祖之教门。造不净之恶业。逆二仪背三光。谤佛祖乱人伦。碌碌如蜣蛆之逐秽。现受众苦没后沉沦。是罪果何逃哉。宜乎不足怪也。非惟死后受报。抑且官法不容。语云。道之以政。齐之以刑。民免而无耻。道之以德。齐之以礼。有耻且格。诚哉是言。今劝善流谛观圣训。宜自知耻。勿惮改过。捐情绝虑正己修行。有能古教照心。则其心自明。古镜照精则其精自形。若专于净行。趣于菩提决无误矣。其或不然。三涂业海无边际。千佛出来难救伊

　　　　辩明赵州茶

昔赵州和尚。见僧问曰。汝曾到此不。僧云。曾到。州云。吃茶去。又问僧云。曾到此不。僧云。不曾到。州云。吃茶去。院主问曾到。且从不曾到如何也吃茶去。州乃唤院主。主应诺。州云。吃茶去。丛林因此有赵州茶话公案。今愚人不明祖师大意。妄自造作将口内津唾。灌漱三十六次咽之。谓之吃赵州茶。或有临终妄指教人。用朱砂末茶点一盏吃了。便能死去。是会赵州机关。更可怜悯者。有等魔子以小便作赵州茶。何愚惑哉。非妖怪而何耶。真正修心者。但依本分念佛期生净邦。切不可妄将祖师公案杜撰穿凿。是谤大般若之罪人也。不见道乍可粉身千万劫。莫将佛法乱传扬

　　　　辩明教外别传

圜悟勤禅师云。西方大圣人出迦维罗国。作无边量妙用。启迪群灵。其方便顺逆开遮。余言遗典盈溢宝藏。以至下梢始露一机。谓之教外别传。迦叶破颜承当以来。的的绵绵直指人心见性成佛。不立阶梯。不生知见。利根上智向无明窟子里。瞽地烦恼根株中。活脱应时超证得大解脱。西天四七东土二三。皆龙象蹴踏师胜资强格外领略。当下业障冰消。直截承荷。自能管带打作一片。顿契佛地。尚不肯向死水里浸却唱出透玄妙句。超越佛祖。[利-禾+戋]断露布葛藤。如按太阿。凛凛神威阿谁敢近。作家汉确实论量。才有向上向下谈玄说妙。作用纤毫即便叱之。谓不是种草。直下十成煆炼得熟。履践得实。始略放过。犹恐他时异日落草。累人瞎却正眼。嗟见一等拍盲野狐种族。自不曾梦见祖师。妄言达磨归空。谓之传法。救迷情以至借他从上最大宗师。马祖赵州名目脱赚后人。及夸初祖只履西归。普化空棺皆谓此术有验。谓之形神俱妙。生死秘法递相传习。而人皆厚爱此者。生怕腊月三十日慞惶。竞学归程之法除夜拜影。唤主人公。真是诳呼闾阎掜伪造窠。贻高人嗤鄙。复有一种假托达磨。胎息赵州。十二时别歌。庞居士转河车颂。递互指受。密付传持。希望生天。更要预知死日。殊不知此真妄想邪心爱见。本是善因反招恶果。多见豪杰之士。高谈阔论者。不知宗因往往信之。那知失却故步。画虎成狸。遭明眼人觑破默观怜悯。岂诸佛与列祖体裁。止如是耶。曾不自回照始末。居然可知矣。海内学此者如麻似粟。习以成风。恬不知怪。其高识远见自不因循。恐乍发意。未入阃奥。立志虽专。跋涉虽远。遇增上慢导入邪见稠林。末上一错。永没回转。其流浸广莫之能遏。因出此语。以痛告之。庶有志愿。于大解脱大总持者。可以辨之。而同入大萨婆若海。泛慈舟接济郡品。俾正真妙道流于无穷。岂不快哉

　　　　辩关闭诸恶趣门开示涅槃正路

诸恶趣门者。乃身口意三业也。所谓身杀盗淫。口妄言绮语恶口两舌。意贪嗔痴。修净业人正心向道。截断已上十不善行。则不入恶道。谓之关闭诸恶趣门也。开示者指出也。涅槃者不生不灭也。正者不偏路。即西方之道也。今有愚人指口为诸恶门。鼻为涅槃路。教人临终时紧闭其口。令气从鼻出。谓之出门一步。又妄将[囗@力]字以为公案。教人口里著力忍了气透这一关。或云。[囗@力]字四围是酒色财气。或言。地水火风。或言。生老病死等。皆是卜度妄计曲说。嗟乎这一个[囗@力]字瞒尽多少人。殊不知此字。玉篇明载户卧切。即阿字去声呼也。此个[囗@力]字一切世人。口中未尝不说。喻如失物人忽然寻见。不觉发此一声是[囗@力]字也。宗门多言此字者。盖寻师访道之人。参究三二十年。忽然心花发现。会得此事。不觉[囗@力]地一声。如失物得见。庆快平生。是其字义也。如是则念佛之人。但于念念中。仔细究竟本性弥陀。忽然亲悟亲见真实。到[囗@力]地一声处。自然明彻矣。故智觉寿禅师云。心外求法。望石女而生儿。意上起思。邀空花而结果。本非有作。性自无为。智者莫能运其意像者。何以状其仪。言语道亡。是得路指归之日。心行处灭。当放身舍命之时。可谓唯此一事实余二即非真

　　　　辩明四生

大珠慧海禅师云。九类众生一心具足随造随成无明暗蔽。为卵生。烦恼包里为胎生。爱水浸润为湿生。欻起妄念为化生。悟即成佛迷号众生。菩萨只以念念心为众生。若了心体空寂。名为度众生也。智者于自本际。上度于未形。未形既空。即知实无众生得灭度者。有等愚人不识自心。胡卜乱度妄说。临终之时眼见轿马楼台幡盖铙钹之类。为四生六道胎窠。不随他去者脱四生也。殊不知临终现境。是[仁-二+尔]平时所作善恶业相。神识自现即非外来。故先德云。作恶而恶境现前。念佛而佛界自至。若是时中把捉不住。做不得主常被妄想颠倒所使。临当风火散坏之时。如落汤螃蟹相似。又焉能作主宰耶。是以圭峰禅师云。作有义事是惺悟心。作无义事是狂乱心。狂乱随情念临终被业牵惺悟不由情临终能转业。今以此语直告诸人。当自念言。我今修行净业本为生死。佛祖垂教岂欺我哉。当依正法真实存心。专念弥陀舍诸虚妄。朝思夕想念念愿生西方。如此则尘劳业识。当下瓦解冰消。反观自己生死尚不可得。又唤甚么作众生乎。故忏云。于一念中得念佛三昧普度十方六道一切众生。各各出离苦轮同生净土者是也。可谓妄心无处即菩提。生死涅槃本平等

　　　　破妄立十号

西方文云。念佛之人于相好光明之中。得见阿弥陀佛。则无明顿破烦恼永忘。法界之门忽然通达。一乘之路卓尔开明。十号俱彰三身圆显。比明修行人得证佛果十号俱彰也。十号者菩萨戒经云。一曰如来(无虚妄故)二曰应供(良福田故)三曰正遍知(知法界故)四曰明行足(天眼智明。宿命智明。漏尽智明。具三用故)五曰善逝(不来还故)六曰世间解无上士(知二世间故。一国土世间。二众生世间)七曰调御丈夫(能调伏众生恶故)八曰天人师(为众生作眼目故)九曰佛(知善不善法聚。非善非不善法聚故)十曰世尊(一土之中无二佛故)何期愚人不知佛法。妄立十号归程称为。达磨大师传来生死秘法。却云鹊巢灌顶。芦芽穿膝。玉柱粗混。蛇入裈裆。波斯献宝。天鼓不鸣。莲花池干。二祖断臂立雪齐腰。神光不现。以此十件。谓之大事因缘。往往莲宗被此等盲师瞎汉。递相传授赚人性命。从冥入冥陷于非道。何不思之甚也。达磨大师初至此土。不立文字直指人心见性成佛。又安得有一法传授乎。岂不闻。五祖弘忍大师谓六祖曰。佛即以心传心法。即以心印心。佛佛惟传本体。师师密付本心是也。庄子云。使道之可传人。莫不传之子孙。道之可献人。莫不献之君亲。其不可传献者。无他中无主。而外无其证也。又尝闻。我佛释迦世尊千生炼行。百劫修心。乃从兜率降迹王宫。弃万乘荣贵。向雪山修行。餐麻食麦。苦行六年。睹见明星悟道成佛。人中圣中称为大觉。十号具足作天人师。至於鹊巢顶上。芦芽穿膝之类。皆当年实事初无表法。止是端坐不动定久忘形之意。后之学者不近智达。不体我佛建立教门。大不容易。才得入他门户。行愿不习识见俱无。便要为师传度弟子。做大模样逞我能会。撞入邪魔党类中。学他许多邪法杂毒入心。如落水鬼相似。黑地里拖人入地狱去。苦哉苦哉。且如二祖断臂立雪齐腰。的是当时为法忘躯。猛烈之志。本传备载分明。学者自当详究。岂可妄为甘受。谤法之罪永沈苦海之诛。永嘉云。非不非是不是。差之毫厘失千里。是则龙女顿成佛。非则善星生陷坠。信么尽情扫荡闲家具。铁树花开别有春

　　　　誓愿流通

切惟。最初一念。元从净土中来。泊没多生。未脱娑婆世界。幸逢莲社得遇正宗。仰藉三宝余庥。感沐导师化育。伏为教门之下多有错路修行。嗟信心尽作魔民致良善俱遭邪坠。正因泯绝慧命难存。反招谤法深愆。岂有诵持功德。睹斯境界以长吁。痛切身心而不忍。是乃搜大藏之要旨用证本宗。扫百家之是非开明大道。并是依经辨理显正摧邪。照了无私故名宝鉴。俾夫后学照心目而妍丑自知。导彼迷途达家乡而免诸流浪。是集克就鄙志当陈百拜祖庭。重申大誓。告白十方诸佛诸大祖师。望赐慈光证明祈祷。普度敬自发心立愿照依。所集莲宗宝鉴篇。字数一字三礼。每一礼念楞严咒心一遍。三称南无观世音菩萨尊号。望悲心而怜悯。赐法力以冥加。俾魔外以归依。冀真乘之流布。与彼盲瞑开眼目。于诸病苦作良医。昏衢黑暗之中为灯为烛。苦海洪波之内为舟为航。危险处作大桥梁。迷路中示其正道。普为十方莲社诸上善人。同期忏涤于身心。各愿消除于业障。非法说法之咎。法说非法之愆。一智能灭万年愚。一灯能破千年暗。妄意消而空花灭。正信生而净行彰。信礼弥陀普同回向。与诸大众并从今日发菩提。尽于未来永劫。常行菩萨道离非梵行。远邪见师。愿尽此报身同生安养国。常修六念及六波罗。广运四心与四弘誓。发四十八愿如阿弥陀。得念佛三昧如大势至。修普贤之行愿。等观音之慈悲。学大智慧如文殊。次登补处如弥勒。顿入法界圆证上乘。分身遍至于十方。大悲普度于一切。建法幢立宗旨。耀慧日除痴冥。诸魔外道悉归降。匝地普天皆向化。辩才无碍广利尘沙。威德无边拯济含识。父母师长俱登解脱之门。累劫怨亲尽出沉沦之海。伏望睹是集者。起护法心。荡历劫之迷情。破千重之疑网。顿豁正眼。明悟本心。净土道场不动足到。西方大圣如对目前。万法了然妙在兹也。惟冀。天龙欢喜。闻正法以护持。凡圣归依扫邪风而绝迹。弘扬祖道广播宗风。融大千同为清泰之邦。俾四海共乐无为之化。正见邪见尽入无生皇恩。佛恩一时等报。虚空界尽。众生界尽。众生业尽。众生烦恼尽。我愿乃尽。而虚空界乃至众生界烦恼不可尽故。我此愿王无有穷尽。念念相续无有间断。身语意业无有疲厌。普贤菩萨发愿如是。诸大祖师发愿亦如是。我今发愿亦如是。普为莲社大众发愿亦如是。尽未来际一切情与无情发愿亦如是。如是如是。无不如是。愿同如是恒沙众。尽入如来愿海中

　　　　庐山莲宗宝鉴念佛正论卷第十(终)

　　　　名德题跋(十一章)

　　余尝观夫今之所谓崇莲宗者。多不本远祖之意。非惟夫其进修之序。亦且惑于邪师谬解。深恨未有能救其弊者。优昙大师乃采经论传记。至于古今名儒宿衲。集诸善言删润著述而成一书。凡十卷。曰莲宗宝鉴。立正论以破邪说。发真智以祛妄情。其言理也深而明。其叙事也详而尽。会三教而归一源。正一已以规众信。如镜照像洞然明白。岂特俾诸善流专念弥陀祈生净土。直欲人人明自本心见自本性立地成佛而已。以余尝主东林。欲求转语为证。返复数过真得我心之所同然者。乃合掌西向而归之曰。善哉善哉如是如是。
　　　　时乙巳大德八年八月十五日。明州天童圆应叟净日题

　　宝鉴者照心之镜也。镜主乎明则烁一切昏□。辨一切妍丑。悬之当台靡所不见。东林祖堂优昙大师名普度。具正知见。每念莲宗谬解乖真。折衷儒释之书。撰为宝鉴十卷。发明念佛正宗三昧。凡一字字一句句。质之佛祖龙天。并是扫空魔说。实为法门一大条贯。其用意诚且公勤且苦。扶宗勇敢之心与十八贤立教之心共个关纽。闻者见者咸趋通途。或顺或违同一清泰。复为偈云。千载莲宗宏正论。明逾宝鉴挂青霄。今将印板打成去。万两黄金也合消
　　　　莲宗　书

　　参禅主乎见性。阅教贵乎照心。予谓念佛一门禅教并行者也。今有优昙度法师。纂集古今念佛要旨。总成一部。目曰莲宗宝鉴。若其自信得及净念相继。奚以文为。若其执妄谬解妍丑不分。白日迷程投吴适越者。是当取此为司南。
　　　　大德乙巳良月望日。婺西峰宗信跋

　　弥陀自性时时现。净土唯心法法彰。谁忆远公千载后。莲宗宝鉴见重光
　　　　大庆寿西云题

　　东林莲社度宗师述莲宗宝鉴复以谒远寄嘱□再读起敬敬说偈就简以谢
　　大地众生病痛深。向膏肓际巧施针。白莲池□优昙现。万斛香浮卢阜阴
　　荐福月而参禅予所不去。念佛亦非予所去者。闻禅有禅病。佛有佛魔。去圣时遥比比皆是优昙师眼不忍见。广援正经尽祛邪说。是集不为无补矣。噫安得尽大地人披翻宝鉴洞见法源能所识销是非情尽。以惟心净土本地风光并相忘于言象之表。此予所以不能无说焉
　　　　平江幻住明本敬跋

　　法不孤起仗境方生。剑离匣为不平。药出瓶因救病。优昙大师伤莲宗之凋瘵。搜索大藏讨究百家。发明念佛三昧捃摭成书。目之曰宝鉴。事分十门理符一致。排斥邪说订审舛讹。咸有准凭非私臆论。洗顽嚚于意地。破偏执于心源。坐进觉城光扬。祖道使正教大。明于一统释疑。情桎梏于畛畦。导黎庶于重昏。报皇恩于万世。[(共-八+(烈-列))/贝]莫及矣贻诸后云
　　　　荆岑接待主智通拜书

　　结莲社以开宗。远祖垂范于千载之上。集法宝以为鉴。优昙示现于像季之时。以莲为名。显一心□本净。其为宗也摄三根圆证真□。以宝为喻。济万有以无穷。其为鉴也烁群昏洞超□劫卓然为一家正论。廓然破诸宗异说。披文三复实非小补。尝观□□集中禅经序有。所谓千载之下优昙再证可不圻乎。祖师远记果符于今日。信而有征矣
　　　　天峰比丘　致祐　拜手书

　　礼云。其人存则其政举。旨哉斯言三宗圣人垂世立教。觉斯民之未觉。途殊而归同。中古以降支分派列。愈出而愈政。失其本旨者可胜道哉。莲教自东晋庐山尊者启其端。当时名流如刘雷诸贤皆在社中。其盛集概可想见矣。逮至宋末群不逞辈指莲宗而聚。众不知本旨有玷。前贤为世所嗤久矣。东林祖堂优昙大师悯斯教之湮微。救流俗之邪舛。搜集善言纂成一编。目曰莲宗宝鉴。使佛祖之道复还旧贯。确然正论皎如日星。愿诸佛子见自性弥陀悟本来清净。又何独称扬圣号。想念西方然后得生净土耶。作如是见者辜负庐山尊者不少矣。至大改元良月立冬日。
　　　　翰林学士承旨资善大夫知制诰兼修国史畴斋张仲寿书

　　裂盖网出爱河。破无明超有漏。惟念佛法门为最。苟不越一念而契证。则尘沙刹海廓然归乎。智照无东西之间净秽之殊。四生九有咸入神通大光□藏自远祖立教见闻薰修获益者。不可周知而悉数也。嗟乎去古时遥法久成弊。优昙老师终见不平。集大藏要文群贤明迹。曰莲宗宝鉴。亲捧纶音流通于世。真万古不易之论。俾后之学者鉴斯文。具正见同游常寂光土。岂小补哉。
　　　　岁甲寅正月旦日庐山无住道人竺源永盛　拜手

　　父母非我亲谁是最亲者。诸佛非我道谁是最道者。古洪水月居士何道升。为母持斋施财。率众同缘刊莲宗宝鉴一部。流通佛法报答四恩。愿一切人得念佛三昧如大势至。母子历生不相违。远心开意解同证菩提。可谓孝慈之心至矣博矣。亲恩佛恩一时报毕。余嘉其志合掌赞叹。为说偈云
　流通佛法报慈恩　　母子天真一会人
　为报诸方求佛者　　看他样子重生身
　　　　庐山优昙　普度　谨题

　吾佛生于西方。大教流于中国。不言而自信。不化而自行者。以其机感相投自然而然也。至于东晋。庐山远祖与诸高蹈贤士大夫。同结净土妙缘。专修念佛三昧。惺惺寂寂寂寂惺惺。发扬先觉之微言。永为后人之明鉴。上以阴翊皇度。下以化利生民。可谓尽善尽美而已。垂之千年复有继踵。苾刍优昙应□每见称莲宗者未谙念佛旨趣。谬解错路修行目睹耳闻比比皆是拟避水溺却遭火焚。悯斯愚辈痛切哀怜。由是□寻大藏。博采微言。图写四土。缀文十篇。目曰宝鉴。不唯照分妍丑。抑亦明验伪真。与盲者点开眼睛。与迷者指归觉路。言言有据字字无虚。修行要旨勿越于斯。兹者奉佛弟子众善人等生居圣世。感荷皇恩。幸闻佛祖正传。得获莲宗宝鉴。坐阅行披欢喜踊跃。是以鸠集同志谨舍净财。命工刊印流通。请师慈悲跋语。提携晚进接引后来。苟勿拒焉实为幸矣。余再三辞义不从让。遂乃焚香说偈赞曰。东晋庐山十八贤。凿池引水种金莲。莲生华发心明朗。华落莲成道果圆。普度缀文名宝鉴。善人誊写录琼篇。命工刊印流通施。永与人天作正传

　　　　大明宣德四年岁次己酉夏末秋初禅林解
　　　　制日。僧录司右讲经古并沙门　敬跋
  </div>
  <div class="pagination">
   <a href="庐山莲宗宝鉴_page9.html">
    上一页
   </a>
   <span>
    ...
   </span>
   <a href="庐山莲宗宝鉴_page5.html">
    5
   </a>
   <a href="庐山莲宗宝鉴_page6.html">
    6
   </a>
   <a href="庐山莲宗宝鉴_page7.html">
    7
   </a>
   <a href="庐山莲宗宝鉴_page8.html">
    8
   </a>
   <a href="庐山莲宗宝鉴_page9.html">
    9
   </a>
   <span class="current-page">
    10
   </span>
   <a href="庐山莲宗宝鉴_page11.html">
    11
   </a>
   <a href="庐山莲宗宝鉴_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
