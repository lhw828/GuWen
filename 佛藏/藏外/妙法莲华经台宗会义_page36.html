<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 36 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 36 页/共 86 页</h1>
    <div class="content">　　
　　尔时上方五百万亿国土诸大梵王。皆悉自覩所止宫殿。光明威曜。昔所未有。欢喜踊跃。生希有心。
　　
　　　（卯）二互相问决
　　
　　卽各相诣。共议此事。以何因缘。我等宫殿有斯光明。时彼众中。有一大梵天王。名曰尸弃。为诸梵众而说偈言。
　　
　　今以何因缘。我等诸宫殿。威德光明曜。严饰未曾有。如是之妙相。昔所未闻见。为大德天生。为佛出世间。
　　
　　　（卯）三寻光见佛
　　
　　尔时五百万亿诸梵天王。与宫殿俱。各以衣裓盛诸天华。共诣下方推寻是相。见大通智胜如来。处于道场菩提树下。坐师子座。诸天龙王乾闼婆紧那罗摩［目*矦］罗伽人非人等恭敬围绕。及见十六王子请佛转法轮。
　　
　　　（卯）四三业供养
　　
　　时诸梵天王。头面礼佛。绕百千匝。卽以天华而散佛上。所散之华。如须弥山。幷以供养佛菩提树。华供养已。各以宫殿奉上彼佛。而作是言。惟见哀愍。饶益我等。所献宫殿。愿垂纳处。时诸梵天王。卽于佛前。一心同声以偈颂曰。
　　
　　善哉见诸佛。救世之圣尊。能于三界狱。勉出诸众生。普智天人尊。哀愍群萌类。能开甘露门。广度于一切。于昔无量劫。空过无有佛。世尊未出时。十方常闇瞑。三恶道增长。阿修罗亦盛。诸天众转减。死多堕恶道。不从佛闻法。常行不善事。色力及智慧。斯等皆减少。罪业因缘故。失乐及乐想。住于邪见法。不识善仪则。不蒙佛所化。常堕于恶道。佛为世间眼。久远时乃出。哀愍诸众生。故现于世间。超出成正觉。我等甚欣庆。及余一切众。喜叹未曾有。我等诸宫殿。蒙光故严饰。今以奉世尊。惟垂哀纳受。愿以此功德。普及于一切。我等与众生。皆共成佛道。前东南方云百八十劫空过无佛。南方云百三十劫乃得一见。今云于昔无量劫空过无有佛。机缘不同。见佛奢促若此。蒙光并集。岂偶然哉。以古例今。理无二致。一见一闻。咸从感应。闻法之士。宜何如作欣幸难遭想也。
　　
　　　（卯）五请转法轮
　　
　　尔时五百万亿诸梵天王。偈赞佛已。各白佛言。惟愿世尊转于法轮。多所安隐。多所度脱。时诸梵天王而说偈言。
　　
　　世尊转法轮。击甘露法鼓。度苦恼众生。开示涅槃道。惟愿受我请。以大微妙音。哀愍而敷演。无量劫习法。旣云以大微妙音敷演无量劫习法。又云度苦众生等。卽是请带半明满之教。如今般若也。然佛法道同。不应偏请。如今佛自始至终。具转五味法轮。一一皆是酬梵王请。彼亦应然。今寄文便。十六王子初请华严。乃至上方请于般若。十六王子后请法华。节目宛然。今古一致也。初明结缘远由竟。
　　
　　　（癸）二近由。由佛受请说法。故得覆讲结缘也。文为二。初转半字法轮。二转废半明满法轮。
　　
　　　（子）初中三。初受请。二正转。三闻法得道。
　　
　　　（丑）今初
　　
　　尔时大通智胜如来。受十方诸梵天王及十六王子请。
　　
　　　（丑）二正转。此中应说三乘。如序品文。而今不说者。正为下根论结缘开显等。略不言六度耳。又彼佛成道。亦必演大华严。以非结缘正由。故略不说。就文为二。初明四谛。二明十二因缘。
　　
　　　（寅）今初
　　
　　卽时三转十二行法轮。若沙门。婆罗门。若天。魔。梵。及余世间所不能转。谓是苦。是苦集。是苦灭。是苦灭道。
　　
　　三转者。一示转。二劝转。三证转也。示转者。谓此是苦。三界二十五有果报。皆是生死苦法。乐是坏苦。苦是苦苦。不苦不乐是行苦。真实是苦。不可令乐。此是苦集。三界见思烦恼。及有漏善不善不动三业。的是招苦之因。更无异因。此是苦灭。谓见思灭故有漏灭。有漏灭故生死灭。惟有此处寂静安隐更无余处。此是苦灭道。因戒生定。因定发慧。依四念处。具足三十七品。入三脱门。乃为灭苦之道。更无余道也。劝转者。谓此是苦。汝应知。此是集。汝应断。此是灭。汝应证。此是道。汝应修也。证转者。谓此是苦。我已知。不复更知。此是集。我已断。不复更断。此是灭。我已证。不复更证。此是道。我已修。不复更修也。何故三转。诸佛说法。法至于三。为众生有三根故。为生闻思修三慧故。为生见修无学三道故。十二行者。一约教。二约行。约教者。卽示劝证是也。（三四十二）约行者。三转皆生眼智明觉。谓苦法忍为眼。苦法智为智。苦类忍为明。苦类智为觉。余三谛亦尔。故成十六心。三根人各得十六心。故成四十八行。且约一谛。名十二行也。十二谛是教法轮。十二行是行法轮。教十二为能转。行十二为所转。教轮则能转唯是一权智。所转有十二教也。若行法轮能转之教有十二。所转之行亦十二。或通三人。或约一人。今就见谛道。三乘利根闻示转。卽各生眼智明觉。三人合举。故言十二行也。轮者。转也。将佛心中所悟法门度入彼心。故言轮也。又轮者。摧碾也。众生闻教起行。摧破诸惑。故名轮也。沙门不闻。尚不能知。何况能转。支佛虽悟。口不能说。婆罗门虽闻其名。不解其理。天魔梵等亦尔。故云所不能转也。然此四谛。义通大小及以偏圆。所谓生灭。无生。无量。无作。随智所解。各各不同。略如玄义中明华严经有四圣谛品。文殊承佛力所宣。岂可判作但声闻法。
　　
　　　（寅）二明十二因缘
　　
　　及广说十二因缘法。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。
　　
　　及广说者。十二因缘。还是别相说于四谛故也。无明行爱取有五支。还是集谛。其余七支。还是苦谛。无明灭则行灭乃至老死灭。还是灭谛。观因缘智。卽是道谛。故云及广说也。此十二法。亦通大小偏圆。所谓思议生灭。思议不生灭。不思议生灭。不思议不生灭。略如玄义中明。华严经六地菩萨。十种观察十二因缘。成就般若无分别智。岂可判作但辟支法。今且依唯识。稍示思议生灭之相。一无明者。谓发业无明。卽是异熟果愚。不了善恶定有果报。及真实义愚。不了三界是苦空故。能发正招生死之业。虽嗔慢等。皆能发业。无明是主。故偏说之。二行者。卽彼无明所发善恶不动三种有漏之业。能感将来真异熟果。此二共名能引支也。三识者。由无明行为能引故。所引将来总报种子。四名色者。由有总报识种子故。卽具将来初受生时歌逻罗等种子。受想行识四阴为名。色阴为色。五六入者。旣有识名色种。卽具将来六处种子。谓眼耳鼻舌身意。六触者。旣有识名色六入种。卽具将来六根触境之时触心所种。七受者。旣有识名色六入触种。卽具将来领纳违顺等境三受心所种子。此五皆名为所引支。以无明不发引业则已。旣发引业。法尔卽引此五种子。不失不坏。故名为所引支也。八爱者。谓由无明与行。旣引将来识等五种得成就已。复由迷事无明。不了境虚。妄于所受而生贪爱。虽于逆境。亦起嗔等。而爱习如水。最能润生。故偏说之。九取者。谓由爱故。种种追求所爱境界。深生染著。十有者。谓由爱取所起业力。数数滋润识等。五支之种子故。种子被润而生有芽。定感将来异熟果报。此三共名能生支也。十一生者。谓后有之芽。旣已成就。舍此生已。卽受彼生。十二老死者。谓旣生已。渐渐衰变。名之为老。终归无常。名之为死。此二皆名所生支也。前十是因。同约现在。后二是果。别约未来。由前世十支。感得今世生死。由今世十支。复感后世生死。三世因果。轮回不绝。故名十二因缘生相。卽苦集二谛而广说之者也。若厌老死。知老死由生故有。次卽厌生。知生由有。知有由取。知取由爱。爱由于受。受由于触。触由六入。六入由于名色。名色由识。识由于行。行由无明。无明止是妄想颠倒故有。更无所由。正念观察。不愚于异熟果。深信为恶得殃。为善得乐。不愚于真实义。深信三界内是苦。出三界是乐。是名观因缘智。以是智故。无明则灭。无明灭则行灭。乃至老死忧悲苦恼皆灭。故名十二因缘灭相。卽道灭二谛而广说之者也。料简十二支义。更有多门。非此所急故不备录。分段生死旣尔。变易生死亦有缘生缘灭之相。分段十二。卽思议生灭也。若达卽空。卽思议不生灭也。变易十二。卽不思议生灭也。若达卽中。卽不思议不生灭也。又复若悟不思议不生灭者。则分段十二。亦卽不思议不生灭也。故曰。惑卽般若。业卽解脱。苦卽法身。当处清净。当处自在。当处究竟。一清净一切清净。一自在一切自在。一究竟一切究竟。二正转竟。
　　
　　　（丑）三闻法得道
　　
　　佛于天人大众之中说是法时。六百万亿那由他人。以不受一切法故。而于诸漏心得解脱。皆得深妙禅定。三明六通。具八解脱。第二第三第四说法时千万亿恒河沙那由他等众生。亦以不受一切法故。而于诸漏心得解脱。从是已后。诸声闻众无量无边。不可称数。
　　
　　不受一切法者。卽不受四见。证初果也。于诸漏心得解脱者。卽脱尽见思诸缚。证无学也。深妙禅定者。观练熏修诸禅。卽俱解脱也。问。四谛十二因缘。旣通四教。亦有证大者不。答。例如释迦初说三归五戒。尚有八万诸天悟无生忍。佛佛道同。彼安得无。今文意在略叙结缘之由。何暇广述往古秘密不定等益。初转半字法轮竟。
　　
　　　（子）二转废半明满法轮七。初诸子出家。二请法。三所将亦出家。四佛受请。五时众有解不解。六时节。七说已入定。
　　
　　　（丑）今初
　　
　　尔时十六王子。皆以童子出家而为沙弥。诸根通利。智慧明了。已曾供养百千万亿诸佛。净修梵行。求阿耨多罗三藐三菩提。
　　
　　诸根通利。卽六根清净也。又六根互用曰通。证佛境界曰利。智慧明了。卽开示悟入也。（初约相似位释。次约分证位释。）
　　
　　　（丑）二请法
　　
　　俱白佛言。世尊。是诸无量千万亿大德声闻。皆已成就。世尊亦当为我等说阿耨多罗三藐三菩提法。我等闻已。皆共修学。世尊。我等志愿如来知见。深心所念。佛自证知。
　　
　　彼佛初说圆顿。诸子大乘功德悉已具足。愍诸方便。重请佛开权显实也。声闻皆已成就者。明其障除机动。是故为请。我等志愿如来知见者。此法华经。但明佛之知见。唯志于此。卽正请满字废半之文也。
　　
　　　（丑）三所将亦出家
　　
　　尔时转轮圣王所将众中八万亿人。见十六王子出家。亦求出家。王卽听许。
　　
　　　（丑）四佛受请
　　
　　尔时彼佛受沙弥请。过二万劫已。乃于四众之中说是大乘经。名妙法莲华。教菩萨法。佛所护念。说是经已。十六沙弥。为阿耨多罗三藐三菩提故。皆共受持。讽诵通利。
　　
　　过二万劫者。上施三旣久。不容中间无事。望下颂意。二万劫中。必说方等般若。颂云。说六波罗蜜。及诸神通事。般若是行。神通是事。诸方等经。多明不可思议事行也。颂中又云分别真实法。卽是大品明实相般若意也。
　　
　　　（丑）五时众有解不解
　　
　　说是经时。十六菩萨沙弥。皆悉信受。声闻众中。亦有信解。其余众生千万亿种。皆生疑惑。
　　
　　信受则能宏通。信解则能入实。疑惑不解千万亿众。卽与十六子结法华缘者也。问。自佛受请以来。已过二万劫矣。何故十六王子。犹不进具而称沙弥。旣是沙弥。云何复称菩萨。答。十六子本是菩萨。急于学大乘故。无暇进具。始终现童子身也。沙弥得受菩萨大戒。自是诸佛常规。何足致疑。虽受大戒。位仍沙弥。未尝僭越比丘。以乱住持僧宝之体。例如文殊大圣。一切行坐。皆让摩诃迦叶。经有明文。人自不察耳。问。千万亿众旣不能解。何不令如五千退席。何不移置他方佛土。乃令生疑惑耶。答。生疑亦得作结缘众。故不遗也。若生谤堕苦。乃须遗耳。卽今佛说法华时。安保无生疑者。
　　
　　　（丑）六时节
　　
　　佛说是经。于八千劫未曾休废。
　　
　　问。相传释迦说法华经。仅得八载。已自难信。谓开权显实。开迹显本。要言不烦故也。彼佛于八千劫未曾休废。不知所说云何。答。只此开权显实四字。假使恒河沙劫。说亦不尽。何况仅八千劫。仅八年耶。且如诸法实相数语。义理浩然。该彻百界千如性修因果横竖三法。罄无不尽。便可穷未来际而演说之。何况开迹显本。具明嚝劫不思议事耶。又如地涌菩萨。以诸菩萨种种赞法而赞于佛。便经五十小劫。诸佛出广长舌现神力时。便卽满百千岁。柰何以凡夫心。欲测如来无上甚深微妙法耶。
　　
　　　（丑）七说已入定
　　
　　说是经已。卽入静室。住于禅定八万四千劫。
　　
　　此正是结缘之近由。由佛入定。诸疑惑众无处咨问。十六王子。为不解者覆讲说经也。文中明入定处所。卽是静室。正入定。卽是住于禅定。入定时节。卽是八万四千劫。然诸佛无不定心。宁有出入。秪因时众机缘在十六子。结缘齐限应尔许时耳。初结缘之由竟。
　　
　　　（壬）二正结缘二。初法说结缘。二譬说结缘。
　　
　　　（癸）初中三。初明昔共结缘。二明中间更相值遇。三明今日还说法华。
　　
　　　（子）初中二。初覆讲利生。二佛起称叹。
</div>
    <div class="pagination">
<a href="妙法莲华经台宗会义_page35.html">上一页</a><span>...</span><a href="妙法莲华经台宗会义_page31.html">31</a><a href="妙法莲华经台宗会义_page32.html">32</a><a href="妙法莲华经台宗会义_page33.html">33</a><a href="妙法莲华经台宗会义_page34.html">34</a><a href="妙法莲华经台宗会义_page35.html">35</a><span class="current-page">36</span><a href="妙法莲华经台宗会义_page37.html">37</a><a href="妙法莲华经台宗会义_page38.html">38</a><a href="妙法莲华经台宗会义_page39.html">39</a><a href="妙法莲华经台宗会义_page40.html">40</a><a href="妙法莲华经台宗会义_page41.html">41</a><span>...</span><a href="妙法莲华经台宗会义_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
