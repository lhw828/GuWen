<!DOCTYPE html>
<html>
 <head>
  <meta charset="utf-8"/>
  <title>
   灵峰蕅益大师宗论 - 第 17 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   灵峰蕅益大师宗论 - 第 17 页/共 41 页
  </h1>
  <div class="content">
   【书二】
　　（简韩茂贻】
　　紫柏集点完。此老以博地凡夫。力战烦恼魔军。一生取办。真踞地狮子。透网金鳞也。今观其法语。精悍决裂。犹足令顽夫廉。懦夫立。柔情媚骨。不觉冰消瓦解。幸细细畱心。必羹墙寤寐见之。
　　【复九华常住】
　　向年托迹宝山。于一切精律行者。作地藏大士想。卽一二不拘小节者。亦作志公济颠等想。圣道场地。龙蛇混襍。凡圣交参。不敢以牛羊眼妄测。自招无闲重罪也。适闻山中。稍稍构难。虽大菩萨示现作略。然经云。寕破千佛戒。莫与外人知。又世典云。胡越人相为仇敌。及乘舟遇风。则相救如左右手。九华实地藏慈尊现化地。山中大众无非地藏真实子孙。不知歴几劫修行。到此名山福地。乃为小小一朝之忿。遂使智不若胡越同舟。非所谓一芥翳天。一尘覆地者邪。不肖智旭。少时无知。毁谤三宝。罪满虚空。仗地藏大士。深慈厚愿。拔我邪见。令厠僧流。故今日称地藏孤臣。山中大众。皆吾幼主。臣无轻君之念。而有谏君之职。惟是诚惶诚恐。稽首。顿首。遥向宝山。披陈忠告。惟愿众师。各各舍是非人我之心。念法门山门之体。同修无诤三昧。永播大士道风。古人云。官不容针。私通车马。又云。家无小人。不成君子。纵有实非大士真正眷属。亦须慈恕。令其渐种善根可也。
　　【与王季延】
　　净业障经。的是佛说。毫无可疑。请试言之。佛广度一切众生。如大医王。亦如大仙。能起必死之证。非循行数墨者可思议也。大般涅槃。为阿阇世王忏罪。与此经同。所谓实相忏。无生忏。直枯罪源。罪流自涸。如飜大地。树何所依。大佛顶经云。却来观世闲。犹如梦中事。摩登伽在梦。谁能畱汝形。又云。尚无不杀不盗不淫。何况更有杀盗淫事。皆是此旨。良由阿阇世王与今无垢光比丘。及过去勇施比丘。此三人慙愧恐怖急切。悔过之心无异。故对治妙药亦无异耳。良医于无名肿毒。初炙不痛者。炙至极痛而止。初炙卽痛者。炙至不痛乃止。不如是。病不能疗也。毗尼藏中。诃破戒为断头法。是不痛者炙令极痛。此经及大涅槃经。明罪性本空。是极痛者炙令不痛。如是妙法但为无知误犯者作救命神丹。非为谈空行有者。资牙慧口实。所云观于犯卽是不犯等者。只此观之一字。几许慧解。几许功夫。譬如钻木出火。火出则木必尽。傥犯戒心分毫未尽。岂名观于犯卽不犯哉。固知此经。真大乘圆顿无上法门。秖就路还家。不改弦易辙。与华严法华涅槃等经。同一线索。是故能令犯者闻之。罪根永拔。未犯闻之。永不复犯。譬如灵丹一粒。不论有病无病。但肎服之。可轻身遐举。何止延年益寿而已。傥读此经。不永离淫杀等事。与不读一般。如遇灵丹不服。身婴重病。岂灵丹却致病邪。设无慙人。欲援为例。请语曰。汝犯戒。亦如二比丘出不得已乎。旣犯后。如二比丘恐怖发露。急切求哀乎。纵求哀如二比丘。遇佛菩萨为说法乎。纵闻此法。如二比丘随文入观。顿悟无生。淫心永断乎。彼达法空已。淫习永除。一成佛于未来。一成佛于现在。然杀人之报。或因中卽偿。或成佛方受。如金枪头痛。理必有之。善夫古人曰如何是本来空。业障是。如何是业障。本来空是。故知大彻悟人。但可不堕地狱。决无不偿夙债之理。师子尊者。神光大师。僧肇岩头等。歴歴可据。非徧阅大藏。深明教眼宗眼。未可轻议也。至现在无垢光比丘。偶与过去无垢光佛同名。如观世音菩萨。与古观音佛同名。迦叶比丘。与古迦叶佛同名。柰何混而一之。所云开元附秦录者。唐开元重叙藏目。偶失译师之名。相传姚秦时译。仍附秦录。藏经失译名者颇多。未必皆伪。不当以此为责。呜呼。末世狂禅。罕知教典。依文解义法师。又无真正手眼。鼠唧鸟空。徧于寰宇。居士能如此畱心。可谓优昙鉢华矣。然真正经王。须阐幽旨。以示未闻。方见维摩大士作略。傥粗浮涉猎。辄云可疑。魔王闻之。踊跃欢喜。关系亦不小也。
　　【与忍草】
　　身病易治。心病难遣。古云。克己须从性偏难克处克将去。慈云大师亦云。行人各有无始恶习。速求舍离。当自观察。何习偏重。诃弃调停。取令平复。勿使行法。唐丧其功。夫恶习岂惟杀盗淫妄而已。二六时中。四威仪内。苟可动人念头者。最能折福损寿也。
　　【复吴聿修】
　　青龙钞。岂可与妙莲玄文同年而语。盖未悟时。搜索拟议。决无当大道。故德山云。穷诸玄辩。似一毫置于太虚。竭世枢机。似一滴投于巨壑。丈夫出词吐气。真实不欺如此。可谓太煞明白。何反代为瞒昧。妄拟于如虚空如大海之玄文。且疑一烧一不烧邪。末世迷人看语录。往往有此等恶习。不思比拟稍失当。金刚法华皆可烧矣。谤法之罪。亦大可畏哉。请烧却德山手中陈腐枯藤。此一言之失。不难知也。
　　【复阎净土】
　　文字性空。故淹贯三藏。元无一字。非以不识一丁为无字也。末世无闻比丘。借达磨不立文字。以掩其拙。亦可嗤矣。非知之艰。行之维艰。固然。又复应知非行之艰。知之更艰。不知而行。堕坑落壍。佛顶十卷。最勖修行。而以先开圆解为最初方便。圆觉经。文殊普贤二章。亦先开解。大乘止观。摩诃止观等书。无不皆然。参于学问思辨笃行之旨。若合符节矣。修行之法。如调琴弦。缓则不鸣。急则声绝。勿忘勿助。庶循循进道也。正修行路。必以空观为主。痛快直捷。莫若毗舍浮佛半偈。熟读默思。使沦骨浃髓。紫柏全集。幸觅观之。得此法印。可辨邪正。不被今时邪师所误矣。
　　【与智龙】
　　颠沛患难。是煆炼佛祖英灵汉一大炉鞴。能受煆炼。便如松柏歴岁寒而逾坚。不受则如夏草春花。甫遇风霜颓靡无似矣。夫松柏花草。禀质不同。不可强也。现前一念灵明心性。岂有定质。只贵当念自立。将身心世界一眼覰破。平日晏安粥饭习气一力放下。便向刀山劔树游戏出没。有何艰险。纵身心世界情见放不下。而身心世界未尝不是空花。纵晏安粥饭习气除不得。而业运临头。何处保得晏安粥饭如意。千经万论皆磨礲习气之具。习气不除。学问何益。不能亲明师良友。受恶辣钳锤。徒觅几部好佛法。静静闲坐。烧香啜茗。而披阅之。此措大学问。尚不可为世闲圣贤。况佛祖哉。佛祖可如此悠悠而得。善财常啼。真千古极拙人矣。何为华严般若之榜样也。
　　【与体境】
　　出家大丈夫事。非王侯将相所能。然不难有始。难于有终。故因果之邪正。必四句料简。应日慎一日。临深履薄。期到真实受用处。万勿大胆粗心。中涂狂惑。从袈裟下失人身也。切嘱切嘱。
　　【寄丁莲侣】
　　净土一门。有名无义久矣。居士躬行实践。为缁素标榜。此阿弥愿光所映发也。但末世往往视作曲为中下。不知其至圆至顿。普被三根。须将妙宗钞。及西方合论二书。深玩熟思。庶可破邪计耳。
　　【复转依】
　　指戒生来。具见接引。然纳是岳武穆。非淮阴侯也。用九一向粗浮。堕时文恶窠臼里。大乘性相。都作语言文字会去。待被禅宗菲薄。方思结制观心。观心之法。甚不易言。近代宗门。多发足问津。唯台衡知津发足。修证涂辙。不啻什伯相倍。只恐不是教下真种草。真种岂被禅宗菲薄。亦岂畏菲薄者。若是台宗真种。世语外籍。皆不相违。岂有轻唯识而不屑学者。可怜众生情见封迷。绝无超方手眼。才入台宗。便染台宗重病。才入禅门。便染禅门重病。未得清。先得隘。未得和。先得不恭。求不没于时流者几何人。大丈夫出家。不拌二三生埋头彻底。辄希十年二十年后弘教扬宗。修天爵以邀人爵。终必亡而已矣。
　　【复程用九】
　　圆顿行人。春夏秋冬。无非观心之期。昼夜六时。无非观心之会。行住坐卧。无非观心之事。说法听法。无非观心之缘。若必待冬期结制。而后观心。则三时讲演。仍说食数宝矣。讲听时不与心观相应。观心时亦决不与教理相应。若是。纵百春夏秋讲经。百冬观心。到底是两橛事。书生粗浮领略。无超方出格知见。出言鄙陋。从来可叹。经云。人命在呼吸闲。儒云。才说姑待明日。便不可也。唯居士一向不肎当下随文入观。妄谓一切人皆不能当下随文入观耳。当痛思力改。莫作矮子看戏文句当也。
　　【寄善超】
　　世出世法。孝慈第一。以慈心而修孝行。可顺父母。格鬼神。况出世师长乎。勉旃。无任情率意也。
　　【寄王古学】
　　丈夫不难高明。难于精细。苟精细则儒理释理。可分剖同异之致。宗眼教眼。可坐证合一之源矣。
　　【与沈甫受甫敦】
　　占察行法。蒙昆玉梓梵册。而不肖屡结坛。俱不获清净轮相。此可信天下后世邪。今誓作背水阵。掩死关礼之。十二头陀经。竢后或敢著笔。今沉船破釜时。未暇作空头话也。
　　【与圣可】
　　不肖三业罪过不少。襍乱垢心。岂致清净轮相。爰发慙愧。退作但三归人。誓不为师作范。誓不受人礼拜。誓不出山。誓得清净轮相。不论百日千日。六年九年。毕死为期。辞嘉兴事竟。嗣当辞畱都事也。
　　【与了因及一切缁素】
　　宋儒云。才过德者不祥。名过实者有殃。文过质者莫之与长。旭一人。犯此三病。无怪久滞凡地。不登圣阶也。旭十二三时。因任道学而谤三宝。此应堕无闲狱。弥陀四十八愿所不收。善根未殒。密承观音地藏二大士力。转疑得信。转邪归正。二十年来。力弘正法。冀消谤法之罪。柰烦恼深厚。于诸戒品。说不能行。癸酉中元拈阄。退作菩萨沙弥。盖以为今比丘则有余。为古沙弥则不足。寕舍有余企不足也。夙障深重。病魔相缠。从此为九华之隐。以为可终身矣。半年余。又渐流布。浸假而新安。而闽地。而苕城。槜李畱都。虚名益盛。实德益荒。今夏感两番奇疾。求死不得。平日慧解虽了了。实不曾得大受用。且如占察行法一书。细玩精思。方敢遵古式述成仔细简点。并无违背经宗。乃西湖礼四七。不得清净轮相。去年礼二七不得。今入山礼一七。又一日仍不得。礼忏时烦恼习气现起。更觉异常。故发决定心。尽舍菩萨沙弥所有净戒。作一但三归弟子。待了因进山。作千日关房。邀佛菩萨慈悲拔济。不然者。寕粉此骨于关中矣。
　　【与沈敬园】
　　闻杨乘乘与笑禅师龃龉。夫参知识。须领其所长。不责其所短。法门深远。等觉未尽。况今时知识邪。法中起过。福反成罪。幸同往释此芥蒂。法门幸甚。
　　【复韩朝集】
　　境苦生厌。此苦谛慧也。厌苦则不敢造业。此集谛慧也。因不生则果不生。此灭谛慧也。殷勤知悔。卽道谛慧也。须陀洹所见。见此而已。阿罗汉所证。证此而已。舍戒不如法。不必疑。已舍矣。但有世闲性罪。安更有犯法罪。受戒不如法。举世皆然。亦不必疑。但如法行一日。便有一日功德。瑜伽师地论。言之甚详。时当末世。不可以正法为例故也。夫犯戒造恶。固有罪矣。念佛书经。独无福乎。均是佛言。何一信一不信。甘堕忧疑坑中邪。悔得当。则名胜行。过其宜。则成悔盖。千经万论。只要人直下安心。安心无术。只知法无性而已。般若谓过现未来心。不可得。华严云。心不妄取过去法。亦不贪著未来事。不于现在有所住。了达三世悉空寂。仁者闻之熟矣。胡不时时观察乎。净土痛快直捷。广大圆融。至顿至易。无机不收。无罪不灭。仁初发心。便知归向。胡三十余年。犹半半疑。特录往生公案二则。以助信力。万勿更踌蹰也。但观察现前一念缘起无生。罪源自涸。此事甚不难。人看得难耳。
　　【复唐宜之】
　　妙宗钞一书。不可动一字。葢大小弥陀经。普被三根。注须通浅深。此经专被韦提希等圆顿大根。令现悟无生忍。傥作是一心之旨未彻。断无依事修观之理。云栖谓心粗境细。妙观难成。本诸善导等诸大祖师。信非臆说。旭谓宋时根性稍利。四明发挥犹略。若今大师复作。只可详释。何容节要。大匠不为拙工。改废绳墨。羿不为拙射。变其彀率。此系不小。傥圆解不十二分透彻。便欲作观。未有不招魔事者。唯持名一法。千稳百当。而图经及妙宗钞。姑与人结圆顿种。或众生根性不可妄测。亦自有能解者。若解决不嫌多。若未解删之于彼何益。且删浅存深。初机益不能解。若删深存浅。大违经宗。进退思之。万勿萌此念也。
　　【答莲勺】
　　翁出家。当绍莲大师法脉。往者雪公。不耐钳锤。甘心小就。杨生志大才美。因地欠真。皆作古人。良可叹悼。旭福尠障深。聊作村学究句当。赖二三童蒙。未染近时恶态。仅种金刚种子。傥先有成见者。任掉头不顾而已。自愧百炼千磨。终未断惑证果。而具缚凡夫。以肉眼作佛眼用。若教若宗。得无纤毫疑滞。故著述甚多。皆可考诸佛祖而俟百世。此真自信。非天下能瞒盰也。承示心经口义。别具见学富才华。傥欲寿梓。不妨再酌。法门至谊。无容献谀。知不见罪耳。
　　【答韩服远】
　　尊恙郁痰所致。郁又从勘境不破所致也。种种逆境。可动心忍性。增益不能。皆所以成就自己而已。世道交丧。儒门久已无人。愿足下矢志为君子儒。近世学佛人。才听讲只思做法师。才不思做法师。便不肎究心佛法。学儒人。才读书只思中进士。才不思中进士。便不读书。殊不知读书。是为圣贤正路。研究佛法。是成菩提。生西方正路也。哀哉。然佛门犹有一二知成佛者。儒门绝无一人思为圣贤。世安得不乱。乱安得复治邪。足下果发起决定为圣贤心。而释迦不暗中摩顶。孔子不昼夜拥护。无有是处。
　　【复张中柱】
　　儒释二学。到家虽别。入门大同。若云尊德性而道问学。卽全性起修之谓也。若云下学而上达。卽全修显姓之谓也。未有不圆悟心佛众生三无差别。可言修证工夫者。亦未有不深修十乘妙观。可阶究竟极果者。是故近世苟简法门。最易凑泊。最难到家。佛祖无上心印。最难入手。最易成办。沩山云。此宗难得其妙。切须仔细用心。可中顿悟正因。便是出尘阶渐。生生若能不退。佛阶决定可期。上古宗匠之言。类皆斟酌稳重若此。岂以一棒一喝。一句一偈。谬作极则者邪。承问诸书。大乘止观。性相总持。实与佛顶玄文。唯识心要二书。相为表里。苟畱心旣久。得其血脉。一代时教。思过半矣。小止观。可依行持。摩诃止观。渊深宏博。须辅行并观。禅波罗密门。所诠禅法。工夫稍得力。卽取看之可也。六妙门。维摩疏二书。久锢海东。傥仗鼎力。复照此地。乃千古奇事。日夜祝之。
　　【复陈旻昭】
　　力疾草法华会义。七旬告成。然每一念及佛道深远。未尝不涕泪交流。昔沩山三作国王。遂忘宿命。戒老一念偶误。复为坡仙。证断之难。固不待言矣。又忆经中阿难白佛。十二因缘。特易解耳。佛语阿难。莫作是说。除佛一人。余不能尽因缘性海也。遂举往事以诃之。昔有阿修罗子。语其父曰。大海特浅浅耳。父曰。我身长七千由旬。以幻术故。变为十六万八千由旬。乃穷其底。汝年幼。身仅七百由旬。又未有幻术。何藐视此海邪。子不信。投身入海。没溺洪波。几至丧命。父以幻力接出。喘息仅存。佛语阿难。往昔阿修罗王。卽我身是。阿修罗子。卽汝身是。汝昔轻视大海。而受疲苦。今复于我法中。轻视十二因缘甚深法海。当招恶报。于是阿难慙愧改悔。誓不于法起轻易想。至如来灭后。方办大事。传佛心宗。此解悟之难。又岂容藐忽哉。念此二难。方切悲痛。谬辱奖誉。以为义句兼到。解行双圆。不益令我置颜无地邪。
　　【复导关】
　　吾人本分中事。如饮水冷暖自知。然有先饮水知冷暖者。分毫瞒他不得。所以十乘观法。须知次位。傥有观无教。未有不堕增上慢者。旣四棱塌地。不同迷时法华转。便可恒转是经。随文入证。方名不襍用心。傥不看一字。则此一字仍是碍心之物。岂虚空已碎。一字尚未碎。大地已沉。一字尚未沉。看则便被他襍。不成一片邪。幸细思之。当喷饭满案也。
　　【复达戒】
　　勤心作福。不可但贪清闲。少年清闲。是不祥事。非折寿则损福。于清闲二字作毒药想。方有少分出生死路。背经虽好。非出家正务。周利不诵半偈。深证二种解脱。提婆在家。通十二韦陀。出家通八万法藏。无救阿鼻地狱。三大劫苦。牛饮水成乳。蛇饮水成毒。智学成见提。愚学成生死。不可不深思也。
　　【复松溪法主】
　　癸亥春。拜见幽溪尊者时。正堕禅病。未领片益。戊辰冬。遇归一兄。方悔向日当面错过。曾剌血书一然香供师伯文。寄至台岭。屈指二十二年矣。台宗一脉。我兄勇猛仔肩。次达月管公。亦复半壁。观彼会合玄签。一字弗敢稍易。知不坠家风也。如劣弟者。少年误中宗门恶毒。放恣之习。沦骨浃髓。今虽痛革。余习难除。故私淑台宗。不敢冒认法派。诚恐著述。偶有出入。反招山外背宗之诮。近述法华会义。因畱都久染知音大窾酸臭气味。绝不知权实本迹纲宗。况得观心悉檀四益。语以三大五小。甫展卷。无不望洋而退。不得已。窃取文句妙乐之旨。别抒平易显豁之文。聊作引诱童蒙方便耳。消文分句。不无小殊。教部时味。敢有他议哉。然置弟门外。不妨称为功臣。收弟室中。则不免为逆子。知我罪我。听之而已。
　　【与唐宜之】
　　读修行会义序。知有卓见。但曰修行须修般若。般若以实相为体。观照为宗。无住生心为因。究竟种智为果。经云。于法实无所得。不可以三十二相得见如来。无有法得菩提。故然灯授记。皆指示初下手时。以无所得为方便之观门。所谓应无所住而生其心者也。居士反判作第一义谛。一可商也。论云。不离佛世住。供给如来住。求佛教授住。皆点明菩萨位中。分得真实受用。所谓渐住究竟种智者也。居士反判作忠恕之语。二可商也。请以喻明。黄帝失珠。罔象得之。今于法实无所得等。皆罔象之求也。可竟唤作第一义谛乎。不离佛世。供给如来。求佛教授。皆玄珠之异名也。可唤作切实功夫乎。虽王文成云。唤戒慎恐惧作本体亦得。唤不睹不闻作工夫亦得。然戒慎恐惧毕竟是达本体之工夫。犹所谓于法实无所得等。不覩不闻毕竟是工夫所显之本体。犹所谓不离佛世住等。若直以实无所得等。为第一义谛。何异偏空。不离佛世等为工夫。何异著相。以著相工夫。求偏空义谛。是背般若。岂修行般若哉。此等关系。迷悟攸分。傥肎细细理会一番。不唯更有一番真实受用。卽古人鼻孔。亦决不向文字同异中卜度矣。纳近重阅大般若六百卷。见其义趣愈博愈约。无法不从此出。无法不归于此。六祖所谓法法皆通。法法皆僃。而无一法可得者。正以无一法可得。故法法皆通。法法皆僃也。无一法可得。最上乘下手工夫。法法皆通。法法皆僃。最上乘圆满本体也。设有一法可得。则被此一法所碍。不能法法皆通。法法皆僃矣。如唐太宗。设不拌丧家亡身。何得富有天下。直至富有天下。卽以天下为家。天下为身。亡身家者。为莫大身家。是故于法实无所得。则恒不离佛世。不以相见如来。则恒供给如来。无有法得菩提。则能求佛教授。如此方名修行般若。方可降伏其心。方为住所应住。不然依文解义。三世佛冤。纵行六波罗密。百千万劫。以有所得为方便。终名远离甚深般若而已。向谬述破空论。破今人之得空故也。若无所得。则不得有。亦不得空。亦不得无所得。何所可破哉。
　　【答唐宜之二书】
　　问意。请直言之。紫柏之问。为要问。切问。妙问。坐断咽喉问。立断命根问。向彼问处著眼。十个有五双悟道。居士之问。为呆问。迂问。戏问。不达理路问。佛所不答问。若向此胡思乱想。十个有五双发邪。经明不应思而思。不应问而问。反成毒智也。夫六百卷般若。心经该之。心经二三百言。照见五蕴一语该之。照见一语。色心二字该之。凡所照者。无非色摄。凡能照者。无非心摄。而能所无性。由妄念立故。瞥尔一念。则为色心本源。究此一念瞥起。起处无从。全依真性。然真非妄因。何因起妄。真非有外。妄岂外来。展转简责。毕竟此妄。从何瞥起。此银墙铁壁真疑情。真话头也。不论年月时劫。只有此个疑团。眉毛与大地厮结。会须讨个分晓。老鼠入牛角尖。定有倒断处。又如鼠咬棺材。不穿不歇。如此疑去。勿忘勿助。机缘到时。喷地悟去。方知世界身心。本是翳眼空花。本来不生。不复更灭。那得更有无始劫前。最初起念之由可问。如痴人说梦也。就此喷地悟门。复分浅深邪正。须略言之。有人得此坐断两头消息。便谓一空永空。无复修证可论。则为恶取空见。反堕大坑。有人得此了知身心世界皆如梦影。执著渐轻。修行渐进。则为干慧。有人得此知身心世界虽如幻影。唯有真心不生不灭。为一切生灭所依。由是云兴六度万行。助严真心。自他两利。则为中道正信。有人得此了妄无生。全是性起。真性不生不灭。则一切法当下亦皆不生不灭。真性具一切法。造一切法。一切法亦皆具一切法。造一切法。遂见法法互融互具。互徧互周。虽复重重融具徧周。亦无所在。虽无所在。而无尽无尽。法法宛然。是谓具缚凡夫。能知如来秘密之藏。虽是肉眼。卽名佛眼。从始至终。以此佛知佛见而为修行。直至圆满菩提。归无所得。中闲永无诸委曲相。沩山云。此宗难得其妙。切须仔细用心。可中顿悟正因。便是出尘阶渐。生生若能不退。佛阶决定可期。此之谓也。岂似后世讲士。妄计积功累行。不明平等法性。又岂似今时狂禅。妄计卽心卽佛。不知差别义门者邪。然欲发妙悟。或从思入。或从闻入。事非一槩。但先涤旧时知见。令净尽无余。方堪有新益耳。（其一）　狂言骇听。乃蒙嘉纳。且承不弃。赐以忠告。字字金錍。可铭可戴。嗟乎。惺兄逝后。久不闻直谅之言矣。今何幸得此于老居士哉。虽习气深重。当数数念此良药。渐有瘳也。生平过失多端。不止动气轻喜二种。尤望不恡直言。令我改革。但动气一事。有大不得已处。夫五百弟子。各说身因。虽皆非佛意。而各称善说者。以入门不同。到家则一。又未知佛实意。皆顺佛权门。故不妨也。傥如杨墨充塞仁义。则孟子必为之惧。遑恤好辩之讥哉。所以慈明慢骂诸方。大慧痛诃暗证。罹大祸而不敢避。是或别有一道。不可以云栖竹林之法例之也。虽然。不肖力学不怒之威。居士深谅折肱之苦。庶几允当也乎。
　　【寄达月法主】
　　尊者台宗独步。不唯近接幽溪之绪。实远继荆溪之教。非同臯亭一派。有名无实也。曾闻台门多顺子。乃卽中之门。何以有跃冶之金邪。忆甲戌春。见金若采法华百问。时一笑置之。不意歴年七周。未摧斧钺。今且梓成。何肆无忌惮至此。虽鄙陋浅恶。亦有一辈生盲。辄从其教。在尊者已不屑诲。其如害愚小何。昔世尊于提婆达多之逆。必遣舍利弗。广向王臣说其过罪。尊能独默然邪。某覩兹僭窃。悲出肺肝。自附于沐浴请讨之科。姑直批彼邪问。呈诸方丈。法道陵夷。斯时为甚。坏正教者。不止一金氏。尊者向现居士身。已作人天重望。况今俨然沙门仪表。释迦智者荆溪。实式临之。何容诿其责也。
　　【与见月律主】
　　律学之譌。将及千载。义净怀素二师旣没。能知开遮持犯轻重缓急者。绝无其人。近世愍忠大慧律主。颇纠正小半。犹未复佛世芳规。旭又薄德尠福。不足取信于人。寤寐永叹。涕泪交流。大厦将倾。决非一木所支。迩闻座下。奋金刚志。秉智慧炬。革弊遵古。喜而不寐。冀获良晤。尽献片长。以益明圣。尘归大地。水入沧溟。座下旣得尽善尽美。旭亦无遗珠刖璞之憾矣。今夏细商集要一徧。遂重治成稾。卷帙较旧不多。而删繁补要。颇为精炼。幷闻之具眼者。
　　【与刘纯之】
　　此一大事因缘。积譌已久。伶俐人往往意见凑泊。气魄承当。如余集翁辈。可为殷鉴。五灯花一书。岂不为千古具眼者笑邪。陈旻翁。深心弘护。肉身韦驮。但本分中事。有时精细巧妙。不愧古人。有时粗疎抹过。尚不堪与座主提草鞋。亦未经陶炼耳。渠于法门极为在行。绝不承当悟字。甚讨便宜。然微窥其意。远不如做秀才时之虚心矣。世闲科第。果能埋没贤豪者邪。可畏也。
　　【复张中柱（二）】
　　承谕世俗通病。唯喜热闹道场。诚当世师资。顶门一针。晨昏佛号悲呪。便是宦海慈航。自利利他。法皆具足。只恐含元殿里。更觅长安。然丈室畱心圆顿教法。决不同近日伶俐士夫。得便宜处失便宜也。
　　【寄钱牧斋】
　　今夏两番大病垂死。季秋阅藏方竟。仲冬一病。更甚。七昼夜不能坐卧。不能饮食。不可疗治。无术分解。唯痛哭称佛菩萨名字。求生净土而已。具缚凡夫。损己利人。人未必利。己之受害如此。平日实唯在心性上用力。尚不得力。况仅从文字上用力者哉。出生死成菩提。殊非易事。非丈室。谁知此实语也。
　　【复钱牧斋】
　　济云鬬诤。不啻小儿戏。阅儒释宗传窃议。可付一笑矣。续灯事。徧集明朝语录。乃可成之。非朝夕能办。未填沟壑。当以三四年为期也。著述须实从自己胸中流出。方可光前绝后。设非居安资深。左右逢源。纵博极群书。徧采众长。终是义袭而取。不可谓集大成也。大菩萨乘愿力阐正法。须如马鸣龙树。智者清凉。立极千古。若圭峰长水辈。虽各有所得。犹未免为明眼简点。况其余哉。乞丈室裁之。憨大师性相通说。久为教家嗤笑无能为害。达大师以能所八法所成释性境二字。不过承鲁庵之譌。习而不察。白璧微瑕耳。交光用根一语。毒流天下。遗祸无穷。非一言可罄。宗镜对毕。乞寄还山中。所许通翼。亦乞慨付。
　　灵峰蕅益大师宗论卷第五之二
　　灵峰蕅益大师宗论卷第五之三
　　　　　　　　　　　　　　　　　　　　　　　　　　　　　　古歙门人成时编辑
　　【论】
　　【参究念佛论】
　　【慈悲缘苦众生论】
　　【非时食戒十大益论】
　　【念佛卽禅观论】
　　【辩】
　　【戒衣辩譌】
　　【法派称呼辩】
　　【议】
　　【儒释宗传窃议（有序）】
　　【记】
　　【介石居记】
　　【游鸳湖宝寿堂记】
　　【端氏往生记】
　　【祖堂幽栖禅寺大悲坛记（并铭）】
　　【祖堂幽栖禅寺藏经阁记】
　　【明庆寺重建殿阁碑记】
　　【论】
　　
　　【参究念佛论】
　　原夫本觉妙明。真如法界。智理无能所之分。依正绝自他之量。秖因迷妄。徧计横生。背觉性而九界襍陈。昧真境而三土幻现。劳我世尊。垂慈设教。随众生根性。示无量法门。或显了说。或隐覆谈。或曲接偏机。渐令入道。或直投圆种。顿使开明。或从一法中。分别说为无量。或以异方便。善巧助显一乘。虽复教纲万殊。无非醒九界长梦。令复还元觉。了三土幻翳。令冥契寂光耳。然了义中最了义。圆顿中极圆顿。方便中第一方便。无如净土一门。何以言之。随其心净。则佛土净。见思净超同居。尘沙净超方便。无明净超实报。故曰。唯佛一人居净土。尚何不了之义。众生心念佛时。是心作佛。是心是佛。以一念顿入佛海。故曰。一称南无佛。皆已成佛道。若人专念弥陀佛。是名无上深妙禅。岂不至圆至顿。果德愿力不可思议。因心信力亦不可思议。感应道交。文成印坏。以凡夫而阶不退。未断惑而得横超。又复三根普被。四土横该。五浊轻净在同居。体空巧净在方便。三观圆净在实报。究竟觉净在寂光。尚无等者。矧或过之。是名不可思议功德。世闲难信之法也。总其大要。须具信愿行三。信则信事信理。信自信他。信因信果。知心外无土。土外无心。性外无佛。佛外无性。因必该果。果必彻因。愿则念念回向。心心趋往。行则无量法门。会归一致。而净土正行。尤以念佛为首。顾念佛一行。乃有多涂。小经重持名。棱严但忆念。观经主于观境。大集观佛实相。后世智彻禅师。复开参究一路。云栖大师极力主张净土。亦不废其说。但法门虽异。同以净土为归。独参究之说。旣与禅宗相滥。不无淆譌可商。尝试论之。心佛众生。三无差别。果能谛信。斯直知归。未了之人。不妨疑著。故谁字公案。曲被时机。有大利亦有大害。言大利者。以念或疲缓。令彼深追力究。助发良多。又未明念性本空。能所不二。藉此为敲门瓦子。皆有深益。必净土为主。参究助之。彻与未彻。始不障往生。言大害者。旣涉参究。便单恃己灵。不求佛力。但欲现世发明。不复愿往。或因疑生障。谓不能生。甚则废置万行。弃舍经典。古人本意。原欲摄禅归净。于禅宗开此权机。今人错会。多至舍净从禅。于净宗飜成破法。全乖净业正因。安冀往生彼国。问。净土为主。参究可当念佛否。　答。参念皆属行摄。切则参亦往生。不切则念亦不生。又虽有切行。若信愿为导则往生。无信愿为导则不生也。问。彻悟人还须往生否。　答。普贤愿王。导归极乐。初地至十地。皆云不离念佛。怡山发愿。承事十方诸佛。无有疲劳。百丈清规。课诵送亡等事。无不指归净土。故天如云。若果悟道。净土之生。万牛莫挽。云栖云。悟后不愿往生。敢保老兄未悟。是知凡言不必生净土者。皆是增上慢人。非真入菩萨位者也。问。念佛兼参究。可为助行。参禅兼愿往。非偷心欤。　答。无禅之净土。非真净土。无净土之禅。非真禅。然净土之禅。本不须参究。但一心不乱卽静。名号歴然卽虑。若夫禅之净土。必须证极净心。非可以理夺事。从上诸祖。凡情己尽。圣解未忘。不妨随机埽执。后世学人。虽有干慧。染习未枯。自非发愿往生。依旧随业轮转。永明四料简。楚石十念不缺等。正所谓有褝有净。岂偷心也。问。参究念佛。与止观法门为同为异。答。理则互融。门实有异。止观以信入。参究以疑入。止观虽三根普被。而上根方真得明了。参究虽亦被三根。而上根始获大总持。且如下根之人。或念佛。或参究。虽未达止观深理。然理无不具。以置心一处卽止。用心参念卽观。故中根之人。或借解而起念行。或塞解而发参情。虽随机致用不同。亦皆不失止观大义。惟上根之士。直下相应。境智一如。观谛不二。斯时念与不念。皆得而究竟。更无可参。何以故。言前荐得。屈我宗风。句下分明。沉埋佛祖。故知参究念佛之说。是权非实。是助非正。虽不可废。尤不可执。废则缺万行中一行。执则以一行而碍万行也。高明学道之士。试熟计而力行之。
　　【慈悲缘苦众生论】
　　自佛性之理不明。同体之谊斯晦。但知好善恶恶。罔知与乐拔苦。异类傍生。藐若草芥。囹圄罪苦。视作当然。谁知蠢蠢含生。知觉无别。贸贸恶党。人类是齐。迷性灵而有意招愆。已为可悯。因夙障而无端罹网。尤属堪哀。乃有目睹凄惶。耳聆哀呌。不惟漠不关怀。方且快称应尔。呜呼。悲名拔苦。舍此辈以何缘。慈名与乐。向善趣而奚益。戒本经云。菩萨于恶人所。起慈悲心。深于善人。良有以也。未探斯旨。借口惩非。自恃暂居福报。邪慢盈怀。庆他剧受苦轮。罗刹无异。岂有稍悟常住慈心。而无同体切肤之痛者邪。或曰。慈悲与拔。乃果上之功能。慙愧劝惩。实因中之妙行。故尊崇贤善。名之为慙。轻拒暴恶。名之为愧。慙愧自严。方能断恶修善。慈悲利物。乃是接世度生。何得初心。借口大圣。噫。误矣。夫慈悲慙愧。同称善心。因中乃可同修。果上方能同满。若如子论。则菩萨不修四无量心。佛果。不名具足慙愧。失旣非细。罪乃弥天。讵知慈悲慙愧。恰恰相成。有慙愧者。方有慈悲。无慈悲者。卽无慙愧。盖由了达心佛众生三无差别。观佛卽心。是生慙愧。观生卽佛。是起慈悲。尊崇本有贤善之性。随愿与一切众生性德之乐。轻拒迷真暴恶之习。随愿拔一切众生性德之苦。有一分慙愧。方有一分慈悲。有十分慈悲。方为十分慙愧。汝今见此同禀血气。同抱灵觉之流。背自真心。枉受困苦。不思拯拔。反起傲心。不惟无慈悲。正属无慙愧耳。傥悟明心性。确知生佛体同。见此未来诸佛。枉堕三涂八难。便当惕目伤心。胼手胝足。如饥食渴饮。欲罢不能。何忍视作泛常。反以救援为迂务邪。只恐前生之善报有限。他世之苦果无穷。旣永隔于圆悲。诸佛亦难授手。今日所以笑傲苦伦者。他日复为苦伦所笑傲也。悲夫。
　　【非时食戒十大益论】
　　客问杜多子曰。吾闻杀盗淫妄。名为性罪。饮酒昏迷。失智慧种。食众生肉。断大慈悲。是以如来制戒。七众同遵。固无惑焉。至于常食养身。有何过咎。而非时食戒。如此严邪。愿闻其旨。杜多子曰。吾正欲申斋法之要。以轨行人。时哉问也。夫斋法是十方三世诸佛弟子。通行大道。出生死法之要津也。愚夫逐逐口腹。甘为饮食之人。旣畏此律检。岂辨其利益。今原如来立制本意。尽善尽美。何能殚述。略而举之。大益有十。一断生死缘。经云。一切众生。皆因淫欲而正性命。又云。三界众生。皆依饮食而得存活。所谓段食。触食。思食。识食。由此观之。淫欲固生死正因。饮食乃生死第一增上缘也。均为五欲所摄。特资此毒身。借之修道。不能全断。然设得时食。尚作旷野食子肉想。何容恣意于非时邪。二表中道义。台宗云。午前进食。表方便道。犹似有法可得。过中不食。表除中道外。更无所需。此之理观。全托事境。傥粗戒尚不自持。非同俗人。夜犹饮食。放纵之不及。卽同外道。日啖一麻一麦之太过。行不适中。妙理何由契会。三调身少病。脾主信。数数食。最能伤脾。故玄门以戒晚食为养生善术。岂名忍饿。四道业尊崇。赵州云。二时粥饭。是襍用心处。二时已襍。况三四邪。儒曰。饮食之人。则人贱之。今恪守斋法。专精办道。道业自隆。五坚固戒品。晚食助火助气。增长淫心。今寂尔清净。戒体坚牢。六堪能修定。断其襍食乱想。身心轻利。取定不难。七出生智慧。晚飡助昏盖。今清净惺寂。不障观慧。又于四种食。如法作厌离想。卽能断三界惑。八离鬼畜业。畜生午后食。鬼夜食。不持斋法。鬼畜无异。牵入其类。持此斋法。远离二趣生缘。九不恼檀信。谓长乞食者。设午后更复持鉢。则终日但见沙门往还。必令施主生恼。今午后惟晏坐修道。能令僧俗皆安。十不扰行人。今时丛林晚飡。厨人惟事炊爨。终身碌碌。不异佣工。斋法若明。则无此烦扰。共修道业。是以诸佛出世。必立此制。乃至在家居士。犹令于月六斋日。受八关斋法。以种永出因缘。况沙弥比丘。可无慙无愧。非时受食邪。设有病苦因缘。佛自立非时浆。七日药以济之。断无以晚食为药石之理也。愿高明者。深信而力行之。
　　【念佛卽禅观论】
　　或问蕅益子曰。参禅教观。与念佛法门。同邪异邪。答。曰。同异皆戏论也。卽亦同亦异。非同非异。亦戏论也。以三种法门。无不离四句故。若知一切法。无非卽心自性。仍可四句而诠显之。何者。梵语禅那。此云静虑。静卽是定。虑卽是慧。静卽止。虑卽观。静卽寂。虑卽照。是故定慧也。止观也寂照也。皆一体而异名也。或谓寂照约性。余二约修。止观约因。定慧约果。不过一往语耳。夫吾人现前一念心性。虽昏迷倒惑。灵知终不可灭。虽流转纷扰。本体终未尝动。此岂非寂照真源。止观血脉。定慧根据乎。究此现前一念心性。名为参禅。达此现前一念心性。名为止观。思惟忆持此现前一念心性。名为念佛。盖念者始觉之智。佛者本觉之理也。就此念佛法门。有念自佛。他佛。自他佛之不同。若单念自佛。与参禅止观全同。若单念他佛。与参禅止观。亦异亦同。若双念自他佛。与参禅止观。非异非同。夫念自佛者。是四念处观。所谓观身。观受。观心。观法。若一切法门。不为四念处所摄。卽外道法。故知与禅观同也。夫念他佛者。或念相好。或法门。或实相。或不能作此三种念者。则但持名号。若念相好。一往似与禅观异。然必止息异缘。专观彼佛。则仍与止观同。亦仍与静虑同也。念法门者。例此可知。若念实相。虽托他果佛为异。然终无两种实相。究竟是同。若持名号。一往亦与禅观异。然无论解与不解。而所持之名。当体无非一境三谛。能持之心。当体无非一心三观。故曰。明珠投于浊水。浊水不得不清。佛号投于乱心。乱心不得不一。是则心无异缘卽是静是止。名号歴歴卽是虑是观。亦究竟同也。夫双念自他佛者。了知心佛众生三无差别。乃托他佛。助显本性。由悟本性。故与禅观非异。由托他佛。故与禅观非同。是谓胜异方便。无上法门。文殊般若经。般舟三昧经。观无量寿佛经等皆明此圆顿了义。而妙宗钞申之为详。凡栖心净土之士。不可不熟究而力行之也。
　　【辩】
  </div>
  <div class="pagination">
   <a href="灵峰蕅益大师宗论_page16.html">
    上一页
   </a>
   <span>
    ...
   </span>
   <a href="灵峰蕅益大师宗论_page12.html">
    12
   </a>
   <a href="灵峰蕅益大师宗论_page13.html">
    13
   </a>
   <a href="灵峰蕅益大师宗论_page14.html">
    14
   </a>
   <a href="灵峰蕅益大师宗论_page15.html">
    15
   </a>
   <a href="灵峰蕅益大师宗论_page16.html">
    16
   </a>
   <span class="current-page">
    17
   </span>
   <a href="灵峰蕅益大师宗论_page18.html">
    18
   </a>
   <a href="灵峰蕅益大师宗论_page19.html">
    19
   </a>
   <a href="灵峰蕅益大师宗论_page20.html">
    20
   </a>
   <a href="灵峰蕅益大师宗论_page21.html">
    21
   </a>
   <a href="灵峰蕅益大师宗论_page22.html">
    22
   </a>
   <span>
    ...
   </span>
   <a href="灵峰蕅益大师宗论_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
