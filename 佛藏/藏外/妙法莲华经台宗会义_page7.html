<!DOCTYPE html>
<html>
 <head>
  <meta charset="utf-8"/>
  <title>
   妙法莲华经台宗会义 - 第 7 页/共 86 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   妙法莲华经台宗会义 - 第 7 页/共 86 页
  </h1>
  <div class="content">
   （壬）今初
　　
　　天人所奉尊。适从三昧起。赞妙光菩萨。汝为世间眼。一切所归信。能奉持法藏。如我所说法。唯汝能证知。世尊旣赞叹。令妙光欢喜。说是法华经。
　　
　　　（壬）二颂时节
　　
　　满六十小劫。不起于此座。所说上妙法。是妙光法师。悉皆能受持。
　　
　　下文譬说周竟。便告舍利弗云。无智人中。莫说此经等。当知妙光悉皆受持。正与今时舍利弗受佛付嘱同也。
　　
　　　（壬）三颂唱灭
　　
　　佛说是法华。令众欢喜已。寻卽于是日。告于天人众。诸法实相义。已为汝等说。我今于中夜。当入于涅槃。汝一心精进。当离于放逸。诸佛甚难值。亿劫时一遇。
　　
　　文中有唱灭。有嘱累嘱累如遗教也。
　　
　　　（壬）四颂授记
　　
　　世尊诸子等。闻佛入涅槃。各各怀悲恼。佛灭一何速。圣主法中王。安慰无量众。我若灭度后。汝等勿忧怖。是德藏菩萨。于无漏实相。心已得通达。其次当作佛。号曰为净身。亦度无量众。
　　
　　文中有悲泣。有慰喻。因悲泣。故慰喻。因慰喻。故授补处佛记。例如今佛。将未度众生付弥勒也。
　　
　　　（壬）五颂灭后通经又三。初颂示灭供养精进。二颂灭后通经利益。三颂结会古今。
　　
　　　（癸）今初
　　
　　佛此夜灭度。如薪尽火灭分布诸舍利。而起无量塔。比丘比丘尼。其数如恒沙。倍复加精进。以求无上道。
　　
　　长文但云涅槃。颂中兼明起塔及四众精进求道。所谓应以涅槃而得度者。卽现涅槃而度脱之也。薪尽火灭者。小乘以果报身为薪。智慧为火。慧依报身。身灭智亡。则一灭永灭。大乘以机为薪。逗应为火。众生机尽。应形斯灭。应徧法界。不知其尽也。
　　
　　　（癸）二颂灭后通经利益
　　
　　是妙光菩萨。奉持佛法藏。八十小劫中。广宣法华经。是诸八王子。妙光所开化。坚固无上道。当见无数佛。供养诸佛已。随顺行大道。相继得成佛。转次而授记。最后天中天。号曰然灯佛。诸仙之导师。度脱无量众。是妙光法师。时有一弟子。心常怀懈怠。贪著于名利。求名利无厌。多游族姓家。弃舍所习诵。废忘不通利。以是因缘故。号之为求名。亦行众善业。得见无数佛。供养于诸佛。随顺行大道。具六波罗蜜。今见释师子。其后当作佛。号名曰弥勒。广度诸众生。其数无有量。
　　
　　　（癸）三颂结会古今
　　
　　彼佛灭度后。懈怠者汝是。妙光法师者。今则我身是。
　　
　　初颂广举曾见以答竟。
　　
　　　（己）二颂分明判答三。初颂说法华经。二颂教菩萨法。三颂佛所护念。
　　
　　　（庚）今初
　　
　　我见灯明佛。本光瑞如此。以是知今佛。欲说法华经。
　　
　　　（庚）二颂教菩萨法
　　
　　今相如本瑞。是诸佛方便。今佛放光明。助发实相义。诸人今当知。合掌一心待。佛当雨法雨。充足求道者。
　　
　　　（庚）三颂佛所护念
　　
　　诸求三乘人。若有疑悔者。佛当为除断。令尽无有余。
　　
　　前文弥勒释四伏难。令文殊必答。此分明判答中。文殊断四伏疑。令弥勒莫更问也。初第一疑。因文殊广引先佛曾说法华。故弥勒潜疑欲问。诸佛赴缘。人时各异。古佛虽名法华。今佛何必如此。文殊卽以第一偈断云。我见灯明佛。本光瑞如此。以是知今佛。欲说法华经。此断其疑名也。弥勒因此又疑。自有名同义同。亦有名同义异。此名何所显召。文殊卽以第二偈断云。今相如本瑞。是诸佛方便。今佛放光明。助发实相义。此断其疑体也。弥勒又疑。实相无相。何人会之。文殊卽以第三偈断云。诸人今当知。合掌一心待。佛当雨法雨。充足求道者。此断其疑宗也。弥勒因此又疑。佛雨法雨。止洽菩萨。亦润二乘否耶。文殊卽以第四偈断云。诸求三乘人。若有疑悔者。佛当为除断。令尽无有余。此断其疑用也。弥勒联翩构疑。文殊频烦为断。旣事穷理尽。卽得之于怀。可谓善于问答。具二庄岩矣。（事穷。谓名等三。理尽。谓所显之体。）迹门开权显实中。初序段竟。
　　
　　妙法莲华经台宗会义卷一之二
　　
　　妙法莲华经台宗会义卷一之三
　　古吴后学蕅益智旭述
　　
　　　　释序品竟次释方便品
　　
　　方便品第二
　　
　　此一经之正宗。万法之都会。证信。证此。发起。发此。譬喻。譬此。乃至流通。通此。释此为二。先略。次广。略中为二。初正释。次料简。正释有三。一云。方者。法也。便者。用也。法有方圆。用有差会。三权是矩是方。一实是规是圆。若智诣于矩。则善用偏法逗会众生。若智诣于规。则善用圆法逗会众生。如经令离诸著。出三界苦。是故如来殷勤称叹方便。盖随众生欲。非佛本怀。此可释他经。非今品意。二云。方便者。门也。门为能通。通于所通。方便权略。皆为真实作门。真实得显。功由方便。从能显得名。故以门释方便。如经。开方便门。示真实相。此义可释他经。非今品意。三云。方者。秘也。便者。妙也。于昔成秘。今开成妙。妙达于方。卽是真秘。点内衣里无价宝珠。与王顶上惟有一珠。无二无别。指客作人。是长者子。亦无二无别。方便及门。卽是秘妙。如经。唯我知是相。十方佛亦然。止止不须说。我法妙难思。故以秘释方。以妙释便。正是今品意也。次料简者。第一释。是体外方便。化物之权。随他意语。第二释。亦是体外方便。自行化他之权。是随自他意语。第三释。是同体方便。卽自行之权。乃为随自意语。又第一释方便。非能入。非所入。第二释方便。是能入。非所入。第三释方便。卽能入。是所入。又第一释方便。是秘而非妙。第二释方便。秘堪入妙。第三释方便。秘卽是妙。据正法华。名善权品。权卽方便。无二无别。低头举手。皆成佛道。方便善权。皆真实也。先略释竟。次广释者。破古不录。今品是如来方便。摄一切法。如空包色。若海纳流。岂可但以一枝一派。释法界之大都耶。今明权实者。先作四句。谓一切法皆权。一切法皆实。一切法皆亦权亦实。一切法皆非权非实。一切法权者。如文云。诸法如是相性体力作因缘果报本末等。介尔有言。皆是权也。（有言不出千如百界）。一切法实者。如文云。如来巧说诸法。悦可众心。众心以入实为悦。（被机之意）又云。诸法从本来。常自寂灭相。（诸法之本）又云。如来所说。皆悉到于一切智地。（化仪之宗）又云。皆实不虚。（本行之源）又大经云。四句皆不可说也。（亡教之理。诸文皆以入证为实。故知有说无说。无不皆以真实为本。）一切法皆亦权亦实者。如文云。诸法如实相。是双明一切亦权亦实。例如不净观亦实亦虚。（治欲故实。假想故虚。秪此一观。是实是虚。何妨一法亦权亦实。）一切法皆非权非实者。如文云。非如非异。又云。亦复不行上中下法有为无为实不实法。非虚非实。如实相也。若一切法皆权。何所不破。纵令百千种师。一一师。作百千种说。无不是权。如来有所说。尚复是权。况复人师。宁得非权。若一切法皆实。又何所不破。唯此一事实。余二则非真。但一究竟道。宁得众多究竟道耶。诸师异解。皆破入实。宁复保其巢窟。若一切法皆亦权亦实。复何所不破。一切悉有权有实。那得自是一途。非他异解。一一法中。皆有权实。不得一向权一向实也。若一切法皆非权非实。复何所不破。何复纷纭。强生建立。直列名。尚自如此。况论旨趣耶。须晓四句。秪一法性。法性秪是真如实相如如涅槃。以法性体。不违诸法。不受诸法。不住诸法。不入诸法。故一一名字。一一心法。一一句偈。一一因果。一一凡圣。一一依正。乃至下文十双。无非法界。自在无碍。其义可成。具如不二十门所说。若本若末。体理无殊。说而不说。不说而说。照性非远。自在无穷。虽复无穷。不出四句。四句无句。无句而句。句句偏收十方佛法。但法华前。教教四句。句句未畅。来至此会。一味无殊。具如药草喻中。差卽无差。无差卽差。今就第三亦权亦实句。更开十法。就十法中。为八番解释。初列名。二生起。三解释。四引证。五结十为三种权实。六分别三种权实照三种二谛。七约诸经判权实。八约本迹判权实。（开章别释者。已知诸法互融徧入。举实卽实中有权。乃指此权为方便品。举权卽是不思议权。此权有实。乃以此权名方便品。举亦权亦实。则各有所归。此乃相卽之两亦。摄三之两亦。故用卽真实之方便为方便品。举非权非实则秪是方便之理。理收三句皆方便品。是则句句皆徧。皆方便品。何必约第三句。更开十法。一者名便。具权实故。二者义便。所摄徧故。余句义便。而名不便。余三虽有权义。而权名不如第三卽名卽具。用此卽实而权为今品也。故下十双。双双皆具权实之名。皆取卽实而权为方便品。况初三总释。皆冠十文八门故也。若不尔者。非方便之事理乃至悉檀。非列方便中法相之名。乃至非今经之本迹十义。十义无二。本迹似殊。本迹虽殊。不思议一。十义相别。实相一如。为众生故。列名生起。乃至本迹。事理。乃至悉檀不同。得意忘言。言说解脱。若见此意。常默常说。言行无违。还以此旨而为观境。使彼观境昭然可观。诸释所无。良由于此。然此八中。前七迹门。第八本门。本虽未至。权实理徧。故下文云。是我方便。诸佛亦然。故方便之名通于本迹。又此八门次第意者。若不列名。无以解释。若不生起。迷于诠次。解释正示十文相状。引证为防不信者故。结归为明品元意故。分别为令释品有归。判释令知粗妙有在。如是方显品之深旨。又预辩本迹。令识本地权实自他。方显大迹久近之化。）初列名者。一事理权实。二理教权实。三教行权实。四缚脱权实。五因果权实。六体用权实。七渐顿权实。八开合权实。九通别权实。十悉檀权实。二生起者。从无住本。立一切法。无住者。理也。一切法者。事也。由理事故有教。由教故有行。由行故有缚脱。由脱故成因果。由果故体显能用。由用故有渐顿之化。由开渐顿。故有开合。由开合故。有通别益。分别两益。故有四悉檀也。（此十双中。初五从因至果。后五果家胜用。因中若无前四。则因义浅狭。若无后五。则果用粗近。于中教是圣化。且以受者得名。又复文标能化。义须对所。故后五双。惟体用中一只对所。余四并从能对得名。又此亦与十妙义同。若不尔者。谁知方便须具十法。谁知十法义徧一经。若无十法。乃成经文不诠因果。及以能所。是故十双皆穷至要。方是今经之十双也。若尔。一经始终。皆名方便。并指前教以为所开。方乃可云此经方便。故知序中证信发起方便。譬喻。秖是比况方便。因缘。秖是往昔方便。本门。秖是久远方便。流通。秖是诸佛菩萨通法方便。由是方便。故名真实。若得此意。如观掌果。法华一部。方寸可知。一代教门。刹那便识。因果自他。共成一法。十方三世。无怀异求。以十法乘而观察之。法华三昧。投足有地。无上佛果。修途可期。）三解释者。一理事权实。理是真如。真如本净。有佛无佛。常不变易。故名理为实。事是心意识等。起净不净业。改动不定。故名事为权。若非理则无以立事。若非事则不能显理。事有显理之功。是故殷勤称叹方便。（谁肯以三界有漏心等以为如来之所称叹方便品耶。若不尔者。为令众生。其义安在。世间相言。如何消释。）二理教权实。总前理事。皆名为理。例如真俗。俱称为谛。诸佛体之而得成圣。圣者。正实也。欲以己法下被众生。因理设教。教卽权也。非教无以显理。是故如来称叹方便。（无明法性。乃至界外一切诸法。皆是所诠。此心意识名之与体。具足一切界外法故。谁知法华之教。以此等法而为所诠。若不尔者。邪见严王。恶逆调达。从何而得。果教谭此。能诠亦权。故知其教。秖诠其理。自非今经。谁肯叹此诠迷之教方便品。若不尔者。从三昧起。所叹者何。）三教行权实。依教求理。则生正行。行有进趣深浅之殊。故行名权。教无进趣深浅之异。故教名实。非教无以立行。非行无以会教。会教由行。是故称叹方便。（若不尔者。如来方便波罗蜜等。何所证耶。）四缚脱权实。行违理则缚。缚是虚妄。故名权。行顺理则生解。解冥于理。故名实。（诸经地前尚自违理。未开权故。此经弹指无非佛因。以显实故。）非缚无由求脱。得脱由缚。如因尸渡海。是故称叹方便。（谁知此经。佛以恶行亦得名为善巧方便。死尸之譬。徧通一切。）五因果权实。因有进趣暂用。故名权。果有克终永证。故名实。无果则因无所望。无因则果不自显。果由因克。是故称叹方便。六体用权实。前方便为因。正观入住为果。（且指圆初住为分证果。）住出为体用。体卽实相。无有分别。用卽立一切法。差降不同。如大地一。生种种芽。（初住百界作佛。卽能示十界法。）非地无以生物。非生无以显地。寻流得源。推用识体。是故称叹方便。七渐顿权实。统论修因证果。从体起用。俱有渐顿。今明起用。用渐为权。用顿为实。若非渐引。无由入顿。是故称叹方便。八开合权实。从顿开渐。渐自不合。（藏通两教不废小故。）亦不合顿。（三教菩萨不入实故。）故名为权。渐令究竟还合于顿。故名为实。由开故合。开有合力。是故称叹方便。九通别权实。通则半字无常之益。别卽满字常住之益。然常益道长。易生退没。故以化城接引生安隐想。然后息化。引至宝所。若无半益。不得会常。半有显满之功。是故称叹方便。十悉檀权实。世界为人对治三悉。是世间故为权。第一义悉。是出世故为实。非世不得出世。由三悉檀。得第一义。是故如来殷勤称叹方便。三解释竟。四引证者。此十义通大小教。亘一切法。且引今经。不如三界见于三界。三界是事。不如三界见是理。此证事理权实也。诸法寂灭相。不可以言宣。是理。以方便力故。为五比丘说。是教。此证理教权实也。（须云。若无性者。为说人天。乃至修罗为下品善。乃至为说无作四谛。故知从理俱不可说。从事大小俱可得说。）若闻此经。是善行菩萨道。又汝等所行。是菩萨道。佛子行道已。来世得作佛等。此证教行权实也。但离虚妄。名为解脱。其实未得。一切解脱。此证缚脱权实也。（小中虚妄名缚。离卽名脱。若望大乘。乃名为缚。唯今名脱。）尽行诸佛所有道法。是因。道场得成果。是果。此证因果权实也。我以佛眼观。是体。见六道众生。是用。此证体用权实。始见我身。闻我所说。卽皆信受。入如来慧。是顿除先修。习学小乘者。是渐。此证渐顿权实。穷子初逃。中间除粪。是开。后则付财。是合。此证开合权实。初息化城。是通益。后至宝所。是别益。此证通别权实。种种欲种种性相忆念等。此证悉檀权实。已通引一部为证。更别引一品。虽不次第。十文具足。诸佛智慧。甚深无量。其智慧门。难解难入者。一切事理境智等。悉名为实。施设诠辨言教。悉是智慧门。此证理教论权实。难解难入。一切声闻辟支佛所不能知。卽是缚脱论权实。佛曾亲近百千万亿无数诸佛。尽行诸佛无量道法。勇猛精进。名称普闻。卽是教行论权实。成就甚深未曾有法。随宜所说。意趣难解。卽是体用论权实。吾从成佛已来者。成佛是果。果必有因。卽是因果论权实。种种因缘种种譬喻广演言教。无数方便。引导众生令离诸著。卽是渐顿论权实。如来方便知见波罗蜜。皆已具足。卽是开合论权实。如来能种种分别巧说诸法。言辞柔软。悦可众心。卽是通别益论权实。取要言之。无量无边未曾有法。佛悉成就。卽是三悉檀成就。止舍利弗。不须复说。卽是第一义悉檀。是为四悉檀论权实。佛所成就第一希有难解之法。唯佛与佛。乃能究尽诸法实相。卽是理。所谓诸法如是相等。卽是事。是为事理论权实。此一段。略明五佛权实。佛佛皆尔。四引证竟。五结十为三种权实者。先通结。次别结。先通者。此十种通四教。共四十权实。若三藏中自证十法。名自行权实。说已十法利益众生。名化他权实。化他之十。有实有权。皆合为权。自行之十。亦有实有权。皆合为实。名自行化他权实。余三教十法。各就当教。束为三种权实亦如是。（此通中通）又当教各以事理教行缚脱因果四种为自行权实。各以理教开合二种为化他权实。各以体用渐顿通别悉檀四种为自他权实。其名虽同。其义各异。（此通中别）次别结者。前三教若通若别。当分皆是化他权实。随他意语故。圆教若通若别。当分皆是自行权实。随自意语故。化他之三若权若实。皆名为权。自行权实。皆名为实。次结成四句。随他意语。卽一切法权。随自意语。卽一切法实。双取。卽一切法亦权亦实。双遮。卽一切法非权非实。次结成三番释品。若自行自意者。此文称道场所得法。（实也）大经云修道得故。（权也）摄大乘称如理如量智。（如理是实如量是权）皆是圆教自行权实。随自意语。佛虽于此不可说法。能方便说。而众生不堪。若发轸单说此法取众生者。卽不能得。故言不可说不可说也。复置此事。以自行权实。兼别教权实共取众生。大机利者直得。钝者曲得。小机利钝俱不得。盖华严意也。复置此事。但用半字权实取众生。大机利钝密得显不得。小机利钝但保于证取亦不得。盖三藏意也。复置是事。合用四教权实共取众生。大机利钝曲直俱得。小机利钝保证俱不得。盖方等意也。复置是事。舍三藏权实。用通别圆三种权实共取众生。大机利钝俱得。小机利钝保证俱不得。盖般若意也。复置是事。舍前三权实。单用圆教自行权实取众生。大小利钝俱得。盖法华意也。如来智慧靡所不达。明照时宜。用与可否。故释品云。方者。诸方法也。便者。善巧用也。巧用方法取众生得。是故殷勤称叹方便。（此约前四时三种法用不能至实。故但成于初义释品。若至法华。纵名法用。亦成秘妙之法用也。卽可以用释今品经。则方法之名。昔日通四。今无复三）复次如来自证权实。俱不可说。愍念众生。说自证之权为门。于物非宜。众生不能得入。故自证权。亦不可说。说别权实为门。利者得入。钝者不入。（华严）于物非宜。别权实亦不可说。说三藏权实为门。利者密入。钝亦不入。（三藏）于物非宜。亦不可说。说三种化他权实为门。利者得入。钝亦不入。（方等）于物非宜。亦不可说。说二种化他权实为门。利者得入。钝亦不入。（般若）亦不可说。于物非宜。舍三种化他权实。但说自行之权。利者钝者俱得入。从始至终。以方便为门。是故如来称叹方便。释品云。方便为入实之门。卽此意也。前一番。明如来能知方便能用方便。此一番。明行者能随顺方便。（初约方法中。明如来能知能用方便。法是能知。用是能用。众生不知是佛方便。今并开之。令众生知。此一番。明令众生随顺方便者。谓从门顺实故也。而亦不知方便卽是所顺之实。今亦开之。又二章并有机应二意。但前多从应说。且云如来。后多从机说。且云行者。故殷勤称叹之言。并从佛得。）复次如来自证。修道所得。于一切方便。卽是真实。而此真实。不可得说。虽能说之。众生不能卽实。以方便力。带不卽说一卽。利者能卽。钝不能卽。（华严）又纯说一不卽。利者密卽。钝者不卽。（三藏）又带三不卽。说一卽。利者能卽。钝者不卽。（方等）又带二不卽。说一卽。利者能卽。钝者不卽。（般若）又废三不卽。纯说一切卽。利钝俱能卽。于方便得见真实。（法华）上两意。用方便从方便。此一意。卽方便卽真实。真实卽圆因。圆因卽自行之方便。如此自行方便。今始证入。故释品云。方者。秘也。便者。妙也。妙达于方。卽是真秘。从自行方便得名。故言方便品也。五结十为三种权实竟。六分别三种权实照三种二谛者。前旣通别当分结束权实。（通则十双各三。别则四自。二他。四自他共也。）今还约此智照。义则易见。若通以十种明自行二智者。卽照随智二谛也。通用十法逗缘者。卽照随情二谛也。若束四为二者。卽照随情智二谛也。（每一教中。皆束四为二。谓自行权实。皆束为实。化他权实。皆束为权。故但成二。此通中通也）若当分照谛者。事理教行缚脱因果。悉是自证。卽照随智二谛也。理教开合。两属化他。卽照随情二谛也。体用渐顿通别悉檀。四通自他。卽照随情智二谛也。（此通中别也）又总束者。三藏教三十种二智。是化他二智。皆照随情二谛。若通教别教共六十种二智。是自他二智。卽照随情智二谛。通教或时与前三藏共为随情二谛。则别教三十种二智。是自他二智。照随情智二谛。（先收通教为自他者。以能通别通圆。为大乘初门故。次拣通教为但他者。以当分不诠中理。同灰断故。）唯圆教三十种权实。是自行二智。照随智二谛。又三教若通若别。（还指通则十双各三。别则自四他二等。）皆是逗缘。悉是化他二智。照随情二谛。圆教若通若别。皆是自行二智。卽照随智二谛。束三教之权实。总为权。束圆教之权实。总为实。卽自他二智。照随情智二谛也。六分别权实照二谛竟。七约诸经判权实者。初华严。论教。但是满字。论时。但是乳。论法。是一自行一化他。论人。但是菩萨。二乘如聋如哑。今文云。未曾向人说如此事也。次三藏。论教。但是半字。论时。卽是酪。论法。是一种化他。论人。但是二乘。今文云。住立门外。著弊垢衣。执除粪器也。次方等。论教。对半明满。论时。并酪明酥。论法。有三种化他。一种自行。论人。小慕于大。今文云。心相体信。入出无难也。次般若。论教。带半明满。论时。挟生而熟。论法。有二种化他。一种自行。论人。大资于小。小教于大。今文云。出内取与。皆使令知也。今法华。论教废半明满。论时。纯是醍醐。论法。唯有自行。论人。此实我子。我之所生。我实是父。付以家业。授记作佛。前教不说者。今皆发之。正直舍方便。但说无上道。故是自行之权。名方便品。自余或是自他二智。或化他二智。（教行理三。前或已会。若开人者。前教所无。）复次华严。对二菩萨。说一自一他。不拟二乘。不闻不解。三藏。对二乘说一化他。不拟菩萨。故无自行。方等。具对小大。对二乘说两化他。对菩萨说一自一他。般若。对二乘说一他。对菩萨说一自一他。法华。普对机熟者但明一自。不复有他。文云。菩萨闻是法。疑网皆已除。千二百罗汉。悉亦当作佛。一切众生。悉入自行之方便。故名方便品也。七约诸经判权实竟。八约本迹判权实者。如来本地。久已证得一切权实。名为自行权实。中间垂迹。亦作兼带等说。今日垂迹寂场。带别化他说自行。次说一化他。次说三。次说二。次说废三等。皆名化他权实。束本中权实。名实。束迹中权实。名权。卽是自他合权实也。结此则成四句。一切实。一切权。一切亦权亦实。一切非权非实。舍利弗本证一切权实。卽自行权实。迹在鹿苑。单受化他。在方等。受一被三折。在般若。带二转一。至法华。废三悟一。皆是化他权实。束本权实为实。束迹权实为权。卽自他权实。亦具四句可知。若从佛迹说。亦是化他之权实。亦称方便品。若从引入圆因自行。亦是方便品。若从舍利弗迹权。亦是方便品。若从舍利弗迹入实。亦是方便品。为此诸义。故称方便品也。
　　
　　　（丙）二迹门正说为二。初从今文至则生大欢喜。是略开三显一。动执生疑。次从尔时世尊告舍利弗汝已殷勤三请岂得不说。至授学无学人记品。是广开三显一。断疑生信。
　　
　　　（丁）初中二。初略开显。二腾疑请。
　　
　　　（戊）初又二。初长文重颂。叹佛二智。二偈颂。正略开显动执生疑。
　　
　　　（己）初又二。初长文。二重颂。
　　
　　　（庚）长文为二。初寄言叹二智。二绝言叹二智。
　　
　　　（辛）初又二。初明诸佛权实。二明释迦权实。
　　
　　　（壬）初又三。初双叹。二双释。三双结。
　　
　　　（癸）今初
　　
　　尔时世尊。从三昧安详而起。告舍利弗。诸佛智慧。甚深无量。其智慧门。难解难入。一切声闻辟支佛所不能知。
　　
　　尔时者。文殊答问已竟时也。佛常在定。何故言起。此有所示。往古诸佛说此经时。必前入无量义。卽入法华。今佛亦尔。此示世界悉檀。哀从定起。观理观机。二俱审谛。说必不谬。增长物信。此示为人悉檀。哀从定起。佛寂而常照尚须入定。方乃说法。况复散心。妄有所说。此示对治悉檀。哀从定起。入定缘理。安心实相。出定令他安心实相。此示第一义悉檀。哀从定起。安此四法。故言安详而起也。（四教俱有四悉。今须约开显圆）告舍利弗者。小乘中智慧第一。将欲因之而破小智显大智。此乃经家提起之文。问。此中告舍利弗。与大品何别。答。何但大品。始自四阿含。终至此经。处处有告。各各不同。四含中。或为发起生灭法轮故告。方等斥故告。般若加故告。今经开故告。天亲论云。告身子不告余声闻者。智慧深故。不告诸菩萨者有五。一为声闻所作事故。二回向大菩提故。三令无怯弱故。四为发余人善思念故。五令不起所作已办心故。当知五意。兼异他经。前显露教。不云声闻得入佛智也。诸佛智慧甚深无量者。叹实智也。非三种化他权实。故言诸佛。显自行之实。故言智慧。此智慧体。卽一心三智。竖彻如理之底。故言甚深。横穷法界之边。故言无量。此正称叹之辞。无量甚深。深高横广。譬如根深则条茂。源远则流长。实智旣然。权智例尔。其智慧门难解难入等者。叹权智也。自行道前方便。有进趣之力。故名为门。（四十位真因也。）从门入到道中。（妙觉果位）道中称实。道前名权。（此卽前十双中约因果论权实）十住始解。故难解。十地为入。故难入。非七方便人所能测度。此正叹权之辞。而别举声闻辟支不能知者。执重故别破之耳。（藏通二乘。通菩萨。别三贤。圆十信。共名为七方便。）法身本意。元以自行权实拟之。无机逃走。故言不知。（未结缘来。名在法身。结缘已后。名无机等。）华严顿照。如聋如瘂。故言不知。方等弹斥。保任草庵。故言不知。般若转教。无心希取。故言不知。今大机启发。放光动地。彼此古今。诸佛道同。由怀疑惑。故言不知。利根菩萨。节节能知。钝同二乘。是亦不知也。
　　
　　　（癸）二双释
　　
　　所以者何。佛曾亲近百千万亿无数诸佛。尽行诸佛无量道法。勇猛精进。名称普闻。
　　
　　佛曾亲近等。是释实智。良由外值佛多。禀承至要。故实智甚深。良由内行纯厚。尽行道法。故实智无量。无量释横广。甚深释竖高也。勇猛精进等。是释权智。良由勇猛精进。能入难入之门。旣入门已。泽被无疆。物钦胜德。故名称普闻。亦可勇猛精进能入法门。卽释权智深。名称普闻。卽释权智广。权智虽无深广之语。例实智此义则成。
　　
　　　（癸）三双结
　　
　　成就甚深未曾有法。随宜所说。意趣难解。
　　
　　称理究竟。故言成就。到彼岸底。故言甚深。此结成实智也。称机适会。故言随宜。非七方便所知。故言难解。此结成权智也。或成就甚深未曾有法。结自行权实。随宜所说意趣难解。结化他权实。自行权实。俱名为实。化他权实。俱名为权也。初明诸佛权实竟。
　　
　　　（壬）二明释迦权实三。初双叹。二双释。三双结
  </div>
  <div class="pagination">
   <a href="妙法莲华经台宗会义_page6.html">
    上一页
   </a>
   <span>
    ...
   </span>
   <a href="妙法莲华经台宗会义_page2.html">
    2
   </a>
   <a href="妙法莲华经台宗会义_page3.html">
    3
   </a>
   <a href="妙法莲华经台宗会义_page4.html">
    4
   </a>
   <a href="妙法莲华经台宗会义_page5.html">
    5
   </a>
   <a href="妙法莲华经台宗会义_page6.html">
    6
   </a>
   <span class="current-page">
    7
   </span>
   <a href="妙法莲华经台宗会义_page8.html">
    8
   </a>
   <a href="妙法莲华经台宗会义_page9.html">
    9
   </a>
   <a href="妙法莲华经台宗会义_page10.html">
    10
   </a>
   <a href="妙法莲华经台宗会义_page11.html">
    11
   </a>
   <a href="妙法莲华经台宗会义_page12.html">
    12
   </a>
   <span>
    ...
   </span>
   <a href="妙法莲华经台宗会义_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
