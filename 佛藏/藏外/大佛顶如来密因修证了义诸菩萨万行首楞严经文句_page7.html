<!DOCTYPE html>
<html>
<head>
    <meta charset="UTF-8">
    <title>大佛顶如来密因修证了义诸菩萨万行首楞严经文句 - 第 7 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大佛顶如来密因修证了义诸菩萨万行首楞严经文句 - 第 7 页/共 45 页</h1>
    <div class="content">
承上而言。手旣如此。则知汝身佛身。亦可以比类发明矣。如来之身名正徧知者。譬如手虽无增。但上指于空。则头是头。尾是尾。举世皆以为正也。汝等之身号性颠倒者。譬如手虽无减。但垂臂下指。则头作尾。尾作头。举世皆以为倒也。此但直尔法合。未出所以颠倒之相。故下文且令谛观。

　（寅）二勅令谛观

随汝谛观汝身佛身。称颠倒者。名字何处号为颠倒。于时阿难与诸大众。瞪瞢瞻佛。目睛不瞬。不知身心颠倒所在。

手之颠倒易知。身之颠倒难见。所以勅令谛观。意欲其恍然自悟。而积迷旣久。故不知也。

　（寅）三备明倒因又二。初示无倒性。二示颠倒相。

　（卯）今初

佛兴慈悲。哀愍阿难及诸大众。发海潮音。徧告同会。诸善男子。我常说言。色。心。诸缘。及心所使。诸所缘法。唯心所现。汝身汝心。皆是妙明真精妙心中所现物。

海潮音者。应机而发。犹如大海潮不失限。又其音圆徧。犹如海潮普徧圆满也。此是第二番彻底显性之文。以阿难不达现前一念见闻之性。本自竖穷横徧。量若虚空。亦无虚空之相。而固认藐尔身心。不知身心。但是心中所现之物。非能现也。故今直指之曰。我常说言。色心诸缘及心所使诸所缘法。惟是汝今现前一念见闻之心所现。汝所谓身。汝所谓心。皆此妙明真精妙心中所现之物耳。以吾人现前一念见闻之性。离名绝相。故曰妙。洞彻虚灵。故曰明。体无伪妄。故曰真。性无杂染。故曰精。合此四义不可思议。故曰妙心也。色。卽十一色法。心。卽八识心王。诸缘。卽所谓心法四缘生。色法二缘生等。心所使。卽五十一心所法。诸所缘法。卽二十四种不相应行。乃至世出世间一切诸法也。此等诸法。皆唯现前一念见闻之心所现。此现前一念见闻之心。卽是妙明真精妙心。非同阿难等惑在身内昬扰扰相之心也。达此现前一念见闻之心无法不现。则首是首。尾是尾。如手上指。虽无所增。举世皆以为正。此如来之身所以为正徧知也。

　（卯）二示颠倒相

云何汝等遗失本妙圆妙明心宝明妙性。认悟中迷。晦昧为空。空晦暗中。结暗为色。色杂妄想。想相为身。聚缘内摇。趣外奔逸。昬扰扰相以为心性。一迷为心。决定惑为色身之内。不知色身。外洎山河虚空大地。咸是妙明真心中物。譬如澄清百千大海弃之。惟认一浮沤体。目为全潮。穷尽瀛渤。汝等卽是迷中倍人。如我垂手等无差别。如来说为可怜愍者。

谓此现前见闻心性。不假修证。故名本妙。寂而常照。故名圆妙明心。照而常寂。故名宝明妙性。只今现现成成。无余无欠。云何汝等不肯体认。乃觌面而遗失之。反于此本悟体中。仅仅认取一点迷情。遂将此本觉性海。晦昧而成顽空。于空昧中。结暗而为幻色。以此幻色。夹杂迷情妄想。随所想相。以之为身。聚集妄想缘气。于内摇荡。趣逐外境而奔驰腾逸。唤此昬扰扰相以为心性。而不知其实非心性也。一迷此以为心。则决定惑为色身之内。而不知此色身。外洎山河虚空大地。咸是我现前一念妙明真心中物也。昬扰扰相等者。迷妙明心。故举体成昬。迷明妙性。故举体扰扰。迷本妙心性。故举体惑为色身之内。不知汝自妄认昬者为心。而现前圆妙明心元未尝昬。汝自妄认扰者为心。而现前宝明妙性元未尝扰。汝自妄认身内为心。而现前本妙心性元非在内。试详味前文盲人见暗。乃至后文觉非眚中诸义。当自得之。譬如大海虽举体成沤。而海体何曾减失。但上文如来所拈现前见性。正指大海全体。而阿难只今所计见闻必不生灭。仍复局在身中。正如一浮沤体。夫认一浮沤。已是迷情。目此一沤为全潮瀛渤。岂非迷中之迷。此正首尾倒置之甚。如我垂手向下。虽无所减。而举世皆以为倒矣。岂不可怜愍哉。然认悟中迷。意稍难解。今更以两义释之。一约无始无明。二约现前观照。一约无始者。本觉之体。名之曰悟。真如不守自性。不觉念起而有无明。名悟中迷。因明立所。自体转成顽空相分。故言晦昧为空。觉明空昧相待生摇。便有风大。乃至四大等。具如第四卷中所明。故言结暗为色。妄想揽取少分四大以为自身。便有十二类生差别。故言想相为身。余皆可知。二约现前者。若一念观智分明。则本妙圆妙明心宝明妙性觌体全彰。若之为悟。此时并无虚空四大身心等相可得。若一念失于观照。卽复举体成迷。而空色身心。俄然幻现。所谓晦昧为空等也。又复应知。若无无始无明。则无现前一念。若离现前一念。亦别无无始无明。故此二义。只成一义。只要阿难大众。识取现前见闻之性。不堕迷情而已。狂心顿歇。歇卽菩提。一念相应一念佛。岂更有无始无明积聚处所。可追取而断之耶。学者不可不知。

　（癸）五约标指显见性无还二。初陈请。二开示。

　（子）今初

阿难承佛悲救深诲。垂泣叉手而白佛言。我虽承佛如是妙音。悟妙明心元所圆满常住心地。而我悟佛现说法音。现以缘心允所瞻仰。徒获此心。未敢认为本元心地。愿佛哀愍。宣示圆音。拔我疑根。归无上道。

大凡久执缘影。旣不能全体放下。则于妙明见性。必不能直下承当。此是但听说法。不知反观心性之通病也。惟其不肯反观心性。仍计缘心实能听法。而不知缘影无性。决无听法功能。能听法者。卽是本元心地之力用耳。

　（子）二开示二。初以喻总明。二就体别简。

　（丑）今初

佛告阿难。汝等尚以缘心听法。此法亦缘。非得法性。如人以手指月示人。彼人因指。当应看月。若复观指以为月体。此人岂惟亡失月轮。亦亡其指。何以故。以所标指为明月故。岂惟亡指。亦复不识明之与暗。何以故。卽以指体为月明性。明暗二性无所了故。汝亦如是。

意谓缘影之心。的的不能听法。而汝等尚妄以为能听法耶。旣妄计缘心能听。则幷我所说之法。亦为尘缘。而非得法性。如人观指。终不得月矣。结中云汝亦如是者。应以法合之曰。今佛以声音指示汝等见性。汝等因我说法。当应反观自己见性。若复分别法音以为见性。汝等岂惟亡失见性。亦亡法音。何以故。以法音声为见性故。岂惟亡此法音。亦复不识谁是有知。谁是无知。何以故。卽以法音缘影为是有知而能听法。如以指为明。而真能听法之妙明心。反未敢认为本元心地。如以月为暗矣。岂不谬哉。此中总以月喻见性。指喻法音。观指之影喻缘心也。

　（丑）二就体别简二。初简缘心可还。如观指影。二示见性无还。如天上月。

　（寅）初中二。初近就音声分别以明无性。二广历诸法分别以示可还。

　（卯）今初

若以分别我说法音为汝心者。此心自应离分别音有分别性。（方可名为汝心。）譬如有客。寄宿旅亭。暂止便去。终不常住。而掌亭人都无所去。名为亭主。（今）此（分别音者）亦（复）如是。若（使）真（是）汝心。则无所去。云何（今乃）离声（更）无分别（之）性。（与掌亭人不相似耶。）

此中初二句。是纵词。譬如下。是设喻。此亦如是下。是以法合而夺之也。

　（卯）二广历诸法分别以示可还

斯则岂惟声分别心。分别我容。离诸色相无分别性。如是乃至分别都无非色非空。拘舍离等昧为冥谛。离诸法缘无分别性。则汝心性各有所还。云何为主。

此极言一切分别皆无自性。皆是可还。而决不可误认为主也。承上文言。斯则岂惟因声而有分别之心。毫无自性。卽汝分别我三十二相妙容之心。离诸色相亦更无分别性。如是乃至分别香味触法之心。离彼香味触法。亦更无分别性。纵令分别彼都无非色非空境界。拘舍离等所昧为冥谛者。亦卽以此冥谛而为法缘。若离此冥谛法缘。亦更无分别性也。繇此言之。分别声者。还之于声。分别色者。还之于色。乃至分别冥谛者。还之于冥谛。汝若欲认此分别以为心性。则汝心性各有所还。云何为主耶。此文必须如此消释。方有著落。旧解误以分别都无四字为都无分别。谬云旣破分别。兼破无分别。不知无分别有何过咎而忽破之。且冥谛正属分别见惑所摄。何尝是无分别耶。文理不通。可叹可恨。今谓都无二字。是其所分别境。非色非空四字。卽是都无注脚。此非色非空。实是自心现量境界。繇彼外道邪见分别。不达惟心。所以昧之为冥谛耳。

　（寅）二示见性无还如天上月又二。初承责咨请。二正示无还。

　（卯）今初

阿难言。若我心性各有所还。则如来说妙明元心。云何无还。惟垂哀愍。为我宣说。

（卯）二正示无还又三。初就月喻显法体。二以可还显不还。三结不还是本心。

　（辰）今初

佛告阿难。且汝见我见精明元。此见虽非妙精明心。如第二月。非是月影。

此直指现在见精如天上月。不同缘尘分别之如月影也。但以见为能见。佛为所见。于一体中。妄成见相二分。犹如捏目。妄见二月。不得卽名之为妙精明心。若达能所不二。惟一真心。则如来藏性。觌体无遗矣。

　（辰）二以可还显不还

汝应谛听。今当示汝无所还地。阿难。此大讲堂。洞开东方。日轮升天。则有明曜。中夜黑月。云雾晦暝。则复昬暗。户牖之隙。则复见通。墙宇之间。则复观壅。分别（犹言差别）之处。则复见缘。顽虚之中。徧是空性。郁［土*孛］之象。则纡昬尘。澄霁敛氛。又观清净。阿难。汝咸看此诸变化相。吾今各还本所因处。云何本因。阿难。此诸变化。明还日轮。何以故。无日不明。明（之本）因属日。是故还（之于）日。暗还黑月。通还户牖。壅还墙宇。缘还分别。（亦是差别之义）顽虚还空。郁［土*孛］还尘。清明还霁。则诸世间一切所有。（总）不出（于）斯类。汝（今）见（此）八种（之）见精明性。当欲谁还。何以故。若还于明。则不明时。无复见暗。（今）虽明暗等种种差别。（而）见（总）无差别。（岂可还乎。）

见无差别。正显与八种尘缘不同。故终不可还也。

　（辰）三结不还是本心

诸可还者。自然非汝。不汝还者。非汝而谁。则知汝心本妙明净。汝自迷闷。丧本受轮。于生死中。常被漂溺。是故如来名可怜愍。

言八种尘缘之可还者。旣自然非汝。则此见精明性。不容汝有所还者。非是汝之本元心地而是谁哉。此心不可思议。故本妙。此心能见八种。故本明。此心不是八种。故本净。而今汝自迷闷。反不敢认为本元心地。所以丧本受轮。枉漂溺于生死海也。大似演若迷头认影。岂不深可怜愍。

　（癸）六约周徧显见性非物二。初示无差别义。二示无大小义。交光于此分作二番。或复于此分作三番。总因不知阿难问处著落。故于答处自多卤莽。而分作三番者。尤为穿凿可笑。

　（子）初中二。初问。二答。

　（丑）今初

阿难言。我虽识此见性无还。云何得知是我真性。

须知阿难此时。仍未全舍缘心。所以听佛法音。不能直下反观自性。却于法音之上。变成一段昭昭灵灵光景现在目前。唤作见性。所以不敢谓是我之真性。不知设有昭昭灵灵一段光景。便是物件而非见性矣。故佛以非物破之。

　（丑）二答中三。初约迷悟明无差而差。二约自他明差而无差。三正示见性非物。

　（寅）今初

佛告阿难。吾今问汝。今汝未得无漏清净。承佛神力。见于初禅得无障碍。而阿那律。见阎浮提。如观掌中庵摩罗果。诸菩萨等。见百千界。十方如来。穷尽微尘清净国土。无所不瞩。众生洞视。不过分寸。

阿那律。此云无贫。天眼第一。彻见大千。故观阎浮如掌果也。庵摩罗。此方所无。或翻难分别。以生熟难分故。此段文意。为显见性惟一。迷悟天殊。然迷悟虽殊。见性无二。洞视分寸之见性。卽是穷尽国土之见性。譬如一星之火。便可燎原。无奈众生自局迷情。而此见性。的是各各自具之真性也。

　（寅）二约自他明差而无差
</div>
    <div class="pagination">
<a href="大佛顶如来密因修证了义诸菩萨万行首楞严经文句_page6.html">上一页</a><span>...</span><a href="大佛顶如来密因修证了义诸菩萨万行首楞严经文句_page2.html">2</a><a href="大佛顶如来密因修证了义诸菩萨万行首楞严经文句_page3.html">3</a><a href="大佛顶如来密因修证了义诸菩萨万行首楞严经文句_page4.html">4</a><a href="大佛顶如来密因修证了义诸菩萨万行首楞严经文句_page5.html">5</a><a href="大佛顶如来密因修证了义诸菩萨万行首楞严经文句_page6.html">6</a><span class="current-page">7</span><a href="大佛顶如来密因修证了义诸菩萨万行首楞严经文句_page8.html">8</a><a href="大佛顶如来密因修证了义诸菩萨万行首楞严经文句_page9.html">9</a><a href="大佛顶如来密因修证了义诸菩萨万行首楞严经文句_page10.html">10</a><a href="大佛顶如来密因修证了义诸菩萨万行首楞严经文句_page11.html">11</a><a href="大佛顶如来密因修证了义诸菩萨万行首楞严经文句_page12.html">12</a><span>...</span><a href="大佛顶如来密因修证了义诸菩萨万行首楞严经文句_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
