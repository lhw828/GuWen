<!DOCTYPE html>
<html>
<head>
    <meta charset="UTF-8">
    <title>入唐求法巡礼行记 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>入唐求法巡礼行记 - 第 2 页/共 9 页</h1>
    <div class="content">　　廿日，买新历。夜头下雪。
　　廿一日，雪止，天阴。
　　廿三日，天晴。第一舶匠、运、射手等五十余人来寺斋，兼令念经。斋后，无量义寺僧道悟来相见，自道解真言。更有栖灵寺文琛法师，传闻得真言法。近者闻道三论留学僧常晓住彼寺，于琛法师房受真言法。拟画两部曼荼罗。
　　廿九日暮际，道俗共烧纸钱，俗家后夜烧竹与爆，声道万岁。街店之内，百种饭食异常弥满。日本国此夜宅庭屋里门前，到处尽点灯也。大唐不尔，但点常灯，不似本国也。寺家后夜打钟，众僧参集食堂礼佛。礼佛之时，众皆下床，地上敷座具。礼佛了，还上床座。时有库司典座僧，在于众前，读申岁内种种用途帐，令众闻知。未及晓明，灯前吃粥。饭食了，便散其房。迟明，各出自房观礼，众僧相共礼谒。寺家设供，三日便休。
　　开成四年己未当本国承和六年己未正月一日甲寅，是年日也。官俗三日休暇，当寺有三日斋。早朝，相公入寺礼佛，即归去。
　　三日，始画南岳、天台两大师像两铺各三副。昔梁代有韩干，是人当梁朝为画手之第一，若画禽兽像，及乎其眼，则能飞走。寻南岳大师颜影，写于扬州龙兴寺，安置法花道场璃殿南廊壁上。乃令大使傔从粟田家继写取，无一亏谬，遂于开元寺，令其家继图绢上，容貌衣服之体也，一依韩干之样。又彼院同廊壁上，画写诵法花经，将数致异感和尚等影，数及廿来，不能具写。璃殿东有普贤「回风之堂」，昔有火起，尽烧彼寺。烧至法花院，有诵经师灵佑，于此普贤堂内诵法花经，忽然大风起自院里，吹其火，不烧彼堂。时人因号普贤「回风之堂」。又于东塔院安置鉴真和尚素影，阁题云：「过海和尚素影。」更中门内东端，建过海和尚碑铭，其碑序记鉴真和尚为佛法渡海之事，称和尚过海遇恶风，初到蛇海，长数丈余，行一日即尽；次至黑海，海色如墨等者。又闻符到州，其符状称，准朝贡使奏，为日本国使，帖于楚州雇船，便以三月令渡海者，未详其旨。
　　六日，相公随军沉弁来云：「相公传语，从今月初五日，为国并得钱修开元寺栴檀瑞像阁，寄孝感寺令讲经募缘。请本国和尚特到听讲，兼催本国诸官等结缘舍钱者。」
　　七日，沉弁来传相公语言：「州府诸官，拟以明日会集孝感寺，将屈本国和尚相来者讲者。」兼有讲经法师璠募缘文。案彼状称：「修瑞像阁，讲金刚经，所乞钱五十贯。状过相公，赐招募同缘同因，寄孝感寺讲经候缘者。」其状如别。沈弁申云：「相公施一千贯，此讲以一月为期，每月进赴听法人多数，计以一万贯，得修此阁。彼期国出千贯钱，婆国人舍二百贯。今国众计少人数，仍募五十贯者。」转催感少。
　　八日，新罗人王请来相看，是本国弘仁十年，流出州国之唐人张觉济等同船之人也。问漂流之由，申云：「为交易诸物，离此过海，忽遇恶风，南流三月，流出州国。其张觉济兄弟二人，临将发时，同共逃留出州。从北出州，就北海而发，得好风，十五个日流长门国」云云。颇解本国语。
　　九日，图写南岳、天台影毕。
　　十四日，立春。市人作卖之，人买翫之。
　　十五日夜，东西街中，人宅燃灯，与本国年尽晦夜不殊矣。寺里燃灯供养佛，兼奠祭师影，俗人亦尔。当寺佛殿前，建灯楼；砌下、庭中及行廊侧皆燃油，其灯盏数不遑计知。街里男女不惮深夜，入寺看事。供灯之前，随分舍钱。巡看已讫，更到余寺看礼舍钱。诸寺堂里并诸院，皆竞燃灯。有来赴者，必舍钱去。无量义寺设匙灯、竹灯，计此千灯。其匙竹之灯树，构作之貌如塔也；结络之样，极是精妙，其高七八尺许。并从此夜至十七日夜，三夜为期。
　　十七日，沉弁来，助忧迟发，便问：「殊蒙相公牒，得往台州否？」沉弁书答云：「弁谘问相公，前后三四度。谘说：『本国和尚往台州，拟一文牒不审得否？』相公所说，扬州文牒出，到浙西道，及浙东道，不得一事，须得闻奏。下即得，余不得。又相公所管八州，以相公牒，便得往还。其润州、台州，别有相公，各有管领。彼此守职不相交，恐若非诏，无以顺行矣。」斋后，当寺堂前，敷张珍奇，安置四十二贤圣素影，异种珍彩，不可记得。贤圣容貌，或闭目观念，或仰面远视，或向傍似有语话，或伏面瞻地；四十二像皆有四十二种容貌。宴座之别，或结跏趺座，或半跏座，座法不同。四十二贤圣外，别置普贤、文殊像，并共命鸟、伽陵频伽鸟像。暮际，点灯供养诸圣影。入夜，唱礼礼佛，并作梵叹。作梵法师一来入，或擎金莲玉幡，列座圣前。同声梵，通夜无休。每一圣前，点灯。
　　十八日晓，供养药粥。斋时即供饭食，百种尽味。视听男女，不论昼夜，会集多数，兼于堂头，设斋供僧。入夜，更点灯供养，兼以梵，计二日二夜。又大官军中并寺里僧，并以今日，咸皆拣米，不限日数。从州运米，分付诸寺，随众多少，斛数不定，十斛廿斛耳。寺库领受，更与众僧，或一斗，或一斗五升。众僧得之，拣择好恶。破者为恶，不破为好。设得一斗之米者，分为二分，其好纔得六升，而好恶异袋，还纳官里。诸寺亦同此式，各拣择好恶，皆返纳官里。得二色来，好者进奉天子，以充御食；恶者留，纳于官里。但分付人军人中并僧，不致百姓。抑州拣粟米更难择，扬州择米，米色极黑，择稻粒并破损粒，唯取健好。自余诸州不如此也。闻道相公拣五石，监军门同之。郎中二石，郎官一石，军中、师僧一斗五升，或一斗。又相公近者屈来润州鹤林寺律大德光义，暂置惠照寺。相公拟以此僧为当州僧正，便令住此开元寺。其僧正、检领扬州都督府诸寺之事并僧等。凡此唐国有僧录、僧正、监寺三种色：僧录统领天下诸寺，整理佛法；僧正唯在一都督管内；监寺限在一寺。自外方有三纲并库司。寻暮际，僧正住当寺。
　　廿日，暮际，僧正来相看慰情。
　　二十一日，斋后，大使等去年十二月六日书将来。案其状称：十二月三日平善到上都，安置东京礼宾院者。其状如别。长判官傔从村清同月同日状称：今月三日辰时到长乐驿，使迎来，传陈诏问，使到礼宾院，兼朝拜异者，略知事由。
　　廿五日，就延光寺僧惠威觅得法花圆镜三卷。
　　闰正月三日，当寺庆僧正入寺，屈诸寺老宿于库头官茶官饭，百种周足，兼设音声。
　　四日，依金正南请，为令修理所买船，令都匠、番匠、船工、锻工等卅六人向楚州去。又于当寺请僧令乞雨，以七人为一番，以读经。
　　五日下，入夜雷鸣，电光浩雨，似夏月雷雨。自后七个日降雨，至望始晴。相公为修理开元寺瑞像阁，设讲募缘。始自正月一日，至于今月八日讲毕。以五百贯买木，曳置寺庭，且勾当令整削之。本国朝贡第一舶使下，水手、射手六十余人，皆并卧病辛苦。
　　十九日，天台山禅林僧敬文来相见。书云：「敬文住天台山禅林寺，随师在此山中出家廿一，受学四分律南山钞，学天台法花经止观。去年十月初三日离寺，至浙至西苏州，知日本国有使进献，有大和尚相从，故此寻访。敬文又于童年时，随和尚行满，见最澄阇梨来取天台教门，尔后计已卅年未得消息。适闻知澄大德亡灵变，道门哀丧，当须奈何。先许，满和尚来入天台山，满和尚已亡化，经十六年。敬文忽闻二大德在，故此寻访。」受请益，来到此间。缘未下，暂住此寺，僧书：「爰圆仁是前入唐澄和尚之弟子，为寻天台遗不得进发，请照之。」敬文书云：「最澄和尚贞元廿一年入天台，后归本国，深喜得达。所将天台教法，彼土机缘多少。彼国当时储君，云是南岳示生，令后事宜不委。今既是澄和尚弟子，未下前，何不且入天台待。忽住于此，经久下来，使即发还本国，如何更得从容」云云。请益僧问：「未审彼天台国清寺几僧几座主在？」敬文答云：「国清寺常有一百五十僧久住，夏节有三百已上人泊。禅林寺常有四十人住，夏节七十余人。国清寺有维蠲座主，每讲止观。广修座主下成业。禅林寺即是广修座主长讲法花经止观玄义，冬夏不阙。后学座主亦有数人」云云。多有语话。如今任住当州惠照寺禅林院，到暮归去。
　　廿一日，敬文又亦来，笔言通情。已后相续来语话。就嵩山院持念和尚全雅，借写金刚界诸尊仪轨等数十卷。此全和尚现有胎藏、金刚两部曼荼罗，兼解作坛法。
　　二月五日，和尚全雅来房里，作如意轮坛。
　　六日，州官准给禄。案观察使帖称：「准闰正月二日，给使下赴上都贰百柒拾绢，每人五疋，计壹千三百伍拾疋。准贞元廿一年二月六日，每人各给绢五疋者。」旧例无有禄给僧之例，今度禄时与僧等，但不入京留置。一判官已下水手已上，每人各赐五疋，更无多少。
　　八日，得长判官闰正月十三日书札，称对见天子之日，殊重面陈，亦不蒙许。仍深忧怅者。
　　十四、十五、十六日，此三个日是寒食日。此三日天下不出烟，吃寒食。
　　十七日、十八日为向楚州，官私杂物等，载船里。
　　十八日，斋后，请益、留学僧等出开元寺，往平桥馆候船。诸官人未驾船。
　　十九日早朝，诸官人入州，拜别相公。申时，驾船。载人物船，十个只，平桥馆东驻留。
　　廿日，缘公事未备足，不得进发。午时，先入京使内监国信春道宿祢永藏、杂使山代吉永、射手上教继、长州判官傔从白鸟、村清岑等十余人，乘一船来，便闻大使等以今月十二日到楚州住。缘上都不得卖买，便前件人等，为买杂物来。又闻大使以下卧病，辛苦无极，病后渐可。第二舶判官藤原丰并路间卧病，不任辛苦，死去。自外诸人并皆平善。真言请益圆行法师入青龙寺。但得廿日雇廿书手，写文疏等。法相请益法师不得入京。更令弟僧义澄冠，成判官傔从令入京。勾当军将王友真相随向楚州去。不许永藏等卖，即打鼓发去。监国信传大使宣云：「请益僧发起台州之事，大使到宣三四度奏请，遂不被许。」第四舶射手一人、水手二人，缘强陵唐人，先日捉缚，将州枷，未被免。未时出东廊水门，不久之间，第四舶监国信并通事，缘买断色，相公交人来唤，随使入州去。诸船到禅智寺东边停住，便入寺巡礼。晓际，第四舶通事、知乘等被免趍来。长官傔从白鸟、清岑、长岑、留学等四人，为买香药等，下船到市，为所由勘追，舍二百余贯钱逃走，但三人来。
　　廿一日，早朝发去。大使傔从粟田家继，先日为买物，下船往市，所由捉缚，州里留，今日被免来。又第四舶射手被免放来。到江阳县回船堰夜宿。
　　廿二日辰时，发。射手身人部贞净于市买物，先日被捉，闭缚州里，今日被放来，又不失物。不久之会，第四舶射手、水手二人被免来。史越智贞原先日往市买物，所由报州请处分，今日趍来。暂行到常白堰常白桥下停留，暮际且发，入夜暗行。亥时到路巾驿宿住。
　　廿三日，早朝发。辰时，高邮县暂驻。北去楚州宝应县界五十五里，南去江阳县界卅三里。出扬州东廊水门，从禅智寺东，向北而行。戌时，过宝应县管内行贺桥，暂行即停。丑时，发行。
　　廿四日卯时，到宝应县白田市。市桥南边有法花院。辰时到宝应县停驻。近侧有安乐馆，南去扬州高邮县一百廿里，北去州八十里。午时到山阳县，去州六十五里。申后，到楚州城。判官、录事等下船入驿馆拜见大使，请益、留学僧等暮际入馆，相见大使、判官等。大使宣云：「到京之日，即奏请益僧往台州之事；雇九个船，且令修之事。礼宾使云：未对见之前，诸事不得奏闻。再三催劝上奏，但许雇船修理，不许遣台州。蒙报称：『使者等归国之日近。自扬州至台州，路程遥远，僧到彼求归期，计不得逢使等解缆之日，何以可得还归本国？仍不许向台州。但其留学僧一人，许向台州。五年之内，宜终给食粮者。』对见之日复奏，全不许。后复重奏，遂不被许，此愧怅者。」语话之后，入开元寺，住于厨库西亭。
　　廿五日，相见真言请益圆行法师语云：「大使在京，再三上奏，请益令住寺里。又不许。后复上奏，仅蒙许，令住青龙寺。于义真座主所十五日，受胎藏法，供百僧，不受金刚界法。」
　　廿六日早朝，全雅来。缘官不交住寺，移住龙兴寺，相去五里。从扬州有牒，牒楚州并勾当王友真及日本国朝贡使。案其状称：「留学圆载、沙弥仁好、傔从始满，朝贡使奏请往台州学问，奉宜依所请。件圆载等牒，请往楚州别朝贡使，回到扬州，便往台州。奉相公判，准状者。今别朝贡使讫，拟遣台州。同军将王友真，勾当押领僧等，雇一小船早送来，州司待发给粮。奉相公判，准状者，州宜准状者。」具在牒文。王友真催劝，不许纵容。日本国持节大使正三品、行大政官左大辨、守镇西府都督参议，参议是此间平章事。大唐国云麾将军，是二品。检校大常卿，是文官正三品官。兼左金吾卫将军是武官第一，国亲所除职也。正三品。员外置同正员。
　　廿七日，留学僧为向扬州，排比随身物。斋后，本国使赐留学僧束絁卅五疋、帖绵十叠、长绵六十五屯、砂金廿五大两，充学问料。朝贡使赐勾当王友真酒饮惜别。斋后，本国相公唤留学僧，赐沙金，流泪慰别。圆澄称：「去月四日从长安发归，十三日至填州甘堂驿，拟留楚州，更不向扬州。官人等从在京之日，沉病辛苦。然去月十三日，入内里廿五人，录事不得从。会集诸蕃五国。南照国第一立，日本国第二，自余皆王子，不冠，其形体屈丑，皮毡等。又留学生道俗不许留此间。圆载禅师独有许往留台州，自余皆可归本乡。又请益法师不许往台州。左右尽谋，遂不被许。是以叹息者。」大座主寄上天台山书一函，并纳袈裟及寺家未决，修禅院未决等，并分付留学僧既了。
　　廿八日，斋后，留学僧并傔从二人与勾当王友真驾船向扬州发去，惜别惆怅。
　　三月一日，本国相公令本国画工三人于开元寺画妙见菩萨、四天王像，是海中漂没之时所发愿也。
　　二日，晚头，功毕。
　　三日，相公于开元寺设斋，供六十余僧，舍钱七贯五百文，以充斋儭二色。斋后，天台山禅林寺僧敬文从扬州来，寄送本国无行法师书札一封，寄上圆澄座主书状一封。是敬文从扬州来，在路不逢圆载阇梨。乍到拟入开元寺，缘者门人不放入，移住崔家禅院。遣惟正慰问，兼赠细茶等。夜头，本国相公为遂海中所发之愿，于开元寺堂里点千盏灯，供养妙见菩萨并四天王。便令重誓：去年漂没之时，更发愿，到陆之日，准己身高，画妙见菩萨十躯、药师佛一躯、观世菩萨一躯；岸之后，公事繁多，兼在旅中，诸事难备，不能修造，到本国之日，必将画造前件功德云云。此州不作三月三日之节。
　　四日，斋后敬文禅师向扬州发去，语云：「到扬州便发，共圆载阇梨向天台山去。兼先分付无行和尚信物，转与天台座主」云云。
　　五日，斋后，前画胎藏曼荼罗一铺五副了，但未彩色耳。又缘求法难遂，可留住唐国之状，献大使相公。且状在别。相公报宣云：「如要留住，是为佛道，不敢违意，要住即留。但此国之政极峻，官家知闻，便导违之罪，有扰恼欤。但能思量耳」云云。
　　十七日，运随身物载第二船，与长判官同船。其九只船，分配官人，各令船头押领，押领本国水手之外；更雇新罗人谙海路者六十余人，每船或七或六或五人。亦令新罗译语正南商可留之方便，未定得否。
　　十九日，州判史设酒饯屈相公，相公不出，但判官已下绯之人入州受饯。斋后，请益僧出寺赴船。
　　廿二日早朝，沙金大二两、大腰带一，送与新罗译语刘慎言。卯时，朝贡使出馆往船处，参军已上皆骑马，遏道人八人。巳时，解除上船，祭住吉大神。请益僧等驾第二船，船头长岑判官。第一船节下。第三船菅判官。第四船藤判官。第五船伴判官。中丞军将，令监送九只船。又有，转牒海州、登州路次州县支给。第一船水手甑稻益，缘在楚州馆逢史生越智贞原傔人飞丧，限月内不许驾船。节下判令驾监送军将船。酉时，动棹使发，出河到大淮之南边停宿。
　　廿三日，未时，刘慎言细茶十斤、松脯赠来，与请益僧。申时，闻唐人道：「第二船使，以今月十四日，发自海州东海县。」未详虚实。此楚州北有大淮，自西而东流，所谓大淮横涉，到于东海。」夜头，请益僧送延历寺消息一通，分付大使傔从江博士粟田家继。
　　廿四日酉时，打鼓进发，出河入淮中停宿。
　　廿五日，卯时发。风吹正西，乘淮东行。未时到徐州管内涟水县南，于淮中停宿。风色不变。缘第一船新罗水手及梢功下船未来，诸船为此拘留，不得进发。通夜信风不变。
　　廿六日早朝，风变西南，打鼓发行。潮逆风横，暂行即停。午后又发。未时第一船、第三船已下八个船，自淮入港，到桥笼镇前停住。第二船不入港，从淮直行当镇西南，于淮中停住去余诸船五六来里。风吹东南，入夜稍正东。从海口一船来，便问何处来？船人答云：「从海州来。日本国第二船以今月廿四日，出海州到东海县，昨见未发」云云。子时闻第一船打鼓发，即第二船奉碇在前去。
　　廿七日卯时，去淮口七十余里，逆潮暂停。余船随后追来。风吹西南，众人共言：「缘淮曲回，见风有变，近日风途，只应是西风」云云。巳时行。午时东北风吹，未到海口廿许里，掷碇停住。暮际，艮风雷雨。
　　廿八日，天晴。巳时，为得顺风，祭住吉大神。午时风变东南。夜头风变西南。
　　廿九日平明，九个船悬帆发行。卯后从淮口出，至海口，指北直行。送客军将，缘浪很高，不得相随。水手稻益驾便船向海州去。望见东南两方，大海玄远。始自西北，山岛相连，即是海州管内东极矣。申时，到海州管内东海县东海山东边，入澳停住。从澳近东，有胡洪岛。南风切吹，摇动无喻。其东海山纯是高石重岩，临海崄峻，松树丽美，甚可爱怜。自此山头，有陆路到东海县，百里之程。
　　四月一日，天晴，云气趍骚。未时，节下已下登陆岸，祀祠天神地祇。不久之顷，雨下，艮风稍切，波浪猛涌，诸船踊腾。小澳多船，数有相触，惊怕殊多。留学僧为送叡山，在楚州分付音信书四通、黑角如意一柄，转付记传留学生长岑宿祢归国既了。官人祭祀之后，共议渡海。新罗水手申云：「自此北行一日，于密州管东岸，有大珠山。今得南风，更到彼山修理船，即从彼山渡海，甚可平善。」节下应之，而诸官人不肯。
　　二日，风变西南，节下唤集诸船官人，重议进发，令申意谋。第二船头长岑宿祢申云：「其大珠山计当新罗正西，若到彼进发，灾祸难量。加以彼新罗与张宝高兴乱相战，得西风及乾坤风，定贼境。案旧例，自明州进发之船，为吹新罗境。又从扬子江进发之船，又新罗。今此度九个船，北行既远，知近贼况，更向大珠山，专入贼地，所以自此渡海，不用向大珠山去。」五个之船同此议。节下未入意，敌论多端。戌时，从第一船遣书状，报判官已下。其状称：「第二、三、五、七、九等船，随船首情愿，从此渡海。右奉处分，具如前者。」随状转报既了。夜头风吹，南北不定。
　　三日，第一船昨夜处分之状，令长判官等五船头署名。第二船署史生名，余四船不列署名。得金正南书，称：「第二、三、五、七、九等从此过海，宜迁驾第七、八船者。」
　　四日卯时，请益僧及惟正、惟晓、丁雄满为相随相公往密州留住，下第二船，迁驾第八船。西风不变。第八船头伴宿祢报相公请处分。蒙相公判，宜依僧等情愿者。第二船头长岑宿祢诣相公船，重闻渡海之事。其意犹依先议。相公宣云：「夜看风色，风色不变，明日早朝从此过海；如有风变，便向密州界耳者。」
　　五日平明，信风不改。第一船牒称：「第一、四、六、八等船，为换作船调度，先拟往密州界修理船，从彼过海。今信风吹，因扶弱补脆，从此过海，转报诸船者。」请益僧先在楚州与新罗译语金正南共谋，到密州界留住人家，朝贡船发，隐居山里，便向天台，兼往长安。节下不逆斯谋。今诸船从此过海，不随节下往密州界之议。加以信风连日不变，所以第一船，只随从此过海之说，解缆拟发。仍所求得法门一簏、两部曼荼罗坛样等，盛皮大箱一合，寄付第八船头伴宿祢，兼付随身物。请益僧、惟正、惟晓，水手丁雄满四人下船，留住岸上。节下赐金廿大两。诸人临别，莫不惆怅。比至辰时，九个船上帆进发，任风指东北直行。登岸望见白帆绵连，行在海里。僧等四人，留住山岸。为斋时，寻水入深涧。不久之间，有闻多人声，惊怪，望见有一船到泊船处，拾有余人，下碇停住，从船处来问僧等在此之由。僧等答云：「僧等本是新罗人，先住楚州，为往密州，有相议之由，暂驾朝使船随相来。朝贡使船今日过海，所以下船留此」云云。船人等云：「吾等从密州来，船里载炭向楚州去。本是新罗人，人数十有余。和尚等今在此深山，绝无人家，亦当今无船往密州，夜头宿住否？为复寻村里行，如久在此，不知风雨，隐居何处？」僧等在此绝涧忽逢斯等，不知所为，所随身物乃至食物，与船人，不留一物。更恐谓有金物，同心(煞-)害，便道：「向村里去。」船人等语云：「从此南行，踰一重山，廿余里方到村里。今交一人送去。」便将一人，相从进行。石岩崄峻，下溪登岭。未知人心好恶，疑虑无极。涉浦过泥，申时到宿城村新罗人宅，暂憩息，便道新罗僧从密州来此之意。僧等答云：「新罗僧庆元、惠溢、教惠等乘便船，来到此间，一两日宿住，请勾当垂愍交住。」爰村老王良书云：「和尚到此处，自称新罗人，见其言语，非新罗语，亦非大唐语。见道日本国朝贡使船，泊山东候风，恐和尚是官客，从本国船上逃来。是村不敢交官客住，请示以实，示报，莫作妄语。只今此村有州牒，兼押衙使下有三四人在此探候。更恐见和尚，楚捉入州」云云。思虑之会，海州四县都游将下子巡军中张亮、张茂等三人，带弓箭来问从何处来？僧等拟以实答，还恐人称有罪过楚捉，即作方便设谋，便虚答之：「僧等实是本国船上来，缘病暂下船，夜宿不觉船发，雇人到此，请差使人送去」云云。爰军中等的然事由，僧将僧等，往村长王良家，住军中请，具录留之由与押衙。僧等便作状交报，其状称：「日本国朝贡使九个船，泊东海山东岛里候风。此僧缘腹病兼患气，以当月三日下船，傔从僧二人、行者一人，相随下船，寻水登山里，日夜将理，未及平损。朝贡使船为有信风，昨夜，早朝到船处，觅之不见矣。留绝岸，惆怅之际，载炭船一只来，有十人在，盂、具问事由，便教村里。僧等强雇一人，从山里来到宿城村，所将随身物，及衣服、周宛、文书、澡瓶，及钱七百余，笠子等。如今拟往本国船处驾船归国，请差使人送。」爰子巡军中等更加别状，遣报押衙都游奕所。入夜，自亥时雷鸣洪雨，大风切吹。雷电之声，不可听闻。雨恶风，不可相当。比及丑时，雷雨并息。风色有变。早朝访问，多道北风。
　　六日，天晴，县家都使来请状，依昨样作状与之。子巡将等差夫二人，遣泊船处，令看彼船发未，但缘使者迟来，不可得发去。子巡将张亮云：「今差夫一人，将和尚随身衣服，到第二舶处，到山南，即觅驴驮去。在此无处借赁驴马者。」晚头，县都使来云：「余今日且行，明日在山南作馎饨，兼雇驴，待和尚来。须明日早朝但吃粥，早来。斋时已前，到彼空饭。」语了即去。少时，押衙差州司衙官李顺把状走来，其状称：「彼九只船发未，专到那岛里看定虚实。星夜交人报来者。」子巡张亮据看船使说，便作船已发并不见之状，差人报示于押衙所。
　　七日卯时，子巡军中张亮等二人，雇夫令荷随身物，将僧等去。天暗云气，从山里行，越两重石山，涉取盐处，泥深路远。巳时，到县家都使宅斋。斋后，骑驴一头，傔从等并步行。少时，有一军中迎来云：「押衙缘和尚等迟来，殊差使人催来。」未时到兴国寺。寺人等云：「押衙在此，不得待迟来，只今发去。」寺主煎茶，便雇驴三头，骑之发去。驴一头行廿里，功钱五十文，三头计百五十文。行廿里到心净寺，是即尼寺。押衙在此，便入寺相看，具陈事由。押衙官位姓名：海州押衙兼左二将军将四县都游奕使、勾当蕃客、朝议郎、试左金吾卫张实。啜茶之后，便向县家去。更雇驴一头，从尼寺到县廿里。晚头到县，到押司录事王岸家宿。驴功与钱廿文，一人行百里，百廿文。
　　八日早朝，吃粥之后，押衙入县，少时归来。县令通直郎守令李夷甫，县丞登仕郎前试太常寺奉礼郎摄并崔君原，主簿将仕郎守主簿李登，县尉文林郎尉花达，捕贼官文林郎尉陆僚等，相随押衙来看，共僧等语话。主人与县令等设酒食，吃饭即归。押衙及僧等斋后出王录事宅，向舶处。押衙与八个军中，排比小船，驾之同发。县令李夷甫以新面二斗寄张押衙献州刺史。第二船在前路小海，押衙道：「此县是东岸，州在西岸。良判官缘病来上舶船。从此小海西岸有海龙王庙，良判官只今于此庙里安置。今拟往彼良判官处，令相看」云云。上帆直行，从舶边直过。僧等且欲上舶，押衙不肯。未时，到海龙王庙，相看良岑判官、粟录事、纪通事、神参军等，具陈留住之由，兼话辛苦之事。判官等闻之，或惆怅，或欢来。此间，其和录事病在舶上，法相请益戒明法师，并新罗译语道玄等，同在舶上。乍到得相看，押衙云：「三僧入州，略看大夫，便合稳便。」僧等三人相随押衙入州去，从神庙西行三许里，到州门前。押衙及将等先入内报，少时，唤僧等且入。至刺史前，椅子令座，问拋之由，令押衙申。刺史姓颜名措，粗解佛教，向僧等自说。语话之后，便归神庙。刺史颜大夫差一军将，令相送僧等三人及行者，暂住海龙王庙。从东海山宿城村至东海县一百余里，是山路，或驾或步，一日得到。从六日始，东北风吹，累日不改。恐彼九只船，逢雷雨恶风之后，不得过海欤，忧怅在怀。僧等为求佛法，起谋数度，未遂斯意。临归国时，苦设留之谋，事亦不应，遂彼探觅也。左右画议，不可得留。官家严检，不免一介。仍拟驾第二舶归本国。先在扬州、楚州觅得法门并诸资物，留在第八船。临留所将随身之物，胡洪岛至州之会，并皆与他。空手驾船，但增叹息，是皆为未遂求法耳。
　　九日，风犹艮隅。夜头，风受西方。
　　十日，亦西起。未时，良岑判官出庙上船，僧等相随上舶，相看戒明法师及道玄阇梨等。粟录事、纪通事为有勾当事，未上船。
　　十一日卯时，粟录事等驾舶便发，上帆直行。西南风吹，拟到海县西，为风所扇，直浅滨。下帆摇橹，逾至浅处，下棹衡路驻。终日辛苦，仅到县。潮落，舶居泥上，不得摇动，夜头停住。上舶语云：今日从宿城村有状报称：「本国九只船数内，第三船流密州大珠山。申时，押衙及县令等两人来宿城村，觅本和尚归船处。但其一船流莱州界，任流到密州大珠山。其八只船，海中相失，不知所去」云云。亥时，曳缆拟出，亦不得浮去。
　　十二日平旦，风东西不定，舶未浮去。又从县有状报良岑判官等，称：「朝贡使船内，第三船流当县界，先日便发者。」未见正状。风变不定。
　　十三日早朝，潮生拟发缘风不定，进退多端。午后风起西南，转成西风。未时潮生，舶自浮流东行，上帆进发。从东海县前指东发行。上艇解除，兼礼住吉大神，始乃渡海。风吹稍切。入海不久，水手一人从先卧病，申终死去，裹之以席，推落海里，随波流。海色稍清，夜头风切，直指行。
　　十四日平明，海还白浊，风途不变。望见四方山岛不见。比至午时，风止，海色浅绿。未时，南风吹，侧帆向丑。戌时，为得顺风，依灌顶经设五谷供，祠五方龙王，诵经及陀罗尼。风变西南。夜半风变正西，随风转舳。
　　十五日平明，海水绀色，风起正西，指日出处而行。巳时风止；未时东南风吹，侧帆北行。水手一人病苦死去，落海里。申时，令卜部占风，不多宜，但占前路，虽新罗界，应无惊怪云云。舶上官人，为息逆风，同共发愿，祈乞顺风。见日没处，当大棹正中。入夜祭五谷供，诵般若、灌顶等经，祈神归佛，乞顺风。子时，风转西南，不久变正西。见月没处，当舻桅仓之后。
　　十六日平明，云雾雨气，四方不见。论风不同，或云西风，或云西南风，或云南风。望见晨日，当于舳小棹腋门，便知向东北去。侧帆而行。或疑是南风欤。上天虽晴，海上四方重雾塞满，不得通见。今日始主水司，以水仓水充舶上人：官人已下，每人日二升；傔从已下水手已上，日每人一升半。午未之后，见风色多依东南，指子侧行。雾晴天云，于艮坎坤，有凝云塞。请益僧违和，不多好，不吃饭浆。入夜洪雨，辛苦无极。
　　十七日早朝，雨止，云雾重重，不知向何方行。海色浅绿，不见白日，行迷方隅。或云「向西北行」，或云「向正北行」，或云「前路见岛」。进行数，海波似浅。下绳量之，但有八寻。欲下碇停，不知去陆远近，有人云：「今见海浅，不如石暂住。且待雾霁，未分明。方定进止。」众咸随之。下碇系留，仅见雾下有白波击激，仍见黑物，乃知是岛不久，雾气微霁，岛体分明。未知何国境，便下艇，差射手二人、水手五人，遣令寻陆地，问其处名。雾气稍晴。北方山岛相连，自东南始至于西南，绵连不绝。或云「是新罗国南边。」令卜部占之，称「大唐国」，后道「新罗」。事在两盈，未得定知。持疑之际，所遣水手、射手等，将唐人二人来，便道：「登州牟平县唐阳陶村之南边，去县百六十里，去州三百里。从此东有新罗国。得好风，两三日得到」云云。船舶上官人赐酒及绵，便作帖报州县。缘天未晴，望见山头未得显然。东风吹，日暮雾弥暗。
　　十八日，改食法，日每人糒一升，水一升。东风不变。又此州但有粟，其粳米最贵云云。请益僧为早到本国，遂果近年所发诸愿，令卜部祈祷神等。火珠一个祭施于住吉大神，水精念珠一串施于海龙王，剃刀一柄施于主舶之神，以祈平归本国。
入唐求法巡礼行记卷第二
　　十九日平明，天晴，北风吹，举碇南出。未时风止，摇橹指西南行。申时到邵村浦，下碇系住。当于陶村之西南，拟入于澳，逆潮遄流，不能进行。
　　廿日早朝，新罗人乘小船来，便闻张宝亮与新罗王子同心，罚得新罗国，便令其王子作新罗国王子既了．南风稍切，缘潮逆遄，不得定住，东西往复，摇振殊甚。
　　廿一日，云雾。午后，南风切吹。
　　廿二日，云雨。申时，挟抄一人死，载艇移置岛里。
　　廿三日，云气，南风。
　　廿四日，雾雨。此泊舶之处结缆，缆断，风吹浪高。近日下八个缆，其三个缆碇并断落，所余之缆甚少。设逢暴风，不能系住，忧怕无极。廿四日，西风吹。暮际，骑马人来于北岸，从舶上差新罗译语道玄令迎。道玄来云：「来者是押衙之判官，在于当县闻道本国使船泊此日久，所以来拟相看。缘夜归去，不得相看。明日专诣于舶上」。更令新罗人留于岸上，传语于道玄，转为官人令申来由。便闻本国朝贡使驾新罗船五只，流莱明卢山之边，余之四只不知所去。虽闻是事，未详是第几之船。又闻大唐天子为新罗王子赐王位，差使拟遣新罗，排比其船，兼赐禄了。
　　廿五日，风吹不定，雾气未晴。午时，昨日后岸归去押衙之判官寄王教言，赠与于官人酒鱼等。王教言亦自献酒饼等来，官人赐绵等。此舶多有潜矶，每当浪漂，断缆沉碇五六度矣。未后，摇橹向乳山去。出邵村浦，从海里行。未及半途，暗雾儵起，四方俱昏，不知何方之风，不知向何方行。拋碇停住，风浪相竞，摇动辛苦，通夜无息。
　　廿六日早朝，云雾微霁。望见乳山近在西方。风起东北，悬帆南行。巳时，到乳山西浦，泊舶停住。山岛相卫，如垣周围。其乳山之体，峻峰高颖，顶上如锋，山根自岭下而指六方。于澳西边亦有石山，岩峰并岭，高秀半天。东之与北虽有山连，而犹斜耳。未时，新罗人卅余骑马乘驴来云：「押衙潮落拟来相看，所以先来候迎」。就中有一百姓云：「昨日从卢山来，见本国朝贡船九只俱到卢山，人物无损。其官人等上陆地作幕屋在，从容候风」云云。不久之间，押衙驾新罗船来。下船登岸，多有娘子。朝贡使判官差新罗译语道玄遣令通事由。已后，粟录事下舶到押衙处相看，兼作帖请食粮：「先在东海县，但过海之粮。此舶过海，逆风归，流此间。事须不可在此吃过海粮，仍请生料」云云。押衙取状云：「更报州家取处分」。晚头归宅。终日东北风吹。
　　廿七日，阴雨，北风。
　　廿八日，天晴，押衙来与官人相看。
　　廿九日，北风吹，令新罗译语道玄作谋留在此间可稳便否，道玄与新罗人商量其事，来云：「留住之事，可稳便。」
　　五月一日，遣买过海粮于村勾当王训之家，兼问留住此村之事。王训等云：「如要住者，我专勾当，和尚更不用归本国」云云。依事不应，未能定意。终日西风吹。
　　二日，西风吹，解缆出澳。为风甚切，行路近矶，不能即出。酉时风停，任流到海口停留，遣令汲水。日没之时，于舶上祭天神地祇，亦官私绢，頝缬、镜等奉上于船上住吉大神。丑时，水手一人自先沉病将临死。未死之前，缠裹其身，载艇送弃山边。送人来云：「弃岸上，病人未死，乞饭水，语云：『我病若愈，寻村里去。』」舶上之人莫不惆怅。
　　三日，风吹不变。从乳山西南海口，悬帆进发。风途稍平。午时风止。不久东风吹，回帆归，到乳山泊口停宿。
　　四日辰时，从泊口西南四五许里行，于望海村东浦桑岛北边结缆。
　　五日，下舶登陆，作五月节，兼浴沐浣衣。晚头从舶上将状来，其状称：「顺风难扇，不遂利涉。头判官共众议，合船洁斋，从明日始三个日，延屈诸和尚转经念佛，祈愿顺风。照察幸垂光仪者。」缘夜未即赴。夜头于陆岸宿。
　　六日早朝，赴舶上去，于舶上斋。新罗译语道玄向押衙宅去。斋后，更登陆岸，幕排比修法之事。晚头，祭五方龙王，戒明法师勾当其事。
　　七日，雨下。
　　九日早朝，转经事毕。
　　十一日，祭大唐天神地祇。从此日至十三日，天色或暗或霁，风吹不定。
　　十四日，州押衙来于舶上，问舶上之人数。且归村家。邵村勾当王训等来相看，便闻本国相公等九只船，先从卢山过海，遇逆风更流于卢山以来之泊。入夜雷鸣洪雨。
　　十五日，朝，云色骚乱，云雨稍切。州押衙来于船上，请舶上人数。官人具录其数，帖报州家。晚头，押衙归，朝贡使赏禄絁绵等。
　　十六日，天暗。押衙使来请朝贡使报县之帖。请益僧作留住之状，付商人孙清送林大使宅。舶上官人差射手二人、水手二人，与州押衙共遣请粮。押衙称无土物赠州县，而不交去。前件人等自陆来。
　　十七、十八日，风途或干或兑，人论不一准。
　　十九日夜，比至丑时，雷鸣电耀，洪雨大风，不可相当。舻缆悉断，舶即流出。乍惊下碇，便得停住。舳头神殿盖揖之板，为大风吹落，不见所在。人人战怕，不能自抑。
　　廿日，西风吹，便拟过海，排比帆布，运上岸人。午时，风变西南，计不能出泊，仍不进发。入夜雷雨更甚。
　　廿一日巳时，西风吹，解缆发行。风止不扇，暂停待风。南风微吹，不能上帆，归泊结缆。舶上卜部，自先久疾，晚头下舶。
　　廿二日，早朝，闻卜部于岸上死。终日暗雨，东风吹。
</div>
    <div class="pagination">
<a href="入唐求法巡礼行记.html">上一页</a><a href="入唐求法巡礼行记.html">1</a><span class="current-page">2</span><a href="入唐求法巡礼行记_page3.html">3</a><a href="入唐求法巡礼行记_page4.html">4</a><a href="入唐求法巡礼行记_page5.html">5</a><a href="入唐求法巡礼行记_page6.html">6</a><a href="入唐求法巡礼行记_page7.html">7</a><a href="入唐求法巡礼行记_page8.html">8</a><a href="入唐求法巡礼行记_page9.html">9</a><a href="入唐求法巡礼行记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
