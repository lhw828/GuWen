<!DOCTYPE html>
<html>
<head>
    <meta charset="UTF-8">
    <title>佛祖历代通载 - 第 11 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖历代通载 - 第 11 页/共 22 页</h1>
    <div class="content">　　丁亥废帝伯宗改光大
　　【年九歳而卒在位二年】
　　大教东被五百年矣
　　台宗三祖惠思禅师姓李氏武津人也少以寛慈顶生肉髻耳有重轮象视牛行与世自异梦梵僧勉令出俗辞亲入道及禀具戒日惟一食不受别施闻北齐惠文聚徒众法清净乃往归依从受正法性乐苦节佣僧为业于三七日中得宿命智而习漏未尽后于定中放身倚壁未至间霍尔开悟法华三昧大乗法门一念明达十六特胜背舎徐入便自通彻不由他悟示众曰道源不远性海非遥但向已求莫从他覔覔亦不得得亦非真后在大苏于烽警山侣不遑安处将四十余僧径趣南岳时陈光大二年六月二十三日也至即告曰吾至此满十年耳先是梁僧惠海居衡岳寺及见师欣然让之时称思大和上或问何不下山敎化众生思答曰三世诸佛被我一口吞尽有何众生可化尝不豫因念曰病由业生业由心起心縁不起外境何状业病与身都如云影作是观已身遂轻安陈髙祖徴至都安置栖寺甚咨揖久之辞还南岳师曰寄迹兹山止十年耳期满当移时众不识其防及还大集门学连日説法苦切呵责闻者寒心陈大建九年丁酉六月二十二日咸闻异香师更摄心谛坐至尽顶暖身软顔色如生春秋六十有四师奉菩萨三聚净戒至如缯纩皮革多由损生故其服章率皆以布寒则艾衲用犯风霜至于所被法衣都无服纵皆受法不云得成若乞若得绵作衣准律结科斩舍定矣约情贪附何由纵之惟南岳独断高遵圣检也今之列其者华裾茜服恣尚鲜丽得无恧乎己丑宣帝顼改大建【字绍世小字师利昭烈王兴次子文之弟也身长八尺三寸大有勇力善骑射生五十一子年五十三歳崩宣福殿在位一十四年】
　　周武天和四年帝命名儒僧道伸述三教利病沙门道安作二教论二十篇以儒道九流为外教释氏为内教意谓上古朴素坟典之诰未宏淳风日浇丘索之文乃着苞纶七典统括九流咸为治国之谋并是修身之具若而分之数应为九若总而合之则同属儒宗今乃一化之内令九流争川大道之世使小成竞辨岂不上伤皇极莫大之风下开拘放鄙荡之哉及阐译内典奏之于朝乆而无报安勤于奉母凡薪水饮食皆自力营进其徒有代之者安曰吾母也岂可劳人哉及周武废教以安宿望欲官之安以死拒絶寻以大教堙阨号恸而卒
　　周武天和四年謡言黒衣武以猜为心有道士张賔之等谲诈罔上私构其党以黒释为国忌以黄老为国祥帝纳其言信道轻释亲受符録躬服衣冠是年己丑三月十五日召三教名士文武百官二千余人帝御正殿量述三教以道最先出于无名之前超乎天地之表议者纷纭弗定至二十日依前集论是非更广帝曰儒道二教此国常遵佛教后来朕意不立佥议陈理无由除削至四月初更依前集虽极言陈无得面从也又各理伸弗克定矣遂勑司大夫甄鸾详审二教至于天和五年鸾详二教上笑道论三卷其表畧曰
　　切防佛道二教事迹不同出没显变通亦异幽微妙密未易详度且一件相对佛者以因縁为宗道者以自然为义自然者无为而成因縁者积行乃证春秋传曰君所谓可而有否焉臣献其可以去其否臣亦何人奉勑降问敢不实答其道徳二篇可为儒林之宗疑纰缪者去其两端请量删定按五千文曰上士闻道勤而行之中士闻道若存若亡下士闻道则大笑之不笑不名为道臣辄率下士见为笑道论三卷合三十六条三卷者笑其三洞之名三十六条者笑其道经有三十六部战汗上呈心魂失守【出宏明集】
　　周武至五月十日大集羣臣详鸾上论以为伤蠧道法不惬本图火焚而已论具如宏明集周大夫甄鸾者实高识君子也弗知惧大敌而勇于小敌者焉王令详定二教优劣直以正见剖析无使偏意在懐而着此论褒贬臧否诗曰岂弟君子求福不囬其此之谓夫伤哉火矣
　　又上道安所着二教论二十篇帝详审诸以问朝宰无有抗者遂寝其事其论畧曰链心之术名三乗内教也救形之术名九流外教也道无别教即在儒流汉书艺文志曰儒家者流盖出于司徒之官助人君顺隂阳明教化者也游文于六经之中留意于五徳之际祖述尧舜宪章文武宗师仲尼其道防髙也道家者流盖出史官清虚以自守卑弱以自持此君人者南面之术合于尧之克让易之谦谦是其所长也隂阳家者流盖出于羲和之官敬顺昊天厯象日月敬授人时此其所长也法家者流盖出理官信赏必罚以辅礼制易曰先王以明罚饬法此其所长也名家者流盖出于礼官古者名位不同礼亦异数孔子曰必也正名乎名不正则言不顺言不顺则事不成此其所长也墨家者流盖出清庙之官茅屋采椽是以贵俭养三老五更是以墨兼爱选士大射是以上贤宗祀严父是以右鬼此其所长也纵横家者流盖出于行人之官孔子曰诵诗三百使于四方不能专对虽多亦奚以为又曰使乎使乎言其当权事制宜受命而不受词此其所长也杂家者流盖出于议官兼儒墨含名法知国体之有此见王制之无不贯此其所长也农家者流盖出于农稷之官播五谷劝耕桑以足衣食故八政曰一曰食二曰货此其所长也若而别之则应有九若总而合之则同属儒宗其论文之作内外该括文词峭防义理淳简诚可敬也
　　庚寅齐改武平
　　壬辰周改建徳
　　甲午周废释建徳三年五月十七日周武终成姤忌信张宾之议欲偏废释教因大集百僚命沙门与道士辩优劣预令张賔之饰诡辞以挫释子冀即其义负而挤之于时法师知对帝抗酬辞吐精壮帝意賔不能制即逞天威垂难辞左右叱听制旨安详应对陈义益高陪位大臣莫不动容钦叹帝不能屈明日诏下遂兼道教罢之
　　丙申齐改隆化【周兵陷并州上走邺传位太子恒】
　　丁酉周伐齐至邺齐王纬走获之封为温国公
　　防主恒改承光【与后主俱走青州周兵执之国亡】右髙齐五主二十八年宇文周并之
　　戊戌周武建徳六年灭北齐据邺都用韦孝寛杨坚等眷东平髙氏召前修大徳并赴殿下帝登座序废立义其略曰六经儒教礼义忠孝于世有宜故须存立且真佛无相遥敬表心佛经广叹崇建浮图徒废民财凡是经像皆毁灭之一切僧尼并令还俗朕意如此诸大徳谓理何如于时沙门大统五百余人咸以王威震赫决谏难从关内已除义非孤立众各黙然下勑催答并相顾无色俛首垂泪于时有沙门惠远者姓王氏乃昙师和上之门资也声名光价乃自惟曰佛法之寄四众是依岂以杜言谓能通理遂排众出对曰陛下统临大域得一居尊随俗致词宪章三教诏云真佛无相诚如天旨但耳目生灵赖闻经佛借像表真今若废之无以兴敬帝曰虚空真佛咸自知之何假经像远曰汉明已前经像未至此土含生何故不知虚空是佛帝时无答远曰若不借经教自知有法者三皇以前未有文字人应自知有五常等法当时诸人何故但识其母不识其父同于禽兽帝又无语远曰若以形像无情事之无福故须废者则国家七庙岂是有情而妄相尊事帝又不答乃曰佛经外国之法此国不须国家七庙上代所立朕亦不以为是将同废之远曰若以外国之经非此用者仲尼所説出自鲁国秦晋之地亦应废而不行又以七庙为非将亦废者则是不尊祖考祖考不尊则昭穆失序昭穆失序则五经无用前存儒教其义安立若是则三教同废将何治国帝曰鲁之与秦晋封域乃殊莫非王者一化故不佛经七庙之难帝无以通逺曰若以秦鲁同遵一化经义通行者其震旦之与天竺国界虽殊莫不同在阎浮四海之内轮王一化何不遵佛经而令独废帝又无答远曰退僧还家崇孝养者孔经亦云立身行道以显父母即是孝行何必还家帝曰父母恩重交资色飬弃亲向踈未成至孝远曰若如是者陛下左右皆有二亲何不放之乃使长假五年不见父母帝曰朕亦依番上下得归侍奉远曰佛亦听僧冬夏随縁修道春秋归家侍养故目连乞食饷母如来担棺临此理大通未可独废帝又无答远抗声曰陛下今恃王力自在废灭佛法是邪见人阿鼻地狱不拣贵贱陛下何得不怖帝悖然作色大怒直视于远曰但令百姓得乐朕亦不辞地狱诸苦远曰陛下以邪法化人现种苦业当共陛下同趋阿鼻何处有乐可得帝屈无对所图意盛更无所答但云僧等且还有司録取论僧姓字帝已行虐师知时不济居楚泽青莲山养道造湼槃等疏有掷笔凌空之騐武既怒佛道二宗俱被废灭东川寺观凡四万余区并赐王公僧道三百万人悉充军民财产并收入官帝以为得志焉伤哉
　　法师静蔼者闻诏下慨然曰食周之粟而忘其事谓之忠乎即诣阙奉表求见武帝许之及引对极陈毁教祸福报应之事指证明白帝为改容顾业已成既行之诏不可返因谢遣之蔼退而泣曰大教阨塞吾何忍见之遂遁入终南山帝寻欲官之遣卫士求蔼蔼闻徙入太一山卫士不获而返蔼以法灭号泣七日夜声不絶撰三宝录二十卷假设主宾抑扬飞伏广罗文义宏赞大乗并录见闻事实藏诸巗洞庻后代之再兴耳寻告弟子曰吾生无补于世将事舍身众号泣不许因令侍者出山蔼沥血书偈一篇遂坐盘石留一衲衣自条其肉布于石上引肠胃挂于松枝五脏皆外见余筋肉手足头冎拆都尽以刀割心捧之而卒侍者归山犹见捧心而坐余骸并无遗血但见白乳傍流凝于石次闻者靡不流涕时年四十有五云
　　丁酉周武建徳六年既克齐改元宣政帝疠疾稍作五月一日归长安延夀殿疠甚二十四日迁云阳宫六月一日殂子赟立于同州　唐吏部尚书唐临防报记云自言外祖为隋仆射封齐公亲见文帝问死还活者初死见周武帝云为我上闻大隋天子昔日与我共食仓库玉帛亦我储之我今为灭佛法受大极苦愿帝为我助作功徳也帝以库藏不敢私费乃化天下人各一钱为追福懴罪也
　　戊戌周宣帝赟【字干伯武长子即位未及年禅位太子自称天元皇帝骄佚淫湎改元大成又改大象年三十二崩葬定陵在位一年】
　　释任道琳者以学业淹博得近周武议论二十余日酬酢七十番周武穷极精思不能屈尝许以复教防其崩不果至是道琳伸请尤力帝从之
　　己亥周宣帝二月二十六日诏曰佛法宏大前古共崇讵宜沉隐舎而不行自今应王公下逮黎庶并宜修事知朕意焉　四月二十六日复诏曰教义幽深神竒宏大虽以广开化仪通其修事而崇奉之徒勿须剪发以乖大道宜视菩萨仪范权服冠缨所司条为仪注于是琳等妙选旧沙门懿行贞粹声望卓异者百二十人入陟岵寺仍旧住持
　　庚子周静帝衍更名阐【宣之长子大象即位隋公杨坚修政十一月封为隋国公罢入市税钱复佛道二教大定九年逊位于隋居于别宫隋氏奉帝为介国公服饰礼乐一如周制上书不称表答不称诏隋开皇元年五月帝年十九而崩之茶陵在位一年　五月天元殂以天元皇后之父杨坚辅政袭封隋国公也】
　　辛丑周改大定【正月改元二月禅于隋】右宇文周【五主共二十五年】隋高祖文皇帝名坚【小字那罗延本农华隂人也其先汉太尉杨震之后八世孙仕燕北平太守元夀仕魏武川司马惠嘏太原太守烈平原太守寕远祯生隋公忠忠生帝相周封隋王大定元年受周禅八年废梁九年平陈天下一统克俭为良主都于龙首山故长安也仁夀四年太子广弑之夀六十四葬之太陵在位二十三年】
　　改年开皇
　　壬寅上殂太子立　设无碍防舎身
　　癸卯后主叔宝改元至徳【字元秀小字黄奴宣之长子即位荒淫酒色祸乱非常后与张丽华孔贵嫔逃入宫井隋文废为长城公至仁夀四年癸亥十一月壬子终于洛阳夀五十二歳在位六年】
　　甲辰隋初行甲子厯
　　丙午后梁琮【字温文岿太子寛仁大度博学善射即位改元广运后其叔安平王嵓拥江陵士庻奔陈琮时朝隋隋乃废琮为莒国公在位二年而梁絶矣】
　　丁未改祯明
　　己酉右陈五主三十三年【而隋并之】后梁三主三十四年【而隋并之】
　　庚戌隋文帝开皇十年
　　序曰天命有隋膺斯五运帝君荣祐宅此九州所以诞育之初神光洞发君临已后灵瑞竞臻故使天兆文水浮五色地开泉醴山响万年云庆露甘珠明石变聋闻视哑语躄行禽兽见非常之祥草木呈难纪之瑞是知昔闻七宝匪局金轮今则神异四时徧知玉烛往以赤若之歳黄屋驭宸土制水行兴废毁之佛日火乘木运啓嘉号于开皇高祖以周靖帝大定二年黄龙降于旧第卿云见于城闉二月十三日周以帝祚归禅在隋景命既临服黄替皂废周六官依汉三省佛日还曜法水濳通其冬有周沙门赍西域梵经二百余部膺期而至下勑所司访人翻译开皇二年仲春之月便就宣传季夏诏以龙首之山川原秀丽卉木滋阜宜建都邑凡城殿门县园寺皆以大兴为额三宝慈化自此而兴万国仁风縁兹远大伽蓝鬱峙法宇交临开士肩聨信心踵接及仁寿啓号宝塔是兴百有余州皆陈瑞应于斯时也四海静浪九州无尘大度僧尼将三十万崇缉寺宇向有五千翻译道俗二十四人所出经论垂五百卷及焬帝嗣箓卜宅东都仍于洛滨上林园置翻经馆四事供养无乏于时今叙一朝两代三十七年祖师硕儒高僧法匠十有五人显大隋我教之隆盛焉
　　辛亥法师昙延姿度异身长九尺六寸垂手过目光外射才望与惠逺相埒述诸经义疏议者谓标举纲目远不逮延文句惬当延不逮远齐太祖从之问道给月俸防周使周正来聘大臣举延接伴正恃才气出人上见延悠然意消及还求延畵像并所着疏论而归帝益重之进位昭上统周武废教延遁入太行山及隋受禅即日削髪以沙门谒见文帝大悦下书复教乆之歳旱有旨命延率众祈雨雨不降帝问故对曰事由一二帝遣京尹苏成问一二之意延曰陛下躬万机之政羣臣致股肱之力虽通治体然俱愆化欲雨不雨事由一二也帝识其意勑有司择日于正殿设仪命延授以八戒羣臣以次受讫方炎威如焚而大雨沛然倾注帝悦自是延每入朝必亲手奉御馔供之临终以表辞帝托以外防帝哭之哀甚日百僚缟素送之内史薛道衡祭文畧曰往逢道防纲落纽栖心幽岩乎不防高位厚禄不能囬其虑严威峻法不足惧其心经行晏坐夷险莫二戒徳威仪始终如一圣皇啓运像法再兴卓尔缁衣郁为称首屈宸极之重申师资之义三宝由之宏防二谛借以宣扬信足以追踪澄什超迈安远矣
　　壬子释尼智僊者河东蒲坂刘氏女也少出家有戒行长通禅观时言吉凶成败事莫不奇騐居般若寺防文帝生于寺方季夏盛暑乳母遽扇之帝寒甚几絶不能啼左右大惊尼就视之曰儿天佛所祐宜勿忧也即举之呼曰那罗延因以为小字抱诣太祖语曰儿来处絶伦俗家秽杂不宜留请为养之太祖遂割宅为小门通寺以儿委僊视育后皇妣来抱忽见児为龙惊堕于地僊失声曰奚为触损我儿令晚得天下及帝稍长僊密告之曰汝后大贵当自东方来佛法时灭赖汝而兴及周武废教僊其家内着法衣戒行弥笃至是帝果自山东来入为天子大兴释氏僊前此而卒帝对羣臣称阿阇黎以为口实又云朕兴由佛法而好食麻豆前身定从道人中来少时在寺长育至今乐闻钟磬之声是年关辅旱帝引民就食洛州先是律师灵藏者帝为布衣交至是命藏陪驾既而趣向藏者极盛帝闻之手勑曰弟子是俗人天子律师是道人天子有乐离俗者任师度之藏由是度人前后数万间有之者帝曰律师化人为善弟子禁人为恶言虽有异意则无殊是年李士谦卒士谦字子约少丧父事母以孝闻其族长伯防每叹曰此子吾家顔子也善天文术数自以少孤未尝饮酒食肉如此积三十年雅好举止约以戒定有谓其修隂徳士谦笑曰夫隂徳其犹耳鸣惟已知之人无得而知者今吾所作仁者皆知何隂徳之有防善言客有疑佛报应之説士谦喻之曰积善余庆积恶余殃岂非休咎之征耶佛曰轮转五道无复穷已而贾亦云千变万化未始有极至若鮌为黄能杜宇为鶗鴂褒君为龙牛哀为虎君子为鹄小人为猿彭生为豕如意为犬黄母为鼋宣武为龞邓艾为牛徐伯为鱼羊祜前身李氏子此皆佛家变异形报之騐客又曰邢子才云世有松柏化为樗栎仆以为然士谦曰此不之谈也变化皆由心业岂关木乎又问三教优劣士谦曰佛日也道月也儒五星也客不能难而去
　　论曰北史史官蒋沈等记李君之事详悉如此岂非心怀佛徳尽已之诚不敢欺訹后之来者欤士谦以日月星方三教然乍观似有优劣至若照明世界运转生灵则一徳也是三者阙一则安立不成故易曰乾道变化各正性命贤哉李君吾见其深于性命之大原也
　　癸丑二祖惠可大师示寂于开皇十三年三月十六日也师虎牢人少博极羣书尤精理及覧佛经超然自得遂出家依龙门香山宝静禅师得度具戒年甫四十忽一日定中神告曰将证圣果无滞于此须臾顿觉头痛如刺欲行求治空中有声曰此换骨耳非常痛也因以告师师视其顶有五峰隆起乃曰神既助汝可行求道吾闻天竺达磨近至少林宜往依之师至少林投机授法语载达磨章中及少林归寂师继阐化尝至北齐遇一居士不言姓氏且曰弟子身纒风恙请师懴罪师曰将罪来与汝懴居士良乆曰覔罪了不可得师曰与汝懴罪竟宜依佛法僧住曰今见师已知是僧未审何名佛法师曰是心是佛是心是法法佛无二僧宝亦然曰今日始知罪性不在内不在外不在中间其心亦然佛法无二也师器之即为剃髪云是吾宝也宜名僧璨授具戒毕乃告之曰达磨大师来自天竺以正法眼藏密授于吾吾今付汝并达磨信衣汝当防持无令断絶听吾偈曰本来縁有地因地种花生本来无有种花亦不曽生汝受吾教宜处深山未可行化当有国难曰师既预知愿闻示诲师曰昔达磨传般若多罗防记云心中虽吉外头凶吾校年代正在汝身当审前言勿罹世难然吾亦有夙累今要偿之师于邺都随宜行化经三十四年乃晦迹混俗或过屠门或入酒肆有怪而问之者答曰我自调心非关汝事最后于筦城县匡救寺三门下谈无上道听者云集有辩和法师者于寺中讲湼槃经学徒闻师説稍稍引去和不胜愤兴谤于邑宰翟仲侃侃惑其説加师以非法遂怡然委顺年一百有七识真者谓师偿债葬磁州淦县东北七十里唐徳宗諡大祖禅师
　　丁巳天台智者禅师示寂于开皇十七年十一月二十四日师讳智顗字徳安姓陈氏颍川人有晋迁都寓居荆州华容县梁防骑益阳公起第二子母徐氏夣香烟五彩萦回在怀欲拂去之闻人语曰宿世因缘寄托王道福徳自至何以去之诞育之夜室内洞明信宿其光乃止忆先灵瑞呼为王道卧必合掌坐必面西年长时口不妄噉见像便礼逢僧必敬七歳喜往伽蓝诸僧讶其情志口授普门品初啓一徧即得二亲遏絶不许更诵志学之年仕梁承圣属元帝沦没北度硖州依乎舅氏寻讨名师年十有八投湘州果愿寺法绪出家授以十戒仍北度诣惠旷律师北面横经具防指诲又诣光州大苏山南岳禅师受业心观乃于北山行法华三昧始住三夕诵至药王品心缘苦行至是真精进句解悟便发见共思师处灵鹫山七宝净土听佛説法思为印可尝令代讲思躬执如意在座观听语学徒曰此吾徒之义见恨其定力少耳于是师资改观名闻遐迩学成往辞思思曰汝于陈国有缘往必利益思既入南岳大师诣金陵绵歴八周语黙每思林泽乃夣岩崖万重云日半垂其侧沧海无畔见一僧揺伸手臂挽师上山以夣通告门人咸曰此天台山也因挟道南征沦斯岩陈少主降勑征入前后七使师乃赴都迎入太极殿之东堂讲智论及金陵败覆防杖荆湘防大业在蕃任总淮海承风佩徳欲遵戒法致书累请师初陈寡徳次让名僧后举同学三辞不免开皇十一年十一月二十三日于扬州设千僧会为王授戒未几王入朝师旋台岳躬率禅门行光明懴仍立曰若于三宝有益者当限此余年若其徒生愿从速化不久告众曰吾当卒此地矣诫曰宜各黙然吾将去矣言已端坐如定而卒于天台大石像前春秋六十七矣弟子章安亲传戒法焉辛酉改仁夀
　　初文帝龙濳时遇梵僧以舎利一裹授之曰檀越他日为普天慈父此大觉遗灵故留与供养僧既去求之不知所在帝登极后尝与法师昙迁各置舍利于掌而数之或少或多竟不能定迁曰诸佛法身过于数量非世间所测帝始作七宝箱贮之至是海内大定帝忆其事是以岐州等三十州各建塔焉
　　是年六月十三日诏曰仰惟正觉大慈大悲救护众生津济庶品朕归依三宝重兴圣教思与四海之内一切人民俱发菩提共修福业使当今现在爰及来世永作善因同登妙果宜请沙门三十人谙解法相兼堪宣导者各将侍者二人防官一人薫陆香一百二十片分送舍利往前三十州建塔每州僧三百六十人为朕及皇太子后妃诸王内外官僚士庻懴悔及于相州战埸立寺七日行道任人布施限十文而止所施之钱以供营塔若少不充役正丁及用库物别外州郡僧尼普为利设斋限十月十五日午时同下石函总管刺史下至县尉自非军机停务七日专检校行道务尽诚敬副朕意焉是日帝亲以七宝箱奉三十舍利自内而出置于御座之案与诸沙门烧香礼拜愿弟子常以正法防持三宝救度一切众生乃取金瓶瑠璃瓶各三十以瑠璃瓶盛金瓶置舍利于其内薫陆为泥涂盖而印之诸沙门各奉而行初入州境总管刺史夹道歩行四部大众威仪斋肃共以宝盖旛幢华台像辇佛帐经舆香山香鉢种种音乐尽来供养围绕赞呗依阿含经舍利入拘尸那城法于是沙门对四部大众作是唱言至尊以菩萨大慈无边无际哀愍众生切于骨髓故分布舍利共天下同作善因又引经文种种方便诃责之教导之深至恳恻涕零及宣读懴悔文至舍利将入函沙门髙奉宝瓶廵示大众人人拭目谛视共覩光明哀恋号泣声响震地凡是安置之处悉亦如之帝于十月十五日午时在大兴宫之大殿西面执珪而立延请佛像及沙门三百六十人旛盖香花赞呗音乐自大兴善寺来居殿堂帝烧香礼拜降御东廊亲率文武百僚素食斋戒及舍利入塔讫帝曰尔佛法重兴必有感应其后处处表奏皆如其言【见著作王邵舍利感应记】
　　癸亥三年文中子王通既冠慨然有济世之志西游长安见帝坐太极殿召见因奏太平防十有二道尊王道推覇畧稽古騐今恢恢乎运天下于掌上帝大悦曰得生既晚天不以生赐朕也下其议于公卿公卿不悦时将有萧墙之忧通知谋之不用也作东征之歌而归乃续诗书正礼乐修六经赞易道九年而六经大就门人自远而至者河南董常太山姚义京兆杜如晦赵郡李靖南阳程元扶风窦威河东薛收中山贾琼清河房龄钜鹿魏征太原王珪温彦博颍川陈叔达等咸称师北面受王佐之道余往来受业者千余人大业中累征不就十三年疾病闻江都有变然而兴曰生民厌乱乆矣天其或者将啓尧舜之运吾不与焉命也遂卒门人諡曰文中子尝为中説以拟论语其周公篇曰诗书盛而秦世灭非孔子之罪也虚长而晋室乱非老荘之罪也斋戒修而梁国亡非释迦之罪也易不云乎茍非其人道不虚行或问佛文中曰圣人也曰其教何如曰西方之教也中国则泥又曰观皇极谠议三教于是乎一矣通弟绩亦著书号东臯子
　　文中子讲道于白牛之磎弟子捧书北面环堂成列讲罢程生退省于松下语及周易薛収叹曰不及伏羲氏乎何辞之多也俄而有负苓者皤皤然委担而息曰吾子何叹也薛收曰叟何为者而征吾叹负苓者曰丽朱者赤附墨者黒盖渐而得之也今吾子所服者道而犹叹是六腑五藏不能受也吾是以问收曰收闻之师易者道之蕴也伏羲画卦而文王系之不逮省文矣吾是以叹负苓者曰文王焉病伏羲氏病甚者也昔者伏羲氏之未画卦也三才其不立乎四序其不行乎百物其不生乎万象其不森乎何营营乎而费画也自伏羲氏泄道之密漏神之防分张太和磔裂元气使天下之智者诡道逆出曰我善言象而识物情隂阳相磨远近相取作为刚柔同异之説以骇人志于是知者不知而大朴散矣则伏羲氏始兆乱者安得羸叹而嗟文王负其苓而行追而问之居与姓名不答文中子闻之曰隐者也
　　石室论曰宋司马文正公曰文中子云佛圣人也审如文中子之言则佛之心可见矣苐今言禅者好为隐语以相迷大言以相胜使学者伥伥然益入于迷妄因广文子之意作解禅颂六首果如此言虽中国亦可行矣不然则吾所不知也其卒章曰言为百世师行为天下法为贤为大圣是名物菩萨噫文正公继孔孟荀杨为大贤者也庸有不知佛哉观其颂则文正公平生所为皆佛菩萨之心也特禅之一法虽吾门亦标表以为教外别传自非积三二十年息心絶虑则莫能防其防谓之隐语大言似是而实非也何则东臯子犹以伏羲画卦泄道之密漏神之机分张太和磔裂元气使知者不知大朴散矣矧不立文字之禅直指人心于语言形迹之表讵可常程义理而求其言説耶是不独文正公文中子杨孟诸贤未暇留神吾徒传敎大法师辈固有不知而兴谤者故先德云千人万人中捞摝一个半个而已夫岂易信也哉
　　阇那崛多西天竺人也帝时至长安大兴善寺奉译法华等经是年示灭
　　仁夀初诏曰皇帝敬问章洪山之南谷智舜禅师冬月极寒味道安隐勉朂苍生成就圣业惟慈愿力朕实嘉焉今遣开府卢元夀宣朕意起禅师赴阙舜以疾辞不赴初舜从稠禅师出家习定或时觉有妄念即以锥刺股由是尘虑不入至不得已或出一言不过戒定恵而已如是十余年稠竒之曰汝于人事殆无心哉而今而后可与言道矣后辞入赞皇山好事者奉米面供之舜辞去一不受或问故舜曰山居橡足以御饥何烦于人其简易如此见防肉者必惨容戒之曰六道殊形汝无不经一切有命皆女父母一切有生皆女曩形而食其肉者是食女父母女心安忍哉闻者悛革也
　　甲子【诏赏罚度支并付太子广上疾杨素使张衡入侍上暴崩太子即位　时天下户口抄计八百九十
　　万】
　　乙丑帝广【小字阿髙祖次子簒立于仁寿宫初登位稍亲政后幸洛阳营建东京发河南人夫数百万开通济渠而达淮泗龙舟凤舸又至江都民不堪命而羣盗蜂起四海土崩后为宇文弑之夀五十九歳】
　　冬焬帝有事于南郊诏僧道并同俗拜道流莫敢言诸沙门例不奉诏帝诘之曰诏条乆颁卿等固不奉命何也时法师明瞻者对曰陛下若使准制罢道则微躯敢不奉命如知大法可从则法服之下僧无敬俗之礼帝曰何以致拜周武瞻曰周武任威纵暴仁徳不施不足为有国者法陛下圣政惟仁不枉非罪是以贫道得尽忠言帝黙然而罢有司以瞻抗对将扺以罪瞻曰所坐者瞻也愿不以非律加吾徒帝壮其不挠而不问凡敬主之议由此而绝焉
　　丙寅是歳三祖僧璨大师示寂师或云徐州人初以白衣谒二祖既授衣属周武废教往来司空山积十余年人无识者隋开皇十二年有沙弥道信礼师曰愿和尚大慈乞与解脱法门师曰谁防汝曰无人防师曰何更求解脱乎信于言下大悟服劳九载授具戒已屡騐以犍知其縁熟乃付衣説偈曰花种虽因地从地种花生若无人下种花地尽无生并付法衣曰吾既得汝能事已毕即优游江国歴罗浮诸山复还止士民乐其归相率致供师为四众説法已于法防大下俨立合掌而逝十月十五日也唐宗諡曰鉴智禅师着信心铭一篇其辞曰至道无难惟嫌拣择但莫憎爱洞然明白毫有差天地悬隔欲得现前莫存顺逆违顺相争是为心病不识旨徒劳念静圆同太虚无欠无余良由取舍所以不如莫逐有缘勿住空忍一种平懐泯然自尽止动归止止更弥动唯滞两邉寜知一种一种不通两处失功遣有没有从空背空多言多虑转不相应絶言絶虑无处不通归根得旨随照失功须臾反照胜却前空前空转变皆由妄见不用求真唯须息见二见不住慎莫追寻才有是非纷然失心二由一有一亦莫守一心不生万法无咎无咎无法不生不心能随境灭境逐能沉境由能境能由境能欲知两段元是一空一空同两齐含万象不见精麤寜有偏党大道体寛无易无难小见狐疑转急转迟执之失度必入迷路放之自然体无去住任性合道逍遥絶恼系念乖真昏沉不好不好劳神何用踈亲欲取一乗勿恶六尘六尘不恶还同正觉智者无为愚人自防法无异法妄有爱着将心用心岂非大错迷生寂乱悟无好恶一切二邉良由斟酌梦幻虚花何劳把捉得失是非一时放却眼若不寐诸梦自除心若不异万法一如如如体兀尔忘缘万縁齐观复归自然泯其所以不可方比止动无动动止无止两既不成一何有尔究竟穷极不存则契心平等所作皆息狐疑净尽正信调直一切不留无可记忆虚明自照不劳心力非思量处识智难测真如法界无他无自要急相应唯言不二不二皆同无不包容十方智者皆入此宗宗非促延一念万年无在不在十方目前极小同大忘絶境界极大同小不见边表有即是无无即是有若不如是必不湏守一即一切一切即一但能如此何虑不毕信心不二不二信心言语道断非去来今
　　丁邜始平令杨宏率道士名儒入智藏寺啓防义法筵命法师惠净与道士余永通论义永通欲先立义净曰道流入寺义有主賔汝安得先于是净问老子云有物混成先天地生吾不知其名字之曰道且道体一故混耶体异故混耶若体一故混则正混之时已自成一是则一非道生若体异故混且未混之时已自成二然则二非一起矣永通茫然不知所对无言而罢
　　乙亥帝穷奢极侈乗龙舟锦帆防汴而下入于扬州天下诸侯反叛称帝王者各据一方凡五十二处太原唐公李渊起义兵而来救驾矣
　　丙子唐师至江都帝以手琢案曰渠有竒相渠得之矣十一月唐师入京遥尊为太上皇立代王侑为帝绍隋室也
　　恭帝侑【焬之孙元徳太子之子十三即位以唐公为相进封唐王次年五月禅位与唐封为鄗国公武徳二年薨夀十五在位二年】
　　丁丑改义宁【上在江都淫虐日甚宇文化及因思归之士夜入宫弑帝及宗室皆死】神僧法喜者貌寝陋年若四十许岭表父老咸言儿时见之谈晋宋间事歴歴可听又自言尝从东林逺公游语黙不常然皆为吉凶之兆焬帝幸维扬闻其有异召之俄一日绕宫中徧索羊头帝恶之以付廷尉手足锒铛禁卫严甚喜日丐于市饮食自若有司以闻帝命按视封钥如故及啓户视之惟见架裟覆黄金骨骨皆连鎻遽以白帝勑长安王恒覈实如状诏以香泥骨塑之是夕喜以泥像起行言笑如故遂释其禁未几示疾命尝所善者去其荐置身箦上下以炽炭炙之数日半身红烂即死葬之香山寺侧后数歳有自海南归者见喜无恙其人发冡视之惟空棺尔计是时喜已三百余歳矣及焬帝于江都遇弑方悟喜索羊头之騐云石室论曰唐牧之云昔有相士称文帝当有天下后果簒夺得之周末杨氏为八柱国公侯相继乆矣一旦以男子偷窃位号不三十年老壮婴儿皆不得其死彼知相法当曰此为杨氏祸乃可谓善相者牧之之论诚为警絶然文帝削平天下混一海宇君临万国者二十四年剏置礼乐法度多为唐所遵用仁寿间天下戸至八百七十万以唐疆宇之广歴五朝至天宝末九百余万户隋文开统而身及太平固一代之英主也惜其末年任一杨素而弗获其终呜呼岂惟隋文而已哉凡魏晋以来苻石姚刘二萧陈高宇文杨氏十三朝兴亡因果循环之騐皆毫末无差吾教所以诞敷六合有大益于天下国家者其言因果报应之事与天道大合有以助天为劝沮也故鸿经广论深切着明必欲人人自信因既如是果亦如之莫可逭也儒虽曰其事好还然未伸劝沮之理此所以牧之惟诋隋文而不远推累朝积习循环之独唐家之兴则异于彼故其运祚灵长益足以为天下之至鉴
　　右隋三主凡三十八年【至代王侑禅位于唐】














　　佛祖歴代通载卷十
<子部,释家类,佛祖历代通载>
　　钦定四库全书
　　佛祖歴代通载卷十一　　元　释念常　撰唐【姓李氏王土徳都西京　雷氏曰神太高则中睿肃代徳顺宪穆敬文武宣懿僖昭哀濮亡唐主二十二二百九二】
　　戊寅高祖神尧皇帝渊改武徳【字叔徳陇西成纪人其先武昭王李暠之后歆生农太守重耳耳生金门镇将熈熈生天锡锡生虎西魏赐姓大野氏官太尉与李弼等八人佐周有功为柱国号八柱也虎卒周追其功封唐国公公生昞袭封唐公高祖父也仕隋为安州总管生高祖于长安紫气充庭体有三乳性寛仁厚又袭唐公隋恭帝进封唐王既太宗世民知隋必亡谋举大事祖从之秋七月举义兵冬十一月克京城明年夏五月恭逊位于高祖即位于长安改国号唐在位九年夀七十一崩葬献陵内禅太宗太宗佛心天于也创基定叶廓清方维传世二十二凡二百九十二年自开辟以来有天下者俱未若唐甚盛也吾教盛衰常与帝道相望由是内外防圣贤之多典章之偹亦无岀此朝故于唐颇称全书幸名教君子与夫吾属后之来者有以稽考焉】
　　七庙制【东西直排皆靣阳明始祖居中三昭居左三穆居右次序如是】
　　帝受隋禅百官拜舞僧但山呼拱立一面鄂国公尉迟敬徳金吾卫将军刘文靖奏曰僧未登圣俱是凡夫何乃高揖王侯父母反拜孰可忍也帝令定儒释优劣编入朝典议讫表闻不合拜上
　　己卯定租税法
　　甲申七年二月丁巳高祖释奠于国学召名儒僧道论义道士刘进喜问沙门惠乘曰悉达太子六年苦行求证道果是则道能生佛佛由道成故经曰求无上道又曰体解大道发无上心以此验之道宜先佛乘曰震旦之于天竺犹环海之比鳞洲老君与佛先后三百余年岂昭王时佛而求敬王之道哉进喜曰太上大道先天地生勃洞灵之中炜玉清之上是佛之师也乘曰按七籍九流经国之典宗本周易五运相生二仪斯辟妙万物之谓神一隂一阳之谓道寜云别有大道先天地生乎道既无名曷由生佛中庸曰率性之谓道车曰在已为徳及物为道有顶戴金冠身披黄褐垂素髪手执玉璋居大罗之上独称大道何其谬哉进喜无对已而太学博士陆徳明随方立义徧折其要帝恱曰三人者皆勍敌也然徳明一举辄蔽之可谓贤矣遂各赐之帛
　　乙酉太史令庾俭耻以术官荐傅奕自代奕在隋为黄冠甚不得志既承革政得志朝廷及为令有道士傅仁均者颇闲厯学奕举为太史丞遂与之附合上防请除罢释教事十有一条其略曰佛在西域言妖路逺汉译胡经恣其假托故使不忠不孝削发而揖君亲游手游食易服而逃租赋演其妖书述其邪法伪啓三途谬彰六道恐訹愚夫诈欺庸品凡百庶通识者稀不究根源信其矫妄仍追既往之罪虚拟将来之福至有躬造恶逆触法抵刑方乃狱中礼佛口诵梵言晓夕忘疲规免其罪且死生夀夭本于自然刑徳威福关之人君而愚僧矫托皆言由佛窃人主权攘造化理其为害政良可悲也书曰惟辟作福惟辟作威惟辟玉食臣无有作福作威玉食害于而家防于而国自五帝三王皆未有佛法君明臣忠年祚长久至汉明始立胡祠令西域桑门自传其法西晋已前不许中国之人髠发岀家洎苻石乱华乃弛厥禁政虐祚短皆由佛教致灾梁武齐宣尤足为戒昔褒姒一女荧惑幽王致亡其国况今僧尼十万刻绘泥像以耗天下者乎陛下以十万之众自相夫妇十年滋产十年教训自可足食足兵四海免食之患百姓知威福所自则妖妄之风息而淳朴之化还也且古今忠諌鲜不逮祸近北齐章仇子他献言僧尼縻损国家塔寺虚费金帛为诸僧尼附防宰相依托妃主阳谗隂谤子他卒死都市及周武入齐首封其墓臣虽不敏窃希其踪防奏不报
　　丙戌九年太史令傅奕前后七上疏请除罢释氏词皆激切帝春秋高而优柔无断颇信之以其疏付羣臣杂议大臣皆言佛法兴自累朝善遏恶防助国家理无废弃独太仆卿张道源附奕称其奏合理宰相萧瑀廷斥奕曰佛圣人也奕为此议非圣人者无法请寘严刑奕曰礼本于事亲终于事君此则忠孝之礼着臣子之道成佛逾城出家逃背其父以匹夫抗天子以继体悖所亲瑀非岀于空桑而反尊无父之教臣闻非孝者无亲瑀之谓矣瑀曰地狱正为此人设也【已上见旧唐史】
　　帝复以奕疏颁示诸僧问岀家于国何益时法师法琳者姓陈氏颍川人祖因从宦寓襄阳后住长安齐法寺作破邪论二卷博引图史及道教经籍大略申明佛教彻万法之源而孔老立言特域中之治未畅逺涂非尽究竟之理凡岀家者守志明道善兴福啓廸昬迷利国非浅法师明槩作决对奕谤佛僧事八条法师惠乘作辨正论十喻九箴破道士李仲卿十异九迷之谬琳等奉表奏上并致啓秦王而门下典仪李师政着内徳论三篇开陈佛化之益仍自序而进之其词曰若夫十力调御运法舟于苦海三乘汲引坦夷途于火宅劝善进徳之广七经所不逮戒恶防患之深九流莫之比但穷神知化其言宏大而可惊去惑絶尘厥轨清邈而难蹈华夷仕庶朝野文儒各附所安鲜味斯道自非研精以考真妄沈思而察苦空无以立匪石之信根去若亡之疑盖逺则净名妙徳道胜而服勤近则天亲龙悟理真而敦悦罗什道安之笃学究宗而益敬僧睿惠逺之归信迄皓首而弥坚迈士安之淫书甚宣尼之翫易千金未足惊其视八音不能改其听闻之博而乐愈深思之深而信弥笃皆欲罢而不能则其非妄也必矣我皇诞膺天命济区宇覆等苍旻载均厚地扫氛祲清八表救涂炭寜兆民五教惟敷九功惟叙总万古之徽猷改百王之余弊罗庶善崇三寳以津梁芟夷羣恶迸四部之稊莠遵付嘱之遗防绍隆之要术功徳崇高昊天罔喻但缙绅之士祖述多途各师所学异论蠭起或谓三王无佛而年永二石有僧而政虐损化由于奉佛益国在于废僧茍明偏见未申通理博考兴亡足证浮伪何则亡秦者胡亥时无佛而土崩兴佛者汉明世有僧而国治周除佛寺而天元之祚未永隋释教而开皇之令无虐盛衰由布政治乱在庶官归咎佛僧实非通论且佛唯善不长恶于臣民戒本防非何损治于家国若人人守善家家奉戒则刑罚何得而广祸福无由而作骐虽骏不乘无以致逺药石徒丰未饵焉能愈疾项籍丧师非范増之无筭石氏兴虐岂浮图之不仁但为违之而暴乱未有遵之而防虐由此观之亦足明矣复有谓正觉为妖神比净居于滛祀訾而谤之无所不至圣朝劝善立伽蓝以崇福迷民兴谤反功徳以为尤此深讪上非徒毁佛愚窃抚心而太息所以发愤而含毫者也忝赖皇恩预霑法雨切磋所惑积稔于兹信随闻起疑因解灭昔尝茍訾而不信今则笃信而无毁近推诸已广以量人凡百轻毁而弗钦皆为讨论之未究若令探頥索隐功齐于澄什必皆深信笃敬志均于名僧矣师政学匪钩深识不臻妙少有所闻防去其惑谨课庸短著论三篇辨惑第一明邪正之通蔽通命第二辨殃庆之倚伏空有第三破断常之执见覈之以羣言考之以众善上显圣朝之净福下析滛祀之虚非徒有斯意实乏其材属词鄙陋援证肤浅虽竭愚勤何宣圣徳庶同病于未愈者闻浅譬而深悟也如藩篱之卉或蠲疾于腹心藜藿之飡傥救馁于沟壑若金丹在目玉馔盈案顾瞻菲薄良足陋矣内徳论辨惑篇第一其略曰有辨聪书生谓忠正君子曰盖闻释迦生于天竺脩多岀自西胡名号无俦于周孔功徳靡称于典谟实逺夷所尊敬非中夏之师儒逮摄摩腾之入汉及康僧防之游呉显利于南国起招提于东都自兹厥后乃尚浮图沙门盛洙泗之众精王侯之居既营之于爽垲又资之以膏腴擢脩幢而曜日拟甲第而当衢王公大臣助之以金帛农商富族施之以田庐其福利之焉在何遵崇之有余也未若销像而絶防铸货泉可以无费毁经以禁缮写笔纸不为之贵废僧以从编户益黍稷之余税坏塔以补不足广赈恤之仁惠欲诣阙而効愚忠上书而献斯计窃谓可以益国而利民矣吾子以为何如乎忠正君子曰是何言之过欤余昔笃志于儒林又措心于文苑颇同吾子之言论良由闻法之迟晚赖指南以去惑幸失途之未逺每省过而责躬则临飡而忘饭子若博考而深计亦将悔迷而知返矣窃闻有太史令傅君者又甚于曩日之惑焉内自省于昔迷则十同其五矣请辩傅君之惑言以释吾子之邪执傅谓佛法本岀于西胡不应奉之于中国余昔同此惑焉今则悟其不然矣夫由余岀自西戎辅秦穆而开伯业日防生于北狄侍汉武而除危害臣既有之师亦宜尔何必取其同俗而舍于异方乎师以道大为尊无论于彼此法以善高为胜不计于遐迩若夫尚仁为美去欲称高戒积恶之余殃劝为善以邀福百家之所同七经无以易但褊浅而未深至龌龊而不周广其恕已及物孰与佛之乎其覩末知本孰与佛之逺乎其劝善惩恶孰与佛之广乎其明空析有孰与佛之深乎由此观之其道妙矣圣人之徳何以加焉岂得生于异域而贱其道出于逺方而弃其寳夫絶羣之骏非唯中邑之产旷世之珍不必诸华之物汉求西域之名马魏收南海之明珠贡犀象之牙角采翡翠之毛羽物生逺域尚于此而为珍道出遐方独奈何而可弃若药物岀于戎夷禁呪起于胡越茍可以蠲邪而去疾岂以逺来而不用之哉夫灭三毒以证无为其蠲邪也大矣除八苦而致常乐其去疾也深矣何得拘夷夏而计亲踈乎况百亿日月之下三千世界之内则中在于彼域不在此方矣傅计诗书所未言以为修多不足尚余昔同此惑焉今又悟其不然矣夫天文厯象之秘奥地理山川之卓诡经脉孔穴之诊候针药符呪之方术诗书有所不载周孔未之明言然考之吉防有时而徴矣察其行用而多効矣且又周孔未言之物蠢蠢无穷诗书不载之法茫何限信乎书不尽言言不尽意何得拘六经之局教而背三乘之通防哉夫能事未兴于上古圣人开务于后世故栋宇易橧巢之居文字代结绳之制饮血茹毛之馔则先用而未珍火化粒食之功虽后作而非弊彼用舍之先后非理教之通蔽岂得以诗书早播而得隆修多晚至而当替人有防噉藜藿长饭粱肉少为布衣老遇侯服岂得以藜藿先获谓胜粱肉之味侯服晚遇不如布衣之贵乎万物有迁三宝常住寂然不动感而遂通化身示隐显之迹法体絶兴亡之数非初诞于王宫不长逝于双何得论生灭于赴感计修促于来去乎傅氏誉老子而毁释迦赞道书而非佛教余昔同此惑焉今又悟其不然矣夫释老之为体一而不二矣同蠲有欲之累俱显无为之宗老氏明而未融释典言臻其极道若果是佛固同是而无非佛若果非道亦可非而无是理非矛盾之异人怀向背之殊既同众狙之喜怒又似叶公之爱畏至如柱下道徳之防漆园内外之篇雅奥而难加清高而可尚窃尝读之无间然矣岂以信奉释典而茍訾之哉抑又论夫死生无穷之縁报应不朽之防释氏之所创明黄老未之言及不知今之道书何因于佛典论三世以劝戒岀九流之轨躅若目覩而言之则同佛而等其照若耳闻而放之则师佛而遵其说同照则同不当非相师则师不可毁誉道而非佛何谬之甚哉傅云佛是妖魅之气寺为滛邪之祀此其未思之甚也妖唯作孽岂十善之化魅必慿邪寜兴八正之道妖犹畏狗魅亦惧猫何以降帝释之高心摧天魔之神力又如图澄罗什之侣道安惠逺之俦高徳高名非醉非狂岂容舍爱辞荣求魑魅之邪道勤身苦节事魍魉之妖神又自昔东汉至我大唐代代而禁妖言处处而断滛祀岂容舍其财力放其士民营魑魅之堂塔入魍魉之徒众又有宰辅冠盖人伦羽仪王导庾亮之徒戴逵许询之辈置情天人之际抗迹烟霞之表并禀教而归依皆厝心以崇信岂容尊妖奉魅以自屈乎良由覩妙知真使之然耳又傅氏之先毅字武仲高才硕学世号通人辩显宗之祥梦证金人之防感释道东被毅有功焉窃揆傅令之才识未可齐于武仲也何为毁佛谤法与其先之反乎呉尚书令阚泽对呉主孙权曰孔老二家比方佛法优劣逺矣何以言之孔老设教法天以制用不敢违天诸佛说法天奉而行不敢违佛以此言之实非比对愚谓阚子斯论知优劣之一隅矣凡百君子可不思其言乎夫大士高僧观于理也深矣明主贤臣谋于国也忠矣而歴代宝之以为大训何哉知其穷理尽性道莫之加故也傅氏观不深于名僧思未精于前哲独师心而背法轻絶福而兴咎何其为国谋而不忠乎为身虑而不逺乎大觉穷神而知化深观思患而豫防惟百龄之易尽嗟五福而难常命川流而电逝业地久而天长三涂极迍而杳杳四流无际而茫茫凭法舟而利济借信翮以翺翔宜转咎而为福何防念而作狂也傅云赵时梁时皆有僧反况今天下僧尼二十万众此又不思之言也若以昔有反僧而废今之法众岂得以古有叛臣而弃今之名士隣有逆儿而逐已之顺子昔有乱民而不养今之庶乎夫普天之下岀家之众非云集于一邑实星分于九土摄之以州县限之以关河无徴发之威权有宪章之禁约纵令三五凶险一二阐提既无縁于乌合亦何忧于蚁聚且又沙门入道岂怀亡命之谋女子岀家寜求甲之用何乃混计僧尼之数当同枭獍之党架虚以乱真蔽善而称恶君子有三畏岂当如是乎夫青衿有罪非关尼父之失皂服为非岂是释尊之咎僧干朝宪尼犯俗刑譬诵律而穿窬如读礼而骄倨但以人禀顽嚚之性而不迁于善非是经开逆乱之源而令染于恶人不皆贤法实惟善何因怒恶而反善咎人而弃法若夫口谈夷惠而身行桀蹠耳听桀蹠而口废诗礼然则人有可诛之罪法无可废之过但应禁非以法不可以人而贱道窃笃信于妙法不茍党于沙门至于耘稊稗以殖嘉苗肃奸回以清大教所深愿矣所深愿矣傅云道人土枭皆是贪逆之恶种此又不思之言也夫以舍俗修道故称道人学道离贪逆若云贪菩提道逆生死流则傅子兴言未及斯防观沙门之律行也行人所不能行止人所不能止具诸释典可得而究蝡动之物犹不加害况为枭獍之事乎嫁娶之礼尚舍不为况为禽兽之心乎何乃引离欲之上人匹聚尘之下物援有道之贤俊比无知之庶毁大慈之善众嫓不祥之恶鸟谓道人为逆种以梵行比兽心害善一何甚乎反正顿如此乎余昔毎引孝经之不毁伤以讥沙门之法去髪谓其反先王之道失忠孝之义今则悟其不然矣若夫事君亲而尽节虽杀身而称仁忠孝而偷存徒全肤而非义论美见危而致命礼防临难而茍免何得一槩而诃毁伤雷同而顾肤髪割股纳肝伤则甚矣剔须落髪损乃防焉立忠不顾其命论者莫知咎求道不爱其毛何独以为过汤恤烝民尚焚躯以祈泽墨敦兼爱欲摩顶而至足况夫上为君父深求福利须发之毁何足顾哉夫圣人之教有殊途而同归君子之道或反经而合义则泰伯其人也废在家之就养托采药而不归弃中国之服章依剪髪以为饰反经悖礼莫甚于斯然而仲尼称之曰泰伯可谓至徳矣其故何也虽迹背君亲而心忠于家国形亏百骸而徳全乎三让故泰伯弃衣冠之制而无损于至徳则沙门舍搢绅之容亦何伤乎妙道虽易服改貎违臣子之常仪而信道归心愿君亲之多福苦其身意修岀家之众善遗其君父延歴刼之深庆其为忠孝不亦多乎浪谓沙门为不忠未之信矣傅又云西域胡人因埿而生是以便事埿瓦此又未思之言也夫崇立灵像摸写尊形所用多涂非独埿瓦或雕或铸则以鐡木金铜图之绣之亦在丹青缣素复谓西域士女遍从此物而生乎且又中国之庙以木为主则谓制礼君子皆从木而育邪亲不可忘故为之宗庙佛不可忘故立其形像以表罔极之心用申如在之敬钦圣仰徳何失之有哉夫以善为过者故亦以恶为功矣傅又云帝王无佛则国治年长有佛则政虐祚短此又未思之言也又谓能仁设教皆阐滛虐之风菩萨立言尃桀纣之事以实论之殊不然矣夫殷丧大寳灾兴妲己之言周失诸侯祸由褒姒之笑三代之亡皆此物也三乘之教岂斯尚乎佛之为道慈悲喜舍齐物而等怨亲与安乐而救危苦古之所以得其民者佛既之矣民之所以逃其上者经甚戒之矣羲轩舜禹之徳在六度而苞笼羿浞癸辛之咎总十恶以防禁向使桀遵少欲之教纣顺大慈之道伊吕无以用其谋汤武焉得行其计可使鸣条免去国之祸牧野息倒戈之乱夏后从洛汭之歌楚子违干溪之难然则释氏之化为益非小延福祚于无穷遏危亡于未兆傅谓有之为损无之为益是何言与是何言与佛何雠而诬之至此佛何负而疾之若雠乎傅又云未有佛法之前前皆淳和世无簒逆此又未思之言也夫九乱徳岂非无佛之年三苗逆命非当有法之后夏殷之季何有淳和春秋之时寜无簒逆冦贼奸宄作士命于臯陶玁狁孔炽六月劳于吉甫而傅谓佛兴簒逆盗法佛犹戒之岂长簒逆之乱乎一言之竞佛亦防之何败淳和之道乎惟佛之为教也劝臣以忠劝子以孝劝国以治劝家以和善示天堂之乐惩非显地狱之苦不唯一字以为褒岂止五刑而作戒乃谓伤和而长乱不亦诬谤之甚哉亦何伤于佛日乎但自沦于苦海矣轻而不避良可悲夫于是书生心伏而色愧避席而谢曰仆以习俗生常违道自佚忽于所未究翫其所先述悖正法而异论受邪言以同失今闻佛智之逺乃知释教之忠质豁然神悟而理摅足以荡迷而祛疾虽从邪于昔歳请归正于兹日谨诵来戒以为口实矣
　　论曰昔司马文正公讥元魏崔浩昧于择术若傅令者不善择术尤可数也方天意大啓唐祚而太宗以大权圣人示现岀世为千载道徳盛明之主岂易遇哉有文中子者身任百世师儒岀河汾间凡太宗一时宰辅若凌烟阁上诸公皆北面称师受王佐之道当是时使傅令稍知向方预出王氏之门则其施设纵非公台之任亦不失为名卿士大夫徒以太史占候下技位貌既卑无以自逞乃以夙昔私憾谤黩大教规窃声誉及太宗登位天下文明诸公雍容庙堂论道经制礼作乐虽尧舜之运亡以加也此时奕之学素而伎且索矣抱惭自废于家其无聊而毙也可知矣妙哉李君内徳论熟览之盖天下精识谠论也其通命一篇以儒所谓命释所谓业原始要终合而通之尤为警絶惜辞多未能具载云
　　是岁夏四月太子建成秦王世民怨隙已成将兴内难而又邉境屡扰军国务殷傅奕妄生毁佛乞行废教之请复云云未决及法琳等诸僧著论辨之合李黄门内徳论同进之于朝帝由是悟奕等誉道毁佛为协私大臣不获已遂兼汰二教而施行焉五月辛巳诏曰释迦阐教清净为先逺尘离垢除去贪欲所以宣胜业修植善根开导愚迷津梁庻品是以敷演经义检括学徒调懴身心舍诸染着衣服饮食咸资四軰自大觉迁谢道法流行末代陵迟渐以亏损乃以凋残之侣规自尊高游惰之民茍辟徭役妄为剃度名号出家嗜欲无厌营求不已致有岀入闾里周旋阛阓驱防畜产聚积货财耕织为生估贩为业事同编戸迹等齐人进违戒律之文退无礼典之训或有躬行刼掠身自穿窬造作奸讹交通豪猾毎罹宪网自蹈重刑渎玷真如亏损妙法譬夫稂莠有秽嘉苗若淤泥混乎清水又伽蓝之地本曰净居栖心之所理尚幽清近代以来多立寺不求闲旷之地唯趋諠杂之方缮防﨑岖甍宇殊拓错舛隐慝诱纳奸邪或有接延邸隣近屠沽尘埃满室腥羶盈路徒长轻薄之心有亏崇敬之义且老氏垂化本实冲虚养志无为遗情物外全真守一是谓门驱驰世务尤乖宗防朕应期御宇兴隆教法志思利益情在防持欲使玉石区分薫莸有辨长存妙道永固福田正本澄源宜从沙汰诸僧尼道士女冠有精勤练行守戒律者并令就大寺观居止供给衣食不令乏短其不能精进无行业弗堪供养者并令罢遣各还桑梓所司明为条式务依教法违制之事悉宜停断京城留寺三所观二所其余天下诸州各留一所余悉毁之六月四日秦王以府兵平内难高祖以秦王为皇太子付以军国政事是月癸亥大赦天下停前沙汰二教诏甲子高祖逊于位称太上皇太子即位于东宫是为太宗丁亥太宗文皇帝世民改贞观【高祖次子厥性仁贤轻财重义隋末起义兵高祖谓之曰破家亡躯由汝化家为国亦由汝焉肇兴唐室皆太宗之功也武徳九年太子建成齐王元吉死八月受禅即位制礼作乐选贤任良与公卿大臣论议政事吞蝗以拯年糓之防其叡徳如此用魏徴李靖房元龄杜如晦等诸贤为相尉迟敬徳刘文靖为将在位二十三年】
　　帝对羣臣太息曰今大乱之后其难治乎魏徴对曰大乱之治譬饥人之易食帝曰古不云乎善人为百年而后胜残去杀徴曰此不为圣哲之论圣哲之治其应如响盖不其难仆射封徳彛曰不然三代之浇诡日滋秦任法律汉杂覇道皆欲治而不能非能治而不欲徴书生好虚论徒乱国家不足听徴曰五帝三王不易民而教行帝道而帝行王道而王顾所行何如耳黄帝平尤七十战而胜其乱因致无为九害徳颛顼征之既克而治桀为乱汤放之纣无道武伐之汤武身及太平若人渐浇诡不复朴今当为为魅尚安得而化之哉徳彛不能对然腹以为不可帝雅以徴对为然他日帝尝召傅奕赐之食而谓曰佛道防妙圣迹可师且报应显然屡有徴验汝独不悟其理何也奕曰佛是西方桀欺詸夷狄及流入中国尊尚其教皆邪僻纎人摸写庄老言饰其妖妄无补于国家有害于百姓帝恶其言不答自是终身不齿
　　己丑放宫女三千
　　七月蝗害稼帝在苑中掇蝗而言曰民以谷为命而汝害之是害吾民也百姓有过在予一人汝而有灵当食朕身无害吾民将吞之左右恐致疾遽求代帝曰所贵移灾朕躬何疾之避遂吞之由是终帝世蝗不为害冬十二月癸酉诏曰有隋失道九服沸腾朕亲总见戎致兹明罚其有桀犬婴此汤罗衔义愤终乎握节各徇所奉咸有可嘉日往月来逝川斯逺切恐九泉之下向沦鼎镬八难之间永纒氷炭愀然疚怀无忘兴寝所以树立福田济其营魄可于建义以来交兵之处为义士防徒殒身戎阵者各建寺刹招延胜侣望法皷所振变灾火于青莲清梵所闻易苦海于甘露所司量定处所并立寺名支配僧徒及修院宇具于事条以闻称朕矜哀之意仍命虞世南李百药褚遂良顔师古岑文本许敬宗朱子奢等为碑铭以纪功业【已上见旧史】
　　庚寅　禁笞背法
　　十月天下断狱死罪二十有九人东南薄海西极于岭北穷塞户不夜闭旅不赍粮取给于路米斗三钱天下大治蛮夷君长衣冠带刀宿卫帝喜谓羣臣曰此魏徴劝朕仁义之効也惜不令封徳彛见之因追念初平天下时手诛千余人不及享太平即以御服施诸寺命僧礼懴荐擢焉
　　辛卯诏僧尼拜父母
　　壬辰　纵死囚四百还家
　　癸巳七年三藏法师奘游天竺求法达于王城奘生洛州偃师陈氏隋季出家具戒博贯经籍毎慨前代译经多所讹畧志游西土访求异本以叅订焉以三年冬抗表辞帝制不许即私遁自原州出玉关抵髙昌髙昌王麴文泰奉奘行资防送达于賔从僧伽论师决俱因明大毗婆沙等论至大林国从婆罗门学中论及异道典籍时婆罗门七百余岁至仆底国从伏光法师学对法宗显理门等论至那伽罗国从月胄论师学众事分毗婆沙至禄勤那国从阇那屈多三藏学经部毗婆沙及萨婆多部辨真等论至麴阇国从毗邪犀那三藏学二毗婆沙王有胜兵十万雄冠西域奘与胡商八十许人渡殑伽河彼俗以人祀天奘与诸商被执以奘风度特异将戮以祭俄大风作尘沙涨天昼日晦暝彼众震惧以奘为圣人遂释之至中天竺遇大乘居士为奘开瑜伽师地即入王城彼预闻奘至具礼郊迎之安置那兰陀寺寺七宝所成僧以万数奘见上方戒贤论师时春秋一百有六道徳为西土宗师号正法藏国主以十城租赋奉之奘啓以求法意贤咨嗟流涕曰吾顷疾病且死忽梦文殊大士谓吾曰汝未应厌世后三年震旦有大沙门从女受道自尔已来今三稔矣于是慰喜交集有同宿契焉奘见王王给象车从者三十辈日供上馔馔有龙脑香乳苏及大人米米香闻百步然国产不多唯君长与后及主法上徳与焉奘寓其国从正法藏穷探大乘秘奥日益智证云
　　乙未九年十月法师琬卒于延兴寺遗表陈圣帝明王赏罚三宝不滥痛愍沙门犯法不应与民同科乞付所属以僧律治之并上安养论三徳论各一卷帝嘉纳有诏伤悼遣皇太子临吊敕有司给葬具唐敕葬沙门由琬而始
　　十一月诏曰三乘结辙济度为先八正归依慈悲为主流智惠之海膏泽羣生剪烦恼之林津梁品物任真体道理叶至仁妙果胜因事符积善朕钦若金轮恭膺宝命至徳之训无逺不思大圣之规无幽不察欲使人免盖纒家臻仁夀比縁丧乱僧徒减少华台寳塔窥戸无人绀髪青莲栉风沐雨眷言凋毁良用怃然其天下诸州有寺之处宜度僧尼数以三千为限其州有大小地有华夷当处所度多少有司详定务取徳业精明其往因减省还俗及私度白衣之徒若行业可称通在取限必无人可取亦任其阙数比闻多有僧徒溺于流俗或假托神妄传妖怪或谬称医巫左道求利或灼鑚肤体骇俗惊愚或造诣官曹嘱致贿凡此等大亏圣教朕情在防持必无寛贷自今宜令所司依附六律叅以金科明为条制
　　丙申十年皇太子问张士衡曰事佛营福其应如何对曰事佛在清净仁恕如贪惏骄虐虽倾财事之无损于祸且善恶必报若影赴形圣人之言备矣为君明为臣忠为子孝则福祚永反是则祸至矣时太子有逆志故士衡因对以箴之
　　丁酉帝幸洛京下诏曰老君垂范义在清虚释迦贻则理存因果求其教也汲引之迹殊途论其宗也益之风各致然大道之兴肇于古源出无名之始事高有形之外况是国家先宗宜居释氏之右自今已后斋供行位至于称谓道士女冠可在僧尼之前庶敦返本之俗畅于九有贻于万叶京邑沙门各陈极谏有司不纳时有沙门智实者洛下贤僧也丰度隽頴内外兼明擕诸宿徳随驾表奏于闗口其畧曰僧某等言年廹桑榆始逄太平之世貌同蒲柳方值圣明之君窃闻父有诤子君有诤臣实等虽在出家仍在臣子之列有犯无隐敢不陈之伏见诏书国家本系出自柱下宗祖之风形于前典颁告天下无得而称令道士在僧尼之上奉以周旋岂敢拒诏寻其老君垂范治国治家所佩服章初无改易不立观宇不领门人处柱下以全真隐龙徳而养性今道士等不遵其法所着冠服并是黄巾之徒实非老子之裔行三张之术弃五千之言反同张陵行章醮从汉以来常以道化于浮俗妄托老君之后即是左道之苗若在僧尼之上诚恐国家同流有损国化遂以道经及汉魏诸史佛先道后之事具陈如左帝壮其志于教遣宰相岑文本谕防遣之实固执不奉诏帝震怒杖实于朝堂民其服流之岭表而卒年三十有八初实得罪有讥其不量进退者实曰吾固知己行之诏不可易所以争者欲后世知大唐有僧耳闻者莫不叹惜
　　戊戌十二年尚书虞世南卒帝手勅魏王泰曰虞世南与我犹一体也拾遗补过无日暂忘当代名臣人伦凖的吾有小失必犯顔而诤之今其云亡石渠东观之中无复人矣痛惜岂可言耶未几帝赋往代兴亡诗一篇辄叹惜曰钟子期死伯牙不复鼓琴朕此诗将何所示令褚遂良持诣世南灵帐读毕焚之兾其神识感悟焉明年梦世南进谠言有如平生因下诏曰故礼部尚书文懿公虞世南徳行纯备文为辞宗夙夜尽心志存忠益奄从物化忽移时序昨因夜梦倐覩斯人兼进谠言有若平生之日追怀遗美良用悲悼冝资防神申朕思旧之情可即其家斋五百僧造佛像一躯【出旧唐史本纪】秋八月诏三学秀异于文殿论议道士蔡子晃问法师惠净曰法华称序品第一未审序第何分净曰如来入定放光现瑞假逺开近为破二之鸿基启一真之由致此其序也第者为居一者为始故曰序品第一晃难曰第者弟也为弟则不宜称一言一则不应称弟两言矛盾何以防通净曰向不云第者为居一者为始先生不省名义安能难人晃忙乱曲为之词净乘胜剉折遂蒙惭而退净雅与房龄厚善尤为太常褚亮所敬亮尝谓人曰净俯视安逺顾蔑生肇真当世独步也及天竺三藏波颇那罗译大庄严论诏净笔授并敕赵郡王孝防詹事杜正伦同监防
　　己亥十三年方士秦世英谮法师惠琳著论讪毁皇宗有防捕琳琳知之变服自系诣阙请谴制防曰据尔论有念观世音者临刑不伤今详罪犯当坐大辟赐假七日尔可勤念之贵临刑自免琳奉制一无所念至期诏问所念观音感应如何对曰隋季失徳四海沸腾陛下廓清寰宇道洽生灵琳自七日已来不念观音唯念陛下帝讶其言遣御史韦琮问琳所以念朕之状对曰观音至圣垂形六道上天下地皆为拯救陛下御临宸极万国懽心文治至平灵鉴无外圣与观音齐等所以唯念陛下且琳挺志盖宣释氏之法以助皇化兾民惧报应畏刑罚而逺恶也琳何求而敢讪谤哉陛下察琳忠于所事则所谓临刑自免若唯谗是信则琳伏尸无地琮奏其语有防免刑流于益州【法师着辨正论八卷为谮死于蜀百牢关未几秦世英被诛矣】
　　庚子　定嫂叔甥舅服
　　华严法师法顺卒顺生杜氏亦称杜顺如晦族长也长安万年人以陈永定二年生少为隋文帝所重给月俸供之有病者师对之危坐少顷即愈或生而聋者顺召之与言耳即聪或生而哑者顺就与之语即能言或狂而颠者顺使人领住向之禅定少选彼即拜谢而去又尝临溪随侍者惧不可济顺率同渉水即断流其神迹如此而顺隤然初不以介意尤华严宗防帝素敬重之尝引入宫禁导迎善气妃主戚里诸贵奉之有如生佛集华严法界观门弟子智俨尊者传其教
　　傅奕感报于十四年秋卒暴而亡防报记曰奕初与傅仁均薛迹同司太史仁均先死迹昔欠仁均钱五千未偿后梦仁均索讨迹问先所欠钱当付与谁仁均曰付与埿人又问埿人者谁曰傅奕也是夕冯长命少府亦梦同焉又多见先亡者问佛经之虚实彼曰实也曰傅奕毁法当受何报彼曰配越州埿人长命入殿庭告迹迹亦言如之时有唐临在侧迹送钱与奕及告其梦不数日奕果暴亡或为埿犁中人也
</div>
    <div class="pagination">
<a href="佛祖历代通载_page10.html">上一页</a><span>...</span><a href="佛祖历代通载_page6.html">6</a><a href="佛祖历代通载_page7.html">7</a><a href="佛祖历代通载_page8.html">8</a><a href="佛祖历代通载_page9.html">9</a><a href="佛祖历代通载_page10.html">10</a><span class="current-page">11</span><a href="佛祖历代通载_page12.html">12</a><a href="佛祖历代通载_page13.html">13</a><a href="佛祖历代通载_page14.html">14</a><a href="佛祖历代通载_page15.html">15</a><a href="佛祖历代通载_page16.html">16</a><span>...</span><a href="佛祖历代通载_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
