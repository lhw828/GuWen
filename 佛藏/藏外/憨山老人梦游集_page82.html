<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游集 - 第 82 页/共 85 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游集 - 第 82 页/共 85 页
  </h1>
  <div class="content">
   老人初为祖师建立之时。大众不知老人之心。今日老人行后。凡山门利害。及禅堂设立。汝等皆乐入堂安居。是知老人之苦心也。若知老人之心。则当知佛祖之心矣。汝等今思得老人似前教诲。不可得也。然聚散之缘。虽佛祖不免。在诸弟子能知恩报恩。依教修行。虽佛祖灭后。亦同在世亲近不异。故佛临入灭时。诸大弟子请问。若佛灭后。众等以何为师。佛言。当尊重波罗提木叉。是汝等大师。梵语。波罗提木叉。此云。戒也。佛常言。汝等比丘。能守吾戒。虽千里外。如在左右。若不奉我戒。纵对面。犹千里也。此吾佛大师。金口亲嘱之语。可不遵乎。况今末法。去圣时遥。若佛弟子。不秉佛戒。将何以为修行之地。赖何以出生死之苦海乎。老人临行。特为汝等。说梵网戒。不知汝等。一一能坚持否。佛制。比丘。半月半月。诵此戒经。如从佛亲闻作法羯磨。毋令毁犯。令三业六根。念念检点观察。不许闇生罪过。不得毁犯戒根。即此便是真实修行。坐进此道。不必远访明师。徒增辛苦也。若汝等向来未能坚持。则当从今依法。半月半月。对佛宣诵梵网戒经。十重。四十八轻。一一戒条。熟记分明。如犯一条。则于诵戒之日。请轨范师作证。众中递相检举。犯者对众忏悔。再不许犯。如此则改过自新。道业可就。其所犯之罪。除忏悔外。众等议定清规。罚例。以便遵守。如老人向日所遗改条。可为常法也。众等戒经习熟。则当背诵四十二章。佛遗教经。楞严。法华。楞伽。诸经。以为佛种。其参禅一着。当遵　六祖开示慧明。不思善。不思恶。如何是当人本来面目公案。蕴在胸中。时时参究。久之。自有发明时节。如此方是续佛祖慧命之大事因缘也。汝等能遵此语。则如老人常住曹溪。汝等亦不必操方行脚矣。

　　示曹溪沙弥

　　庚子岁。当道延余料理曹溪。余应之。至则百废概不能举。因思为治之道。以养材为木。遂选诸沙弥。设义学。延宾师以教习威仪。诵读内外经书。稍知信向。则披剃立禅堂。使就清规。受戒法。昼夜礼诵。是时诸沙弥。始知有出家业。皆厌耕凿。而慕清修矣。余苦心十年。差有可观。遂弃去。今老矣。隐居南岳。诸沙弥昔受化者。先未深知老人。今乃深思之。虽求一日之执侍。一言之教导。难矣。沙弥某。比时在孩稚。今从众中。始知老人。心求亲近不可得。乃具册遥乞开示。老人闻而悲且喜也。昔佛在时。恐久住世间。薄信众生。多不敬信。遂上升忉利。令众慕而后来。则人人皆生难遭想矣。若老人久住曹溪。诸人安能恋慕如今日哉。沙弥若思老人。不若思念佛。思念六祖也。若思念佛。当来必有见佛之时。若得见佛。便是出生死时也。思念六祖。当初一卖柴汉耳。如何得今日人天供养。再思今日供养。乃从抛却母亲恩爱。走向黄梅会下。负石舂米。辛苦中来。再思　六祖。三更入黄梅方丈。得受衣钵。凭何知见。向五百众中。独自得之。且人人一个臭皮袋。死了三五日。便臭烂不堪。为何　六祖一具肉身。千年以来。如生一般。此是何等修行。得如此坚固不坏。沙弥如此细细一一思想。思想不透。但将坛经熟读。细参。参之又参。全部不能。但只将本来无一物何处惹尘埃一句。蕴在胸中。行住坐卧。吃茶吃饭搬柴运水。迎宾待客。二六时中。一切处。头头提撕。直使现前定要见本来无一物。是个甚么。如何是不惹尘埃的光景。若能如此用心。是名参禅。若参到自信不疑之地。则能真见六祖面目。方知老人鼻孔。方是沙弥真正出家了生死的时节也。若不肯向己心中苦求本分事。空思老人。有何利益。一往诸沙弥。但知亲受老人教导。唯习威仪动静。礼诵文字而已。若从今日始。都与沙弥所请开示如此。一力做工夫。方是老人真实训诲。老人老矣。此乃最后开示也。若错过今日。将来纵向十方世界参访知识。总是他家活计。慎勿以老人此言为空谈也。

　　示法空选殿主

　　佛教末法弟子。修四安乐行。谓正身正语正意大慈悲心。依此而修。是为妙行。然此四行。以行处近处为初心。行处。谓步步不离道场。近处。谓念念不离三宝。余观末法比丘。能践此行者。唯知殿之役。最为亲切。以沙门释子。不知修行之要。纵浪身心。不能检束三业。动成过恶。故罪业日深。生死难出。即能远参知识。亦不必能步步相随。心心亲近。唯有侍奉三宝。昼夜香灯。是不忘佛也。晨昏钟鼓。集众礼诵。是不忘法也。大众和合。六时周旋。是不忘僧也。坐卧经行。不离佛殿。是步步道场也。苟能自净其心。则一香一华。皆成佛真体。举手低头。皆为妙行。是则不动脚跟。而遍参知识。岂不为最胜因缘哉。安乐妙行。无尚此矣。行者勉力。以尽形寿。何用别求佛法。

　　示曹溪基庄主

　　六祖居曹溪宝林。不容广众。乃向居人陈亚仙。乞一袈裟地。尽曹溪四境。而山背紫笋庄者。乃袈裟一角也。向僧居寮舍当寺之半。久之。僧多忘本。外侮渐侵。豪右蚕食。其山场田地。多入豪强。僧业废于八九。而祖龙一背。尽失之矣。居民樵采。已及其内地。将见侵于肘腋。老人初入曹溪。乃悉其故。因谓众曰。土地者。丛林之本也。况吾祖袈裟犹故。亚仙之祖。坟墓尚存。是以谓祖翁田地也。安可失乎。遂集众鸣于制府。准令本府。清其故土。正其疆界。众皆瞢然。不知所止。即有知者。亦畏缩不言。独基公以昔居此。历历指掌。以是豪强气沮。老人乃募资。收赎其故有之田地山场。尽以供膳宝林禅堂。赡养寺后学僧徒肯办道业者。将以赎六祖如线之脉。因以基公为庄主。公佐助老人中兴曹溪。清理常住钱谷。及一切事务。井井有条。苟能守之。即千载犹一朝也。老人去曹溪将十载。诸规尽废。唯禅堂得昂公守之如故。而基庄主精白一心。未忘初念。视老人如在左右。保护常住秋毫。皆如护眼目也。老人愧无缘。不能尽兴祖道。因思昔黄龙。有不豫之色。首座问之。答曰。监收未得人。是知古人。用一监收。为深虑如此。而庄主之责。岂细事哉。自古国家。皆以得人为难。而丛林亦然。曹溪千僧。老人居十年淘汰。只得一禅堂主。一庄主两人而已。更有二三人。能为之辅翼者。则德不孤。事易行。而祖师道场亦可保其无虞矣。堂主来省老人于匡山。基公因以问讯。寄此卷请益。老人复何言哉。惟吾佛出世。并无别事。但为护念付嘱二事而已。所以护念者。为欲得人。以续慧命也。付嘱者。以佛家业。有所付托。如长者以家业。委付其子也。即历代诸祖。皆如佛意。志在慧命不断耳。今佛祖之道。寄在曹溪一脉。而曹溪务在得人。得人要在膳养。膳养赖其四事。四事赖其主者。苟主者得人。则众有归。道可办。而丛林可振。法道可兴。法道兴利。佛祖慧命。相续不断。永永未来。端有赖于今日也。但能保护慧命。即是深报佛恩。如此即名真是佛子矣。基公可谓能报祖师恩德矣。从今更能深念六祖。于大庾岭头。教慧明公案。怀在胸中。重下疑情。疑来疑去。疑到疑不得处。忽然迸破疑团。露出本来面目。是乃可称六祖的骨儿孙。较之保护祖翁田地者。可谓百尺竿头进一步也。此则公案是六祖命脉。苟有一人于此参透。则六祖常住世间。未灭度也。今千载陈烂骨董。老人重新拈出。因公增价。则此后常放光明。照天照地。直当判此身命。坚固其心。不可一息懈怠也。勉之。

　　憨山老人梦游集卷第五十一
　　憨山老人梦游集卷第五十二

　　　　侍者福善　门人通炯　日录
　　　　海幢法裔今照今光　收藏

　　示曹溪宝林昂堂主

　　岭南自汉方通中国。始知有文物。六百余年。至唐初六祖起新州。得黄梅衣钵。传西来直指之道。是时始知有佛法。开曹溪宝林道场。说法其中。自尔道荫寰宇。天下禅宗。皆以此为资始。何其盛哉。六祖灭后。肉身虽存。而道场渐衰。至宋业三百余年。则丛林大坏极矣。时有子超禅师。蹶起而大振之。由是重兴其道。至若传灯所载者。自六祖后。不多见其人。故道法虽播于十方。而留心于根本地者寡矣。道场无开化主人。而僧徒习世俗之业。顿忘其本。固其所也。由宋迄我明万历中。又将五百年。道场之坏。尤甚于宋。僧徒不遑其居。而法窟皆栖狐兔矣。丙申岁。老人至岭外。得礼祖庭。睹其不堪之状。大为痛心而去。又五年庚子。诸护法皆以法道为心。亟欲老人往救其弊。至则誓愿。舍此身命。志为六祖忠臣孝子也。一时更新。百废具举。此仗佛祖护念之灵。非人力也。于时僧满千众。有惧僧徒之不安者。数人而已。求其忧祖道不振。后学无眼。法幢之不固者。独昂而已。至若知老人恢复之志。誓死之心。亦唯子而已。嗟乎。是知法门之得人为难也如此。于时老人初入曹溪。选诸僧徒。可教者教之。众中物色。亦唯子而已。及老人住此。八年之间。凡所经画。为山门久计者。众皆罔然。其所经心关涉。鉅细无遗者。亦唯子而已。及狮虫破法。魔党竞作。即前所称为道场者数人。亦皆在网罗。求出之不暇。求其苦心保护丛林。忧祖道之崩裂。深知老人建立之恩者。亦唯子一人而已。当是时也。苟非子砥柱中流。委曲调护。曹溪卒无今日矣。及老人舍之而去。禅堂无主。几为狮虫所食。非子挺身撑拄其间。不唯道场破坏。后学无依。即老人中兴一片苦心。竟付流水矣。安望祖道之再振乎。是以老人别曹溪来。十年于兹。子日夜苦思老人之复至。望法道之更新。念念含悲。未尝一息忘之也。老人之南岳而子随至。既而老人逸老匡山。子寻即远来。见其感恩之心益笃。忧道日深。且冀老人之复至。或望至人之将来。其诚盖难以言语形容者。即古之忠臣孝子。忧国忧家。烈女节妇。誓死无二心者。不是过也。适来山中。老人留之已久。其哀哀之心。请益不一。老人因而示之曰。子之志固嘉。而子之思亦过矣。子未闻大道之替。虽佛祖亦难逃于时节因缘。因缘聚会。盖不由人力也。且道与时运。相为升降。殆不可强。即其人亦不易得也。谛观六祖入灭以来。今千年矣。其道遍天下。在在丛林。开化一方不少。求其为祖庭而经理家法者。独宋子超一人而已。子超之后。又五百年。志为祖道。力整颓纲者。独老人而已。况在曹溪。有众千人之中。求其忧祖道。知老人者。唯子而已。是则法门之人。以此为怀者。岂易见哉。今老人示子最胜法门。所谓求人不如求己也。且当六祖未出世时。只一卖柴汉耳。因有夙植灵根。功夫酝藉已久。一旦闻经一语。顿悟自心。遂得黄梅衣钵。岂不是今日宝林道场。乃六祖肩头柴担。舂米腰石边来。故有如此广大光明。普天匝地。禅宗一派。一言一句。皆从柴担腰石边流出。至今供养香火。如生时无异。肉身坚固不坏。如现在说法无异。如是福泽。亦从柴担腰石边来。此岂有心要求人而后得也。子既有志。上忧祖道。何必求人应之。彼既丈夫。我亦尔。且六祖悟的一段般若光明。人人有分。不欠丝毫。如今只当忧自心之不悟。不必忧道场之不兴。若能了悟自心。则能搅长河为酥酪。变大地作黄金。拈一茎草。作丈六金身。以丈六金身。当一茎草。自然具大神通。随心转变。任意施为。无可不可。如是。在我全具。又何苦思痴痴。望他人来作我家活计耶。古人要悟自心。在六祖已前。都是当下一言便悟。更无做工夫之说。六祖得黄梅衣钵。大庾岭头。开示慧明道人一则公案。后来便是做工夫。参禅的样子也。从今向去。教汝直将从前忧长忧短。望人的心。一齐抛却。但当自己放下身心。拌了一条性命。单单一念。只求悟明自心。将慧明一则公案。横在胸中。重下疑情。昼夜六时。行住坐卧。迎宾待客。应事接物。茶里饭里。拈匙举箸。一切不教放过。疑来疑去。定要见自己本来面目。或提念佛话头。要见者念佛的。毕竟是什么人。如此疑到似银山铁壁。疑不得处。忽然命根断绝。疑团迸破。自己本来面目。当下现前。是时方知念佛的人。如十字街头。见亲爷一般。更不必问人。古人云。善造道者。千日之功。亦有十年五年。或二三十年。或尽生不悟。发愿再出头来。又或有二生三生。乃至十生多生。不昧本愿者。生死时长。常寂光中。了无去来之相。且子年力尚强。果能决志。从前日做起。即十年二十年能悟。今生尚遂我本愿。即今不悟。赖有此参究功夫。般若种子。就是再出头来。犹是现成活计。纵远不过四五十年。打个筋斗。如在目前。那时整顿自家家事。有何难哉。舍此不忧。更忧别事。都是枉费心思。妄想无益。不唯无益。且增无边生死苦海。是岂不为大愚痴者哉。老人此说。如棒打石人头。如此做工夫。则是老人时时在汝眉目间。放光动地也。

　　示曹溪旦过寮融堂主

　　天下丛林。为十方衲子行脚者之传舍。以万里云游。跋涉登山。冲风冒雨。蹑雪履冰。饥寒困苦。吊影长涂。而莫知所止。故望一丛林。以求一夕之安。如穷子之望父母庐舍也。万一到处。主者。不得其人。漠然而不加意。使饥者不得食。渴者不得饮。劳者不得息。病者不得安。则其凄楚苦恼之怀。又将何以控告耶。从古接待十方。丛林之设。深有见于此也。诸方四路。各有退步。或有邻峰里市。容可不得其所。而更之他。至若岭南曹溪道场。六祖肉身现在。海内衲子。所必往而礼觐者。所至必数千里外。单单度岭。特为此事。况冒烟瘴之乡。出九死一生之地。茧足而至。此中可无接待之设乎。老人未到曹溪之日。闻衲子至者。无安居息肩之所。求其一饮一食。而不可得。率皆旋行托钵。僧房皆闭门而不纳。即得米升合。又无炊鬻。皆拾薪就涧。或得一食而行。老人忧之。乃逐屠沽之肆。辟为接待十方禅堂。别立斋厨。以便其食。所需皆取给于内堂。必使周足。听其饥者食。渴者饮。劳者息。病者调理。污者浣濯。任其久近。随其去来。是以业海而为乐土矣。但求一主者不易得。且有即此而造地狱者。比比也。或有狮虫集此。以作魔挠。力不能制者。多未安也。顷昂公来云。近得融公为旦过堂主。事事如宜。足副建立之心。居三年如一日也。老人闻而喜曰。此老人愿力所至也。常思菩萨修行。以慰安众生为本。当思一切众生。老者如父。少者为兄弟。一以孝顺心而敬事之。况在法门。有同体之谊。又非其它可比。苟能以孝顺心而敬事之。是则以佛心为心也。梵网戒经。乃佛之心地法门也。首称孝名为戒。所谓孝顺三宝。孝顺师僧。孝顺至道之法。若能受此戒。即入诸佛位。是即以孝顺为戒之本。戒为成佛之本。能行此行。即是作佛之基。不用别求佛法矣。华严经云。菩萨布施众生。头目身肉手足。有来乞者。随与而去。且自庆曰。彼来乞者。皆我善知识。为我不请之友。能成就为无量功德。令我坚固菩提愿力。由是观之。则今十方来者。皆我不请之友。融公若能以孝顺心。恭敬供养。以满金刚戒品。为成佛种子。即此一行。全摄众行。又何舍此而别有玄妙佛法哉。融公能谛信老人。从此深心以尽身命。供养十方。坚志不退。即是菩萨以头目手足。而施众生。等无有异。求佛妙道。又何加于此。其或未然。更将六祖本来无物一语。横在胸中。久之。一旦识得自己本来面目。是时则将六祖鼻孔。一串穿却。乃见拈一茎草。即是已建梵刹。唯恐十方云水之不早至。又何疲厌之有哉。嗟余老矣。愧不能再为六祖作奴郎。公能体此。即是代老人常转如是法轮也。

　　示曹溪沙弥达一

　　老人逸老匡山。宝林堂主昂公。携沙弥达一。远来参谒。老人因示之曰。汝等当思何修何福。生在边地。得为六祖儿孙。朝夕亲近祖师肉身。如现身说法无异。何其至愚。如生盲人。不知日光所照己也。汝又何缘。何幸得老人至。以金篦刮翳。开其盲瞑。始见天日。犹然不知日光之照也。汝等当思六祖未至黄梅。但新州一卖柴汉耳。一闻诵金刚经。应无所住一语。顿断历劫生死根株。此岂由教习而然耶。良以佛性种子。人人具足。未遇缘开发。如种在地。未得雨露之滋耳。老人一向直示汝等。种种方便。皆得雨之功。但汝等烦恼根深。难生智种灵苗。今远来请益。犹是昔润之功也。从今要智种发生。则将六祖所悟无住一语。会取参求。忽然心地发明。是时不但了却历劫生死。即六祖鼻孔。尽在你诸人手里。把住放行。只由自己。如此便如亲侍六祖说法时无异。岂待更要老人打葛藤。费婆心也。老人虽不在曹溪。汝只将当家一则公案。说与同参诸沙弥等。人人都要如此做工夫。不可一念放舍。如此即是老人常住此山。时时为汝诸人说法也。此事不是儿戏。直要一片死心。下毒手拚命根做将去。若是朝三暮四。一寒十暴。不但智种不生。抑恐作焦芽败种也。如是。不唯辜负老人。实辜负自己。切不可空过时光。恐大限到来。一失人身。万劫难复。汝当深思自勉。勿忽。

　　示曹溪沙弥方觉

　　达摩西来。单传直指之道。衣钵六传至曹溪。正法眼藏。流布震旦。今千余年。皆云曹溪一脉。如孔门之洙泗。盖所系法门非轻也。予昔居东海时。每慨禅门寥落。必源头壅阏。尝与达观大师。议欲往浚之。期于匡庐。未几予弘法罹难。达师以予不果行。遂先独往。至其山。见其僧皆田舍郎也。止于檐下。信宿而归。未几。余即以弘法罹难。　恩遣岭外。时则以为佛祖神力所摄也。师候予于江上。谓予曰。某先探曹溪矣。即六祖复生。不能再振也。予曰。顾愿力何如耳。及予度岭。居五年庚子。当事者以曹溪护法为心。力致予往。予至则始于祖庭。及诸三门。百废齐举。其僧无论大小。即诸沙弥。率皆樵儿牧竖。别修禅堂。设为清规。令其各从本业。如是者百余人。惜乎般若之缘不深。老人切示以佛法大义。领荷者希。第在威仪之间耳。老人苦心八年。寺僧阐提作难。老人竟谢去之南岳。诸沙弥。如失乳儿。相继而随者不绝。如觉侍者。先候于南岳。今候于匡山。乃拈香请益。老人哀而谓之曰。汝等生边地。不闻三宝名。盖一难也。幸遇老人。为开导。又何幸也。虽受化有缘。而卒不能深入佛法。是未种般若之缘耳。汝等念我不忘。则信根既具。而佛法终有时而入。所谓欲识佛性义。当观时节因缘。汝今既知舍离俗缠。脱然方外。此为入道正因。且又亲近知识。知其所难。则不当以妄想狂心。当面错过。乃是知所重也。若离俗缘。自以为无拘束。纵浪身心。徒事虚华。耽玩山水。徒费草鞋钱。竟有何益。岂不为重增业苦耶。汝今果能拌舍身命。志求大法。为生死大事。参究向上。趁色力强健。三二十年。直欲发明自性不悟不止。如此立行。乃是出家正行。方不负老人开导之恩。亦不负千生万劫。遇善知识之缘。亦不负出家。亲近六祖肉身。如生前无异。仍须发愿。愿弘祖道。以救道场。以存法门之标准。如此操心立志。乃是曹溪的骨儿孙。若更悠悠度日。执愚自是。以朝名山。礼祖庭。随喜道场。此是粥饭庸流。最下品人之行径。饶汝行尽名山。依然俗骨凡胎。毫无进益。岂不辜负自己。百千万劫之大因缘耶。汝谛思惟。慎无自误。

　　题门人超逸书华严经后

　　此盖余壬寅孟冬。在宝陀山。题门人超逸。为弟子实性补书华严经后。述其发心始末因缘也。余自蒙　恩度岭。说法五羊。教化数年。缁衣中笃信归依者。唯菩提树下数人而已。数人中唯逸公与实性二人。同志同行。同发大心。书大法性。不及半。遂蚤夭。独逸竟其业。噫。唯此不独发心之难。即已发心。而能有缘。遂其志愿者。尤更难也。故我世尊于法会中。历言信法之难。如云假使劫烧。担负干草。入中不烧。是不为难。我灭度后。若持此经。为一人说。是则为难。由是观之。又不独为信法之难。而持法之难。更有难于万万者矣。顾此南粤居海徼。其俗与中国远。佛法始自达摩航海。昔憩五羊。而跋陀大师。持楞伽来。先开戒坛于法性寺。既而智药大师。植菩提树于坛侧。为六祖大师前茅。几百年而跋剌三藏。持楞严经至。宰相房公。为笔授时。则卢公起于樵斧间。佛法亦自唐始盛。其根发于新州。畅于法性。浚于曹溪。散于海内。是知文化由中国渐被岭表。而禅道实自岭表达于中国。此所以相须为用。为度世之津梁耳。予度岭已十有二年。悯祖道之荒秽。振曹溪之家风。以罪朽之身。以当百折之锋。可幸无恙者。六年于兹。赖佛祖之宠灵。诸凡有序。草创法道之初。时在法会亲炙于余者。独超逸通炯二人而已。此足见教化之难。而得人诚难之难也。逸自礼余。余往雷阳。走瘴乡。理曹溪。往来奔走无宁日。逸乃谨谨奉教。闭门却埽。书华严大经。以为日课。且以余力。求六祖戒坛故址。收赎而重新之。暇则率诸同志。结放生会。每月有常期。渐达海滨。遵为法式。实余唱之。而逸辈能衍之也。今余苟完祖庭。冀休老以了余生。逸又从余以遨游尽生平。唯是不独发心之始难。而更成终之难也。然古所难而公独易。此非多世善根。于般若缘厚者。何易至此哉。回视实性一息不来。便成永劫。即今求其见闻随喜。现前种种殊胜之缘。岂可复得。是则发心同而夙愿异。故生死殊途。幽冥永隔。吾徒有志于生死大事者。于此足以观感矣。以逸与性。同时请益书此经。其赞法之辞。具于前部之首。今于逸所书。不得赘谭。独申发心毕竟始终之难如此。

　　题实性禅人书华严经后

　　我世尊毗卢遮那如来。初成正觉。于菩提场。演大华严。名曰普照法界修多罗。说一切诸佛所证众生自性法门。故曰奇哉奇哉。一切众生。具有如来智慧德相。但以妄想颠倒执着。而不证得。若离妄想颠倒。则一切智。无师智。自然现前。又曰。吾今于一切众生身中。成等正觉。转大法轮。是以此经所诠。纯以一味平等大智。圆照法界为体。以一切圣凡依正。有情无情。悉皆同等。一切众生所作业行。不出诸佛自性法身。一切妄想无明。贪嗔痴爱。皆即诸佛所证真如实智。一切山河大地。鳞甲羽毛蠢动蜎飞。皆即毗卢遮那普现色身。是知吾人日用。折旋俯仰。欬唾掉臂。乃至饮食起居。皆即普贤妙行。不出毗卢遮那如来海印三昧也。何况修习正行。而作白业者乎。第吾人日用而不知耳。悲夫人者。迷此本有智慧。无明业流。沉沦生死。往来六道。备受诸苦。不知其几百千亿。恒河沙数世界。微尘劫矣。曾不自知返省。故我大师。以平等大悲。舍自性法乐。出现世间。挺身三界。而开导之。深入火宅。如长者之救诸子也。然父之于子。其心不止苟免灾患而已。实望全付家业。此本怀也。故先最初。即说此经。顿示平等法界。直指众生自性法身。令其顿得无量法乐。故曰。譬若一微尘中。具含大千经卷。书写三千大千世界中事。有一智人。明见于中。遂剖破微尘。出此经卷。拈示众生。转为利益。且一微尘者。众生妄想之心也。大千经卷者。乃众生自性功德也。明眼智人。乃诸佛菩萨大悲主也。剖微尘者。乃破诸人妄想颠倒也。剖微尘之方。即诸佛所说一切经法也。然法有顿渐。其余诸经。皆渐剖之。此华严经。乃顿剖之方。示诸佛所证广大佛法宝藏。欲令众生一眼便见。一念顿得无量受用也。由是观之。则吾佛之恩德与众生者。岂浅鲜哉。嗟乎。自有佛法以来。此经流布寰区。见闻不少。求其能知诸佛恩德者。几何人哉。吾佛灭度之后。从上诸祖传佛心印。直指众生佛性者。皆我慈父克家之子也。唯我菩提达摩大师。特为此事。航海而来此土。少林面壁。冷坐九年。被人毒害数四。唯得二祖一人。即便抽身西去。六传至我大鉴禅师。起于樵斧之中。一闻经语。便走黄梅。负舂腰石。竟得衣钵南来。然被恶人加害不一。避难于猎人队中。十有七年。后际因缘时至。聊借风幡一语。震动人天。始得剃发披衣于法性菩提树下。说法于曹溪源头。千七百员知识。从此一派流出。惟此广大功德。皆从我大师忍苦一念中来。岂非法王忠臣。如来慈父真子者乎。至今授戒之坛基尚在。埋发之道树犹存。凡在覆荫之下。靡不安然于盖载之间。食大师之食。衣大师之衣。求其知大师之恩。思大师之苦者。无一人矣。悲夫。是可谓日用而不知也。余忝在大师末法弟子列。弘法罹难。放遣雷阳。丙申度岭过曹溪。瞻谒大师。道骨俨然如生。慨其法道寥落。风俗隳颓。泣数行下者久之。乃之戍所。是秋归会城之青门垒壁间。明年春。饥疠之死。白骨蔽野。收而[疗-(日/小)+土]之者万计。乃为津济道场。延诸僧众。越明年戊戌。荷戈之暇。乃引树下弟子数辈。为说无常苦空之法。既而注楞伽宝经成。为其开示。又往树下。为诸沙弥说四十二章经。则听者日益众矣。弟子超逸实性。执香作礼而白余。愿手书华严经一部。以作苦海津梁。予为欢喜赞叹。二弟子即闭户焚香。始于万历庚子。执笔首事。越明年辛丑。实性奄忽而逝。所书经止二十七卷。其祖超珍。复命实性之师明沾。究竟卒业。满此胜缘。呜呼。悲夫。众生流浪苦趣。往来六道者。如尘沙劫波。于中能遇佛法。能发信心者。政若大海一眼之龟。值浮木孔。岂易得哉。今实性生此末法。仗此胜因。不动步而游华藏之天。一投笔即睹刹尘海会。觐毗卢于当下。圆行海于多劫。即已生非虚生。死非浪死矣。何况乘此津梁。而游不死不生之乡者乎。壬寅孟冬。余将有雷阳之行。超珍持性所书经至。乞子一言以纪其事。余冀后之见闻者。因之而发信心。但能一念回光。即出旷劫生死。是则实性。又以一毛端头。出生广长舌相。而说众生自性法门。不减毗卢遮那坐菩提树。即此便是法身常住也。

　　题曹溪诸沙弥书华严经后

　　大哉法界之经也。惟我本尊卢舍那佛。初成正觉。坐阿兰若法菩提场。金刚心地。入海印三昧。称性所演圆融无碍。广大威德。自在法门。七处九会。不起而升圆满十身。星罗法界。尘刹众生。依正齐说。炽然无间。不可思议之法也。曹溪六祖大师。秉单传心印。西来衣钵。留镇此山。是即法菩提场金刚地也。肉身现在。是即舍那法身常住也。钟鼓音声。朝夕无间。是即刹尘炽然说法也。嗟乎。其徒在座。如盲如聋。是为觌面错过久矣。予往蒙　圣慈。以万里调伏。恩大难酬。因誓舍此身。重整道场。为图报地。诸弟子辈。全不知有此事。无异聋瞽。予因选诸童蒙沙弥。教以习字。书写华严尊经。意将仗此大法因缘。以作金刚种子。果不数年间。发心书者。可期十人。堂主昂公。乃昔所延教师也。持来匡山。予见而叹曰。此即剖一微尘所出之经也。观其点画。皆从金刚心中流出。况有最小沙弥。愿刺血而书之者。斯即吾佛所说。无师智。自然智。现在前矣。予感激含涕。惜予不能为诸沙弥作究竟导师耳。虽然。惟此即予心血所洒。若自兹以往。见闻随喜。发心兴起。缘缘无尽。至未来际。将令曹溪弟子。人人入此法门。即尘说。刹说。众生说。炽然常转此法也。斯即舍那现在说法。六祖常住此间。即予死不朽矣。欣跃何如。敬书始起因缘。以示来者。为发心地。又为老人广长舌也。

　　题曹溪沙弥血书普贤行愿品

　　予往住曹溪。中兴祖道。作养诸沙弥冀不坠西来之业。不十年间。似有改观。众中沙弥某。发心刺血书写普贤行愿品。以为终身诵持。老人喟然而叹曰。沙弥识法者也。乃能刺血书写此经。行此难行之大事。盖法界缘起。不分迷悟。不属圣凡。但有弘为。皆归真际。所谓山河大地。共转根本法轮。鳞甲羽毛。普现色身三昧。况此身血。从法界流滴入此经。岂不称真法性者乎。沙弥苟以如是书写。如是持诵。尽命不懈。则心心不出普贤行海。步步不离华藏道场。但当谛信不疑。此外别无佛法。如是。则老人如法界而称叹。亦未能尽功德之量。如其自昧本心。动与法违。纵亲见愿王。犹然重增业识耳。

　　常住清规

　　大师入山自二十八年九月二十日到寺。
　　十月初七日始。至初九日止。三日在殿精选合寺大小僧行讽经读书。初九日设立法华堂。卯时鸣钟三通。齐赴　佛殿。摆设不许延迟。仍要褊衫整齐。各带法华经一部。少则二人共之。俱在一时完备。不许违误。十三日设立义学三处。　　东廊馆十月十三日午时开
　　西廊馆十月十三日寅时开
　　延寿馆十月十三日巳时开

　　曹溪宝林禅堂十方常住清规

　　惟我六祖大师。说法曹溪。天下衲子归之。祖设安居。以容广众。此禅堂之设。最初之始也。至百丈大师。立律条以约多人。此清规创初。所由立也。自此凡天下丛林。皆有禅堂。以行清规。名为十方常住。虽千万指。如一人之身。头目手足之相须耳。惟曹溪禅堂。自　六祖之后。今千年矣。久而遂废。凡本寺僧徒。分烟散火。居止不一。而清规不行。即十方衲子。礼　祖而至者。茫然无归。虽有祖庭之设。无复清修之业。甚至不异编氓。岂禅源根本之地焉。老人蒙　圣恩度岭。承当道护法盛心。不忍　祖庭之零落。命寺僧延予。以整理之。予至则苦心一志。以中兴　祖道为心。除修殿宇乃清宝林旧址。僧房填塞。遂捐资别买空地。移僧房七所。辟成一区。复立内禅堂一座。以安常住僧众。立外堂一座。接纳十方往来。除常住香灯外。别捐己资。赎紫笋庄田。山园地土。以为供赡。名为十方常住。安居既就。四事既周。恐居是堂者。不能律身进道。及堂中主者。不谙古德清规。事有差舛。言行乖违。有坏法门。不唯有辜创立之心。实负龙天护法之意。凡日用事宜。略设条例如左。宾主各宜遵守。以图永久光扬祖道。庶使法门不坠。道业可成。老人仰续　六祖如线之脉。亦稍摅其本愿矣。凡我弟子。务宜守之。慎勿轻忽。佛说常住有二种。一常住常住。即今之寺。立住持以主之。称曰长老。为一寺领袖。一十方常住。即今之禅堂。立堂主以主之。为十方领袖。故居是堂者。无论内外。皆称十方。以发心修行。志超方外。非世俗比也。其清规礼法。如住持例。但住持与众僧。有上下之分。若主禅堂法食均等者。则有师资之分。称曰堂头。如今之少林。若但掌禅堂事务。称曰堂主。与众有宾主之分。即今之诸方。凡在堂之僧。日用助道。四事因缘。皆实赖之。丛林一切大小事务。皆仗荷之。众皆拱手而已。非细事也。是须递相恭敬。内外和合。以道为怀。勿妄生议论。以求过端。所处礼法清规。自有定例。务安分守成。勿妄增减。禅堂之设不轻。堂主之任甚重。以十方眼目。指瞩一人。直须言行端洁。以副众望。故居是任者。务秉慈悲心。广大心。软和心。忍辱心。谦下心。以菩萨修行心。如桥梁。如大地。方堪荷负众生。乃称妙行。故凡日用饮食。与众同甘苦。不得私自偏众。滴水茎菜。以众为心。不得专任己意。以取讥谤。众僧有过。当白堂中板首。婉言方便处之。不得遽出暴言粗语。任情呵责。不得苛刻佃民。以招怨谤。凡一应执事。务要斟酌贤否。不得妄用匪人。常住钱谷。当撙节浮费。不得过用。若系当用。宜与板首。预先商确可否。查书记簿。明开支销。不得专任己意。堂中岁计。即常住租课。每年不足三分之一。所欠甚多。并无实法。但凭大众修行。以感龙天外护。俱在堂主一肩募化。万一不足。大众只宜同甘淡薄。不得过求丰美。妄贷债负。以累常住。作务行人。苦心劳力。终岁辛勤。冬夏二季。必须量给单布。以助道心。但常住岁计不足。实难定规。是在堂主多方设处。否则不能以安行人。其堂中在单僧众。理宜均等。但力所不及。势难措办。贷则返累常住。难以持久。若就八月会中。缘难一定。抑恐预有借办。当即填还。今照所有施利。先除还所负。余则斟酌多寡。量散堂中。以助道缘。难为定例。若更有余者。存贮以实常住。不致空虚。庶可持久。傥有施主专意布施。随所发心。不属常例。堂中岁计。全在八月会中。施主齐集。所有斋僧布施。米则入库。其有银两。当立柜一具。簿一扇。书记请公正一人同掌。其有折米银两。即当据实眼同登簿。不得移作本色干没。其办斋银两。亦登入簿储积。日逐当众支用。书记别登支销簿。以备稽查。堂主不得私自出入。其有念经拜忏银两。亦登入簿。以待会罢通融散众。堂中不得执为己有。以在道场内外一力。故不得专。若外有送茶果之资。系堂主者。堂主自收入己。有送堂中者。及榜疏佛事等顷。是在堂中专执。施主专心。则听公取。如越例而争者。准清规例。据其所争。照数倍罚。办斋一供。如不遵者。不共住。堂中坐单僧众。俱系作养。本寺僧徒。离居不远。切近亲朋。但恐熟处难忘。不得时常托故回房。纵意妄为饮酒博奕。游荡嬉戏。或酣醉到堂。触秽神明。轻欺礼法。犯者堂主白板首。重者不共住。轻者当众罚跪香一炷。忏悔改过。若不遵者。亦不共住。在堂僧众。皆老人作养。以光　祖道。唯以修行为心。各宜谨守戒法。调练三业。制伏过非。勿使造业。不得聚首妄生议论。蛊惑正人。以启事端。或勾引匪人。破坏常住。盗取什物。违者与犯者同坐。堂中一切事务。及岁计周支。俱在堂主一力担荷。以一人而肩众事。诚难一一恰好。倘有差失。大众亦当体亮。念其劳苦。不得求全责备。妄指过端。以生别议。若果有过差。当会同板首。就方丈中茶话。款叙谏正。不得遽发粗言。以伤道体。凡十方远到衲子。俱在外堂旦过寮安歇。必须入堂问讯。板首即当领众回礼叙谢。知宾款茶。不得坐慢。取罪十方。若是知识法师。及高贤衲子。即白堂主。当延入内堂寝室安居。或经冬夏。务尽心恭敬供养。大众朝夕咨请法要。不得轻慢。以增罪过。若在旦过寮。借歇三五日者。其斋食皆出内库。堂主务要时常经心检点。勿使缺乏。当立寮主。以司接纳。若内堂遇有办斋。次堂亦当普请。禅堂事务至简。租课只就板首催取。或堂主亲征故执事不必多立。但知客一人。必不可少。以应答往来宾客。接待十方衲子。此职务在得人。如缺其人。即以堂中直日僧代管。客至必须款留待茶。若施主专至者。必白堂主礼待。勿退信心。若十方衲子。亦须辨白贤愚。勿轻去留。丛林公务。有事不分内外。一例普请。此天下古今之通规也。今本山道粮则施主亲斋。庄租则佃民自送。打柴则行人入山。此外无多劳役。唯有溪边运柴。园中料理蔬菜而已。如遇普请堂中。止留直日一人看堂。其余齐赴。不得躲避。违者罚跪香一炷。天下丛林。无论内外。法属同体。而在堂者。赖行人以助道业。行人施力用以资修行。其实劳者居多。非道心坚固者。不能久甘苦行。大段非世俗役使者比也。凡系常住公务。而禅堂板首。领众指点作为。一一皆听。不许抗违。若各人私事。非系熟情。不得私自驱用。即有务下行人丛杂。或致喧争。及过费食物。或偏众饮食。犯种种过者。先有典座。听其约束。如不和合。听堂主处分。照清规例。去留任理。堂中傥见有过者。亦当白堂主治之。不许径自粗言辱詈。以致诤论。以行人可否。皆堂主通达其情。非一偏可据。故其庄民。非公事不得擅用。安务下行人。专在堂主检点。安留堂中。不得私情。强留亲友。恐有不法。破坏常住。以累举者。事发有犯连坐。在堂皆系作养本寺僧徒。今见丛林有绪。规模可观。或有本寺后进之徒。素无德行。不服受业师长教训。希图安闲快意。假以入堂为名者。决不许入。或已入堂。不守清规戒律。任情狂为。不随众礼诵。专一养懒。或不时在外。仍行饮酒茹荤。全无惭愧。只托虚名。不务实行。搅群乱众者。堂中板首悦众。请堂主同白住持。头首。即遣出堂。不许久留。以伤众德。如不遵者。住持当以法治。慎勿狥情。养成后害。天下丛林。自有百丈清规。永为成法。但本山禅堂。名虽十方。非诸方比也。以老人入山之初。切念　祖道衰微。僧失本业。老人志在中兴。以人材为本。故始捐束修。以教习沙弥。及披剃则建禅堂以教修行。捐衣资以置供赡。种种苦心作养。无非上为　六祖。以续道脉。下接十方。以光丛林。今奈老人薄德。不能以满本愿。中道弃置而去。则立十方堂主。以代老人之劳。但一应所用。欠缺尚多。堂主纵体老人之心愿。亦无老人之道力。恐有缺漏。不能周至。本寺头首执事。耆旧大众。各宜体亮。当念　祖庭。无禅堂。不足称道场。无堂主。不能接十方。保多众。若属本寺。未免狥俗。则不久而废。是故本山与堂主。有宾主之义。各当以道为怀。宾主各尽其礼。不得任意苛责。以伤和合。则有坏丛林。以负老人建立之意。获罪六祖。取谴　龙天。是当谨戒。
　　右上条件甚多。不能备悉。即此所列事宜。虽非古规。乃切救时弊。就此宝林道场。苟能一一遵而行之。则祖道之兴。在此举矣。幸勿视为寻常。轻而忽之。有负建立之心也。凡在堂者。各宜勉之。
　　万历四十一年。十一月。十二日。中兴曹溪宝林禅堂。憨山老人。德清。书于十方常住。

　　憨大师曹溪中兴录序

　　岁庚子。余备兵南韶。念曹溪末法之湮。而佛界之几为廛阓也。悉逐诸屠酤亡赖。及所畜雏豚雁鹜之属。戒僧徒永断酒肉。即客至啜茗。或饭蔬食。庶几称清净道场。以无为肉身菩萨。慁造累劫。阿鼻恶业。诸僧徒始而懔懔。既乃赞叹踊跃。若出汤火。而沃以清泠。语具余粤游草中。是时憨山大师。方演法五羊。远近缁素。仰若龙象。余将以入贺万寿。行虑诸僧徒业习难洗。末法且终就湮。就请大师来主是山。余从五羊面叩之。谓宝林一片地。千古一大事因缘。非师孰与肩任。师唯唯。送余及灵洲而别。迄今辛酉。余复以筹海之命。入粤过宝林。荏苒二十余年。真屈伸臂顷。而师之去宝林。且八年所矣。睹所更建。条布犁然肃穆。僧徒皆循循。披缁讽呗。视昔犊鼻荷锄酣饱。目不识之无字。已恍若夺胎蜕骨。在三生前者。其跂慕师而冀旦夕复来。不啻赤子之慕慈母。因索余数行。走匡庐。强要师。无何。余蒙　圣恩。召还陪都。归舟薄清溪。未及曹溪者三舍。寺僧以师尺一。并所纂曹溪实录来。发函而首以梦幻泡影语相质。盖深有感于尘世去来离合之无常也。及翻阅实录。则种种皆有为法。夫既云入妄想中。种种皆幻。则宝林曹溪亦幻。即梵宇遗蜕衣钵等。当无不幻焉。用此科条森列。米盐纤细。以烦僧徒。且实录中。不以常住法为僧徒律令乎。一切有为。皆常住法。而所云梦幻泡影。则不住法也。夫有常住而后可以不住。有不住而后可以常住常不住。有常住常不住。而后可以无住无不住。惟常住而诸梦幻空不碍有。惟常不住而后诸法有不碍空。诸僧徒由不敢侮法。入不泥法。斯于我师所纂实录。所谭梦幻。与所感去来离合空有。相摄而不相碍。是即佛祖本来之旨。亦古德无尽之旨。余且与师向梦幻泡影中权住几劫。更作商量。师其函为一转语报余。天启壬戌孟秋南京光禄寺少卿西浙祝以幽撰。

　　憨山老人梦游集卷第五十二
　　憨山老人梦游集卷第五十三

　　　　侍者福善　门人通炯　日录
　　　　海幢法裔今照今光　收藏

　　憨山老人自序年谱实录上

　　嘉靖二十五年丙午。
　　予姓蔡氏。父彦高。母洪氏。生平爱奉观音大士。初梦大士。携童子入门。母接而抱之。遂有娠。及诞。白衣重胞。是年十月己亥。十二日丙申。己丑时生也。
　　二十六年丁未。
　　予周岁。风疾作几死。母祷大士。遂许舍出家。寄名于邑之长寿寺。遂易乳名和尚。
　　二十七年戊申。
　　予三岁常独坐。不喜与儿戏。祖父常谓曰。此儿如木桩。
　　二十八年己酉。
　　二十九年庚戌。
　　三十年辛亥。
　　三十一年壬子。
　　予年七岁。叔父钟爱之。父母送予入社学。一日叔父死。停于床。予归。母绐之曰。汝叔睡。可呼起。乃呼数声。婶母感痛。乃哭曰。天耶。那里去也。予愕然疑之。问母曰。叔身在此。又往何处耶。母曰。汝叔死矣。予曰。死向甚么处去。遂切疑之。未几。次婶母举一子。母往视。予随之。见婴儿如许大。乃问母曰。此儿从何得入婶母腹中耶。母拍一掌云。痴子。你从何入你娘腹中耶。又切疑之。由是死去生来之疑。不能解于怀矣。
　　三十二年癸丑。
　　予八岁读书。寄食于隔河之亲家。母诫不许回。但经月。归一次。一日回。恋母不肯去。母怒鞭之。赶于河边。不肯登舟。母怒。提顶髻抛于河中。不顾而回。于时祖母见之。急呼救起。送至家。母曰。此不才儿。不渰杀留之何为。又打逐。略无留念。予是时。私谓母心狠。自是不思家。母常隔河流泪。祖母骂之。母曰。固当绝其爱。乃能读书耳。
　　三十三年甲寅。
　　予九岁。读书于寺中。闻僧念观音经。能救世间苦。心大喜。因问僧求其本。潜读之。即能诵。母奉观音大士。每烧香礼拜。予必随之。一日谓母曰。观音菩萨。有经一卷。母曰。不知也。予即为母诵一过。母大喜曰。汝何从得此耶。诵经声。亦似老和尚。
　　三十四年乙卯。
　　予十岁。母督课甚严。苦之。因问母曰。读书何为。母曰。做官。予曰。做何等官。母曰。从小做起。有能可至宰相。予曰。做了宰相却何如。母曰。罢。予曰可惜一生辛苦。到头罢了。做他何用。我想只该做个不罢的。母曰。似你不才子。只可做个挂搭僧耳。予曰。何为挂搭僧。有甚好处。母曰。僧是佛弟子。行遍天下。自由自在。随处有供。予曰。做这个恰好。母曰。只恐。汝无此福耳。予曰。何以要福。母曰。世上做状元常有。出家做佛祖。岂常有耶。予曰。我有此福。恐母不能舍耳。母曰。汝若有此福。我即能舍。私识之。
　　三十五年丙辰。
　　予十一岁。偶见行脚僧数人。肩担瓢笠而来。予问母此何人耶。母曰。搭搭僧也。予私喜。视之。僧至。放担倚树。乃问讯化斋。母曰请坐。急烹茶。具斋饭。甚恭敬。食罢。众僧起。即荷担。只手一举。母急避之。曰。勿谢。僧径去。予曰。僧何无礼。饭斋不谢。母曰。谢则无福矣。予私曰。是僧之所以高也。切念之。遂发出家之志。苦无方便路耳。
　　三十六年丁巳。
　　予年十二。读书通文义。乡族咸爱重之。居常不乐俗。父为定亲。立止之。一日。闻京僧言。报恩西林大和尚。有大德。予心即欲往从之。白父。父不听。白母。母曰。养子从其志。第听其成就耳。乃送之。是岁。十月至寺。太师翁。一见喜曰。此儿骨气不凡。若为一俗僧。可惜也。我第延师教读书。看其成就何如。时无极大师。初开讲于寺之三藏殿。祖翁携往谒。适赵大洲在。一见喜曰。此儿当为人天师也。乃抚之问曰。汝爱做官。要作佛。予应声曰。要作佛。赵公曰。此儿不可轻视。当善教之。及听讲。虽不知言何事。然心愤愤。若有知而不能达者。时雪浪恩兄。长予一岁。先一年。依大师出家。见予相视而嘻。时人以为同胞云。江南开讲佛法。自无极大师始。少年入佛法者。自雪浪始。
　　三十七年戊午。
  </div>
  <div class="pagination">
   <a href="憨山老人梦游集_page81.html">
    上一页
   </a>
   <span>
    ...
   </span>
   <a href="憨山老人梦游集_page77.html">
    77
   </a>
   <a href="憨山老人梦游集_page78.html">
    78
   </a>
   <a href="憨山老人梦游集_page79.html">
    79
   </a>
   <a href="憨山老人梦游集_page80.html">
    80
   </a>
   <a href="憨山老人梦游集_page81.html">
    81
   </a>
   <span class="current-page">
    82
   </span>
   <a href="憨山老人梦游集_page83.html">
    83
   </a>
   <a href="憨山老人梦游集_page84.html">
    84
   </a>
   <a href="憨山老人梦游集_page85.html">
    85
   </a>
   <a href="憨山老人梦游集_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
