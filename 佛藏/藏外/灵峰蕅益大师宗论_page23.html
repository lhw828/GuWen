<!DOCTYPE html>
<html>
<head>
    <meta charset="UTF-8">
    <title>灵峰蕅益大师宗论 - 第 23 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵峰蕅益大师宗论 - 第 23 页/共 41 页</h1>
    <div class="content">　　　【写书本大藏疏】
　　爰自法流东土。绵延千五百余年。三藏所摄。几七千轴。巍巍乎雪山王。众药皆僃。浩浩乎大海水。众宝悉充。健步者不能跻其巅。善游者不能测其量。又奚怪仰视而足心酸涩。望洋而惊怖无极者哉。然普贤行愿品云。书写经卷。积如须弥。夫过量事。唯过量人能办耳。说者曰。佛法无多子。何用此一落索为。咄。无离文字说解脱也。果荐无多子佛法。一大藏亦岂属多否。卽令不识一丁。正自落索不少。当知多少有无。俱是虚妄分别。尝慨习教者。置向上于罔闻。坐禅者拨佛法为外物。何异疗饥画饼。之楚北辕邪。龙居月心开士。于此事已信得及。自谓根性驽劣。机缘未偶。乃以持戒为要行。净士为指归。幷欲悉书一大藏教为助缘。此真今时不思议事也。学禅不毁戒。是今第一不思议。又不非净土。是今第二不思议。又不埽教。是今第三不思议。又大藏阅者罕竟。何况能书。是尤古今大不思议也。如是发心。已入过量人数。当见一锱一铢。庄严法海。卽檀度而为般若。是名不思议檀。一点一画。悟入真源。卽书写而为修证。是名不思议书。如是若檀若书。本因果报。同入不思议解脱境界。而余以数量人。言此过量事。亦复不可思议也。
　　　【剌血书华严经疏】
　　予读华严。至善财见普贤一毛孔中。悉有微尘数佛刹。海会围绕。游歴经微尘劫。终无有尽。抑何身相之不思议也。及普贤自述愿王。则云。剥皮为纸。剌血为墨。以髓为水。析骨为笔。书写经卷。积如须弥。故知非殊胜大行无以严毗卢法界。非一乘妙法。无以圆广大愿王。苟于一乘妙法。深心信解。依解起行。当知华藏庄严。岂唯在普贤一毛孔中明见。亦卽于吾人介尔心内荐取。此月心开士。所以矢志剌血书写也。八十一卷。可八月奏成。于中若纸笔。若香。若庄严成就。若饮食供馔。须十三金。表此世界。适当第十三重也。每金作十缘。表十界也。每缘作十分。表十愿也。一一愿。咸摄十界。一一界。总周刹海。俾施者受者。互融于帝网光明。而若法若财。交映于襍华璎珞。
　　　【永庆寺平治道涂疏】
　　持地菩萨。平地待佛。佛摩顶谓之曰。善男子。当平心地。则世界自平。此为事度人。示唯心法门。令因事入理也。唯兹事理二涂。混不类。分不开。以平地之法平心。一切唯心。以平心之法平地。一切唯地。唯心虽妙。犹待于粗。唯地之妙。始称绝待。且如永庆山前一条大路。本来坦坦。何须更平。然高下之见未忘。斯平治之功可效。功虽有作。行实无为。行积于无量劫波。心开于一言摩顶。因该果彻。唯是一乘。傥离地谈心。心复乌有。画空作绘。非圆顿乘。是役也。一砖一砾。同证究竟寂光。一两一铢。悉入首棱三昧。
　　　【灵岩寺请藏经疏】
　　一切如来。从无言说道。方便说法。一切菩萨。从语言三昧。悟入无言。言说性空。是真解脱。若离文求理。卽暗证痴禅。非正法眼藏也。予本弃儒学佛。亦妄谓单传之道。实出教外。一味作蒲团活计。一切经论。置诸高阁。后见真寂博山等耆宿。反照古今得失。方知末世禅病。正坐无知无解。非关多学多闻。与唐宋学人厥证相反。依文解义。三世佛冤。离经一字。卽同魔说。善知识语。诚不我欺。学而不思则罔。思而不学则殆。儒宗实语。亦于此益信。乃发心徧阅大藏。僃采众药。自疗疗他。适欲先注梵网。提律学纲宗。以阄问佛。定安居处。乃九阄中。独得灵峰山灵岩寺之百福院。拟于此一年注经。仍向他方。完阅藏初心。有六具周沙弥。捐资若干。倡请大藏。畱予久住。雪航法主。为集众缘。令此无佛法地。忽作六种震动。冤与魔而并遣。罔与殆而双袪佛印儒宗。交芦倚树。信心缁素。谁不为之助喜也。
　　　【化念阿弥陀佛同生净土疏】
　　自唯心本性之理不明。学道者率尚玄理而薄事相。甚至认断空为寂光。疑西方为非实。相与判作权乘。视同乌有。于是不可思议功德。终成难信之法。长溺迷津。可胜痛哉。不知事理一致。生佛同源。八万四千相好光明。显然在十万亿方。卽灼然居一真心内。心旣竖穷横徧。土亦竖穷横徧。佛亦竖穷横徧。旣不信佛土之实。又寕知心性非虚。若真悟心性本源。则了达十界染净。咸由一心。心染故六趣升沉。娑婆之恶境宛然。心净故一道清寕。极乐之庄严法尔。柰何于娑婆则见其有。于极乐则惑其无。又高称圆顿。哆谈无碍。以忻厌是迂涂。取舍为两橛。然果悟圆宗。忻厌何尝不圆。果证无碍。取舍亦岂有碍。必欲离净土而谈唯心。舍弥陀而言本性。横隔自他。割裂事理。如实料简。仅成恶取空见岂若炽然存念。决定求生。了则念卽无念。生卽无生。不了亦无念之念。无生之生。以诸佛心内众生。念众生心内诸佛。不问智愚。咸归觉海。一念相应一念佛。念念相应念念佛。佛是本觉。念是始觉。始本相合。当下究竟。能所歴然。能所性绝。至圆至顿。真实无碍。超越一切法门。名为三昧中王。此六方调御。所以极力称扬。歴代祖师。所以尽心修劝也。胜超大德。矢修净业。欲使大千众生。各各承当此事。爰立大册。广劝缁素。或自念。或转请。或以口赞。或别册襄。自念则念念肳合佛性。化人则人人顿会菩提。用心善且广矣。特序之。为同有佛性者告。
　　　【象岩禅人化斋十万八千僧疏】
　　人但知佛法重。不知僧之重也。但知僧以佛法重。不知佛法以僧重也。无僧则法轮息。法轮息斯佛慧命绝矣。故较福田于末世。无尚供僧也。僧固不同。有真实僧。有清净僧。有哑羊僧。有无惭僧。夫真实名胜义。清净名世俗。非胜义则世俗不尊。非世俗则胜义无寄。故应真大士。地上菩萨。每现身世俗中。不但同修清净。亦且混迹无惭。所以警肉眼凡夫。令知僧相不可忽也。是故为僧者。应善自料简。诫无惭哑羊之行。由清净而进真修。供僧者。应一切恭承。视哑羊无惭之俦。如真实之偕净侣。然后触目所遇。罔非胜田。职此之由。感贤格圣。傥心生分别。虽供五百罗汉。不如值一凡夫僧矣。象岩开士。欲置僧田百亩。歴三祀未成。因询余所以难成之故。予为屈一指曰。僧田置。必代得善继。否非废则私。又为屈第二指曰。一亩半亩人畏不前。又为屈第三指曰。庵田不徧十方。狭且陋。开士憬然曰。然则当如何。余曰。莫若放开怀抱。直下消豁。普化若腴若瘠之人。等供在彼在此之众。一文一粒。总投胜田。杜未来愚人私废造业之愆。开现在是人多寡随心之善。驯致之。数奚止十万八千。地奚局江左浙右。时奚限三载告完。念念中普与法界含识供养法界僧宝。尽未来际。无有疲厌。一一檀那。一文一粒。悉能徧供一切僧伽。一一僧伽。一齿一颊。悉能徧受一切供养。论施福洪纤无碍。论受用凡圣交参。只此现前日用。的是普贤所行境界。其谛信力行之。
　　　【募刻校正梵本诸大乘经疏】
　　窃观初祖传道。棱伽印心。五叶流芳。金刚证悟。盖真能解脱文字者。方为寂灭言辞也。西来大意不明。东土群儿失眼。以魔说而拟解佛冤。以不通而妄称不立。自他俱误。宗说两伤。嗟乎。昔日欲豁醒沉酣。秖贵点开生面。今日欲力振时獘。必须率由旧章。譬如为圣为贤。舍六经四书无准的。成佛作祖。唯大乘经典为司南。顾法道陵夷。誵讹匪一。不但不能如教起修。抑且不能善解义趣。不但不能善解义趣。抑且不能校正文言。如梵网戒经。僧徒传诵。而错谬尤多。金刚般若。举世受持。而增损愈甚。法门衰替。有自来矣。呜呼。末世行人。根日钝。障日深。空腹高心。盲修瞎炼。旣同夜卽之诮。且落无闻之殃。非具总持者。校其差迟正其文义。何以开发妙解。策进真修也哉。莲洲居士。觅此诸经。校正善本。手书重梓。用广流通。诚稀有良缘。最胜法喜也。大心缁素。感深今昔者。其蚤暮速成之。
　　　【化铁地藏疏】
　　洪钟具无边音性。一击而顿彻铁围。地藏圆同体大悲。瞻礼而顿蒙与拔。幽冥之觉悟可期。现在之障缘宜转。灵峰心怀礼公。旣已铸钟打钟。复思是像作像。虽丹青刻画。咸皆性同虚空。而炼就纯钢。可表坚固不坏四德非尘。藉一尘而圆显。三身无像。卽影像以妙彰。寄语高贤。共行檀施。助铁者。如正因心发。法身妙果可登。助炭者。如了因心发。般若光明可悟。助食用者。如缘因心发。解脱神通可基。从大士而发其心。正是全性起修。由众信而成此像。正是全修在性。如是事。如是理。如是因。如是果。真语实语。谛思谛行。
　　　【五蕴禅人掩关化供给疏】
　　从古学人。未有不拨草瞻风。广参博访者。未闻枯守一室。能坐进此道也。然具眼乃可参方。力学方能具眼。顾力学之法。或决择于师友。或藉境以炼心。至若咿唔一室。又力学之变局也。五蕴禅人。拟闭关习教律。从关转关。在禅人决当由世界而忽悟对治之益。因事成事。在善信正可借外护而密操教授之权。直待飜转关棙子时。方信自他功德。皆不诬矣。
　　　【涵白关主礼忏持呪募长生供米疏】
　　迷真起妄。谁不造业。业有轻重。果报随之。于中转重令轻。转轻令尽。独赖有忏悔一门耳。重业而能深悔。业遂冰消。轻罪而不革心。终成定业。故经叹二种健儿一不作罪。二作已能悔。不作罪。固是稳当。作而能悔。悔力若深。弥称勇健。三世诸佛。始从名字初心。极至等觉后际。罔不以五悔为进修方便。当知作法忏能灭业障。取相忏。能灭报障。无生忏。能灭烦恼障。三障圆灭。三德圆成。三身圆显。直捷痛快。所谓屠刀放下。便成佛也。涵白开士。痛念前非。善思补过。拟掩关普为法界众生。改往修来。当知甫发此心。定业已转。予为授大悲心呪行法。幷授地藏菩萨灭定业真言。总为净除根尘习气种子之良药。勤行之六时不缺。一心不乱。则自度度他。法皆具足。勿忧助道乏缘也。人谁不有无量业。谁不欲与真实行人。同入忏摩清净海中。随喜一法。无俟他人劝也。
　　　【玄素开士结茅修止观助缘疏】
　　教观之道不明。天下无真释。如学思之致不讲。天下无真儒也。儒之道在尽心知性。故笃行一事。必在学问思辩之终。大易略思辩。益以宽居。宽居卽思辩异名也。以其心领神会故曰宽以居之。以其善巧决择故曰慎思明辩。圣学渊源。必须向此关透去。方无卤莽灭裂之虞。佛道以见性明心为指归。以信行法行为方便。信行秉教。岂废观心。法行观心岂容离教。是以西天诸祖。无不贯通三藏。深入诸禅。南岳天台。弘通般若法华。亦未尝不以观心为要。目足并运。入清凉池。否则钻他故纸。终招说食数宝之讥。冷坐蒲团。未免暗证无闻之祸。学不思则罔。思不学则殆也。法流东土。门庭渐岐。立法者本属一时救病权宜。展转相传。遂成水火。宗教相非。性相相角。台贤相排。原其故则各是。执其辞则并非。而又教下之人。罔思修证。宗乘之士。多落险涂。致令行果无成。教道几熄。惟台岭一宗。始从智者章安。中歴荆溪四明诸老。近复得妙峰幽溪诸大师。相继而兴。教观双举。信法两被。故能超贤首慈恩诸教之观道寥寥。亦胜曹洞临济等宗之教法贸贸。东南一丝。信可系佛法九鼎于不坠。末世津梁。舍此安从邪。玄素开士。儒林隽雅。忽悟无常。顿从发落。依栖台岭。足不出幽溪之户者数年。抱病参求。晨昏不废。学问思辩之功。可称弗得弗措者矣。笃行一事。今正是时。拟遵如来顾命。以头陀行。往阿兰若。但欲正修。先须方便。五缘之内。四事为先。是在有志为真儒者。助成此真释事业。余每谓非真释不足以治世。是以一切三宝。常能拥护世闲。而真儒亦足以出世。是以一切有道国王大臣长者居士。常能忆持佛嘱。具正眼者。必能深达此意。知世闲福田有在矣。
　　　【刻占察行法助缘疏】
　　易曰。积善之家。必有余庆。积不善之家。必有余殃。书曰。惠迪吉。从逆凶。惟影响。作善降之百祥。作恶降之百殃。因果报应之说。未尝不彰明较著于世间也。但儒就现世论。未足尽愚者之疑情。自释典入支那。僃明三世果报。益觉南宫所悟。及孔子尚德之称。事理不切业。不能转定业。逮大乘会中。始广明格外深慈。建胜异方便。依万法唯心缘生无性之理。设取相无生二忏。以通作法之穷。然后罪无大小。障无浅深。依教行持。悉堪消灭。如赫日当空。霜露顿收也。昧者谓重罪许忏。开造罪门。葢不惟罔识佛菩萨之弘慈。亦岂知儒者之了义。孔子曰。过而不改。是谓过矣。忧悔吝者。存乎介。震无咎者。存乎悔。葢明示人以自新之端矣。夫罪有重轻。事非一槪。世法不能治。佛法治之。作法不能治。取相治之。取相不能治。无生治之。则究竟离苦解脱之法。不得不归功佛门。又不得不归功观音地藏诸大士也。观音应十方世界。尤于五浊有缘。地藏游五浊娑婆。尤于三涂悲重。如父母等爱诸子。而于幼者及无能者。尤所钟情。此占察善恶业报经。诚末世多障者之第一津梁也。坚净信菩萨殷勤致请。释迦牟尼佛珍重付嘱。三根普利。四悉咸周。无障不除。无疑不破。三种轮相。全依理以成事。故可卽事达理。二种观道。全卽事而入理。未尝执理废事。又复详陈忏法。卽取相。卽无生。初无岐指。开示称名。观法身。观己身。顿同一致。乃至善安慰说。种种巧便。不违实理。此二卷经。已收括一代时教之大纲。提挈性相禅宗之要领。曲尽佛祖为人之婆心矣。予依经立忏。程用九居士捐资。幷募善信助成之。此正欲立立人。欲达达人。之极致也。谁谓学佛非儒者分内事哉。
　　　【万鉢缘疏】
　　一滴水耳。龙得之为云为雾。普洽寰区。其功果在水邪。在龙邪。抑非水与龙之功邪。谓功在水。则均此一滴胡遇曝炙而遂干。渴人饮之不润其舌。谓功在龙。则置诸高原。尚不免热砂之痛。宛转之苦。谓功不在龙与水。胡二物相遇。遂得相成。龙旣不可思议。水亦不可思议。噫。此可悟法界妙理矣。而更可喻修证要门。葢水犹福也。龙犹慧也。水龙之性。卽真如法性也。傥水性非真如性。本不能周徧法界者。纵遇真龙。岂能令其腾波涌浪。傥龙性非真如性。本不能神明出没者。纵遇真水。岂能令其变化飞腾惟以称性之龙。御称性之水。龙灵而水亦灵。以称性之水。得称性之龙。水妙而龙更妙。福慧二涂。亦复如是。修福不修慧。福则有漏有为。有分剂。有穷尽。修慧不修福。慧则无光无焰。无力用。无庄严惟以称性之福。资称性之慧。如得水之龙虽小亦不可欺称性之慧作称性之福。如遇龙之水。虽少亦不可尽。而福慧二轮。又以同一法性故。皆不可思议。傥一尘福聚不等法界。胡能使二钱微供。顿超匿王四十里灯。傥一念真明不彻全体。胡能使一放屠刀。便预贤劫千佛大数。是以修慧必须真。莫类蛇虺之不能腾驾。修福不须择。莫如海鼈之但夸水多。然慧门严真伪之辩。取舍贵精。福门融大小之岐。随缘愈妙。所以出家三学。讨究归于师友。日用四事。供膳托于檀那。师友必择而后精。檀那必等而后普。欲行等慈。诚莫若万鉢缘之设矣。人输一鉢。为力甚易。集众成万。为福甚多。如一室中具足万灯。一一灯明。各徧室内。当知施一鉢者。卽已圆具万鉢功德。又况灯灯相续。焰焰转明。熟食除暝。功徧一切。寕止万鉢功德而已。多亦法界。少亦法界。少法界故。一鉢不必愧其薄。多法界故。无数鉢不宜见其奢。古人云。善人行善。惟日不足。华严云。十大愿王。无厌无足。请于此法性海中。兴大法云注大法雨。滴滴总归大海。莫问斯水何来。亦莫问斯水何去矣。
　　　【蕴空精舍募建华严阁疏】
　　法流震旦。经帙琳琅。最富莫若华严。最简莫若心经。究其指趣。广略互收。如心经照见五蕴皆空一语。人皆知之。未审以何为照也。若照以邪慧。谓死后无相为空。照以声闻般若。则六分推析。觅我了不可得为空。照以缘起般若。则体虚无性如幻如梦为空。照以不共般若。则二边叵得离过绝非为空。惟照以甚深般若。则色等诸法。全卽法界。体绝纤尘。量穷横竖。徧具徧含。无障无碍为空。依此修观。则法法随心。名观自在。尘尘圆具。亦名普贤。妙智融彻。亦名文殊。大慈普覆。亦名弥勒。法身真常。亦名毗卢。上中下三部华严。一语可蔽。巍巍宝阁。焕乎在心目闲。何俟谋诸土木邪。然华严六相明宗。不有坏之。孰成之。不有别孰彰其总。不有异孰显其同。则土木一案。正十玄门所谓托事表法生解也。惺凡。请以此自惺惺他。
　　　【海灯油疏】
　　劫初人有身光。不假日月。身光渐减。日月出生。而日月有时不照。则继以膏火。此膏火功德。不惟等于日月而已。日月属悲田。灯火供养。悲敬双具。又况地藏大士。以无缘慈力。同体悲心。示居九子峰头。徧救尘沙含识。肉身灵塔。四海归依。由是有海灯之供。当知一茎光照。全彰自性妙明。缘善旣孚。正了同显。傥谓是事相是尘缘无关修证者。则离事谈理。离境觅心。理若龟毛。心同兔角。谁与万善庄严。成两足果哉。昔有盗寺物剔佛灯者。尚感多劫身光之报。况以好心施供。藉大士慈悲。俾焰焰普烛幽涂。方将续如来慧灯。耀法界宝炬。若自若他。同开长夜幽关。又岂止生死中乐报已邪。请速发心。毋贻后悔。
　　　【九华芙蓉阁建华严期疏】
　　予每谓地藏本愿一经。当与八十一卷华严并参。华严明佛境界。称性不可思议。本愿明地狱境界。亦称性不可思议。一则顺性而修。享不思议法性之乐。一则逆性而修。受不思议法性之苦。顺逆虽殊。全性起修。全修在性。一也。一念迷佛界不思议性。则常寂光土。应念化成刀山劔树炉炭镬汤。一念悟地狱不思议性。则泥犁苦具。应念化成普光明殿。寂灭道场。迷悟虽殊。性德无增无减。又一也。然性德虽无增减。非逆顺不属迷悟。而迷之为九界逆修。遂感分段变易二死苦报。悟之为佛界顺修。遂成菩提涅槃二种转依。迷为三惑。悟为三智。逆修为十恶五逆。顺修为六度万行。生死为三界四相。转依为三身四德。苦卽法身。惑卽般若。业卽解脱。谚谓推人扶人。只是一手。赞人毁人。只是一口。大佛顶谓如水成冰。冰还成水。讵不信然。然则芙蓉九朶。信可与华严九会。同其表法。岂谓地藏本愿经。仅谈地狱因果事相而已。况华藏世界。安住大莲华中。如来成道。亦坐宝莲华。而优鉢罗。波头摩等地狱。亦复名青莲华。赤莲华。可见一名。一喻。一事。一法。皆悉具足十界。在当人迷悟顺逆何如耳。不思议法性。体非群相。不碍诸相发挥。又奚闲于地狱及寂光哉。愿诸开士。率诸檀越。卽以此为顺修因缘。开发正悟。则铁围两山。卽是金刚菩提道场。无令火焰幻作金莲。斯大妙矣。
　　　【九华山营建众僧塔疏】
　　福田有二。曰敬曰悲。敬田以田胜。悲田以心胜。供舍利而福等虚空。敬田也。泽及枯骨。万世称为仁主。悲田也。一田功德。已不思议。况悲敬具足者乎。夫罗汉四果。证入无生。永离我执。旣入涅槃。不爱枯骨。凡夫比丘。未断思惑。傥尸骸暴露。则神识不安。神识不安。可悲也。堂堂僧宝。可敬也。矧凡圣莫测。神圣渊府。龙蛇混居。安知肉眼所谓凡僧。非卽大士曲示乎。是故随供一骨。罔不具悲敬二田。九华为天下第一名山。乃荒原暴骼。悚目伤心。予初到山。首以此事经怀。适有众耆。快为鼓舞。不揣陋拙。倡作先声。其有见闻随喜无论若缁素。若少若多。旣投最胜之因。必克无上之果。敬则成佛道而有余。悲则度众生而无量。系以偈曰。僧相堂堂。福德之海。纵令朽骨。福性奚改。起塔供养。应至梵天。况复丈许。讵云不然。大士示形。徧在生死。青淤朽骨。黄金锁子。弹指合掌。的的真因。谁为证佐。妙法华经。
　　灵峰蕅益大师宗论卷第七之三
　　灵峰蕅益大师宗论卷第七之四
　　　　　　　　　　　　　　　　　　　　　　　　　　　　　　古歙门人成时编辑
　　　【募造敬字庵疏】
　　　【净然沙弥化念佛疏】
　　　【忍草沙弥化念佛疏】
　　　【建盂兰盆会疏】
　　　【敷先开士守龛助缘疏】
　　　【善生开士饭僧功德疏】
　　　【重修观音庵疏】
　　　【大悲圆行疏】
　　　【结社修净业兼阅华严大钞助缘疏】
　　　【募刻憨山大师全集疏】
　　　【庐山五乳峰法云寺重造大殿疏】
　　　【念豆儿佛疏】
　　　【金陵三教祠重劝施棺疏】
　　　【水陆大斋疏】
　　　【疏二】
　　　【募造敬字庵疏】
　　娑婆世界以音声语言为教体。故一一文字。皆佛祖慧命圣学源流所关也。敬字卽敬文宣至圣。与迦文世尊。其开昏愦而培智种者。岂浅鲜哉。温陵为文献之邦。素称佛国。今者有敬字庵之设。此洙泗道源所浚。亦西竺心光所映也。人皆可以为尧舜。凡有心者。皆得作佛。请从事于斯语。则凡点画纸墨之委弃者。皆可见尧于墙。见佛于瓦砾矣。抑更有告焉。一切字纸断断可与六经三藏同观。而六经三藏断断不可与一切字纸同视。庵成请勒斯语。
　　　【净然沙弥化念佛疏】
　　
　　经云。一称南无佛。皆已成佛道。此言正因佛性。人人本具。故称性所起缘了二因。必与正因同得究竟也。是以念佛三昧。名为三昧中王。普摄一切三昧。修此三昧。凡有三种。一者惟念他佛。二者惟念自佛。三者自他俱念。修虽有三。成功则一。一念他佛者。托阿弥陀佛果德庄严。为我所念之境。专心注意而忆念之。或忆名号。惑想相好。或缘四十八愿。往昔洪因。或思力无畏等。现在胜德。或观正报。或观依报。总名为念他佛。贵在歴歴分明。一心不乱。则三昧功成。径登净域。如东林诸上善人。卽其证也。二念自佛者。观此现前一念介尔之心。无体无性。横徧竖穷。离过绝非。不可思议。具足百界千如。种种性相。与三世佛。平等无二。如此观察。功深力到。圆伏五住。净于六根。豁破无明。顿入秘藏。如西天四七。东土六祖。及南岳大师。天台智者。卽其证也。三自他俱念者。了知心佛众生。三无差别。众生是诸佛心内众生。诸佛是众生心内诸佛。托彼果上依正。显我自心理智。如观经云。是心作佛。是心是佛。由我心性本具功德不可思议。诸佛果中威力不可思议。故感应道交。自他不隔。极果圆因。称理映发。如永明寿楚石琦所修法门。卽其证也。方便多门。归元无二。随行一辙。俱得到家。切勿疑虑。自隔要津。今净然沙弥。栖心净土。兼以此法广化有缘。当知只此一念。便可作大势至法王子眷属。慎无自轻自屈。更愿见者闻者。深心随喜。共登莲籍。亦慎无自藐藐他。庶几同圆种智。而五浊可空也。勉之哉。
　　　【忍草沙弥化念佛疏】
　　弥陀如来。以四十八愿。摄化十方。势至大士。以念佛三昧。游此世界。当知末世众生。舍净土一门。而求脱生死。不可得矣。佛法无多子。久常难得人。一时勇猛。不若终身无倦所以慈云大师。示晨朝十念法门。飞锡尊者。阐一念得生妙旨。今忍草沙弥。发心普劝缁素。修此念佛三昧。每日从十万起以至一百。或惟十声。下至日念一声。不拘数之多寡。但以终身不闲断为则。将此饥餐渴饮工夫。用作宝地珍池左券。傥能一念中。顿破无明。便超寂光净土。顿断尘沙。便超实报净土。顿断见思。便超方便净土。纵未断惑。五浊渐澄。佛光渐露。登同居净土。永脱轮回。固无惑矣。普愿见者闻者。于此便作东林胜会想。于一切登名莲簿者。便作十八高贤想。则一心普念三世佛。而念佛三昧了了现前矣。
　　　【建盂兰盆会疏】
　　予观世出世。至德要道。皆无有胜于孝慈者也。世闲非孝慈。无以成圣贤。出世非孝慈。无以作佛祖。顾孝慈之名一耳。实则有四焉。养父母育子孙。令皆得欢喜者。世界悉檀也。前可继。后可传。令皆得生善者。为人悉檀也。顺几谏。严庭训。令皆得灭恶者。对治悉檀也。底豫允若。佑启咸正。令皆得入理者。第一义悉檀也又一世之父母固然矣。推而极之。不有无始以来。歴劫生身之重恩乎。一家之子孙固然矣。扩而充之。不曰法界含灵皆犹吾赤子乎。是以儒者。且尽其道于目前。佛氏幷充其致于累劫。儒者且举其端于宇内。佛氏幷穷其量于刹海。儒非故为拘虚。而佛非故为荒诞也。儒者引而不发。以示厥始。佛氏充无不尽。以究其终。不啻如金声玉振焉。所以自大法东渐。千有余载。达人高士。罔不会心。至若昌黎晦庵辈。虽极力诋之于前。不免倾心味之于后。良以孝慈宗旨。终无闲然故也。今七月十五日。为大目犍连度母设供之辰。夫目连果证应真。六通第一。而欲报慈恩。尚须三宝众僧之力。况吾辈乎。吾辈生匪空桑。心非顽石。念罔极之深恩。怀终天之永戚。自非托事盂兰。曷以略伸积悃。所言盂兰盆者。此飜解倒悬器。葢冥涂之苦。不啻倒悬。今以净器僃陈佳供。能令剧苦永脱故也。凡厥孝子慈孙。慎勿徒为大言。以自饰曰。吾父吾祖。灵应在天。何当久滞三涂。咦。难言之矣。旣未闻出世四谛法门。又未必遵行三归五戒十善。轮回之苦。谁能免者。傥于此日。悬悬致望。子若孙之福济。而竟置之漠然。于心安乎。且经又言之矣。若父母现在者。福乐百年。若七世父母。自在化生。入天华光。此则功德利益。又不止于仅解倒悬而已。仁人君子。宜何如努力以共成斯会也。诗曰。孝子不匮。永锡尔类。吾甚为儒之希圣贤。释之希佛祖者望之。
　　　【敷先开士守龛助缘疏】
　　有世闲孝道。有出世孝道。世闲之孝。就养无方。立身行道是已。出世之孝。精修道业。广度累劫是已。至世出世孝。两擅其美。如黄梅睦州者。殆不多得。今于敷先开士见之。开士青山名族。世习东鲁礼乐。方壮之年。发心学佛。徧游真寂博山之门。以法力愿力。劝其乃尊。长斋修道。躬奉甘旨二寒暑。又劝以圆现僧相。几一载而西逝。葢年已八十六矣。仍停龛虎丘麓。日夕梵呗。将以愧天下之为人子而不孝者。幷一洗佛门无父之冤。噫。惟学佛然后知儒。亦惟真儒乃能学佛。不肖出家。父未葬。母未养。本图大事旣明。然后作织屦计。而夙障深重。致令慈母舍我西驰。终天之憾。寤寐永叹。开士独能生尽其养。死尽其诚。旭也真愧死无地矣。方外云踪。不能稍助薪水。聊赘空言。徧为仁人孝子。宣此至情。其有喜心乐助。俾开士完此一段最后孝思。亦锡类弘慈也。
　　　【善生开士饭僧功德疏】
　　买死马头。则千里之马至。饭寻常僧。则三乘圣僧格。此必然之理。无足怪者。世人妄生分别。竞欲舍凡取圣。而郭永定居士。知凡圣一体。自发心饭万僧。复化人饭万僧。非自行檀施。不足转化他人。非广化结缘。不足满自愿力。可以劝矣。
　　　【重修观音庵疏】
　　普门示现。无刹不是全身。何成何坏。须知示坏示成。皆与吾人作增上缘耳。苟向大士施一文一粒。譬如投滴水于大海。顿同海体。尽未来时。决不消竭。兹者躬逢大慈悲父。借大板卷倾颓之古观音庵。为说法处。借恒元开士为说法人。恒元深达此妙借法门。又借予代为普门说法。予谓恒元日。有助此嘉猷者。弗问多少。汝悉与授阿耨多罗三藐三菩提记可矣。
　　　【大悲圆行疏】
　　观音大士。与娑婆最有因缘。而大悲陀罗尼。尤为密传心印。秘要法门。葢以不思议心。持不思议语。则不思议熏。不思议变。真如螟蛉呪子。不觉其肖之。速也。顾此呪自四明尊者。设立行法后。从元至明。未尝绝倡。一传于天台。再传入武林。坛仪供具。于斯为盛。而法式理观。不免有字经三写。乌鸢成马之虞。余向游吴越。每欲稍正其讹。乃久诵水潦鹤者。竞嫌昏耄。付诸永叹而已。祖堂湛持开士。思如法构坛严像。余喜此方缁素。未染讹习。犹可与正其始也。爰赘片言。使坛仪供具。如法先成。庶法式理观。次第毕举。如是则若显若密。若禅若教。皆一以贯之矣。
　　　【结社修净业兼阅华严大钞助缘疏】
　　阿弥陀佛。以法界藏身。示成道于极乐。则有四十八愿。广摄群机。毗卢遮那佛。亦以法界藏身。示成道于娑婆。则有普贤十大愿王。导归安养。是故欲求生净土。须究华严宗。欲识华严宗。须求生净土。或笑曰。华严事事无碍法界。当处卽常寂光。何为舍此求彼邪。应之曰。旣事事无碍。卽于此求彼。又何碍也。旣当处卽常寂光。卽西方亦常寂光也。常寂光固无可舍无可求。亦何碍舍何碍求。如是舍寂光秽。求寂光净。生则决定生。去则实不去。生则实不生。去则决定去。何碍之有。其人罔措。余曰。汝若不会。请问之毗卢遮那。汝若不能见毗卢遮那。请问之普贤愿王。汝若不能见普贤愿王。请向十字街头合掌语诸人曰。乞施我一文钱。当必有告汝者矣。
　　　【募刻憨山大师全集疏】
　　此方之机。以文字为教体。故儒号文宣。佛号迦文。由性天垂文章。文章可闻。卽性天可闻也。由文章达性天。性天不可闻。卽文章亦岂可闻哉。佛法入支那。渐事义解。达磨初来。直指人心。见性成佛。一洗文字习气。可谓炙病得穴。然仍以棱伽印心。文章性天。未始判然为二明矣。数传后。棱伽一经。又复流为名相。于是诸大宗匠。竞出手眼。拯济挽回之。要皆超情离见。解粘去缚。破尽凡夫心识。令与修多罗合而已。未有敢违背佛语。自张见帜者也。流至今日。五宗公案。不几又成名字学问乎。惟吾憨翁大师。乘夙愿力。本从西方再来。始出长干。发足行脚。便有香象截流气槪后五台雪里。绝后再苏。沛若江湖。落笔无滞。悯末世无闻暗证。旣昧佛语。亦失佛心。故多有著述。而法语诗文等四十二卷。皆老人随自意语。尤多醒发人处。法眷虚中。缮写成帙。呈诸牧斋钱太史。一无赖沙门。冒从太史公处诒稿而去。今高足某。继乃师志。乞余一言。转白檀信。余感师翁梦中接引深恩。愧无以报。爰涕泣书此。
　　　【庐山五乳峰法云寺重造大殿疏】
　　华严经云。若人欲了知。三世一切佛。应观法界性。一切惟心造。葢自无始以来。直至尽未来际。惟此一心。无有一时一刻不造种种五阴。造种种世闲。造种种国土者也。造而成也。无所从来。造而坏也。无所至去。可不谓惟心乎。故世有达惟心者始可与商所造。亦惟有善所造者。始可与悟惟心耳。今人局视此心。曾不能知心外无法。又复卑视事造。曾不能知事外无理。故语以庄严佛刹。辄云不必著相。嗟嗟。相固不必著矣。非相又安可著邪。若达惟心。则相卽非相。是心造殿。是心是殿。何著之有。设不以其心造殿。又将以其心造种种敝恶依正。安得顷刻有不造时。而造殿为佛界妙缘。缘因若熟。了因必发。了因若发。正因必彰。方知造卽非造。回视枉此心力。造余襍业。驾言无造。终不免轮回者。岂可同年语哉。匡庐五乳峰法云寺。日遂颓圯。其徒某不离吾人心内。创此良缘。而吾为缁素之愿造佛界。不愿造九界者告如此。
　　　【念豆儿佛疏】
　　雪山有药。名毗伽摩。眼若见之。眼得清净。鼻若嗅之。鼻得清净。身若触之。身得安隐。若以涂鼓。军中击之。所有毒箭。应身拔出。嗟嗟。一茎草耳。何以厥功若此。愚者未免疑之。阿弥陀佛。万德尊主因积僧祇。果圆十劫。愿王无尽。福慧无穷。散心一称其名。亦灭八十亿劫生死重罪。彼疑一茎草者。又安能深信无惑哉。有念佛者。不纪以珠纪以豆。又将豆供海众。使其沦肌肤浃骨髓。乃至徧身毛孔。咸放佛光。八万四千户虫。咸得度脱。此之功德。难议难思。念豆施豆。功德平等。豆为法界。十方诸佛。三世导师。皆在一粒豆上转大法轮。现宝王刹。此豆邪。非豆邪。非豆非非豆邪。能信此一粒豆者。可以无疑于一茎草矣。重说偈曰。此豆泥丸突出难分剖。非豆咽下分明无处躲。非豆非非豆。大家倾出摩竭斗。
　　　【金陵三教祠重劝施棺疏】
　　三教深浅。未暇辩也。而仁民爱物之心则同。夫仁爱非外铄也。行于荒原旷泽。见骸体纵横。枯骨狼藉。未有不怵惕恻隐者。充恻隐之心。仁不可胜用。儒以之保民。道以之不疵疠于物。释以之度尽众生。如不龟手药。所用有大小耳。故吾谓求道者。求之三教。不若求于自心。自心者。三教之源。三教皆从此心施设。苟无自心。三教俱无。苟昧自心。三教俱昧。苟知此心而扩充之。何患三教不总归陶铸也哉。心足以陶铸三教。乃名能尽其性。亦能尽人物之性。尽人物之性。乃知民不止吾胞。物不止吾与。是故一民饥。我之饥也。一民寒。我之寒也。一枯骨未葬。我未葬也。合天下之苦。以为己苦。合天下之善。以为己善。故莫大乎与人为善。俾一滴善。同归至善海中。无分剂。无穷尽。斯可与言尽性之道也已。金陵三教祠。自癸亥倡施棺。主其事者。为了玄大德。二十年施三万余具。了玄去世兼值变更。事遂寝。今流离梵独。倍于昔时。狐狸蝇蚋。徧于野壑。仁人君子。急议续行。亦此心万不容己者。而吾因得引其说而申之。昔孟子谓孝子掩亲诚是。然仁人过之。虽非亲友。颡亦必泚。视亦必睨。当知一切有情。本来同体。是名一本。然则视父母同路人者。恶之至也。薄之极也。视路人同父母者。善之大也。慈之厚也。一人善。致天下祥。一念慈。回宇宙泰。况合众善为善。普众慈为慈。功德可思议哉。昔天帝与阿修罗战。乍胜乍退者再。由世有一人。欲作善事辄欲止者再故也。或问予曰。匹夫一念进退。何遂关天帝胜负。予曰。如天平。两处各二十两。傥以一分益彼一处。彼则偏重矣。故曰。天下者。天下之天下。又曰。以身观身。以天下观天下。今各捐分文铢两。俾泽及枯骨。观身观天下胥在此已。
　　　【水陆大斋疏】
　　佛祖统纪云。梁武帝梦神僧告曰。六道四生。受苦无量。何不作水陆大斋。拔济之。帝问沙门。无知者。唯志公劝广寻经论。必有因缘。帝卽遣迎大藏。积日披览。创立仪文。三年而成。乃建道场于夜分。亲捧仪文。悉停灯烛。而白佛言。若理协圣凡。愿拜起灯烛自明。或体式未详。灯暗如故。言讫。一礼。灯烛皆明。再礼宫殿震。三礼天雨华。天监四年二月十五日。就金山寺修设。帝临地席。诏祐律师宣文。当时灵响。不能僃录。周隋之际。此仪不行。至唐咸亨中。西京法海寺英禅师。梦泰山府君。请往说法。独坐方丈。见异人前告曰。向于泰山府君处。窃睹尊容。世有水陆大斋。可益幽品。文是梁武所集。今大觉寺吴僧义济得之。愿师往求。如法修设。师寻诣大觉。果得其文。遂于月望修斋。斋毕。向之异人。与徒属十数。来谢曰。弟子秦庄襄王也。又指其徒曰。此范睢。穰侯。白起。王翦。张仪。陈轸。皆秦臣也。咸坐本罪。囚幽阴府。昔梁武金山设会。前代纣王之臣皆得脱免。弟子是时亦暂息苦。以狱情未决。未获脱。今弟子与此辈。幷列国君臣。皆承法力。得生人闲。言讫而隐。自是英公。常设此斋。流行天下。至有宋咸湻年闲。有谓金山越王疏旨。专为平昔仕宦。报效君亲。未见平等修供之意。力挽志磐法师。续成新仪六卷。绘像二十六轴。自宋至明。又歴五百余岁。云栖大师。依此仪稍事改削。行之古杭。智旭曾于云栖躬逢盛举。见其坛法精严。事理僃明。罗十法界于一堂。运三观心于刹海。真不思议功德也。丙戍。游金山。索彼仪文观之。汗漫馍糊。不可寻究。葢由磐公较定后。行于四明。世称南水陆。而金山旧仪。被宋元以来世谛住持。附会添襍但事热闹。用供流俗士女耳目。世称为北水陆也。云栖大师具择法眼。故不从北从南每设供结界密护。除主坛一人。表白二人。斋主一人。香灯五人外。余人例于幙外瞻礼。不得入内坛坛内人出入。必皆易衣澡浴。所以得名如法供养不似诸方滥张圣像。任男女襍沓游观。致使饮酒食肉。吞烟啖［艹/秝］之人。皆得熏薉尊仪也。新都郑千里长公完德。三藏殿主人七净。新都杨长公。江寕陈旻昭。欈李谭埽庵。欲令此法重得流通。津度靡极。顾此法源流。惟旭颇能考知其详。敢僭述缘起。为贤达告。
　　灵峰蕅益大师宗论卷第七之四终
　　灵峰蕅益大师宗论卷第八之一
　　　　　　　　　　　　　　　　　　　　　　　　　　　　　　古歙门人成时编辑
　　【瑞光了一源禅师传（幷赞）】
　　【武林万安云禅师往生传】
　　【吴兴智福优婆夷往生传（幷赞）】
　　【松陵鉴空寕禅师传】
　　【璧如惺谷二友合传（幷赞）】
　　【诵帚师往生传】
　　【自观印阇梨传】
　　【妙圆尊者往生传（幷赞）】
　　【莲居庵新法师往生传】
　　【新安程季清传（幷赞）】
　　【影渠道山二师合传】
　　【传】
　　　【瑞光了一源禅师传（幷赞）】
　　了一禅师。长洲县。周氏子。少以侠闻里族。年二十三。忽思出世。礼瑞光寺蓝园远公。命名定源。因见踏著称锤硬似铁语。甚疑之。昼夜无闲。有省。又疑如何是鬼神搜不破之机。畱心多载。更有悟入。云门湛然禅师。游吴。师呈所见。湛印可。嗣后惟诵圆觉经为夜课。昼则阅大般若。应事接物。依然如故。略不表异也。万歴丙辰。腊月十六日。谓竺瑶净公等曰。吾将长逝。因取歴选二十六日。且曰。人止一死。不足奇。吾先作死法。汝等随喜。乃结跏趺坐。从足至顶。渐皆如冰。约一时。复苏曰。人怕死无别况。如温水中浴。暖被中睡。只懒得起耳。至期合寺各有付嘱。命合罂三载。后开视之。又谓其学人无云曰。吾平日教汝法华。且道纸是法华耶。字是法华耶。诵是法华耶。若会。无边宝藏一时领去。不会则更读三十年。仍喝一喝云。且道此一喝。与全部法华。是同是别。又喝一喝。大笑趺坐而逝。众奉全身塔于本寺土山。世寿四十有六。僧腊二十有四。以依四安乐行。不畜徒众。衣鉢无嫡传。今净公配入祖祠。春秋不忒云。赞曰。宗门中事。妙在潜修默证。肳合教乘。彼解一机一境。便满盘卖弄。蔑视经典者。适培生死根苗耳。源公去来自在。岂仅蒲团参悟之力。良由般若圆觉以印心。和光同尘以应世。故虽无出世机缘。而末后光明。已照天地也。增上慢人。闻师之风。愧矣。
　　　【武林万安云禅师往生传】
　　吉祥寺万安禅师。讳大云。杭仁和郭氏子。弟妇吴氏完节苦修。师因感发。往永庆寺出家。受具于云栖。居北郊。笃志净业。相依者众。湛然源静主。钦其素履。舍庵为十方院。师按此地。古有吉祥寺。率诸善友。力复旧观。不数年。佛宇僧寮。灿然毕备。共住规约。一秉云栖之制。往来禅侣。接待殷勤。不营田产。不置柴山。百一所需。悉任外缘。弗涉邪命。痛革时弊。力追古风。丛席稍成。示微疾。卽绝饮食。减语言。专修净业。凡阅一月。妇幷女曹省视之。诃曰。弥陀不念。念我何为。临终语上足智经曰。为我洒埽。佛来迎矣。扶身趺坐。念佛而逝。世寿五十九。僧腊十一夏。妇大法。弟妇大海。男智首。女智音。甥女智真。并出家修道云。
</div>
    <div class="pagination">
<a href="灵峰蕅益大师宗论_page22.html">上一页</a><span>...</span><a href="灵峰蕅益大师宗论_page18.html">18</a><a href="灵峰蕅益大师宗论_page19.html">19</a><a href="灵峰蕅益大师宗论_page20.html">20</a><a href="灵峰蕅益大师宗论_page21.html">21</a><a href="灵峰蕅益大师宗论_page22.html">22</a><span class="current-page">23</span><a href="灵峰蕅益大师宗论_page24.html">24</a><a href="灵峰蕅益大师宗论_page25.html">25</a><a href="灵峰蕅益大师宗论_page26.html">26</a><a href="灵峰蕅益大师宗论_page27.html">27</a><a href="灵峰蕅益大师宗论_page28.html">28</a><span>...</span><a href="灵峰蕅益大师宗论_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
