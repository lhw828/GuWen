<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 1 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 1 页/共 86 页</h1>
    <div class="content">
　　
　　
　　妙法莲华经台宗会义（一）
　　妙法莲华经台宗会义卷一之一（有序）
　　序品第一
　　妙法莲华经台宗会义卷一之二
　　妙法莲华经台宗会义卷一之三
　　方便品第二
　　妙法莲华经台宗会义卷一之四
　　
　　
　　
　　妙法莲华经台宗会义卷一之一（有序）
　　古吴后学蕅益智旭述
　　
　　　或问蕅益子曰。吾闻讲法华者。莫善于台宗。是故智者大师妙悟之后。以不思议四无碍辩。宣玄义文句二书。章安尊者记为各二十卷。不异阿难结集。迨荆溪尊者。又以释籖转翼玄义。文句记转翼文句。于是教观大明。称为中兴烈祖。依之修证。得道如林。虽有圣人复起。不能复赘一辞矣。曩曾见子纶贯跋云。譬如崔灏黄鹤楼诗。足使李白阁笔。予亦服膺此语。今乃无故复事管城。何哉。蕅益子曰。噫。此予万不得已之苦心也。方予寓温陵述纶贯也。盖欲诱天下之学人。无不究心于三大部也。今屈指十余年矣。舌敝耳聋。曾不能劝得两人三人正事教观。辄以浩繁而兴望洋之叹。倘不稍事节略。则玄籖妙乐诸圆顿法。甘使其终置高阁乎。曰。若是。则但节录文句及文句记。例如妙玄节要可耳。何以更科。易文。窜入己意。直名为会义耶。曰。是尤不得已也。古者经疏各行。故疏于经义之奥者。则发挥不厌深详。而于经文之显者。则分科点示而已。后人强欲以疏合经。遂使经文句读割裂。今欲随文演义。而仍不伤经文血脉。科安得不稍更乎。智者大师。辩才敷演。章安于大师示寂之后。方斆阿难结集。虽全合大师之义。未必一向皆是大师之文。故笔力古朴。不事雕巧。惟久读方知其妙。初心之士。对卷茫然。文安得不稍易乎。荆溪尊者。精金百炼。文义俱深。然亦微有六朝风气。稍拂时机。至其阐泄大师言外之旨。并非循行数墨者之所能知。不几亦为窜入己意乎。夫法华经藏。深固幽远。智者大师能契其源。岂复尽宣其委。章安尊者能记其概。岂复尽录其详。卽荆溪尊者能阐其要。亦岂复尽析其曲折哉。兹以凡愚千虑一得。用逗时宜。安得畏背古之讥。而不竭寸明。用附窃取其义之科也耶。然则知我者。其惟会义。罪我者。其惟会义也已。己丑仲冬五日下笔故序。
　　
　　将释此经。大文为二。初题目。二入文。题目有二。初经题。二品题。经题具如玄义释籖。略如妙玄节要。兹不复说。今先释品题。然后入文。
　　
　　品题共二十八。今先释序品。余品到文方释。
　　
　　序品第一
　　序者。训庠序。谓阶位宾主问答悉庠序也。又次由述三义。如是等五事冠于经首。次序也。放光六瑞。起发之端。由序也。问答释疑。正说弄引。叙述也。具此三义。故称为序。品者。梵云跋渠。此翻为品。义类同者。聚在一段。故名品也。或佛自唱品。如梵网心地。或结集所置。如大论所述大品般若。本唯三品。（一序。二魔事。三嘱累。）或译人添足。如罗什译摩诃般若成九十品。今药王本事。是佛唱。妙音观音等。是结集家。梵文中诸品先足并非译人所添。诸品之始。故言第一。
　　
　　入文为三。初通叙迹本两门。二别说迹本两门。三流通迹本两门。释此为四。一因缘。二约教。三本迹。四观心。始从如是。终于而去。皆以四意消文。而今略书。或三二一。贵在得意耳。所以用四释者。广则令智退。略则意不周。我今处中说。令义易明了。因缘。亦名感应。众生无机。虽近不见。慈善根力。远而自通。感应道交。故用因缘释也。夫众生求脱。此机众矣。圣人起应。应亦众矣。此义更广。处中在何。然大经云。慈善根力。有无量门。略则神通。神通卽是应之异名。对感卽名感应。设应虽众。不过于慈。求脱虽多。讵出于感。故感应二字。处中明矣。夫十方机感。旷若虚空。教法弥广。何名处中。今论娑婆国土。音声佛事。则甘露门开。依声教释。并以金口为本。不少不多。中说明矣。夫应机设教。教有权实浅深不同。将本望迹。机多教异。其迹必广。何名处中。今置指存月。亡迹寻本。迹多虽广。论本唯一。处中明矣。夫寻迹迹广。徒自疲劳。寻本本高。高不可极。如数他宝。自无半钱。但观己心之高广。扣无穷之圣应。机成致感。逮得己利。故用观心释也。证因缘者。方便品云。十方诸佛。为一大事因缘故出现于世。证约教者。方便品云。以种种法门宣示于佛道。大经云。粗言及輭语。皆归第一义。证本迹者。寿量品云。今天人阿修罗。皆谓我少出家。去伽耶城不远。得三菩提。然我实成佛已来。无量无边阿僧祇劫。以斯方便导利众生。五百受记品云。内秘菩萨行。外现是声闻。实自净佛土。示众有三毒。又现邪见相。我弟子如是。方便度众生。此则师弟皆明本迹。证观心者。譬喻品云。若人信汝所说。卽为见我。亦见于汝。及比丘僧。并诸菩萨。当知随有所闻。谛心观察。于信心中。得见三宝。闻说。是法宝。见我。是佛宝。见汝等。是僧宝也。今且约三段示因缘相。众生久远蒙佛善巧。令种佛道因缘。中间相值。更以异方便。助显第一义而成熟之。今日雨华动地。以如来灭度而灭度之。复次久远为种。过去为熟。近世为脱。地涌等是也。复次中间为种。四味为熟。王城为脱。今之开示悟入者是也。复次今世为种。次世为熟。后世为脱。未来得度者是也。取意而说。其间节节作三世九世为种为熟为脱。以如是等因缘。故有序分也。众见希有瑞。颙颙钦渴。欲闻具足道。佛乘机设化。开示悟入佛之知见。故有正说分也。非但当时获大利益。后五百岁。远沾妙道。故有流通分也。次约三段示约教相。此序非为人天清升作序。非为二乘小道作序。不为卽空通三作序。不为独菩萨法作序。乃为正直舍方便但说无上佛道作序耳。此正不指世间为正。不指萤光析智为正。不指灯炬体法智为正。不指星月道种智为正。乃指日光一切种智为正也。此流通非为杨叶木牛木马而作流通。非流通半字。非流通共字。非流通别字。纯是流通圆满修多罗满字法也。次约三段示本迹者。久远行菩萨道时。宣扬先佛法华经。亦有三分上中下语。亦有本迹。但佛佛相望。是则无穷。今别取释迦最初成佛时所说法华三分上中下语。专名为上。名之为本。何以故。最初成佛。初说法故。中间行化。助大通智胜然灯等佛。宣扬法华三分者。但名为中。但名为迹。何以故。前有上故。前有本故。今日王城所说三分。但名为下。但名为迹。乃至未来永永所说三分。亦指最初为上为本。譬如大树。虽有千枝万叶。论其根本。同宗一根。不得传传相指也。次约三段示观心相者。当约己心。论戒定慧为三分。修行则戒初。定中。慧后。若法门则慧为本。定戒为迹。又戒定慧。各各作三分。戒三分者。初前方便。中白羯磨。后结竟。定三分者。初二十五缘。中正观。后历缘。又善入出住。为定三分。慧三分者。空序。中正。假为流通。已约三分示四种相。当用此义。始从如是。终讫作礼而去。悉作四意消文。行者善思量之。盖若无初因缘释。则尚不殊外计。然因缘语通。通于一化。须知今乃大事四悉。非余感应。开显四悉。一道无外。久远四悉。诸经所无。观心四悉。一观徧收。以此四悉。通于始末。约教等三。亦须徧述。若无次约教释。不辨偏小。故以四八。简开废等。望昔教部。今方真实。一切能诠。无复异称。故须明之。以彰妙典。若无三本迹释。谁知迥出。一期教中所谭身土。中间今日。无非迹施。指彼大通。犹如信宿。先愚密教。复迷迹身。至此方祛。守株尚昧。若无四观心释。将何以辨能诠教功。将何以为久成行本。故一一句。入心成观。观与经合。非数他宝。方知止观一部。是法华三昧之筌第。总斯四义。方可略显一部旨归。当知二三尚略。一何能逮。故一一句得斯四义。则使句句咸异诸教。
　　
　　　（甲）初通叙迹本两门二。初闻法时处。二闻持之伴。
　　
　　　（乙）初闻法时处
　　
　　如是我闻。一时佛住王舍城耆阇崛山中。
　　
　　如是者。举所闻之法体。我闻者。能持之人也。一时者。闻持和合非异时也。佛者。时从佛闻也。王城耆山。闻持之所也。并下与大比丘等是闻持之伴。故云五事冠经首也。○因缘释如是者。三世佛经初。皆安如是。诸佛道同。不与世诤。世界悉檀也。大论云。举时方令人生信者。为人悉檀也。又对破外道阿欧二字不如不是。对治悉檀也。（阿无。欧有。一切外经。以二字为首。以其所计。此二为本。部内所明。不出所计。）又如是者。信顺之辞。信则所闻之理会。顺则师资之道成。卽第一义悉檀也。约教释者。诸经不同。如是亦异。不应一匙开于众户。又佛。阿难。二文不异为如。能诠诠所诠为是。今阿难传佛何等文。诠何等是。不可以渐文传顿是。以偏文诠圆是。传诠若谬。则文不如。文不如。则理不是。此义难明。须加详审。若云。佛明俗有文字。真无文字。阿难传佛俗谛文字。与佛说不异。故名如。因此俗文。会真谛理。故名为是。此则三藏经初明如是也。若云。佛明卽色是空。空卽是色。色空空色。无二无别。空色不异为如。卽事而真为是。阿难传佛文不异为如。能诠卽所诠为是。此则通教经初明如是也。若云。佛明生死是有边。涅槃是无边。出生死有边。入涅槃无边。出涅槃无边。入于中道。阿难传此出有入无。出无入中。与佛说不异。为如。从浅至深。无非曰是。此则别教经初如是也。若云。佛明生死卽涅槃。亦卽中道。况复涅槃。宁非中道。真如法界。实性实际。徧一切处。无非佛法。阿难传此。与佛说不异。故名为如。如如不动。故名为是。是则圆经初如是也。约本迹释如是者。三世十方。横竖皆尔。过去远远。现在漫漫。未来永永。皆悉如是。何处是本。何处是迹。且约释尊最初成道经初如是者。本也。中间作佛说经。今日所说经初如是者。皆迹也。又阿难所传如是者。迹也。佛所说如是者。本也。又师弟通达如是非始今日亦非中间者。本也。而中间而今日者。迹也。观心释者。观前悉檀教迹等诸如是义。悉是因缘生法。缘生卽空。卽通观也。因缘卽空卽假者。别观也。二观为方便道。得入中道第一义。双照二谛者。亦通亦别观也。上来悉是中道者。非通非别观也。文云。若人信汝所说。卽得见我。亦见于汝及比丘僧并诸菩萨。乃观行之明文也。信则论机。见则是应。卽因缘也。又信有浅深。见有权实。种种分别不同。卽约教也。又信法华之文。则见实相之本。若见身子之化。则见龙陀之本。（真谛云。须菩提是东方青龙陀佛。有引大宝积云。舍利弗成佛。号金龙陀。未检。）若见始成释尊。亦见久成先佛。若见千二百比丘八万菩萨者。亦见其本也。又闻经心信无疑。觉此信心明净。卽是见佛。慧数分明。是见身子。诸数分明。是众比丘。慈悲心净。是见诸菩萨。四番释如是竟。○因缘释我闻者。或云闻如是。盖经本不同。前后互举耳。大论云。耳根不坏。声在可闻处。作心欲闻。众缘和合。故言我闻。问。应言耳闻。那云我闻。答。我是耳主。举我摄众缘。此世界释也。阿难登座称我闻。大众皆悲号。适见如来。今称我闻。又文殊结集。先唱题。次称如是我闻。时众悲号。二并生恋慕善。此为人释也。阿难身与佛相似。短佛仅三指。（一指二寸）众疑释尊重出。或他方佛来。或阿难成佛。今唱我闻。三疑皆遣。此对治释也。阿难学人。随俗称我闻。第一义中。无我无闻。古来众释。同是因缘一义耳。于因缘中。前三尚自不周。况第一义。况约教等三耶。次约教者。释论明凡夫三种称我。谓我见。我慢。及世流布名字我。学人无我见。但二种。无学并无我慢。但一种。今阿难闻法时。是学人。无我见。能伏我慢。但随世名字。称我无咎。此用三藏意释我也。十住毗婆沙云。四句称我。皆堕邪见。佛正法中。无我谁闻。此用通教意也。大经云。阿难多闻士。知我无我而不二。双分别我无我。此用别教意也。（不二是登地。双照是地前。）又阿难知我无我而不二。方便为侍者。传持如来无碍智慧。以自在音声。传权传实。有何不可。此用圆教释我也。又正法念经明三阿难。阿难陀。此云欢喜。持小乘藏。阿难跋陀。此云欢喜贤。受持襍藏。阿难娑伽。此云欢喜海。持佛藏阿含经有典藏阿难持菩萨藏。盖指一人具四德传持四法门。其义自显三本迹者。若未会入。可言阿难随世名我。若发迹显本。空王佛所同时发心。方便示为传法之人。何所不能。四观心者。观因缘所生法。卽空卽假卽中。卽空者。我无我也。卽假者。分别我与无我也。卽中者。真妙我也。四番释我竟。次释闻者。阿难佛得道夜生。侍佛仅二十余年。未侍佛时。应是不闻。大论云。阿难集法时。自云。佛初转法轮。我尔时不见。如是展转闻。当知不悉闻也。展转从他。自他别故。闻不闻异。未闻者乐欲。已得闻者生喜。卽世界悉也。旧解云。阿难得佛觉三昧力。自能闻。卽为人悉。报恩经云。阿难求四愿。所未闻经。愿佛重说。又云。佛口密为说也。胎经云。佛从金棺出金臂。重为阿难现入胎之相。诸经皆闻。况余处说耶。卽对治悉。此经云。阿难得记。卽忆本愿。持先佛法。皆如今也。卽第一义悉。若约教者。欢喜阿难。面如净满月。眼若青莲华。亲承佛旨。如仰完器。传以化人。如泻异瓶。此传闻闻法也。欢喜贤。住学地。得空无相愿。眼耳鼻舌诸根不漏。传持闻不闻法也。典藏阿难。多所含受。如大云持雨。此传持不闻闻法也。阿难海是多闻士。自然能解了是常与无常。若知如来常不说法。是名菩萨具足多闻。佛法大海水。流入阿难心。此传持不闻不闻法也。今经是海阿难。持不闻不闻之妙法三本迹者。如上四闻。皆迹引。而本地不可思议。以本事高难量故。本理深难思故。本迹化莫测故。四观心释者。观因缘法。是观闻闻。观空。是观闻不闻。观假。是观不闻闻。观中。是观不闻不闻。（云云）一念观者。妙观也。（云云）四番释我闻竟。○因缘释一时者。肇师云。法王启运嘉会之时。此世界悉也。论云。迦罗是实时。示内弟子时食时著衣者。为人也。三摩耶是假时。破外道邪见者。对治也。若时与道合者。第一义也。约教者。若见谛已上。无学已下。名下一时。若三人同入第一义。名中一时。若登地已上。名上一时。若初住已上。名上上一时。今经是上上一时也。本迹者。前诸一时。迹也。久远实得之一时。本也。观心者。观心先空次假后中。次第观心也。观心卽空卽假卽中。圆妙观心也。此之粗妙。各有观与境合。名为一时。相卽观者。乃今经观也。四番释一时竟。○因缘释佛者。劫初无病。劫尽多病。长寿时乐。短寿时苦。东天下富而寿。西天下多珠宝多牛羊。北天下无我所无臣属。如此时处。不感佛出。八万岁时。乃至百岁时。南天下未见果而修因。故佛出其地。此世界释也。日若不出。池中未生生已等华。翳死无疑。佛若出世。则有刹利婆罗门居士。四天王乃至有顶。此就为人释也。三乘根性。感佛出世。余不能感。善断有顶种。永度生死流。此就对治说也。佛于法性。无动无出。能令众生感见动出。而于如来实无动出。此就第一义说也。次约教者。佛名觉者知者。于道场树下。三十四心断正使习气。知觉世间出世间总相别相。觉世卽苦集。觉出世卽道灭。亦能觉他。身长丈六。寿八十。老比丘像。卽三藏佛自觉觉他。带比丘像。现尊特身。一念相应。断余残习者。卽通佛自觉觉他。单现尊特相。坐莲华台。受佛职者。卽别佛自觉觉他。隐前三相。唯示不可思议如虚空相。卽圆佛自觉觉他。故像法决疑经云。或见如来。丈六之身。（藏）或见小身大身。（通）或见坐莲华台。为千百亿释迦说心地法门。（别）或见身同虚空。徧于法界。无有分别。（圆）卽此义也。（科注云。今经正彰开显。开前三教果头之佛。卽是圆教法身之佛。故三十二相。相相无边。卽是尊特。亦卽法身。所以龙女赞云。微妙净法身。具相三十二。）三本迹者。一佛为本。三佛为迹。（此寄本中体用。）中间示现。数数唱生唱灭。皆是迹也。唯本地四佛。皆是本也。（迹中体用俱迹。本中体用俱本。）四观心释者。观因缘所生心。先空次假后中。皆徧觉也。观心卽空卽假卽中。是圆觉也。（觉秖是智。应以六卽判之。若以此。望前三释。则境智。卽因缘佛也。藏等四观。卽四教佛也。中望空假。卽本迹佛也。己心卽是。卽观心佛也。）四番释佛竟。○因缘释住者。能住住所住。所住卽忍土王城。能住卽四威仪住世未灭。此世界也。又住者住十善道。住四禅中。此为人也。又住者住三三昧。卽对治也。又住者住首楞严。卽第一义也。次约教者。三藏佛。从析门发真无漏。住有余无余涅槃。通佛。从体门发真无漏。住有余无余涅槃。别佛。从次第门入。住秘密藏。圆佛。从不次第门入。住秘密藏。前三佛住。能所皆粗。后一佛住。能所皆妙。今经是圆佛住于妙住也。三本迹者。三藏佛应涅槃。慈悲垂迹。生身住世。通佛誓愿慈悲扶余习。度众生作佛事。别圆佛。皆慈悲熏法性。愍众生故。垂应法界。当知四佛。住本佛住。以慈悲故。住于忍土王城。威仪住世。是名迹住。四观心者。观住于境。或住无常境。卽空。卽假。卽中等境。以无住法。住于境中。故名为住。（无住之言。通于四教。粗智谓住于理实无。若在圆中。便成绝待。）四番释住竟。○因缘释王舍城耆阇崛山。具如文句。不录。约教者。像法决疑经云。一切大众所见不同。或见娑罗林地。悉是土砂草木石壁。或见七宝清净庄严。或见此林是三世诸佛所游行处。或见此林卽是不可思议诸佛境界真实法体。例知此义。四见不同。所住旣然。能住亦尔。本迹者。本住王三昧三德之城。迹居忍土王城。本住三德大涅槃山。迹居灵鹫。又本迹各有灵鹫。寿量品云。常在灵鹫山本也。观心者。王卽心王。舍卽五阴。心王造此舍。若析五阴舍空。空为涅槃城。此观旣浅。如见土木。若体五阴舍卽空。空为涅槃城。卽通教也。若观五阴舍。因灭是色。获得常色。受想行识。亦复如是。此之四德。常为诸佛之所游处。卽别教也。若观五阴卽法性。法性无色受想行识。一切众生。卽是涅槃。不可复灭。毕竟空寂舍。如是涅槃。卽是真如实体。乃圆观也。又色阴无知。如山。识阴如灵。受想行三阴如鹫。观此灵鹫山无常。卽析观也。观此灵鹫山卽空。体空观也。观灵卽智性。了因。智慧庄严。鹫卽聚集。缘因。福德庄严。山卽法性。正因不动。三法名秘密藏。自住其中。亦用度人。卽别圆二观也。（云云）中者。佛好中道。升中天。中日降中国。中夜灭。皆表中道。今处山中。说中道也。（常好中道。赴欲也。升中天。中日降。为人也。中夜灭。对治也。说中道第一义也。诸教皆有中道。但分有体无体之殊。本迹者。观圆理。本中也。示离断常。迹中也。今经是开显之中。若约观者。卽空卽中。具二中也。）初闻法时处竟。
　　
　　　（乙）二闻持之伴二。初列众。二总结众集。
　　
　　　（丙）初列众三。初声闻众。二菩萨众。三襍众。诸经多尔。旧云有事有义。事者。逐形迹亲　。声闻形出俗网。迹近如来。证经为亲。故前列。天人形乖服异。迹非侍奉。证经为疎。故后列。菩萨形不检节。迹无定处。旣不同俗。复异于僧。故居中。义者。声闻欣涅槃。天人著生死。各有所偏。菩萨不欣不著。居中求宗。故在两间。释论意亦尔。此一解似两释。事解似因缘。义解似约教。（事似因缘。须具四悉。义似约教。复须论八。事卽身也。故云亲疎。义卽谛理。故云涅槃等。形服异故。卽世界。亲者生善。疎者破恶。不亲不疎。卽第一义。于有义中。旣约三谛。以谛对教。则四可识。于藏等四。辨渐等四。其义可知。又两二乘并欣涅槃。及四菩萨。并不欣不著。故皆居中。唯诣实理。兼能利人。故居中求宗。超彼凡圣。若以入中为菩萨。卽指别教地上。圆教始终。）本迹解者。声闻内秘外现。何常保证涅槃。天人皆大萨埵。岂复耽染生死。皆是迹引二边。而本常中道也。观心释者。从假入空观。卽偏破生死。从空入假观。卽偏破涅槃。中道正观。无复前后。（亦应更约因缘明观。诸教开显。及本迹观。）
　　
　　　（丁）初声闻众二。初比丘众。二比丘尼众。
　　
　　　（戊）初又二。初多知识。二少知识。
　　
　　　（己）初又三。初举类明数。二明位叹德。三列名总结。
　　
　　　（庚）今初
　　
　　与大比丘众。万二千人俱。
　　
　　与大比丘众。是举其气类。万二千人。是明其大数也。与者。共义。释论以七一解共。谓一时。一处。（世界）一戒。（为人）一心。一见。（对治）一道。一解脱也。（第一义）若历教应各明七一。三藏一七一。（同感佛时。同鹿苑处。同别脱戒。同一切智心。同无漏正见。同三十七道。同有余涅槃。）通教二七一。（分利钝故。利兼圆别。应云三七。且通总说。同为一例。）别教无量七一。（自行。化他。横竖皆四门。门门四悉。入者不同。）圆教一七一。（发心毕竟二不别故。）若未发迹。正是三藏通教中七一。若至开三显一。卽得入圆教七一也。大者。梵语摩诃。此言大。亦言多。亦言胜。器量尊重。为天王等大人所敬。故言大。升出九十五种外道之上。故言胜。徧知内外经书。故言多。又数至一万二千。故言多。今明有大道故。有大用故。有大知故。故言大。胜者。道胜。用胜。知胜。故言胜。多者。道多。用多。知多。故言多。道卽性念处。大于一切智外道。用卽共念处。胜于神通外道。知卽缘念处。多于四韦陀外道也。（大卽世界。多卽为人对治。胜卽第一义。）约教释大多胜者。大人所敬等。是三藏中释耳。大者。大力罗汉所敬也。多者。徧知生灭卽无生灭法也。胜者。胜三藏四门也。此通教释也。又大者。体法大力罗汉所敬也。多者。恒沙佛法皆知也。胜者。胜二乘人。此别教释也。又大者。诸大菩萨所敬也。多者。法界不可量法悉知也。胜者。胜诸菩萨也。此圆教释也。本迹者。此诸大德。久为诸佛之所咨嗟。本得胜幢三昧。超诸外道先已成就种智徧知。迹来辅佛行化。示作爱见中大多胜。欲引乳入酪。又作三藏中大多胜。欲引酪入生酥。示方等中大多胜。欲引生酥入熟酥。示作转教般若中大多胜。欲引熟酥入醍醐。故作法华中大多胜也。然其本地。大多胜久矣。观心者。空观为大。假观为多。中观为胜。又直就中观。心性广博。犹若虚空。故名大。双遮二边。入寂灭海。故名胜。双照二谛。多所含容。一心一切心。故名多也。比丘者。含怖魔破恶乞士三义。魔乐生死。此人出家。复化余人俱离三界。乖于魔意。魔用力制。翻被五缚。但愁惧而已。故名怖魔。出家人必破身口七恶。故言破恶。夫在家。三种如法养命。一田。二商。三仕。出家人。佛不许此。唯乞自济。身安道存。福利檀越。故名乞士。三义相成。卽比丘义也。（怖魔卽世界。乞士卽为人。破恶卽对治。出界卽第一义。）初受戒修定修慧。已有破恶怖魔乞士三义。非独后心。依经家。皆叹后心比丘耳。此皆三藏意。若历缘求真名乞士。破障理之惑名破恶。修此行怖四魔。卽通教义。若历三谛求理名乞士。除通别惑名破恶。怖八魔十魔者。卽别义。若卽生死求实相味。名乞士。达烦恼卽菩提。名破恶。魔界卽佛界者。是圆教义。若未发迹。但明前二义。若已显本。具后意也。本迹者。本登涅槃山顶。与无明痴爱父母结业妻子别。出分段变易家。久除五住。何恶不破。获真法喜。如食乳糜。更无所须。持中道道共尸波罗密摄众生戒。魔界降伏。卽佛界如。堪任乘御。本地功德。久已成就。为调伏众生。迹示五味比丘。传引众生。例如前释。观心者。观一念心。净若虚空。不为二边桎梏所碍。平等大慧。无住无著。卽名出家。以中观自资。活法身慧命。名乞士。观五住烦恼卽是菩提。名破恶。一切诸边颠倒。无非中道。卽是怖魔。（中观旣然。空假及以次不次等。对教可见。）众者。梵语僧伽。此翻和合众。一人二人三人。皆不名僧。四人以上。乃名为僧。事和无别众。法和无别理。佛常与千二百五十人俱。诸经或多少不定。释论明四种僧。不依净命。名破戒僧。不解法律。名愚痴僧。五方便。名惭愧僧。苦法忍去。名真实僧。此中但真实僧也。（四念。四善根。名五方便。众和合。世界也。佛常与。为人也。生物善故。释论下。对治也。简恶人故。此中下。第一义也。在真实故。）若依四教者。此僧历偏圆五味座。作同闻人。今正是圆教中证信也。本迹者。本与实相理和。又与法界众生机缘和。而迹为半字事理之僧。历五味中。引诸众生。观心者。初学中观。入相似位。旣未发真。惭第一义天。愧诸圣人。卽是有羞僧。观慧若发。卽真实僧。若异此者。卽前两僧。不依观行。名破戒僧。不解观相。名愚痴僧。举类竟。明数者。卽是一万二千人也。（数异。世界也。闻数生善。为人也。破恶入真。准例可见。不论约教者。教别数同。故无异释。若随数生解卽是教殊。问。凡诸列众及得道者。何故其数必全无缺耶。答。大论释大数五千分中云。若过若减。皆存大数。）本迹者。本是一万二千菩萨。迹为万二千声闻也。观心者。观十二入。一入具十法界。一界又十界。卽百界。一界各十如是。卽千如。一入旣千如。十二入卽万二千法门也。
　　
　　　（庚）二明位叹德
　　
　　皆是阿罗汉。诸漏已尽。无复烦恼。逮得己利。尽诸有结。心得自在。
　　
　　阿罗汉。是明位。诸漏下。是叹德也。阿罗汉。或翻应真。或翻真人。或翻无著。不生。应供。或言无翻。而含三义。一无生义。不受后有故。二杀贼义。断尽见思故。三应供义。堪为福田故。此藏通二教意耳。若别圆者。非但杀贼。亦杀不贼。不贼者。涅槃是。是亦须破。故是杀贼义。（言不贼者。犹从二乘得名。若于圆别。尚名为贼。是故须杀。）不生于生。亦不生不生。无漏是不生。（取无为证。生于界外。不生是生。故不令生。）非但应供。亦是供应。（供彼所应。名为供应。如佛化为道人。送供于阿兰若比丘等。）皆叹别初地圆初住已上德也。本迹者。本得不受三昧。于二边无所著。故名不生。断五住惑。故名杀贼。能福九道。饶益众生。故名应供。方便度众生历五味传传作不生杀贼应供。皆迹也。又本是法身。迹示己利。本是般若。迹示不生。本是解脱。迹示杀贼。（本是平等大慧。无破不破。方能示迹诸教不生。本证解脱。无贼不贼。方能示迹诸味杀贼。本得法身。非应不应。方能示迹为应供耳。）观心者。空观是般若。假观是解脱。中观是法身。又从假入空观。亦有三义。乃至中道观。杀无明贼。不生二边心。供养此人。如供养世尊。方等经云。供佛及文殊。不如施行方等者一食充躯。此经云。毁赞佛。罪福犹轻。毁赞持经者。罪福甚重。何以故。佛无食想。久离八风。不为损益。施持经者。全肉身。续报命。生法身。增慧命。故有益。毁之忧恼退悔。若失好时。则不可救。故大损也。诸漏已尽无复烦恼两句。叹杀贼德。漏。卽三漏也。逮得己利句。叹应供德。三界因果。皆名为他。智断功德。皆名己利。己利具足。故成应供。尽诸有结心得自在两句。叹不生德。诸有。卽二十五有生处。结。卽二十五有生因。心自在。则慧必自在。定慧具足。乃俱解脱人也。本迹者。不生不生。名大涅槃。烦恼漏流。其源久竭。不复堕落二乘及凡夫地。卽本不生。法身智断实相功德。名本己利。得王三昧。破二十五有。显出我性。具八自在。名本杀贼。迹示二乘功德耳。观心者。中道正观。不漏落空假二边。二边烦恼灭也。能观心性。名为上定。衣珠秘藏。是己之物。卽己利也。正观中道。结贼则断。无结。故有亦断。二边不能缚心。故心自在。虽有烦恼。如无烦恼。不断烦恼而入涅槃。卽其义也。
　　
　　　（庚）三列名总结
　　
　　其名曰。阿若憍陈如。摩诃迦叶。优楼频螺迦叶。伽耶伽叶。那提迦叶。舍利弗。大目犍连。摩诃迦旃延。阿[少/免]楼驮。劫宾那。憍梵波提。离婆多。毕陵伽婆蹉。薄拘罗。摩诃拘絺罗。难陀。孙陀罗难陀。富楼那弥多罗尼子。须菩提。阿难。罗睺罗。如是众所知识大阿罗汉等。
　　
　　阿若下。是列名。如是下。是总结也。列名略举二十一尊者。佛诸弟子。皆备众行。而隐其圆能。各从一德标名。欲引徧好故耳。○憍陈如。姓也。此翻火器。婆罗门种。其先事火。从此命族。火有二义。照也。烧也。照则闇不生。烧则物不生。此以不生为姓。阿若者。名也。此翻已知。或言无知。非无所知。乃是知无耳。若依二谛。卽是知真。以无生智为名也。又诸经论。称为了本际。或知本际。若依四谛。卽是知灭。或翻为得道。增一阿含云。我佛法中。宽仁博识。初受法味者。憍陈如为第一。（世界悉檀）佛昔于饥世。化作大鱼。闭气不喘。木工五人。先斫鱼肉。佛誓于来世。先度此人。先愿与其无生。故云阿若。又迦叶佛时。九人学道。五人未得果。誓于释迦法中最先开悟。本愿所牵。前得无生。故名阿若。（为人悉檀）夫巨夜长寝。无人能觉。日光未出。明星前现。憍陈如初得无生智。譬若明星。在众明之始。一切人智明。无前陈如。最先破暗。莫过明星。一切人暗灭。无前陈如。故名阿若。（对治悉檀）太子入山学道。父王遣五人追侍。二是母党。三是父党。二人以欲为净。三人以苦行为净。太子苦行时。二人舍去。太子舍苦行受饮食酥油暖水。三人又舍去。太子得道。先为五人说四谛。陈如最初称解。故名阿若。（第一义悉）约教者。从观判教。理则易分。故委以观而分别之。况万二千。陈如居首。无生乃是诸观之宗。欲令闻名识行。例人知心故也。三藏教者。盲。譬无生智。镜。譬无生境。阴界入头等六分。譬现在因。像。譬未来果。若开眼取镜。形对像生。愚故不断绝。若闭眼如盲。则无所见。不见六分。是因不生。不见镜像。是果不生。故阿含经云。若谓有色。色是净。净卽生。非不生。若谓有受想行识。识是净。净卽生。非不生。若谓有受。受是乐。乐卽生。非不生。若谓有想行识色。色是乐乐卽生。非不生。若谓有想行。想行是我。我卽生。非不生。若谓有识色受。受是我。我卽生。非不生。若谓有识。识是常。常卽生。非不生。若谓有色受想行。行是常。常卽生。非不生。譬如执镜见面。面是生。非不生。若谓有五阴。悉是生。非不生。若能知色非净。乃至识非常。又能知色无常苦无我不净。乃至识无常苦无我不净者。是为不生。非是生。如盲执镜。不见像生。是为不生。非是生。旣知不生。宁复于中计我是色。计我异色。计我在色中。计色在我中。乃至识亦如是。如是观者。现因来果皆不生。如盲对镜。不见形像。是名观阴无生观智也。观入界者。海虽深广。亦有此彼岸。盖小水耳。若眼见色已。爱著贪乐。起身口意业。是为大海。沉没一切世间天人阿修罗。当知眼是大海。色是波涛。爱此色故。是洄澓。于中起不善觉。是恶鱼龙。起妒害。是男罗刹。起染爱。是女罗刹。起身口意。是饮咸自没。是为眼色无知而生无明爱。爱生故名为行。行生故名为业。业缚识为中阴。是为识生。所受胞胎。是为名色生。手足及头五疱成已。名六入生。六入对六尘。名触生。于尘别苦乐。名受生。于尘起染。名爱生。四方驰求。名取生。造身口意。名有生。应受未来五阴。名生生。未来阴变。名老生。未来阴坏。名死生。心中内热名忧生。发声大唤。名悲生。身心憔悸。名苦恼生。是名眼见色时。卽有三世十二因缘大苦聚生。非不生。耳鼻舌身意。色声香味触法。眼界乃至法界亦如是。是为入界生。非不生。云何不生。观眼色时。不种苦种。不生苦芽。不漏臭汁。不集蛆蝇。若种不生。则芽不生。则臭汁不生。则蛆蝇不生。故名不生。眼见色时起贪恚觉。是为苦种。念五欲法。是为苦芽。六根取六尘。是名臭汁流出。于六尘中。善恶竞起。是名蛆蝇。若知眼色无常苦空无我。则贪恚不生。念欲不生。取境不生。善恶行不生。是为不生。耳声等亦如是。眼界乃至法界亦如是。陈如最初得此三藏不生智。故名阿若。通教观者。譬如幻人。执幻镜。以幻六分临幻镜。覩幻像。像非镜生。非六分生。非镜六分合生。非离镜与六分生。旣不从四句生。则非内外中间。不常自有。亦无灭处。去不至东西南北方。性本无生。非灭生乃无生。性本无灭。非灭灭乃无灭。无生无灭。故曰无生。受想行识。亦复如是。十二入十八界亦尔。别教观者。镜譬法界。眼譬观智。青黄赤白小大长短。譬十法界。（青譬地狱因果。黄譬饿鬼因果。赤譬畜生因果。白譬人天因果。小色像譬二乘因果。大色像譬通菩萨因果。短色像譬别菩萨因果。长色像譬佛因果。）皆于镜中分别无谬。若欲自正。令九因果不生一因果生。若欲正他。令他九因果不生一因果生。依于法界。行菩提行。次第用析体观智。断四住生令不生。次用恒沙佛法。断尘沙烦恼。令无知不生。后用实相智慧。断无明。令根本不生。若无四住。则分段不生。若无无知。则方便不生。若无无明。则实报不生。生亦不生。不生亦不生。故名不生。圆教观者。譬如观镜团圆。（团圆譬理境。观卽譬智。）不观背面。（背譬无明。面譬智明。镜譬十界因。）不观形像。（形譬十界缘。像譬十界果。）非背非闇。非面非明。不取种种形容。不取种种檠像。但观团圆。无际畔。无始终。无明闇。无一异差别。圆观亦尔。不取十法界相貌。无善恶。无邪正。无大小等。一切皆泯。但缘诸法实相。法性。佛法。若色若香。无非实相。观烦恼业生。皆卽无生。本无生与不生。故曰无生。阴入界苦。卽是法身。非显现故。名为法身。障卽法身。贪恚痴卽般若。非能明故。名为般若。无所可照。性自明了。是为般若。业行系缚。皆名解脱。非断缚得脱。亦无体可系。亦无能系。故称解脱。解脱卽业不生。般若卽烦恼不生。法身卽苦不生。是三不生。卽一不生。是一不生。卽三不生。非三非一。故言不生。况变易烦恼业苦而非不生。（此应具须十乘十境及方便等。全指止观一部文也。）本迹者。是憍陈如。本自不生。非始不生。欲引乳为酪故。迹为初教不生。引酪为生酥故。迹为通不生。引生为熟故。迹为别不生。引熟为醍醐故。迹为圆不生。而其本地。住阿字门。谓一切法初不生故。若闻阿字门。则解一切义。皆非生非不生。垂迹引化。能为生不生。众生若能会圆不生。则同阿若。非本非迹。非生非不生。大事因缘。于兹毕矣。故下文云。富楼那种种变化事。我若具足说。众生闻是者。心则怀疑惑。卽其义也。阿含云。阿难持伞盖灯随佛后。大梵王持伞盖灯随陈如后。斯皆示迹而欲显本也。观心不生。约三观不生可知。如此释者。则随闻一句若人若法。皆成化仪。悉可为观。能令后代闻名起行。禀教识体。思迹覩本。寻其因缘。广照始末。若得此意。于一人所。于经一句。可以为上求境。可以识下化机。可以晓圣者化仪。可以了凡众禀益。可以达名义同异。可以知行等理殊。可以知随闻成观。可以解迹本人法。可以信化事长远。可以仰圣恩难报。可以知众生难化。可以知会理至难。他不见此。谓为繁芿。释憍陈如竟。○摩诃迦叶。此翻大龟氏。亦翻光波。亦翻饮光。名毕钵罗。因缘最广。略如文句。须者寻之。头陀第一。亲受佛嘱。为西土初祖。梵语头陀。此云抖擞。以十二行。抖擞十二种过。一者在阿兰若处。离愦闹过。二者常行乞食。离僧中食及受请过。三次第乞食。离拣择过。四者受一食法。离多求过。五者节量食。离贪味过。六者中后不饮果蜜等浆。离求欲过。七者粪扫衣。离好衣过。八者但三衣。离增减过。九者塜间住。离常乐倒计过。十者树下止。离怖畏过。十一者露地坐。离贪树过。十二者但坐不卧。离烦恼贼过。具如十二头陀经广明。五是住处法。五是食法。二是衣法。且约乞食明抖擞者。易得则生喜。难得则生嗔。得好则爱。得恶则忧。忧喜依色而起。卽色阴。受此忧喜。卽受阴。取忧喜相。卽想阴。忧喜卽是行阴。分别忧喜。卽识阴。忧喜卽意法二入。亦卽意法意识三界。界入阴。卽苦谛。我能乞食。卽我见。计有我无我。卽边见。以乞为道。卽戒取。以乞为实。卽见取。如是谛当。卽邪见。赞喜。卽贪。毁恚。卽嗔。我能。卽慢。被呵。卽疑。不了。卽痴。是为十使。历三界四谛。卽八十八使。名集谛。若识乞食中四倒。相似相续覆故谓常。适意谓乐。动转所作覆故谓我。薄皮覆故谓净。识四覆。无四倒。勤遮二恶。生二善。修四定。根。力。觉。道。是为道谛。于乞食中不计我。则痴灭。痴灭故爱灭。爱灭故嗔灭。嗔灭故不自举。则慢灭。慢灭故。被呵则无疑。无我故我见灭。我见灭故边见灭。不执是道。则戒取灭。不计为实。则见取灭。不邪执。则邪见灭。此十灭故。八十八使子缚灭。子缚灭故。果缚二十五有灭。是为灭谛。若于乞食中。不见四真谛。是故久流转。生死大苦海。若能见四谛。则得断生死。生死旣尽已。更不受诸有。是为乞食中抖擞观慧。衣法及住处法亦如是。是为三藏教头陀也。通教抖擞者。缘真证寂。则是住处。空慧为食。空心行诸行为衣。常性空。无不性空时。空慧抖擞。皆如幻化。妄想诸恶。寂灭不起。心心数法不行故。以不可得故。诸相应中。空相应最为第一。诸苦行中。空行第一。诸抖擞中。空慧抖擞最为第一。别教抖擞者。依于法身以为住处。（期心法身。修二德故。）般若为食。一切诸行。庄严遮覆。遮覆抖擞黑业之恶。般若抖擞烦恼之恶。法身抖擞生死苦恶。先抖擞分段烦恼业苦。次抖擞变易烦恼业苦。是为中道正观头陀。出过二乘所行苦行。圆教抖擞者。住处卽衣卽食。（本有三德。修得亦然。）但是一法。分别说三。一抖擞一切抖擞。（行衣）一切抖擞一抖擞。（慧食）非一非一切。（身处）于一切抖擞。无非实相。诸佛所行。是如来行。过诸菩萨。所行清净。本迹者。本与如来同坐毕竟空理。同得广大法身。同得无碍智慧。同得无量功德。内舍法爱。外无垢染。内外抖擞。本已清净。欲引乳味。事中抖擞。次引酪味。空中抖擞。次引生酥。别中抖擞。次引熟酥。圆中抖擞。观心者。卽空抖擞取相。卽假抖擞尘沙。卽中抖擞无明。一心中抖擞五住。（云云）○优楼频螺。此翻木瓜林。那提。此翻河。亦翻江。伽耶。此翻城。兄弟三人。并是事火外道。因缘出瑞应经及诸部律。约教者。如增一阿含云。优楼频螺能将护四众。供给四事。令无所乏。最为第一。那提心意寂然。降伏诸结。精进第一。伽耶观了诸法。都无所著。善能教化第一。是为酪中教意。若转入生酥。卽应耻小慕大。例则可知。若转入熟酥。卽应委业领教。若转入醍醐。如此经中得记作佛也。本迹者。住于三德。林卽般若。城卽法身水卽解脱。是为秘密本藏。而迹依林城水以度众生。观心者。正观心性中道不动。如城防敌。不动而动。如水净诸边颠倒。双照枯荣。如林蓊郁。三法相资。卽是连枝兄弟也。○舍利弗。此翻身子。亦云珠子。名优波提舍。此翻论义。智慧第一。因缘具如文句。约教者。若三藏智慧。卽是无学十智。断结证真。辅佛扬化。释论称为右面大将也。通教智慧者。如般若中自说所以为摩诃萨。谓我见众生见佛见菩提见转法轮见。破如此等见故。名摩诃萨。此慧异初教也。别教智慧者。当约五味分别。若从元初。但闻乳酪。不闻余味。发心修行。但行乳酪者。此是初教智慧。若但闻酪。酪不由乳。善恶之性。性本自空。不由修善破恶。灭色取空。但修卽空者。此是通教智慧。若从元初。得闻醍醐。为醍醐故。毂牛求乳。烹乳为酪。转酪为生酥。转生为熟酥。方得醍醐。修如此行者。卽是别教智慧也。若从元初。但闻牛食忍草。卽出醍醐。若能服者。众病皆除。一切诸药。悉入其中。为修此行。卽是圆教智慧也。本迹者。本住实相智度为母。从境生智慧。境卽是身。智慧是子。悲愍众生。迹为五味身子。欲转烦恼恶血。令成善乳。示为外道智慧。作大论师。欲烹乳为酪。示三藏智慧。为第二世尊。欲引酪为生酥。讷大现小。受净名之屈。欲引生酥为熟酥。安慰饶益同梵行者。于般若领教。欲引熟酥为醍醐。于法华初悟。斯皆迹中外现。而本地内秘。其实久矣。观心者。一心三观。摄得一切智慧。观心卽空。摄得酪智慧观心卽假。摄得二酥智慧及世智慧。观心卽中。摄得醍醐智慧。是名观心中一慧一切慧。一切慧一慧。非一慧非一切慧。（云云）○大目犍连。姓也。翻赞诵亦翻莱菔根亦翻胡豆。名拘律陀。神通第一。释论称左面弟子。约教者。依四禅。起十四变化。依观练熏修十一切无漏事禅。能作十八变。卽初教中神通。依空起慧。以空慧心修诸神通。卽通教中神通。次第依三谛习得神通。展转深入。过于二乘。卽别教神通。依于实相所得神通。不以二相见诸佛土。从真起应。不动真际。徧十法界。是则圆教神通。（云云言不以二相等者。不二卽实相。见土卽神通。依理而见。故云不二相见也。言云云者。令分别之。前二修得。后二发得。藏依事禅。通依真理。别地前助。圆任运发。前二名通名化。后二名密名应前二调伏物。后二见物机。前二可破坏。后二不可坏。前二在教道。后二在证道。前二身通唯现在。后二通三世前二圣位方修通。后二凡位俱修通。前二随依皆可修。后二必须有胜依。）本迹者。本住真际首楞严定。能于一念徧应十方。种种示现。施作佛事。以慈悲故。迹为五味神通。引令入极。观心者。观于一心倐有一切心。观一切心倏无诸心。心非有无。通至实相。○摩诃迦旃延。此翻文饰。亦翻扇绳。亦翻好肩。论义第一。约教者。依无常苦空无我。被断常见等。是初教论义。依空无所有不可得。破断常见等。是通教论义。依总持四辩。观机照假。以药逗病。破断常见等。是别教论义。依实相毕竟不有不无。破断常见等。是圆教论义。本迹者。本住福德智慧二种庄严。能问能答。为愍众生。迹为五味论义师耳。观心者。观智研境。境发于智。智境往复。卽观心论义也。○阿[少/免]楼駄。此翻无贫亦翻如意。佛之堂弟。天眼第一。约教者。依世禅发天眼。凡夫外道也。依无漏事禅发天眼。三藏意。依体法无漏慧发诸行。依诸行发天眼。通教意。依散善发肉眼。依禅发天眼。依真发慧眼。依俗发法眼。依中发佛眼。别教意。依实相发天眼。天眼卽佛眼。圆教意。又依散善修肉眼。依禅修天眼。三藏意。依空修肉眼天眼。通教意。次第修五眼。是别意。不次第修五眼。是圆意。本迹者。本住实相真天眼。不以二相见诸佛国。迹示半头天眼。观心者。观因缘生善心。卽肉眼。观因缘生定心。卽天眼。观因缘生心空。卽慧眼。观因缘生心卽假。卽法眼。观因缘生心卽中。卽佛眼。（云云）○劫宾那。此翻房宿。父毋祷房星而生。善知星宿第一。又与佛共一房宿而得证果。故以为名。约教者。析破根尘之舍。同佛栖真谛之房。三藏意。体达根尘。卽共如来同宿真谛之房。通教意。分别十法界根尘房舍。悉得见佛。别教意。于一根尘房舍。卽见一切房舍。见一切佛。圆教意。本迹者。本与如来同栖实相。迹示诸房宿耳。观心者。观五阴舍析空卽空。与化佛同宿。观五阴舍卽假。与报佛同宿。观五阴舍卽中。与法佛同宿。（云云）○憍梵波提。此翻牛呞。受天王供养第一。约教者。住天园。是示善。有牛嚼。是示恶。三藏意也。以牛嚼身得道。示恶非恶。居天园而牛嚼。示善非善。通教意也。示界内外善恶者。别教意。示善恶实相者。圆教意。本迹者。本住四无所畏。安住圣主如牛王第一义天。迹示牛呞。乐居天上也。观心者。观于心性中道之理。安步平正。其疾如风。（正用丈夫牛王。而通取白牛引驾。）○离婆多。此翻星宿。亦翻假和合。因二鬼争尸而得道故。坐禅入定。心不倒乱第一。约教者。析破五阴非我所有。三藏意。体达五阴本非我有。通教意。分别十法界五阴皆非我有。别教意。达五阴非我有非他有。见阴实相。圆教意。本迹者。本住日星宿三昧。迹示此名。观心者。观心念佛。见十方佛多。如夜观星。云云（前约教则寄假合。今本迹观星并约星宿。皆随便耳。见佛如星。般舟中意。观心下云云。应广引般舟三昧经。）○毕陵伽婆蹉。此翻余习。树下苦坐。不避风雨第一。约教者。灭慢故无慢。三藏意。卽慢无慢。通意。分别十法界高下。别意。八自在我。具足佛法。圆意。本迹者。本住常乐我净八自在我微妙梵声。迹示慢心恶口。观心者。观粗言輭语皆归第一义。（三观总别。俱第一义。所破之惑。俱得是粗。）○薄拘罗。此翻善容。年一百六十岁。无病无夭。常乐闲居第一。约教者。灭喧入真。三藏寂静。卽喧而真。通教寂静。离二边入中。别寂静。卽边而中。圆寂静。本迹者。本住大寂静定。长寿是常。无病是乐。不夭是我。寂静是净。居此四德之本。迹示六根寂静。观心者。心性中道。卽空卽假卽中。常乐我净观也。○摩诃拘絺罗。此翻大膝。舍利弗母舅。辩才第一。约教者。外通四韦陀。内通三藏。初教四辩。我无所得。辩乃如是。通教四辩。若名若义。徧十法界。别教辩也。依于实相。徧一切辩。圆教辩也。本迹者。本住口密口轮不思议化大定大慧。迹示大膝。观心者。观心卽空卽定。卽假卽慧。以严其心。（云云）○难陀。亦云放牛难陀。此翻善欢喜。有言卽律中跋难陀。约教者。事欢喜。理无欢喜。三藏意。卽事欢喜是理欢喜。通教意。欢喜地。卽别教。欢喜住。卽圆教。（住无欢喜之名。但约别地。证道旣同。故借地以名住。）本迹者。本住实际非喜非不喜。迹名欢喜。观心者。观心与理相似相应。名欢喜观。○孙陀罗。此翻好爱。亦翻端正。以妻彰名。难陀如前释。佛之亲弟也。约教者。俗谛有法喜。真谛无喜。三藏意。卽俗喜是真喜。通教意。从通法喜。有俗法喜中法喜。别教意。卽通喜具一切法喜。圆教意。本迹观心。如难陀中说。○富楼那。翻满愿。是其父名。弥多罗尼。翻慈女。是其母名。从父母以得名。故称为满慈子。说法第一。约教者。殷勤析法。所作已办。三藏愿满。体达卽空。于空得证。通教愿满。法眼具足。别教愿满。住秘密藏。圆教愿满。本迹者。本愿久满。迹为说法第一。示众生知识也。观心者。如止观中人行理等善知识观。（人是佛菩萨罗汉。行是六度道品。理是法性实际。）○须菩提。此云空生。亦云善吉。善业。善现。解空第一。约教者。灭色空智生。藏教意。体色空智生。通教意。从有智生空智。从空智生俗智。从俗智生中智。别教意。空生卽有智。亦卽俗智中智。是圆教意。本迹者。本住实相法身。迹示见空而生。观心者。不在内外中间。非自有。是为观心法身。○阿难。此云欢喜。或云无染。佛之堂弟。多闻第一。约教者。欢喜阿难。三藏也。贤阿难。通也。典藏阿难。别也。海阿难。圆也。本迹者。本住非欢喜非不欢喜。法身如虚空。智慧如云雨。能持能受。迹为欢喜也。观心者。与卽空假中相应故欢喜。从名字乃至真观相应。○罗睺罗。此云覆障。佛之子也。因缘如文句。密行第一。约教者。析法道谛障四住。三藏意。体法道谛障四住。通教意。次第三智障五住。别教意。一心三智障五住。圆教意。本迹者。本住中道。障塞二边。迹示覆障。观心者。卽假故障涅槃。卽空故障生死。卽中故障非生死非涅槃。○结云众所知识者。或言。知秖是识。或言。闻名为知。见形为识见形为知。见心为识。本迹者。本为众生作满字知识。迹为半字知识。观心者。如止观说。上来多知识众竟。
　　
　　　（己）二少知识
　　
　　复有学无学二千人
　　
　　次列少知识众。但举位明数而不叹德。呼此为少知识耳。凡不测圣。圣不以多识少识分优劣。但希高慕远者。以多识引之。藏名隐德退让者。以少识引之。随顺众生。故有若干。不可以多少之迹失其本也。约教者。藏教初二三果为学人。四果为无学人。通教离欲地前名学。已办地名无学。又九地皆名学。第十佛地名无学。别圆二教。或就功用无功用明学无学。或就具足未具足明学无学。又阿含中外道问佛。罗汉更学不。佛言。罗汉不作恶法。住于善法。学其无学。卽名为学。若尔。学人亦得称无学。何以故。齐其所断。不复更断。卽是无学。是为四句。就五方便。非学非无学。共成五句。约四教例亦应尔。则二十句。本迹者。本法身大士。居满字学无学位。众生应以半字学无学人庄严双树。传传引之。观心者。正观中道。不缘二边。中间卽是无学。能如是观。是名为学。又不缘而缘。名无学学。常如是观。名学无学。对未修者。成第五句。亦可约理为第五句。亦得三观各为五句。若约观门明数者。色心具十界十如。界如互论。卽二千也。初比丘众竟。
　　
　　　（戊）二比丘尼众
　　
　　摩诃波阇波提比丘尼。与眷属六千人俱。罗睺罗母耶输陀罗比丘尼。亦与眷属俱。
　　
　　摩诃波阇波提。此云大爱道。佛之姨母。本住智度法门。迹为千佛之母。生育导师。观解者。中观广博。名大。无缘慈。名爱。中理虚通。名道。大卽自行。爱卽化他。如以爱故受生。慈故涉有。道卽通自行化他也。六千者。数也。观解者。观六根清净具千功德。耶输陀罗。此翻华色亦翻名闻。佛在家时。有三夫人。一瞿夷。二耶输。三鹿野。本迹者。妻。齐也。岂有博地。为菩萨妻。故知本住寂定微妙法喜。迹为太子妻耳。观心者。观空无漏法喜。卽以鹿野表妻。（不生子故）观假道种智法喜。卽以耶输表妻。（生罗睺故。）观中法喜。卽以瞿夷表妻。（位最大故。）上来当分各明本迹观心。今更总论。显善权曲巧。明观行精微。总明本迹者。夫首楞严定。种种示现。称适根性。靡所不为。今且近论。若释尊托迹王宫。降神圣后。法身大士。皆辅佛行化。散影余家。若三十二瑞。金姿诞应。诸大士亦各各出生。或空室（须菩提）雨宝（满慈子）寄辨通梦。（舍利弗）若皇太子舍国捐王。逾城学道。诸大士悉从师请业。才艺兼通。为彼宗匠。若如来法轮初启。甘露门开。诸大士知化缘未熟。示同不受。分庭抗礼。崇我道真。能化所化。全生如乳。若所化缘熟。则素丝易染。池华早开。革凡成圣。转乳为酪。师宗为佛上首弟子。或智慧神通。辩才三昧。各各第一。共辅法王。更度未度。重熟已熟。于方等座。闻菩萨不可思议功德。则耻小慕大。如转酪为生酥。次闻般若摩诃衍门。初历色心。终于种智。含狭小大。出内取与。或共或别。或偏或圆。奉命领知。心渐通泰。如转生酥为熟酥。次闻法华。会天性。定父子。授记莂。付大乘。废三归一。如余四味。同一醍醐。不令一人独得灭度。皆以如来灭度而灭度之。法王法臣。大事出世。巧用方便。初用半字法。破二十五有之繁芿。成四枯双树。利益众生。次用半满法。破二乘之独善。成菩萨之广大。成四荣双树。利益圣人。后用常住满字。破二边之前后。成非枯非荣佛秘密藏。究竟利益。主将之功毕。大誓之愿满。故身子目连。于法华而息化。圣主赎命。斯亦不久。文云。如我本誓愿。今者已满足。如来不久。当入涅槃。唱灭之言。起自于此。二万灯明。迦叶佛等。皆于法华究竟。今佛师弟。皆于此经发迹。内秘菩萨行。外现作声闻。我实成佛已来。无量亿劫。以此推之。诸大罗汉。从法身地。俯影随缘。迹临万水。为学无学。作男作女。示道示俗首楞严力。靡所不为。方便善权。为若此也。如此总别两重消释本迹。尚恐失旨。直尔一句翻名何异诸教声闻众耶。总明观心者。上来师弟施化。法身所为。若不作观方便。于行人无益。如贫数宝。似盲执烛。然心数甚多。且约善数。如弟子者众。但举十人耳。十善数辅心王。能改恶就善。革凡成圣。办一切法门。但以十心数为本。如十弟子辅佛行化。共熟众生。立于佛法也。十人各备众德。为引专门。宣示佛道。随众生欲。欲慧者师身子。乃至欲多闻者师阿难。共辅法王。各掌一职。今观心亦如是。一一心中。皆具王数。为成观故。王数相扶而取开悟。或于想数入道。或于欲数入道。随所宜者。心王心数而共攻之。化取尘劳诸心而作佛事。作此观未悟。观行如乳。若发无漏。观行如酪。若破尘沙。如生熟酥。若破无明。观如醍醐。心数尘劳若不尽者。观则不讫。故经言。众生不度尽。我不成正觉。卽此意也。旭谓。二十一大罗汉。应准唯识。总表二十一善心数法。谓触。作意。受。想。思。欲。解。念。定。慧。信。惭。愧。精进。无贪。无嗔。无痴。轻安。不放逸。行舍。不害。一一互相应。一一具众德。共辅心王。自利利他。穷未来际。无有断绝。然不烦一一主配。贵在得意耳。初声闻众竟。
　　
　　　（丁）二菩萨众者。释论云。菩萨为出家在家四众摄。何故别列。答有菩萨堕四众中。有四众不堕菩萨中。为其不发心作佛故。今别列同发心求作佛者。名菩萨众。文为三。初气类大数。二明位叹德。三列名总结。
　　
　　　（戊）今初
　　
　　菩萨摩诃萨八万人
　　
　　具存应云。菩提萨埵摩诃萨埵。什师略之。菩提翻道。萨埵翻有情。摩诃翻大。谓道心大道心之有情。卽气类也。菩萨多种。谓偏通别圆。如释论引迦旃延子明六度齐限而满者。欲调血众生为乳也。若大品明有菩萨发心与萨婆若相应者。欲调乳入酪也。若大品明有菩萨发心游戏神通净佛国土者。欲调酪为生熟酥也。若大品明有菩萨发心卽坐道场成正觉转法轮度众生者。是调酥为醍醐也。故下文云。菩萨闻是法。疑网皆已除。又云。若菩萨不闻法华。非善行菩萨道。若闻此经。卽善行菩萨道。故略有四种也。本迹者。本地难测。或居等觉。或齐法王。如文殊本是龙种上尊王佛。迹辅释迦为菩萨等引导四味。同归醍醐。然其本地。究竟成就。岂是今日始入大乘。亦非寂场高山先照。若顿若渐。皆迹所为耳。观心者。中道正观。双照二谛名大。通至极果名道。破五住尘劳名成众生。八万人者。数也。余经集众甚多。此经何少。或是语其大数。或譬如王论密事。不可率土同谋。今开秘藏。不涉权下。证信之人。皆非率尔。必是圆人。及有远本也。观心者。观一善心。具百界千如。十善卽万法。约八正道。卽八万法门。（十善为所观。八正为能观。）
　　
　　　（戊）二明位叹德
　　
　　皆于阿耨多罗三藐三菩提不退转。皆得陀罗尼。乐说辩才。转不退转法轮。供养无量百千诸佛。于诸佛所植众德本。常为诸佛之所称叹。以慈修身。善入佛慧。通达大智。到于彼岸。名称普闻无量世界。能度无数百千众生。
　　
　　初句亦明位亦叹德。次十二句但叹德。共十三句横竖叹德也。阿耨多罗三藐三菩提。此云无上正等正觉。义通四教。不退转者。约位行念论不退。亦有四别。若云不生三恶道名位不退。不生边地诸根完具不受女身名行不退。常识宿命名念不退。具此名阿鞞跋致地。三藏义也。若从初地至六地。不退为凡夫。名位不退。虽正使已尽。而未能徧修万行。其行犹退。至七地名行不退。而犹起二乘念。故有念退。至八地道观双流。入法流水。名念不退。名阿鞞跋致地。乃通教三乘共十地义耳。地师云。十住是证不退。十行是位不退。十回向是行不退。十地是念不退。是别教义。璎珞云。初地三观现前。心心寂灭。自然流入。亦别教义。若华严明初住得如来一身无量身。具三不退。乃圆教义。是一实事。今用此判妙位也。本迹者。本地寂灭。尚非十地。况是初住。尚非圆初住。况复别通。别通之位。可释余经列众。圆教之位。正在今经。旣不识迹。安能知本。观心者。三观卽三不退。又一心三观。卽一心三不退。须约六卽。此句卽竖叹初欢喜地。不退堕二边。入于中道。横叹初发心住。出过二边。革凡超圣也。皆得陀罗尼者。陀罗尼。此翻遮持。遮恶。持善。竖叹离垢地。戒度清净。横叹初住。遮三障持三德也。乐说辩才句。竖叹发光地。得大闻持。具四无碍辩。横叹初住。口密功德也。转不退转法轮句。竖叹焰慧地。自破己惑。破他迷闇。横叹初住。现身作佛。说法度生也。供养无量百千诸佛句。竖叹难胜地。以禅定神通力。徧兴供养。横叹初住。徧能承事十方诸佛也。于诸佛所植众德本句。竖叹现前地。般若现前。智是德本。如植种于地。横叹初住。得实相本。能植众德也。常为诸佛之所称叹句。竖叹远行地。二智方便。出过一切。广修利益。称会佛心。横叹初住。开佛知见。与诸佛同。故为佛所称叹也。以慈修身句。竖叹不动地。慈熏三业。熏身入五道。熏口为说法。熏心为设方便。横叹初住。无缘慈力。能普现色身。徧应法界也。善入佛慧句。竖叹善慧地。深入实际。妙彻本源。横叹初住。入秘密藏也。通达大智句。竖叹法云地。智波罗蜜最为增上。横叹初住。一心三智无能障碍也。到于彼岸句。竖叹等觉内德。到三谛之彼岸。横叹初住。事理分究竟也。名称普闻无量世界句。竖叹等觉外德。灌顶受职。法界咸闻。横叹初住。圆德真实。与名相称也。能度无数百千众生句。竖叹等觉化他恩德。比之下地。最胜最广。横叹初住。能为十法界作依止也。夫诸地悉具众德。而今约竖出没释者。为人情好异故。又依十地名便故。又竖义易解故。作此一涂消文耳。初住更有无量无边不可思议功德。而今但十三句者。略言之耳。初住尚尔。二住乃至等觉可知。故大品云。初阿字门。具四十一字功德。后茶亦具诸字功德。中间亦尔。字等。语等。功德亦等。观心者。空观是旋陀罗尼。假观是百千旋陀罗尼。中观是法音方便陀罗尼。又空观观心但有名字。卽闻持陀罗尼。假观观心无量心。心心数法皆是法门。卽行持陀罗尼。中观观心卽是实相。卽是义持陀罗尼。假观观心具十界法。卽法无碍辩。中观观心十界皆入实相。卽义无碍辩。空观观心十界但有名字语言。卽辞无碍辩。观一心卽三心。三心卽一心。一界一切界。旋转无碍。卽乐说无碍辩。空观是转位不退法轮。假观是转行不退法轮。中观是转念不退法轮。供养佛者。秖是随顺佛语。今顺佛教。修三观心。卽是供养佛。为破五住。得解脱故。卽供养法。三谛理和。卽供养僧。又众行心资观智心。卽供养佛。观智心开发境界。卽供养法。境智心和。卽供养僧。实相心是观智心本。观智心是众行心本。得本种植则立。故言植众德本。观智心冥于境界。境界印于观智。智有所照。常与境合。卽是为佛所叹。空观为法缘慈所熏。假观为众生缘慈所熏。中观为无缘慈所熏。空观入通佛慧。假观入别佛慧。中观入圆佛慧。空观到一切智彼岸。假观到道种智彼岸。中观到一切种智彼岸。空观闻于真谛。假观闻于俗谛。中观普闻中道第一义谛。亦普闻三谛。空观度四住百千众生。假观度尘沙百千众生。中观度无明百千众生。一心三观。有无量德。叹不能尽。止略说耳。
　　
　　　（戊）三列名总结
　　
　　其名曰。文殊师利菩萨。观世音菩萨。得大势菩萨。常精进菩萨。不休息菩萨。宝掌菩萨。药王菩萨。勇施菩萨。宝月菩萨。月光菩萨。满月菩萨。大力菩萨。无量力菩萨。越三界菩萨。跋陀婆罗菩萨。弥勒菩萨。宝积菩萨。导师菩萨。如是等菩萨摩诃萨八万人俱。
　　
　　大士大名。或从法门。或从行德。或从本愿。虽是一名。备无量义。今依经依观。销十八菩萨名。文殊师利。此云妙德。大经云。了了见佛性。犹如妙德等。思益经云。虽说诸法。而不起法相。不起非法相。故名妙德。悲华经云。愿我行菩萨道所化众生。皆于十方先成正觉。令我天眼悉得见之。我之国土。皆一生菩萨。悉令从我劝发道心。我行菩萨道。无有齐限。宝藏佛言。汝作功德。甚深甚深。愿取妙土。今故号汝为文殊师利。在北方欢喜世界作佛。号欢喜藏摩尼宝积。今犹现在。闻名灭四重罪。又首楞严三昧经云。过去无量阿僧祇劫。有佛号龙种上尊王。亦卽文殊。观心者。三德秘藏不纵不横。故名妙德。观世音。梵云婆娄吉低税。具如普门品释。观心者。三智名观。三谛名世。三观是语本。故名音。（下文约事释。以所被为音。此但约能观。以所宣为音。）得大势。亦名大势至。思益经云。我投足之处。震动三千大千世界及魔宫殿。故名大势至。观经云。但见此菩萨一毛孔光。卽见十方诸佛净妙光明。是故号此菩萨名无边光。以智慧光。普照一切。令离三涂。得无上力。是故号此菩萨为大势至。观心者。三止为足。投三谛地。动十法界。一切见爱所住之处。皆悉倾动。常精进者。大宝积云。是菩萨为一众生。经无量劫随逐不舍。犹不受化。无一念弃舍。以身心俱进故。不休息者。思益经云。恒河沙劫为一日夜。是三十日为月。十二月为岁。过百千万亿劫。得值一佛。如是值恒沙佛。行诸梵行。修习功德。然后受记。心不休息。观心者。观空不住空。出假不住假。而入中不住中。双照二谛。名不休息。不休息与常精进。义意略同。欲辨别者。无间趣入。名为精进。长时无废。名不休息。是故观解名为不住。故释不休息。亦约长时。但记别与利生不同耳。宝掌者。普超经云。被上德铠。无能沮败。若于梦中。不志二乘。常以实心诸通慧心。为人讲宣于诸珍宝。心无贪惜。观心者。不思议三谛。名之为宝。一心三观。名之为掌。以此观掌。执此谛宝。自利利他。药王者。悲华经云。愿贤劫一千四佛初成道。我皆供养。诸佛入灭。我皆起塔。劫尽苦恼。我皆救护。刀兵疾疫。作大药王。然后作佛。宝藏佛言。今当字汝为火净药王。在后作佛。卽楼至如来。观心者。一心三观自疗疗他。勇施者。出世法宝。徧施众生而无疲厌。宝月者。所证三谛。可贵如宝。能证三智。圆照如月。月光者。圆妙三智。能除昬烦热恼。满月者。三智圆明。无有缺减。大力者。智境冥合。有大力用。无量力者。以大力用。徧应众缘。徧拔众苦。越三界者。以一心三观。超越分段变易二种三界。跋陀婆罗者。此云善守。亦云贤守。亦贤首。亦贤护。思益经云。若众生闻名者。毕定得三菩提。故名善守。位居等觉。众贤之首。故名贤首。善巧将护。令其不退。故名贤护。观心者。中道正观。于诸善中最为上首。弥勒。此云慈氏。思益经云。众生见者。卽得慈心三昧。悲华经云。发愿于刀火劫中救护众生。名阿逸多。此翻无能胜。观心者。中道正观。卽无缘大慈慈善根力。令诸心数皆入同体大慈法中。宝积者。积聚一心三智之宝。导师者。思益经云。于堕邪道众生。生大悲心。令入正道。（导也）不求恩报。（师也）观心者。三观妙智。导一切行。不堕二边。皆入正观。结句可知。二菩萨众竟。
　　
　　　（丁）三杂众者。果报与形服杂。得道者与未得道者杂。其中得二乘道者。无漏智与无明杂。其中得菩萨道者。沤和与众机杂。其中得佛道者。一法具一切法故言杂。杂义如是。不可以凡夫形俗判之。复不可以五道人天等判之。就文有八。初欲界天众。二色界天众。三龙众。四紧那罗众。五乾闼婆众。六阿修罗众。七迦楼罗众。八人众。
　　
　　　（戊）今初
　　
　　尔时释提桓因。与其眷属二万天子俱。复有明月天子。普香天子。宝光天子。四大天王。与其眷属万天子俱。自在天子。大自在天子。与其眷属三万天子俱。
</div>
    <div class="pagination">
<span class="current-page">1</span><a href="妙法莲华经台宗会义_page2.html">2</a><a href="妙法莲华经台宗会义_page3.html">3</a><a href="妙法莲华经台宗会义_page4.html">4</a><a href="妙法莲华经台宗会义_page5.html">5</a><a href="妙法莲华经台宗会义_page6.html">6</a><span>...</span><a href="妙法莲华经台宗会义_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
