<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 30 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 30 页/共 86 页</h1>
    <div class="content">　　
　　　（子）二合差而无差二。初正合。二结释。
　　
　　　（丑）初中二。初合一地所生一雨所润。二合草木各有差别。
　　
　　　（寅）今初
　　
　　如来说法。一相一味。所谓解脱相。离相。灭相。究竟至于一切种智。
　　
　　一相者。众生心性。同一真如为相。合一地也。一味者。一乘之法。同诠一理。合一雨也。所谓下。双释一相一味也。解脱相者。业卽解脱。本无二边业缚相也。离相者。惑卽般若。本离通别二惑相也。灭相者。苦卽法身。二种生死本寂灭也。众生心性。卽是性德解脱相离相灭相。卽一而三。卽三而一之相。如来一音。说此卽一而三卽三而一之法。则为卽一味而三味卽三味而一味之教。众生秉教修行。则以性德三相一相为所观境。仗佛三味一味之教为增上缘。起于中道三相一相之行。究竟得成三相一相一切种智之果也。夫佛于一实相法。方便开为三五七九等相。于一味教。分别说为兼但对带等味。众生秉教修行。各获果证。谁能知者。唯佛能知究竟终归一相一味耳。
　　
　　　（寅）二合草木各有差别三。初正合众生如草木。故不自知。二明唯有如来能知。故与大云同而不同。三举譬帖合众生不知。
　　
　　　（卯）今初
　　
　　其有众生。闻如来法。若持读诵。如说修行。所得功德。不自觉知。
　　
　　其有众生者。总举不知之人。合三草二木也。法。卽一音一味之法。若持读诵如说修行。正明不知。何以故。持说不同。修行各异。人天作戒善之解。三乘作谛缘度解。解旣不同。卽是差别也。所得功德不自觉知者。不知佛是一味无差别教。但于七种权功德中。各得一种。各作一解。旣不知其究竟归实。亦不知其所得是权。卽是权实俱迷。名为不自觉知也。
　　
　　　（卯）二明惟有如来能知。故与大云同而不同。
　　
　　所以者何。唯有如来。知此众生种相体性。念何事。思何事。修何事。云何念。云何思。云何修。以何法念。以何法思。以何法修。以何法。得何法。众生住于种种之地。唯有如来如实见之。明了无碍。
　　
　　如来能知者。卽是一切种智知也。如实见之者。卽是佛眼见也。明了无碍者。卽是彻始彻终。彻内彻外。咸洞悉也。若约能知能见。唯有佛智佛眼。若约所知所见。则减数略举十境。合为四意。一一无不差卽无差。无差卽差也。四意者。一约四法。二约三法。三约二法。四约一法。一约四法者。种相体性也。种有二义。若就相对论种。则三道是三德种。故净名云。一切烦恼之俦。为如来种。（由烦恼道。卽有般若种也。）又云。五无间皆解脱相。（由不善业。卽有善法解脱种也。）又云。一切众生卽涅槃相。不可复灭。（生死苦道。卽法身种也。）若就类论种。则一切低头举手。悉是解脱种。一切世智及三乘解心。卽般若种。凡有心者皆当作佛。卽法身种。如此诸种差别。惟佛能知。一切种秪一种。卽无差别。亦惟佛能知。差卽无差。无差卽差。亦惟佛能知。相者。据外。体者。主质。性者。据内。具如十界十如中释。若论差别。卽十法界相。惟佛能知。若论无差别。卽一佛界相。亦惟佛能知。差卽无差。无差卽差。亦惟佛能知。体性例然。二约三法者。闻思修三慧也。仍有三重。一云念何事思何事修何事者。三慧所取境也。教下所诠种相体性。随教则有思修不同。对界为境。多少增减。观体巧拙。随义应知。为差无差。以权对实。二云云何念云何思云何修者。三慧之当体也。此体卽是能闻能思能修。亦有差无差等。例前可知。三云以何法念以何法思以何法修者。三慧之因缘也。由闻法故。方取于境。故以闻法而为因缘。如此三乘三慧。昔谓境体因缘有异。卽是差别。若入圆妙三慧。卽无差别。此有差别。惟佛能知。此无差别。亦惟佛能知。又差卽无差。无差卽差。亦惟佛能知。三约二法者。因果也。以何法为因。得何法之果。五乘之因。各得其果。卽是差别。惟佛能知。众生如佛如。一如无二如。惟是一因一果。卽无差别。亦惟佛能知。又差卽无差。无差卽差。亦惟佛能知。四约一法者。众生住于种种诸地也。卽是七方便人。住于七位。此卽差别。惟佛能知。如实见之。惟是一地。卽无差别。亦惟佛能知。又差卽无差。无差卽差。亦惟佛能知。故云明了无碍也。此中四意。摄尽诸法。种相体性。为三慧所取。所取四法。不出因果。因果之体。体惟实性也。
　　
　　　（卯）三举譬帖合众生不知
　　
　　如彼卉木丛林诸药草等。而不自知上中下性。
　　
　　未开显时。七方便人皆同卉木。但能受润增长。不能自知。旣开显后。方知三草二木若根若茎若枝若叶若华若果。一一无非地之四微。则能全悟众生性德理地。而为诸佛究竟一切智地。从此智地。兴大悲云。注权实雨。化化无尽。如来所以说法华经。欲人悟此性修秘要而已。初正合竟。
　　
　　　（丑）二结释又二。初结成差卽无差。二释出不卽说意。
　　
　　　（寅）今初
　　
　　如来知是一相一味之法。所谓解脱相。离相。灭相。究竟涅槃常寂灭相。终归于空。
　　
　　一相一味等。已如前释为众生故。分别说此一相一味解脱离灭之法。卽是一中无量。究竟涅槃常寂灭相终归于空。卽是无量中一。所以结成毕竟无差别也。言究竟涅槃者。不同二乘有余无余二涅槃也。言常寂灭相者。非以断缚名为解脱。法本无缚。今亦无脱。非以舍合名为离相。法本无合。今亦无离。非以生尽名为灭相。法本无生。今亦无灭。所谓诸法从本来。常自寂灭相。不同二乘之三相也。终归于空者。归于中道第一义空。非是二乘灰断之空也。勤勤再释。简实异权。佛之大慈。殷切甚矣。
　　
　　　（寅）二释出不卽说意。
　　
　　佛知是已。观众生心欲而将护之。是故不卽为说一切种智。
　　
　　如来旣知始末皆一。何不一切时中但说一实。故今释云。观众生心欲而将养护持之。恐其诽谤。不卽说也。初正明权实不可思议竟。
　　
　　　（辛）二结叹述成。
　　
　　汝等迦叶。甚为希有。能知如来随宜说法。能信能受。所以者何。诸佛世尊随宜说法。难解难知。
　　
　　前明如来无量功德。汝等若于无量亿劫说不能尽。如大云雨。不可思议若此。恐人疑四弟子齐教领解。何必是实。故佛称述。虽未及究竟佛地。而具领五时权实。开佛知见。分证佛果。亦诚不虚。兼欲引发下根。令同得悟也。先叹希有者。凡夫有反覆闻能得益。菩萨是己事。解不为奇。今以无为正位。而能舍证入实。故甚希有。能知随宜说法。述其能领开三。能信能受。述其能领显一也。所以者何下。释成希有可知。又前云汝等说不能尽。今云汝等甚为希有者。前约佛恩普被。犹如云雨。靡不覆润。佛恩普载。犹如大地。靡不生成。岂直但为一方一机而已。故云说不能尽也。今以佛恩虽普。众生日用不自觉知。如三草二木。根植于地。禀润于雨。而不能知。汝等能知始终十恩。甚为希有。未度令度等。述其知佛四宏誓恩甚为希有。现世安隐后生善处以道受乐。述其知大慈与乐恩甚为希有。离诸障碍渐得入道。述其知大悲拔苦恩甚为希有。轮王释梵是小药草述其知劝善除烦恼恩甚为希有。知无漏法能得涅槃及缘觉证是中药草。述其知除寒热见爱恩甚为希有。上草小树。是为耻小慕大。述其知遮丑陋恩甚为希有。大树。是述其知庄严恩甚为希有。最实事一地一雨。述其知付财坐座。身心财法自在安乐恩甚为希有。佛述其差别叹者。叹十恩文尽。述其无差别叹者。卽是一大恩也。广述成中初长文竟。
　　
　　　（辛）二重颂三。初颂法说。二颂立譬。三颂法合。
　　
　　　（壬）今初
　　
　　尔时世尊。欲重宣此义而说偈言。
　　
　　破有法王。出现世间。随众生欲。种种说法。如来尊重。智慧深远。久默斯要。不务速说。有智若闻。则能信解。无智疑悔。则为永失。是故迦叶。随力为说。以种种缘。令得正见。
　　
　　破有法王者。因果不亡。名之为有。凡夫以见思为因。分段生死为果。二乘以尘沙为因。方便变易为果。菩萨以无明为因。自性变易为果。唯有诸佛。五住因亡。二死果丧。乃于诸法得大自在也。出现世间。卽是为利众生。故凡权实诸教。皆使受者得益不虚。随众生欲二句。颂权智说权教也。如来尊重四句。颂实智说实教也。有智若闻四句。释不速说实之由也。是故迦叶四句。显先权后实之巧也。以种种缘。卽先施权。令得正见。卽后显实。惟此一实。名为正见。故涅槃中。迦叶童子领解云。自此以前。我等皆名邪见人也。
　　
　　　（壬）二颂立譬二。初无差而差。二颂差而无差。
　　
　　　（癸）初中二。初超颂能润无差。二追颂能生所生受润差别。
　　
　　　（子）今初
　　
　　迦叶当知。譬如大云。起于世间。遍覆一切。慧云含润。电光晃曜。雷声远震。令众悦豫。日光掩蔽。地上清凉。叆叇垂布。如可承揽。其雨普等。四方俱下。流澍无量。率土充洽。
　　
　　云譬应身。应身随智慧行。故言慧云。能具十二部法。故言含润。电光晃曜。譬身放大光。雷声远震。譬口宣四辩。日光掩蔽。譬九十五种邪光不现。地上清凉。譬九十八种恼热得除。叆叇垂布如可承揽。譬应身相好威仪。似同三有。有心往取。实不可得也。其雨普等四方俱下。譬八音四辩普应群机。流澍无量。譬一一时中咸具五时八教。率土充洽。譬凡有心者皆蒙利润。一一时中。各得藏通别圆顿渐秘密不定五味之益也。
　　
　　　（子）二追颂能生所生受润差别
　　
　　山川险谷。幽邃所生。卉木药草。大小诸树。百谷苗稼。甘蔗葡萄。雨之所润。无不丰足。干地普洽。药木并茂。其云所出。一味之水。草木丛林。随分受润。一切诸树。上中下等。称其大小。各得生长。根茎枝叶。华果光色。一雨所及。皆得鲜泽。
　　
　　山川险谷。略颂能生也。幽邃。譬众生久远所植习因。隐在果报色心内也。百谷。譬十善互严。十善为百。甘蔗质一。可譬禅定所缘境一。葡萄形多。可譬智慧所破惑多。干地普洽。譬未信者令信。余如文。初颂无差而差竟。
　　
　　　（癸）二颂差而无差
　　
　　如其体相。性分大小。所润是一。而各滋茂。
　　
　　初二句。颂所生所润。第三句。正颂能润无差。略不颂能生。卽以所生兼之。第四句。颂差别不自知也。二颂立譬竟。
　　
　　　（壬）三颂法合二。初颂合无差而差。二颂合差而无差。
　　
　　　（癸）初中三。初颂合能润。二颂合能生所生。三颂复合能润所润。
　　
　　　（子）今初
　　
　　佛亦如是。出现于世。譬如大云。普覆一切。旣出于世。为诸众生。分别演说。诸法之实。大圣世尊。于诸天人。一切众中。而宣是言。我为如来。两足之尊。出于世间。犹如大云。充润一切。枯槁众生。皆令离苦。得安隐乐。世间之乐。及涅槃乐。诸天人众。一心善听。皆应到此。觐无上尊。我为世尊。无能及者。安隐众生。故现于世。为大众说。甘露净法。其法一味。解脱涅槃。以一妙音。演畅斯义。常为大乘。而作因缘。
　　
　　旣出于世等三偈。略颂十号。充润一切等六句。略颂四宏。不颂余四法门也。诸天人众下四偈。颂劝听受。其法一味者。七种方便。无不皆归一乘。差而无差也。常为大乘而作因缘者。旣作因缘。必用方便。卽无差而差也。
　　
　　　（子）二颂合能生所生
　　
　　我观一切。普皆平等。无有彼此。爱憎之心。我无贪著。亦无限碍。恒为一切。平等说法。如为一人。众多亦然。常演说法。曾无他事。去来坐立。终不疲厌。充足世间。如雨普润。
　　
　　上文法合能生所生。则云无数千万亿种众生来至佛所而听法。今颂则明佛观一切普皆平等也。佛机为此。余机为彼。佛平等说。不于佛机者爱。余机者憎。譬如雨注。不择溪谷也。佛事为自。魔事为他。应后为去。应初为来。入实为坐。出权为立。余如文。
　　
　　　（子）三颂复合能润所润二。初颂合能润。二颂合所润。
</div>
    <div class="pagination">
<a href="妙法莲华经台宗会义_page29.html">上一页</a><span>...</span><a href="妙法莲华经台宗会义_page25.html">25</a><a href="妙法莲华经台宗会义_page26.html">26</a><a href="妙法莲华经台宗会义_page27.html">27</a><a href="妙法莲华经台宗会义_page28.html">28</a><a href="妙法莲华经台宗会义_page29.html">29</a><span class="current-page">30</span><a href="妙法莲华经台宗会义_page31.html">31</a><a href="妙法莲华经台宗会义_page32.html">32</a><a href="妙法莲华经台宗会义_page33.html">33</a><a href="妙法莲华经台宗会义_page34.html">34</a><a href="妙法莲华经台宗会义_page35.html">35</a><span>...</span><a href="妙法莲华经台宗会义_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
