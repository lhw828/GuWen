<!DOCTYPE html>
<html>
<head>
    <meta charset="UTF-8">
    <title>出三藏记集 - 第 67 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>出三藏记集 - 第 67 页/共 91 页</h1>
    <div class="content">　　△周作
　　
　　寻夫数论之为作也，虽制兴於晚集，非出于一音，然其所以开家命部，莫不各有弘统。皆足以该领名数，隆赞方等，契阔显益，不可訾言。
　　
　　至如《成实论》者，总三乘之秘数，穷心色之微阐。В因位果，解惑相驰，凡圣心枢，罔不毕见乎其中矣。又其设书之本，位论为家，抑扬含吐，咸有宪章，则优柔探，动开奖利。自《发聚》之初首，至《道聚》之末章，其中二百二品，鳞彩相综，莫不言出於奥典，义溺於邪门。故必旷引条绳，碎陈规墨，料同洗异，峻植明涂，裨济之功，实此为著者也。既宣效於正经，无染乎异学，虽则近派小流，实乃有变方教。是以今之学众，皆云志存大典，而发迹之日，无不寄济此涂，乘津骛水，本期长路。其书言精理赡，思味易耽，顷遂赴蹈争流，重研相蹑。又卷广义繁，致功难尽，故往不旋，终妨正务。顷《泥洹》、《法华》虽或时讲，《维摩》、《胜》颇参馀席，至於《大品》精义，师匠盖疏，《十住》渊弘，世学将殄。皆由寝处於论家，求均于弱丧，是使大典榛芜，义种行辍，兴言怅悼，侧寐忘安。
　　
　　《成实》既有功於正篆，事不可阙，学者又遂流於所赴，此患宜裁。今欲内全《成实》之功，外蠲学士之虑，故铨引论才，备详切缓。刊文在约，降为九卷。删赊采要，取效本根，则方等之助无亏，学者之烦半遗。得使功归至典，其道弥传，《波若》诸经，无坠於地矣。业在心源，庶无裁削之累，令典故全，岂有妨於好学。相得意於道心，可不谋而随喜也！
　　
　　○诃梨跋摩传第八
　　
　　△江陵玄畅作
　　
　　余寻诃梨跋摩述论明经，枢机义奥，後进所驰。荆州畅公制传，颇徵事迹。故复兼录，附之序末。虽於类为乖，而显证是同焉。
　　
　　诃梨跋摩者，宋称师子铠，佛泥洹後九百年，出在中天竺，婆罗门子也。若人之生也，固亦命世而诞，幼则神期秀拔，长则思周变通。至若世典《围陀》，并是阴阳奇术，提舍高论，又亦外诘情辩，皆经耳而究其幽，遇心而尽其妙。直以世训承习，弗为心要也。遇见梵志，导以真轨，遂抽簪革服，为萨婆多部达摩沙门究摩罗陀弟子。其师既器而非凡，即训以名典，迦旃延所造《大阿毗昙》，乃有数千偈，而授之曰：“此论盖是众经之统例，三藏之要目也。若能专精寻究，则悟道不远。”於是跋摩敬承钻习，功不逾月，皆精其文义。乃慨焉而叹曰：“吾闻佛旨虚寂，非名相所议；神澄妙绝，罕常情攸测。故为先达之所导崇，我亦注心归仰。如今之所禀，唯见浮繁妨情，支离害志，纷纭名相，竟无妙异。若以为先圣应期适时之渐，斯则教之流，非化之源矣。”遂乃数载之中，穷三藏之旨，考九流之源，方知五部创流荡之基，迦旃启偏竞之始，纷纶遗踪，谋方百辙。由使归宗者昧其繁文，寻教者惑其殊轨。夫源同末异，乃将衰之徵，然颓纲不振，亦弘道者之忧也。遂抗言五异，辩正众师，务导洪范，当而不让。至乃敏捷锋起，苞笼群达，辩若悬河，清对无滞。
　　
　　于时众师动，相视阙如。後以他日集而议曰：“此子恃明，凌轹旧德，据言有本，未易可顷。迈年值此，运也如何！”或有论者曰：“岂唯此子才明过人，抑亦吾等经论易穷耳。意谓学无足，ウ则谘明。明昧之分，已自可知，何为苟守偏识，不师广见耶？”诸耆德曰：“相与诚复慕明情深，而忝世宗仰，于兹久矣。当不能忽废旧业，问道少年明矣。何者？夫根同叶散，像数自然，五部之兴，有自来矣。但当敦其素业，祗而行之，既生属千载之末，孰能远轨正法之初哉！且跋摩抽簪之始，受道吾党，中参异学，已自离群。夫师祖不同，所以五部不杂。黜异之制，盖先师旧典。幸可述其独见之明，以免雷同之众。”跋摩既宏才放达，广心远度，虽众诮交喧，傲然容豫，深体忘怀，明游常趣。神用闲邃，择木改步。
　　
　　时有僧部僧，住巴连弗邑，并遵奉大乘，云是五部之本。久闻跋摩才超群彦，为众师所忌，相与慨然，要以同止。遂得研心方等，锐意九部，采访微言，搜简幽旨。於是博引百家众流之谈，以检经奥通塞之辩。澄汰五部，商略异端。考核迦旃延，斥其偏谬。除繁弃末，慕存归本，造术明论，厥号《成实》。崇附三藏，准列四真，大明筌极，为二百二品。志在会宗，光隆遗轨，庶废乖竞，共遵通济。斯论既宣，渊懿向萃，旬日之间，倾震摩竭。
　　
　　于时天竺有外道论师，云是优楼亻去弟子。明鉴纵达，每述讥正之辩，历国命酬，莫能制者。闻华氏王崇敬三宝，将阴其信情，又欲振名殊方，遂杖策恒南，直至摩竭。王闻不悦，即宣募境内，有能辩屈之者，当奉为国师。阖境豪彦，皆惮其高名，咸曰：“才非跋摩，孰堪斯举！”王闻甚悦，即敕奉迎。跋摩既至，王便请升论堂，令与外道决其两正。于时外道志气干云，乃忄敖然而咏曰：“吾大宗楼迦，伟藉世师，繁文则六谛同贯，简旨则知异于神。神为知主，唯断为宗。敢有抗者，斩首谢焉！”跋摩既宏才邈世，睹之杪然，神期凌霄，容无改颜。乃慨然对曰：“异哉子之谈也！子所以跨游殊方，将欲崇其神而长其知也。又以断为宗，而自诬其旨。子无知乎？神可亡乎？神既非知，为神知知，知神乎？若神知知，知神者谁？知若知神，知亦神乎？”外道乃退自疑曰：“理必若断，我无知矣。知若知神，神非宗矣。”於是沉惟谢屈，心形俱伏。王及臣民庆快非恒，即与率土奉为国师。王乃谴其旧众，昔忌名贤。本众相视，怀愧阙然，咸共追逊，固请旧居。王又曰：“夫制邪归正，其德弘矣。但弘教之贤，业尚殊背，乖迕遗筌，浊乱像轨，请以检一，令谬昧钦明。”王即宣告，号为像教大宗。由使八方论士，渊异之徒，感思旧决，明契而萃。
　　
　　跋摩以绝伦之才，超群之辩，每欲师圣附经，藉同黜异。遂博举三藏开塞之涂，大杜五部乖竞之路，难其所执，释其所难。明辩恢廓，苞罗众说，理乱叩机，神王若无。於是群方名杰，莫能异见，咸废殊谋，受道真轨，淳化以之而隆，邪蔼以之再骞。非夫神契实津，道参冲旨，孰能荡定群异，令废我求通者哉！所以粗述始末，垂诸好事云尔。
　　
　　造诸数论大师传，并集在萨婆多部。此师既不入彼传，故附於此。
　　
　　○菩萨波罗提木叉後记第九
　　
　　△未详作者
　　
　　夫穷像於玄原之无始，万行始於戒信之玄兆。是故天竺鸠摩罗什法师心首持诵。什言此戒出《梵网经》中。而什法师少玩大方，齐异学於迦夷。淳风东扇，故弘始三年，秦王道契百王之业，奉心大法。於逍遥观中，三千学士与什参定大小乘经五十馀部，唯菩萨十戒四十八轻最後诵出。时融影三百人等一时受行，修菩萨道。岂唯当时之益，乃有累劫之津也。故慧融书三千部，流通於後代，持诵相授。属诸後学好道之君子，愿末劫不绝，共见千佛，龙华同坐。
　　
　　○比丘尼戒本所出本末序第十
　　
　　出戒本前晋孝武帝世出
　　
　　拘夷国寺甚多，修饰至丽。王宫雕镂，立佛形像，与寺无异。有寺名达慕蓝，（百七十僧。）北山寺名致隶蓝，（六十僧。）剑慕王新蓝，（五十僧。）温宿王蓝。（七十僧。）右四寺佛图舌弥所统，寺僧皆三月一易屋、床坐，或易蓝者。未满五腊，一宿不得无依止。王新僧伽蓝。（九十僧。有年少沙门字鸠摩罗，乃才大高，明大乘学，与舌弥是师徒，而舌弥《阿含学》学者也。）
　　
　　阿丽蓝，（百八十比丘尼。）输若干蓝，（五十比丘尼。）阿丽跋蓝。（三十尼道。）右三寺比丘尼统，依舌弥受法戒。比丘尼，外国法不得独立也。此三寺尼，多是葱岭以东王侯妇女，为道远集斯寺，用法自整，大有检制。亦三月一易房，或易寺。出行非大尼三人不行。多持五百戒，亦无师一宿者辄弹之。
　　
　　今所出《比丘尼大戒本》，此寺常所用者也。舌弥乃不肯令此戒来东。僧纯等求之至勤，每嗟此後出法整，唯之斯戒，末乃得之。其解色以息淫，不在上冶容也。不欲以止窃，不在谨封藏也。解色则无情於外形，何计饰容与不饰乎？不欲则无心於珠玉，何须慢藏与缄乎？所谓无关而不可开，无约而不可解也。内扌建既尔，外又毁容粗服，进退中规，非法不视，非时不餐，形如朽柱，心若湿灰，斯戒之谓也。岂非圣人善救人，故无弃人也哉！然女人之心弱而多放，佛达其微，防之宜密，是故立戒每倍於男也。大法流此五百馀年，比丘尼大戒了於其文。以此推之，外国道士亦难斯人也。
　　
　　法汰顷年鄙当世为人师，处一大域，而坐视令无一部僧法，推求出之，竟不能具。吾昔得《大露精比丘尼戒》，而错得其药方一匣，持之自随二十馀年，无人传译。近欲参出，殊非尼戒，方知不相关通至於此也。赖僧纯於拘夷国来，得此戒本，令佛念、昙摩持、慧常传，始得具斯一部法矣。然弘之由人，不知斯人等能遵行之不耳。
　　
　　此戒文与今戒往往不同，尼众学犹作尸叉吉利。
　　
　　○比丘大戒序第十一
　　
　　△释道安作
　　
　　世尊立教，法有三焉：一者戒律也，二者禅定也，三者智慧也。斯三者，至道之由户，泥洹之关要也。戒者，断三恶之干将也；禅者，绝分散之利器也；慧者，齐药病之妙医也。具此三者，於取道乎何有也！夫然，用之有次，在家出家，莫不始戒以为基址也。何者？戒虽检形，形乃百行舟舆也，须臾不矜不庄，则伤戒之心入矣。伤戒之心入，而後欲求不入三恶道，未所前闻也，故如来举为三藏之首也。外国重律，每寺立持律，月月相率说戒。说戒之日，终夜达晓，讽乎切教，以相维摄。犯律必弹，如鹰隼之逐鸟雀也。
　　
　　大法东流，其日未远，我之诸师，始秦受戒，又逐译人，考校者。先人所传，相承谓是，至澄和上多所正焉。余昔在邺，少习其事，未及检戒，遂遇世乱，每以怏怏不尽於此。至岁在鹑火，自襄阳至关右，见外国道人昙摩侍讽《阿毗昙》，於律特善。遂令凉州沙门竺佛念写其梵文，道贤为译，慧常笔受。经夏渐冬，其文乃讫。
　　
　　考前常行世戒，其谬多矣。或殊失旨，或粗举意。昔从武遂法潜得一部戒，其言烦直，意常恨之。而今侍戒规矩与同，犹如合符，出门应辙也。然後乃知淡乎无味，乃真道味也。而嫌其丁宁，文多反复，称即命慧常，令斥重去复。常乃避席谓：“大不宜尔。戒犹礼也，礼执而不诵，重先制也，慎举止也。戒乃迳广长舌相三达心制，八辈圣士珍之宝之，师师相付，一言乖本，有逐无赦。外国持律，其事实尔。此土《尚书》及与《河洛》，其文朴质，无敢措手，明先王之法言而慎神命也。何至佛戒，圣贤所贵，而可改之以从方言乎？恐失四依不严之教也。与其巧便，宁守雅正。译胡为秦，东教之士犹或非之，愿不刊削以从饰也。”众咸称善。於是案胡文书，唯有言倒，时从顺耳。前出戒《十三事》中起室与檀越议，《三十事》中至大姓家及绮红锦绣衣及《七因缘法》，如斯之比，失旨多矣。将来学者，审欲求先圣雅言者，宜详览焉。诸出为秦言，便约不烦者，皆蒲萄酒之被水者也。
　　
　　外国云，戒有七篇，而前出戒皆八篇。今戒七《悔过》後曰《尸叉赖尼》，《尸叉赖尼》有百七事明也，如斯则七篇矣。又侍《尸叉赖尼》有百一十事，余嫌其多。侍曰：“我持律许口受，十事一记，无长也。”寻僧纯在丘兹国佛陀舌弥许得《比丘尼大戒》来，出之正与侍同，百有一十，尔乃知其审不多也。然而比丘戒不止二百五十，阿夷戒不止五百也。
　　
　　《比丘大戒本》
　　
　　欲说戒，维那出堂前唱：“不净者出。”次曰：“庾跋门怒钵罗な处。”（可大沙门入。三唱。）然後入，唱：“行筹。”曰：“簸含陀，（寂静。）阿素，（生也。）舍罗遮丽吏，（行筹。）布萨陀，（说戒。）心蜜栗帝，（一心。）婆翕な度，（定也。）舍罗吉隶怒，（把筹。）”说戒者乃曰：“僧和集会，未受大戒者出。僧何等作为？”答：“说戒。”“不来者嘱授清净说。”（小住洁向说竟。）说已，那春夏冬若干日已过去。（随时计日。）
　　
　　僧尽共思惟：
　　
　　一切生死过，求於度世道。若精进持戒，同亦当归死。
　　
　　一精进持戒，同亦当归死。宁持戒而死，不犯戒而生。
　　
　　譬如驶水流，日月不常住。人命疾於彼，去者不复还。
　　
　　自此偈以後，有布萨羯磨及戒文，不复具写。
　　
　　○大比丘二百六十戒三部合异序第十二
　　
　　△竺昙无兰
　　
　　夫戒者，人天所由生，三乘所由成，泥洹之关要也。是以世尊授药，以戒为先焉。戒者，乃三藏之一也。若不以戒自禁，驰心於六境，而欲望免於三恶道者，其犹如无舟而求渡巨海乎。亦如鱼出于深渊，鸿毛入于盛火，希不死ㄡ者，未之有也。行者以戒自严，猛意五十八法者，取道也何难哉！
　　
　　兰自染化，务以戒律为意。昔在於庐山中竺僧舒许得戒一部，持之自随，近二十年，每一寻省，恨文质重。会昙摩侍所出戒，规矩与同，然侍戒《众多施》有百一十事，尔为戒有二百六十也。释法师问侍，侍言：“我从持律许口受，一一记之，莫知其故也。”尼戒《众多施》亦尔，百有一十。《三十事》中第二十一，二百五十者云：“长钵过十日舍堕。”续言：“是比丘当持此钵与比丘僧。”二十二，二百六十者云：“钵破缀齐，五更未得新钵，故者当归众僧。”推其理旨，宜如二百五十者，在长钵後事与破钵并者为重长也。余以长钵後事注於破钵下，以子从母故也。《九十事中》多参错，事不相对，复徙就二百六十者，令事类相对。亦时有不相似者，重饭食无馀因缘堕，应对重饭不属人言不足，此除因缘事与别请并，故以对别请。此一戒在重饭，一戒在别请，亦为有馀缘则得重饭，亦得越次受请也。不舒手受食，自恐怖教人恐怖，此二戒无对，将传写脱耶？胡本阙乎？《众多施》亦有不相对、不相似者，莫知所以也。
　　
　　余因闲暇，为之三部合异，粗断起尽，以二百六十戒为本，二百五十者为子，以前出常行戒全句系之偏差事末。而亦有永乖不相似者，有以一为二进，有以三为一者。余复分合，令事相从。然此三戒，或能分句失旨，贤才聪睿，若有览者，加思为定，恕余不逮。
　　
　　比丘僧详定後，後从长安复持本来，更得重校，时有损益，最为定。
　　
　　《比丘大戒二百六十事》三部合异二卷
　　
　　俗说戒，维那出堂前唱：“不净者出。”次曰：“庾跋门怒钵罗な处。”然後入，唱：“行筹。”说戒者乃曰：“僧和集会，未受大戒者出。僧何等作为？”（众僧和聚会，悉受无戒，於僧有何事。）答：“说戒。”（僧答言，布萨。）“不来者嘱授清净说。”（诸人者当说当来之净，答言说净。）说已，那春夏冬若干日已过去。
　　
　　僧尽共思惟：
　　
　　一切生死过，求於度世道。若精进持戒，同亦当归死。
　　
　　不精进持戒，同亦当归死。宁持戒而死，不犯戒而生。
　　
　　譬如驶水流，日月不常住。人命疾於彼，去者不复还。
　　
　　自此偈以後，有布萨羯磨及戒文也。
　　
　　此二百六十戒，《七佛偈》与常行戒偈同，子戒偈同，子戒本无偈想亦同，故不出也。而此戒来至扬州，汰法师嫌文质重，有所删削。此是其本，未措手向质重者也。
　　
</div>
    <div class="pagination">
<a href="出三藏记集_page66.html">上一页</a><span>...</span><a href="出三藏记集_page62.html">62</a><a href="出三藏记集_page63.html">63</a><a href="出三藏记集_page64.html">64</a><a href="出三藏记集_page65.html">65</a><a href="出三藏记集_page66.html">66</a><span class="current-page">67</span><a href="出三藏记集_page68.html">68</a><a href="出三藏记集_page69.html">69</a><a href="出三藏记集_page70.html">70</a><a href="出三藏记集_page71.html">71</a><a href="出三藏记集_page72.html">72</a><span>...</span><a href="出三藏记集_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
