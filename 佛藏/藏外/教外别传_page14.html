<!DOCTYPE html>
<html>
<head>
    <meta charset="UTF-8">
    <title>教外别传 - 第 14 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 14 页/共 39 页</h1>
    <div class="content">　　湖南祇林和尚。每叱文殊普贤。皆为精魅。手持木剑。自谓降魔。才见僧来参。便曰。魔来也魔来也。以剑乱挥归方丈。如是十二年。后置剑无言。僧问。十二年前。为甚么降魔。师曰。贼不打贫儿家。曰十二年后为甚么不降魔。师曰。贼不打贫儿家。

　　南岳下四世


　　睦州陈尊宿(黄檗运法嗣)

　　睦州陈尊宿。讳道明。江南陈氏之后也。目有重瞳□列七星。游方契旨于黄檗。后为四众请住观音院。常百余众。经数十载。学者叩激。随问遽答。词语峻险。既非循辙。故浅机之流。往往嗤之。唯玄学性敏者钦伏。由是诸方归慕。咸以尊宿称。后归开元。(今改兜率)居房织蒲鞋以养母。故有陈蒲鞋之号。巢寇入境。师标大草屦于城门。巢欲弃之。竭力不能举。叹曰。睦州有大圣人。舍城而去○一日晚参。谓众曰。汝等诸人。还得个入头处也未。若未得个入头处。须觅个入头处。若得个入头处。已后不得孤负老僧。时有僧出礼拜曰。某甲终不敢孤负和尚。师曰。早是孤负我了也(径山杲云。咄葛藤得也未)○师寻常。见衲僧来即闭门。或见讲僧。乃召曰座主。座主应诺。师曰。担板汉(雪窦显云。睦州只具一只眼。何故。这僧唤既回头。因甚却成担板)○一日在廊阶上立。僧问。陈尊宿房在何处。师脱草屦蓦头打。僧便走。师召大德。僧回首。师指曰。却从那边去○天使问。三门俱开。从那门入。师唤尚书。天使应诺。师曰。从信门入。天使又见画壁问曰。二尊者对谭何事。师掴露柱曰。三身中。那个不说法○问座主。讲甚么经。曰讲涅槃经。师曰。问一段义得么。曰得。师以脚踢空。吹一吹曰。是甚么义。曰经中无此义。师曰。脱空谩语汉。五百力士揭石义。却道无○师见僧乃曰。见成公案。放汝三十棒。(云峰悦云。作贼人心虚　径山杲云又添得一个道了。问冲密。你道我恁么道。还有过也无冲密云。作贼人心虚。妙喜云。三个也有)曰某甲如是。师曰。三门头金刚。为甚么举拳。曰金刚尚乃如是。师便打(径山杲云。虽然无孔笛。撞着毡拍板。直是五音调畅。六律和谐。仔细检点将来。未免傍观者哂。且道谁是傍观者。良久云。不得动着。动着打折驴腰　楚石琦云。睦州与这僧。二俱作家。二俱不作家。还有人辨得出么)○问。如何是向上一路。师曰。要道有甚么难。曰请师道。师曰。初三十一。中九。下七○问。以一重去一重即不问。不以一重去一重时如何。师曰。昨朝栽茄子。今日种冬瓜○问。如何是曹溪的的意。师曰。老僧爱嗔不爱喜。曰为甚么如是。师曰。路逢剑客须呈剑。不是诗人莫说诗○问。高揖释迦。不拜弥勒时如何。师曰。昨日有人问。趁出了也。曰和尚恐某甲不实邪。师曰。拄杖不在。苕帚柄聊与三十(雪窦显云。睦州只有受璧之心。且无割城之意　南堂静云。衲僧家。高揖释迦。不拜弥勒。不为分外。也须是本分钳锤。方能知其真伪。何故。出群须是英灵汉。敌胜还他师子儿。选佛若无如是眼。直饶千载亦奚为　西禅需云。若要扶持大法。举唱宗乘。这老汉。却较些子。诸人要见睦州么剑为不平离宝匣。药因救病出金瓶　灵隐岳云。以毒攻毒。以楔出楔。还他睦州老汉始得。今日有人恁么问。虎丘也只恁么答。何故。尽法无民)○上堂。我见百丈。不识好恶。大众才集。以拄杖一时打下。复召大众。众回首。乃曰。是甚么。有甚共语处。又黄檗和尚亦然。复召大众。众回首。乃曰。月似弯弓。少雨多风。犹较些子(雪窦显云。说甚犹较些子。直是未在。据雪窦。众集一时打下。便休。或有个无孔铁锤。为众竭力。善能担荷。可以笼罩古今。乾坤把断。乃蓦拈拄杖云。放过一着　石门聪举黄檗语了云。前来甚是奇特。后来龙头蛇尾　琅玡觉云。若入洪波里。须是弄潮人　昭觉勤云。古人各出一只手。提振纲宗。诱掖后进。功不浪施。仔细点检将来。百丈将棒唤狗。未免相顾睚[目*柴]。黄檗香饵缀钩。吞着丧身失命。睦州当众举觉。与贼过梯。雪窦要人担荷。无风起浪。今日总不恁么。各请归堂　灵隐岳云。转见誵讹。这几个老汉出来。张罗布网。却向平地上。捞虾捷蚬。用尽自己心。笑破他人口　笑岩宝云。百丈黄檗与么示众。语虽径巧。争奈众心不死。睦州拈转话头。却反弄巧成拙。雪窦两次。为众竭力。祸出私门。天童以拄杖击香台。不奈船何。打破戽斗。若是山僧。总不与么。但以拄杖趁下。复唤云大众。众回首。向道恁么也怪山僧不得)○秀才访师。称会二十四家书。师以拄杖。空中点一点曰。会么。秀才罔措。师曰。又道会二十四家书。永字八法也不识(黄龙南云。睦州一点。直在威音王已前。及乎八法论书。却被个俗人勘破。若是黄龙即不然。孔门弟子无人识。碧眼胡僧笑点头　沩山喆云。睦州不妨用得这一点妙。又似以势欺人。大沩即不然。乃画一圆相云。会么。字义炳然。文不加点　径山印举大沩语了云。睦州大似如风吹水。自然成纹。惜乎逞俊太过。乌焉成马山僧今日客来。虽有拂子拄杖。尽以束之高阁。何故。文不在兹)○上堂。裂开也在我。捏聚也在我。时有僧问。如何是裂开。师曰。三九二十七。菩提涅槃。真如解脱。即心即佛。我且与么道。你又作么生。曰某甲不与么道。师曰。盏子扑落地。碟子成七片。曰如何是捏聚。师乃敛手而坐(天童觉云。睦州用处。直是长三短五。七纵八横。撒在面前。抛向背后。不妨奇特。然则门庭施设。自是一家。入理深谈。不啻百步　天童华云。我且问你诸人。云峰与么道。为复是会睦州意。明睦州语。归宗因行。不妨掉臂。不是禅。不是道。不是玄。不是妙。久立珍重　灵隐岳云。也好笑。睦州被这僧拶得。恰似落汤螃蟹。七手八脚一时露)○师看经次。陈操尚书问。和尚看甚么经。师曰。金刚经。尚书曰。六朝翻译。此当第几。师举起经曰。一切有为法。如梦幻泡影○师闻一老宿难亲近。躬往相访。才入方丈。老宿便喝。师侧掌曰。两重公案。老宿曰。过在甚么处。师曰。这野狐精。便退○紫衣大德到礼拜。师拈帽子带。问曰。这个唤作甚么。曰朝天帽。师曰。恁么则老僧不卸也。复问。所习何业。曰唯识。师曰。作么生说。曰三界唯心。万法唯识。师指门扇曰。这个是甚么。曰是色法。师曰。帘前赐紫对御谭经。何得不持五戒。大德无对○问。如何是展演之言。师曰。量才补职。曰如何是不展演之言。师曰。伏惟尚飨○焦山借斧头次。师呼童子取斧来。童取斧至曰。未有绳墨且斫粗。师便喝。又问童曰。作么生是你斧头。童遂作斫势。师曰。斫你老爷头不得○师问秀才。先辈治甚经。秀才曰。治易。师曰。易中道。百姓日用而不知。且道不知个甚么。秀才曰。不知其道。师曰。作么生是道。秀才无对○僧问。一气还转得一大藏教也无。师曰。有甚饆罗锤子。快下将来(径山杲云。五更侵早起。更有夜行人)○问。如何是一代时教。师曰。上大人丘乙巳○问。如何是禅。师曰。猛火著油煎○僧参。师曰。汝是新到否。曰是。师曰。且放下葛藤会么。曰不会。师曰。担枷陈状。自领出去。僧便出。师曰。来来。我实问。你甚处来。曰江西。师曰。泐潭和尚。在汝背后。怕你乱道。见么。僧无对○看华严经次。僧问。看甚么经。师曰。大光明云。青色光明云。紫色光明云。却指面前曰。那边是甚么云。曰南边是黑云。师曰。今日须有雨○问。以字不成。八字不是。是何章句。师弹指一声曰。会么。曰不会。师曰。上来讲赞无限胜因。虾蟆[跳-兆+孛]跳上天。蚯蚓蓦过东海(径山杲云。这僧只问经头一字。睦州尽将善知众艺差别字轮。以龙龛手鉴唐韵玉篇。从头注解。撒在这僧怀里。这僧也不妨奇特。直下便肯承当。且道什么处是他承当处。听取个注脚。以字不成。八字不是。弹指未终。普天匝地。击开四十二般若波罗蜜门。参透华严会中善知众艺。教内教外一时收。世出世间皆周备。无边罪咎。如火消冰。无量胜义。如恒沙聚。更有个末后句。坚牢库藏永收藏。总属山前熊伯庄　楚石琦云。经头一字。是什么字。睦州弹指一下。将黄面老人四十九年说不尽底。一时吐露了也。妙喜矢上加尖道。更有末后一句。诸人还委悉么。良久。山断疑休去。峰高又起来　天奇瑞云。这僧善答不善问。陆州善问不善答。善问者。手把夜明符。几个知天晓。善答者。只知铁脊撑天。不知脑门着地。若是山僧［臂］脊便打。待他拟议。赶出门去)○问僧。近离甚处。曰河北。师曰。彼中有赵州和尚。你曾到否。曰某甲近离彼中。师曰。赵州有何言句示徒。僧举吃茶话。师乃呵呵大笑曰。惭愧。却问。赵州意作么生。曰只是一期方便。师曰。苦哉。赵州被你将一杓屎泼了也。便打。师却问沙弥。你作么生会。沙弥便设拜。师亦打其僧往沙弥处问。适来和尚打。你作甚么。沙弥曰。若不是我和尚。不打某甲(雪窦显云。这僧克由叵耐。将一杓屎。泼他二员古佛。诸上座若能辨得。非唯与赵睦二州雪屈。亦乃雪窦与天下老宿无过。若道不得。到处泼人卒未了在　径山杲云。雪窦只知一杓屎。泼他赵睦二州。殊不知。这僧当时。被赵州将一杓屎泼了。却到睦州。又遭一杓。只是不知气息。若知气息什么处有二员古佛　楚石琦云这僧不会吃茶意旨。不知泼屎气息。带累好人。堕屎坑中。合吃多少拄杖。雪窦妙喜。一时放过。也须替他入涅槃堂始得)○新到参。方礼拜。师叱曰。阇黎因何偷常住果子吃。曰学人才到。和尚为甚么道偷果子。师曰。赃物见在。

　　千顷楚南禅师(黄檗运法嗣)

　　杭州千顷山楚南禅师。福州张氏子。初参芙蓉。芙蓉见曰。吾非汝师。汝师江外黄檗是也。师礼辞遂参黄檗。黄檗问。子未现三界影像时如何。师曰。即今岂是有邪。黄檗曰。有无且置。即今如何。师曰。非今古。黄檗曰。吾之法眼。已在汝躬。

　　乌石灵观禅师(黄檗运法嗣)

　　福州乌石山灵观禅师。(时称老观)寻常扄户。人罕见之。唯一信士。每至食时送供方开。一日雪峰伺便扣门。师开门。雪峰蓦胸搊住曰。是凡是圣。师唾曰。这野狐精。便推出闭却门。雪峰曰。也只要识老兄○师因雪峰来敲门。师曰。谁。雪峰曰。凤凰儿。师曰。作什么。雪峰曰。来啖老观。师便开门搊住曰。道道。雪峰拟议。师便托开闭却门。雪峰住后示众曰。我当时若入得老观门。你这一队噇酒糟汉。向甚处摸索(老宿云。雪峰徒有此语。当时入不得。今也入不得　明招谦代雪峰。才见开门。便云。动即丧。又代老观云。俊哉俊哉　雪窦显云。这孤恩负德汉。有甚么交涉。当时入不得。岂是教你入。今既摸索不着。累他雪峰。俱在老观门下)○刬草次。问僧。汝何处去。曰西院礼拜安和尚去。时竹上有一青蛇。师指蛇曰。欲识西院老野狐精。只这便是○问。西院此一片地。堪著甚么物。西院曰。好著个无相佛。师曰。好片地。被兄放不净污了也○引面次。僧参。师引面示之。僧便去。师至暮问小师。适来僧在何处。小师曰。当时便去也。师曰。是即是。只得一橛(雪窦显云。老观大似失钱遭罪　报慈遂云。甚么处是少一橛　翠岩芝云。老观道。他只得一橛。大似压良为贱。彼此出家儿　东禅观云。总似这个师僧。灵山付嘱有在。老观为什么道。只得一橛。要会么。若不酬价。争辨真伪)○曹山行脚时问。如何是毗卢师法身主。师曰。我若向你道。即别有也。曹山举似洞山。洞山曰。好个话头。只欠进语。何不问为甚么不道。曹山却来进前语。师曰。若言我不道。即哑却我口。若言我道。即謇却我舌。曹山归举似洞山。洞山深肯之。

　　罗汉宗彻禅师(黄檗运法嗣)

　　杭州罗汉院宗彻禅师。湖州吴氏子。上堂。僧问。如何是祖师西来意。师曰。骨剉也。师对机。多用此语。时号骨剉和尚。

　　相国裴休居士(黄檗运法嗣)

　　相国裴休居士。字公美。河东闻喜人也。守新安日。属运禅师。初于岭南黄檗山。舍众入大安精舍。混迹劳侣。扫洒殿堂。公入寺烧香。主事只接。因观壁画。乃问。是何图相。主事对曰。高僧真仪。公曰。真仪可观。高僧何在。主事无对。公曰。此间有禅人否。曰近有一僧。投寺执役。颇似禅者。公曰。可请来询问得否。于是遽寻黄檗至。公睹之。欣然曰。休。适有一问。诸德吝辞。今请上人。代酬一语。黄檗曰。请相公垂问。公举前话。黄檗朗声曰。裴休。公应诺。黄檗曰。在甚么处。公当下知旨。如获髻珠。曰吾师真善知识也。示人克的若是。自此延入府署。执弟子礼。屡辞不已。复坚请。住黄檗山。有暇即躬入山顶谒。或请入州中。公既通彻祖意。复博综教相。诸方禅学。咸谓。裴相不浪出黄檗之门也。

　　大随法真禅师(长庆安法嗣)

　　益州大随法真禅师。梓州王氏子。南游。初见药山道吾云岩洞山。次至岭外大沩会下。数载。食不至充。卧不求暖。清苦炼行。操履不群。沩山深器之。一日问曰。阇黎在老僧此间。不曾问一转话。师曰。教某甲向甚么处下口。沩山曰。何不道如何是佛。师便作手势。掩沩山口。沩山叹曰。子真得其髓。从此名传四海○僧问。劫火洞然。大千俱坏。未审这个坏不坏。师曰。坏。曰恁么则随他去也。师曰。随他去。僧不肯。后到投子。举前话。投子遂装香遥礼曰。西川古佛出世。谓其僧曰。汝速回去忏悔。僧回大随。师已殁。僧再至投子。投子亦迁化○庵侧有一龟。僧问。一切众生皮褁骨。这个众生。为甚骨褁皮。师拈草履。覆龟背上。僧无语(径山信云。还知么。大随和尚拈草鞋。盖覆乌龟。不是好心。这僧无语。口似磉盘。颂云。皮褁骨骨褁皮。草鞋拈得覆乌龟。风吹日炙浑无事。不怕人来问着渠)○问僧。甚处去。曰峨嵋礼普贤去。师举拂子曰。文殊普贤。总在这里。僧作圆相抛向后。乃礼拜。师唤侍者。取一贴茶。与这僧(保福展云。若无后语。笑他衲僧云门偃别云。西天斩头截臂。这里自领出去　五祖戒云。大随不因一事。不长一智　雪窦显云。杀人刀活人剑。具眼底辨取　沩山秀云。大随茶。非类赵州茶。既不类赵州茶。得之者少矣。这僧得之。且有甚长处。然不义之财。于我如浮云　天童觉云。识法者惧。欺敌者亡。水中辨乳。须是鹅王)○众僧参次。师以口作患风势曰。还有人医得吾口么。众僧竞送药以至。俗士闻之。亦多送药。师并不受。七日后。师自掴口令正。乃曰。如许多时。鼓这两片皮。至今无人医得。即端坐而逝。

　　灵树如敏禅师(长庆安法嗣)

　　韶州灵树如敏禅师。闽人也。有尼送瓷钵与师。师拓起问曰。这个出在甚么。曰出在定州。(清凉钦别云。不违此间)师乃扑破。尼无对(保福展代云。欺敌者亡)○广主将兴兵。躬入院。请师决臧否。师已先知。怡然坐化。广主怒知事曰。和尚何时得疾。对曰。不曾有疾。适封一函子。令呈大王。广主开函。得一帖子云。人天眼目。堂中上座。广主悟师旨。遂寝兵。乃召第一座。开堂说法(即云门偃)。

　　灵云志勤禅师(长庆安法嗣)

　　福州灵云志勤禅师。本州长溪人也。初在沩山。因见桃华悟道。有偈曰。三十年来寻剑客。几回落叶又抽枝。自从一见桃华后。直至如今更不疑。沩山览偈。诘其所悟。与之符契。沩山曰。从缘悟达。永无退失。善自护持(有僧举似玄沙备。玄沙云。谛当甚谛当。敢保老兄未彻在。众疑此语。玄沙问地藏。我恁么道。汝作么生会。地藏云。不是桂琛。即走杀天下人　长庆棱因僧问。玄沙意旨如何。长庆云。将谓胡须赤。更有赤须胡　翠岩芝云。有一人如今问。玄沙意作么生。且道。此人还彻也未　黄龙心云。诸人且道。灵云当初见底。是桃华。不是桃华。若是桃华。天下人见。总须悟道。若不是桃华。争奈见有桃华。拟向甚处看。作么生说个见底道理　五祖演云。说什么谛当。更参三十年　昭觉勤云。千钧之弩。不为鼷鼠而发机。灵云既拨转天关。玄沙乃掀翻地轴。且道那个是未彻处　径山杲云。一家有事百家忙　楚石琦云。人无远虑。必有近忧。直饶百炼精金。不免入炉再煆　金粟悟云。说甚一家有事百家忙。直是一盲引众盲　径山信云。灵云行脚三十年。不知踏破几许草鞋。若无桃花刺破眼睛。更走三十年。未是苦在)○雪峰有偈送双峰。末句曰。雷罢不停声。师别曰。雷震不闻声。雪峰闻乃曰。灵云山头古月现。雪峰后问曰。古人道。前三三后三三。意旨如何。师曰。水中鱼。天上鸟。雪峰曰。意作么生。师曰。高可射兮深可钓○长生问。混沌未分时。含生何来。师曰。如露柱怀胎。曰分后如何。师曰。如片云点太清。曰未审太清还受点也无。师不答。曰恁么则含生不来也。师亦不答。曰直得纯清绝点时如何。师曰。犹是真常流注。曰如何是真常流注。师曰。似镜长明。曰向上更有事也无。师曰。有。曰如何是向上事。师曰。打破镜来。与汝相见(芭蕉彻云。相见便休。又打破镜作什么　白兆圆云。若不打破镜争得相见　大阳延云。即今破也。又作么生相见。乃云。照尽体无依。通身难辨的　开福宁云。好诸禅德。尽十方界。是一面镜。作么生说个打破底道理。直饶眼亲手办。光境俱忘。如鸡抱卵啐啄同时。正好吃报慈拄杖。何故。弄影禅和。如麻似粟　黄龙忠云。二尊宿发明本分大事。可谓如切如磋。如琢如磨。不妨端的。检点将来。大似贴肉汗衫。未能脱体。致使有般汉随语生解。便向未分时计较。打破镜处说道理驴年解悟去。若据牧庵见处。说甚混沌分与未分。打破镜与不打破镜。直饶向露柱怀胎处会得。正是片云点太清。诸仁者还委悉么。待虚空落地。即向你道　天童觉云。分与未分。玉机夜动。点与不点。金梭暗抛。直是一色纯清。未得十成稳坐。且道打破镜来。向甚处相见。还会么。清秋老兔吞光后。湛水苍龙蜕骨时)○问僧。甚处去。曰雪峰去。师曰。我有一信寄雪峰。得么。曰便请。师脱只履抛向面前。僧便去至雪峰。雪峰问。甚处来。曰灵云来。雪峰曰。灵云安否。曰有一信相寄。雪峰曰。在那里。僧脱只履。抛向雪峰面前。雪峰休去(沩山秀云。雪峰既不能辨他来信端的。这僧又只知依模画样。钝置他灵云。忽若当时道。我有一信寄他。僧云便请。灵云只据坐。这僧又若为通露。不可大丈夫汉。为人驰达。教他一言不措)。

　　寿山师解禅师(长庆安法嗣)

　　福州寿山师解禅师。尝参洞山。洞山问。阇黎生缘何处。师曰。和尚若实问。某甲即是闽中人也。曰汝父名甚么。师曰。今日蒙和尚致此一问。直得忘前失后○闽帅问。寿山年多少。师曰。与虚空齐年。曰虚空年多少。师曰。与寿山齐年。

　　饶州峣山和尚(长庆安法嗣)

　　饶州峣山和尚。长庆问。从上宗乘。此间如何言论。师曰。有愿不负先圣。长庆曰。不负先圣。作么生。师曰。不露。长庆曰。恁么则请师领话。师曰。甚么处去来。长庆曰。只守甚么处去来。

　　国欢文矩禅师(长庆安法嗣)

　　泉州国欢崇福院。文矩慧日禅师。福州黄氏子。生而有异。及长为县狱卒。每每弃役。往神光观和尚。及西院安禅师所。吏不能禁。后谒万岁塔谭空禅师落发。不披袈裟。不受具戒。唯以杂彩为挂子。复至神光。神光曰。我非汝师。汝礼西院去。师携一小青竹杖。入西院法堂。西院遥见笑曰。入涅槃堂去。师应诺。轮竹杖而入。时有五百许僧染时疾。师以杖次第点之。各随点而起。

　　台州浮江和尚(长庆安法嗣)

　　台州浮江和尚。雪峰领众到问。即今有二百人。寄此过夏。得么。师将拄杖。画一画。著不得。即道。雪峰休去。

　　文殊圆明禅师(长庆安法嗣)

　　广州文殊院圆明禅师。福州陈氏子。参大沩得旨。后造雪峰请益。法无异味。尝游五台山。睹文殊化现。乃随方建院。以文殊为额○开宝中。枢密使李崇矩。巡护南方。因入院睹地藏菩萨像。问僧。地藏何以展手。僧曰。手中珠。被贼偷却也。崇矩却问师。既是地藏。为甚么遭贼。师曰。今日捉下也。崇矩礼谢之。

　　严阳善信尊者(赵州谂法嗣)

　　洪州新兴严阳尊者。讳善信。初参赵州问。一物不将来时如何。赵州曰。放下着。师曰。既是一物不将来。放下个甚么。赵州曰。放不下担取去。师于言下大悟。师常有一蛇一虎随。从手中与食(黄龙南颂云。一物不将来。两肩担不起。言下忽知非。心中无限喜。毒恶既忘怀。蛇虎为知己。光阴几百年。清风犹未已)○住后僧问。如何是佛。师曰。土块。曰如何是法。师曰。地动也。曰如何是僧。师曰。吃粥吃饭。问如何是新兴水。师曰。面前江里(径山杲云。似这般法门。却似儿戏相似。入得这般法门。方安乐得人。如真净和尚。拈提古今。不在雪窦之下。而末流传习。却成恶口。小家只管问。古人作么生。真如又如何下语。杨岐又如何下语。你管得许多闲事。瘥病不假驴驮药。若是对病与药。篱根拾得一茎草。便可疗病。说甚么朱砂附子。人参白术)。

　　光孝慧觉禅师(赵州谂法嗣)

　　扬州光孝院慧觉禅师。问相国宋齐丘曰。还会道么。齐丘曰若是道也著不得。师曰。是有著不得。是无著不得。齐丘曰。总不恁么。师曰。著不得底聻。齐丘无对○师到崇寿。法眼问。近离甚处。师曰。赵州。法眼曰。承闻。赵州有庭前柏树子话。是否。师曰。无。法眼曰。往来皆谓。僧问如何是祖师西来意。赵州曰。庭前柏树子。上座何得言无。师曰。先师实无此语。和尚莫谤先师好(径山杲云。若道有此语。蹉过觉铁觜。若道无此语。又蹉过法眼。若两边俱不涉又蹉过赵州。直饶总不恁么别有透脱一路。入地狱如箭射　鼓山圭云。觉铁觜名不虚得。只是不曾梦见赵州　楚石琦云。祖师西来意。庭前柏树子。此话已遍行天下了也。因甚么觉铁觜却道先师无此语。众中往往商量。赵州只是一期方便。不可作实解。所以道无。与么乱统。谤他古佛不少。妙喜云。若道有此语。蹉过觉铁觜。若道无此语。又蹉过法眼。若道两边俱不涉。又蹉过赵州。今日烟波无可钓。不须新月更为钩)○俗士问。某甲平生杀牛。还有罪否。师曰。无罪。曰为甚么无罪。师曰。杀一个还一个。

　　木陈从朗禅师(赵州谂法嗣)

　　婺州木陈从朗禅师。因金刚倒。僧问。既是金刚不坏身。为甚么却倒地。师敲禅床曰。行住坐卧。

　　杭州多福和尚(赵州谂法嗣)

　　杭州多福和尚。僧问。如何是多福一丛竹。师曰。一茎两茎斜。曰学人不会。师曰。三茎四茎曲(径山杲云。饶汝一茎两茎斜三茎四茎曲。还我多福一丛竹。又如何话会)。

　　益州西睦和尚(赵州谂法嗣)

　　益州西睦和尚。上堂。有俗士。举手曰。和尚便是一头驴。师曰。老僧被汝骑。俗士无语去。后三日再来白言。某甲三日前著贼。师拈杖趁出。

　　雪窦常通禅师(长沙岑法嗣)

　　明州雪窦常通禅师。邢州李氏子。参长沙。长沙问。何处人。师曰。邢州人。长沙曰。我道汝不从彼来。师曰。和尚还曾住此否。长沙然之。乃容入室。

　　台州胜光和尚(子湖踪法嗣)

　　台州胜光和尚。龙华照和尚来。师把住曰。作么生。龙华曰。莫错。师乃放手。龙华曰。久向胜光。师默然。龙华乃辞师门送曰。自此一别。甚么处相见。龙华呵呵而去。

　　日容远和尚(子湖踪法嗣)

　　日容远和尚。因奯上座参。师拊掌三下曰。猛虎当轩。谁是敌者。奯曰。俊鹞冲天。阿谁捉得。师曰。彼此难当。奯曰。且休。未要断这公案。师将拄杖。舞归方丈。奯无语。师曰。死却这汉也(昭觉勤云。力敌势均。不妨好头对。眼亲手辨。彼此没便宜。下梢可惜放过。待他将拄杖作舞归方丈。便好与抚掌三下。拂袖便行。非唯头尾完全。亦免遭人指注。虽然如是。奯公无语。还可转侧也无。为言侵早起。更有夜行人　大沩智云。强中更有强中手。天下元无第一人。还知么。伎俩全无。波旬失途。到这里。无你解会处。自检点看)。

　　襄州道吾和尚(关南常法嗣)

　　襄州关南道吾和尚。始经村墅。闻巫者乐神云识神无。忽然省悟。后参常禅师。印其所解。复游德山之门。法味弥著○师凡上堂。戴莲华笠。披襕执简。击鼓吹笛。口称鲁三郎。神识神不识。神神从空里来。却往空里去。便下座。有时曰。打动关南鼓。唱起德山歌。僧问。如何是祖师西来意。师以简揖曰。喏○有时执木剑。横肩上作舞。僧问。手中剑。甚处得来。师掷于地。僧却置师手中。师曰。甚处得来。僧无对。师曰。容汝三日内。下取一转语。其僧亦无对。师自代。拈剑横肩上作舞曰。须恁么始得○赵州访师。师乃著豹皮裈。执吉獠棒。在三门下。翘一足等候。才见赵州。便高声唱喏而立。赵州曰。小心只候著。师又唱喏一声而去○问。如何是和尚家风。师下禅床。作女人拜曰。谢子远来。无可祗待○问灌溪。作么生。灌溪曰。无位。师曰。莫同虚空么。灌溪曰。这屠儿。师曰。有生可杀即不倦。

　　漳州罗汉和尚(关南常法嗣)

　　漳州罗汉和尚。初参关南问。如何是大道之源。关南打师一拳。师遂有省。乃为歌曰。咸通七载初参道。到处逢言不识言。心里疑团若栲栳。三春不乐止林泉。忽遇法王毡上坐。便陈疑恳向师前。师从毡上那伽起。袒膊当胸打一拳。骇散疑团獦狚落。举头看见日初圆。从兹蹬蹬以碣碣。直至如今常快活。只闻肚里饱膨脝。更不东西去持钵(径山杲云。可惜这一拳分付不着人)。

　　末山尼了然禅师(高安愚法嗣)

　　瑞州末山尼了然禅师。因灌溪闲和尚到曰。若相当即住。不然即推倒禅床。便入堂内。师遣侍者问。上座游山来。为佛法来。灌溪曰。为佛法来。师乃升座。灌溪上参。师问。上座今日离何处。曰路口。师曰。何不盖却。灌溪无对。(末山代云。争得到这里)始礼拜问。如何是末山。师曰。不露顶。曰如何是末山主。师曰。非男女相。灌溪乃喝曰。何不变去。师曰。不是神。不是鬼。变个甚么。灌溪于是伏膺。作园头三载(昭觉勤云。或有人问山僧。如何是末山。一望不见。如何是末山主。可与佛祖为师。何不变去。上座自变。拟议不来。劈脊便棒。且道末山是。蒋山是。当机无向背。拟议隔千山天童觉云。非男女之相。出有无之量。透万机之前。超三界之上。穷而通简而当。松含风而夜寒。溪带雨而春涨)○僧到参。师曰。太褴缕生。曰虽然如此。且是师子儿。师曰。既是师子儿。为甚么被文殊骑。僧无对。
</div>
    <div class="pagination">
<a href="教外别传_page13.html">上一页</a><span>...</span><a href="教外别传_page9.html">9</a><a href="教外别传_page10.html">10</a><a href="教外别传_page11.html">11</a><a href="教外别传_page12.html">12</a><a href="教外别传_page13.html">13</a><span class="current-page">14</span><a href="教外别传_page15.html">15</a><a href="教外别传_page16.html">16</a><a href="教外别传_page17.html">17</a><a href="教外别传_page18.html">18</a><a href="教外别传_page19.html">19</a><span>...</span><a href="教外别传_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
