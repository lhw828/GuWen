<!DOCTYPE html>
<html>
<head>
    <meta charset="UTF-8">
    <title>景德传灯录 - 第 21 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景德传灯录 - 第 21 页/共 53 页</h1>
    <div class="content">　　
　　景德传灯录卷第十二
　　
　　　　怀让禅师第四世
　　
　　　　前洪州黄檗山希运禅师法嗣
　　
　　镇州临济。义玄禅师。曹州南华人也。姓邢氏。幼负出尘之志。及落发进具便慕禅宗。初在黄檗随众参侍。时堂中第一座勉令问话。师乃问。如何是祖师西来的的意。黄檗便打。如是三问三遭打。遂告辞。第一座云。早承激劝问话。唯蒙和尚赐棒。所恨愚鲁。且往诸方行脚去在。座遂告黄檗云。义玄虽是后生却甚奇特。来辞时愿和尚更垂提诱。来日师辞黄檗。黄檗指往大愚。师遂参大愚。愚问曰。什么处来。曰黄檗来。愚曰。黄檗有何言教。曰义玄亲问佛法的。的意。蒙和尚便打。如是三问三遭被打。不知过在什么处。愚曰。黄檗恁么老婆。为汝得彻困。犹觅过在。师于言下大悟云。元来黄檗佛法无多子。大愚搊住云。者尿床鬼子适来又道不会。如今却道黄檗佛法无多子。尔见个什么道理。速道速道。师于大愚肋下筑三拳。大愚托开云。汝师黄檗。非干我事。师辞大愚却回黄檗。黄檗云汝回太速生。师云。秖为老婆心切便人事了。侍立次黄檗云。大愚有何言句。师遂举前话。黄檗云。这大愚老汉待见痛与一顿。师云。说甚么待见。即今便与。随后便打黄檗一掌。黄檗云。这风颠汉。却来这里捋虎须。师便喝。黄檗云。侍者引。这风颠汉参堂去(后沩山举此话问仰山云。临济当时得大愚力得黄檗力。仰山云。非但骑虎头。亦解把虎尾)师一日与黄檗赴普请师在后行。黄檗回头见师空手乃问。钁头在什么处。师云。有人将去了也。黄檗云。近前来。共汝商量个事。师便近前。黄檗将钁钁地云。我这个天下人拈掇不起。师就手掣得竖起云。为什么却在某甲手里。黄檗云。今日自有人普请我更不着去也。便归院(后沩山举问仰山云。钁头在黄檗手里。为甚却被临济夺却。仰山云。贼是小人智过君子)黄檗一日普请锄茶园。黄檗后至。师问讯按钁而立。黄檗曰。莫是困耶。曰才钁地何言困。黄檗举拄杖便打。师接杖推倒和尚。黄檗呼维那。维那拽起我来。维那扶起曰。和尚争容得这风颠汉无礼。黄檗却打维那。师自钁地云。诸方即火葬。我这里活埋(沩山问仰山。只如黄檗与临济。此时意作么生。仰山云。正贼走却罗赃人吃棒)师一日在黄檗僧堂里睡。黄檗入来。以拄杖于床边敲三下。师举首见是和尚却睡。黄檗打席三下去。却往上间见首座坐禅乃云。下间后生却坐禅。汝这里妄想作什么。首座云。这老汉患风耶。黄檗打板头一下。便出去(沩山举问仰山。只如黄檗意作么生。仰山云。两彩一赛)师与黄檗裁杉。黄檗曰。深山里裁许多树作么。师曰。一与后人作古记。二与山门作标榜。道了以钁头打地三下。黄檗云虽然如是子已吃我棒了也。师又以钁头打地三下作嘘嘘声。黄檗云。吾宗到汝此记方出(沩山举问仰山。且道黄檗后语但嘱临济。为复别有意旨。仰山云。亦嘱临济。亦记向后。沩山云。向后作么生。仰山云。一人指南吴越令行。南塔和尚注云。独坐震威此记方出。又云。若遇大风此记亦出。沩山云。如是如是)师因半夏。上黄檗山见和尚看经。师曰。我将谓是个人。元来是唵黑豆老和尚。住数日乃辞去。黄檗曰。汝破夏来不终夏去。曰某甲暂来礼拜和尚。黄檗遂打趁令去。师行数里。疑此事却回终夏。师一日辞黄檗。黄檗曰。什么处去。曰不是河南即河北去。黄檗拈起拄杖便打。师捉住拄杖曰。这老汉莫盲枷瞎棒。已后错打人在。黄檗遂唤侍者。把将几案禅板来。师曰。侍者把将火来。黄檗曰。不然子但将去。已后坐断天下人舌头在。师即便发去师到熊耳塔头。塔主问。先礼佛先礼祖。师曰祖佛俱不礼。塔主曰。祖佛与长老有什么冤家俱不礼。师便拂袖而出(又别举云。师问塔主。先礼佛先礼祖。塔主曰。祖佛是什么人弟子。师拂袖便去)师后还乡党。俯徇赵人之请。住子城南临济禅苑。学侣奔凑。一日上堂曰。汝等诸人赤肉团上有一无位真人。常向汝诸人面门出入。未证据者看看。时有僧问。如何是无位真人。师下禅床把住云。道道。僧拟议。师托开云。无位真人是什么干屎橛。便归方丈。师问乐普云。从上来一人行棒一行喝。阿那个亲。对曰。总不亲。师曰。亲处作么生。普便喝。师乃打。师问木口和尚。如何是露地白牛。木口曰吽。师曰哑。木口曰。老兄作么生。师曰。这畜生。大觉到参。师举拂子。大觉敷坐具。师掷下拂子。大觉收坐具入僧堂。众僧曰。这僧莫是和尚亲故。不礼拜又不吃棒。师闻令唤新到僧。大觉遂出。师曰。大众道汝未参长老。大觉云。不审便自归众。麻谷(第二世)到参敷坐具问。十二面观音阿那面正。师下绳床。一手收坐具一手搊麻谷云。十二面观音向什么处去也。麻谷转身拟坐绳床。师拈拄杖打。麻谷接却相捉入方丈。师上堂云。大众。夫为法者不避丧身失命。我于黄檗先师处。三度问佛法的的大意。三度蒙他赐棒。如蒿枝拂着相似如今更思一顿谁为我下手得。时有僧出云。某甲行得。师拈棒与他。其僧拟接。师便打(后雪峰拈云。临济大似白拈贼)僧问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容無著问。沤和争负截流机。曰如何是第三句。师曰。看取棚头弄傀儡。抽牵全籍里边人。师又曰。夫一句语须具三玄门。一玄门须具三要。有权有用。汝等诸人作么生会。时唐咸通七年丙戌四月十日。师将示寂上堂云。吾灭后不得灭却吾正法眼藏。三圣出云。争敢灭却和尚正法眼藏。师云。已后有人问尔向他道什么。三圣便喝。师云。谁知吾正法眼藏向这瞎驴边灭却。乃有颂曰
　　
　　　沿流不止问如何　　真照无边说似他
　　　离相离名人不禀　　吹毛用了急还磨　
　　
　　颂毕坐逝。敕谥慧照大师。塔曰澄灵
　　
　　
　　景德传灯录卷第十三
　　
　　　　怀让禅师及曹溪别出共七十七人(怀让禅师第七世至第九世曹溪别出第二世至第六世)
　　
　　　　怀让第七世一十一人(七世一作九世)郢州芭蕉山慧清禅师法嗣四人郢州兴阳清让禅师洪州幽谷山法满禅师(已上二人见录)郢州兴阳义深禅师芭蕉山第二世住遇禅师(已上二人无机缘语句不录)吉州资福如宝禅师法嗣四人吉州资福贞邃禅师吉州福寿和尚潭州鹿苑和尚(已上三人见录)潭州报慈德韶大师(一人无机缘语句不录)汝州宝应和尚法嗣一人(即南院颙也)汝州风穴延沼禅师汝州西院思明禅师法嗣一人见录郢州兴阳归静禅师韶州慧林鸿究禅师法嗣一人见录韶州灵瑞和尚
　　
　　　　怀让第八世六人汝州风穴延沼禅师法嗣四人汝州广慧真禅师汝州首山省念禅师(已上二人见录)凤翔长兴和尚潭州灵泉和尚(已上二人无机缘语句不录)潭州报慈归真大师德韶法嗣二人蕲州三角山志谦禅师郢州兴阳词铎禅师
　　
　　　　怀让第九世一人汝州首山省念禅师法嗣一人见录汾州善昭禅师(一人见录赞颂附卷末)
　　
　　　　曹溪别出第二世三十人罗浮山定真和尚法嗣一人罗浮山灵运禅师(一人无机缘语句不录)制空山道进和尚法嗣荆州玄觉禅师(一人无机缘语句不录)韶州下回田善快和尚法嗣一人善悟禅师(一人无机缘语句不录)司空山本净和尚法嗣一人中使杨光庭(一人无机缘语句不录)缘素和尚法嗣二人韶州小道进禅师韶州游寂禅师(已上二人无机缘语句不录)祇夜和尚法嗣一人衡州道倩禅师(一人无机缘语句不录)南阳慧忠国师法嗣五人(一人见录)吉州耽源山真应禅师唐肃宗皇帝唐代宗皇帝开封孙知古邓州香严惟戒禅师(已上四人无机缘语句不录)洛阳荷泽神会大师法嗣一十八人(二人见录)黄州大石山福琳禅师沂水蒙山光宝禅师磁州法如禅师怀安郡西隐山进平禅师澧阳慧演禅师河阳怀空禅师南阳圆震禅师宜春广敷禅师江陵行觉禅师五台山神英禅师五台山无名禅师南岳皓玉禅师宣州志满禅师涪州朗禅师广陵灵坦禅师宁州通隐禅师益州南印禅师河南尹李常(已上一十六人无机缘语句不录)
　　
　　　　曹溪别出第三世九人下回田善悟禅师法嗣潭州无学禅师(一人无机缘语句不录)衡州道倩和尚法嗣湖南如宝禅师(一人无机缘语句不录)耽源山真应和尚法嗣吉州贞遂禅师(一人无机缘语句不录)磁州法如和尚法嗣荆南惟忠禅师(一人无机缘语句不录)河阳怀空和尚法嗣蔡州道明禅师(一人无机缘语句不录)乌牙山圆震禅师法嗣吴头陀四面山法智禅师(已上二人无机缘语句不录)五台山无名禅师法嗣一人五台华严澄观大师(一人无机缘语句不录)益州南印和尚法嗣一人义俯禅师(一人无机缘语句不录)
　　
　　　　曹溪别出第四世五人荆南惟忠禅师法嗣四人(忠禅师亦名南印)道圆禅师益州如一禅师奉国神照禅师庐山东林雅禅师(已上四人无机缘语句不录)吴头陀法嗣一人玄固禅师(一人无机缘语句不录)
　　
　　　　曹溪别出第五世四人遂州道圆禅师法嗣一人见录终南山圭峰宗密禅师奉国神照禅师法嗣镇州常一禅师滑州智远禅师鹿台玄邃禅师(已上三人无机缘语句不录)
　　
　　　　曹溪别出第六世一十一人圭峰宗密禅师法嗣圭峰温禅师慈恩寺太恭禅师兴善寺太锡禅师万乘寺宗禅师瑞圣寺觉禅师化度寺仁瑜禅师(已上六人无机缘语句不录)鹿台玄邃禅师法嗣龙兴念禅师(一人无机缘语句不录)滑州智远禅师法嗣彭门审用禅师圆绍禅师上方真禅师东京法志禅师(已上四人无机缘语句不录)
　　
　　　　怀让禅师第七世
　　
　　　　前郢州芭蕉山慧清禅师法嗣
　　
　　郢州兴阳山清让禅师僧问。大通智胜佛十劫坐道场。佛法不现前不得成佛道时如何。师曰。其问甚谛当。僧曰。既是坐道场。为什么不得成佛道。师曰。为伊不成佛
　　
　　洪州幽谷山法满禅师。僧问。如何是道。师良久曰。会么。僧曰。学人不会。师曰。话道语下无声。举扬奥旨丁宁。禅要如今会取。不须别后消停
　　
　　　　前吉州资福如宝禅师法嗣
　　
　　吉州资福贞邃禅师(第二世住)僧问。和尚见古人得何意旨便歇去。师作圆相示之。问如何是古人歌。师作圆相示之。问如何是最初一句。师曰。未具世界时阇梨亦在此。问百丈卷席意如何师。良久。问古人道前三三后三三意如何。师曰。汝名什么。曰某甲。师曰。吃茶去。师谓众曰。隔江见资福刹竿便回去。脚跟也好与三十棒。岂况过江来时。有僧才出师曰。不堪共语。问如何是古佛心。师曰。山河大地
　　
　　吉州福寿和尚。僧问。祖意教意同别。师乃展手。问文殊骑师子普贤骑象。未审释迦骑什么。师举手云。邪邪
　　
　　潭州鹿苑和尚。僧问。余国作佛还有异名也无。师作圆相示之。问如何是鹿苑一路。师曰。吉嘹舌头问将来。问如何是。闭门造车。师曰。南岳石桥。僧曰。如何是出门合辙。师曰。拄杖头鞋。师上堂展手云。天下老和尚诸上座命根总在遮里。有一僧出曰。还收得也无。师曰。天台石桥侧。僧曰某甲不恁么。师曰。伏惟尚飨。问如何是世尊不说说。师曰。须弥山倒。曰如何是迦叶不闻闻。师曰。大海枯竭
　　
　　　　前汝州宝应和尚法嗣(亦曰南院)
　　
　　汝州风穴延沼禅师余杭人也。初发迹於越州镜清顺德大师。未臻堂奥。寻诣里州华严院。遇守廊上坐。即汝州南院侍者也。乃密探南院宗旨。后至南院初见不礼拜。便问曰。入门须辨主。端的请师分。南院以左手拊膝。师喝。南院以右手拊膝。师又喝。南院举左手曰。遮个即从阇梨。又举右手曰。遮个又作么生。师曰瞎。南院拟拈拄杖次。师曰。作什么。夺拄杖打着老和尚。莫言不道。南院曰三十年住持。今日被黄面淅子上门罗织。师曰。和尚大似持钵不得诈道不饥。南院曰。阇梨几时曾到南院来。师曰。是何言欤。曰老僧端的问汝。师曰也不得放过。南院曰。且坐吃茶。师方叙师资之礼。自后应沩仰之悬记出世聚徒。南院法道由是大振诸方矣。师上堂谓众曰。夫参学眼目。临机直须大用现前。勿自拘于小节。设使言前荐得。犹是滞[穀-禾+卵]迷封。纵然句下精通。未免触途狂见。观汝诸人。应是向来依他作解。明昧两岐与尔一时扫却。直教个个如师子儿吒呀地哮吼一声壁立千仞。谁敢正眼觑着。觑着即瞎却渠眼。师又赴郢州衙内。升座示众云。祖师心印。状似铁牛之机。去即印住。住即印破。秖如不去不住。印即是不印即是。还有人道得么。时有卢陂长老出问。学人有铁牛之机。请师不搭印。师云。惯钓鲸鲵澄巨浸。却嗟蛙步[馬*展]泥沙(卿公事苑云。蛙当作洼。谓马出于渥洼水也。风穴所谓[馬*展]者。以良马出清水。而反[馬*展]卧于泥沙之中。是其意也。今录谓蛙者虾蟆也。岂能为马步而[馬*展]卧邪。[馬*展]张扇切)陂伫思。师喝云。长老何不进语。陂拟议。师打一拂子云。还记得话头么。试举看。陂拟开口。师又打一拂子。牧主云。信知佛法与王法一般。师云。见什么道理。牧主云。当断不断返招其乱。师便下座。上堂僧问。师唱谁家曲宗风嗣阿谁。师曰。超然迥出威音外。翘足徒劳赞底沙(本生经云。过去久远有佛。名曰底沙。时有二菩萨。一名释迦。二名弥勒。是佛观见释迦心未成熟而诸弟子心皆纯熟如是思惟。一人之心易可速化。众人之心难可疾治。即上雪山。入宝窟中入大禅定。时释迦菩萨作外道仙人。上山采药。见底沙佛。见已欢喜心生敬信。翘一脚立。叉手向佛一心而观。目未曾瞬。七日七夜以一偈赞佛曰。天上天下无如佛。十方世界亦无比。世界所有我尽见。一切无有如佛者。于是超越九劫。于九十一劫得阿耨菩提)问古曲无音韵。如何和得齐。师曰。木鸡啼子夜刍狗吠天明。问如何是一称南无佛。师曰。灯连凤翅当堂照。月影娥眉[卑*頁](匹迷切倾头也)面看。问如何是佛。师曰。如何不是佛。问未晓。玄言。请师直指。师曰。家住海门洲。扶桑最先照。问朗月当空时如何。师曰。不从天上辊。任向地中埋。问如何是佛。师曰。嘶风木马缘无绊。背角泥牛痛下鞭。问如何是广慧剑。师曰。不斩死汉。问古镜未磨时如何。师曰。天魔胆裂僧曰。磨后如何。师曰。轩辕无道。僧问。朗月当空时如何。师曰。不在团天(一作圆天)且居羑里。问矛盾本成双翳病。帝网明珠事若何。师曰为山登九仞。捻土定千钧。僧曰。如何。师曰。如何。问干木奉文侯。知心有几人。师曰。少年曾决龙蛇阵。潦倒还听稚子歌。问如何是清凉山中主。师曰。一句不遑無著问。迄今犹作野盘僧。问句不当机如何显道。师曰。大昴纵同天。日轮不当午。问如何是和尚家风。师曰。鹤有九皋难翥翼。马无千里漫追风。问如何是佛。师曰。勿使异人闻。问未有之言请师试道。师曰。入市能长啸。归家着短衣问夏终今日师意如何。师曰。不怜鹅护雪。且喜蜡人冰。问归乡无路时如何。师曰。平窥红烂处。畅杀子平生。师赴州衙请上堂。有僧问人王与法王相见时如何。师曰。大舞绕林泉。世间无忧喜(或作有喜)。僧曰。共谭何事。师曰。虎豹岩前曾宴坐。隼旟光里播真宗。问摘叶寻枝即不问。如何是直截根源。师曰。赴供凌晨。入开堂(或作塘)带雨归。问凡有所问尽是掜怪。请师直截根源。师曰。罕逢穿耳客。多遇刻舟人。问正当恁么时如何。师曰。盲龟值木虽优稳。枯木生华物外春。问如何是密室中事。师曰。出袖(当作就)谭今古。回颜独皱眉。问骊龙颔下珠如何取得师曰。曾向海边干竹刺。直至如今治素琴。问大舸摇空如何举桌。师曰自在不点胸。浑家不喜见问追风难把促前程事若何。师曰。波斯衣[褩-舟+(臼/工)](丘畏)解。问诞生王子还假及第否。师曰。一句拟光禅子问(或作讶)。三缄恐负古人机。问随缘不变者。急遇知音人时如何。师曰。披莎侧笠千峰里。引水浇蔬五老前。问刻舟求不得当体事如何。师曰。大勋不立赏。柴扉草自深。问从上古人印印相契。如何是印底眼。师曰。轻嚣道者知机变。拈与沾魂拭泪巾。问九夏赏劳请师言荐。师曰。出岫拂开龙洞雨。泛波僧涌钵囊华。问最初自恣合对何人。师曰。一把香刍拈未下。六环金锡响摇空。问西祖传来请师端的。师曰。一犬吠虚千猱啀实(猱当作[狂-王+農]奴刀功。恶犬长毛也。猱猴也非义。啀音崖犬斗也)。问王道与佛道相去几何。师曰。刍狗吠时天地合。木鸡啼后祖灯辉。问祖师心印请师拂拭。师曰。祖月凌空圆圣智。何山松桧不青青。问大众云集请师说法。师曰。赤脚人趁兔。着靴人吃肉。问不曾博览空王教。略借玄机试道看师曰白玉无瑕卞和刖足。问如何是无为之句。师曰。宝烛当轩显。红光烁太虚。问如何是临机一句。师曰。因风吹火用力不多。问素面相呈时如何。师曰。拈却盖面帛。问如何是衲僧气息。师曰。膝行肘步大众见之。问紫菊半开秋已至。月圆当户意如何。师曰。月生蓬岛人皆望。昨夜遭霜子不知。问如何是直截一路。师曰。直截迂曲。问如何是师子吼。师曰。阿谁要汝野干鸣。问如何是谛实之言。师曰。心悬壁上。问心不能缘口不能言时如何。师曰。逢人但恁么举看。问龙透清潭时如何。师曰。印[騣-凶+(鬯-匕)]捺尾。问任性浮沈时如何。师曰。牵牛不入栏。问有无俱无去处时如何。师曰。三月懒游华下路。一家愁闭雨中门。问语默涉离微(肇法师宝藏论离微体净品云。其入离其出微。知入离外尘无所依。知出微内心无所为。内心无所为。诸见不能移。外尘无所依。万有不能机。万有不能机。想虑不乘驰。诸见不能移。寂灭不思议。可谓本净体离微也。据入故名离。约用故名微。混而为一无离无微。体净不可染。无染故无净。体微不可有。无有故无无)如何通不犯。师曰。常忆江南三月里。鹧鸪啼处野华香。问百了千当时如何。师曰。不许夜行投明须到。问无地容身时如何。师曰。熊耳塔开无叩客。僧曰。如何即是。师曰。快须断却。问尽大地人来一时致问如何秖对。师曰。伯牙(或作子期)琴韵少知音。问央堀逼佛时如何。师曰。大家保护。万回憨问。心印未明如何得入。师曰。虽闻酉帅投归款。未见牵羊纳璧来。问如何是临济下事。师曰。桀犬吠尧。问如何是啮镞事(太平广记。隋末有督君谟者。善闭目而射。志其目则中目。志其口则中口。有王灵智者。学射于谟。以为曲尽其妙。欲射杀谟独擅其美。谟执一短刀。箭来辄截之。惟有一矢。谟张口承之。遂啮其镝。笑曰。汝学三年。吾未教汝啮镞之法)。师曰。孟浪借辞论马角。问不修定慧为什么成佛无疑。师曰。金鸡专报晓。漆桶黑光生。问一念万年时如何。师曰。拂石仙衣破。问洪钟未击时如何。师曰。充塞大千无不韵。妙含幽致岂能分。僧曰。击后如何。师曰。石壁山河无障碍。翳消开后好沾闻。问如何是西来意。师曰。寻山水尽山无尽。问大人相为什么不具足。师曰。鸱枭夜半欺鹰隼。问古今才分请师密要。师曰。截却重舌。问如何是大人相。师曰。赫赤穷。僧曰未审和尚二时如何。师曰。携箩挈杖。问如何是宾中主。师曰。入市双瞳瞽。曰如何是主中宾。师曰。回銮两曜新。曰如何是宾中宾。师曰。攒眉坐白云。曰如何是主中主。师曰。磨砻三尺刃。待斩不平人。问如何是钁头边事。师曰。山前一片青。问如何是佛。师曰。杖林山下竹筋鞭(西域记云。昔摩竭陀国有婆罗门。闻释迦佛身长丈六。常怀疑惑未之信也。乃以丈六竹杖。欲量佛身。恒于杖端出过丈六。如是增高莫能穷实。遂投杖而去。因植根焉。今竹林修茂被山满谷)
　　
　　师于大宋开宝六年癸酉八月旦日。升座说偈。至十五日跏趺而化。前一日手书别檀越。寿八十七。腊五十九
　　
　　　　前汝州西院思明禅师法嗣
　　
　　郢州兴阳归静禅师。初参西院乃问曰。拟问不问时如何。西院便打。师良久。西院云。若唤作棒眉须堕落。师言下大悟。僧问。师唱谁家曲。宗风嗣阿谁。师曰。少室山前无异路
　　
　　　　前韶州慧林鸿究禅师法嗣
　　
　　韶州灵瑞和尚有人问如何是佛。师喝云。汝是村里人。问如何是西来意。师曰。十万八千里。问如何是本来心。师曰。坐却毗卢顶。出没太虚中
　　
　　　　前风穴延沼禅师法嗣
　　
　　汝州广慧真禅师。僧问。如何是广慧境。师曰。小寺前头资庆后。问如何是和尚家风。师曰。锨爬钁子
　　
　　汝州首山省念禅师。莱州人也。姓狄氏。受业于本部南禅院。得法于风穴。初住首山为第一世。开堂日有僧问曰。师唱谁家曲。宗风嗣阿谁。师曰。少室岩前亲掌视。僧曰。更请洪音和一声。师曰。如今也要大家知。师谓众曰。佛法付与国王大臣有力檀越。令灯灯相然相续不断至于今日。大众且道。相续个什么。师良久又曰。今日须是迦叶师兄始得。僧问如何是和尚家风。师曰。一言截断千江口。万仞峰前始得玄。问如何是首山境。师曰。一任众人看。僧曰。如何是境中人。师曰。吃棒得也未。僧礼拜。师曰。且待别时。问如何是祖师西来意。师曰。风吹日炙。问从上诸圣向什么处行履。师曰。牵犁拽杷。问古人拈槌竖拂意旨如何。师曰。孤峰无宿客。僧曰。未审意旨如何。师曰。不是守株人。问如何是菩提路。师曰此去襄县五里。僧曰。向上事如何。师曰。往来不易。问诸圣说不尽处请师举唱。师曰。万里神光都一照。谁人敢并日轮齐。问一树还开华也无。师曰。开来久矣。僧曰。未审还结子也无。师曰。昨夜遭霜了。问临济喝德山棒。未审明得什么边事。师曰。汝试道看。僧喝。师曰瞎。僧再喝。师曰。遮瞎汉只么乱喝作么。僧礼拜。师便打。问四众围绕师说何法。师曰。打草蛇惊。僧曰。未审怎么生下手。师曰。适来几合丧身失命。问二龙争珠谁是得者。师曰。得者失。僧曰。不得者又如何。师曰。珠在什么处。问维摩默然文殊赞善。未审此意如何。师曰。当时听众必不如是。僧曰。未审维摩默然意旨如何。师曰。知恩者少负恩者多。问一切诸佛皆从此经出。如何是此经。师曰。低声低声。僧曰。如何受持。师曰。切不得污染。问世尊灭后法付何人。师曰。好个问头无人答得。问见色便见心。诸法无形将何所见。师曰。一家有事百家忙。僧曰。学人不会。乞师再指。师曰。三日看取。问如人入京朝圣主。只到潼关便却回时如何。师曰。犹是钝汉。问路逢达道人不将语默对。未审将什么对。师曰。瞥尔三千界。问一句了然超百亿。如何是一句。师曰。到处举似人。僧曰。毕竟事如何。师曰。但知恁么道。问如何是古佛心。师曰。镇州萝卜重三斤。问虚空以何为体。师曰。老僧在汝脚底。僧曰。和尚为什么在学人脚底。师曰。知汝是个瞎汉。问如何是玄中的。师曰。有言须道却。僧曰。此意如何。师曰。无言鬼也嗔。问如何是衲僧眼。师曰。此问犹不当。僧曰。当后如何。师曰。堪作么。问如何得离众缘去。师曰。千年一遇。僧曰。不离时如何。师曰。立在众人前。问如何是大安乐人。师曰。不见有一法。僧曰。将何为人。师曰。谢阇梨领话。问如何是常在底人。师曰。乱走作么。问一毫未发时如何。师曰路逢穿耳客。僧曰。发后如何。师曰。不用更迟疑。问无弦琴请师音韵。师良久曰。还闻么。僧曰。不闻。师曰。何不高声闻着。问学人久处沉迷请师一接。师曰。老僧无恁么闲功夫。僧曰。和尚为什么如此。师曰。要行即行要坐即坐。问如何是离凡圣底句。师曰。嵩山安和尚。僧曰。莫便是和尚极则处否。师曰。南岳让禅师。问学人乍入丛林乞师指示。师曰。阇梨到此多少时也。僧曰。已经冬夏。师曰。莫错举似人。问有一人荡尽来时师还接否。师曰。荡尽即不无。那个是谁。僧曰。今日风高月冷。师曰。僧堂内几人坐卧。僧无对。师曰。赚杀老僧。问如何是梵音相。师曰。驴鸣狗吠。问如何是径截一路。师曰。或在山间或在树下。问曹溪一句天下人闻。未审和尚一句什么人得闻。师曰。不出三门外。僧曰。为什么不出三门外。师曰。举似天下人。僧问。如何是和尚不欺人眼。师曰。看看冬到来。僧曰。究竟如何。师曰。即便春风至。问远闻和尚寸丝不挂。及至到来为什么有山可守。师曰。道什么。僧喝。师亦喝。僧礼拜。师曰。放汝二十棒。师次住宝安山广教院亦第一世。后徇众请入城下宝应院(即南院第三世)三处法席海众常臻。淳化三年十二月四日午时上堂说偈示众曰
　　
　　　今年六十七　　老病随缘且遣日　　今年记
　　却来年事　　来年记着今朝日　
　　
　　至四年月日与时无爽前记。上堂辞众。仍说偈曰
　　
　　　白银世界金色身　　情与非情共一真
　　　明暗尽时俱不照　　日轮午后见全身　
　　
　　言讫安坐。日将昳而逝。寿六十有八。茶毗收舍利
　　
　　　　前潭州报慈归真大师德韶法嗣
　　
　　蕲州三角山志谦禅师。僧问如何是佛。师曰。速礼三拜
　　
　　郢州兴阳词铎禅师(第三世住)僧问。佛界与众生界相去多少。师曰。道不得。僧曰。真个那。师曰。有些子。问伞盖忽临于宝坐。师今何异鹊巢时。师曰。道不得。僧曰。即今底。师曰。输汝一佛法
　　
　　　　前汝州首山省念禅师法嗣
　　
　　汾州善昭禅师上堂谓众曰。凡一句语须具三玄门。每一玄门须具三要。有照有用。或先照后用。或先用后照。或照用同时。或照用不同时。先照后用且要共尔商量。先用后照尔也须是个人始得。照用同时尔作么生当抵。照用不同时尔又作么生凑泊。僧问。如何是大道之源。师曰。掘地觅青天。曰何得如此。师曰。识取幽玄。问如何是宾中宾。师曰。合掌庵前问世尊。曰如何是宾中主。师曰。对面无俦侣。曰如何是主中宾。师曰。阵云横海上。拔剑搅龙门。曰如何是主中主。师曰。三头六臂惊天地。忿怒那吒扑帝钟
　　
　　　　曹溪别出第二世
　　
　　　　前南阳慧忠国师法嗣
　　
　　吉州耽源山真应禅师。为国师侍者时。一日国师在法堂中。师入来。国师乃放下一足。师见便出。良久却回。国师曰。适来意怎么生。师云。向阿谁说即得。国师曰。我问尔。师云什么处见某甲。师又问。百年后有人问极则事如何。国师曰。幸自可怜生。须要觅个护身符子作么。异日师携篮子归方丈。国师问。篮里什么物。师曰。青梅。国师曰。将来何用。师曰。供养。国师曰。青在争堪供养。师曰。以此表献。国师曰。佛不受供养。师曰。某甲只恁么。和尚如何。国师曰。我不供养。师曰。为什么不供养。国师曰。我无果子。百丈海和尚在泐潭山牵车次。师曰。车在遮里牛在什么处。海斫额。师乃拭目。麻谷问。十二面观音岂不是圣。师曰是。麻谷与师一掴。师曰。想汝未到此境。国师讳日设斋。有僧问曰。国师还来否。师曰。未具他心。曰又用设斋作么。师曰。不断世谛
　　
　　　　洛阳荷泽神会大师法嗣
　　
　　黄州大石山福琳禅师荆州人也。姓元氏。木儒家子。幼归释氏。就玄静寺谦着禅师剃度登戒。游方遇荷泽师。示无念灵知不从缘有。即焕然见谛。后抵黄州大石山结庵而居。四方禅侣依之甚众。唐兴元二年入灭。寿八十有二
</div>
    <div class="pagination">
<a href="景德传灯录_page20.html">上一页</a><span>...</span><a href="景德传灯录_page16.html">16</a><a href="景德传灯录_page17.html">17</a><a href="景德传灯录_page18.html">18</a><a href="景德传灯录_page19.html">19</a><a href="景德传灯录_page20.html">20</a><span class="current-page">21</span><a href="景德传灯录_page22.html">22</a><a href="景德传灯录_page23.html">23</a><a href="景德传灯录_page24.html">24</a><a href="景德传灯录_page25.html">25</a><a href="景德传灯录_page26.html">26</a><span>...</span><a href="景德传灯录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
