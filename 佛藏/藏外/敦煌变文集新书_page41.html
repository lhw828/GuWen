<!DOCTYPE html>
<html>
 <head>
  <meta charset="utf-8"/>
  <title>
   敦煌变文集新书 - 第 41 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   敦煌变文集新书 - 第 41 页/共 48 页
  </h1>
  <div class="content">
   开山磻□路行难，那个是我家乡道。
　　楚卒闻言双泪垂，器械枪旗总抛却，
　　三三五五总波涛（逃），各自思归营幕内。
　　恰至三更半，楚王然始觉。
　　攒星拔剑出营来，早见五星竞交错。
　　切藉精神大丈夫，奈何今日天边输。
　　五六年〔来〕征战苦，彭城垓下会一输。
　　失时不利〔天丧余〕，天丧奈何，
　　既有拔山举顶羽，此时不忘（亡）若何为！
　　千金不传老头春，醉卧阶前忘却贫，
　　世上若也无此物，三分愁煞二分人。

　　季布一卷

　　天福四年……四日记

六、前汉刘家太子传

　　昔前汉欲末之时，汉帝忽遇患疾，颇有不安，似当不免。乃遗嘱其太子〔曰〕：「汝缘年少，或若治国不得，有人夺其社稷者，汝但避投南阳郡，彼先有受恩之人，必合救汝。」其时遂有汉帝丈人王□（莽），在于宫中，见其孙年少，遂设计谋，拟夺帝业。忽遇汉帝崩后，于内宫不放言语漏泄；遂于街衢教示童儿作童谣。歌曰：「王莽捉天下，竹节生铜马。」遂便不放外人知闻，便称帝位。
　　其太子逃逝，投于南阳郡。至于城北十里已来，不知投取之地，遂于磻陀石上而坐。至夜，郡中唯有一人，名曰张老，先多受汉帝恩德。其张老有一子，夜作瑞梦，见城北十里磻陀石下，有一童子，颜容端正，诸相具足，忽然惊觉，遍体汗流。至于明旦，具以梦状告白其父。父曰：「刘家太子，逃逝多时，不知所在。汝乃莫令人知，往彼看探。」其子于父言教，至于彼处磻陀石上，有一太子，端严而坐。遂便问曰：「君子是何处人？姓名是甚？在此而坐？」太子答曰：「ㄙ乙本无父母，亦无宗枝，旦（但）缘家贫，游行莨（浪）荡！」其人遂引往诣家中，引至入门，其父遥见，便识太子。走至下阶，即便拜舞。问其事〔理〕已了，却便充为养男，不放人知。一同亲子，便往学问。

　　纔经一月，诸州颁下，汉帝有敕晓示，告言道：「刘家太子逃逝他州，谁人捉得，封邑万户。」其时南阳郡太守，诸坊曲出牓晓示；并及诸坊，各悬布鼓，击之音响，以辩凡圣。诸坊各有监官，每有人来，胥遣打布鼓，〔都无音响〕。遂有一童子，过在街坊，不听打鼓，即放过去；更经一日过街，亦乃不听打鼓。直至三件，监官遂唤童子问曰：「何故不听打鼓？」

　　童子曰：「ㄙ乙此鼓，切不得打者，若打者必有不祥之事。」

　　问曰：「有〔何〕不祥？」

　　答曰：「若打一下，诸坊布鼓自鸣；若打两下，江河腾沸；若打三下，天地昏暗。」

　　于是打其三声，天地昏暗，都无所见。太子遂乃潜身走出城外。逢见耕夫。遂诏耕夫，说是根本：刘家太子被人篡位，追捉之事，诸州颁下，出其兵马，并乃擒捉。其耕夫遂耕垄土下埋地。口中衔七粒粳米，日食一粒，以济残命。兼衔竹筒，出于土外，与出气息。其时捉获不得，遂遣太使占之，奏曰：「刘家太子今乃身死，在三尺土底，口中蛆出，眼里竹生。」因此诸州，却收兵马。

　　其太子却乃出土，问其耕夫：「今投甚处，兴得兵马，却得父业？」耕夫答曰：「昆仑山上有一太白星，若见此星，得其言教，必乃却得父业。」答曰：「如若凭脚足而〔行〕，虽劳一生，终不得见；汝若有其能，得至心启请，必合得见。」其后启愿，遂乃得见。问其言教，遂兴兵却得父业。故语云：「南阳白水张，见王不下床。」此之事也。

　　史记曰：汉武帝使大夫张骞□衣粮寻盟津河上源，西王母〔闻此〕莫然□曰：「盟津河在昆仑山腹壁出，其山举高三阡三百六十万里，纵虽卿一生如去，犹不能至。卿可还国，与卿支几之石，报卿君命。」张骞用其言，将石还国，具与西王母言奏帝。〔帝」得此石，在于殿前，慕（募）及国内，谁能识之？东方朔识之：「此是西王母支几玉石，因何至此？」帝乃大悦龙颜，封张骞为定远侯。

　　至七月七夕，西王母头戴七盆花，驾云母之车，来在殿上。空中而游，帝见之心动，遂不得仙。西王母将桃五枚，来在殿上奉帝：帝食桃，手把其核如不弁之。王母谓帝曰：「陛下何不弃其核？」帝曰：「朕见桃美味，欲种之后园。」西王母笑而应之曰：「此桃种之，一千年始生，二千年始长，三千年始结花，四千年始结子，五千年始熟。陛下受命不过一百年，欲种此桃，与谁人食之？」当此之时处，有东方朔在于殿前过见，西王母指东方朔云：「此小儿三度到我树下偷桃，我捉得，系着织机脚下，放之而去之，今已长成。」

　　帝与东方朔曰：「卿大短命！」东方朔启帝曰：「陛下何得知臣短命？」「朕读许负相书云：鼻下一寸，受年一百，卿鼻下无一寸，是以知也。」东方朔得此言，伏地大笑。帝曰：「朕道卿短命，何可笑也？」东方朔曰：「臣不敢笑陛下之言，笑彭祖〔太丑〕。」帝曰：「〔卿不见彭祖〕，何以知其丑也？」「臣读周书云：彭祖受年七百岁。陛下向者（言）：鼻下一寸，〔受年一百〕；寿年七百，上唇漏长七寸，岂不丑乎？」帝得此言，与西〔王〕母俱特大笑。

　　同贤记曰：楚大夫宋玉有一良友，托玉求士（仕），而谓玉曰：「吾子幼与结朋交，长同皆子，得至楚朝，□为引接。」宋玉谓其友曰：「吾才轻力弱，不堪达；子与孟尝君甚友，将子向孟尝君之家，必能用子。」其友用玉此言，遂到孟尝君之家。三年，不蒙采用。其友来责玉曰：「吾本托玉求士（仕），至若不能达我，我自息心；何乃引我至孟尝君之家，三年不得士（仕）者，是谁过也？」宋玉对曰：「姜因地而生，不因地而辛；女因媒而嫁，不因媒而亲；子亦可因我而生，不因我而贤。三年不保士者，子自不才，何怨我也！」其友曰：「不然，昔有鹪鹩之鸟，毛衣五色□，人皆爱之。怨人取其子巢窠，于苌条□枝上安巢；大风既至，巢破子死，良由所托处□使之然也。尝见一鼠作窟在社树之下，人欲动（勋）之，恐然社树；正欲收之，畏倒社墙，鼠得保命长，毕身一死者，良由所托处强使然也。但韩卢天下之疾狗，东郭骚欲内狡兔，此狗若指兔规之，则指十煞十；若指虎而规之，亦至十指十；若指空中规之，则累世逐空而不得一。子之指玉，乃指空乎？」宋玉无言，以遂对用为大失也。

　　史记曰：郑简公作书与燕照（昭）王，夜中作，娱（误）举烛字书内，送燕王，燕王得此书解之士（曰）：「举者高也，烛者明也，欲使寡人高明而治道乎？」遂即退谗佞，进贤者，其国大治，由错于「举烛」之字也。

　　汉书云：董贤，字圣卿，云阳人也。汉哀帝爱贤，与之日卧于殿上，以手□（肱）枕贤头。帝欲起，贤未觉，怜贤不欲动之，命左右拔刀割断袖而起。封贤为大司马东安侯。因诸臣大会，而欲舍天位与贤，而谓诸臣曰：「朕欲法尧而禅位与贤！」王阁进谏曰：「天下者高帝之天〔下〕，非陛下有之。昔高帝与项相战争之日，九年之中，七十二战，身被痛毒，始定大业，积得（德）累功，为万〔世〕之基。今以董贤之姿，而禅位与之，臣恐国社不安，灵弃先之。」帝得此言，遂不得贤；自此以后，王阁不得入。会汉哀既崩，皇后遣安〔汉〕公王莽，禁贤狱中，贤共妇俱时自倒而死也。

　　刘家太子变一卷

七、□山远公话

　　盖闻法王荡荡，佛教巍巍，王法无私，佛行平等。王留玫（政）教，佛演真宗。皆是十二部尊经，□是释迦梁津。如来灭度之后，众圣潜形于像法中。有一和尚，号曰旃檀。有一弟子，名曰惠远。说这惠远，家住鴈门，兄弟二人，更无外族。兄名惠远，舍俗出家；弟名惠持，侍养于母。惠远于旃檀和尚处，常念正法，每睹直（真）经，知三禅定如（而）乐，便委世之不远。遂于一日，合掌启和尚曰：「弟子伏事和尚，积载年深，学艺荒芜，自为愚钝，今拟访一名山，寻溪渡水，访道参僧，□（隐）□（遁）于岩谷之边，以畅平生可矣。」师曰：「汝今既去，拟往何山？」惠远曰：「但弟子东西不辩（辨），南北岂知，只有去心，未知去处。」师曰：「汝今既去，但往江佐（左），作意巡礼，逢□山即住，便是汝修行之处。」惠远闻语，喜不自胜，既蒙师处分，而已丁宁，岂敢有违。遂即进步向前，合掌鞠穷（躬），再礼辞于和尚，便登长路。
　　远公迤逦而行，将一部涅盘之经，来往□山修道。是时也，春光扬艳，熏色芳菲，渌（绿）柳随风而尾婀娜，望云山而迢递，睹寒鴈之归忙。自为学道心坚，意愿早达真理。远公行经数日，便至江州。巡诸巷陌，歇息数朝，又乃进发。向西行经五十余里，整行之次，路逢一山。间（问）人曰：「此是甚山？」乡人对曰：「此是□山。」远公曰：「我当初辞师之日，处分交代，逢□即住，只此便是我山修道之处。」且见其山非常，异境何似生？□（嵯）峨万岫，迭掌千□（层），崒□（岏）高峰，崎岖峻岭。猿啼幽谷，虎□（啸）深溪。枯松〔□〕万岁之藤萝，桃花弄千春之色。远公贪翫此山，日将西遇，遂入深山，觅一居止之处。便于香□（炉）峰顶北边，权时结一草庵。□间取其火石，叩其火石，遂焚无价宝香，□跏敷座，便念涅盘经，约有数卷。是经声朗朗，远近皆闻，法韵珊珊，梵音远振。敢（感）得大石摇动，百草□身，瑞鸟灵禽，皆来赞叹。是时也，山神于庙中忽见有此祥瑞，惊怪非常，山神曰：「今日是阿谁当直？」时有坚（牢）树神，走至殿前唱喏，状如豹雷相似，一头三面，眼如悬镜，手中执一等身铁棒，言云：「是ㄙ乙当直。」山神曰：「既是你当直，我适来于此庙中，忽觉山石摇动，鸟兽惊忙。与我巡检此山，有何祥瑞。恐是他方贤圣，至我此山。又恐有异类精灵，于此山中回避。若与我此山安乐，即便从伊。若与我此山不安，汝便当时发遣出此山中。」树神唱喏，遍历山川，寻溪渡水，应是山林树下，例皆寻遍，不见一人。却至香炉峰北边，见一僧人，造一禅庵，□跏敷座，念经之次。树神亦见，当时隐却神鬼之形，化一个老人之体，年侵蒲柳，发白叶（桑）榆，直至庵前，高声：「不审和尚！」远公曰：「万福。」老人渐近前来，启而言曰：「弟子未委和尚从何方而来，得至此间，欲求何事？伏愿慈悲，乞垂一说。」远公曰：「但贫道从鴈门而来时投此山，住持修道。」老人又问：「适来闻和尚妙□（响），是何之声？」远公曰：「商（适）来之声，便是贫道念经之声。若有众生闻者，□愿离苦解脱。」老人闻语，频称善哉！又问和尚：「和尚既至此间，所须何物？」远公曰：「但贫道若得一寺舍伽蓝住持，已（以）兑（免）尾（风）霜，便是贫道所愿也。」老人曰：「若要别事即无，若要寺舍伽蓝，即当小事。弟子只在西边村内居住，待到村中与诸多老人商量，却来与和尚造寺。」老人言讫，且辞和尚去也。于是老人辞却和尚，去庵前百步已来，忽然不见。当时变却老人之身，却复鬼神之体，来至山神殿前，鞠躬唱喏：「臣奉大王处分，遍历山川，搜寻精灵狐魅，并不见一人。行至香炉峰顶北边，见一僧人，立一禅庵，□跏敷座（坐），念经之次。云道从鴈门而来，时投此山，住持修道。」山神闻语，惟称大奇，我从无量劫来。守镇此山，并不曾见有僧人，来投此山，皆是与我山中长福穰（禳）灾。山神又问：「僧人到此，所须何物？」树神奏曰：「商（适）来问他，并不要诸事。言道只要一寺舍伽蓝居止。」山神曰：「若要别事即难，若要寺舍住持，浑当小事。汝亦不要东西，与我点检山中鬼神，与此和尚造寺。」树神奉敕，便于西坡之上，长叩三声，云露（雾）□（陡）闇，应是山间鬼神，悉皆到来。是日夜拣炼神兵，闪电百般，雷鸣千种，彻晓喧喧，神鬼造寺。直至天明，造得一寺，非常有异。且见重楼重阁，与切（□）利而无殊；宝殿宝台，与西方无二。树木藂林，拥（蓊）郁花开，不拣四时；泉水傍流，岂有春冬□（段—断）绝。更有名花嫩，生于觉悟之傍；瑞鸟灵禽，飞向精舍之上。于是远公出庵而望，忽见一寺造成，叹念非常，思惟良久，远公曰：「非我之所能，是他大涅盘经之威力。」睹此其希，远公次成偈曰：

　　□（修）筑（竹）萧萧四序春，交横流水净无尘，
　　缘墙弊例（薜荔）枝枝渌（绿），赴（铺）地莓苔点点新。
　　疏野兑（免）交城市闹，清虚不共俗为邻，
　　山神此地修精舍，要请僧人转法转（轮）。

　　于是远公自入寺中，房房巡遍，院院皆行，是事皆有。只是小（少）水，无处投寻。远公曰：「此寺甚好如法，则无水浆，如何居止？久后僧众到来，如何有水？」遂下佛殿前来，见大石一所，共（其）下莫有水也。远公遂已（以）锡杖撅之，方得其水，从地而□（涌）出，至今号为锡杖泉，有寺号为化成（城）之寺，寺下有水流注，号为白莲池。

　　远公入寺安居，约经数月，便有四远听众，来奔此寺。远公是日为诸徒众广说大涅盘经之义。前后一年，听众如云，施利若雨。所有听人，尽于会下，说此会中有一老人，听经一年，道这个老人，来也不曾通名，去也不曾道字，自从开讲即坐，讲罢方始归去。远公深有所怪，豕今（遂令）同行与我唤此老人。〔老人〕□（蒙）唤，直至远公面前。远公曰：「老人住居何处，听法多时，不委姓名，要知委的。」老人曰：「弟子虽听一年，并不会他涅盘经中之义，终也不能说得姓名。」老人言讫，走出寺门，随后看之，并无踪由，是何人也？便是□山千尺潭龙，来听远公说法。远公见老人去后，每自思惟，心生梅（悔）责，此个老人前后听法来一年，尚自不会涅盘经中之义理，何况卒牾（悟）众生，闻者如何得会。我今纵须制涅盘经之疏抄。言讫，启告十方诸佛，弟子今者为诸众生迷心不解，未悟大乘。今拟制造涅盘经疏抄，令一切众生心开悟解，得佛法及（既）明，□舍邪政（舍邪归正），永断踪疑（疑踪）。遂于佛殿前，将紫云毫神笔，启告十方诸佛，如来土地神祇，咸愿证知，若诸贤圣不许，愿笔当时却下。言讫焚香度过，启告□（虔）心，遂将其笔望空便掷，是时其笔空中讫（屹）然而住。远公知契诸佛如来之心，遂乃却请其笔空中而下。争得知？至今江州□山有掷笔峰见在。远公便制疏抄，前后三年，方始得成，犹恐文字差错，义理名通，将其疏抄八百余卷，至寺东门外夹置疏抄于火中，广积香火，重重启告十方诸佛菩萨贤圣，弟子今者为诸众生迷心不解，未悟大乘，欲悟疑情，故修疏抄，若经与义相同，愿火不能烧之，若与疏抄经（疏抄与经）相同，水不能溺。言讫便烧疏抄。是时火焰连天，黑烟蓬悖（勃），经在其中，一无伤损。远公知疏抄远〔契〕于佛心。犹自未称其心，遂再取疏抄俯临白莲华池畔，望水便掷，其疏抄去水上一丈已来，纥（屹）然而住，远公知远契佛心。后取其疏抄将入寺内，于经藏中安置。于后徒众不少，听人极多。远公便为众宣扬大涅盘经义，直得诸方来听，雨骤云奔，竞来听法。前后开启，约近数年。

　　忽然寿世（州）界内，有一群贼，姓白名□（庄）。说其此人，少年好勇，常行劫盗，不顾危亡，心生好煞。白庄耳内，忽闻人说江州□山有一化成之寺中，甚是富贵，施利极多，财帛不少。远结徒党五百余人，星夜倍程，来至江州界内，当即□（屯）军而便即住。于是白庄语诸徒党，莫向人说，恐怕人知，来日□（斋）时，劫□（此）寺去。诸人唱喏。故知俗彦（谚）云有语：人发善愿，天必从之；人发恶愿，天必除之。白庄只于当处发愿，早被本处土地便知，蜜（密）现神通，来至□山寺告报众僧。房房告报，院院令知。地神于空中告其僧曰：「来日□（斋）时，有群贼来劫此寺，请诸僧人切须回避。」于是众僧闻知，心怀惊怖，各自东西回避，尽谋走计。是时众僧例总波逃走出，惟有远公上足弟子云庆和尚，为师礼法，缘情切未敢东西回避。直至和尚庵前，启和尚曰：「商（适）来有一神人报来云：言有贼徒来劫此寺。伏愿和尚慈悲，且□（往）东西回避。」远公曰：「只如汝未知时，吾早先知此是（事）。若夫涅盘经之义，本无恐怖；若有恐怖，何名为涅盘。汝与众僧，火急各自回避。吾在此间，终不能去得。」云庆见和尚再三不肯回避，两（雨）泪悲啼，自家走出寺门，随众波逃。远公见诸僧去后，独坐禅庵，并无恐怖。须臾白庄领诸徒党来到寺下，于是白庄捕（布）阵于其横岭，排兵在于长川。噉（喊）得山崩石烈（裂），东西乱走，南北奔冲，□（齐）入寺中。唯称治（活）捉。白□比入寺中，望其大收资财，应是院院搜集，寺内都无一物。白庄道：「大奇，我昨日商量之时，并无人得知。阿谁告报寺中，尽交东西回避。」白庄处分左右：「与我寺内寺外，处处搜寻，若也捉得师僧，速领将来见我。」左右唱喏，诸处搜寻，并无一人。行至寺东门外，见一僧人于禅庵之内，安然而坐。左右不敢惊怖，抽身却入寺中，直至白庄面前，启而言曰：「商（适）来奉将军处分寺内寺外，搜寻僧人，处处并总不蓬（逢），行至寺门外，见一僧人，不敢不报。」白庄曰：「僧在何处？」左右启言将军：「见在寺东门外禅庵中坐。」于是白□〔揽辔攀鞍，直至寺东门外，果见一僧人庵内□跏敷坐。白□〕高声便唤，令交左右拥至马前。问远公曰：「是你，寺中有甚钱帛衣物，速须搬运出来！」远公进步向前启白庄：「寺曰此（曰：「此寺）先来贫虚，都无一物。纵有些些施利，旋总盘缠□（斋）供，实无财帛，不敢诳□（妄）将军。」于是白庄子细占视远公，心生爱慕。为缘远公是菩萨相，身有白银相光，身长七尺，发如涂漆，唇若点朱。白庄一见，乃语左右曰：「此个僧人，堪与我为一□（驱）使之人。」白庄曰：「我要你作一手力，得之已否？」远公进步向前，愿舍此身，与将军为奴，情愿马前□使。远公曰：「更有小事，合具上闻，将军为当要贫道身？为当要贫道业？」白庄曰：「甚是身？甚是业？」远公曰：「贫道一念经为业。若要贫道□使，只是此身。若要贫道，只须莫障贫道念经。」白庄曰：「我但得你□使，阿谁鄣你念经。」远公唱喏，便随他后。去寺百步已来，远公重启将军曰：「放贫道却入寺内，脱此僧依（衣），在于寺中，却来至此，愿随将军□（旌）旗。」白庄曰：「却即早来，勿令我怪。若也来迟，遣左右□（捉）来，只向马前腰斩三截，莫言不道。」远公唱喏，入寺中于殿前而立。时有上足弟子云庆在于高峰之上，望见本师，在于寺内，奔走下山，直至大师面前，启和尚曰：「商（适）来狂□（寇）奔冲，至甚惊怕，且喜贼军抽退，助和尚喜。」远公曰：「若夫涅盘经义，本无恐怖，若有恐怖，何名为涅盘。汝自今已后，切须精进，善为住持。吾今与汝隔生永别。」云庆问和尚曰：「何以发如此之言？」远公曰：「我商（适）来于门外设誓，与他将军为奴。来更久住不得，汝在后切须努力。」云庆闻语，举身自□（扑），七孔之中，皆流鲜血，良久乃苏，从地起来，乃成偈曰：

　　我等如飞鸟，和尚如大树，
　　大树今既移，遣众栖何处。
　　化身何所在，空留涅盘勾（句），
　　愿乘智惠灯，莫忘迷去路。

　　云庆言讫，转更悲啼。远公曰：「恐将军怪迟。」走出寺门，趁他旌旗，随逐他后。日来月往，相随数年。

　　云庆见和尚去后，再集僧众，将涅盘经疏抄开启讲莚（筵），应是听众，悉皆雨泪，如见大师无异。于是云庆见和尚数年并无消息，遂将涅盘经疏抄分付与道安和尚。道安既收得涅盘经疏抄，便将往东都福光寺内开启讲筵。不知道安是何似生，敢（感）得〔听〕众如云，施利若雨。时愚（遇）晋文皇帝王化东都，道安开讲，敢（感）得天花乱坠，乐味花香。敢（感）得五色云现，人更转多，无数听众，踏破讲筵，开启不得。道安遂写□（表）奏上晋文皇帝：「臣奉敕旨，于福光寺内讲涅盘经。听人转多，有乱法筵，开启不得，伏乞敕旨，别赐指挥。」是时有敕：「若要听道安讲者，每人纳绢一疋，方得听一日。」当时缘愚（遇）清平，百物时贱，每月纳绢一疋，约有三二万人。寺院狭小，无处安排。又写□（表）奏闻皇帝：「臣奉敕旨，于福光寺内开讲。切（窃）唯前敕令交纳绢一疋，听众转多，难为制约，伏乞重赐指挥。」当时有敕：「要听道安讲者，每人纳钱一百贯文，方得听讲一日。」如此□（隔）勒，逐日不破三五千人，来听道安于东都开讲。

　　远公还在何处？远公常随白庄逢州打州，逢县打县，朝游川野，暮宿山林，兀发□（眉）齐，身挂短褐，一随他后。数载有余，思念空门，无由再入。况是白庄累行要迹，伴涉凶徒，好煞恶生，以劫为治。忽因一日，在于山间，白庄于东岭之上安居，远公向西坡上止宿。是时也，秋□（风）乍起，落□（叶）飘飖，山静林疏，霜沾草木。风经林内，吹竹如丝，月照青天，丹霞似锦。长流水边，心怀惆怅。□（朦）胧睡着，乃见梦中十方诸佛，悉现云间，无量圣贤，皆来至此。唤言：菩萨起，莫恋光明睡着，证取涅盘之位，何得不为众生念涅盘经。远公梦中□（瞻）礼无休，远公是具足凡夫，敢（感）得阿□如来受记，唤远公近前，汝心中莫生怅忘（惘）。汝有夙债未常（偿），缘汝前世曾为保儿，今世令来计会，债主不远，当朝宰相，常邻相公身，是已后却卖此身，得钱五百贯文还他自（白）庄，却来□山，与汝相见，远公□（梦）中惊觉，怅忘（惘）非常，遂乃起坐，念涅盘〔经〕数卷。白庄于东岭上惊觉，遂乃问左右曰：「西边是甚声音。」左右曰：「启将军，西边是掳来者贱奴念经声。」白庄闻语，大奴（怒）非常，遂唤远公直至面前，高声责曰：「你若在寺舍伽蓝，要念即（既）不可。今况是随逐于我，争合念经！」远公曰：「将军当日掳贱奴来时，许交念经。」白庄曰：「我早晚许你念经？」远公当即不语，被左右道：「将军实是许他念经。」白庄曰：「念经即是闲事，我等各自带煞，不欲得闻念经之声。」远公曰：「既不许念经，不要高声，默念得之已否？」白庄曰：「不然，缘我当时掳许你将来，一为不得钱物，二为手下无人，所得恶发，掳你将来。我今身数不少，手力极多，却放你归山，任意修行。」远公曰：「舍身与阿郎为奴，须尽阿郎一世，中路抛离，何名舍身。阿郎若且要伏侍，万事绝言。若不要贱〔奴〕之时，但将贱奴诸处卖却，得钱与阿郎诸处沽酒买肉，得之已否？」白庄问（闻）语，呵呵大□（笑）：「你也大错，我若之处买得你来，即便将旧契券，即卖得你。况是掳得你来，交我如何卖你。」远公曰：「阿郎不卖，万事绝言，若要卖之，但作家生冢（儿），卖即无契卷（券）。」白庄曰：「交我将你，况甚处卖得你？」远公曰：「若要卖贱奴之时，但将□（往）东都卖得。」白庄闻语，□（懔）然大怒，这下等贱人心里不改间无。自拟到东都，见及上下经台，陈论过状，道我是贼，令捉获我。」远公曰：「贱奴若有此意，机谋阿郎，愿当来当来世，死堕地狱，无有出期。但请阿郎勿怀优（忧）虑，的无此事。」白庄闻语，然而信之。遂便散却手下徒党，只留三、五人，作一商客，将三五个头疋，将诸行货，直向东都，来卖远公，向口马行头来卖。是时远公来至市内，执标而自卖身。是时万众千人，无不叹念。且见远公标身长七尺，白银相光，额广眉高，面如满月，发如涂漆，唇若点朱。行步牛王，手垂过膝，东西举步而行，看众咨嗟，无不爱念。是时看人三三作队，五五成行，我今世上过却千万留贱之人，实是不曾见有。叹念之次，看人转多。是时远公心怀惆怅，怨恨自身，知宿债未了，专待卖身已常（以偿）他白庄。须臾之间，敢（感）得帝释化身下来，作一个崔相公使下，直至口马行头，高声便唤口马牙人，此个量口，并不得诸处货卖，当朝宰相崔相公宅内，只消得此人。若是别人家，买他此人不得。牙人闻语，尽言实有此是（事）。遂领远公来至崔相宅。是时白庄亦随后而来，远公曰：「阿郎但不用来，前头好恶，有贱奴身在，若也相公欢喜之时，所得钱物，一一阿郎领取。」白庄曰：「前头事，须好好祗对，远公勿令厥错。」远公唱喏。便随他牙人，直至相公门首。门人问牙人曰：「甚人交来。」奉亲随唤来，缘此个生口，不敢将别处货卖，特来将与相公宅内消得此口。」门官曰：「且至在此，容我入报相公。」门官有至厅前启相公：「门生有一生口牙人，今领一贱人见相公，不敢不报。」相公曰：「交引入来。」于是门官得相公处分；牙人引入远公，直至厅前，遂见相公，折身便拜，立在一边。相公一见，唯称大奇，我昨夜梦中见一神人，入我宅内，今日见此生口，莫是应我梦也。相公问牙人曰：「此是白庄家冢儿，为复别处买来。」牙人启相公：「是白庄家生冢儿。」相公曰：「既是白庄家生冢儿，应无契卷（券）。」相公问牙人曰：「此个冢儿，要多小（少）来钱卖？」牙人未言，远公进步向前启相公曰：「若要贱卖奴身，只要相公五百贯钱文」相公曰：「身上有何伎艺？消得五百贯钱。至甚不多，略说身上伎艺看。」远相公（远公）对曰：「但贱奴能知人家已前三百年□（富），又知人家向后二百年贫。折艺衣服，四时汤药。传言送语，无问不答。诸家书体，粗会数般。疋马单枪，任请比试。锄禾刈麦，薄会些些。买卖交关，尽知去处。若于手下□使，来之如风，实不顽慢。相公不信，贱奴自书，书卖身之契，即知诣实。」相公处分左右，取纸笔来度与，远公接得□（纸）笔，遂请香炉，登时度过，拜谢相公已了，听（厅）前自书卖身之契，不与凡同。远公启曰：「ㄙ年ㄙ月卖身与相公为奴，伏事尽忠，须毕阿郎一世。若也中路抛弃（弃），当当来世，死堕地狱，受罪既毕，身作畜生。□鞍垂镫，口中衔铁，已负前□。若也尽阿郎一世，当来当来世，十地果圆，同生佛会。」书契既了，度与相公。相公接得，唯称大奇，莫是菩萨摩诃萨至我宅中，遂令取钱分付与牙人五百贯文，当即分付与白庄。白庄得钱，更不敢久住，却至寿州界内。

　　相公买得贱奴，便令西院□（佳—家）人领于房内安下。远公曰（因）自知常（偿）债，更不敢怨恨他人。出入往来，一任鞭镫□使。远公忽目（因）一日，独坐房中，夜久更深，再拟残灯，见天河闲静，月朗长空，久坐多时，蒙眬睡着。又乃梦中见十方诸佛，悉现□（虚）空，无量之圣贤，皆来云集，唤言菩萨起，莫恋□明睡，证取涅盘之位，何得不为众生念经。远公遂乃惊觉，起坐念涅盘经，直至天明。是时相公于厅中，忽闻念经之声便起，渐渐独行，来至西院门前，听念经声。遂令左右交屈夫人，夫人蒙屈，来至西门前，相公与夫人来厅（听）念经，直至天明。来日早辰，相公朝退，升厅而坐，便令左右唤西院□（家）人将来。是时三十□（家）人齐至厅前，相公问昨夜西院内，阿那个佳（家）人念经之声。时有佳（家）人团座头启相公曰：「僧（昨）夜念经，更不是别人，即是新买到贱奴念经之声。」相公闻道新来贱奴念经，相公问远公曰：「昨夜念经，是汝已否？」远公曰：「是贱汝念经之声。」相公问曰：「是何经题？」远公对曰：「夜昨念者，是大涅盘经。」相公问汝念徒多小（少）卷数？远公对曰：「贱奴念得一部十二卷，昨夜□念过。」相公曰：「汝莫慢语。」远公曰：「争敢诳□（妄）相公。」相公遂令远公重坐念涅盘经。于是远公重开题日（目），再举既经声。一念之终，并无厥错。相公见之，频称善哉。遂唤宅中大小良贱三百余口，□至厅前，相公处分，自今已后，新来贱奴，人不得下眼看之。兼与外名，名为善庆。

　　相公每日下朝，常在福光寺内厅（听）道安讲经，纳钱一百贯文。又于来日，将善庆随逐来至寺内。缘为善庆，初伏事相公，不得入寺听经，只在寺门外边与他看马。须臾之间，见听众云奔雨骤，皆至寺内。须臾钟声已罢，便举经题，梵音远向（响），渐历耳根，善庆闻之，心怀惆怅。远公曰：「不知甚生道安，讲赞得□许多能解。愿我一朝再登高座，重政（证）十地之果，与一切众生消灾。有邪无邪，有相无相，皆因涅盘而灭度。」须臾之间，便□下讲，男女齐散。相公归宅，厅中歇息既定，升厅而坐。夫□（人）掩袂，直到相公面前，启相公曰：「只如相公数年，于福光寺内，听道安上人讲涅盘经，还听得何法。见说涅盘经义，无量无边，相公记得多少来经文，何得默然而不言，并不为妾说一句半句之偈。」相公曰：「夫人众（曾）读法华经已否？」夫人曰：「曾读法华经。」相公曰：「经中道不请说之，闻必不听。」夫人曰：「愿相公为宅内良贱略说多少，令心开悟解。」相公言道：「得为夫人说涅盘经中之义。」夫人便处分家人洒扫厅馆，高设床座，唤大小良贱三百余口，齐至厅前，请相公说涅盘经中之义，应是诸人默然而听。相公是夜先为夫人说其八苦交煎。第一说其生苦。生苦者，生身托母荫在胎中，临月之间，由如苏酪。九十日内，然可成形，男在阿娘左边，女在阿娘右胁，贴着俯近心肝，禀气成形，乃受诸苦，贤愚一等，贵贱亦同。慈母之恩，应无两种。母吃热饭，不异镬汤煮身；母吃冷物，恰如寒冰地狱。母若食饱，由如夹口之中；母若饥时，生受倒悬之苦。十月满足，生产欲临，百骨节开张，由如锯解。直得四支体折，五脏疼痛，不异刀伤，何殊剑切。千生万死，便即闷绝，莫知命若悬丝，不忘再活。须臾母子分解，血似屠羊，阿娘迷闷之间，乃问是男是女。若言是女，且得母子分解平善。若是道（道是）儿，总忘却百骨节疼痛，迷闷之中，便即含笑，此即名为孝顺之男。若是吾（忤）逆之子，如何分免（娩），在其阿娘腹内，令母不安，蹴踏阿娘，无时暂歇，忽居心上，忽至腰间，五藏之中，无处不到。十月满足乃生，是时手把阿娘心肝，脚踏阿娘胯骨，三朝五日，不肯平安。从此阿娘大命转然，其母看看是死，叫声动地，似剑到（剜）心。兄弟阿娘，莫知为计，怨家债主，得命方休。既先忍子，还须后死，即此为生。相公是也（夜）又为夫人说其老苦。老苦者，人受百岁，由如星火。须臾之间，七十八十，气力衰微。昔时声少，貌似春花，今既老来，阿（何）殊秋草。筋（鸡）皮鹤发，当欲枯干，明（眼）暗耳聋，青黄不辩（辨）。四支沉重，百骨酸疼，去天渐远，去地应近。夜卧床枕，千转万回，是时不能世间之事。如由梦里。君不〔□〕（见）路傍桃李年年花发，曜日江（红）颜，伏今何在。若也老病来侵，白发无缘再黑。昔时壮气，随八节而雕（凋）残；旧日红颜，随四时而改变。是人皆老，贵贱亦同，不谏（拣）贤愚，是共老苦，不如闻早，须造福田，人命剎那，看看过世。大须用意，便乃修行，一失身无由再复，此即名为老苦。相公是夜乃为夫人说其病苦。夫人又闻（问），何名为病苦？病苦者，四大之处，何曾有实，众缘假合，地水火风，一脉不调，是病俱起。忽然困重着床，魂魄不安，五神俱失，□（唇）干舌缩，脑痛头疼，百骨节之间，由如锯解。晓夜受苦，无有休期？求生不得，求死不得。世间妙术，只治有命之人，毕（必）死如何救得。能疗药不能痊损，累日连宵，受诸大苦。假使祁（祇）婆浓药，鶣鹊行针，死病到来，无能勉（免）得。世人狂（枉）受邪言，未病在床，便冤（怨）神鬼，烧钱解禁，狂（枉）杀众生。如是之人，堕于地狱。大限不过百岁，其中七十早希，三人同受百岁，能得几时。人生在世，若有妙术，合有千岁之人。何不用意三思，狂（枉）受师人诳赫（吓）。此即名为病苦。相公是夜为夫人说其死苦。其死苦者，四大欲将归灭，魂魄逐风摧，兄弟长辞，耶娘永隔，妻儿男女，无由再会，交期朋友。往还一别，无由再见。金银钱物，一任分将，底（邸）店庄园，不能将去，贪爱死苦，四大分离，魂魄飞扬，莫知何在。三寸去断，即是来生，一人死了，何时再生。生闻英雄，死论福得（德）。随业受之，任他所配。或居地狱，或在天堂，或为畜生，或为饿鬼，六道轮回，无有休期。再得人身，万中希一，即此名为死苦。相公是也（夜）又为夫人说五荫（阴）苦。五荫（阴）苦者，人生在世，由如昼夜。浓（脓）血皮肤，绮罗缠体，五阴之内，七孔常流，内怀粪秽之膻腥，游血骨外。且看脓囊涕唾，日夜长流，处处不堪，全无实相。所欲皆从三寸气生，是三毒之苗，五脏五欲之本，所以大师有偈：

　　薄皮裹浓血，筋缠臭骨头，
　　从头观至足，遍体是浓（脓）流。

　　如是名（多）般众苦，逼迫其身，此即名为五荫（阴）苦。相公是夜又为夫人说求不得苦者。人生在世，各有所有（求），愿有福者，求无上菩提。且三世之中，求得人生天之福。几个能受世荣，求得人间资财，中路便遭身夭。若求金银疋帛，劫劫荣心，纵得衣食，自充不足。耶娘兄弟，各自救疗。生男养女，分头自求。前生不种，累劫不修。欲得世上荣，须是今生修福。今朝苦劝听□，总知衣食是宿生注定，所已（以）师有偈：

　　今年定是有来年，如何不种来年谷，
　　今生定是有来生，如何不修来生福。

　　多如是般，此即名为求不得苦。相公是夜又为夫人说怨憎会苦。怨憎会苦者，人生在世，贪欲在心，见他有妻，便欲求妻。既得妻子，不经三二年间，便即生男种女，此即喻于何等预探。若采花胡蝶般（盘）旋，只在虚空，忽见一窠牡丹，将身便采芳□。不觉蜘蛛在于其上，团团结就，百匝千遭，胡蝶被裹在于其中，万计无由出得。此者□（预）苦。凡夫爱色，亦复如是。见他年少，便生爱慕之心，岁月年深，遂便有男有女。既乃长大成人，不孝父母，五逆弥天，不近智者，伴涉徒。出语不解三思，毁辱六亲，兼及尊长。若在家中，便即费人心力。或若出外，常须忧惧。此即多名生冤家，世世无休期。善因苦劝，听众便知。欲得后世无冤，不如今生修于净行。冤家永隔，不遶心服（腹），男女因缘，其中多少。所已（以）大师有偈：

　　自从旷劫受深流，六道轮回处处周，
　　若不今生猛断却，冤家相报几时休。

　　此即名为冤憎会苦。相公是也（夜）又为夫人说其爱别离苦者。如是家中养得一男，父母看如珠玉，长大成人，纔辩（辨）东西，便即离乡别邑。父母日夜悬心而望，朝朝倚户，而至啼悲。从此意念病成，看承眠（服）药，何时得见。忽至冬年节岁，六亲悉在眼前，忽忆在外之男，遂即气咽填凶（胸），此即名为离别离苦。相公是也（夜）说八苦交煎已了，应是宅中大小良贱三百余口，悉皆拜谢相公。为（唯）有善庆纷纷下泪，善庆口即不言，心里思量，我忆昔在□山之日，初讲此经题目，便敢（感）得大石摇动，百草□身，瑞鸟灵禽飞来，满似祥云不散，常游紫殿之傍；瑞气盘旋，不离朱楼之侧。诸天闻法，十类闻经，有形无形，〔有相〕无相，皆为涅盘而行灭度。善庆思惟既毕，满目是泪。相公怪之。问善庆曰：「吾与你讲经，有何事里（理）频啼泣。汝且为复怨恨阿谁，解事速说情由，不说眼看吃杖。」善庆进步向前启相公曰：「贱奴并不怨恨他别人，只为道安上人说法，总不能平等。」相公曰：「是他道安上人，自到京中讲赞，王侯将相，每日听他说法。汝且不曾见他说法，争得知道他讲赞不能平等。」善庆进步向前启相公曰：「善庆昨夜随从阿郎入寺，隔在门外，不得闻经，便知道安上人说法，不能平等。贱奴身虽居下贱，佛法薄会些些，缁眼（服）不同，法应无二。从此道安说法不能平等，不解传法入三等之人耳，及四生十类。」相公曰：「何者名为四生十类，及三等之人耳，与我子细说看，令我心开悟，解得佛法分明。」善庆曰：「三等之人者，弟子一（第一）是床上病儿，第二是因（囚）徒系闭，第三不自由人。法师高座上不解方便，遍达传说入三等之人耳，有如是之过，是以说法不解平等。」相公曰：「何者是四生十类？」善庆启相公：「四生者：是胎生、卵生、湿生、化生，是为四生。十类者：是有形、无形、有相、无相、非有相、非无相、四足、二足、多足、无足，此者名为十类。」相公语善庆曰：「我缘不会，与我子细说看，我便舍邪归政（正）。」善庆曰：「胎生者，是法之人。北（比）来两人入寺听经，一人无是，入得寺中听经，一人是有贪性，当即却回而去。其人入得寺中，一人于善法堂中坐定，听得一自（字）之妙法，入于心身，便即心生欢喜。忽忆不来之人，便即心生肺忘，纵有言而能听受，闷闷不已。如母胎中之子，被浮云之障日，茌苒之间，便堕在胎生之中。卵生者，亦是听法之人，故来入寺听经，在善法堂前坐，心欲属着法师，法师不解，且说外缘。便将甚生法说，与众生迷朦，难令难知，闷闷不已，遂即堕在卵生之中。湿生者，如是之人多受匿法，得一句一偈，不曾说向之人，贪爱润己，不解为众宣扬。以是因缘，便堕在湿生之中。化生者，北（比）入寺中听法，得一句妙法，分别得无量无边，宣义文牵教化，而恒河沙等如一然灯，于十灯亦百灯，于千灯亦为千万亿之灯，灯灯不绝，此即名为化生。」于是相公问：「十类者何？」善庆曰：「第一、有形者，见泥龛塑像，便即虚心礼拜，直云佛如须弥山，见形发心，此即名为有形。第二、是无形者，不立性处不见性，如水中之月，空里之风，万法皆无，一无所有，此即名为无形。第三、是有相者，着街衢见端正之人，便言前境修来，来入寺中听法。见法师肥白，便即心生爱恋，即被缠缚；既有缠缚，即有忘（妄）想；既有忘（妄）想，即有□明；既有□明，即有烦恼；既有烦恼，即有沈轮（沦）；既有沈轮，即有地狱；累劫犯之身心不定，即受其苦，此即名为有相。第四、无相者，万法皆虚，何曾有实。东西无迹，南北无踪。是事不于身心，一体迥超三界，此即名为无相。第五、非有相者，当说即有，说罢还无；当立即有，不立即还无，当信即有，不信即还无。万法不于心身，此即名为非有相。第六、非无相者，无言无语，无去无来，无动无念，不生不灭，即是真如。无去无来，便为佛性，此即名为非无相。第七、二足者，人生在世，有身智浮名为二足，忽即有身而无知（智），或即有智而无身，只此身智，不愚（遇）相逢，所已（以）沈轮恶道，身智若也相逢，便乃生于佛道。所已（以）大师有偈：

　　身生智未生，智□（生）身已老，
　　身恨智生迟，智恨身生早。
　　身智不相逢，曾经几度老，
　　身智若相逢，即得成佛道。

　　有此身智，此即名为二足。第八、四足者，人生四大，属地水火风，四方四海，此即名为四海。第九、多足者，万法皆通，是无不会，世间之事，尽总皆之（知）。一切经书，问无不答，十二部尊经，记在心中。此即名为多足。第十、无足者，虽即为人，是事不困，不辩（辨）东西，与畜生无异，此即名为无足。上来十类，各各不同，更若有疑，任相公所问。」相公闻语，由于（犹如）甘露入心；夫人闻之，也似醍醐灌顶。相公唤善庆近前：「□（适）来据汝宣扬，也不若（弱）于道安。与我更说少多，令我心开悟，解得佛法分明。」于是善庆为相公说十二因缘：无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老病死优（忧）悲苦恼。□名（明）灭，即行灭，即识灭，即名色灭，即六入灭，即触灭，即受灭，即爱灭，即取灭，即生灭，即老病死忧悲苦恼灭，此十二因缘。相公闻之，频称善哉。夫人此时叹念，得无量福田。善庆此时遂下高座启相公：「只如道安法师，如虚空中，造立堂殿，终不能成就。临欲成就，还当堕落。贱奴身虽为下贱，佛法一般，衣服不同，体无两种。贱奴今者欲拟从相公入于寺中，与法师道安同时故义。」相公曰：「汝若有心，吾也不障。」于是相公与夫人令善庆西院内香汤沐浴，重换衣装，放善庆且归房中歇息，待来日侵晨，别有处分。善庆既归房中，澄心净意，直至天明，更无睡眠。须臾入朝之时，善庆亦从相公入内。相公朝却，退归宅内歇息，遂唤善庆。相公曰：「是他道安是国内高僧，汝须子细思量。」善庆启相公曰：「俗彦（谚）云有语：入山不避狼虎者，是樵父之勇也。入水不避蛟龙者，是鱼（渔）父之勇也。但贱奴若得道安论义，如渴得浆，如寒得火，请相公高枕无忧。」只时（待）讲降时便去。
  </div>
  <div class="pagination">
   <a href="敦煌变文集新书_page40.html">
    上一页
   </a>
   <span>
    ...
   </span>
   <a href="敦煌变文集新书_page36.html">
    36
   </a>
   <a href="敦煌变文集新书_page37.html">
    37
   </a>
   <a href="敦煌变文集新书_page38.html">
    38
   </a>
   <a href="敦煌变文集新书_page39.html">
    39
   </a>
   <a href="敦煌变文集新书_page40.html">
    40
   </a>
   <span class="current-page">
    41
   </span>
   <a href="敦煌变文集新书_page42.html">
    42
   </a>
   <a href="敦煌变文集新书_page43.html">
    43
   </a>
   <a href="敦煌变文集新书_page44.html">
    44
   </a>
   <a href="敦煌变文集新书_page45.html">
    45
   </a>
   <a href="敦煌变文集新书_page46.html">
    46
   </a>
   <span>
    ...
   </span>
   <a href="敦煌变文集新书_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
