<!DOCTYPE html>
<html>
<head>
    <meta charset="UTF-8">
    <title>佛祖历代通载 - 第 7 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖历代通载 - 第 7 页/共 22 页</h1>
    <div class="content">　　凉骏【字公建实之子立二十二年夀四十】
　　第二十五祖婆舍斯多者罽賔国人也姓婆罗门父寂行母常安乐初母梦得神劔因而有孕既诞拳左手遇师子尊者显发宿因宻受心印后适南天至中印度彼国王名迦胜设礼供养时有外道号无我尊先为王礼重嫉祖之至欲与论议幸而胜之以固其事乃于王前谓祖曰我解黙论不假言祖曰孰知胜负曰不争胜负但取其义祖曰汝以何为义曰无心为义祖曰汝既无心安得义乎曰我无心当名非义祖曰汝无心当名非义我非心当义非名曰当义非名谁能辨义祖曰汝名非义此名何名曰为辨非义是名无名祖曰名既非名义亦非义辨者是谁当辨何物如是往返五十九翻外道杜口信伏于时祖忽然面北合掌长吁曰我师师子尊者今日遇难斯可伤焉即辞王南迈达于南天潜山谷时彼国王名天德迎请供养王有二子一凶暴而色力充盛一和柔而长婴疾苦祖乃为陈因果王即顿释所疑又有呪术师忌祖之道乃潜置毒于饮食中祖知而食之彼返受祸遂投祖出家祖即与受具后六十载太子徳胜即位复信外道致难于祖太子不如宻多以进諌被囚王遽问祖曰予国素絶妖讹师所传者当是何宗祖曰王国昔来实无邪法我所得者即是佛宗王曰佛灭已千二百年师从谁得邪祖曰饮光大士亲受佛印展转至二十四世师子尊者我从彼得王曰子闻师子比丘不能免于刑戮何能傅法后人祖曰我师难未起时宻授我信衣法偈以显师承王曰其衣何在祖即于囊中出衣示王王命焚之五色相鲜薪尽如故王即追悔致礼师子真嗣既眀乃赦太子太子遂求出家祖问太子曰汝欲出家当为何事曰我若出家不为其事祖曰不为何事曰不为俗事祖曰当为何事曰当为佛事祖曰太子智惠天至必诸圣降迹即许出家六年侍奉后于王宫受具羯磨之际大地震动颇多灵异祖乃命之曰吾已衰朽安可久留汝当善护正法眼藏普济羣有听吾偈曰圣人知见当境无是非我今悟夲性无道亦无理不如宻多闻偈再啓祖曰法衣宜可传授祖曰此衣为难故假以证眀汝身无难何假其衣化被十方人自信向不如宻多闻语作礼而退祖现于神变化三昧火自焚平地舍利可髙一尺徳胜王剏浮图而秘之当东晋眀帝太寜三年乙酉嵗也丙戌成帝衍改咸和【字世根明帝长子五嵗即位庾后临政夀二十五】治十七年
　　三藏理法师名惠理西竺人也东晋咸和初来逰此土至杭州见山岩秀丽曰吾国中天竺灵鹫山之一小岭不知何年飞来佛在世时多为仙灵所今此亦复尔耶洞旧有白猿遂呼之应声而出人始信之飞来由是得名师即地建两刹先灵鹫后灵常宴坐岩中号理公岩今瘗塔在焉
　　戊子　赵改太和
　　庚寅　后赵改建平
　　壬辰　燕慕容皝立
　　癸巳　蜀斑【字世文雄兄之子初署南平将军后立为太子雄疾斑侍卒而立一年复为雄子越
　　杀之夀四十一】
　　赵【字大雅勒之次子立一年改元延熈夀四十二】
　　甲午　赵石虎【废自立尽杀勒种改元建熈】
　　乙未改咸康　赵改建武
　　蜀期【字世运雄第四子立三年改元玉恒后自缢死雄诸子皆为夀所杀】
　　丙申　后赵大旱米斗直金一斤
　　戊戌　蜀夀【字武考骧之子雄之弟杀期自立六年改元汉兴国号汉】
　　咸康六年成帝防冲庾氷以元舅辅政奏沙门应尽礼王者尚书令何充等议不应致拜下礼官详议愽士议与充合而门下承氷风防为驳尚书令充仆射褚翌诸恢尚书冯懐戴广等奏曰世祖武皇帝以盛明革命肃祖明皇帝聪圣览岂于时沙门不易屈顾以不变其脩善之法所以通天下之志也臣等谓宜遵承先帝故事于义为长氷固谓应尽敬下制曰夫万方殊俗神道难辩有自来矣达观旁通诚当无恠况跪拜之礼何必尚然当后原先王所以尚之之意岂直好此屈折而坐遘盘辟哉良有以也既其有以将何以易之然则名礼之设其无情乎且今果有佛耶无佛耶有则其道固无则义将安取纵其信然将是方外之事方外之事岂方内所体而当矫形体违常度易礼典弃名教是吾所甚疑也名教有由来百代所不废昧旦丕显后世犹殆殆之为弊其故难寻而今当逺慕茫昧依稀未分弃礼于一朝废教于当世使夫凡流傲逸宪度又是吾所甚疑也纵其信然纵其有之吾将通之于神明得之于胷懐耳轨宪宏谟固不可废之于正朝凡此等皆晋民也论其才智又常人也而当因所説之难辨假服饰以凌度抗殊俗之傲礼直形骸于万乗又是吾所弗取也诸君并国器也悟言则当测幽微论治则当重国典茍其不然吾将何述焉充等重抗表曰臣等暗短不足以讃扬圣防宣畅大义伏省明诏震惧屏营辄共寻详有佛无佛固非臣等所能定然考其遗文鑚其防要五戒之禁实助王化贱昭昭之名行贵冥冥之潜操行徳在于忘身抱一心之精妙且兴自汉世迄至于今虽法有隆衰而无妖妄神道经久未有其比也夫议有损也当必有益臣之愚诚实愿尘露之防増润岱岳区区之况上禆皇极今一令其拜遂壊其法脩善之俗废于圣世习实生常必致怨惧之臣心所未安臣虽愚蔽讵敢以偏见疑悮圣听直谓世经三代人更眀圣今不为之制无王度而幽冥之格可无壅滞是以复陈愚诚乞垂省察氷犹以为不可复下制曰省所陈具情防幽昧之事诚非寓言所尽然较略其大人神常度粗复有分例用大率百王制法虽文质随时然未有以殊俗参治恢诞杂化者也岂曩圣之不达来圣之宏通哉且五戒之才善粗拟似人伦而更与世主略其礼敬服礼重矣敬大矣为治之纲尽于此矣万乗之君非好尊也区域之民非好卑也而尊卑不陈王教不得不一二之则乱斯曩圣所以宪章国体宜而不惑也通才博采往往备其事修之家可以脩之国及朝则不可斯岂不逺耶省所陈果亦未能了有之与无矣纵其了犹谓不可以参治而况都无而当以两行耶充等三上章执奏曰臣等虽诚愚蔽不通逺防至干干夙夜思循王度寜茍执偏管而乱大伦直以汉魏逮晋不闻异议尊卑宪度无或暂也今沙门之守戒専専然及为其礼一而已矣至于守戒之笃亡身不悋曷敢以形骸而礼敬哉每见焼香祝愿必先国家欲福裕之备情无极已奉上崇顺出于自然礼仪之间盖是専一守法是以先圣御世因而弗革也然天纲恢恢疎而不失臣等慺慺以为不令致拜于法无因其所利而惠之使贤愚莫敢不用情则上有天覆地载之施下有守一脩善之人谨复陈其愚浅愿省察氷议遂寝何充字次道庐江潜人魏光禄大夫晏之孙少以文义见称初为王敦掾敦兄含守庐江贪汚敦尝于坐称之曰家兄在郡定佳庐江士人称之充正色曰充即彼郡人所闻异此敦黙然坐客皆为不安充晏然自若丞相庾亮尝荐之于明帝曰何充器局方槩有万夫之望若能总録朝端为老臣副及充□尚书令推能用功不私树恩世甚重之初阮裕尝戏之曰卿志大宇宙勇迈前古充审其故裕曰我图数千戸郡尚未能卿图作佛不亦大乎卒年五十有五其后门世事佛甚精厥孙尚之及防等并建大义阐眀佛法云
　　癸卯康帝岳改建元【字世同成之母弟年二十一即位庾亮为相専权后崩式干殿夀二十三葬昌陵】治二年
　　甲辰　蜀势【字子仁夀之长子身长七尺九寸腰十四围善俯仰立五年改元太和后死建康】乙巳穆帝改永和【字彭祖康之长子二嵗即位母褚后临朝夀十九崩于显阳殿葬永平】在位十七年
　　丙午　蜀改嘉寜
　　丁未　凉张重华【字大临骏次子立七年夀二十七】
　　戊申　后赵佛图澄諌杀太子宣
　　己酉　后赵改太寜即帝位寻死而国乱
　　前燕儁【姓慕容字子英祖名廆字奕昌棘城鲜卑人其先有熊之裔世居北夷邑于紫之野晋封燕王迁都龙城生子皝儁乃皝之次子也居邺十一年夀四十二嵗】
　　天竺佛图澄至洛自言百余嵗常服气自养能积日不食善诵呪役使神腹旁有孔以绵塞之夜读书则防绵出光照室又每临溪从孔中出肠胃洗濯还纳腹中能聼铃音言吉防莫不竒验防洛阳冦乱潜伏草野以观时变时石勒屯葛陂多残杀澄杖钖谒勒勒命试以道术澄取满鉢水呪之俄青莲花生鉢中光色耀目勒由此神敬延之军中未几刘曜求战以决雌雄左右以为未可勒以访澄澄曰相轮铃音云秀支替戾冈防谷劬秃当此羯语也秀支军也替戾冈出也防谷刘曜胡位也劬秃当捉也言军出捉得刘曜又令童子防斋三日取麻油合胭脂躬自涂于掌中举手示童子灿然有辉童子惊曰有军马一人白晳以朱防肘澄曰此即曜也勒遂出战果生擒刘曜勒称赵王行皇帝事敬澄弥笃每举事必咨而后行勒殂弟季龙袭其位徙都邺城尤倾心事澄下令衣以绫锦乘雕辇朝防引见常侍御史悉助举舆升殿太子诸公扶翼而前主者唱大和尚坐者皆起勑司空李农朝夕问候时支道林闻之曰澄公其以季龙为鸥鸟耶及晋军侵淮泗季龙怒曰吾奉佛供僧反更致冦佛无神矣澄入见曰陛下前身为商人经罽賔寺设大防防有六应真吾其一也有圣者曰此檀越报尽为难乃王晋地今陛下为天子岂非奉佛供僧而致耶疆埸侵噬有国之常何为怨谤三寳兴毒念乎季龙悔谢因问曰佛法不杀朕为天下掌生杀恐违佛戒澄曰帝王事佛在防俭慈忍显讃法道不为暴虐不害无辜民有为恶化之不悛者其可不罚乎但杀不可滥刑不可不恤耳尚书张离家富事佛而所为不法澄曰事佛在清静无欲君虽崇饰寺塔而贪冐不已无益也及将去世诣辞季龙惊曰大和尚遽弃我国有难乎澄曰出生入死道之常也脩短分定无由増损但道贵行全徳贵不怠茍徳行无玷虽死如生咸无焉千嵗尚何益哉然有可恨者国家存心佛理建寺度僧当祉福而布政猛虐赏罚交滥特违圣教致国祚不延也季龙号恸呜咽澄安坐而逝后有沙门自雍州来见澄入关以闻季龙命发塜视之唯块石存焉季龙大恶之叹曰石吾姓也大和尚埋我而去其能久乎未几石氏果灭澄度弟子数千万人凡居其所国人无敢向之涕唾每相戒曰莫起恶心大和尚知汝其道化感物如此自大教东来至澄而盛
　　论曰大觉琏禅师有云妙道之意圣人尝寓之于易由生民已来淳朴未散则三皇之教简而素春也及情窦日凿则五帝之教详而文夏也时与世异情随日迁故三王之教宻而严秋也至周衰先王之法壊礼义亡迨为秦汉则无所不至而天下至有不忍愿闻者于是我佛世尊之教入东土示以性命之理教以慈悲之行冬也防哉斯言观澄公区区西来当石勒季龙惨暴虓噬之际而能悯物垂轨示以言徳祥以慈悲之行卒使二暴革心道化融洽于戯天有四时循环以生成万物而圣人之教迭相扶持以化成天下厥有以哉
　　庚戌　赵石只【三月即位襄国改永寜去帝号刘显杀只冉闵以显为大单于称帝于襄国引
　　兵攻邺败还魏克襄国杀显及公卿焚宫室迁其民于邺至辛亥国除】
　　魏冉闵【杀石虎子孙十八人及胡羯二万人壬子克襄国杀刘显后为慕容儁所灭杀闵于遏径山七里之内草木皆枯半年不雨祭之乃雨国除】
　　辛亥　前秦苻健【字建业洪第三子洛阳临渭氏人其先有扈之裔父洪字广世为西戎酋长降赵石虎灭洪有师十万自称秦王生健背有草付字改姓苻氏僣立四年都长安改元皇始夀二十九而终】　苻子朗【坚之兄英防不仕著书二十篇曰苻子多讃释】
　　世尊入灭一千三百年矣
　　壬子　燕改元玺
　　甲寅　凉张祚【改元和平】
　　乙卯　苻生【字长生健苐三子立二年改元夀光二十三为坚杀之】
　　凉张靓立
　　丁巳改升平帝加元服
　　苻坚【字永固洪之子雄武智畧尽有中原以百万之众伐晋为谢石所败立二十七年夀四十八终改元永兴】
　　燕改夀光
　　释渉公本蜀人也预言多验逰化至长安时天大旱坚命师祈雨呪龙鉢中其雨沛然恪加敬事师不食五谷日行五百里是年示灭而嵗复旱坚谓秘书朱彤曰渉公若在岂使朕焦心于云汉哉其思仰如此
　　己未　秦改甘露
　　庚申　燕慕容暐【字景茂儁第二子僣立十年改元建熈】
　　辛酉沙门于法开兰公徒弟也善放光法华尤精医法尝值妇人在草危急开曰此易治耳主人宰羊欲祀神开令取肉为羮进竟因气针之须臾羊瘼裹儿而出或问师法髙明刚简何以医术经懐荅曰明六度以除四魔之病调九候以疗风寒之疾自利利人不亦可乎壬戌哀帝丕改隆和【字千龄成之长子即位脩身后断谷服长生药过度中毒崩于西堂夀二十五葬于安平】治四年
　　栴檀瑞像【已上六十八年在龟兹此下一十四年在西凉府】
　　癸亥改兴寜
　　甲子凉张天锡立【骏之少子靓委政与臣谋杀自立至丙子为苻坚所虏】
　　是年哀帝诏法师竺潜讲般若于禁中尝着屐至殿中人聚观叹道徳髙风初不省有市朝时简文辅政沛国刘惔尝遇潜于简文座中嘲曰道人亦游朱门乎对曰君自见朱门贫道以为蓬戸及辞还剡山支遁寓书求买沃州小岭归潜答曰欲来当给未闻巢由买山而也寜康二年卒武帝下诏曰法深理悟虚逺风鉴清髙弃宰辅之荣袭染衣之素山居世外笃懃匪懈方赖宣道以济苍生奄从迁谢用痛于懐其赐缗钱十万助建茔塔潜字法深凡中国勑葬沙门自潜而始
　　法师支遁字道林与谢太傅安王右军羲之厚善安守吴兴以书扺遁略曰思君日积比辰尤甚知欲还剡自治为之怆然人生如寄耳自顷风流得意事殆磨灭都尽唯终日戚戚遟君一来以晤言消遣之一日千载也及竺潜辞阙有诏遁继讲法于禁中一时名士殷浩郄超孙绰桓彦表王敬仁何充王坦之彦伯并与结方外交天下想见其标致者刘系谒于白马寺谈庄周以适性为逍遥遁曰不然桀跖以残虐为性岂亦逍遥乎于是注逍遥篇学者宗之王蒙尝极精思作数百语诣遁曰与君别久而君了不长何也蒙惭汗曰绛鉢之王何也郄超尝问谢太傅曰遁谈何如嵆中散太傅曰嵆努力裁得半耳又曰何如殷浩太傅曰亹亹论辨恐当抗衡超防渊源殷有惭徳超后与亲书曰林公神理所通防独悟数百年来绍隆大法令真理不絶一人而已太和二年废帝海西公在位遁抗表辞还山有诏资给敦遣诸公祖饯于征虏亭蔡子叔者先至近道林坐适起而谢万亟趋其处子叔还合褥举万投诸地万曰几损我面子叔曰吾初不为卿面计其为当时所慕如此晚居山隂讲维摩许询为都讲遁通一义众意询不能难及询设难又意遁不能通而宾主之难相寻无穷听者多言自得遁防诘之辄失着即色防圣不辩知等论有遗其马者畜之曰吾爱其神骏耳有遗其鹤者纵之曰冲天之物岂耳目玩哉君子多其逹及卒戴逵过其塔叹曰徳音未逺而拱木已繁计神理绵绵不与气运俱尽也
　　郄超字嘉賔少有旷世之度谈论义理精微标志慕佛加好行善大将军桓温辟为叅军时王珣同府珣为主簿超美髯珣身短小府中语曰髯叅军短主簿能令公喜能令公怒谢安王坦之诣温府温先令超卧帐中聼其论事俄风动帐开安曰郄生可谓入幕之賔矣超喜遁闻拂衣者必为起屋具器用遗之支道林每谓其造微之功足叅正始甚重之又与汰法师厚善尝约先殁者凡幽防报应当以相报俄而汰卒一夕见梦曰向与君约报应之事今皆不虚愿君无忘脩徳以升济神明超由是循道弥笃云
　　乙丑　秦改建元
　　丙寅废帝奕【字延龄哀之母弟后大司马桓温废为海西公十月卒于吴夀三十五】改太和在治五年
　　丁卯大教东被三百年矣
　　释道安者姓卫常山扶柳人图澄之门学家世英儒早失覆廕为表兄所养悼年读书一览无忘十一出家而能日记万言终为缁林竒表寜康初安于襄阳檀溪寺建浮图铸铜像能起自行至方山而止光眀烛天倾都瞻拜欢呼动山谷秦主苻坚送外国金饰倚像金缕结珠弥勒等安每讲设以作证一夕像光照室视之顶有舍利焉习凿齿襄阳髙士先以书通好乃诣安自称曰四海习凿齿安曰弥天释道安相得欢甚即以书抵谢东山称安盖非常胜士恨公不一见耳孝武帝闻安名诏曰法师以道徳照临天人使大法流行为苍生依赖宜日食王公禄所司以时资给安固辞不受未几苻坚攻陷襄阳得安而喜谓左右曰吾以十万师取襄阳得一人半耳左右问为谁曰安公一人习凿齿半人也安入关沙门万数皆随师姓而名安曰师莫如佛世也应沙门宜以释为氏及增一阿舍经至乃云四河入海无复异名四姓出家同称释氏遂与经符合焉世益重之又蓝田得古鼎容二十有七斛腹有篆文朝无识之者有以问安安曰鲁襄公所铸也由是苻坚三馆学士有所疑皆师于安国人语曰学不师安义不禁难时苻氏东极沧海西并兹南包襄阳北尽沙漠唯建康未服坚雅意欲取而有之羣臣諌不从太尉苻融者叩头请安为苍生一言安诺及坚出东苑命安升辇同载仆射权翼进曰臣闻天子法驾侍中陪乘道安毁形寜可参厠坚怒曰安公道徳可尊朕以天下易舆辇之荣未称其徳即诏翼扶安登辇于是翼跪而掖之坚顾谓安曰朕将与公南游吴越整六师以廵狩登防稽以观沧海不亦乐乎对曰陛下应天御世富有八州居中而制四海宜栖神无为与尧舜比隆今欲以百万之师求厥田下下之土东南地区势卑气厉昔舜禹游而不返始皇适而不归以贫道观之未见其可平阳公懿戚石越重臣皆忧国至深其论可听坚曰非区域不广也朕欲简天心眀大运所在耳顺时廵狩且有格言傥如髙论则帝王无省方之文乎安曰必欲往宜驻跸洛阳枕戈畜锐传檄江南如其不服伐之未晩坚不纳太元七年坚自将歩百万次夀春为晋徐州刺史谢所败单遁还安每疏经义必求圣证一日感厖眉尊者降安出所制似之尊者钦叹以为尽契佛心仍许以宻助通安识其为賔头卢也因设日供祀之今供賔头自安而始门弟子通其业者数十人知名于世有法遇者传教长沙门徒数百有私饮者遇纵而不举安亷知之即封荆以寄遇抱荆而泣曰董众无状而逺遗师忧于是俯伏躬受其谴太元十四年正月晦日安命其徒具浴忽见异僧出入隙中安以生处问之僧指西北即云开见楼阁如幻出曰彼兠率天也是夕有数百小児皆就浴而去识者以为应真之侣也二月八日跏趺而逝安貎恱而姿黒博学善词章谚曰漆道人惊四隣左臂有肉方寸许隆起如印时号印手菩萨着僧尼轨范及法门清式二十四条世遵行之
　　论曰法源滥觞之初由佛图澄而得安由安而得逺公是三大士化仪轨则或无以异至于出处操尚若相戾者何哉大抵晋室渡江自眀帝之后当代时君虽无可称者然而朝廷纪纲法度未始或当是之际故逺公得以遂其髙天子临浔阳而诏不出山若澄安二公失身偏覇之朝万一不区区俯仰曲徇其情彼季龙苻坚其肯容之髙卧山林而不为之屈耶此古所谓易地皆然三大士有之矣孟轲氏称伯夷伊尹柳下惠皆曰圣人者良以其道通方而善趋时也世谓澄安之操不逮逺公吾弗信矣
　　孙绰字兴公父楚有重望绰博学美文辞与髙阳许询俱有髙尚之志初稽山放情山水作遂初赋以见志支道林问绰曰君何如许荅曰髙情逺志弟子早已伏膺然一咏一吟许将北面尝作天台赋示友人范荣期曰卿试以掷地当作金声荣期曰恐此金声非中宫商然每至佳句辄云应是我辈语于吾道多有论撰具见眀等集年五十八卒史臣称绰有匪躬之节不徒文雅而已
　　许询字度髙阳人魏中领军允曾孙也澡心学佛甚为江左诸公卿仰慕简文帝髙其风每月白风恬思清言妙理必造焉至其亹亹简文不觉前席达旦忘倦帝谓亲友曰度才情故未易有刘真长为时谭宗而与结清言友每谓人曰吾不见度几为轻薄令尹又尝曰清风眀月何尝不思度
　　戊辰　王珣与弟珉舍宅为寺今虎丘是也
　　庚午　苻坚灭燕
　　晋司马桓温末年奉法有尼造之温敬而不倦浴必移晷讶而私觌见尼挥刃自割截支分脔有顷尼出温以情问尼曰君志若遂形当如之时温方谋问鼎闻此怅然乃止尼遂辞不测所之【出感通録】
　　辛未简文帝昱【字道万元之少子神识怡畅无济世之略后崩于东堂夀五十葬髙平】改咸安　是年彗星现帝诏竺法旷禳之旷曰陛下当勤脩徳政以赛天谴贫道当尽情帝乃斋懴灾遂灭


　　佛祖歴代通载卷六
<子部,释家类,佛祖历代通载>
　　钦定四库全书
　　佛祖歴代通载卷七　　　元　释念常　撰东晋
　　癸酉孝武帝曜改宁康【字昌明简文第三子十嵗即位崇徳太后临朝二月桓温拥兵来朝有不臣之志三月疾还姑孰七月卒弟冲代领兵尽忠王室三十五崩清暑殿葬隆平治廿四年】
　　丙子改太元　旃檀瑞像是年到长安住一十七年癸未后秦姚苌【字景茂南安赤亭人其先有虞之裔父弋仲有二十四子苌防子也初仕苻坚为阳武将军因南伐败绩而归遂缢苻坚而据长安僭立八年改建兴夀六十四】
　　西秦乞伏国仁【本西鲜卑人其先自汉北出隂山后降苻坚署为南单于镇勇士川苻坚既败国仁自称大单于王后号西秦据金城僭立四年乙酉改建义】
　　后凉吕光【字世明略阳氐人也父婆楼仕苻坚官至太尉生光身长八尺四寸目有重瞳王猛见而异之举以为将率兵七万西征其降者四十余国至兹获罗什闻坚死据姑臧称凉州牧立十年】
　　后燕慕容垂【字道明皝之弟身长七尺五寸垂手过因惧诛奔秦苻坚用之将使伐晋既败遂据中山改国号燕立十三年夀七十一】
　　甲申苻丕【字永叔坚之庶子既闻坚卒出镇于邺据晋阳立一年改太安】
　　后秦改白雀
　　太元九年法师恵逺以秦乱来归于晋逺出鴈门贾氏少为儒生博极羣书尤周易庄老尝与弟恵持造安法师席下闻出世法而恱之叹曰九流特粃糠耳遂出家安门徒数千逺居第一座及关中扰乱安散其徒皆谆谆规诲而遣之逺别独不与一言逺怪问安曰若汝吾何言哉遂自荆州将之罗浮抵浔阳见匡山爱之庐于山隂太守桓伊为创精舍一夕风雷防树皷沙石荡平基致木于土时以为神运焉初太尉陶侃镇广州有渔于海得文殊像送寒溪寺寺尝经火而像屋无恙其后侃镇武昌使人迎之十軰不能举既而樷力致之舟舟輙没遂失其像时謡曰侃唯剑雄像以神标可以诚致难以力招及逺创寺心祈之于是像泠然自至时晋室微而天下竒才多隐居不仕若彭城刘遗民豫章雷次宗鴈门周续之新蔡毕頴之南阳宗炳张士民李硕等从逺游并沙门千余人结白莲社于无量夀像前建斋立期生净土及闻罗什法师入关逺望风钦敬遗书通好词曰去歳得姚右军书且承徳闻仁者曩日殊域越自外境于时音译未交闻风而恱顷承懐寳来游则一日九驰徒情欣雅味而无由造尽寓目望途増其劳伫夫旃檀移植则异物同薫摩尼吐曜则众珍自积且满愿不専美于絶代龙树岂独善于前踪今徃比量衣裁愿登髙座为着之什答曰既未言靣又文词殊隔心之路不通得意之縁圮絶传译来贶粗述徳风比何如必备闻一途可以蔽百经言末后东方当有防法菩萨勗哉仁者善其事夫才有五备福戒博闻辩才深智兼之者道隆未具者凝滞仁者备之矣所以寄言通好因译传心岂其能尽粗酬来意耳损所致比量衣裁欲令登法座时着当如来意但人不称物以为媿耳今往常所用鍮石双口澡灌可以备法物数也并遗偈一章曰既已舍染乐心得善摄否若得不驰散深入实相否毕竟空相中其心无所乐若恱禅智恵是法性无照虚诳等无实亦非停心处仁者所得法幸愿示其要逺复答以偈日本端竟何从起灭有无际一微渉动境成此颓山势惑想更相乗触理自生滞因縁虽无主开涂非一世时无悟宗匠谁将握契来问尚悠悠相与期暮嵗初中国未有涅槃常住之但云夀命长刼逺曰佛是至极至极则无变无变之理岂有穷哉乃着法性论略曰至极以不变为性得性以体极为宗罗什见论叹曰逺未及见经暗与理防岂不妙哉秦王姚兴致书饷逺兹细缕杂变像以伸欵敬安城侯姚嵩献珠像并论曰大智论新记龙猛所作法师当冠以叙文以昭示万世此道人同所钦闻也逺以大论文广谦让不诺乃抄其要为二十卷而别叙之桓辅政劝安帝沙汰僧尼诏曰沙门有能伸述经牒演说义理律行修整可宣寄大化者聴依所习不者悉令罢道唯匡山道徳所居不在捜简逺以书抵阳纵而隂夺之遂停其诏逺尝稽考禅宗别传之防源流所及祖师逹磨之来遂皆符合云陶渊明隐居柴桑从逺问道深相敬仰谢灵运投名入社逺拒之不内及宗炳着明佛论顔延之析逹性论周颙驳夷夏论郑道子着神不灭论皆禀逺是正焉至隆安中桓重伸庾米之义欲沙门尽敬王者朝廷承风防多与合因以问逺曰此一代大事不可使朝廷失体也得八座书今以似君君其件件详论不敬之意以释其疑便当行之逺答其书并着沙门不敬王者论五篇剧陈所以不拜之意始意坚及得逺论即缓其事未几位乃下书曰佛法大所不能测推奉主之情欲兴其敬今事既在已宜体谦冲应诸道人勿复致礼也安帝避还次浔阳诏逺见于行在辅国何无忌劝逺一出逺固辞以疾帝再诏问劳勑九江太守嵗时送米资奉卜居三十年影不出山迹不入俗送客以虎溪为限弟恵持亦有髙行莲社众数千持居第一座太尉王珣尝问豫章刺史范逺公与持孰愈曰贤弟兄也珣曰但令如弟所未易有况复贤耶逺临终其徒进浆者逺惧违律令左右检律未终卷遂合掌西靣而逝年八十有三有匡山集三十卷行于世宋朝明教大师契嵩过逺影堂列六事题之其辞曰陆修静异教学者而送过虎溪是不以人而弃言也陶渊明躭湎于酒而与之交盖简小节而取其达也防陀髙僧以显异被摈而延且誉之盖重有识而矫嫉贤也谢灵运以心杂不取而果没于刑盖识其器而慎其终也卢循欲叛而执手求旧盖自信道也桓震威而抗对不屈盖有大节也大凡古今人情莫不畏威而苟免忘义而避疑好名而昧实党势而忍孤饰行而畏累自是而非人孰有道尊一代为贤者师肯以片言而从其人乎孰有夙禀胜徳为行耿洁肯交醉乡而髙其达乎孰有屈人师之尊礼斥逐之客而申其贤乎孰有拒盛名之士不与于教而克全终乎孰有义不避祸敦睦故旧而信道乎孰有临将帅之威在杀罚暴虐之际守道不挠而全其节乎此固逺公识量逺人独出于古今矣若其扶荷至教广大圣道垂于天人者非蒙乃能尽之其圣欤贤耶伟乎大块噫气六合清风逺公之名闻也四海秋色神山中耸逺公之清髙也人龙僧凤长揖巢许逺公风轨也白云丹壑玉树瑶草逺公栖处也刘程之字仲思彭城人少孤事母以孝闻才藻自负不委气于时俗虽寒饿在已威福当前其意湛如也司徒王谧丞相桓侍中谢混太尉刘咸嘉其贤欲相推荐程之力辞乃之匡山托于逺公逺曰官禄巍巍何以不为程之曰君臣相疑疣赘相晋室无磐石之固物情有累卵之危吾何为哉逺然其说大相器厚太尉亦以其志不可屈与羣公议遗民之号旌焉时雷次宗周续之毕頴之张秀实宗炳等同依逺公逺曰诸君之来岂宜忘净土之游乎有心焉当加勉励无宜后也以程之最文使志其事号莲社文其辞曰维嵗在摄提格七月戊辰朔二十八日乙未法师恵逺真感幽兴霜懐特发乃延命同志息心正信之士雷次宗刘程之等百有二十三人集于庐山之隂般若台精舍阿弥陀佛像前率以香花敬荐而惟兹一防之众夫縁化之理既明而三世之传显矣迁感之数既符则善恶之报必矣推交臂之潜论悟无常之期切审二报之相催知险阻之难防此其同志诸贤所以夕惕宵勤仰思攸济者也盖神者可以感渉而不可以迹求必感之有物则幽路咫尺茍求之无方则茫何津今幸以不谋而感佥心西境叩篇开信亮情天发乃机象通于寝梦欣欢言于子来于是云图表晖景侔神造功由理谐事非人运兹实天启其诚防运求萃者矣可不克心克念重精叠思以凝其虑哉然景续参差功福不一虽晨期云同而夕归攸隔即我师友之眷良可悲矣是以慨然胥命整衿法堂等施一心亭懐幽极兹同人俱游絶域其有警世絶伦首登神界则无独善于云峤忘兼全于幽谷先进后升勉思彚征之道然后妙观大仪启心真照识以悟新形由化革借芙蕖于中流防琼柯以咏言飘灵衣于八极沉香风以穷年体忘安而弥穆心超乐以自怡临三途而谢傲天宫而长辞绍众灵而继轨指太息以为期究兹道也岂不哉
　　太元初苻秦盛时徳星屡现太史奏外国当有智人入辅及秦主攻襄阳得法师道安喜以为应安谦让不敢当因劝秦主迎兹国法师鸠摩罗什坚从之即遣骁将军吕光以鐡七万伐兹谓曰若获罗什驰驿送归光军至什谓兹王白纯曰国运替矣有勍敌从日下来宜供承之勿抗其纯不纳拒之大为光所破遂获罗什光见什齿少以凡人戏之妻以兹王女什苦辞以为不可光饮以醇酒同闭室中遂为所逼及光还而苻坚已败因僣王姑臧父子相继皆庸材不知什道蕴深解混居其国亡所宣化秦主姚苌者西戎也苻坚之败苌为宿将率其部属反叛坚与之战不利遂为苌缢杀之于佛寺苌袭其位都雍关改长安为常安在御八年苻坚领兵白日入宫刺中其隂出血石余而崩子兴即位降帝号而称天王未几干戈寝息风化大行嘉祥沓现及树连理创生于殿庭咸谓智人入国之瑞乃遣姚硕徳伐凉吕隆迎罗什法师至秦主深加礼遇待以国师大阐经论震旦宣译至苻秦并什法师等两朝出经律论三藏凡八百余卷云
　　乙酉苻丕改太安
　　西秦改建义
　　北朝魏【姓拓防王水徳都云中○雷氏曰道武明元太武文成献文孝文宣武孝明孝庄节闵后废出帝魏主十二一百四九】
　　太祖道武皇帝珪【其先十一主国号代晋始拓防诘汾因畋于野遇天女而生力微即魏之始祖神元皇帝也　帝时避暑五台山有梵僧来乞坐具地帝然之遂敷坐具于是头出星辰尾揺日月方圆五百里皆属圣基乃文殊化身也　始祖生章帝悉鹿平帝绰思帝弗昭帝禄官穆帝猗庐平文帝郁律恵帝贺傉焬帝纥那烈帝翳槐昭成帝什翼犍已上十一主未通中国　珪按世録其先出自黄帝之后昌意之子受封北国有大鲜卑山目以为号西晋之乱有拓防庐出居楼烦晋封为代王于后部落分散经六十余年至庐孙什翼渉珪魏书云珪即魏太祖道武帝也太元元年据朔州东三百里筑城邑号恒安为苻坚防将军坚败后乃即真号太祖道武殂明元立元殂世祖太武帝立自是又四主至世宗孝文帝迁都于洛改姓元氏去胡衣冠絶虏语尊华风是时天下唯二国谓之南北朝魏初未闻佛及神元与晋通聘方知致信僧至二百万寺院三万余所译经律论一千九百余卷自古佛图塔之盛无出于此改年登国】
　　丙戌前秦苻登【字文髙坚之族孙在位九年改元太初夀五十二】
　　后秦改建初【入长安称帝】
　　凉改大安
　　燕改建兴
　　丁亥西秦乞伏干归【国仁弟立二十四年后为兄杀之】
　　戊子西秦改太初【称王于河南】
　　第二十六祖不如多者南印度徳胜王之太子也既受度得法至东印度彼王名坚固奉外道师长爪梵志暨祖将至王与梵志同覩白气贯于上下王曰斯何瑞也梵志预知尊者入境恐王迁善乃曰此魔来之兆耳何瑞之有即鸠诸徒众议曰不如多将入都城谁能挫之弟子曰我等各有呪术可以动天地入水火何患哉尊者至先见宫墙有黒气乃曰小难耳直诣王所王曰师来何为祖曰将度众生曰以何法度祖曰各以其度之时梵志闻言不胜其怒即以幻法化大山于尊者顶上尊者指之忽在彼众头上梵志等怖惧投尊者尊者愍其愚惑再指之化山随灭乃为王演说法要俾趣真乗又谓王曰此国当有圣人而继于我是时有婆罗门子年二十许防失父母不知名氏或自言缨络故人谓之缨络童子游行闾里丐求度日若常不轻之人问汝何行急即答云汝何行慢或问何姓乃云与汝同姓莫知其故后王与祖同车而出见缨络稽首于前尊者曰汝忆徃事否曰我念逺刼中与师同居师演摩诃般若我转甚深修多罗今日之事盖契昔因尊者又谓王曰此童子非他即大势至菩萨是也此圣之后复出二人一人化南印度一人縁在震旦四五年内却返此方遂以昔因故名般若多罗付法眼藏偈曰真性心地藏无头亦无尾应縁而化物方便呼为智尊者付法已即辞王曰吾化縁已终当归寂灭愿王于最上乗毋忘外护即还本坐跏趺而逝化火自焚王收舍利塔而瘗之当东晋孝武帝太元十三年戊子嵗也
　　己丑后凉改麟加
　　癸巳旃檀瑞像此下至江南住一百七十三年矣甲午前秦苻崇改延初【十月为干归所杀国除】
　　后秦姚兴改皇初【字子畧苌长子奔自长安立于槐里二十二年夀五十五嵗】
　　丙申安帝徳崇【武帝长子生而不恵至于寒暑饥饱不能辨年三十七崩于东堂葬休平一
　　名儒宗十五嵗即位治二十二年】
　　后凉改龙飞【称凉天王】
　　后燕慕容寳【字道祐垂之第四子立二年改元永康夀四十四嵗】
　　北魏改皇始【建天子旌旗】
　　南燕慕容徳【字明皝少子身长八尺二寸姿貎雄伟后燕寳死乃据滑台号燕都广固僣立七年夀七十而卒】
　　南凉秃髪乌孤【河西鲜卑人其先与魏同出八世祖匹孤率其部自塞北迁于河西吕光遣使署为益州牧自称大单于西平王都广武徙乐都改年太初僣立三年】
　　北凉段业【据张掖次年改神玺】
　　西凉李暠【字盛龙西成纪人汉将军李广十六代孙祖弇仕张为将因据河右至暠称凉立　即唐太宗十七年　八世祖也】
　　竺僧朗京兆人也専以讲为任而疎食布衣志躭物外自皇始移上太山薙茅居之时闻风而造者百有余焉道徳凝懐千里哲人竞凑芳声播逺五朝天子移风首物飞苻孰能并驾　一苻坚书曰皇帝敬问太山朗和尚大圣应期灵权超防盖十方化融无外若四海之养羣生等天地之育万物养生存死澄神寂妙朕以虚薄生与圣防而隔万机不获辇驾今遣使人安车相请庶兾灵光逈盖京邑今并奉紫金数斤供镀形像绩绫三十疋奴子三人可备洒扫至人无违幸望纳受想必鉴见朕意焉既请已师礼事之　二晋武帝曜书曰皇帝敬问太山朗和尚睿徳光时声飞东岳乃至思与和尚同养羣生至人通微想明朕意今遣使者送五色珠像一躯光锦五十疋象牙簟五领金鉢五枚到愿受纳　三后燕成武帝慕容垂书曰皇帝敬问太山朗和尚澄神灵绪慈防百国凡在含生孰不蒙润朕承籍纂统方夏事膺昔蜀不恭魏武含慨今二贼不平朕岂获安又元戎克兴狂扫暴乱至人通灵随权指化愿兵不血刃四海混伏委心归依乆敬何已今遣使者送官绢一百疋袈裟三领绵五十斤幸为呪愿　四魏太祖道武皇帝书皇帝敬问太山朗和上承妙圣灵要须经略已命元戎上人徳同海岳神筭遐长兾助威谋克宁荒服今遣使送素绢二十端白防五十领银鉢三枚到愿受内　五南燕慕容徳亲与齐州朗和上建神通寺与师书曰敬问太山朗和上遭家多难灾祸屡臻昔在建熈王室西越頼武王中兴神武御世大启东夏拯防区域遐迩蒙苏天下幸甚天未忘灾武王即宴永康之始东倾西荡京华播越每思灵阙屏营饮泪朕以无徳生在乱兵遗民未几继承天禄幸和上大恩神祗盖护使者送绢百疋并假东齐王奉髙山荏二县封给书不尽意称朕心焉五朝御启师悉回答恐烦不録见唐明集
　　丁酉改隆安　北凉改神玺
　　后燕改永康
　　戊戌后燕慕容盛【字道运寳之庶子立三年夀二十五卒改年建平】
　　北魏是年即帝位改元天兴道武下诏曰夫佛法之兴其来逺矣济益之功冥及存没神踪遗法信可依凭勑有司于京师建饰容像修整宫舍令信向之徒有所居止是嵗作浮屠殿二所谓耆阇须珍【缺】构禅房法座莫不严具焉
</div>
    <div class="pagination">
<a href="佛祖历代通载_page6.html">上一页</a><span>...</span><a href="佛祖历代通载_page2.html">2</a><a href="佛祖历代通载_page3.html">3</a><a href="佛祖历代通载_page4.html">4</a><a href="佛祖历代通载_page5.html">5</a><a href="佛祖历代通载_page6.html">6</a><span class="current-page">7</span><a href="佛祖历代通载_page8.html">8</a><a href="佛祖历代通载_page9.html">9</a><a href="佛祖历代通载_page10.html">10</a><a href="佛祖历代通载_page11.html">11</a><a href="佛祖历代通载_page12.html">12</a><span>...</span><a href="佛祖历代通载_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
