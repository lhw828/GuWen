<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 84 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 84 页/共 86 页</h1>
    <div class="content">　　
　　到娑婆世界耆阇崛山中。头面礼释迦牟尼佛。右绕七匝。
　　
　　初发来竟。
　　
　　　（丙）二劝发二。初请问劝发。而誓愿劝发。
　　
　　　（丁）初中二。初问。二答。
　　
　　　（戊）今初
　　
　　白佛言。世尊。我于宝威德上王佛国。遥闻此娑婆世界说法华经。与无量无边百千万亿诸菩萨众。共来听受。惟愿世尊当为说之。若善男子善女人。于如来灭后。云何能得是法华经。
　　
　　当为说之。更请正说流通之要旨也。云何能得是经谓得正说流通之妙解也。请正说。是劝发自行。请流通。是劝发化他。欲令妙法光流无极。乃恋法无已之极思也。
　　
　　　（戊）二答
　　
　　佛告普贤菩萨。若善男子。善女人。成就四法。于如来灭后。当得是法华经。一者为诸佛护念。二者植众德本。三者入正定聚。四者发救一切众生之心。善男子。善女人如是成就四法。于如来灭后。必得是经。
　　
　　普贤菩萨旣双请正说流通。今佛亦以四法而双答之。先答正说者。开权显实也。佛于众生。虽复大慈平等普度。而诸众生迷背法性。如覆盆之下。自隔日光。若能远恶（世界）从善。（为人）返迷（对治）归悟。（第一义）开众生知见。显佛知见者。则称可圣心。是为诸佛护念。（法身）若佛知见开。则般若照明。是为植众德本。亦即不乱不味。不取不舍。是为入正定聚。（般若）亦即上合慈力。下同悲仰。是为发救众生之心。（解脱）当知四法。秖是开权显实。证圆三德也。又诸佛护念。是开佛知见。植众德本是示佛知见。入正定聚。是入佛知见。发救生心。是悟佛知见。迹门之要。此四收矣。又迹则有本。从本三德。故有迹中三德。从本开。示。悟。入。故有迹中开。示。悟。入。今开迹即显本。本迹无二无别。故以四法答其请正说也。次答流通者。流通之要。唯三唯四。今诸佛护念。入正定聚。即著如来衣。植众德本。即坐如来座。发救生心。即入如来室。又诸佛护念。即身安乐行。植众德本。即口安乐行。入正定聚。即意安乐行。发救生心。即誓愿安乐行。故以四法答其请流通也。一答酬其两请。举四冠罩一经。远来劝发。其义如此。能行四法。必解经体。故云必得是经。此结成正说之请也。能运此解传与他人。他人得此信解。成初依人。若得真解成第二。第三。第四依人。此结成流通之请也。初请问劝发竟。
　　
　　　（丁）二誓愿劝发二。初誓愿护人。二誓愿护法。
　　
　　　（戊）初中六。初攘其外难。二教以内法。三覆以神力。四示胜因。五示近果。六总结劝。
　　
　　　（己）今初
　　
　　尔时普贤菩萨白佛言。世尊。于后五百岁浊恶世中。其有受持是经典者。我当守护。除其衰患。令得安隐。使无伺求得其便者。若魔。若魔子。若魔女。若魔民。若为魔所著者。若夜叉。若罗刹。若鸠槃茶。若毗舍阇。若吉蔗。若富单那。若韦陀罗等诸恼人者。皆不得便。
　　
　　韦陀罗。主厌祷鬼也。此翻善妙。
　　
　　　（己）二教以内法又三。初行立读诵。二若坐思惟。三三七精进。
　　
　　　（庚）今初
　　
　　是人若行若立读诵此经。我尔时乘六牙白象王。与大菩萨众。俱诣其所。而自现身供养守护。安慰其心。亦为供养法华经故。
　　
　　　（庚）二若坐思惟
　　
　　是人若坐思惟此经。尔时我复乘白象王。现其人前。其人若于法华经有所忘失一句一偈。我当教之。与共读诵。还令通利。尔时受持读诵法华经者。得见我身。甚大欢喜。转复精进。以见我故。即得三昧及陀罗尼。名为旋陀罗尼。百千万亿旋陀罗尼。法音方便陀罗尼。得如是等陀罗尼。
　　
　　旋者。旋假入空也。百千万亿者。旋空入假也。法音方便者。二为方便。得入中道第一义也。
　　
　　　（庚）三三七精进
　　
　　世尊。若后世后五百岁浊恶世中。比丘比丘尼优婆塞优婆夷。求索者。受持者。读诵者。书写者。欲修习是法华经。于三七日中。应一心精进。满三七日已。我当乘六牙白象。与无量菩萨而自围绕。以一切众生所喜见身。现其人前而为说法。示教利喜。亦复与其陀罗尼咒。得是陀罗尼故。无有非人能破坏者。亦不为女人之所惑乱。我身亦自常护是人。惟愿世尊。听我说此陀罗尼咒。即于佛前而说咒曰。阿檀地（一）檀陀婆地（二）檀陀婆帝（三）檀陀鸠舍隶（四）檀陀修陀隶（五）修陀隶（六）修陀罗婆底（七）佛陀波膻祢（八）萨婆陀罗尼阿婆多尼（九）萨婆婆沙阿婆多尼（十）修阿婆多尼（十一）僧伽婆履叉尼（十二）僧伽涅伽陀尼（十三）阿僧祇（十四）僧伽婆伽地（十五）帝隶。阿惰僧伽兜略（卢遮切）。阿罗帝波罗帝（十六）萨婆僧伽地三摩地伽兰地（十七）萨婆达磨修波利刹帝（十八）萨婆萨埵楼驮憍舍略阿［少/兔］伽地（十九）辛阿毗吉利地帝（二十）。
　　
　　二教以内法竟。
　　
　　　（己）三覆以神力
　　
　　世尊。若有菩萨得闻是陀罗尼者。当知普贤神通之力。若法华经行阎浮提有受持者。应作此念。皆是普贤威神之力。
　　
　　　（己）四示胜因
　　
　　若有受持读诵正忆念解其义趣如说修行。当知是人行普贤行。于无量无边诸佛所。深种善根。为诸如来手摩其头。
　　
　　行普贤行。同未来佛得脱也。深种善根。于过去佛得种也。手摩其头。为现在佛所熟也。
　　
　　　（己）五示近果
　　
　　若但书写。是人命终。当生忉利天上。是时八万四千天女。作众伎乐而来迎之。其人即著七宝冠。于采女中娱乐快乐。何况受持读诵正忆念解其义趣如说修行。若有人受持读诵解其义趣。是人命终。为千佛授手。令不恐怖。不堕恶趣。即往兜率天上弥勒菩萨所。弥勒菩萨有三十二相。大菩萨众所共围绕。有百千万亿天女眷属。而于中生。有如是等功德利益。
　　
　　但能书写。近生忉利。具五法师。能生兜率。得为补处眷属也。问。何不生安乐土耶。答。若发净愿。则随其观行浅深。生四种安乐土。不发净愿。则随其五品功成。生兜率也。
　　
　　　（己）六总结劝
　　
　　是故智者。应当一心自书。若使人书。受持读诵。正忆念。如说修行。
　　
　　初发愿护人竟。
　　
　　　（戊）二誓愿护法
　　
　　世尊。我今以神通力故。守护是经。于如来灭后。阎浮提内广令流布。使不断绝。
　　
　　二劝发竟。
　　
　　　（丙）三述发二。初先述护法。二述护人。
　　
　　　（丁）今初
　　
　　尔时释迦牟尼佛赞言。善哉善哉。普贤。汝能护助是经。令多所众生安乐利益。汝已成就不可思议功德。深大慈悲。从久远来。发阿耨多罗三藐三菩提意。而能作是神通之愿。守护是经。我当以神通力守护能受持普贤菩萨名者。
　　
　　闻法华经。受持法华。皆是普贤神力。闻普贤名。受持普贤名字。皆是如来神力。即兼述护人中第三覆以神力也。
　　
　　　（丁）二述护人五。初述第二教以内法。二述第四示胜因。三述第五示近果。四述第一攘外难。五述总结劝。
　　
　　　（戊）今初
　　
　　普贤。若有受持读诵正忆念修习书写是法华经者。当知是人。则见释迦牟尼佛。如从佛口闻此经典。当知是人供养释迦牟尼佛。当知是人佛赞善哉。当知是人为释迦牟尼佛手摩其头。当知是人为释迦牟尼佛衣之所覆。
　　
　　见释迦佛。不但见六牙白象普贤身也。从佛口闻。不但普贤共读诵也。佛赞善哉。手摩衣覆。不但普贤咒护也。赞善是空座行成。手摩是慈室行成。衣覆是忍衣行成。
　　
　　　（戊）二述第四示胜因
　　
　　如是之人。不复贪著世乐。不好外道经书手笔。亦复不喜亲近其人及诸恶者。若屠儿。若畜猪羊鸡狗。若猎师。若炫卖女色。是人心意质直。有正忆念。有福德力。是人不为三毒所恼。亦不为嫉妬我慢邪慢增上慢所恼。是人少欲知足。能修普贤之行。
　　
　　　（戊）三述第五示近果
　　
　　普贤。若如来灭后。后五百岁。若有人见受持读诵法华经者。应作是念。此人不久当诣道场。破诸魔众。得阿耨多罗三藐三菩提。转法轮。击法鼓。吹法螺。雨法雨。当坐天人大众中师子法座上。普贤。若于后世受持读诵是经典者。是人不复贪著衣服卧具饮食资生之物。所愿不虚。亦于现世得其福报。
</div>
    <div class="pagination">
<a href="妙法莲华经台宗会义_page83.html">上一页</a><span>...</span><a href="妙法莲华经台宗会义_page79.html">79</a><a href="妙法莲华经台宗会义_page80.html">80</a><a href="妙法莲华经台宗会义_page81.html">81</a><a href="妙法莲华经台宗会义_page82.html">82</a><a href="妙法莲华经台宗会义_page83.html">83</a><span class="current-page">84</span><a href="妙法莲华经台宗会义_page85.html">85</a><a href="妙法莲华经台宗会义_page86.html">86</a><a href="妙法莲华经台宗会义_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
