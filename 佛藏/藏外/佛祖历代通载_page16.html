<!DOCTYPE html>
<html>
<head>
    <meta charset="UTF-8">
    <title>佛祖历代通载 - 第 16 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖历代通载 - 第 16 页/共 22 页</h1>
    <div class="content">　　戊辰五月雪峯义存禅师示寂师泉州人姓曽氏十七落发住幽州受具绵歴禅防縁契徳山咸通中登象骨山雪峯剏院侣奔萃懿宗赐号真觉大师上堂僧问拈槌竪拂不当宗乗和尚如何指示师竪起拂子其僧抱头而出师乃不顾道怤问只如古徳岂不是以心传心师曰兼不立文字语句怤曰只如不立文字语句师如何传师良久怤礼拜师曰更问我一转岂不好怤曰就和上请一转话头师曰只恁麽唯别有商量曰和上恁麽即得长庆问从上诸圣传受一路请师垂示师黙然长庆礼拜而退师莞尔而师有时谓众曰堂堂密密地道怤出问曰是什麽堂堂密密师起立曰道什麽怤退歩而立师垂语曰此事得恁麽尊贵得恁麽绵密怤对曰某甲到来数年不闻和上恁麽示诲师曰我向前虽无如今已有莫有妨麽曰不敢如此和上不已而已师曰致使我如此怤从此信入因普请次师举沩山见色便见心语问怤还有过也无怤曰古人为什麽事师曰虽然如此要共女商量曰恁麽即不如道怤锄地去又尝普请次师问皎然曰古人道谁知席防下元是昔愁人古人意作麽生皎然侧戴笠子曰这个是什麽人语又问曰持经者能荷担如来然乃捧师向禅床上着一日绍卿随师经行次见芋叶动师指动叶示之卿曰某甲怕怖师曰是汝屋里底怕怖什麽绍卿从此开悟安国瑫叅师师曰甚处来曰江西师曰什麽处见达磨曰分明向和上道师曰道什麽瑫曰什麽处去来一日师见瑫忽搊住云尽大地是解脱门把手教伊入不肯入曰和上恠瑫不得师曰虽然如此争柰背后许多师僧何太原孚上座防师礼拜讫立于座右师才顾视孚便下看主事异日师见孚指日示之孚揺手而出师曰汝不肯我孚曰和上揺头某甲摆尾什麽处不肯和上师曰到处也须讳却一日众僧晚防师在中庭卧孚曰五州管内只有这和上较些子师便起去师居闽川四十余年法席之盛卓冠天下常不下一千五百众临终出逰蓝田莫归浴毕中夜示寂夀八十有七十一月沙师备禅师示寂师少为渔家子年甫三十始出家具戒习头陀行与雪峯师资道契雪峯每叹曰备头陀再来人也阅楞严经发明心地由是应机敏捷与修多罗冥契诸方学者有所未决必从之请益师上堂时久众谓不法一时各归师乃呵之曰看摠是一样底无一个有智惠但见我开两片皮尽来簇着覔言语意度是我真实为他却摠不知看恁麽大难大难十方诸佛把女向顶上着不敢错悮着一分子只道此事唯我能知防麽如今相绍继尽道承迦我道迦与我同防汝道防阿谁防麽汝今欲得出他五蕴身田主宰但识取汝秘密金刚体古人向汝道圆成正徧周沙界我今少分为汝智者可以譬喻得解汝见此阎浮提日麽世间人所作兴营养身活命种种作业莫非承他日光成立只如日体还有多般及心行麽还有不周遍处麽欲识此金刚体亦如是只如今山河大地十方国土色空明暗及汝身心莫非尽承汝圆成威光所现直是天人羣生所作业次受生果报有性无情莫非承女威光乃至诸佛成道果接物利生莫非尽承女威光只如金刚体还有凡夫诸佛麽有女心行麽不可道无便当去女既有如是竒特防麽努力珍重师初住梅溪后居沙一时天下樷林海众皆望风钦服闽帅王公待以师礼学徒垂千人室户不闭师应机接物垂二十年所演法要有大録行于世没年七十有五闽帅赐号宗一禅师
　　楚殷【字覇图姓马氏许州鄢陵人世为农家事梁征伐有功封为楚王至未帝贞明丙子始建国立郡州十四年寿七十九雷氏曰马楚湖南五主五七】
　　蜀建【字光图姓王氏许州武阳人佐唐有功封西平王进封蜀王遂有鼎分之志昭宗遇弑少帝禅梁举哭哀恸文武劝进遂立成都号蜀十二年卒寿七十二改武成　雷氏曰王建前蜀二主三王】
　　荆季兴【字贻孙陜州硖石人本名季昌少为汴州李让家童梁祖初镇宣武让入赀养为子易姓朱氏兴因让故得见梁祖祖见竒之亦命为子因姓朱氏后拜宋州刺史破青州徙頴阳防御进封勃海王复姓髙氏唐荘开蜀有功封南平王吴人册之立荆南二十年夀五十四雷氏曰季兴荆南五主五七】
　　吴渥【字承天密长子密病出镇宣州嗣立淮南一年夀二十三为温颢杀之　隆演字鸿源密次子温颢杀渥演遂即位十二年改年武元夀二十四卒弟溥又立】
　　闽审知【字信通姓王氏光州固始人兄潮唐封福州观察既卒知代征伐有功昭宗进封琅琊王至梁祖加拜为中书令封闽王遂立福建十八年寿六十四　雷氏曰王闽福建五主五五】
　　庚午南岳山惟劲头陀集光化以来出世宗师机縁为续宝林传
　　辛未改干化　南汉【姓刘氏上蔡人也其祖安仁后徙闽中商贾南海因家焉父谦为广州牙将破巢为封州刺史既卒州人表代之事唐勋烈昭宗封为南海王天祐二年进封安南都护三年封南平王今梁又封南海王后贞明三年卒寿三十八　雷氏曰南海广五主六七】
　　壬申梁祖疾甚郢王友珪左迁莱州刺史不行乃微行诣左龙虎统军韩勍谋入伏禁中友珪仆夫冯廷锷刺帝于寝殿矫诏友珪权主军国之务发防即帝位初梁祖温畧地于宋亳间偶与逆旅妇人野合而生立未一年友贞贬为庶人改年元鳯
　　癸酉末帝友贞一名瑱温第三子闻友珪乱命象先等讨之象先等杀友珪命赵嵓持传国宝至汴迎王即位更名锽都汴盖祖地也后使皇甫麟弑之在位十年复称干化
　　乙亥改贞明
　　丙子晋兵七万来伐　辽主安巴坚称帝立国号大契丹改元天賛辽之始也【中国简册所不载逺夷草昧无可考故其年代不可得而详也其父斡里为夷离中犹中国刺史主生而拓落多智雄徤有胆畧好射铁厚一寸而洞之夜寝则有光左右莫不惊诸部畏服之有宋相安至天祚为金灭之治国十一年】
　　明州奉化县布袋和尚者未详氏族自称名契此形裁腲脮蹙额皤腹出语无定寝卧随处常以杖荷一布囊凡供身之具尽贮囊中入肆聚落见物则乞或醯醢鱼葅才接入口分少许投囊中时号长汀子布袋师也甞雪中卧雪不沾身人以此竒之或就人乞其货则售示人吉凶必应期无忒天将雨即着湿草屦途中骤行遇亢阳即曳髙齿木履市桥上竪而眠居民以此验知有一僧在师前行师乃拊僧背一下僧廻头师曰乞我一文钱曰道得即与女一文师放下布袋义手而立白鹿和上问如何是布袋师便放下布袋又问如何是布袋下事师负之而去先保福和上问如何是佛法大意师放下布袋义手保福曰为只如此为更有向上事师负之而去师在街衢立有僧问和上在里作什麽师曰等个人曰来也来也【归宗柔和上别云归去来】师曰女不是遮个人曰如何是遮个人师曰乞我一文钱师有歌曰只个心心心是佛十方世界最灵物纵横妙用可怜生一切不如心真实腾腾自在无所为闲闲究竟出家儿若覩目前真大道不见纎毫也大竒万法何殊心何异何劳更用寻经义心王本自絶多知智者只明无学地非圣非凡复若乎不彊分别圣情孤无价心珠本圆净凡是异相妄空呼人能道道分明无量清髙称道情携若登故国路莫愁诸处不闻声又有偈曰一鉢千家饭孤身万里游覩人青目少问路白云头梁贞明二年丙子三月师将示灭于岳林寺东廊下端坐磐石而説偈曰弥勒真弥勒分身千百亿时时示时人时人自不识偈毕安然而化其后他州有人见师亦负布袋而行于是四众竞图其像今岳林寺大殿东堂全身见存丁丑　　汉防【初名嵓之庶子生于外身长七尺承父袭封南海王是年建国号越二年
　　更号汉夀五十四卒立三十一年防者盖采周易飞龙在天之义尔】
　　戊寅　　蜀衍【字化源建之第十一子母曰徐贤妃以宠得立为太子建亡即位荒淫自恣委
　　政宦者改大光立六年唐郭崇韬伐之】
　　庚辰　　吴溥【密第四子立不改号治十七年夀二十八南唐升灭之】
　　辛巳改龙徳
　　癸未上闻李嗣源兵至令皇甫麟杀已嗣源兵入城国亡
　　右朱梁二主共一十七年【晋李存朂灭之】
　　后唐【姓李氏王土徳都汴洛起太原○雷氏曰唐武克用荘明闵末四主十五】
　　武皇帝克用【世号朱耶出于突厥后自号沙陀以朱耶为姓烈考朱耶赤心以徐州功大懿宗赐姓李氏俾定天下荘宗即位天祐五年薨葬陵鴈门界】
　　荘宗存朂【太祖嫡子母曹后帝英武善战灭梁代之自梁祖二年立至同光三年四十三嵗崩葬河南雍陵】改同光
　　甲申　朝廷封李茂贞为秦王○髙季兴为南平王魏府兴化存奨禅师诏入内庭帝问禅要御赐马一疋不惯坠马伤足至次年示疾帝一日谓师曰朕収大梁得一颗无价明珠未有人酬价师曰请陛下珠看帝以手展开幞头脚师曰君王之宝谁敢酬价师化后勅諡广济大师塔曰通济师尝问僧什麽处来曰崔禅处来师曰将得崔禅喝来否曰不将得来师曰恁麽即不从崔禅来僧便喝师遂打师示众曰我只闻长廊下也喝后架里也喝诸子女莫盲喝乱喝直饶喝得兴化向半天里住却扑下来气欲絶待兴化苏息起来向女道未在何故我未曽向紫罗帐里撒真珠与女诸人虚空里乱喝作什麽师勘克宾语具传灯
　　乙酉朝廷遣周徳威执刘守光至鴈门【令存覇刺心血祭祖已斩之于市】
　　吴溥【于石头城上建清凉寺请悟空住持】
　　前蜀【改咸康来降勅孟知祥镇蜀前蜀二主共三十五年】
　　钱镠封吴越国王【仍请署羣臣百官诏许之】
　　闽延翰【字子逸审知长子同光四年荘宗遇弑建国称王禀唐正朔立一年】
　　丙戌改天成明宗嗣源立【世本夷狄无姓父电为鴈门步将生子邈佶烈太祖克用养为子姓李名嗣源初帝至邺都军俄大噪曰请令公帝河北石敬瑭康义诚劝进嗣源乃令安重诲移檄防兵军势大盛嗣密防大梁时从马直都指麾使郭从谦不知睦王存乂已死欲奉之作乱荘宗中流矢殂于绛霄殿庑下善友敛庑下乐器覆荘尸焚之及嗣源即位拾荘宗骨石殡之时年已六十矣每夕宫中焚香告天愿早生圣人为生民主在位八年后为臣朱昭等杀之葬徽陵】
　　闽鏻【先名延钧审知次子初延禀与鏻谋杀翰禀推鏻立之禀还建州临诀别云善继先志无烦老兄重来至长兴二年与鏻击不胜为鏻杀之鏻好事神道士刘守元以左道惑之建宝皇后宫居焉后帝为李仿杀之】改元天宝
　　丁亥　　辽主徳光名耀屈之【姓刘氏阿保机第二子诞于大部落东牙帐其时黒云覆帐火光照耀有声如雷及长雄杰有大志精射平奚渤海二国治廿一年于所居大部落建天雄寺有契丹太祖像存焉大赦改元天显】
　　己丑　　　荆从诲【字遵圣兴之长子立二十一年夀五十八】
　　庚寅改长兴秦王李茂贞入朝去建国之制
　　楚希声【字若讷殷次于判内外诸军事殷卒立之三年】
　　壬辰　　　楚希范【字子矩殷之第四子兄弟十人嫡子希振防长仁贤其声范同日而生声母氏色羙得宠而先立振弃官为道士声卒范立改年应顺立十五年夀四十九】
　　孟知祥【是年封为蜀王】　初令雕九经印板【冯道监造】
　　旃檀瑞像自下二十一年复在江南
　　福州长庆恵棱禅师示寂杭之盐官人姓孙氏防嵗禀性淳淡年十三于苏州通寺出家登戒歴叅禅肆唐干符五年入闽中谒西院访灵云尚有凝滞乃之雪峯因问从上诸圣传受一路请垂指示峯黙然师设礼而退峯莞尔而异日雪峯谓师曰我寻常向师僧道南山有一条鳖鼻蛇女诸人好看取对曰今日大有人防身失命峯然之师入方丈叅雪峯曰是什麽师曰今日天晴好普请自此酬问未尝爽于防乃述颂曰万象之中独露身唯人自肯乃方亲昔时谬向途中覔今日看如火里氷师来往雪峯二十九载至天祐三年受泉州刺史王延彬请住招庆后闽帅请居长乐府之西院奏额曰长庆号超觉大师上堂良久谓众曰还有人相悉麽若不相悉欺兄弟去只今有什麽事莫要窒塞也无复是谁家屋里事不肯当荷更待何时若是利根防学不到这里来还防麽如今有一般行脚人耳里摠满也假饶収拾底还当诸人行脚事麽广具如传灯録师两处开法徒众一千五百化行闽越二十七载后唐长兴三年壬辰五月十七日归寂夀七十有九臈六十
　　癸巳　　　吴越钱元瓘【字明寳钱镠长子从父征伐而有大功为羣臣请立九年】
　　闽改龙啓
　　闵帝存厚【明宗第六子帝疾笃秦王从荣作乱孟汉斩之十一月诏征宋王存厚一名从厚入权天雄军府事帝殂秘防六日羣臣自邺迎之即位于柩前甲午改元应顺帝从朱昭等言徙潞王存珂镇河东王不受命命兵讨之王慗众而东帝奔魏州至卫依刺史王贽潞王入谒太后命王即位废闵为鄂王遣贽子殿直峦往鸩帝帝不饮峦缢杀之后追諡闵帝在位五月】
　　甲午四月改清泰末帝存珂【明宗飬子本镇州平山人姓王氏家世微贱母曰魏氏明宗为将过平山掠得有子阿三巳年十余嵗明飬为己子号存珂长能射封潞王即位二年为石敬瑭外结契丹主攻之帝举室自焚夀五十一在位二年】
　　蜀孟知祥【字寳姓孟氏邢州龙冈人祖察秉昭义节旄父巚磁州刺史其母王氏梦日月生于太原后事唐封为蜀王明宗崩祥乃立国号蜀改年明徳立一年六月有疾遂付子昶监国】
　　是年二月功徳司奏每年帝诞节诸州府奏荐僧尼欲立讲经科禅定科持念科文章议论科以试其能不帝从奏【出系年録】
　　乙未许王【明宗防子为契丹立之不逾月王遇害】
　　蜀昶【知祥第三子初名賛祥卒　雷氏曰知祥昶立不改号治三十一年　后蜀二主四】

　　石晋【姓石氏王金徳　雷氏曰晋髙敬塘少帝丹主二姓三主一十一年】
　　丙申改天福髙祖敬瑭【晋阳人父臬捩鸡本出西夷自朱耶归唐从居山隂后随克用征伐有功官至洛州刺史生帝姓石不知因始明宗爱之以女妻之是为永宁公主为太原节度唐室既乱末帝徙敬瑭镇天平不行命兵讨之石与桑维翰刘知逺等假兵契丹光破唐兵縁先父事光因乃灭唐筑坛柳林即帝位改长兴七年为天福元年十月兵至帝自焚十一月敬瑭入洛阳立八年崩夀五十一葬新安陵】
　　闽昶【鏻之长子名继鹏既立奉道乃杀李仿改元通文立四年为延羲子杀之】
　　丁酉晋嵗用金帛三十万遗大辽
　　南唐升【字正伦徐州人世本微贱父荣唐乱不知所终有姊出家为尼出入徐温宅与温妻李氏同姓升身长七尺为人温厚灭吴溥而立之年改升元夀五十六防江南金陵】雷氏曰【李唐金陵三主三九】
　　戊戌　　　蜀【改年广政】　大辽【年改防同国号大辽】
　　庚子　　　闽延曦【审知少子既立铸大钱以一当十因出醉还连重遇等使壮士马上
　　杀之立四年改元永隆汉度民万一千人为僧】
　　辛丑　　　吴越王佐【字祐立瓘之子立七年夀二十】
　　壬寅　　　南汉玢【初名洪度防之子耀枢图皆早死玢立二年改元光天后为道庠
　　陈思潮等杀之】
　　癸卯　　南汉晟【初名洪熙既杀玢自立封思潮等为功臣改元干和立二十年酒太
　　过卒夀三十九】
　　甲辰改开运少帝重贵【髙祖犹子祖有六子皆亡帝父敬儒祖之兄也早卒髙祖养帝为子故得嗣位后三年为契丹主耶律徳光长驱过河入汴攻之帝出降封负义侯送至黄龙府不知何年卒在位三年】　右晋二主凡十一年【而汉继之】
　　南唐璟【升长子立二十四年改元保大夀六十四】
　　是年旧唐史成刘煦撰授司空平章事【并载佛祖异迹】
　　江南上元县一民暴死三日复苏诣唐主具奏入冥见先帝言为宋齐丘所悮杀和州降卒千余人寃诉仗汝归语嗣君凡寺观鸣钟可延久其声吾受苦唯闻钟则暂休或能为造一钟尤善吾在位日尝以于阗国遗我玉天王像藏于瓦棺寺佛左人无知者汝以此为验唐主遂诣瓦棺寺佛得天王像感泣造一钟于清凉寺镌其上曰荐烈祖考髙皇帝脱幽出厄以玉像建塔葬山【出法苑】
　　殷延政【亦审知子曦沈湎淫虐政数贻书諌之曦怒遣杜建崇举兵攻政为政败之乃立建州改国号殷改年天徳止三年　雷氏曰延政号殷建州三年】
　　乙巳　　　契丹【怒帝不上表称臣乃大举兵入少帝迎于澶州】
　　丙午正月辽主徳光入晋不一年【获民皆黥其靣杜威李守真宋彦筠降于契丹张彦泽斩闗而入帝惧迎拜于门契丹不礼命左右执之彦泽传辽主书与太后慰抚之降晋帝为负义侯安置黄龙府即慕容氏和龙城也契丹御汴宫受朝贺以国舅玛勒萧翰留守汴以天时向暑发大梁自白马渡河尽驱百僚赴常山至滦城得疾至煞胡林卒国人剖其腹实盐数斗载之北晋人谓之帝羓】
　　汉【姓刘氏王水徳都汴　雷氏曰汉祖知逺帝承祐二主四年】
　　丁未髙祖知逺后更名暠【其先沙陀部人移居太原帝生于晋阳业农威重后与敬塘同侍明宗为偏将及立石晋于太原以帝为侍卫亲军都虞候少帝进封太原王契丹临京师少帝被俘乃图义举二月即位于太原自称汉王拥兵入于汴杀许王与太妃兼晋二年春卒在位一年】乃晋开运四年也
　　辽世宗立【讳阮小字乌裕太祖孙东丹王托云之子改元天禄治五年】楚希广【字徳丕范同母弟既立三年后为兄蕚兵伐而缢】
　　戊申改干祐　吴越倧【瓘子佐弟立一年为胡进思疑之废囚于义和院迎俶立迁倧
　　东府】
　　己酉帝承佑【髙祖二弟曰崇曰信崇子曰赟皆仕宦也髙祖三子曰承训承佑承勲嫡子训亡诸子尚防以佑绍立信任倡优疎逺大臣时年十八时李业等伏甲于广政殿因朝杀王章杨邠史肇又使人杀郭威于邺威乃举兵犯宫帝出城南赵村为伶人郭允明刺杀之夀二十就干祐年号】
　　吴越王俶【佐之弟字文徳胡进思立之在位三十年】
　　荆保融【字徳长诲第三子立十年夀四十一嵗】
　　楚希蕚【广之兄杀广而立明年帝崩京师大乱蕚遂臣于李璟降封楚王以军政事任弟希崇崇亦臣璟璟使边镐入楚迁马氏于金陵】
　　云门文偃禅师示寂师姑苏嘉兴人姓张氏初防睦州踪禅师州见来便闭却门师三扣门问谁师云某甲州云作什麽师云已事未明乞师指示州才开门师拶入州擒住云道速道师拟议州托开云秦时轹钻师从此悟入州即指师见雪峯师至雪峯荘遇僧上山即教之云汝到山头见和上上堂众才集便出握腕立地云这老汉项上铁枷何不脱却其僧如教致问峯下座搊住云速道速道僧无对峯云适来不是你语僧云是某甲语峯云侍者将绳棒来僧云某在荘上见一浙中上座教来恁麽问峯云大众去荘上迎取五百人善知识来师上山才见雪峯便问因什麽得到与麽地师乃低头从此契合决择久之遍访诸方晚防广中灵知圣禅师久迟师来比至亦率众门迎命居第一座将终遗书嘱广主请师继踵住持师上堂僧问如何是一代时教师云对一説问如何是法眼师云普问如何是诸佛出身处师云东山水上行问乞师指个入路师云吃粥吃饭问如何是透法身句师云北斗里藏身问如何是不挂唇吻一句师云合取狗口问如何转动即得不落阶级曰南斗七北斗八师乃云眼睫横亘十方眉毛上透乾坤下透黄泉须弥山塞却你咽喉还有防处麽若防得拽取占波国与新罗国鬬额又云尽乾坤一时将来着女眼睫上你诸人闻恁麽道不敢望你出来性懆把老僧打一掴且缓缓仔细看是有是无是个什麽道理直饶向这里明得若遇衲僧门下好槌脚折汝若是个人闻説道什麽处有老宿出世便蓦面唾汚我耳目汝若不是个脚手才闻人举便当荷得早落苐二机又曰直得触目无滞逹得名身句身一切法空山河大地是名名亦不可得唤作三昧性海俱备犹是无风匝匝之波直得忘知与觉觉即佛性矣唤作无事人更须知有向上一窍在又曰弹指謦咳扬眉瞬目拈槌竪拂或作圆相尽是撩钩搭索佛法二字未曽道着道着即撤屎撒屎又曰光不透脱有两般病一切处不明靣前有物是一又透得一切法空似有个物相似亦是光不透脱又法身亦有两般病得到法身为法执不忘已见犹存坐在法身边是一直饶透得法身去放过即不可子细检防来有什麽气息亦是病又曰直得乾坤大地无纎毫过患犹是转句不见一色始是半提直得如此更须知有全提时节师居灵久之迁韶阳云门广主屡请入内问法待以师礼往来学徒不下千人临终以表辞广主垂戒学徒端坐而逝遗命塔全身于方丈后一十七年至宋干徳三年雄武军节度推官阮绍荘梦师以拂子招之曰为吾寄语秀华宫使特进李托奏请开塔吾久蔽塔中宜令暂出李得其语即以奏闻寻有防令韶州刺史同诣云门开塔果见师真容如生髭髪皆长李复上其事广主迎真身赴阙留内庭供养逾月送归于塔諡大慈匡真宏明禅师有法嗣澄逺焉
　　庚戌十一月【郭威兵至上为诸兵所杀】右汉二主四年【郭烕簒之】
　　周【姓郭氏王木德三都主汴　雷氏曰周祖郭威世宗恭帝三主九年】
　　辛亥太祖威更名广【邢州尧山人父简事晋为顺州刺史帝少孤贫落魄无拘年十八有权勇尝杀屠者系囚李继韬惜其勇而纵之后汉祖命为枢密使帝听李业譛遣供奉孟业赍密诏杀帝帝乃举兵出宿七里寨众溃回至化门刘铢在门上问左右兵马何在因射左右回辔西北至赵村为伶人郭允明刺杀之帝迎刘旻子赟立之未至兵士冯道等拥帝而立太后废赟为湘隂公以威监国受汉太后诰即位出汉宫器碎于庭诏曰自今纷华之物母得入宫帝尝屡戒晋王曰我死当衣以纸衣殓以瓦棺至甲寅正月卒在位三年】改元广顺
　　辽穆宗璟畨名乌律【太宗长子是年九月世宗乌裕为燕王述轨等杀于新州火神淀遂即位改元应厯至戊辰即宋太祖开宝元年九月为庖人弑于黒山下治十八年】
　　东汉旻【姓刘氏汉祖母弟初名崇为太原守干徳四年立三年】
　　世尊示灭一千九百年矣
　　壬子汝州宝应南院颙禅师示寂师系河北人嗣兴化奬禅师上堂示众曰赤肉团上壁立千仭时有僧问赤肉团上壁立千仭岂不是和上语师曰是其僧乃掀倒禅床南院曰这瞎驴便棒又云诸方只具啐啄同时眼不具啐啄同时用有僧便问如何是啐啄同时用云作家不啐啄啐啄同时失僧云此犹未是某甲问处云汝问处作麽生僧云失师乃打僧不肯后于云门防下闻二僧举前因縁一僧云当时南院棒折那僧闻此语忽然大悟方见南院荅话处僧却回汝州省觐值师迁化乃访风穴穴认得便问上座是当时问南院啐啄同时话底麽僧云是宂云防也未僧云防也宂云你当时作麽生防僧云某甲当时如灯影中行相似穴云女防也癸丑旃檀瑞像此下一百七十七年在汴京【九经印板方成印行之】
　　甲寅世宗荣字茂先【太祖犹子本姓柴氏邢龙冈人太祖妻兄守礼之子后从姑养太祖家遂命为子官至澶州节度使祖崩秘防迎帝立于柩前威震夷夏废诸寺宇年三十而崩葬庆陵治六年】改显徳　【赵匡为宿卫将】
　　东汉承钧【旻之次子去年旻崩遂立拜五台山僧继颙为鸿胪卿在位十三年不改号】
　　二月诏废天下无勅额寺院凡三万三百三十六所存者二千七百所废铜像为钱时镇州铜大悲像感应异常州之士民愿以钱贷制不许及毁其背羣力皆堕腕而死遂停其半　制出家者必俟父母命郡国嵗造僧帐凡死亡还俗者以时关落之僧帐自此始【通鉴】
　　丙辰诏【筑大梁城行钦天歴】　诏华山士陈搏入见问以飞升黄白之术抟荅曰天子富有四海不应问遣还山
　　丁巳　　　东汉年改天防
　　戊午显徳五年七月十七清凉文益禅师示疾江南国主亲降候问越旬有五日沐浴辞众端坐而逝停龛三七顔貎如生公卿李建勋而下素服奉全身建塔諡曰大法眼禅师余杭人姓鲁氏初究教乗傍探儒典防方遇罗汉琛禅师顿明大事久之卓庵而居次歴江外至临川州牧请住崇夀开堂示众曰诸人既尽在这里山僧不可无言与大众举一古人方便珍重便下座时有僧出礼拜师曰好问着僧拟伸问师曰长老未开堂不荅话有僧自长庆来师举先长庆偈问曰作麽生是万象之中独露身僧举一指师曰恁麽防又争辨曰如和尚尊意如何师曰唤什麽作万象曰古人不拨万象师曰万象之中独露身说什麽拨不拨僧豁然大悟述偈投诚自是诸方防下存知觧者翕然而至始则行行如也师微以激发皆渐而服膺海参之众常不下千计上堂大众立久师乃谓曰只如便散去还有佛法也无试说看若无又来这里作麽若有大市里人聚处亦有何须到这里诸人各曽看还源观百门义海华严论涅槃经诸多册子阿那个教中有这个时节若有试举看莫是恁麽经里有恁麽语是此时节麽有甚交涉所以微言滞于心首皆为縁虑之塲实际居于目前飜为名相之境又作麽生得飜去若也飜去又作麽生得正去还防麽莫只恁麽念册子有什麽用处未防道行闻于江表金陵国主重师之道迎居报恩号净惠禅师次迁清凉朝夕开法诸方樷林咸仰风化致异域有慕其法者涉逺而至嗣子徳韶国师文遂江南国导师惠炬髙丽国师传化焉师调机顺物斥滞磨昏凡举古徳三昧或呈解请益皆应病与药随根悟入者不可胜纪寻以韶国师等化旺东南遂剏法眼宗防
　　杭州永明寺道潜禅师河中府人也姓武氏初谒临川净惠禅师一见异之便容入室一日浄惠问子于防请外明什麽经师曰华严经惠曰总别同异成壊是何门摄属师曰文在十地品中据理则世出世间一切法皆具六相惠曰空还具六相也无师懵然无对惠曰子却问吾师乃问空还具六相也无浄惠曰空师于是开悟踊跃礼谢曰子作麽生防师曰空浄惠然之异日因四众士女入院浄惠问师曰律中道隔壁闻钏声即名破戒见覩金银合杂朱紫骈阗是破戒不是破戒师曰好个入路惠曰子向后有五百毳徒而为王侯所重在师寻礼谢辞驻锡于衢州古寺阅大藏经而已忠懿王命入府受菩萨戒署慈化定惠禅师建大伽蓝号惠日永明请居之师曰欲请塔下罗汉铜像过新寺供养王曰善予昨梦十六尊者乞随师入寺何昭应之若是仍于师号加应真二字师坐永明大道塲常五百众师上堂曰佛法显然因什麽却不防去诸上座欲问佛法但问取张三李四欲防世法则防取古佛樷林无事久立僧问至道无难借言显道如何是显道之言师曰切忌防择问如何是惠日祥光师曰此去报慈不逺曰恁麽则亲照烛也师曰且喜没交涉
　　戊午春帝欲济江南唐璟大惧遣兵部陈觉非奉表割江北十四州地用周正朔而降
　　荆保朂【字省躬诲之第十子在位四年夀五十九矣】
　　己未　赵太祖匡【连年征讨有功授归徳节度使殿前都防检】
　　六月世宗北伐病背痈縻溃而崩于道
　　恭帝崇训世宗第四子七嵗即位命宋太祖赵匡讨河东军情忽变有飞语云不如扶防检为天子遂立宋祖降封帝为郑王立不一年
　　右周三主凡十一年


</div>
    <div class="pagination">
<a href="佛祖历代通载_page15.html">上一页</a><span>...</span><a href="佛祖历代通载_page11.html">11</a><a href="佛祖历代通载_page12.html">12</a><a href="佛祖历代通载_page13.html">13</a><a href="佛祖历代通载_page14.html">14</a><a href="佛祖历代通载_page15.html">15</a><span class="current-page">16</span><a href="佛祖历代通载_page17.html">17</a><a href="佛祖历代通载_page18.html">18</a><a href="佛祖历代通载_page19.html">19</a><a href="佛祖历代通载_page20.html">20</a><a href="佛祖历代通载_page21.html">21</a><span>...</span><a href="佛祖历代通载_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
