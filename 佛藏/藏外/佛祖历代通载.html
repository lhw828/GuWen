<!DOCTYPE html>
<html>
 <head>
  <meta charset="utf-8"/>
  <title>
   佛祖历代通载 - 第 1 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖历代通载 - 第 1 页/共 22 页
  </h1>
  <div class="content">
   钦定四库全书　　　　　子部十三
　　佛祖厯代通载　　　　　释家
　　提要
　　臣等谨案佛祖厯代通载二十二卷元释念常撰念常姓黄氏号梅屋华亭人延祐中居嘉兴大中祥符禅寺是编前有至正元年虞集序所叙释氏故实上起七佛下迄元顺帝元统元年皆编年纪载念常于至治癸亥尝驿召至京师缮写金字佛经因受法于帝师帕克斯巴故卷首七佛偈后即继以帕克斯巴所撰彰所知论又所谓庄严劫贤劫不知当中国何年不能编次故盘古以至周康王但略存帝王统系自周昭王二十五年释迦牟尼佛诞生以后始据内典编年每条之后多附论断大防主于侈神异陈罪福起人敬畏之心以自尊其教然知儒者之礼乐刑政必不可废故但援儒入墨与辟佛者力争而仍尊孔子又知道家清浄与佛同源故但攻击斋醮章咒服饵修炼之术而仍尊老子其论唐宪宗懿宗之迎佛为崇奉太过论王缙杜鸿渐但言福业报应故人事置而不修为泥佛太过亦时能自弥其罅漏其立言颇巧至韩愈为一代伟人乃引西蜀龙氏之书诋其言行悖戾嘉木扬喇勒智穷凶极恶乃没其事迹但详述其谈禅之语竟俨然古徳宗风尤不免颠倒是非不足为据然念常颇涉儒书在缁流之中较为赅洽于佛教之废兴禅宗之授受言之颇悉自唐以来碑碣志传之采掇尤详亦足以资考订其党同伐异负气嚣争乃释道二氏之通例心知其意置而不论可矣乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　佛祖歴代通载序
　　浮图氏之论世动以大刼小刼为言中国文字未通盖不可知也摩腾竺法兰至汉而后释迦佛之生灭可以逆推其嵗年自是中国之人得以华言记之自天竺及旁近诸国东来者莫盛于西晋至于姚秦石赵等国其人则鸠摩罗什佛图澄那连耶舍昙无防诸师而东土卓絶竒伟之士生肇融叡等相为羽翼翻译经义尽为华言而佛理之精无不洞究先之士至有逆知其至理之未至者佛学之行莫博于此时矣弥天道安至于逺公辟地东南佛陁耶舍逺相从游而辟世君子相依于离乱之世乃若寳公双林诸公起而法而佛学大盛于东南矣若夫智者法华于天台三藏开般若于唐初清凉广华严于五台宻公圆觉于艸堂宣公严律教于南山金刚启秘宻于天寳大小三乗惟识等论専门名家豪分缕祈汗牛充栋学者千百有皓首而不能穷极者焉逹磨之来则有五传其衣五宗斯立同源异派自梁歴宋谓之传法正宗我国朝秘宻之兴义学之广亦前代之所未有此其大略也记载之书昔有寳林等传世久失传而传灯之録僧寳之史仅及禅宗若夫经论之师各传于其教宰臣外防因事而见録岂无遗阙近世有为佛祖统纪者拟诸史记书事无法识者病焉时则有若嘉兴详符禅寺住持华亭念常得临济之防于晦机之室禅説之外博及羣书乃取佛祖住世之本末説法之因縁译经教之师衣法嫡传之裔正流旁出散圣异僧时君世主之所尊尚王臣将相之所防持论駮异同防考讹正二十余年始克成编谓之佛祖歴代通载凡二十二卷其首卷则言彰所知论器世界情世界道果无为五论则我世祖皇帝时发思八帝师对御之所陈説是以冠诸篇首其下则以天元甲子纪世主之年因时君之年纪教门之事去其繁襍谬妄存其证信不诬而佛道世道汚隆盛衰可并见于此矣嗟夫十世古今不离当念尘影起灭何足记载常见沩山有问于仰山仰山每有年代深逺之对则亦悯先觉之无闻者乎而法华一经前刼后刼十号无二又曰观彼久逺犹若今日则此书宜在所取乎至正元年六月十一日防笑庵道人虞集序












　　钦定四库全书
　　佛祖歴代通载卷一　　　元　释念常　撰七佛偈
　　毘婆尸佛【过去庄严刼第九百九十八尊】偈曰身从无相中受生犹如幻出诸形像幻人心识本来无罪福皆空无所住长阿含经云人寿八万嵗时此佛出世种刹利姓拘利若父槃头母槃头婆提居槃头婆提城坐婆罗树下法三防度人三十四万八千人神足二一名骞茶二名提舍侍者无忧子方膺
　　尸弃佛【庄严刼第九百九十九尊】偈曰起诸善法本是幻造诸恶业亦是幻身如聚沫心如风幻出无根无实性长阿含经云人寿七万岁时此佛出世种刹利姓拘利若父明相母光曜居光相城坐分陀利树下法三防度人二十五万神足二一名阿毘浮二名婆婆侍者忍行子无量毘舍浮佛【庄严刼第一千尊】偈曰假借四大以为身心本无生因境有前境若无心亦无罪福如幻起亦灭长阿含经云人寿六万岁时此佛出世种刹利姓拘利若父善灯母称戒居无喻城坐博洛义树下法二防度人一十三万神足二一名扶游二名多摩侍者寂灭子妙觉拘留孙佛【见在贤刼第一尊】偈曰见身无实是佛身了心如幻是佛幻了得身心本性空斯人与佛何殊别长阿含经云人寿四万岁时此佛出世种婆罗门姓迦叶父礼德母善枝居安和城坐尸利沙树下法一防度人四万神足二一萨尼二毘楼侍者善觉子上胜
　　拘那含牟尼佛【贤刼第二尊】偈曰佛不见佛知是佛若实有知别无佛智者能知罪性空坦然不怖于生死长阿含经云人寿三万岁时此佛出世种婆罗门姓迦叶父大德母善胜居清净城坐优昙婆罗树下法一防度人三万神足二一舒槃那二多楼侍者安和子导师迦叶佛【贤刼第三尊】偈曰一切众生性清净从本无生无可灭即此身心是幻生幻化之中无罪福长阿含经云人寿二万岁时此佛出世种婆罗门姓迦叶父梵德母财主居波罗奈城坐尼拘树下法一会度人二万神足二一提舍二婆罗婆侍者善友子进军
　　释迦牟尼佛【贤刼第四尊】偈曰法本法无法无法法亦法今付无法时法法何曽法姓刹利父净饭王母大清净居舍卫城坐菩提树下法一防弟子一千二百五十人度人无数神足二一舍利弗二目犍连侍者阿难子罗睺罗
　　古佛应世绵歴无穷不可以周知悉数也世尊有云我以如来知见力故观彼久远犹若今日故按佛名经纪过现二刼千如来暨于释迦但标七佛阿含经云七佛精进力放光灭暗防各各坐诸树于中成正觉佛祖偈翻译乃髙僧云啓一同天竺那连耶舍三藏于龟兹国译出本末载于梁大同六年
　　大元帝师帕克斯巴
　　彰所知论
　　宣授江淮福建等处释教縂统法性三藏教佛智大师沙罗巴译
　　器世界品
　　器世界所成之体即四大种种具生故地坚水湿火暖风动是等大种防极微细者曰极微尘亦名隣虚尘不能防释彼七隣虚为一极微彼七极微为一微尘彼七微尘为一透金尘彼七透金尘为一透水尘彼七透水尘为一兔毛尘彼七兔毛尘为一羊毛尘彼七羊毛尘为一牛毛尘彼七牛毛尘为一游隙尘彼七游隙尘为一虮量彼七虮量为一虱量彼七虱量为一麦量彼七麦量为一指节三节为一指二十四指横布为一肘四肘为一弓五百弓量成一俱卢舍八俱卢舍成一由旬此是度量世界身相成世界因由一切有情共业所感云何成耶从空界中十方风起互相冲激坚宻不动为妙风轮其色青白极大坚实深十六洛义由旬广量无数由暖生云名曰金藏降注大雨依风而住谓之防海深十一洛义二万由旬广十二洛义三千四百半由旬其水搏激上结成金如熟乳停上凝成膜即金地轮故水轮减惟厚八洛义余转成金厚三洛义二万由旬金轮广量与水轮等周围即成三倍合三十六洛义一万三百五十由旬其前风轮娑婆界底地水二轮四洲果底于地轮上复澍大雨即成大海被风鑚撃精妙品聚成妙髙山中品聚集成七金山下品聚集成轮围山杂品聚集成四洲等其妙髙体东银南琉璃西玻珂北金所成余七惟金四洲地等杂品所成彼轮围山惟铁所成其妙髙量入水八万緰缮那比于余山皆悉髙妙故曰妙髙然后次第七金山者一逾干陀罗髙四万由旬二伊沙陀罗髙二万由旬三佉得罗柯髙一万由旬四修腾娑罗髙五千由旬五阿输割那髙二千五百由旬六毘泥怛迦那髙千二百五十由旬七尼民陀罗髙六百二十五由旬【藏论疏云一持双山二持轴山三檐木山四善见山五马耳山六象鼻山七鱼觜山】四大洲外有轮围山髙二百一十二由旬半彼等广量各各自与出水量同七金山间诸龙王等游戏之处名曰戏海八山间七海近妙髙者一逾干陀罗海广八万由旬二伊沙陀罗海广四万由旬三佉得罗柯海广二万由旬四修腾娑罗海广一万由旬五阿输割那海广五千由旬六毘泥怛迦那海广二千五百由旬七尼民陀罗海广一千二百五十由旬盈八功德水八山七海其相咸方外海味醎尼民陀罗至轮围山二山相去三洛义二万二千由旬其外海水虽无有分由妙髙山东海色白南海色青西海色红北海色黄现是等色故称四海是彼周边三十六洛义七百五十由旬外轮围山周围三十六洛义二千六百二十五由旬其外海南赡部洲者状如车厢狭向铁围三由旬半余三边者各二千由旬周围六千三由旬半有二中洲东遮摩罗【此云猫牛】西婆罗摩罗【此云胜猫牛】赡部中央摩竭陀国三世诸佛所生之处次此向北度九黒山有大雪山名具吉祥其山北边有香醉山是二山间有大龙王名曰无所居之池曰阿耨达【此云无】其状四方面各五十由旬周围二百由旬池内徧满八功德水从此池内出四大河东殑伽河从象口中流出银沙共五百河流归东海南辛渡河从牛口中流出琉璃沙共五百河流归南海西防刍河从马口中流出玻珂沙共五百河流归西海北悉怛河从师子口中流出金沙共五百河流归北海是彼四河从无池右绕七匝随方流转是香山北度二十由旬彼处有岩名难陀岩面各五十由旬周围二百由旬髙三由旬半又有八千小岩其岩北边二十由旬有娑罗树王名曰善住其根入地四十弓量髙八十弓量七重行树罗列围绕东边度二十由旬有缓流池其状圆相广五十由旬周围一百五十由旬又有八千小池盈八功德水内有莲华叶若牛皮其茎如轴花若车轮味美如是处又有帝释临战所乘象王名曰善住与八千象寒四月时住金岩所四月时住善住所雨四月时住缓流池无池侧有赡部树果实味美其量如瓮熟时堕水出赡部音龙化为鱼吞噉是果残者遇流成赡部金由此树名故号赡部此洲向西有乌佃国大金刚宫持种所居金刚乘法从彼而传南海之中山曰持舡观音菩萨居止其顶圣多罗母居止山下东有五峯文殊菩萨居止其上有十六大国千数小国又有三百六十种人七百二十种异音其外海东洲曰胜身状若半月对妙髙边三百五十由旬余边六十由旬周围六千三百五十由旬其洲二边有二中洲北提诃【此云身】南毘提诃【此云胜身】是彼三洲越余洲等七多罗树或曰洲人相貌端严其身胜故名曰胜身其外海北洲曰鸠娄其状四角畟方相似边各二千由旬周围八千由旬其洲二边有二中洲一名鸠娄【此云有胜】二髙罗娑【此云有胜边】彼洲人等所有受用出如意树临没七日其如意树出不美音报曰当七日死或曰洲人卑舌即割食肉鬼音故曰鸠娄是不美音其外海西洲曰牛货形如满月径二千五百由旬周围七千五百由旬有二中洲南舍【此云具謟】北揾怛罗防怛哩拏【此云仪上】彼洲人等多宝牛货故曰牛货洲海山等向下皆悉八万由旬近金地故近赡部洲星割棘洲金洲月洲等者系赡部洲余大洲等小洲亦尔次上空中四万由旬纯净无碍胜坚风轮从右而旋日月星宿空居天等依止而住
　　日轮者火珠所成径五十一由旬周围百五十三由旬厚六由旬零十八分上有金縁其上复有金银琉璃玻珂等秀成四角日天子等所居宫殿由风运行一昼一夜绕四大洲日行向北时日即长南行时短行南北间时昼夜停由游处光即有寒暑为冬夏际北行六月南行六月行至中道曰日月逥星轮歴徧谓之一岁月轮者水珠所成径五十由旬周围百五十由旬厚六由旬零十八分其上复有金银琉璃玻珂等秀成四角月天子等所居宫殿是彼日月相去远近自影增减由増一分即生上半十五分毕谓之圆满由减一分即生下半自影覆彼十五分毕曰不圆满由増减故名曰宿空由一昼夜名曰宿地如是三十名曰一月
　　诸星宿者空居天宫诸宝所成其形皆圆小一牛吼中三牛吼大六牛吼周围三倍系四王众
　　妙髙山者有四层级始从水际向上相去十千由旬即初层级从妙髙山傍出十六千由旬向上相去一万由旬即二层级傍出八千由旬向上相去一万由旬即三层级傍出四千由旬向上相去一万由旬即四层级傍出二千由旬彼妙髙山其顶四角各秀一峰髙四由旬半广百二十五由旬周围五百由旬有药义神于中止住是山顶上三十三天中央城曰善见纯金所成髙一由旬半面各二千五百由旬周万由旬其城体金俱用百一杂宝严饰其地柔软如兠罗绵是城四面有一万六千宝柱宝桴宝椽宝檐四面四门又有千数阙一小门四大衢道有诸小衢其四门侧五百天子皆服坚铠守防是门城中有帝殿曰最胜处亦曰殊胜殿其状四方髙四百由旬半面各二百五十由旬周千由旬百一却敌一一却敌各有七楼一一宝楼各七小楼一一小楼各七池沼一一池沼各七莲华一一华上各有七数童男童女奏种种乐歌舞欢娱善见城东有诸所乗曰众车苑髙千由旬南临战处曰麄恶苑西诸行处曰相杂苑北游戏处名欢喜苑纵广同前其苑等外度二十由旬有善地曰众车麄恶相杂欢喜量同四苑善见东北有如意树名波利阇多亦名圆生树根深五十由旬髙百由旬枝条傍布五十由旬能施欲乐下有盘石曰阿防摩丽歌色白如防面各五十由旬周二百由旬善见西南诸天集处名善法堂周九百由旬其状圆相是堂中央有帝释座纯金所成其座周围有三十二辅臣之座咸皆布列三十三天向上度八万由旬于空界中依风而住诸宝所成　离诤天宫量若妙髙山顶二倍上度一亿六万由旬于空界中依风而住诸宝所成　兜率天宫量如离诤纵广二倍上度三洛义二万由旬于空界中依风而住诸宝所成　化乐天宫量如兜率纵广二倍上度六洛义四万由旬于空界中依风而住诸宝所成　他化自在天宫量同化乐纵广二倍此即欲界上有初禅如是四洲七山妙髙轮围欲界六天并初禅等谓四洲界一数至千为小千界一小铁围山围绕此小千界一数至千为中千界一中铁围山围绕此中千界一数至千为三千大千世界一大铁围山围绕如是有百亿数四洲界等皆悉行布铁围山等诸洲山间黒暗之处无有昼夜举手无见　初禅天量等四洲界　二禅天量等小千界　三禅天量等中千界四禅天量等三千大千世界其相去量皆倍倍増谓
　　曰色界　无色界者无别处所若有生者何处命终即彼生处住无色定故曰无色
　　情世界品
　　谓情世界总有六种一者地狱二者饿鬼三者傍生四者人五者非天六者天此等六种名义云何谓斫坏肢体故曰地狱饥渇所逼故曰饿鬼傍覆而行故曰傍生意多分别故名曰人摩防沙义身及受用虽与天同微分鄙劣或由无酒故曰非天阿修罗义从梵身生游戏娱乐或应供养故谓曰天是提婆义一地狱者赡部洲下过二万由旬旷廓四方二万由旬纯铁所成火熖洞然有八狱一曰更活二曰黒绳三曰众合四曰号呌五曰大号呌六曰炎七曰大炎八曰无闲　更活狱者生彼有情先业所感执众器仗互起寃憎逓相斫害段段堕落闷絶暂死空音更活彼等有情即便更活复相斫害彼寿量者四天王天一生之期为一昼夜如是算数寿五百岁受是苦楚　黑绳狱者其狱卒等于有情身从顶至足拼界黑绳以火锯钺解斫支体由先业力解下上生彼寿量者忉利天一生之期为一昼夜如是算数寿一千嵗受是苦楚　众合狱者生彼有情以铁槌打或二铁山犹如羊头二山相合研磕摧坏二山开时复自然火又被摧坏彼寿量者离诤天一生之期为一昼夜如是算数寿二千岁受是苦楚　号呌狱者生彼有情怖铁池入稠林中火熖炽盛永岁焚烧由先业力其舌纵广千由旬量有一大牛铁角铁甲架铁犁铧火熖炽盛耕犁其舌彼寿量者兠率天一生之期为一昼夜如是算数寿四千岁受是苦楚　大号呌狱者亦与前同其苦倍増彼寿量者化乐天一生之期为一昼夜如是算数寿八千岁受是苦楚　炎狱者三重铁城火熖洞彻内受苦楚彼寿量者他化自在天一生之期为一昼夜如是算数寿万六千岁受是苦楚　极炎狱者亦同其前其苦倍増彼寿量者等半中刼受是苦楚　无闲狱者于铁室内身一聚熖受极苦楚彼寿量者等一中刼　十六増狱者八狱傍面各四所一煻煨増深皆没膝有情游彼才下足时皮肉与血俱焦烂坠余剰其骨举足还生平复如本二户粪増不净淤泥没有情腰于中多有攘矩咤虫觜利如针鑚皮透骨咂食其髓三峰刃増复有三种一刀刃路谓于此中仰布刀刃以为大道有情游彼才下足时皮肉与血俱断碎坠举足还生平复如本二剑叶林谓此林树纯以铦利剑刀为叶有情游彼风吹叶坠斩刺肢体骨肉零落有乌駮狗防掣食之三铁刺林名铦摩利谓此林树有利铁刺长十六指有情被逼上下树时其刺铦利上下劖刺是等有情血肉皮等挂染刺上惟剰觔骨有铁觜乌探啄有情眼睛脑髓争竞而食刀刃路等三种虽殊而铁仗同故一増摄四烈河増名曰无渡徧满极烈灰汁水有情入中或浮或没或逆或顺或横或竪被蒸被煮骨肉糜烂如大镬中满盛灰汁置稻米等猛火下然米等于中上下回转举体糜烂有情亦然设欲逃避于两岸上有诸狱卒手执刀鎗御捍令回无由得出此河如堑前三似苑彼等名曰近边地狱八寒狱者一曰水疱二曰疱裂三阿咤咤四阿波波
　　五呕喉喉六裂如鉢罗华【此云青莲华】七裂如莲华八裂如大莲华　水疱狱者生寒氷间极甚严寒随身生疱曰水疱狱彼寿量者摩伽陀国所有大斛八十斛麻百年除一若芝麻尽彼寿亦尔　疱裂狱者由极严寒其疱而裂黄水漏流彼寿量者倍前二十　阿咤咤狱者由大严寒咬齿忍耐彼寿量者倍前二十　阿波波狱者忍寒音声彼寿量者倍前二十　呕喉喉者由寒号泣出是苦声彼寿量者倍前二十　裂如欝鉢罗华狱者严寒身裂如鉢罗华叶彼寿量者倍前二十　裂如莲华狱者严寒身裂如莲华开彼寿量者倍前二十　裂如大莲华狱者身裂越前如大莲华开敷多叶彼寿量者倍前二十孤独狱者在赡部提旷野山间一昼一夜受苦受乐相杂受故八地狱八寒地狱近边孤独如是名为十八地狱
　　二饿鬼者王舍城下过五百由旬有饿鬼城名曰黄白亦名惨淡彼鬼王曰阎罗法王共三十六眷属等居其有四一者外障二者内障三者饮食障四者障饮食一外障者饮食音声亦不得闻二内障者获微饮食口若针窍不能得入设能入口咽如马尾无能得过设若过咽腹若山廓不能饱满虽满腹中胫如草茎无能举动受此大苦三饮食障者见饮食时无量狱卒执诸器仗守御无获四障饮食者食饮食时由业所感铁九铜汁防置口中从下流出如是四种皆是饿鬼彼寿量者人间一月为一昼夜如是算数夀五百岁即当人间一万五千岁或居人间寒林等处食血肉等皆饿鬼三傍生者多居河海亦如酒糟混漫而住以大食小以小食大互相惊怖由海波涛住所不定或处人天彼寿量者长如龙王寿半中劫短如蚋等寿一刹那身量无定
　　四人者住四大洲八中洲等及诸小洲彼寿量者如赡部洲人初成刼时其寿无量次后渐减今六十岁次后渐减至十岁间次复渐増无有定量北鸠娄人定寿千岁东胜身人寿五百岁西牛货人寿二百五十岁除北鸠娄余有夭横彼等受用北鸠娄中食自然稻衣服璎珞出如意树余三洲者食谷肉等资宝受用彼等身量赡部提人身量【四肘东胜身人身量八肘西牛货人身十】六肘北鸠娄人身三十二肘人等面相亦如洲状其小洲人亦如大洲身各减半故如是
　　五非天者妙髙水际下过一万一千由旬山旷廓闲光明城内阿修罗王曰罗睺罗【此云摄防】众眷属居又过一万一千由旬星鬘城内阿修罗王名曰项鬘众眷属居又过一万一千由旬坚牢城内阿修罗王名曰妙镇又曰大力众眷属居又过一万一千由旬甚深城内阿修罗王名曰毘摩质多罗【此云丝种种亦云纹身】众眷属居常共帝释比对鬭诤城曰具金殿名奏乐如意树王名即怛鉢防聚集之处名曰贤财石名善贤苑名普喜妙喜最喜甚喜善地亦名普喜妙喜最喜甚喜临战所乗象名无能敌游戏所乘象名垒雪马曰峭脖是等非天共三十三天诤湏陀味及修罗女为战诤故从山廓出身服金银琉璃玻珂等坚固铠甲手执劒槊标鎗弓箭领四部军彼阿修罗王罗睺罗项鬘妙镇毘摩质多罗等或前三来或四皆来是时帝释五守护众一住戏海愿乐白法龙王等众与非天军鬭战今回龙若不胜去坚守所共二守防复与修罗鬭战又若不胜去持鬘所共三守防复与鬭战又若不胜去恒防所共四守防复与鬭战又若不胜去四王所共五守防复与鬭战四大天王率四军众服宝坚铠执诸戈杖鬭战多分四天王胜若不能却去忉利天前白帝释曰我等守防不能囬彼修罗王应却敌如是白已天主帝释乗善住象告三十三天众等曰汝等应知今修罗军至妙髙顶当服坚铠取所乗车与修罗战是语已彼诸天子各服宝铠执持戈仗去众车苑取所乗车入麄恶苑身心转恶出善见城共修罗战若修罗胜侵至城内若天得胜逐修罗军至第一海鬭战之时天与非天断其颈腰彼等即死手足若断复生如本若薄伽梵辟支佛转轮圣王住世间时诸阿修罗不起诤心设若相持诸天必胜世闲善増天众亦胜世不善増阿修罗胜是故诸天防持善事六天者欲界六天色界十七无色界四欲界六天者苏迷卢山第一层级坚首众居第二层级持鬘众居第三层级恒防众居持双山上北方有城名阿那迦防帝多闻天王药义众居如是东方城名贤上有大天王名曰持国干闼众居西方有城名曰众色有大天王名曰广目龙神众居南方有城名曰増长有大天王名曰増长熖鬘众居余四层级七金山等日月星宿铁围轮山赡部洲山多罗树所四王部众亦共止住咸属四王是谓一部彼寿量者人五十岁为一昼夜如是寿量经五百年若其身量一俱卢舍四分之一三十三天妙髙顶上天主帝释住最胜处共非天女名曰妙安同众天女受诸欲乐无有厌足复有临战所乘象王名曰善住游戏苑中所乗象王名曰蔼罗筏孥【此云持地子】二象周围各七由旬各以八千小象众居又有马王名迅疾风与八千马居天主辅臣数三十三是故名曰三十三天诸天子等耽五欲乐若放时有大天皷皷声出音警诸天曰诸行无常有漏皆苦诸法无我寂灭为乐与修罗军鬭战之时出除苦音警曰天愿得胜愿修罗败宫殿城池树集石等如前所辨彼天寿量人间百岁为一昼夜如是算数寿一千岁其天身量半逾阇那　熖摩天者三十三天共非天诤此离诤故名离诤天彼天寿量人二百岁为一昼夜如是算数寿二千岁其天身量二逾阇那　兠率陀天者有慈氏尊绍世出世法王之位受大法乐谓曰兠率是俱乐义人间四百年彼天一昼夜寿四千岁身量四逾阇那　化乐天者自化受用谓之化乐人间八百年彼天一昼夜寿八千岁身量八逾阇那　他化自在天者受用他化谓之他化自在彼中天王威德自在即是魔主人间千六百年彼天一昼夜寿一万六千岁身十六逾阇那下从无间至他化自在天谓之欲界耽着欲乐所食段食故如是　色界一十七天者四静虑摄　初禅三天者谓梵众梵辅大梵彼天寿量梵众半刼梵辅一刼大梵一刼半彼天身量次第半由旬一由旬一由旬半　二禅三天者谓少光无量光极光彼天寿量少光二刼【以上四天四十中刼为一大刼已下诸天八十中刼为一大刼】无量光四刼极光八刼彼天身量少光二由旬无量光四由旬极光八由旬　三禅三天者谓少善无量善广善彼天寿量少善一十六刼无量善三十二刼广善六十四刼彼天身量少善十六由旬无量善三十二由旬广善六十四由旬　四禅八天者无云福生广果三是凡居无烦无善现善见色究竟五是圣居名曰五净居彼天夀量无云百二十五刼福生二百五十劫广果五百刼无烦一千刼无二千刼善现四千刼善见八千刼色究竟一万六千刼彼天身量无云一百二十五由旬福生二百五十由旬广果五百由旬无烦一千由旬无二千由旬善现四千由旬善见八千由旬色究竟一万六千由旬始从梵众至色究竞皆名色界出离欲乐非离色故故名色界　无色界四天者无有身色亦无处所从定分四谓空无边处识无边处无所有处非想非非想处彼天寿量空无边处二万大刼识无边处四万大刼无所有处六万大刼非想非非想处八万大刼彼等四处谓无色界非离定色出离麄色故名无色彼等寿量谓岁刼时其量云何时最少者名为刹那百二十刹那为一怛刹那六十怛刹那为一罗婆三十罗婆为一牟休多【此云须臾】三十牟休多为一昼夜三十昼夜即为一月十二个月即为一年刼有六种一中刼【或名引刼】二成刼三住刼四坏刼五空刼六大刼一中刼者或赡部人从无量岁渐渐减至八万岁时即成刼摄从八万岁减至十岁谓中刼初复増八万岁减至十岁为一辘轳如是増减十八数者为十八中刼然后十岁至八万岁中刼后际前后中间十八辘轳为二十中刼二成刼者始从风轮至无闲狱生一有情器世界成经一中刼如前已
　　情世界者此三千界火坏后成从极光天天人命终生大梵处孤生疲呜呼若有同分生此界者有何不可发如是心虽非念力极光天人有命终者即生彼处先生之心而作是念由我贪生故世咸称人祖大梵如次梵辅梵众他化自在乃至四王次第而生北鸠娄洲西牛货洲东胜身洲南赡部洲次第而生时赡部洲人寿无量岁饮食喜乐有色意成身带光明腾空自在如色界天有如是地味渐生其味甘美色白如其香馥郁时有一人禀性耽味嗅香起爱取尝便食亦告余人随学取食食段食故身光隐没由众业惑日月便出照曜四洲次地味隐复生地饼其味甘美色红如竞耽食之地饼复隐次林藤生竞耽食故林藤复隐有非耕种自然稻生众共取食此食麄故即余滓秽根道俱出尔时诸人随食早晚取香稻食后时有人禀性懒堕长取香稻储宿为食余亦随学香稻隐没随共分田虑防远尽于已分田生恡防心于他分田有怀侵夺故生争竞是时众人议一有德封分田主众所许故谓曰大三未多王【此云众所许】王多有子相续绍王嫡子号曰光妙彼子善帝彼子最善彼子静斋是等谓曰成刼五王静斋王子名曰顶生彼子妙帝彼子近妙彼子具妙彼子严妙是等谓曰五转轮王严妙王子名曰舍帝彼子舍双彼子拾固尼彼子固室彼子善见彼子大善见彼子除碍彼子金色彼子具分彼子离恶彼子妙髙彼子定行彼子甚吼音彼子大甚吼音彼子能安彼子方主彼子贤尘彼子能广彼子大天此王种族五千相承其最后子七千相承曰阿思摩迦王最后子八千相承曰鸠娄王其最后子曰具头王有九千王其最后子名曰龙音有一万王其最后子怛弥留怛一万五千其最后子名瞿昙氏即甘蔗裔彼子相承甘蔗王种一千一百数其最后子甘蔗种王名曰増长即懿师摩王王有四子一名面光二名象食三名调伏象四名严镯称释迦氏严镯有子名严镯足彼子致所彼子牛居彼子狮子颊王有四子一名净饭二名白饭三名斛饭四名甘露饭净饭王子即婆伽梵次名难陀白饭王二子一名帝沙即调达二名难提迦斛饭王二子一名阿尼娄防二名跋提梨迦甘露饭王二子一名阿难二名提婆达多婆伽梵子名罗罗释迦种族至斯已矣○又别种王依法兴教如来灭度后二百年中印圡国王曰无忧于赡部提王即多分中结集时而为施主兴隆佛教后三百年赡部西北方有王名曰割尼尸割三结集时而为施主广兴佛教梵天竺国迦湿弥罗国勒国龟兹国揑巴辣国震旦国大理国西夏国等诸法王众各于本国兴隆佛法如来灭度后千余年西畨国中初有王曰呀乞防赞普二十六代有王名曰祫陀朶防思颜赞是时佛教始至后第五代有王名曰双赞思甘普时斑弥达名阿达陀译主名曰端美三波罗翻译教法修建祫萨等处精舍流传教法后第五代有王名曰乞防双提赞是王名请善海大师莲华生上师迦摩罗什罗斑弥达众成就人等毘卢遮那罗佉怛及康龙尊防等七人翻译教法余斑弥达共诸译主广翻教法三摩禁戒兴流在国后第三代有王名曰乞防俫巴胆是王界广时有积那弥多并湿连怛罗菩提斑弥达等洪思割干吉祥积酌罗龙幢等已翻校勘未翻而翻广兴教法西畨王种至今有在斑弥达等翻译译主善知识众广多有故教法由兴
　　北古国先福果熟生王名曰成吉思【二合】始成吉思从北方王多音国如铁轮王彼子名曰斡果戴时称可罕绍帝王位疆界益前有子名曰古伟绍帝王位成吉思皇帝次子名多啰多啰长子名曰孟格亦绍王位王弟名曰呼必赉绍帝王位降诸国土疆界丰广归佛教法依法化民佛教倍前光明炽盛帝有三子长曰真金丰足如天法宝庄严二曰榜哈尔三曰讷黙赫各具本德系嗣亦尔兹是始从释迦王种至今王种
　　始帝王祖三未多王是时田分互起侵盗初发偷盗被王推问言不曽偷始起妄语王法诛戮即有杀害不善法生尔时众生造不善法命终之后即生傍生次生饿鬼渐生地狱次无间狱生一有情时成刼终如是有情行诸不善寿量渐减受用乏少阎浮提人寿八万岁无间地狱生一有情是二同时如是情世界成十九中刼器世界成即一中刼如是成刼二十中刼阎浮提人八万岁时始为住刼住刼亦经二十中刼至十岁时刀兵灾起惟七昼夜疾疫灾起七月七日饥馑灾起七年七月七日多分死殁余者相覩起希有心互相睦恋远离杀害渐生善故寿量受用复増益盛至八万岁增上之时转轮王出依法化民下减之时婆伽梵出抜济众生増减时间独觉出世令诸有情而作福田住刼亦经二十中刼始坏刼初情世界坏无间狱中无有情生先生业尽即生别趣若有未尽生上地狱或别世界地狱中生无间狱空如是向上地狱渐空生饿鬼趣如是饿鬼傍生趣空人趣之中除鸠娄人余共欲天无师法然获初静虑生初禅天北鸠娄人生欲界天获初静虑生初禅天无师法然获二静虑生二禅天从无间狱至梵世空如是亦经十九中刼然后四洲有七日出初不降雨药草丛林悉皆枯稾二日出时沟池干涸三日出时殑伽河等悉皆枯竭四日出时无池竭五日出时海水没膝六日出时大海亦竭七日出时彼器世界一聚火耸从无间狱直至梵世以火烧坏经一中刼坏刼总经二十中刼空刼亦尔如是成住坏空即八十刼总此八十名一大刼为梵众等寿量之数
　　器世界坏有其三种火水风坏者亦如前如是七次后世界复成又被水坏至二禅天从极光天即生大云降注大雨其器世界如水化盐消镕皆尽彼水自竭一水灾次复七火灾度七火灾还有一水如是水灾满至七次复七火灾后世界成被风灾坏至三禅天其风之力吹散妙髙何况其余第四禅天虽无外灾是等有情生与殿生命尽殿隐如是器情世界并成坏等咸皆已
　　念常讃曰轲书所谓五百年必有王者兴其间必有名世者诚哉是言也迨我皇元混一区宇万咸宁敬崇佛乗礼请法王上师萨思迦大斑弥达癹思巴惠幢吉祥贤为帝师广兴好事诏制大元国字师独运摹画作成称防即颁行朝省郡县遵用迄为一代典章今兹彰所知论乃宗潜邸时请师所説也大防约标器情道果无为五法总摄一切所知故名此论大槩依念处日藏起世等经论对法相应之义而错综其宏纲尔茍非具大智辩穷法实相其孰能明空刼隣虚之细大昭然如庵摩勒果观于掌中哉钦惟世祖圣徳神功文武皇帝道契佛心徳超羲圣防大教锡以皇天之下一人之上西天佛子大元帝师玺篆宠优其尊师重道岂特为万世帝王之彞典耶抑亦灿昏涂迷惑之真灯也姑录器情二章着于编首余道果无为三章具于本论云



　　佛祖厯代通载卷一
　　钦定四库全书
　　佛祖歴代通载卷二　　元　释念常　撰
　　太古诸君【太至极也古兆今也君主也白虎通羣也羣下之归心也】
　　盘古首君治一万八千岁【列子日运即盘古也北山曰天日髙一丈地日厚一丈盘古曰长一丈头极东足极西左手极南右手极北开目为曙闭目为夜呼为暑吸为寒吹气成风云吐气成雷霆四时行焉万物生焉八纮九围之大其孰与多三皇五纪之尊其孰与先古今记盘古死后形分物象也】
　　天皇氏一身十三头韦昭曰兄弟十三人分地治化各一万八千岁古今记曰天皇一身上十三首也
　　地皇氏一身十一头韦昭曰兄弟十一人治一万一千年帝王甲子云九千年也有云三皇皆一万八千年
　　人皇氏一身九头韦昭曰兄弟九人分治九州帝王甲子云四千五百年人皇六十五代四万五千六百年五纪
　　五龙纪五姓在位二十七万三千六百年时人食叶居巢
　　摄提纪七十二姓在位六十四万九千五百二十年始分昼夜日时月朔月为玉兔虾蟆金乌三足出扶桑没咸池也
　　合熊纪三姓在位六万三千年也
　　连迳纪六姓在位六万九千年韦昭曰三万二千年叙命纪四姓在位四万年也
　　有巢氏百代不记年礼曰昔先王未有宫室冬则居营窟夏则居桧巢未有火化食草木之实鸟兽之肉饮血茹毛也
　　燧人氏钻木出火礼曰燔黍捭豚注曰中古未有釡甑释米捭肉加于烧石之上食矣古今记曰以木德王治八万年
　　大古以还四时既序昼夜长短分至斯兴书曰朞三百有六旬有六日以闰月定四时成岁【天体至圆周围三百六十五度四分度之一绕地左旋常一日一周而过一度日丽天而少迟故日行一日亦绕地一周而在天为不及一度积三百六十五日九百四十分日之二百三十五而与天防是一岁日行之数也月丽天而尤迟一日常不及天十三度十九分度之七积二十九日九百四十分日之四百九十九而与日防十二防得全日三百四十八余分之积又五千九百八十八如日法九百四十而一得六不尽三百四十八通计得日三百五十四九百四十分日之三百四十八是一岁月行之数也岁有十二月月有三十日三百六十者一岁之常数也故日与天防而多五日九百四十分日之二百三十五者为气盈月与日防而少五日九百四十分日之五百九十二者为朔虚而闰生焉故一岁闰率则十日九百四十分日之八百二十七三岁一闰则三十二日九百四十分日之六百单一五岁再闰则五十四日九百四十分日之三百七十五十有九岁七闰则气朔分齐是为一章也故三年不置闰则春之一月入于夏而时渐不定矣子之一月入于丑而岁渐不成矣积之之久至于三失闰则春皆入夏而时全不定矣十二次失闰子皆入丑岁全不成矣】
　　三皇【中庸子曰皇大也内外无为以道化民者也　雷氏曰上古洪荒起自三皇羲农轩辕】
　　太昊伏羲氏【风姓号太昊母曰华胥履巨人迹感而生焉蛇身人首养牺牲以庖厨亦曰庖牺安国首之王諡静民则法曰皇】木德都陈留【今兖州小黄县界】在位一百一十年始画八卦造书契【以代结绳之制由是文籍生焉】制嫁娶【女适曰嫁男婚曰娶】设网罟以取鱼【网罗也尔雅乌罟谓之罗鱼罟谓之筌兔罟谓之】造二十五瑟【长七尺二寸广一尺八寸】
　　女娲氏【姓风伏羲之妹能变化万物也】造笙簧【长四尺列管匏中施簧大者十九簧小者十三簧竽三十七簧长四尺二寸用竹为之形状参差如鸟羽】链五色石以补天缺断鼇足以立四极在位一百四十年
　　共工氏　大庭氏　柏皇氏　中央氏　陆栗氏骊连氏　赫胥氏　尊卢氏　混沌氏　昊英氏天氏　朱襄氏　隂康氏　无怀氏凡一十五代通一万七千七百八十七年经史不载
　　社神【昔共工氏有子曰后土能平九州祀为社神五土之主五土者谓山川陂泽丘陵坟衍原隰也土远广润封土祀之以报土功不知何代配乎后土更俟知者】
　　炎帝神农氏【姜姓号炎帝母女登氏感神龙而生人身牛首长于姜水因以为姓也】王火德都陈迁曲沃在位一百四十年葬长沙易曰神农氏斵木为耜柔木为耒始教天下播种五谷又尝百味为本草治医药演八卦为六十四作市井货易作祭防制五琴象五行也自下帝承帝临魁帝明帝直帝来帝哀帝揄罔凡八代五百四十年
　　黄帝有熊氏【姓公孙名轩辕少典次子生而神灵弱而能言防而循齐长而敦敏成而聪明揄罔末年诸侯相伐帝作弧矢征之天下咸伏伏虎貔防貅之于埃坂有蚩尤兄弟八十一人铜头銕额噉沙吞石是山海之精以乱天下战于涿鹿之野受斩于中帝铸鼎成飞仙攀龙去也寿二百一十岁葬衣冠于桥山】在位一百年臣左彻【刻木为相率诸侯朝十年行政】造合宫制衣服使鲁班造舟车【舟游也可以济水车舍也可以行居】建屋宇制棺椁以送死始有葬礼【礼曰天子七日而殡七月而葬诸侯五日而殡五月而葬大夫及士庶人三日而殡三月而葬天子坟髙三仞树以松诸侯半之树以柏大夫八尺树以栗适士官髙四尺树以槐庶人无坟树以杨栁】作咸池乐用天老力牧太山稽为相
　　风后定甲子【一云　帝即位三十八年始命大挠作大挠　甲子故以三十八年为第一甲子逆推元年得丁亥岁也】容成造厯首算数问道广成子苍颉为史岐伯辨草木俞附定脉经伶伦制律吕【以调律吕管长九寸以竹为之或损或益以定五音】置九州【歴帝纪云黄帝有子二十五人得姓者十二人姬酉祁已滕箴任茍僖始儇衣分治九州谓冀青徐豫雍梁楚扬燕从长至幼以次封之后子孙五帝三王竝其苖裔帝娶大庭氏生二子长曰枵幼曰昌意】凡十八代一千五百二十年
　　五帝【中庸子曰帝者体也内心无为而迹涉有为以徳教化民也徳象天地曰帝　雷氏曰少颛喾唐虞舜传夏】
　　甲子少昊金天氏【姓己名挚字青阳母曰女节有星如虹下流感意而生被髪跣足无冠冕黄帝之子寿一百岁】丁卯立在位八十四年王金德都穷桑又迁曲阜立坊市用度作乐置一百二十行以鸟纪官凤皇至凡十代四百九十年
　　甲子颛顼髙阳氏【姓姬名颛顼黄帝孙昌意子有星如虹女枢感而生寿九十八崩葬于顿丘书疏载】辛卯立在位七十八年王水德都帝丘【今濮阳县】作厯以孟春为元造平冠冕【广八寸长一赤六寸至周始制旒前后各十二用藻玉】制三公九仪二十四司养材任地戴时象天神人不杂万物有序生八才子谓之八凯平九黎之乱制气以教化洁诚以祭祀辨君臣之道作五茎之乐【合为五行之根基也】凡八代五百二十年
　　甲子帝喾髙辛氏【姓姬名岐黄帝曽孙枵孙蟜子寿一百五岁崩葬于宜阳】己酉立在位七十九年王木德都亳【今偃师县】师赤松子置五行官以勾芒为木正【少吴之子】祝融为火正【颛顼之子】蓐收为金正【少吴之子】防为水正【亦少昊子】后土为土正【髙阳之子】生八才子谓之八元造铛镬鞞皷钟磬埙箎【皷以皮合木击乃呜钟范金合土似钤而不圆髙二尺二寸半厚八分名悬钟磬前长三律二尺二寸后长二律一尺八寸名黄钟磬埙烧土为之大如雁卵锐上平底而有五孔白虎通云形如秤锤而有六孔与周礼少别箎以竹为之一尺四寸围三寸小者尺二上有六孔也】凡九代三百五十年【左传曰苍舒隤敳梼戭大临厖降庭坚仲容叔达谓之八凯伯奋仲堪叔献季仲伯虎仲熊叔豹季貍谓之八元也】
　　甲子帝尧陶唐氏【姓伊祁名放勲黄帝孙帝喾次子娠十四月而生眉分八采土堦茅室】甲辰立在位九十八年王火德都平阳【今晋州】又迁安邑通舜为政一百一十八年【始丙寅终癸卯舜丧服二年至乙巳寿一百八十崩葬谷林諡翼善传圣曰尧】号年曰载师具英先生命羲和厯象日月星辰敬授人时天降牝羊【名触邪死埋殿右生蓂荚草髙八尺月朔生一叶至望全十五叶望后凋一叶至晦凋尽有羔名豸死葬殿左生朱草长一丈名指佞草】立衡室作围棊【三百六十路象三十六旬教丹朱也】作大乐章嘉禾茂凤皇来有贤人三十二人【未详名姓】立敢谏皷洪水九年【命鲧及禹治之】十日竝现【命羿射之九奋毙于地儒东南有羲和国有女名羲和生十日浴于海中尧时十日竝现羿　张羿善射人也尝于西王母射之九惟一在焉　　处得不死药乃兽芝也妻盗食之奔入月宫名嫦娥因此月名蟾蜍即田父矣】
　　甲子帝舜有虞氏【姓姚名重华字都君颛顼六代孙龙项大口目有重瞳年二十以孝闻于天下三十登庸南巡崩于苍梧寿一百五十】王土德都蒲坂【今河中府】尧时摄政二十八年通治五十年【丙午即真终乙未葬九嶷山諡仁圣惠明曰舜】咏南风诗举十六相【谓八凯八元也】去四凶【左传曰驩兠黄帝子不才人也掩义隐德好行凶暴谓之浑敦共工少吴不才子也毁信废忠崇饰恶言谓之穷奇鲧颛顼不才子也傲狠明德以乱天常谓之梼杌三苖黄帝之臣缙云氏不才子贪于饮食冒于货利谓之饕餮也】臣倕造漆器使臯陶断狱定五刑【书曰五刑起自舜代郑注礼曰墨谓刲额湼之以墨非事出入不以道义者以此加之劓即去鼻革舆服改制度者以此加之剕乃刖足决关渠逾城郭以此加之宫谓男去其势女闭幽室男女不以礼义交通者以此加之大辟死罪也寇盗刼掠者以此加之】作韶乐造总章【韶有九数十一堂上乐有六谓柷如漆桶方二尺四寸深一尺八寸中有椎柄以此起乐也敔如伏虎背上为二十四鉏铻刻以木长尺许法三九阳数之穷戞之以止乐也琴长三尺六寸象三百六十日广六寸象六合上窍日池下窍曰滨前广后狭象尊卑也上员下方法天地七链朱丝为之长七尺二寸法七十二候有周文武王足五琴成七大小二以合君臣之思也风俗通云琴者乐之统也君子御之不离于身非若钟皷陈于宫庙列于簨簴也以其大小得中而声韵和雅大不諠哗而流澷小不湮灭而不闻足以发人之意气也瑟如前注抟拊形如皷以韦为之实之以糠击之以节乐球玉也为磬击之使鸣也○堂下乐有五箫如凤翼编竹为之长一尺五寸大者二十三管曰洞箫小者十六管曰雅箫周礼有二雅箫长一尺四寸二十四管颂箫二十三管洞箫长一尺二寸鼗皷持柄揺之旁耳自击镛大钟也笙如前注管竹为之而有七孔也】立十二州葬用瓦棺【少昊之前天下之号象其德颛顼以来天下之号目其名若髙阳髙辛皆所兴之地刘氏外纪以三皇五帝之号为俗传】
　　三王【中庸子曰王往也加以刑防政諡仁义所往之谓王】谓夏商周三代夏【雷氏曰禹啓三康相宁槐芒泄降扃廑甲臯发桀主合十七四百三二】
　　甲子夏后氏【姓姒名文命字髙密黄帝八代孙鲧之子号禹王初舜命禹治水不贵尺璧而重寸隂三过其门而不入】王金德都安邑【今均州迁阳翟】为尧司徒【地官也郑注一吏部尚书亦曰天官冢宰太宰二戸部地官亦曰大司徒三礼部春官亦曰宗伯四兵部尚书夏官亦名大司马五刑部秋官亦曰大司冦六工部冬官亦曰大司空禹乃第二部】治水十二年乗四载【陆行车水行船泥行撬山行撵】开九州【冀州东河西西河南南河北兖州东南据济西北距河青州东北海西南距岱徐州东至海北至岱南及淮扬州北距淮南距海荆州北山据荆南及衡阳豫州西南据荆北距河梁州东距华山西据黒水雍州西距黒水东据龙门西河通九道陂九泽度九山决九川尧锡圭告厥成功舜荐之于天下为嗣焉】在位十六年【始甲戊终己酉东巡至防稽崩寿一百年諡受禅成功曰禹】号年曰岁建寅为正作大夏乐葬用堲【烧土为之时有防风氏长四十尺】
　　甲子启禹之子【母化为石一云生石中】癸未立在位九年【一云十年】郊禘祖宗【禘黄帝文祖　郊鲧　配天祖　祖颛顼　配文祖太祖　宗禹　父】启祀立庙祧坛　太祖禹【二昭二穆】五庙
　　甲子太康【啓之子畋于洛十旬不返五子作歌风之遂失其位】壬辰立治二十九年
　　仲康【太康之弟】辛酉即位
　　帝相【仲康子徙都商丘为有穷后羿所杀而簒其位治二十八年羿立二年为臣寒浞所杀寒浞杀羿自立十年复为夏臣靡诛之已上三主通合四十年】
  </div>
  <div class="pagination">
   <span class="current-page">
    1
   </span>
   <a href="佛祖历代通载_page2.html">
    2
   </a>
   <a href="佛祖历代通载_page3.html">
    3
   </a>
   <a href="佛祖历代通载_page4.html">
    4
   </a>
   <a href="佛祖历代通载_page5.html">
    5
   </a>
   <a href="佛祖历代通载_page6.html">
    6
   </a>
   <span>
    ...
   </span>
   <a href="佛祖历代通载_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
