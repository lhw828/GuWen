<!DOCTYPE html>
<html>
 <head>
  <meta charset="utf-8"/>
  <title>
   大佛顶如来密因修证了义诸菩萨万行首楞严经文句 - 第 8 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大佛顶如来密因修证了义诸菩萨万行首楞严经文句 - 第 8 页/共 45 页
  </h1>
  <div class="content">
   阿难。且吾与汝。观四天王所住宫殿。中间徧览水陆空行。虽有昬明种种形像。无非前尘分别留碍。汝应于此分别自他。今吾将汝择于见中。谁是（汝之）我体。谁为物象。阿难。极汝见源。从日月宫。是物非汝。至七金山。周徧谛观。虽种种光。亦物非汝。渐渐更观云腾鸟飞。风动尘起。树木山川。草芥人畜。咸物非汝。阿难。是诸近远诸有物性。虽复差殊。同汝见精清净所瞩。则诸物类自有差别。见性无殊。此精妙明。诚汝见性。

分别自他者。物是他而非自。见是自而非物也。极汝见源者。且就彼之见精分量边际而言之也。此段文意。正显种种有差别者。是物是他。清净见精无差别者。非物非他。卽真汝性。所以酬其云何得。知是我真性之问也。

　（寅）三正示见性非物

若见是物。则汝亦可见吾之见。若同见者名为见吾。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。又则汝今见物之时。汝旣见物。物亦见汝。体性纷杂。则汝与我。幷诸世间不成安立。阿难。若汝见时。是汝非我。见性周徧。非汝而谁。云何自疑汝之真性。性汝不真。取我求实。

此正悬知阿难意中。误认昭昭灵灵之物以为见性。故蹑而破之也。文有三节。初若见是物下。以见旣是物。物应可见破之。次又则汝今下。以见旣是物。物亦能见破之。三阿难若汝见时下。双承二义。结属当人也。初文意者。若使此见。不是汝性而是一物者。则汝之见。旣是一物。佛之见。亦是一物。而汝亦可见佛之见矣。又汝若但以与佛同见前物者。卽名为见佛之见。则佛见时。旣见佛见之处。佛不见时。何不亦见佛不见之处乎。盖彼旣谬谓见是一物。则佛放出此一物时。见其放在眼前。佛收拾此一物时。亦当见其收拾在一处也。又若妄谓见有一个佛不见处。此则但是汝不见处。自然非彼如来分中不见之相矣。岂可以汝妄心中所想不见之相。谓是如来不见之相哉。如此展转破竟。方结示云。若汝实不见佛不见之地。则此见性。自然不是昭昭灵灵之一物。云何而非汝性耶。次文意者。又若妄计见是一物。则物亦当能见。是则汝今见物之时。汝旣见物。物亦见汝。物体见性。纷然杂乱。不知谁能谁所。谁自谁他。谁为正报。谁为依报。破坏世谛法相。则汝与我。幷诸世间。不成安立。又岂有是理哉。此繇阿难全迷见性。认作一物。故得以此破之。若达一切惟心。则境智互照。便成四句法门。深显第一义谛。而世谛法相仍无破坏矣。第三文者。承上破竟。方正结云。阿难。若汝见时。但是汝见而非佛见。则见性周徧。非汝之真性而更属谁。云何自疑汝之真性。性本在汝。而不以为真。反取我言以求实。何耶。

　（子）二示无大小义二。初疑问。二答释。

　（丑）今初

阿难白佛言。世尊。若此见性。必我非余。我与如来观四天王胜藏宝殿。居日月宫。此见周圆。徧娑婆国退归精舍。只见伽蓝。清心户堂。但瞻檐庑。世尊。此见如是。其体本来周徧一界。今在室中。唯满一室。为复此见缩大为小。为当墙宇夹令断绝。我今不知斯义所在。愿垂弘慈。为我敷演。

此繇阿难意中。仍以昭昭灵灵之物唤作见性。故虽如来重重结属。彼则重重疑惑。终不敢认耳。必我非余者。承上非汝而谁之语而言之也。至此。尚不肯认为自己。故佛以迷己为物责之。故知合前一节。的是同显见性非物之旨。而分作三番二番者皆谬也。

　（丑）二答释二。初破执。二会通。

　（寅）今初

佛告阿难。一切世间大小内外诸所事业。各属前尘。不应说言见有舒缩。譬如方器。中见方空。吾复问汝。此方器中所见方空。为复定方。为不定方。若定方者。别安圆器。空应不圆。若不定者。在方器中。应无方空。汝言不知斯义所在。义性如是。云何为在。阿难。若复欲令入无方圆。但除器方。空体无方。不应说言更除虚空方相所在。若如汝问。入室之时。缩见令小。仰观日时。汝岂挽见齐于日面。若筑墙宇。能夹见断。穿为小窦。宁无续迹。是义不然。

此中文亦三节。初从一切世间至见有舒缩。直明大小内外等。总属前尘边事。与汝见性无干。次从譬如方器至方相所在。借喻以明见性随缘不变不变随缘之义。三从若如汝问至是义不然。结责其所问之非。初文易知。次文者。方圆诸器。以喻前尘。空喻见性。在方则方。在圆则圆。此是不变随缘之义。方亦是空。圆亦是空。此是随缘不变之义。义性如是。故定与不定皆为戏论也。若复欲令入无方圆者。喻显返妄归真意也。但除器方。空体无方者。喻显此之妙性。正随缘时。从来不变。但离妄缘。本体如故也。不应说言更除虚空方相所在者。喻显性体元无诸妄。今亦无妄可除也。此喻双显性修妙旨。极为亲切。人都忽之。第三结责。文亦易知。

　（寅）二会通

一切众生。从无始来。迷己为物。失于本心。为物所转。故于是中观大观小。若能转物。则同如来。身心圆明。不动道场。于一毛端。徧能含受十方国土。

此卽第三番彻底显性之文也。盖十方依正。总是妙心中所现物。所谓尽大地是个自己。而今迷之以为外物。失于本有真心。反被外物所转。故于是中观大观小。岂知大亦惟心。小亦惟心。惟心之大。大卽法界。元无大相。惟心之小。小亦法界。元无小相。但使能达惟心。则悟物为己。便能转物。若能转物。则物物皆己。顿同如来。幻化空身卽法身。故身圆明。无明实性卽佛性。故心圆明。微尘国土。自他不隔于毫端。十世古今。始终不离于当念。故不动道场。一毛端法界之性。卽十方国土法界之性。故徧能含受也。而阿难犹以昭昭灵灵之一物为见性。不敢认为已性。何哉。

　（癸）七约无是非是显见性惟真二。初疑问。二答释。

　（子）今初

阿难白佛言。世尊。若此见精。必我妙性。今此妙性。（分明）现在我前。（此）见（旣）必（是）我真。（性则）我今（现在）身心复是何物。而今（此之）身心（却是）分别有实。（犹言实有分别）彼（现前）见（性凝然不动）无别（功能）分辨我身。若（此见性果然）实（是）我心。令我（现）今（可）见。（则此）见性实我。而身（反）非（是）我。何殊如来先所难言物能见我。（耶）惟垂大慈。开发未悟。

阿难自从屈指飞光验见之处。已从分别心中。变现一种昭昭灵灵凝然不动光景。顿在目前。唤作见性。至闻百千大海譬喻。其计转坚。故有未敢认为本元心地之疑。云何得知是我真性之疑。若此见性必我非余之疑。皆从此计发出。今被如来种种开示。势穷力尽。方将病根一口呈露。而曰今此妙性现在我前也。旧解不达此意。故使前后问答。总无线索。

　（子）二答释二。初斫破是非两途。二会通真性一理。

　（丑）初中四。初正破是见。二转破非见。三大众茫然。四世尊安慰。

　（寅）今初

佛告阿难。今汝所言见在汝前。是义非实。若实汝前。汝实见者。则此见精旣有方所。非无指示。且今与汝坐祇陀林。徧观林渠。及与殿堂。上至日月。前对恒河。汝今于我师子座前举手指陈。是种种相。阴者是林。明者是日。碍者是壁。通者是空。如是乃至草树纤毫。大小虽殊。但可有形。无不指著。若必其见现在汝前。汝应以手确实指陈。何者是见。阿难当知。若空是见。旣已成见。何者是空。若物是见。旣以是见。何者为物。汝可微细披剥万象。析出精明净妙见元指陈示我。同彼诸物分明无惑。（方许汝说现在汝前耳）阿难言。我今于此重阁讲堂。远洎恒河。上观日月。举手所指。纵目所观。指皆是物。无是见者。世尊。如佛所说。况我有漏初学声闻。（岂能指出见精示人）乃至菩萨。亦不能于万物象前剖出精见。离一切物别有自性。佛言。如是如是。

是义非实一句。直夺其非。若实汝前已下。纵许而令指出也。阿难决定不能指出。则见性不现在前明矣。故印成之。

　（寅）二转破非见

佛复告阿难。如汝所言。无有见精。离一切物别有自性。则汝所指是物之中。无是见者。今复告汝。汝与如来坐祇陀林。更观林苑乃至日月。种种象殊。必无见精受汝所指。汝又发明此诸物中。何者非见。阿难言。我实徧见此祇陀林。不知是中何者非见。何以故。若树非见。云何见树。若树卽见。复云何树。如是乃至若空非见。云何见空。若空卽见。复云何空。我又思惟。是万象中。微细发明。无非见者。佛言。如是如是。

常情旣闻破物是见。必将转计物非是见。故乘此卽反征之。而阿难亦知其无非见也。佛亦印之。

　（寅）三大众茫然

于是大众非无学者。闻佛此言。茫然不知是义终始。一时惶悚。失其所守。

是义者。无是非是之义也。终者。义所归竟。始者。义所从来。答中本是妙明真心。妄为色空及与闻见。正显是义之所始。此见及缘。元是菩提妙净明体。正显是义之所终。又观见与尘种种发明。则是非方始。繇是真精妙觉明性。则是非终息矣。

　（寅）四世尊安慰

如来知其魂虑变慑。心生怜愍。安慰阿难及诸大众。诸善男子。无上法王。是真实语。如所如说。不诳不妄。非末伽梨四种不死矫乱论议。汝谛思惟。无忝哀慕。

此义难明。须待文殊对辩。故先以慈音安慰之也。无伪曰真。称理曰实。不变名如。心境相应名不诳。悬见未然名不妄。亦名不异。如来五语。大与外道四种论议不同。须是谛审思惟。方有会悟。不宜徒自辱其哀慕。此亦策以观心默体之意也。不死矫乱。解在行魔文中。

　（丑）二会通真性一理二。初文殊述疑启请。二如来垂慈示答。

　（寅）今初

是时文殊师利法王子。愍诸四众。在大众中。卽从座起。顶礼佛足。合掌恭敬而白佛言。世尊。此诸大众。不悟如来发明二种精见色空是非是义。世尊。若此前缘色空等象。若是见者。应有所指。若非见者。应无所瞩。而今不知是义所归。故有惊怖。非是畴昔善根轻鲜。惟愿如来大慈发明。此诸物象。与此见精。元是何物。于其中间无是非是。

若此前缘下。代众述疑。惟愿如来下。正请垂答也。

　（寅）二如来垂慈示答二。初示妙体绝待。二示迷悟得失。

　（卯）初中二。初正明绝待。二引例释成。

　（辰）今初

佛告文殊及诸大众。十方如来及大菩萨。于其自住三摩地中。见与见缘。幷所想相。如虚空华。本无所有。此见及缘。元是菩提妙净明体。云何于中有是非是。

此是第四番彻底显性之文也。自住三摩地者。所谓自受用三昧。卽大佛顶首楞严王三昧是也。如来究竟。菩萨分证。故皆能知法自性。彻法源厎。不堕是非是妄想中也。见者。八识能缘之见分。见缘者。八识所缘之相分。此二卽是依他起性。如以麻为绳。亦如依于真月。捏成二月也。所想相者。于此相见二分。不了惟是依他起性。妄生我法二执。名为徧计执性。如以绳为蛇。亦如迷天上月。捉水中月也。如虚空华本无所有者。不惟徧计本空。抑且依他如幻。如麻上不惟无实蛇相。亦并无实绳相。真月不惟无影相。亦幷无二相也。此见及缘元是菩提妙净明体者。以真如不守自性。于自证上。幻成见相二分。只此二分。全是自证之体。所谓正随缘时。而常不变。如绳二分。全体皆卽是麻。如天二月。全体卽是真月。云何可分是与非是耶。旣知绳卽是麻。二月惟一。则虽指蛇卽麻。指影卽月。亦无不可。但徧计无体。故不说之。此菩提。亦指四智菩提。所谓第八识之见相二分。元是大圆镜智菩提妙净明体。第七识之见相二分。元是平等性智菩提妙净明体。第六识之见相二分。元是妙观察智菩提妙净明体。前五识之见相二分。元是成所作智菩提妙净明体。寂照不二。故妙。照而常寂。故净。寂而常照。故明。又旣是菩提妙净明体。亦卽涅槃元清净体。妙故卽是性净涅槃。净故卽是方便净涅槃。明故卽是圆净涅槃也。

　（辰）二引例释成

文殊。吾今问汝。如汝文殊。（为复）更有（一个）文殊是文殊者。为（复竟）无文殊。如是世尊。我真文殊。无是文殊。何以故。若有是者。则二文殊。然我今日非无（真正）文殊。（但）于中实无是非二相。佛言。此见妙明与诸空尘。亦复如是。本是妙明无上菩提净圆真心。妄为色空及与闻见。如第二月。谁为是月。又谁非月。文殊。但一月真。中间自无是月非月。

此中文亦三段。初以文殊为例。二此见妙明下。以法合释。三如第二月下。更举喻释成也。初文可知。次文此见妙明与诸空尘亦复如是者。亦如文殊实无是非二相也。盖本是妙明无上菩提净圆真心圆成实性。妄为色空之相分及闻见之见分耳。三卽举喻释云。加捏目妄见二月。岂可谓一是一非乎。但了月体本真。则是非戏论自永息矣。

　（卯）二示迷悟得失

是以汝今观见与尘。种种发明。名为妄想。不能于中出是非是。繇是真精妙觉明性。故能令汝出指非指。

谓若不达依他无性。观见是见观尘是尘。饶他种种发明。总名妄想。决定不能超出是非两关。此言迷之失也。繇此见与见缘卽是真精妙觉明性。故达之者。卽能令汝超出于有所指无所指之两疑。此言悟之得也。故知妙理无二。所争只迷悟之间耳。可不以开圆解为急务乎。

　（癸）八约外道世谛对简。显见性非因缘自然三。初对外道简自然。二对世谛简因缘。三结显自性。
  </div>
  <div class="pagination">
   <a href="大佛顶如来密因修证了义诸菩萨万行首楞严经文句_page7.html">
    上一页
   </a>
   <span>
    ...
   </span>
   <a href="大佛顶如来密因修证了义诸菩萨万行首楞严经文句_page3.html">
    3
   </a>
   <a href="大佛顶如来密因修证了义诸菩萨万行首楞严经文句_page4.html">
    4
   </a>
   <a href="大佛顶如来密因修证了义诸菩萨万行首楞严经文句_page5.html">
    5
   </a>
   <a href="大佛顶如来密因修证了义诸菩萨万行首楞严经文句_page6.html">
    6
   </a>
   <a href="大佛顶如来密因修证了义诸菩萨万行首楞严经文句_page7.html">
    7
   </a>
   <span class="current-page">
    8
   </span>
   <a href="大佛顶如来密因修证了义诸菩萨万行首楞严经文句_page9.html">
    9
   </a>
   <a href="大佛顶如来密因修证了义诸菩萨万行首楞严经文句_page10.html">
    10
   </a>
   <a href="大佛顶如来密因修证了义诸菩萨万行首楞严经文句_page11.html">
    11
   </a>
   <a href="大佛顶如来密因修证了义诸菩萨万行首楞严经文句_page12.html">
    12
   </a>
   <a href="大佛顶如来密因修证了义诸菩萨万行首楞严经文句_page13.html">
    13
   </a>
   <span>
    ...
   </span>
   <a href="大佛顶如来密因修证了义诸菩萨万行首楞严经文句_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
