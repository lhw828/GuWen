<!DOCTYPE html>
<html>
 <head>
  <meta charset="utf-8"/>
  <title>
   阅藏知津 - 第 40 页/共 170 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阅藏知津 - 第 40 页/共 170 页
  </h1>
  <div class="content">
   ○三律仪会第一（三卷）　佛住耆阇崛山王。坐大莲华。与八千大比丘。八千大菩萨。五百比丘尼。五百优婆塞。五百优婆夷。及天龙八部俱。摩诃迦叶请问摄受何法修行。增长成熟诸如来道。取诸功德。增长证入无上菩提。得不退转。佛告以求佛智慧力无畏者。无有少法为其可得。无所依倚。种诸善根。若有所得。卽为著想。乃至备明执著过患。亦明法灭天人悲叹等事。后明在家菩萨种种三法。

⊙无边庄严会第二（四卷）　无上陀罗尼品第一。佛住迦兰陀竹林。无边庄严菩萨为诸菩萨请问微妙法门。佛为说如来之智。摄诸善巧。有所宣说。无不清净。随根成熟。法皆平等。自性清净。如实了知。而无有法了不了者。以一切法皆假名说。不可施设。亦无示现。皆真胜义。不住分别。亦非不住。乃至如幻如梦。无有高下。以此清净弘誓摄众生时。实无



少法而可著故。复说法门陀罗尼句。广说陀罗尼门理趣差别。智慧善巧。　出离陀罗尼品第二。说佛十力及说陀罗尼二章。　清净陀罗尼品第三。佛先以神通力。令此众会见十方佛。及闻说法。次说四无所畏。及说十四咒说颂竟。劝持结益。然后无量辩才菩萨请问结名。

密迹金刚力士会第三（七卷竺法护译）　佛游灵鹫山。与四万二千比丘。八万四千菩萨。及天龙八部四众人等说大士业。法名净济。金刚密迹称叹方便智度二业。当成佛道。寂意菩萨请密迹敷演如来秘要。佛亦勅之。密迹诫众勿恐勿怖。先说四不思议。寂意入定。散华作供。密迹乃说诸菩萨密。引古帝释善自在。化作仁良虫。以身肉普救国人病。明身秘密。次明言密。引古寂然梵志。答楼夷仙树叶多少之数。楼夷。卽舍利弗。寂然。卽释尊也。次说心密竟。大众获益。地动雨华。雷音菩萨以神通力。先于天乐。赞叹法门。次来礼佛。传雷音王佛问讯之命。众会乃问密迹夙因。佛具述千佛探筹。楼由最后。及法意法念二弟。一愿作金刚力士。侍卫千佛。一愿作梵天。劝请千佛转法轮。今密迹。卽法意也。



次说行佛道业三十二事。寂意复问如来三密。密迹先说身密。引应持菩萨不见佛顶事证。又明佛不受食。诸天取去济苦众生等事。大众获益。天乐自鸣。世尊摩顶赞印。次说口密。具明六十种音。引大目连穷佛音声不得边际事证。及说咒二十二首。广明如来言辞不可限量。大众获益。次说心秘要。现瑞获益。又地裂出水。高洒世界。表持经瑞。寂意复请密迹具说如来苦行。庄严道树。降魔受供转法轮事。众复获益。佛赞印之。寂意又问寂然惔怕等义。佛详答之。众又获益。欲知密迹何时成佛。佛为授记。密迹请佛于旷野国七日受供。佛于毗沙门宫应病演法。令各获益。又为护世四王说十法。八法。六事。四事。二事。为密迹说菩萨十事无嗔恚法。八法心无恐惧。四事而得自在。四事入于法门。八力致开士行。密迹宣咒。诸天偈叹。佛还灵鹫。阿阇世王来见。佛为说密迹夙因。密迹以金刚著地。王及帝释目连皆不能举。因为王说有十大法。逮得大力。及说仁和八法。往来周旋四法。又答世王信坐之问。答贤王天子寂然之义。赞其从阿閦国来。入法室总持。密迹请佛建立法典。佛周观四



方。说颂建立。幷述往事以结成之。

净居天子会第四（二卷竺法护译）　佛住耆阇崛山。与大菩萨比丘众六万人俱。佛于食后入三昧。震动大千。诸天来集。金刚摧天子说偈问法。佛为说菩萨百八梦相。先标。次释。后偈明菩提心无有退转。众生行不可思议。六万天人。得不退转。十八那由他天人。发菩提心。十千欲退菩萨。舍除罪过。径登补处。与弥勒同时成佛。

无量寿如来会第五（二卷）　佛住耆阇崛山。与万二千大比丘俱。及普贤文殊弥勒贤护等无量无边菩萨。皆来集会。阿难问佛光瑞希有之故。佛为说往昔法处比丘四十八愿。现成无量寿佛。广赞极乐世界依正之妙。极劝发愿往生。

◎不动如来会第六（二卷）　授记庄严品第一。佛在耆阇崛山。与千二百五十比丘俱。舍利弗请问往昔菩萨发趣修行。被精进甲。功德庄严。佛举不动菩萨所发种种弘誓答之。　佛刹功德庄严品第二。具明妙喜世界诸庄严事。　声闻众品第三。明不动国声闻无数。　菩萨众品第四。明不动国菩萨更多。在家者少。出家者多。及明魔不为扰。　涅槃



功德庄严品第五。明不动佛入涅槃后所作佛事。法住久远。　往生因缘品六。明种种善根回向。得生彼刹。及劝嘱流通。

被甲庄严会第七（五卷）　佛住迦兰陀竹园。无边慧菩萨说偈问法。佛亦说偈许答。次正问被大甲胄。佛具答之。初一番长行偈颂。列诸甲胄名。第二番长行偈颂。明此甲胄无相无名。不可破坏。第三番长行偈颂。明其乘于大乘。第四番长行偈颂。明其住八正道。第五番长行偈颂。明发趣摄取正道之法。第六番长行偈颂。明一一皆以慧为先导。第七番长行偈颂。明其随入一切法。大饶益众生。第八番长行偈颂。引古栴檀香光明佛时。有转轮王名一切义成。能求此法。已成超无边境界王佛。第九番长行偈颂。明于诸法得法光明。不堕诸见。第十番长行偈颂。因胜慧菩萨问。明无所行而行。第十一番。胜慧说颂赞佛。誓愿持法。第十二番。佛说偈赞成之。幷说古徧照佛时。勇猛军转轮王闻法受持。已成无边精进光明功德超胜王佛。次因无边胜菩萨问。为说长行偈颂。明无住而住。为如理住。次因无边慧问。为说长行偈颂。明无所安立无畏



发趣之义。又说往古月灯王佛时。云音无边音二大士闻此法门。皆已成佛。若有精勤修习者。当得一切法海印三昧。又能摄得阿字等诸三昧印。又说往古超过须弥光王佛时。勇猛军勇猛力二大士受持此法。皆已成佛。一名无边辩才。一名最胜光明。次有慧义菩萨叹法希有。佛印成之。次加持付嘱流通。

⊙法界体性无分别会第八（二卷　曼陀罗仙译）　佛在给孤独园。与八千比丘。万二千菩萨。三万二千天子俱。宝上天子念请文殊说法。佛勅文殊说法界体性因缘。文殊与舍利弗互相问答。五百比丘得无漏心。文殊复与舍利弗问答。发明无缚无脱。二百比丘不忍而去。文殊化作一比丘与之问答。令得无漏。次与阿难发明比丘有增上慢无增上慢之义。次答宝上天子发明菩萨六度清净。四念清净。如实授记等义。及明菩萨得自在品。诸天发心。世尊赞印。天子与文殊种种问答。发明不生自在等义。五百菩萨皆得道记。次授宝上天子道记。魔王波旬与眷属来。佛以神力。令问文殊。菩萨修毕竟行。善知方便行般若义。文殊答之。又以神力。令魔



变作佛身。说于佛法。五百菩萨得无生法忍。又变舍利弗亦为佛身。与魔问答。比丘断漏。诸天发心。有千菩萨从四方乘空来。发愿受持守护此经。佛亦放光守护。付嘱流通。

◎大乘十法会第九（一卷　佛陀扇多译）　佛住耆阇崛山。与五百罗汉。无量无边菩萨俱。净无垢宝月王光菩萨问大乘义。佛以十法答之。一信成就。二行成就。三性成就。四乐菩提心。五乐法。六观正法行。七行法慎法。八舍慢大慢。九善解如来秘密之教。十心不悕求二乘。各有长行偈颂。魔外皆悟无生。

◎文殊师利普门会第十（一卷）　佛在耆阇崛山。与八百比丘。四万二千菩萨俱。又无垢藏菩萨。与九万二千菩萨。从普花佛国而来。及他方此界无量无边菩萨悉来集会。文殊请说普入不思议法门。佛为说二十八三昧名。一一颂示。又说十四种三昧名。及功用。

出现光明会第十一（五卷）　佛在耆阇崛山。与五百比丘。八十那由他补处菩萨。及四十那由他大士俱。月光童子问佛昔修何业。能得决定光明等一切光明。佛以偈答。先五言偈。答光音。次七言偈。答



光用。次四言偈。说月光本事。次七言偈。明爱乐此经不爱乐此经差别。及显受持功德。次五言偈。明昔求经之行。及悬知未来之事。次明八十种善根资粮成就。出现光明。复有八十种法。能成如来无碍解脱。月光偈赞发愿。世尊微笑放光。弥勒偈赞广问。世尊摩月光顶。说偈付嘱。月光请佛受食。佛入城时。现大神变。空中宣百千颂。广说妙法。及说咒二章。旣受供已。为说行施资粮。有八十种殊胜功德。次说欲成陀罗尼者。应当远离八十种人。

⊙菩萨藏会第十二（二十卷　玄奘译）　开化长者品第一。佛于室罗筏国安居竟。游摩竭陀国。诣鹫峰山。贤守等五百长者见佛于路。颂赞相好。问舍家因。佛答以观诸众生十苦。十恼。十稠林。十毒箭。十爱。十邪。十不善业。十染污法。十种缠缚。所以舍家。长者说颂。愿闻妙法。佛广说根。麈。蕴。界。因缘等法。无我不实。长者得法眼净。次说一切炽然。长者卽善来得戒。证阿罗汉。　金毗罗天授记品第二。护城药叉名金毗罗。奉佛妙供。众神各奉僧供。佛授金毗罗无上道记。金毗罗庄严道路。随佛至鹫峰山。佛命阿难敷大法座。命目连集诸苾刍大迦叶等。



同来法会。　试验菩萨品第三。舍利子问菩萨法。佛答以菩提心。及备信欲。　如来不思议性品第四。详说如来十种不可思议法。一信受如来不思议身。二不思议音声。三智。四光。五尸罗。及以等观。六神通。七力。八无畏。九大悲。十不共佛法。　四无量品第五。述过去大蕴如来。为精进行童子。说大慈等四波罗密。　陀那波罗密多品第六。具明五十种清净行施。三十种上妙功德。　尸波罗密多品第七。明身语意三种妙行。十种极深重心。十种发心。获人中天上各四广胜处法。乃至种种四法。次明五十种清净尸罗。次明过去最胜众佛之时。有得念菩萨。常修梵行。已成娑罗王佛。次明菩萨行清净戒。应于众生起父母想。诃欲过失。　羼底波罗密多品第八。具明毕竟非毕竟忍。　毗利耶波罗密多品第九。明十障碍法不应随转。当勤精进受持开演此菩萨藏。及明三业精进之相。次明在家出家菩萨。各有五损减法。次说往古律仪童子精进行。及法行苾刍精进行。　静虑波罗密多品第十。明菩萨依四禅发五通。远胜二乘。及得种种大定。　般若波罗密多品第十一。先明四十一



法趣入闻相。次明起正行相。次明如理方便作意。次明如理证入如理之句。如理正观。次复广明十种善巧。次明妙慧。及到彼岸义。次明五番十种功德。　大自在天授记品第十二。结前大蕴如来。为精进行童子。广说四无量。及六度已。又说四摄法。然不授菩提记。次值宝性如来。转名善慧长者。亦不得记。次值放光如来。转名迷伽儒童。散华布发。乃得授记。证无生忍。皆卽释迦本生事也。于是那罗达多长者子。发大乘意。与妻子眷属乐工。及城中十千人民。广兴供养。立大乘誓。佛为现大神变。授三乘记。及劝受持。

⊙佛为阿难说人处胎会第十三（一卷）　佛在给孤独园。阿难日晡从禅定起。与五百比丘见佛。佛为说入胎因缘。胎中三十八七生长相貌。出胎七日后所生八万户虫名字。结明五阴皆无常。苦。无我。我所。阿难得法眼净。五百比丘。漏尽意解。

⊙佛说入胎藏会第十四（二卷　义净译）　度难陀出家。令见天宫地狱。为说入胎住胎出胎诸苦。同前。又说三涂剧苦。教令修四念处。乃至重说偈已。难陀证阿罗汉。大众疑问往因。佛为具说本事。



文殊师利授记会第十五（三卷　实叉难陀译）　佛在耆阇崛山。与比丘千人。菩萨八万四千。诸天七十二亿。及天龙八部诸大众俱。向阿阇世王宫。现大神通。为摧过咎菩萨说大悲法。及授道记。次应供还山。从禅定起。天人云集。舍利弗请问严净佛刹之行。佛现神变。更集十方无量刹中诸大菩萨。命弥勒敷大法座。升座动地。乃为舍利弗说一法增至十法。及说种种净行。因果相称。结以三法。谓大愿殊胜。住不放逸。如所闻法。起正修行。次授四万菩萨道记。次有师子勇猛雷音菩萨。请问文殊何时成佛。得何佛刹。佛令自问文殊。深显第一义谛法界实相之理。大众获益。次问发心久近。佛述雷音佛时普覆王事。已化二十亿众生皆成佛竟。次问将来佛刹庄严。佛勅文殊自说昔愿。略有十节。佛因记其佛名普见。刹名随顺积集清净圆满。所有庄严。远胜极乐世界。如以大海比一滴水。唯东方普光常多功德海王佛刹。名住最上愿。与等无异。及有四大菩萨。东光明幢。南智上。西诸根寂静。北愿慧。亦当得此净刹。佛复以神力。令大慧见东方刹依正庄严。随授八万四千菩萨道记。有十六人。



犹如文殊。余所得刹。皆如极乐。次四大菩萨皆来入会。文殊令诸菩萨各说一相法门。略叙一十四人。次问文殊久如成佛。佛明其劫数甚远。无有疲倦。

⊙菩萨见实会第十六（十六卷　那连提耶舍译）　序品第一。佛在尼居陀林。遣迦卢陀夷教化父净饭王。　净饭王诣佛品第二。天龙八部同集佛所。王亦来礼。说偈问答。　阿修罗王授记品第三。毗摩质多等十一阿修罗王。与六十那由他眷属。设大供养。而得受记。　本事品第四。大迦叶入如实三昧。忆念过去阿僧祇阿僧祇劫如来所修一切功德。以偈赞佛。佛为说不可说劫之前。有佛号因陀幢王。以恒沙世界为一佛刹。庄严清净。国中众生。纯正定聚。于是文殊菩萨从东方高威德王佛所而来。发明因陀幢王卽我释迦。　迦楼罗王授记品第五。　龙女授记品第六。　龙王授记品第七。　鸠槃茶授记品第八。　乾闼婆授记品第九。　夜叉授记品第十。　紧那罗授记品第十一。先有疑问。如来答释。乃设供授记。　虚空行天授记品第十二。　四天王授记品第十三。　三十三天授记品第



十四。夜摩天授记品第十五。叹佛能知二谛。及广设供。佛与授记。　兜率陀天得授记品第十六。推授记不可得。但是世谛言说。如梦不实。倍设供养。得记。　化乐天授记品第十七。解一切法实际无二际。而得道记。　他化自在天授记品第十八。自言尚不见实。况复见际。彼法非可知。非可识。非可舍。非可修。非可证。而得道记。　诸梵天等授记品第十九。离诸分别。定心清净。以寂灭法。说偈赞佛。而得道记。　光音天等得授记品第二十。说照耀一切法三昧。及偈赞佛。而得道记。　徧净天授记品第二十一。说超过一切法三昧。及偈赞佛。而得道记。　广果天授记品第二十二。说无量门陀罗尼。及偈赞佛。而得道记。　净居天子赞偈品第二十三。共四百五十三人。各说偈赞。　遮罗迦波利婆罗阇迦外道品第二十四。八千外道请问决疑。佛说从六道来受生习气。及说对治法。外道悟无生忍。偈赞获记。　六界差别品第二十五。佛为净饭王说内外六界。皆是假名。无来无去。及说诸根如幻。境界如梦。顺违中庸三种六尘。皆具三解脱门。　四转轮王品第二十六。一无量称王。二地



天王。三顶生王。皆以无厌足而取大苦。四尼弥王。以不放逸而成大益。说此本生四王事已。劝净饭王修不放逸。观一切法无生陀罗尼门。及不灭等六十七法门。七万释种得无生法忍。佛与授记。皆生安乐世界。后皆成佛。次嘱舍利弗受持流通。

富楼那会第十七（三卷　鸠摩罗什译）。　菩萨行品第一。佛住王舍城竹园。富楼那问菩萨多闻不退转事。佛答以四大希有事。精进（一）。忍辱（二）。正道（三）。深心（四）。又四法生喜心。四法得离难。　多闻品第二。明四法能集多闻。　不退品第三。明四法能不退转。说古那罗延法师。及摩诃耐摩陀比丘弘法事。次说四法退失菩提。成声闻乘。四法不退心。及善根。戒清净（一）。念成就（二）。勤精进（三）。多闻慧（四）。四法利益菩提。持戒（一）。忍辱（二）。精进（三）。多闻（四）。四法具足身色财物眷属。行慈（一）。供佛（二）。供法（三）。供僧（四）。　具善根品第四。明亲近四法。能摄一切善法。忍辱（一）。出家（二）。头陀（三）。近善知识（四）。　神通力品第五。放毛孔光。以经付嘱阿难。及赞竹园功德。　大悲品第六。因目连问。广说因中大悲行。　合难品第七。因象手比丘问。广明众生性空。佛亦不灭。　富楼那品第八。叹述流通。



护国菩萨会第十八（二卷　阇那崛多译）。　婆伽婆在耆阇崛山。与千二百五十比丘。五千菩萨。及一切八部俱。喜王菩萨以偈赞佛观于法界。护国菩萨比丘夏安居竟。共诸初学比丘见佛偈赞。问菩萨法要。佛答四法能成清净之事。真实无谄（一）。行于平等（二）。心念行空（三）。如言而行（四）。四种无畏之法。得陀罗尼（一）。值善知识（二）。得深法忍（三）。戒行清净（四）。有四功德。令心欢喜。见佛（一）。闻法（二）。舍一切（三）。顺法忍（四）。四法应弃舍。居家（一）。利养（二）。檀越（三）。身命（四）。四种无悔之法。不破戒（一）。住阿兰（二）。四圣种（三）。多闻（四）。四调伏行。愿值佛（一）。供师长（二）。乐空闲（三）。头陀忍（四）。四法净菩萨行。无嗔恨（一）。舍所有（二）。不求果报（三）。不见师过（四）。四堕落法。不恭敬他（一）。背恩谄曲（二）。多求名利（三）。诈善扬德（四）。四障道法。懈怠（一）。不信（二）。我慢（三）。嗔恚（四）。四种人不得亲近。恶知识（一）。执见人（二）。谤法人（三）。贪利养人（四）。四法受未来苦。轻慢智人（一）。怀嫉妒心（二）。于法无信（三）。无忍求利（四）。四系缚。轻慢他（一）。世俗定（二）。行放逸（三）。求利养（四）。次七言偈。广说佛本生妙行。及叹末世



不如法事。又明八种障菩提法。次明古成利慧佛时。福焰王子不放逸事。次结益嘱持。

郁伽长者会第十九（一卷　康僧铠译）。　佛在给孤精舍。与千二百五十比丘。五千菩萨俱。郁伽等十长者。各与五百长者见佛。问在家出家二种菩萨行法。佛先广说在家三归五戒法义。及布施功德。厌离家想。六时悔过。随喜劝请。希慕出家。供养众僧。次说出家四圣种行。头陀。净戒。净定。净慧。次问菩萨住在家地。学出家戒。佛以五法答之。施不望报（一）。不习欲想（二）。修禅不证（三）。学慧行慈（四）。护法劝他（五）。次授记其供养千佛化度众生所有功德。百千出家菩萨所不能及。

⊙无尽伏藏会第二十（二卷）。　佛在耆阇崛山。与千比丘。五百菩萨。及天龙八部俱。电德菩萨问速成菩提之法。佛答以五大伏藏。谓贪行伏藏。嗔行伏藏。痴行伏藏。等分行伏藏。诸法伏藏。于法伏藏中。说过去宝聚功德声佛时。广授大王欲害无垢比丘事。深戒勿生害心。又胜生佛时。旃陀罗闻法得无生忍。牛闻法得生兜率。深明众生根行难测。次答月幢菩萨无功用智之问。地动雨华。



授幻师跋陀罗记会第二十一卷（一卷）。　佛在耆阇崛山。与千二百五十比丘。五千菩萨。及天龙八部俱。幻师欲试佛故。诈言请佛。于秽处化作道场。四王帝释亦各化作庄严道场。幻师惊悔。欲摄所化而不能得。次日世尊现大神变。幻师悔过。见一切处佛身。便获念佛三昧。以偈问法。佛亦偈答。幻师得顺法忍。阿难启佛加持。令彼幻庄严事七日不没。幻师随佛至山。请问菩萨速至道场之行。佛说四十三种四法。幻师证无生忍。得记。
  </div>
  <div class="pagination">
   <a href="阅藏知津_page39.html">
    上一页
   </a>
   <span>
    ...
   </span>
   <a href="阅藏知津_page35.html">
    35
   </a>
   <a href="阅藏知津_page36.html">
    36
   </a>
   <a href="阅藏知津_page37.html">
    37
   </a>
   <a href="阅藏知津_page38.html">
    38
   </a>
   <a href="阅藏知津_page39.html">
    39
   </a>
   <span class="current-page">
    40
   </span>
   <a href="阅藏知津_page41.html">
    41
   </a>
   <a href="阅藏知津_page42.html">
    42
   </a>
   <a href="阅藏知津_page43.html">
    43
   </a>
   <a href="阅藏知津_page44.html">
    44
   </a>
   <a href="阅藏知津_page45.html">
    45
   </a>
   <span>
    ...
   </span>
   <a href="阅藏知津_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
