<!DOCTYPE html>
<html>
<head>
    <meta charset="UTF-8">
    <title>建中靖国续灯录 - 第 127 页/共 178 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建中靖国续灯录 - 第 127 页/共 178 页</h1>
    <div class="content">　　庐山圆通可仙禅师

　　问。如何是佛。
　　师云。骑牛觅牛。
　　僧曰。争柰学人不会。
　　师云。参取不会底。
　　问。如何是祖师西来意。
　　师云。寸钉牛力。
　　僧曰。向上更有事也无。
　　师云。有。
　　僧曰。如何则是。
　　师云。向下会取。
　　上堂。良久。云。恁么散去。早是不著便。那堪长老鼓两片皮。摇三寸舌。说东道西。指南言北。转勿交涉。何故如此。说则乾坤大地。该括微尘。收则纤芥无差。丝毫不露。苟或独超象外。量等太虚。便乃终日说事。不为事所碍。古今三世。俨尔目前。曲直条然。是非有辨。便能和光同尘。随邪逐恶。恁么说话。也大无端。忽有个杰出丛林煜赫禅者。为众竭力。出来掀倒禅床。喝散大众。将长老推向阶下。也许他有些气息。有么。既无。老僧倒行此令。拄杖打禅床。下座。

　　临江军慧力院可昌禅师

　　问。佛力法力即不问。如何是慧力。
　　师云。踏倒人我山。扶起菩提树。
　　僧曰。菩提本无树。向什么处下手。
　　师云。无下手处。正好著力。
　　僧曰。今日得闻于未闻。
　　师云。莫把真金唤作鍮。
　　问。一念万年。十方坐断。学人特伸请益。
　　师云。先付德山。后与临济。
　　僧曰。悔伸一问。师便打。
　　问。祖意西来。请师举唱。
　　师云。达磨当年无如是事。
　　僧曰。和尚莫教话堕。
　　师云。却被上人勘破。
　　僧曰。争柰文彩已彰。
　　师云。向你道。
　　问。祖意教意。是同是别。
　　师云。一点水墨。两处成龙。
　　僧曰。恁么则寒潭浪静苍龙宿。玉叶婆娑彩凤栖。
　　师云。先记摩腾。后思卢老。
　　问。摩竭正令。此日全提。如何是摩竭正令。
　　师云。喝散白云。击破虚空。
　　僧曰。恁么则冲开法王阵。打破祖师关。
　　师云。更须著力。
　　僧曰。若然者。让老马驹初出厩。存师圣箭乍离弦。
　　师云。也不消得。
　　僧曰。酌然水洒不著。
　　师云。谁肯便回首。
　　师云。法王行处。草木生辉。大海腾波。须弥岌峇。玄机未发。只恐眠云不深。大用才彰。便出白莲社里。所谓随方作主。宁类守株。把住放行。自由自在。纵有连天瀑布。不来耳畔生喧。任他双剑峰高。免向眼前为碍。时行则行。时止则止。动静不失其时。其道光明大矣。大众且道那个是光明底事。良久。云。禾山打鼓声犹在。自此庐陵米价低。以拂子击禅床。
　　上堂云。菩提无相。相覆大千。法性无言。言满天下。所以观音从闻得道。弥勒因见悟心。祖师门下有何境界。便得动止无疑。良久。云。国师不见客。侍者出山门。

　　庐陵禾山甘露志传禅师

　　问。一等无弦琴。请师弹一曲。
　　师云。山僧耳聋。
　　僧曰。学人请益。
　　师云。去。
　　僧曰。慈悲何在。
　　师云。自有诸方眼。
　　问。禾山嘉境即不问。自牧庵前事若何。
　　师云。岂不曾避。
　　僧曰。恁么则山连三峡秀。水出五峰前。
　　师云。随流得妙。
　　问。师子窟中岂藏头角。
　　师云。特地尖新。
　　僧曰。已泄真机。
　　师云。傍观者哂。
　　问。师唱谁家曲。宗风嗣阿谁。
　　师云。天上月轮非一二。水中光影任东西。
　　僧曰。子孙尽究生缘处。祖父元来不出门。
　　师云。何不过遮边。
　　师云。牛头没。马头回。剑轮飞处绝纤埃。南北东西无异路。休言南岳与天台。所以未离庐阜。只见五峰势险。三峡声雄。自牧庵中。随缘度日。便道涅槃城里坐致太平。解脱坑中未可安身立命。乃到禾山。也见凌霄峰上。云自卷舒。罗汉洞前。溪声浩渺。三门佛殿。无异诸方。厨库僧堂。仍皆旧辙。便好拗折拄杖。高挂钵囊。与诸禅德跨露地白牛。游壶中天地。物外山川。唱村田乐。且恁过时。假使诸佛出兴于世。地摇六震。天雨四花。终不能管得。也不疑著渠。且道山僧有何长处便恁么道。良久。云。白云乍可来青嶂。明月那教下碧天。
　　上堂云　圣人出兴。允膺嘉运。所以祥光烛地。紫雾盈庭。万国欢呼。百灵叶庆。巍巍大宝。端拱无为。四海肃清。八纮奉化。尧年舜日。可乐太平。野老讴歌。昆虫受赐。载天覆地。咸沐君恩。故我沙门仰遵佛来。精持贝字。毗赞　宸严。只如古人道。人人尽有一卷经。文须我英灵禅客。豹变衲僧。不落三科。非关吾故。若以报恩。无恩不及。若以利物。无物不利。若是寻文究墨之流。非唯不能报思。亦乃不能自利。然虽如是。毕竟是何义理。良久。云。石人拖梵夹。一字不成行。

　　黄州柏子山栖真院德嵩禅师

　　问。如何是显露底法。
　　师云。高著眼。
　　僧曰。法不孤起。
　　师云。露柱上荐取。
　　僧曰。若不得流水。还应过别山。
　　师云。知心有几人。
　　上堂云。天地一指。绝诤竞之心。万物一马。无是非之论。由是魔罗潜迹。佛祖兴隆。寒山拊掌欣欣。拾得呵呵大笑。大众。二古圣笑个什么。良久。呵呵大笑云。昙花一朵再逢春。

　　庐山东林思度禅师

　　上堂云。东西不辨。南北不分。琼楼玉殿。照耀乾坤。普贤作伴。文殊作宾。不徒打草。秖要蛇惊。古圣尚乃如此。岂况今时衲僧。诸禅。诸禅。休要拟议著眼听。听什么。雨来山色暗。云出洞中明。若向遮里会得。便是一切现成。参。

　　蕲州白云山广教德方禅师

　　问。和风乍扇。选佛场开。架起红炉。要分玉石。
　　师云。且饶广教。
　　僧曰。早是瑕生。
　　师云。雪峰道底。

　　泉州同安双林道基禅师

　　问。觉花绽处。正遇明时。学人上来。请师速道。
　　师云。云生岭上。
　　僧曰。学人未晓。
　　师云。水出高源。
　　僧曰。嘉音已播寰中去。一轮明月照同安。
　　师云。好事不出门。
　　问。欲明今日事。识取本来人。如何是本来人。
　　师云。乾坤收不得。岁月岂能迁。
</div>
    <div class="pagination">
<a href="建中靖国续灯录_page126.html">上一页</a><span>...</span><a href="建中靖国续灯录_page122.html">122</a><a href="建中靖国续灯录_page123.html">123</a><a href="建中靖国续灯录_page124.html">124</a><a href="建中靖国续灯录_page125.html">125</a><a href="建中靖国续灯录_page126.html">126</a><span class="current-page">127</span><a href="建中靖国续灯录_page128.html">128</a><a href="建中靖国续灯录_page129.html">129</a><a href="建中靖国续灯录_page130.html">130</a><a href="建中靖国续灯录_page131.html">131</a><a href="建中靖国续灯录_page132.html">132</a><span>...</span><a href="建中靖国续灯录_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
