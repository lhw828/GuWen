<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 59 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 59 页/共 86 页</h1>
    <div class="content">　　
　　　（庚）五眷属
　　
　　一一菩萨。皆是大众唱导之首。各将六万恒河沙眷属。况将五万四万三万二万一万恒河沙等眷属者。（其数转多。）况复乃至一恒河沙。半恒河沙。四分之一。乃至千万亿那由他分之一。（其数转多。）况复千万亿那由他眷属。（其数转多。）况复亿万眷属。（其数转多。）况复千万。百万。乃至一万。（其数展转倍多。）况复一千。一百。乃至一十。（其数展转倍多。）况复将五。四。三。二。一弟子者。（其数展转倍多）况复单已乐远离行。（其数展转倍多。）如是等比。无量无边。算数譬喻所不能知。
　　
　　一一皆是导师之德。能引众人至于宝所。当知一已非独。六万恒沙眷属非多也。若约法门者。一即一道清净。二即福智。三即戒定慧。四即四谛。五即五眼。六即六度。一一度具十法界。一一界各有十十。即有百。百即具千。十善即有万。一度具万。六度即六万法门。多不为多。一不为一。非多非一。而多而一。初经家叙相竟。
　　
　　　（己）二明问讯五。初三业供养。二陈问讯之辞。三佛答安乐。四偈颂随喜。五如来述叹。
　　
　　　（庚）初中三。初正明供养。二明所经时节。三明佛神力加持。
　　
　　　（辛）今初
　　
　　是诸菩萨。从地出已。各诣虚空七宝妙塔多宝如来释迦牟尼佛所。到已。向二世尊头面礼足。及至诸宝树下师子座上佛所。亦皆作礼。右绕三帀。合掌恭敬。以诸菩萨种种赞法而以赞叹。住在一面。欣乐瞻仰于二世尊。
　　
　　作礼右绕。是身业供养。种种赞叹。是口业供养。欣乐瞻仰。是意业供养。以此不思议三业。供不思议三身而为能感。故佛以神力应之。令诸大众长时谓短。即狭见广也。
　　
　　　（辛）二明所经时节
　　
　　是诸菩萨摩诃萨。从初涌出。以诸菩萨种种赞法而赞于佛。如是时间。经五十小劫。是时释迦牟尼佛。默然而坐。及诸四众。亦皆默然。
　　
　　种种赞法而赞于佛。遂经五十小劫。何止百千恒河沙偈。故知梵文积至八里。未足为多也。问。释迦住世。仅八十年。说法四十九载。相传八年说法华经。何得有此五十小劫。答。如维摩丈室。得容三万二千师子之座。一一座高八万四千由旬。旣横论大小。小可容大。则竖论久暂。暂岂不容久耶。问。若尔。则是延半日以为五十小劫也。何故下云佛神力故。令诸大众谓如半日。答。非延半日而为五十小劫。乃纳五十小劫于半日中。亦犹远将灯王国中大师子座而入丈室。非变丈室为师子座也。问。时无实法。长短本空。何得戏论有纳入耶。答。若约真谛。则大小久暂。悉皆平等。若约俗谛。则大小久暂。仍自历然。若约迷情。不知全俗即真。故言俗之时。则大自大。小自小。久自久。暂自暂。不相容摄。言真之时。则一味扫荡。若约诸佛菩萨。了达真俗不二。故不惟一事摄一切理。而且一事摄一切事。所以丈室容师子座。师子座不小。丈室不大。则知半日容五十劫。五十劫不促。半日不延也。又若论寂光实报境界。则下方菩萨。常面称扬。如来默然。常受其赞。尽未来时。无有疲厌。亦不休歇。若论同居秽土机缘。则住世八旬。事须唱灭。故令大众谓如半日。若论方便净土机缘。则已破三界见思。未破无明别惑。应见菩萨赞叹经五十劫。是知即此灵山。横论四土。众生福薄。见佛入灭。是同居土相也。五十小劫赞叹于佛。俨然未散。方便土相也。于阿僧祇劫。常在灵鹫山。众生见劫尽。我此土安隐。实报寂光土相也。问。若方便土。菩萨赞叹五十小劫。今犹未散。则此后十三品经。何从得有。答。佛之神力。不可思议。为彼示长。为此示短。三世互入。亦无所在。如安乐行人。一梦尚可经于千万亿劫。岂不能摄未来之事。令入现在。俾此土众生。得沾灭后流通益耶。
　　
　　　（辛）三明佛神力加持
　　
　　五十小劫。佛神力故。令诸大众谓如半日。尔时四众。亦以佛神力故。见诸菩萨徧满无量百千万亿国土虚空。
　　
　　若约真谛。则时劫本空。今约俗谛。则五十小劫是实。故已破无明者。知是五十小劫。未破无明者。不堪耐久。由佛神力。令其谓如半日。不生疲倦也。又诸菩萨徧满无量国土虚空。岂惟肉眼不能远瞩。纵令天眼。何可尽瞻。而今四众以佛神力。则能徧见。当知长而谓短。由迷情未祛。狭而见广。由妙机当发。又长而谓短。意表本为迹隐。此迹须开。狭而见广。意表迹含于本。此本须显。又自佛眼观。则长短平等。广狭平等。如理则非本非迹。自四眼观。则解者见长见广。如知远本。惑者见短见狭。如执近迹。今迷长谓短。亦云佛之神力。是显佛能随情。即狭见广。亦云佛之神力。是显佛能破情。又寿量未谈。胡长令见短。下方已涌。故狭令见广。夫见雨猛。知龙大。见华盛。知池深。见所化如此之多。则知能化甚大久远。旣开显已。众岂终惑。所以下文神力品中。满百千岁。然后还摄舌相。不复更云谓如半日也。初三业供养竟。
　　
　　　（庚）二陈问讯之辞
　　
　　是菩萨众中。有四导师。一名上行。二名无边行。三名净行。四名安立行。是四菩萨。于其众中。最为上首唱导之师。在大众前。各共合掌。观释迦牟尼佛而问讯言。世尊。少病少恼。安乐行不。所应度者。受教易不。不令世尊生疲劳耶。尔时四大菩萨而说偈言。世尊安乐。少病少恼。教化众生。得无疲倦。又诸众生。受化易不。不令世尊。生疲劳耶。
　　
　　初标四导师者。欲拟开示悟入四十位耳。如华严经。但举法慧德林金刚幢金刚藏说四十位也。四皆名行者。安乐行成也。上行者。开佛知见。超于九界也。无边行者。示佛知见。一行一切行也。净行者。悟佛知见。事理融妙也。安立行者。入佛知见。自安安他。犹如大地也。问辞有长文重颂。各有二意。一问如来安乐。二问众生易度。安乐即自行。易度即化他。自行化他。总不出于衣座室三。衣座室三。即安乐行。前品用勖始行菩萨。今地涌问佛。亦不过云安乐行不而已。故知圆行。始终理同。佛是究竟安乐行。菩萨是分证安乐行。前品是明观行安乐行。乃至一切众生。无非理即安乐行也。
　　
　　　（庚）三佛答安乐
　　
　　尔时世尊。于菩萨大众中而作是言。如是如是。诸善男子。如来安乐。少病少恼。诸众生等。易可化度。无有疲劳。所以者何。是诸众生。世世已来。常受我化。亦于过去诸佛恭敬尊重。种诸善根。此诸众生。始见我身。闻我所说。即皆信受。入如来慧。除先修习学小乘者。如是之人。我今亦令得闻是经。入于佛慧。
　　
　　佛答安乐易度。两事相成。安乐故易度。易度故安乐也。所以者何下。释成易度之由。由诸众生。世世受化故也。然有二种。一者种诸善根。则始见我身。闻说华严即皆信受。入如来慧。或闻方等。般若亦入佛慧。二者先修习小。则渐渐调伏。来至法华亦令闻经。得入佛慧。（方等般若。小乘亦有密得入者。但不彰灼。故此不言。）是知华严方等般若法华。佛慧不殊。不当优劣。然佛慧虽同。教相稍异。且约华严法华对辨。略明十异。第一始见今见。华严初成道时。名为始见。法华久后说实。故名今见。始见今见。佛慧不殊也。第二开合不开合。华严日照高山。即说于顿。故不须开合。为不入者。开顿说渐。展转调伏。令渐归顿。故法华为开已得合。开合虽殊。二顿无别也。第三横竖广略。华严顿直竖入。入于法界。故言竖广。不历方便。故言横略。法华备历五味。即是横广。得入佛慧。亦是竖广。然旣入法界。自当通达一切方便。二经不殊也。第四本迹不同。华严以遮那为本。千百亿释迦为迹。法华以久成为本。寂场为迹。则华严之本。秖是法华之迹。又华严虽云或见如来初成道。或见如来成道已无量劫。意亦密显于本。而未彰灼明言成道久远若斯。是则非本非迹。法界理同。久本近迹。隐显事异也。第五加说不加说。华严唯阿僧祇及随好品是佛自说。余皆菩萨被加而说。法华迹门三周。本门寿量等。并佛自说。虽加说自说。理常平等。而化仪有异也。第六变土不变土。华严即秽而净。表圆直大道。故不须变。法华转秽为净。表会权归实。故须三变。若变不变。净土不毁。则无殊也。第七多处不多处。华严七处九会。是为多处。法华灵鹫虚空。故不多处。处虽多少。理常平等也。第八斥夺不斥夺。华严初会。永无声闻。故无斥夺。法华正破小执。故有斥夺。又入法界品。二乘如聋如瘂。故有斥夺。法华皆与佛记。故无斥夺。华严但被界外两机。如医轻重两种不死之病。收功犹易。法华能治定性声闻。如令败种复生于芽。收功更奇也。第九直显开显。华严行大直道。名直显实。法华决了声闻法。名开权显实。所显之实。终无二也。第十根利根钝。利者华严即悟。钝者法华方悟。利钝虽殊。悟理则一。能令钝悟。功亦倍难也。缘宜不同。略为十异。种智法界。等无差别。故云。始见我身。闻我所说。即皆信受。入如来慧。除先修习学小乘者。我今亦令得闻是经。入于佛慧。明文在兹。不须疑也。诸师见其缘异。逐缘异解。迷不知反。去道转远。若识理同。千车共辙。佛慧无殊也。然华严兼别以明佛慧。方等对三以明佛慧。般若带二以明佛慧。唯有法华。开彼所兼所对所带。乃至三藏但生灭法。咸成佛慧。是则所诠圆理。彼此无殊。能诠之教。纯杂有异。独称为妙。良不虚也。旧云。华严了义满字常住。法华不了义非满非常。今以此文并之。若始入是了义。今入不了义者。亦应始入是佛慧。今入非佛慧。若佛慧旣齐。则了义亦等。满常亦然。又地人呼华严为圆宗。法华为不真宗。今亦用此文并之。
　　
　　　（庚）四偈颂随喜
　　
　　尔时诸大菩萨而说偈言。善哉善哉。大雄世尊。诸众生等。易可化度。能问诸佛。甚深智慧。闻已信行。我等随喜。
　　
　　能问者。如华严方等般若经中。俱有当机问法菩萨。乃至法华经中。身子三请。俱是能问也。所问者。即甚深智慧。所谓如来慧也。
　　
　　　（庚）五如来述叹
　　
　　于时世尊。赞叹上首诸大菩萨。善哉善哉。善男子。汝等能于如来发随喜心。
　　
　　菩萨随喜能问能信之人。佛乃叹其能于如来发随喜心。意显诸能问者。皆是古佛示迹。故菩萨随喜其迹。如来述叹其本。亦是密显寿量也。初涌出序竟。
　　
　　　（丁）二疑问序二。初此土菩萨疑问。二他土菩萨疑问。
　　
　　　（戊）初中二。初长文叙疑念。二偈颂正发问。
　　
　　　（己）今初
　　
　　尔时弥勒菩萨。及八千恒河沙诸菩萨众。皆作是念。我等从昔已来。不见不闻如是大菩萨摩诃萨众。从地涌出。住世尊前。合掌供养问讯如来。
　　
　　弥勒及菩萨众咸疑念者。凡有四意。一者自寂场以后。今座以前。十方大士来会不绝。虽不可限。我以补处智力。悉见悉知。何于此众不识一人。又我游化十方。奉觐诸佛。一切海会。咸所谙知。就历履处。亦所不识若来若去。推求不识。不识则无世界益。故须疑问。二者彼诸大士。是前进先达。弥勒是后番末学。后不知前。例如文殊不知入定女人境界。女人不知弃诸阴葢菩萨境界。以不识故。不知彼之内善。自善不生无为人益。故须疑问。三者彼等大士。本实相底。应现十方。别头教化。所有真应皆非弥勒境界。旣不识彼利物之道。即不识病。无对治益。故须疑问。四者佛托宏经。召诸大士。大士奉师严命故来。密开寿量。非时众之所知。旣不识如来密旨。则无第一义益。故须疑问也。然弥勒迹居补处。本亦应深。何当如此不识。凡有二义。若约实论。则近成补处。不知久本。若约权论。则本高迹下。为物腾疑也。
　　
　　　（己）二偈颂正发问四。初问来处来缘（至）四结请决疑。
　　
　　　（庚）今初
　　
　　时弥勒菩萨摩诃萨。知八千恒河沙诸菩萨等心之所念。幷欲自决所疑。合掌向佛。以偈问曰。
　　
　　无量千万亿。大众诸菩萨。昔所未曾见。愿两足尊说。是从何所来。以何因缘集。巨身大神通。智慧叵思议。其志念坚固。有大忍辱力。众生所乐见。为从何所来。
　　
　　一问何处来。二问何因缘来也。巨身大神通。是叹入如来室。智慧叵思议。是叹坐如来座。其志念坚固。有大忍辱力。是叹著如来衣。三皆自行德也。众生所乐见。是叹化他德也。
　　
　　　（庚）二叙眷属数量
　　
　　一一诸菩萨。所将诸眷属。其数无有量。如恒河沙等。或有大菩萨。将六万恒沙。如是诸大众。一心求佛道。是诸大师等。六万恒河沙。俱来供养佛。及护持是经。将五万恒沙。其数过于是。四万及三万。二万至一万。一千一百等。乃至一恒沙。半及三四分。亿万分之一。千万那由他。万亿诸弟子。乃至于半亿。其数复过上。百万至一万。一千及一百。五十与一十。乃至三二一。单已无眷属。乐于独处者。俱来至佛所。其数转过上。如是诸大众。若人行筹数。过于恒沙劫。犹不能尽知。
　　
　　　（庚）三问师法是谁
　　
　　是诸大威德。精进菩萨众。谁为其说法。教化而成就。从谁初发心。称扬何佛法。受持行谁经。修习何佛道。
　　
　　　（庚）四结请决疑又四。初结叹（至）四明大会同请。
　　
　　　（辛）今初
　　
　　如是诸菩萨。神通大智力。
　　
　　　（辛）二请答来处
　　
　　四方地振裂。皆从中涌出。世尊我昔来。未曾见是事。愿说其所从。国土之名号。我常游诸国。未曾见是众。我于此众中。乃不识一人。
　　
　　　（辛）三请答来缘
　　
　　忽然从地出。愿说其因缘。
　　
　　　（辛）四明大会同请
　　
　　今此之大会。无量百千亿。是诸菩萨等。皆欲知此事。是诸菩萨众。本末之因缘。无量德世尊。唯愿决众疑。
　　
　　旣云欲知本末因缘。则若所师。若来处。若来缘。总求佛答明矣。初此土菩萨疑问竟。
</div>
    <div class="pagination">
<a href="妙法莲华经台宗会义_page58.html">上一页</a><span>...</span><a href="妙法莲华经台宗会义_page54.html">54</a><a href="妙法莲华经台宗会义_page55.html">55</a><a href="妙法莲华经台宗会义_page56.html">56</a><a href="妙法莲华经台宗会义_page57.html">57</a><a href="妙法莲华经台宗会义_page58.html">58</a><span class="current-page">59</span><a href="妙法莲华经台宗会义_page60.html">60</a><a href="妙法莲华经台宗会义_page61.html">61</a><a href="妙法莲华经台宗会义_page62.html">62</a><a href="妙法莲华经台宗会义_page63.html">63</a><a href="妙法莲华经台宗会义_page64.html">64</a><span>...</span><a href="妙法莲华经台宗会义_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
