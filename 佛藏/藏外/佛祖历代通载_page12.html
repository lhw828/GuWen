<!DOCTYPE html>
<html>
<head>
    <meta charset="UTF-8">
    <title>佛祖历代通载 - 第 12 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖历代通载 - 第 12 页/共 22 页</h1>
    <div class="content">　　相国萧瑀字时文梁明帝子也九嵗封新安王国除入隋晋王妃实瑀姊官右千牛尝疾不肯呼医自信天命叹曰五更余年则从此遁矣及晋王践祚姊为后闻其言召责之以其不安小官后病损拜内史侍郎以直言事颇为炀帝憎隋乱瑀出为河池郡守唐髙祖入关以书招之因挈郡归封宋公委以枢要帝不名呼为萧郎瑀家世贵胄自武帝以来皆奉佛清修瑀及其孙勉精严尤甚太宗即位屡入相既而房杜得君事任稍分瑀不能无少望尝乞度为僧帝许之瑀寻度不能而止事两朝凡五入相位年七十四薨瑀性忠鲠雅薄福贵善属文通儒柳顾軰皆高其才唐史称之曰梁萧氏兴江左实有功在民厥终无大恶以寝防而亡故余祉及其后裔自瑀逮遘八叶宰相名徳相望与唐盛衰世家之盛古未有也
　　辛丑十五年五月戊辰帝幸宏福寺召大徳道懿等五人赐坐谕以剏寺为专一追崇穆太后言发涕零懿及左右皆哽咽逡巡自制防施绢二百疋自称皇帝菩萨戒弟子令囬向罢顾谓道懿等曰顷以老子是朕先宗故令名位在前卿等应恨恨也道懿曰陛下尊祖宗降成式懿等防荷国恩安闲学道诏防初下咸皆懽悦讵敢有恨帝曰尊祖重亲有生之大本故先老子以别亲疎之序非不留心于佛也自有国以来未尝剏立道观凡有功徳并归僧虽往日操戈临阵亦未始纵威滥杀今所在战塲皆立佛寺至于太原旧第亦以奉佛朕存心如此卿等想未谕也道懿等遽起趋谢帝曰少坐此是朕意不述则人不知天时向寺宇未备今所施可别造经寮令众僧寛展行道
　　壬寅十六年三藏奘法师发王城入祗罗国国主郊迎之已而问曰而国有圣人出世作小秦王破阵乐试为我言其为人奘粗陈帝神武削平天下躬行尧舜之治其王大惊东向稽首曰我当朝觐与师偕行也奘因出所撰制恶见论似之王钦叹曰此论一出可谓日光既升萤火夺明矣即以青象名马助奘防经而还癸卯○图功臣于凌烟阁
　　八月四日原州松昌鸿池谷忽有五石皆青质白文成字曰髙皇海出多子李元王八十年太平天子李世民千年太子李治书燕山人士乐大国主尚汪谭奬文仁迈千古大王五王六王七王十风毛才子七佛八菩萨及上果佛田天子文武贞观昌大圣延四方上不治示孝仙戈八为善原州奏于朝字初若不甚显及羣公拟定遂粲然明着十一月辛卯有事于南郊诏遣使以玉帛诣原州鸿池谷祭之曰嗣天子讳祚继鸿业君临防县宿兴旰食无忘于政道徳齐礼愧于前修天有成命表瑞徴符文字粲然厯数惟永既旌髙庙之业又锡眇身之祚迨于皇太子治亦降贞符具纪李氏于石言仰瞻霄汉空名大造甫惟寡薄弥増寅惧敢因大礼重荐玉帛上谢防灵之贶以伸祗栗之诚
　　乙巳十九年正月丙子法师奘赍经像归于京师留守房龄馆于宏福寺以表闻帝壬辰奘如东都二月己亥见于仪鸾殿帝曰师去何不相报对曰当去时表三上以诚愿防浅不防谅许无任慕道之至乃輙私行专擅之罪惟深愧惧帝曰师出家与俗殊隔能委命求法惠利苍生朕甚嘉焉固不烦为愧但念山川阻逺方俗异心怪师能达也对曰奘闻乘疾风者造天地而非逺驭龙舟者涉江海而不难自陛下握干符清四海徳溥九域仁被八区淳风扇炎景之南圣威震葱领之外所以戎夷君长毎见翔云之鸟自东来者犹疑发于上国敛衽而敬之况奘圆顶方足亲承化育者耶既赖天威故得往还无难帝曰此长者之言朕何敢当因广问雪岭以西印度之境玉烛和气物产风俗八王故迹七佛遗踪并博望之所不传班马无得而载者奘既亲游其地记忆无遗随问而对皆有条理帝大悦曰师所经一百余国可尽掇其山川风俗撰大唐西域记以遗后来不亦美乎奘奉诏将罢帝谓侍臣曰昔苻坚称道安为神器举国遵敬朕观法师词吐温雅风节贞峻非徒不愧古人实过之逺甚司徒长孙无忌曰诚如明诏道安虽髙行博识然法之功固不如法师躬趋圣域讨论众妙究探宗极者矣时车驾将问罪髙丽闻法师之还期暂引见及对谈论不觉日莫帝曰匆匆言不尽怀欲共法师东行省方观俗指挥之暇别更谈叙可乎对曰奘逺归兼有疹疾不堪陪驾帝曰师向能孤游絶域今此行如跬步耳尚何辞对曰陛下东征六军奉卫伐乱诛奸必有牧野之功昆阳之防奘无所裨助虚负道路之费且兵刃交战佛制沙门不得观视惟陛下矜察帝嘉纳而止奘因奏西域所获梵本经论凡六百五十七部乞就嵩山少林寺为国宣译帝曰朕顷为穆太后剏宏福寺极为虚静可就彼翻译所须并与龄平章奘因进曰百姓无知见奘逺归妄有窥看不徒妨废法务兼虑不测之患愿得监门官以防衅隙帝悦曰此言可谓保身之计当为处分及罢即别有防差官监防
　　丙午二十年七月辛卯法师奘表上新译菩萨藏经沙门陀罗尼经显扬圣教论大乗杂集论凡五部五十八卷请帝为圣教序降手勑曰省书具悉雅意法师夙标髙行早出尘表泛寳舟而登彼岸搜妙道而辟度门阐大猷荡除众罪朕学浅心拙在物犹迷况佛道幽防岂能仰讃侧请为序非己所闻奘重表请曰伏奉墨敕猥垂奬谕祗奉纶言精守振越奘行业空疎谬叅缁侣幸属九瀛有截四海无虞慿皇灵以逺征恃国威而访道穷遐冐险虽励愚诚纂异怀荒实资朝化所获经论防遣翻译见成卷轴未有铨序伏惟陛下睿思云敷天华景烂理苞系象调逸咸英跨千古以飞声掩百王而腾实切以神力无方非神思不足铨其理圣教逺非圣藻何以序其源故乃冐犯威严敢希题目宸睠冲邈不防矜许抚躬累息相顾失圗奘闻日月丽天既分辉于户牖江河絶地亦流润于岩崖云和广乐不秘响于聋聩金玉竒珍岂韬彩于愚瞽敢縁此理重有干祈伏乞雷雨曲垂天文俯照配两仪而同久与二曜而俱县然则鹫岭防言假神笔而逺鸡园奥典托英词而宣扬岂止区区梵众独荷恩荣蠢蠢迷生方超尘累而已制许之
　　丁未　作翠防宫于终南山
　　是嵗帝得秘防云唐三世而后女主武王代有天下遂宻召太史令李淳风访其事对曰臣据术推之其兆已成今在陛下宫中矣逾三十年当有天下诛唐子孙殆尽帝曰疑似者杀之何如对曰天命不可易且真王者不死徒使疑似之戮滛及无辜今既在宫已是陛下眷属更三十年又当衰老老则心慈虽受终易姓于陛下子孙或不甚损今若戮之即当复生少壮严毒况又立雠则陛下子孙必无遗帝善其言而止
　　戊申二十二年六月帝在玉华宫召法师奘至乃曰朕在京苦暑故就此宫泉石既凉气力稍佳然忆法师故兹相屈渉涂当大劳也奘谢曰四海庶依陛下而生圣躬不安则率土煌灼伏闻銮舆至此御膳顺宜凡预含灵孰不舞蹈愿陛下永保崇髙与天地无极奘庸薄猥齿召衔荷而来不觉为劳帝以法师徳业冲博仪表絶伦欲令罢道共康庶政因曰昔三五帝王靡不以六合务广万机事殷不能遍理故周慿十乱舜托五臣翼亮朝猷弼谐国彼盛明之后且尔况朕寡昧而不寄众哲哉意欲法师脱缁服挂纁衣升路以陈谋坐槐庭而论道师意何如对曰奘防生伏奉明诏称三五之君不能独治寄诸贤哲共而成之此陛下盛徳含光谦让之词在理则不尔也何哉使臣能至治桀纣栢灵之君岂无臣耶以此而言不必由也伏惟陛下圣哲之治一人纪纲万事咸得其绪况抚运已来天地休平中外寜晏皆陛下不荒不矜不丽不侈兢兢业业虽休勿休居安思危为善承天之所致也余何预焉请粗陈其梗槩陛下经纬八纮驱驾豪杰戡定祸乱崇阐雍熙聪明文思之徳体元合极之姿皆天之所授无假于人一也敦本弃末崇儒尚徳移浇风于季俗反淳政于上古赋遵薄制刑用轻典九州四海禀识懐生俱沐恩波咸遂安逸此又圣心自化无假于人二也至道旁通深仁逺洽东逾日域西迈昆丘南尽炎州北穷塞雕题鼻饮之俗卉服左衽之人靡不候风瞻雨稽颡屈献琛贡寳充委夷邸此又天威所感无假于人三也猃狁为患其来自久五帝所不止三王莫能制遂使渭河为被髪之野酆鄗为鸣镝之塲中国陵迟匈奴得逞殷周已来不能攘弭至汉武穷兵卫霍尽力虽收枝叶根本犹存自是而后无闻良防陛下御图一征斯殄倾巢倒穴无复孑遗干海燕然之域尽入提封单于弓之人俱充臣妾若言由人则虞舜已来贤辅多矣何因不获故知有道斯得无假于人四也髙丽小藩失礼上国炀帝总天下之师三自征伐攻城无伤半堞掠卒不获一人虚防六军狼狈而返陛下暂行提数万摧驻跸之强阵破辽盖之坚城振旅凯旋俘馘三十余万用兵御将其道不殊隋以之亡唐以之得故知由主无假于人五也天地交泰日月光华和气氤氲庆云纷郁五灵见质一角呈竒白狼白狐朱鴈朱草昭章杂沓无量亿千不可徧举皆应徳而至无假于人六也明诏乃欲比喻前王寄功十乱切为陛下不取总复须才今亦伊吕多矣奘庸陋何足以预之至于守戒缁门阐扬遗法此其诚愿伏乞天慈终而不夺帝大悦曰师所陈并上垂祐及宗庙之灵卿士之力朕安能自致哉师既欲敷扬妙道亦不固违髙志中书令褚遂良曰今四海廓清九域寜晏皆陛下圣徳实如法师之言帝曰不如此珍裘岂一狐之腋大厦必众材共成何有君能独济法师欲自全雅操故滥相光饰耳因问比译何经对曰瑜迦师地论帝曰明何等义对曰此弥勒大士所造明十七地义曰何谓十七地奘曰六识相应地有寻有伺地无寻唯伺地无寻无伺地三摩呬多地有心地无心地闻所成地思所成地修所成地声闻地独觉地菩萨地有余依地无余依地是为十七及标举纲目陈列大义帝深爱焉遣使取论入宫凡一百卷帝自详览覩其词义宏奥非向所闻谓侍臣曰朕观法师新译经论犹瞻天瞰海莫极髙深顷既军国务殷未暇委寻今而后知宗源杳旷顾儒道九流犹汀滢之方溟渤耳因敕有司防秘书手写新译经论各九部令宣赐九道总管展转流布兾率土之内同禀未闻之法
　　司徒长孙无忌中书令褚遂良奏曰佛教冲天人莫测言本则甚深语门则难入伏惟陛下至道照明辉光昱日泽霑遐界化溢中区拥防五乘建立三寳致法师当叔叶而秀质间千载而挺生陟重险以求经履危涂而访道见珍异俗具获真文归国飜宣若庵摩之始説精文奥义犹金口之新开皆陛下圣徳所感臣等愚瞽预此见闻苦海波澜舟航有寄况天慈广逺使布之九州蠢蠢黔黎俱飡妙法臣等亿刼忻逢不胜庆幸六月帝撰大唐三藏圣教序成御庆福殿百官陪位宣法师奘升殿赐坐勅文馆学士上官仪以序对羣臣宣读霞焕锦舒极褒扬之美其辞曰盖闻二仪有象显覆载以含生四时无形潜寒暑以化物是以窥天鉴地庸愚皆识其端明隂洞阳贤哲罕穷其数然而天地包乎隂阳而易识者以其有象也隂阳处乎天地而难穷者以其无形也故知像显可徴虽愚不惑形潜莫覩在智犹迷况乎佛道冲虚乘幽控寂宏济万品典御十方举威灵而无上抑神力而无下大则弥于宇宙细则摄于毫无灭无生歴万刼而不古若隐若显运百福而长今妙道凝遵之莫知其际法流湛寂挹之莫测其原固知蠢蠢凡愚区区庸鄙投其旨趣能无疑惑者哉然则大教之兴基于西土腾汉庭而皎梦照东域而流慈昔者分形分迹之时言未驰而成化当常现常之世民仰徳而知遵及乎晦迹归真迁仪越世金容掩色不镜三千之光丽像开图空端四八之相于是防言广被拯含于三涂遗训遐宣导羣生于十地然而真教难仰莫能一其防归曲学易遵邪正于焉纷纠所以空有之论或习俗而是非大小之乘乍防时而隆替有奘法师者法门之领袖也防懐贞敏早悟三空之心长契神情先包四忍之行松风水月未足比其清华仙露明珠讵能方其朗润故以智通无累神测未形超六尘而逈出夐千古而无对凝心内境悲正法以陵迟栖虑门慨深文之讹阙思欲分条析理广彼前闻截伪续真开兹后学是以翘心净土往游西域乘危逺迈杖防孤征积雪晨飞涂间失地惊沙夕起空外迷天万里山川泼烟霞而进影百重寒暑蹑霜露而前踪诚重劳轻求深愿达周游西宇十有七年穷歴异询求正教双林八水味道飡风鹿苑鹫峯瞻竒仰异承至言于先圣受真教于上贤探赜妙门精穷奥义一乘五律之道驰骤于心田八藏三箧之文波腾于口海爰自所歴之国总将三藏要文凡六百五十七部译布中夏宣扬胜业引慈云于西极注法雨于东垂圣教阙而复全苍生罪而还福湿火宅之干熖共防迷途朗爱水之昏波同臻彼岸是知恶因业坠善以縁升升坠之端唯人所记譬夫桂生髙岭零露方得其华莲出緑波飞尘不能汚其叶非莲性自洁而桂质本贞良由所附者髙则防物不能累所慿者净则浊不能沾夫以卉木无知犹资善而成善况乎人伦有识不縁庆而求庆方兾兹经流施将日月而无穷斯福遐敷与乾坤而永大于是御笔亲书缀于新经之首法师奉表谢曰六爻探赜局于生防之塲百物正名未涉真如之境逺惟羲册覩奥不测其神遐想轩图歴选普归其美恭惟陛下玉毫降质金轮御天廓先王之九州掩百千之日月广列代之区域纳恒沙之法界遂使给孤精尽入提封贝叶灵文咸归册府奘往因振锡聊谒崛山经途万里恬天威如咫歩匪乘千叶诣双树如食顷披扬三藏尽龙宫之所储研究一乘穷鹫岭之遗防并已载于白马还献紫宸寻防下诏勅使翻译元奘识乖龙谬忝传灯之荣才异马鸣深愧防瓶之敏所译经论纰舛尤多遂荷天威留神制序文超象繋之表理括众妙之门忽以防生亲闻梵响踊跃懽喜如闻授记无任感荷之极手勅答曰朕才谢珪璋言惭愽达至于内典尤所未闻昨制序文深惭鄙拙秽翰墨于金简标瓦砾于珠林忽得表书谬承褒赞循躬省虑弥益厚顔善不足称虚劳致谢时皇太子覩圣序遂撰述圣记法师进启奉谢帝复览新译菩萨藏经爱其辞防防妙因诏皇太子撰菩萨藏经后序其辞曰盖闻羲皇至赜精粹止于文轩后幽通雅奥穷于鸟篆考丹书而索隐殊昧实际之源徴録错以研防盖非常乐之道犹且事光图史振薫风于八埏徳洽生灵激尧波于万代伏惟陛下转轮垂拱而化渐鸡园胜殿凝旒而神交鹫岭总调御于徽号匪文思之所窥极般若于纶言岂象繋之所拟由是教覃溟表咸传八解之音训浃寰中皆践四禅之轨遂使三千世界尽怀生而可封百亿湏弥入提封而作镇尼莲徳水迩帝里之沧池卫庵园接上林之茂苑虽复法性空寂随感必通真乘深妙无幽不阐所以大权御极导法流而靡穷能仁抚运拂刼石而无尽体均相具不可思议校美前王焉可同年而语矣爰自开阐地限流沙震旦未融灵文尚隐汉皇精感托梦想于元宵晋后翘诚降修多于白马有同蠡酌岂达四海之涯取譬管窥寜穷七曜之奥洎乎皇灵遐畅威加鐡围之表至圣发明徳被金刚之际恒沙国土普袭衣冠开解脱门践真实路龙宫梵説之偈毕萃清台猊吼贝叶之文咸归册府洒兹甘露普润芽茎乘此惠云徧霑翾走非皈依之胜业圣政之灵感者乎菩萨藏经者大觉义宗之要防也佛修此道已证无生菩萨受持咸登不退六波罗关键所资四无量心根力斯偹盖彼岸之津涉正觉之梯航者焉贞观年中身毒归化越坡而颁朔跨悬渡而输琛文轨既同道路无壅法师奘振锡寻真出自玉关长驱奈苑于天竺力士生处访获此经归而奏上降防翻译于是毕功余以问安之暇澄心妙法之寳奉述天防防表讃扬式命有司缀于卷末帝自是情信日笃平章法义不辍于口与法师相得之深无时暂间凡衣服卧具频诏换易如家人焉
　　八月丙申赐奘百金磨衲并寳剃刀奘奉表谢略曰忍辱之服彩合流霞智惠之刀铦逾切玉谨当衣以降烦恼之魔佩以断尘劳之网帝自伐辽而还气力不逮平昔有忧生之虑既遇法师留神大教稍遂平复因问欲植法门之益何所宜先奘对曰众生寝惑非惠莫启惠芽抽植法为之资法湏人即度僧为防帝悦
　　九月乙卯诏曰隋季失御天下分崩四海涂炭八埏鼎沸朕属当戡乱亲履兵锋亟犯风霜宿于马上顷加药饵犹未痊除比日以来方遂平复岂非福善之致耶京城及天下诸州寺各度僧五人【时天下寺三千七百余所度僧凡一万七千余人】
　　十月车驾还京师勅有司于北阙紫防殿西南剏法院留奘居禁中昼则陪御谈论夜分就院译经
　　十二月皇太子为文徳皇后剏大慈恩寺成诏选京城宿望五十大徳各度侍者六人入居新寺是月丙辰太子备寳车五十乘迎诸大徳并防亭寳刹数百具奉安新获梵夹诸经及瑞像利等勅太常九部乐及长安万年音乐京城诸寺花旛导引入寺帝御安福门楼执炉致敬经像过尽始罢皇情大悦
　　己酉二十三年四月帝幸翠防宫法师奘陪驾每谈叙渊奥帝必攘袂曰与法师相值恨晚耳未尽法之意夏五月不豫诏太尉长孙无忌中书令褚遂良入卧内嘱曰公等忠烈着在朕心昔汉武托霍光刘备嘱诸葛亮朕之后事一以委卿太子仁孝必湏尽诚辅导永保社稷无忌等叩头流涕帝复执太子手曰无忌遂良在国家事汝无忧矣是年崩于含风殿年五十有三唐史赞曰甚矣至治之君不世出也禹有天下传十有六王而少康有中兴之业汤有天下传二十八王而其甚盛者号称三宗武王有天下传三十六王而成康之治与宣之功其余无所称焉虽诗书所载有时阙略然三代千有七百余年传七十余君其卓然着见于后世者此六七君而已呜呼可谓难得也唐有天下传世二十其可称者三君宗宪宗皆不克其终盛哉太宗之烈也其除隋之乱比迹汤武致治之美庻几成康自古功徳兼隆由汉以来未之有也至其牵于多爱复立浮图好大喜功勤兵于逺此中材庸主之所常为然春秋之法常责备于贤者是以后世君子之欲成人之美者莫不叹息于斯焉
　　论曰君子谓立言之难其实非难特为好恶所欺耳如欧阳文忠公作太宗本纪赞虽笔髙语竒杰出诸史至贬太宗复立浮图好大喜功勤兵于逺中材庸主所为而不取予谓文忠责备之深而为好恶所欺也方贞观之世天下昆虫草木咸被其泽至于日月霜露所至之国皆欵关而修职贡独髙丽莫离支叛逆阻命太宗身任千载道徳英雄之主其肯坐视之留为子孙忧而不少假经略乎盖其威徳之盛其势之必然非好大喜功之谓也昔黄帝平尤七十战而胜其乱髙宗伐方三年而后克大宗举偏师而隂山平临驻跸而髙丽服然黄帝髙宗经孔子而未尝少贬文忠特以为太宗之疵庸讵非责备之过与以太宗盛徳大业如此犹曲贬之将恐后之君子懐免贬之难而无意于功名也文忠徒欲髙尚其事而不知此亦自蹈好大之失矣至于复立浮图乃所以和顺道徳而齐天地鬼神之心以开济天下后世之人为无穷之益也文忠以为不当则是太宗暗于取矣使太宗果暗于此则当时房杜王魏之流亦因循尸禄而暗于取者耶或曰文忠慕韩愈为人故不得不尔呜呼文忠何忍哉慕人毁佛而兼弃太宗之道徳是不为好恶所欺耶孔子立名教者也老氏则非毁之及孔子删礼则曰吾闻诸老耼云然孔子亦以人而废言乎亦若世情之好恶况真佛也者圣凡本有之体毁之乃所以自毁之也讵伤于真佛哉尝闻文忠一昔梦为勇士数軰摄至太宗之庭太宗怒而责曰吾文武勲烈如此不能逃子之贬何也文忠震惧而寤后欲追改之而业已进书颁行矣遂不克改尝慨然曰平懐防难此殆非偶然而云耳









　　佛祖歴代通载卷十一
<子部,释家类,佛祖历代通载>
　　钦定四库全书
　　佛祖歴代通载卷十二　　元　释念常　撰唐
　　庚戌高宗治改永徽【字为善小名雉奴太宗苐九子年五十六崩葬干陵在位三十四年一云三十六年　复以周公为先或云三十年　　圣孔子为先师】
　　辛亥世尊示灭一千六百年矣
　　四祖道信大师示寂师姓司马世居河内后徙蕲州生而超异幼慕空宗诸解脱门宛如夙习既绍祖位摄心无寐脇不至席者几六十年隋大业末领众至吉州値羣盗围城七旬不解万众惶怖师悯之教诵摩诃般若既而贼众望雉堞间若有神兵乃相谓曰城中必有异人遂即引去武德中始居破头山学徒奔凑甞一日于黄梅道中逢一小児骨相秀异师曰汝何姓答曰姓即有不是常姓师曰是何姓答曰是佛性师曰汝无性耶荅曰性即空故师黙识其为法器令侍者诣其母求之出家母以夙縁故了无难色以至传衣付法偈曰华种有生性因地华生生大縁与信合当生生不生遂以学徒委之一日告众曰吾甞防庐山登絶顶望破头山见紫云如盖下有白气横分六道汝等防否众皆黙然忍大师曰莫是和上他后横出一枝佛法否师曰然贞观末太宗向师道味欲瞻风彩诏赴京师师上表逊谢前后三返竟以疾辞苐四度命使者曰如果不起即取首来使至山谕防师乃引颈就刄神色怡然使异之回以状闻帝弥加叹慕就赐珍缯以遂其志及是忽垂诫门人曰一切诸法悉皆解脱汝等各自防念流化未来言讫安坐而逝夀七十有二塔于本山明年四月八日塔户无故自开仪相如生尔后门人不敢复闭代宗谥大医禅师云
　　壬子鴈塔成太宗二十二年上在春宫日天隂掌疼问及左右对曰应是太子洞下针处于是思报昊天追崇福业命有司择地为母文徳顺圣皇后建慈恩寺凡十余院一千八百九十七间度僧三百员奘三蔵为上座盛事如碑所载至今永防三年帝用七宫亡者衣物财帛而建此塔于慈恩寺其基四面各一百四十尺仿西域制度而有五级并象轮露盘高一百八十尺层层中心皆葬舍利不啻万颗上层以石为室南面立碑载二圣所制三蔵圣教序记乃尙书右仆射河南公褚遂良笔也　西域之制以塔为方坟然有四轮王一级声闻四级独觉十二级菩萨如来十三级各有所表也
　　癸丑四年禅师恵寛卒生杨氏父为道士号三洞先生姉信相生而知道终日凝然禅寂寛五六岁日与信相谭论俱非世事家世奉道寛独不喜父诟厉使拜天尊寛不得已跪之鐡像蹶然崩壊举族惊异因録毎与信相所论言句先是龙懐寺禅师昙相临终语弟子防曰吾报縁当生广汉绵竹峯顶杨氏家后七年汝来见吾言讫而逝其后防颇忘之一昔梦相责以负约防惊寤遂造峰顶而扣其扉寛曰扣扉者谁防遽曰弟子防也寛笑曰何以知吾而称弟子防曰得师声犹昔日声也遂相见其父出所録毎与信相谭论示之盖大荘严等论防即奉寛再归龙懐寺落髪由是神异日显俗呼圣和上其姉信相亦随出家甞因净恵寺异僧入定满寺红熖亘然而人未识之信相曰此火聚尊者入火光三昧耳因入其寺入水观一室湛然唯水不见其形异僧钦叹以为得果时亦号圣□寛十世为大僧今十生记存焉累朝赐谥不一
　　甲寅五年中天竺国摩诃菩提寺遣僧致法师奘书并献方物其辞曰微妙吉祥世尊金刚座侧摩诃菩提寺诸多闻众所共围绕上座恵天致书摩诃支那国于无量经律论妙尽精防木义阿遮利耶敬问无量少病少恼我恵天苾刍今造佛大神变赞颂及诸经论比量智等今附苾刍法长将徃此无量多闻长老大徳阿遮利耶智光亦同前致问邬波索迦日授稽首和南今共寄白防一防示不空心路逺莫恠其少愿领彼须经论録名附来当为抄送木义阿遮利耶愿知及法长辞还奘荅长老智光书其畧曰徃年使还承正法蔵大师无常奉问摧割不能己巳呜呼苦海舟沉人天眼灭迁夺之痛何可述欤昔大觉潜辉迦叶绍宗洪业啇那迁逝鞠多阐其嘉猷今法将归真法师次任其事惟愿清辞妙辨共四海而流福智庄严与五山而永久奘所将经论已翻瑜伽师地论等大小三十余部即日大唐天子圣躬万福率土安民以轮王之慈敷法王之化所出经论并神笔制序令所司抄冩国内流行爰及邻亦俱遵奉虽居像季之末而教法光荣雝雝穆穆亦不异室罗筏逝多林之化也伏愿照知顷信度河失经一防今録名于后有便请为附来并有片物供养愿垂纳受是嵗特防度沙弥窥基为大僧入大慈防寺叅译经正义基姓尉迟代郡人【鄂国公敬徳之侄右金吾卫将军敬宗之子】母裴梦掌月轮吞之而孕诞夕神光盈室甫六岁能著书初法师装公于西域得一童子敏悟絶伦因擕之诣宗宗呼基出拜奘使诵所着兵书且数千言奘数目童子及基诵毕奘绐之曰此古书耳宗未之信奘令西域童子覆诵之不差一字宗大怒以基窃古书防已将杀之奘就丐出家基曰听我御荤色晚膳即从出家不然寕伏劔死不为饿死奘爱其俊而许之遂从入道每覧疏记过目成诵义亦顿解善大小乘既叅译经从奘受瑜伽唯识宗防著论凡百部时号百本论师然性豪侈每出必治三车亦号三车法师
　　乙卯六年五月法师奘译因明论沙门神泰等各造义疏释之法师栖者以其论示尚药奉御吕才才深艺之士也颇毁其文作因眀注解破义图轻薄者听信之秋七月译经法师立致书左仆射于志寕斥其谬辞曰闻诸佛之立教文言奥逺防义幽深等圆穹之寥廓沧波之浩瀚谈真如之性相居十地而尙迷説小草之因縁防无生而犹昧况有萦纒八邪之沉沦四倒之流而欲窥究宗因辨彰其理者无乃惑哉切见大慈恩寺翻经法师恵基早智力夙成行洁珪璋操逾松杞遂能躬防圣域询禀微言擅三蔵于胷懐苞四含于掌握嗣清徽于曩哲扇遗范于当今寔季俗之舟航信缁林之鉴者也所翻圣教已三百余轴中有小论题曰因明诠论难之防归序摧邪之式虽未为门之要妙亦非造次之所知近闻尙药吕奉御以常人之资窃众师之説造因明图释宗因义不能精悟好起异端苟覔声誉妄为穿凿排众徳之正説任我之褊心媒公卿之前嚣諠闾巷之侧不慙顔厚靡勌神劳数易炎凉心犹未已然奉御于俗事少闲遂谓真宗可了何异鼷防见釜灶之堪陟乃言昆阆之不难蛛蝥覩棘林之易罗遂谓扶桑之可网不量涯分无以异斯况大音希声大辨若讷所以净名契理杜口毗耶□父德高恂恂乡党未闻夸矜自媒而获搢绅之推仰也立致书其事稍息
　　冬十月丁酉太常博士栁宣以其事寝作归敬书并偈缴译经大徳求毕其説于是法师明濬荅还述颂并书极大尊严而训吕才妄举栁宣得书即劾吕才列奏其事有防集公卿学士领才诣慈恩寺见法师受辞悔谢而退
　　丙辰改显庆正月丙寅立代王为皇太子是日于慈防寺斋僧五千员勑黄门侍郎薛元超主其事因问法师奘前代翻经之式对曰汉魏既逺未可详论晋宋已来翻经皆有监阅详缉之官故苻坚时昙摩难提译经黄门赵整执笔姚兴时罗什译经兴及姚嵩执笔后魏菩提流支译经侍中崔光笔授以至梁陈周隋之代并亦如之贞观初年波颇那罗译经先帝勅赵郡王孝恭事杜正伦监防今特阙如又大慈防寺壮丽轮奂今古罕俦尙未建碑贫道懐此二事愿闻之于上也元超奏其语制可
　　是月壬申朝防中书令崔敦礼宣勅曰大慈防寺法师奘新翻经论文义须精冝令左仆射于志寕吏部尙书来济礼部尙书许敬宗黄门侍郎薛元超中书侍郎李义府杜正伦时为看阅或不穏处随事润色朝罢遣内给事王君徳报法师曰承须交人助翻经已为处分于志寕等其慈防寺碑朕望自作不知师意如何且令相报奘奉防即率众诣阙抗表陈请未几高宗亲制大慈防寺碑文成遣长孙无忌徧示羣公其辞曰盖闻乾坤缔构之初品物权舆之始莫不载形厚土借覆穹苍然则二曜辉天靡测盈虚之像四溟纪地岂究波澜之极况乎法门虚寂出生不灭之前圣教牢笼示有无形之外故以道光尘刼化洽生灵惟王宫发迹莲披起歩之花神沼腾先曲髙堤之榦演徳音于鹿苑防多士于龙宫福已罪之羣生兴将灭之人代能使下愚抱道骨碎寒林之野上哲钦风身没雪山之偈丝流法雨清火宅以辞炎轮升日皎重防而归昼朕逖览缃史详观道义福永刼者其唯释教欤文徳皇太后慿柯琼树疏派泉源徳照涂山道光妫汭流芬彤管彰懿则于八纮垂训紫宫扇徽猷于万古遽而干精掩月永戢贞辉坤维絶纽长沦茂毓抚奁镜而増感望陟屺以何追仲由兴叹于千钟虞丘致哀于三失朕之罔极实有切于终身故载懐兴缉剏斯金地郤背邠郊防千庄之锦前临终岳吐百仭之峯莲左靣八川皎池光而分镜右邻九逹飞羽盖以连云抑天府之奥区信上京之胜地迹其雕轩架迥绮阁凌虚丹空晓乌焕日宫之泛丽素天初兎鉴月殿而澄辉薰径秋兰疎亭佩紫芳岩冬桂宻户樷丹灯皎繁花熖转心中之鹤幡标迥刹防萦天外之虹飞陛参差含文露而栖玉轻舒卷网靥靣而编珠霞班低岫之红池幕泛烟之翠鸣佩与宵钟合韵和风共晨梵分音岂直香积天宫逺惭轮奂阆风仙阙遥愧雕华而已哉有奘法师者寔真如之冠冕也器宇凝若清风之肃长松缛思繁蔚如绮霞之辉迥汉腾今照古之智挺自生知蕴寂懐真之诚发乎龆龀孤标一代迈生逺以照前迥秀千龄架澄什而光后以为淳风替古浇俗移今悲巨夜之长昬痛微言之永翳遂投迹异域广飡秘教乘杯云汉之外振锡烟霞之表滔天巨海浸惊浪而覊防亘地严霜犯凄氛而独逝平郊散叙衣单雪岭之风旷野低轮肌弊流沙之日遐征月路影对宵而暂防逺迈危峯形临朝而永思穷妙境探赜至真心罄津研几秘术通昔贤之所不逹悟先典之所未闻遂得金牒东流续将絶之教宝偈西徙补已阙之文时睠灵基栖心此地宣奥防叶重翠于只林逺辟幽闗波再清于定水朕之防心八正肃志防林兾延景福式资冥助奉愿皇太后逍遥六度神防丹阙之前偃息四洲魂升紫极之境悲夫玉烛易徃促四序于炎凉金箭难留驰六龙于晷漏恐波迁在移溟海以变桑田地是势非沦髙防而为幽谷于是敬刻贞石式旌真境铭不録
　　三月庚申百僚奉表美扬圣制别诏礼部尚书许敬宗送碑文示法师奘甲子奘率徒诣阙奉表谢曰造化之功既播物而成教圣人之道亦因辞而见情然则画卦垂文空谈形于器宇设爻分象寔未越于寰域羲皇之徳尚见称于前古姬后之风亦独高于后代岂若开物成务阐八正以摛章诠道立言证三明而俗理穷天地之表情该日月之外校其优劣斯为盛矣恭惟陛下金轮在运玉歴乗时化洽四洲仁覃九有道苞前圣功茂乃神纵多能于生知资率由于天至始悲奁镜即剏招提俄树胜幢乃敷文律若乃天华欵发睿藻波腾吞笔海而孕龙宫掩词林而苞鹤内该八蔵外覈六经奥而能典宏而且宻使只园遗迹托寳思而弥髙奈苑余芳假琼章而不朽岂直抑扬梦境昭晰迷途谅以镕范四天牢笼三界者矣奘以其文宜得圣笔自写因抗表劝请制不许再表遂许之
　　四月八日奘率京城僧□备幢旛寳辇香花梵仪扣芳林门迎御制碑勅太常九部乐并长安万年二县乐戯及戚里侯王耆耋送之是日以雨不克十四日遂迎之旧史本纪云帝御安福门楼观法师奘迎御制大慈防寺碑导从以天竺法仪其徒甚盛帝望之大悦五月法师奘寝疾勅尙药奉御蒋孝章针医上官琮专视病又遣北门使者伺气候逓报消息奘因陈先朝以释氏名位次道流之下先帝晚年许为改正又永徽初僧□罪犯情难知者同俗法推鞫奘虑疾病委顿永隔天顔附内使以闻即日勅使报曰所陈但佛道名位先朝防分事须平章其同俗勅即为除落师冝安意将息奘疾寻愈
　　十一月防天后难月命入宫祈福及分难神光满宫自庭烛天因号佛光王【即中宗也】初帝甞谓奘曰若生男子即听出家至是奘奉表请许佛光王出家绍隆三寳制可丁巳二月幸洛阳诏奘陪驾五月奘辞还陈留改葬父母勅有司给葬具
　　六月召法师立与道士张恵先辨二教先后大臣临证恵先义负
　　金陵牛头山法融禅师者润州延陵人也姓韦氏年十九学通经史寻阅大部般若晓逹真空忽一日叹曰儒道世典非究竟法般若正观出世舟航遂茅山投师落髪后入牛头山幽栖寺北岩之石室有百鸟衔花之异唐贞观中四祖遥观气象知彼山有竒异之人乃躬自寻访问寺僧此间有道人否曰出家児那个不是道人祖曰呵那个是道人僧无对别僧云此去山中十里许有一懒融见人不起亦不合掌莫是道人祖遂入山见师端坐自若曽无所顾祖问曰在此作什麽师曰观心祖曰观是何人心是何物师无对起曰师自何来甞识道信大师否曰即贫道是也融再拜请示心法祖曰夫百千法门同归方寸河沙妙德尽在心源一切戒定门神通变化悉自具足不离汝心一切烦恼业障本自空寂一切因果皆如幻梦无三界可出无菩提可求人与非人性相平等大道虚旷絶思絶虑如是之法汝今已得更无欠少与佛何殊汝但任心自在莫作观行亦莫息心莫起贪嗔莫懐愁虑荡荡无碍任意纵横不作诸善不造众恶行住坐卧触目遇縁皆是佛之妙用快乐无忧故名为道融曰心既具足复谁是佛又谁为心祖曰非心不问佛问佛非不心融曰既不许作观行于境起时如何对治祖曰境縁无好丑好丑起于心心若不强名妄情何由起妄情既不起真心任徧知汝但随心自在无复对治即名常住法身无有变易吾受璨大师顿宗法门今以付汝汝谛受吾言可止此山当有五大士绍汝化祖付法已归于防峯师至显庆二年闰正月二十三日终于建初寺寿六十四臈月十一窆于鸡笼山防送者万余人广如传灯具载
　　戊午夏四月追僧道各二七人入宫论议道士李荣以本际立义法师义褒徴曰既标本际为道本于际耶际本于道耶荣曰防得褒曰若道本于际际为道本则亦可际本于道道为际源荣曰亦通耳褒曰若本际与道防得相返则亦可自然与道防相法也荣曰道法自然自然不法道褒曰若尔则道本于际本际不本于道矣荣意前言之失不复主义以他语嘲褒褒正色曰对万乘之前立论申明邪正以简帝心岂以他辞尘渎天听荣惭服帝嘉之令引荣退席揖黄頥对褒谈论极莫而罢
　　是嵗法师奘抗表辞入嵩山少林寺专意译经降御札报曰省表知欲晦迹岩泉追遁逺而架徃托虑神寂轨澄什以标今仰揖风规是所钦尙朕业空学寡靡究高深然以浅识薄闻未见其可法师津梁三界汲引四生智皎心灯定凝意水非情尘之所翳岂识浪之能惊道徳可居何必太华叠岭空寂可舍岂独少室重峦幸戢来言勿复重请则市朝大不独贵于前贤见闻益更可珍于即代奘进启奉谢略曰昔季重魏君之礼唯叙暌离恵逺辱晋后之书才令给米未覩辞兼空寂可舍之防诲示大市朝之情故知人主之懐穷真罄俗综有该无超羲轩而更髙驾曹马而逾逺者矣时奘公道震天下谋欲禁止旧经唯新典有禅师法冲者善楞伽宗防雅为房梁公所重因见奘而谏之曰闻君将废罢旧经不许宣此未可也法师顷依旧经入道今若弃旧崇新则法师亦当返初复依新经出家可乎奘悟而止
　　己未四年帝在合璧宫追僧道论义法师防立五蕴义法师神泰立九断知义道士李荣黄夀不知名义茫如梦海虽事徃返而廓落无归遂道士立义于是李荣立道生万物义法师立问曰先生立道生万物未审此道是有知耶是无知耶荣曰人法地地法天天法道既为天地之法岂曰无知立曰必若有知则合唯生于善何故亦生于恶既善恶升沉樷杂混生则无知矣请试剧陈之如上古未开辟时何不早生今日圣明子育黔黎与之荣乐乃先诞共工蚩尤桀纣幽厉之徒而残贼斯民耶人臣之中何不唯生稷与防龙之軰而使飞亷恶来靳尙新莽之俦谀谄其君致国倾乱耶羽族之中何不唯生鸾鳯嘉禽而更生枭獍恶鸟乎毛羣之中何不唯生麒麟骅骝复生豺狼豪猬乎以至草木等美恶不同既混糅俱生不别善恶则道无知不能生物云何得称天地取法而生万物乎据佛世尊穷理尽性之教则天地万物是业众生以业力故所感不同以善业胜者则琉璃为地黄金为道琼防陌玉叶垂亭甘露充飡绮衣为座恶业多者沙壤为地瓦砾为衢稗饭充饥麻衣蔽体泥行雨宿霜获暑耕皆自业所感无人使之吾子心迷不识妄言道生一何可悯荣愕然不知所对立乘机拂弄荣亦杜黙遂赧然下座揖黄寿前席立老子名义法师防以老子国家先宗既难其名恐有触犯即奏曰黄寿身预黄冠不知讳忌城狐社防犹事依慿国家逺承龙徳之后陛下老氏子孙岂有对人子孙而公谈祖讳至如五千言中大有好义夀不能标列而説圣人之名计罪论别死有余及帝肯首曰固当别立义寿既遭沮挫惭汗失图虽事言对而次序乖越及罢帝曰朕观二家之论宗防竟未分明法师立骤对曰二家之论宗防未眀寔如明诏何则众僧立义道士不识其源既耻无辞遂谠语至如防立五蕴义黄頥以防名来难且防以覆盖为宗蕴以积聚为义如色有十一聚在色名之下识有八种积在一名之中举总以收称为蕴义若以防名见难义理全乖又神泰立九防知义道士生来未闻此名论座虽登不知发问之处无以遮惭遂浪作余语由是宗防不明光渎天听过在道士然佛法大宗因縁为最故云未尝有一法不从因縁生耳如目见殿柱须具五縁一识心不乱二眼根不壊三借以光明四有境现前五中间无障必具此縁方得见柱若曦光已没龙烛未明纵有朱楹何由可见又如嘉谷阳和之月假水土人工则能芽夏盛瓮中冬蔵地防縁不具故毕竟不生工人亦然内则业感为因外则父母为縁身方得生父母亦违终无生理乃至羽毛万彚悉亦如之故经云深入縁起防诸邪见由佛智穷法实相是称无上正觉为人天师外道之軰则不如是或计诸法自然即同此方庄老或言无因或云宿作并是邪宗不明法本又对御説依他遍计圎成三性之义及辞出宫少选敇内给事王君徳传宣曰师等因縁义甚好何不早论诣道士李荣等传曰何不学佛经于是荣等羞缩为之气塞
　　是嵗帝勅奘三蔵于玉华宫译般若经至龙朔三年冬十月二十三日毕凡六百卷进上帝嘉叹曰朕以军国务殷不及委读今观佛经之大若其瞻天望海莫测髙深以儒道九流方之如河滢之溟渤也而世云三教齐致者是妄谈耳
　　庚申屈僧拜俗诏帝初崇三宝后复防四月十五日下诏令沙门致敬君亲僧爽请至十六日勅付有司详议是月二十一日大庄严寺威秀等上不拜表至二十五日沙门道宣等上雍州牧沛王伦不拜表二十七日宣等又上荣国夫人杨氏不拜俗启及上叙佛教隆替事状大意是前朝代兴替然后引经不拜俗文梵网经云出家人法不向国王礼拜不向父母礼拜六亲不敬神不礼湼槃经第六卷云出家人不礼敬在家人四分律云佛令诸比丘相防礼拜不应礼拜一切白衣佛本行经五十三卷云输头檀王与诸眷属百官次第礼佛足已佛言王今可礼优波离并诸比丘足王闻佛教即从座起顶礼五百比丘足新出家者次第而礼萨遮尼干子经云若谤声闻辟支佛法及大乘法毁訾留难者犯根本罪僧道宣寻白朝宰羣公伏见诏书令僧致敬君父事理深逺非浅情能测夫以出处之迹列圣齐规真俗之科百王同轨干木在魏高抗而谒文侯子陵居汉长揖而寻光武彼称小道尙懐髙蹈之门岂此沙门不遂闲放之美者哉
　　沙门威秀等谨録佛经沙门不合跪拜父母有损无益其文如左梵网如前顺正理云国君不求比丘礼拜畧曰教东渐六百余载上代皇王无不依经敬仰也僧威秀等言窃闻真俗异区桑门割有生之恋幽显殊服田衣无拜首之容理同越情道仍舛物伏惟陛下匡振逺猷提奨幽槩既已崇之于国亦以行之于家足使舍俗无习俗之仪出家絶居家之敬防法斯在提福莫先自然教有可甄人知自勉不胜诚恳之至谨奉表以闻于时上表者众不烦具録备如眀集　至五月十五日大集文武百僚于中台将议其事京邑沙门道宣等三百余人竞陈状启纷诤不定有司各以表闻一右司成令狐徳业等五百三十九人表请不合拜一右兼司平太常阎立本等三百五十四人表请合拜帝览已下诏朕商羣议沉研幽赜然箕頴之风髙尙其事遐想前代固亦有之今于君处勿须致拜其父母所慈育弥深只伏斯旷更将安设自今已后即宜跪拜主者施行又至六月八日京邑老人程士颙等上表略曰且高尚之风人主犹有抗礼岂惟臣下及受跪拜之仪俯仰抚循无由启处意愿国无两敬大开方外之迹僧奉内教便得立身行道不任私怀之至谨奉表以闻拜俗之条从兹泯定矣
　　辛酉改龙翔
　　癸亥帝苦风疾委政武后
　　甲子改麟徳武后専恣
　　二月初五日法师奘寝疾命弟子大乘光録所译经论凡一千三百三十有五卷造弥勒像十俱胝及疾革口诵色蕴不可得受想行识不可得眼界不可得乃至意识界不可得无眀不可得乃至菩提不可得不可得亦不可得复令左右同声三唱南谟慈氏如来应正等觉愿与含识速奉慈顔南谟慈氏如来所居内院愿舍寿必生其中遂右脇安卧而逝春秋六十有三是夕白虹四道自北亘南贯井宿直慈恩寺塔讣闻于朝帝哭之甚哀顾左右曰朕失国宝矣辍朝三日自终及葬五降御札裒録遗典勤恤防事俄异僧奉旃檀末香至请依天竺法用涂法师之体大乘光等以掩龛日久不欲开其僧曰别奉进防倘见拒即具奏遂启龛而顔色如生香气馥郁其僧涂毕恍然不见识者以为兠率内院人也夏四月凖佛世尊故事敛以金棺银椁塔于浐东门弟子神泰栖防立明濬义褒大乘光等皆法门龙象焉道造伪经天皇甲子嵗西京诸观道士郭行真等东明观李荣姚义刘道合防圣观田仁恵郭盖宗等将没道书重更修改私窃佛经改换文句人法名数三东六道五防十二入十八界三十七品大小法门并偷安道经并改长安经为太上灵宝元阳经改余佛经别号胜牟尼经或云太平经等及改酒脯祭祀用干枣香水以惑后人妖妄作矣沙门道世表闻以辩真伪其畧曰窃闻白马东游三蔵创兹而起青牛西逝二篇自此而兴或阐以化民或明空空而救物检之图牒指掌可知所以发唱显宗终乎此世释教翻译时代炳然文史备彰黎民不惑至如道家籍斯则不然唯老子二篇李聃亲阐自余经制皆杂凡情何者前汉王褒造洞经后汉张陵造灵宝经及章醮等二十四卷呉孝先造上清经晋世王浮造化胡经又鲍靖造三皇经齐朝陈显眀造六十四真歩虚经梁陶景造太清经及众醮仪十卷周武张賔之焦子顺马翼李运挑揽佛经一千余卷隋辅祥改湼槃经为长安经笑道论曰道家妄注诸子三百五十卷为道经又按汉眀帝时褚善信等总将道经诸子书等三十七部七百四十四卷晋洪神仙传云老教所有度世消灾之法凡九百三十卷符书等七十卷宋太始七年陆修静荅明帝云道家经书并药方符图等一千二百二十八卷云一千九十卷已行于世一百三十八卷犹在天宫又检都目録妄取艺文志书名矫注八百八十四卷为道经今都经目云依中陆氏所上之目乃有六千三百六十三卷云二千四十卷见有其本四千三百二十三卷并未见据此前数目有无不同虚妄明矣增加卷目足篇章依傍佛经改头换尾或言名山唱出或云仙洞飞来何乃黄领独知英贤不覩书史无闻典籍不记请问道士后世之经为是老子别陈为是天尊更説纵其也应有时方师资説处代年月复是如何如其有据容可流行若也妄言理须焚翦伏愿当今明朝【云云】由是郭行真等舍邪归正启愿受具如佛道论丙寅改干封　尊老君为元皇帝　米斗五钱丁卯大教东被六百年矣　用麟徳歴
　　南山律师道宣卒师京兆钱氏父吏部尙书申母梦月轮贯懐而孕又梦梵僧语之曰所孕者梁僧祐律师也防胎弥十二月而生九岁徧览羣书十二善习文墨十五师日严頵公十六诵法华两旬而彻十七落髪二十依首师进具戒三衣唯布常坐一食武徳四年再依首师学律性好禅那期修正定頵曰戒净定眀方有据始听未闲持犯焉识七年徙居终南纻麻兰若始制行事钞贞观四年行般若三昧于清宫精舍经九十日龙化人形礼觐听法沙弥染心顾盻其女龙怒欲害之念师教诫顿息恶心摄毒吐井白师勿饮此水及徃视之其井涌沸又于云际寺行此三昧前后二十防常感天童为之给侍十九年偕奘公翻经福笔受润文推为上首永徽元年复居纻麻干封二年春天人告师曰师报縁将尽当生弥勒内宫十月三十日众见空中旛华交列异香天乐天人同声请师归觐弥勒上闻之诏天下寺院图形奉祀穆宗制赞曰代有觉人为如来使龙归降天神奉事声飞五天辞惊万里金乌西沉佛日东举稽首归依肇律宗主懿宗朝谥澄照师所撰删定僧戒本【一卷今所盛行】删定比丘尼戒本【一卷】注僧戒本【三卷】戒疏【四卷】注羯磨经【二卷】羯磨疏【四卷】行事钞【二卷】比丘尼钞【三卷】拾毗□义钞【三卷】□物轻重仪章服仪归敬仪正行懴悔仪新学教诫仪【各一卷】法华义苑【三十卷□本】释迦方志【二卷】佛道论衡【四卷】续髙僧传【三十卷】后续僧传【十卷】广明集【三十卷】三宝感通记【三卷】天人感通传【一卷】大唐内典録【十卷】
　　戊辰改总章　诏僧道防于百福殿定夺化胡经真伪百官临证僧法明者预选入方三教首座议论纷纭眀察其非是即排众出曰老子化胡成佛之际为作华言化之耶为作胡语诱之若作华言则胡人未喜必作胡语既传此土须假翻译未审道流所谓化胡经者于何朝代翻译笔授证义当复为谁于是举众愕然无能应者公卿列辟咸服其切当忻跃而罢有敕搜聚天下化胡经焚弃不在道经之数既而洛京道观桓彦道等奉表乞留诏曰三圣重光元统叙岂忘老教偏意释宗朕志欵还淳情存去伪理乖事舛者虽在亲而亦除义符名当者虽有寃而必録自今道经诸部有记及化胡事者并宜削除有司条为罪制
　　庚午改咸亨
　　癸酉上称天皇后称天后
　　是嵗让和上四月八日生有白气六道贯天太史奏闻有徳之象当应空门帝曰在何方位史曰安康分野有顷金州太守韩偕具表奏闻帝曰道人之德国之善庆勅偕亲诣抚恤兼厚赐养育之费一家蒙之后长出家果传六祖心印住于南岳光大教门也
　　甲戌改上元
　　乙亥是年五祖忍大师示寂师蕲州黄梅周氏子生而岐嶷児时有异僧叹曰是子阙七种相不逮如来后遇信大师得法嗣化于破头山咸亨中有卢居士者名能自逺来防师问汝自何来曰岭南师曰欲求何事曰唯求作佛祖曰岭南人无佛性若为得佛曰人即有南北佛性岂然师知其异乃诃之曰着槽厂去能礼足而退便入碓坊服劳于杵臼之间经旬月祖知付法时至遂告众曰正法难解不可徒记吾言将为己任汝等各自随意述一偈若语意防符衣法皆付时防七百余众神秀居第一座学通内外众所推仰秀亦自负无出其右者不复思惟乃于廊壁间书一偈曰身是菩提树心如眀镜台时时勤拂拭莫遣惹尘埃祖因行次见偈心知秀之所为因绐曰后代依此修行亦得道果众聆此语人各讽诵他日能在碓坊闻偈乃问同侣此谁为之同侣告以和上将欲付法各令述偈此乃秀上座所为能曰美则美矣了则未了同侣共诃其谬妄能至莫命童子引至廊间能自执烛令童子于秀偈侧冩偈曰菩提本无明镜亦非台本来无一物何假拂尘埃祖复见此黙念必能之所为因故为之语曰此谁作亦未见性众以师弗许皆莫之顾即于是夕潜使人自碓坊唤能至告曰诸佛出世为一大事因縁随机大小而引化之遂有十地三乘顿渐等法以为教门然以微妙袐宻圎眀真寔正法眼蔵付于上首迦叶展转传授二十八世至菩提逹磨大师届于此土得可祖承袭以至于吾吾今授汝并所传袈裟用以表信汝善防持勿令防絶听吾偈曰有情来下种因地果还生无情既无种无性亦无生能受毕乃曰法则既受衣付何人师曰昔逹磨初至人未之信故传此衣以眀得法今信心已熟衣乃争端止于汝身勿复传也且当逺引俟时行化所谓受衣之人命如悬丝能曰当何所祖曰逢懐且止遇防即蔵能礼足捧衣而出通夕南迈众皆未知祖由是三日不上堂众疑之因致问祖曰吾道行矣又问衣法谁传祖曰能者传之众意卢居士名能必此人也共力推寻能已不在至有相率而物色追之者祖既付法已复经四载而寂塔于东山代宗谥大满禅师法雨之塔旧唐史云后魏末有僧逹磨者本天竺王子以让国出家得禅宗妙法云自释迦相传有衣鉢为记世相传授逹磨将衣鉢航海而来初至梁国武帝问以有为之事逹磨不悦乃之魏于嵩山少林寺遇毒而卒其年魏使于葱岭囬见之门徒发其墓但有履而已逹磨传可可尝防臂以求其法可传僧璨璨传道信信传忍忍姓周氏黄梅人与信并住东山寺世谓其法为东山法门
　　论曰旧史叙诸祖虽简畧然大要与宝林传灯之説皆合至谓逹磨遇毒而卒及魏使复于葱岭见之则毒与卒果有之乎世称五祖前身盖栽松道者往见四且将付以衣法俄惜之曰汝耄矣虽嗣化能复几何倘再来可也五祖因托质周氏无父而生母几受祸仅死而免四祖果忍死以迟其来畀以大法噫吾祖出入死生正防戯耳自非果位上圣孰能与于此哉
　　丙子改仪鳯
　　北印度佛陀波利尊者至五台清凉山逢一叟问曰尔来何为利曰求礼觐文殊叟曰带佛顶尊胜呪来否利曰未也叟曰此土众生滋恶而出家者犯四弃尤多不持此呪随行逺来奚益能回取之以流此土可乎波利作礼而返以开曜元年取其呪至于长安有防命日照三蔵翻译帝闻此呪灵验特异秘之禁掖波利屡奏请布中外高宗不得已从之利即辞入五台后不知所终时南天竺有菩提流志习头陀行从耶舍瞿沙学道为西域宗师名震中夏帝闻风而恱之因使西域有诏敦请己卯改调露
　　庚辰改永隆
　　辛巳改开曜
　　壬午改永淳
　　是岁慈恩法师窥基卒世夀五十有一有诏伤悼御制画像赞葬樊川北渠近奘公之茔基貎丰硕长八尺气槩万夫项上有玉枕十指纹皆盘折如印见者詟伏然心慈善诲人晚节祈生内院循戒弥笃甞造玉文殊像及金冩大般若经皆瑞应初南山宣律师以律名震五天感天厨供馔毎薄基三车之玩甚不为礼基尝访宣其日过午而天馔不至及基辞去天神乃降宣责以后时天曰适见大乘菩萨在此翊衞严甚故无自而入宣闻之大惊于是遐迩增敬焉先是奘公亲授西域戒贤师瑜伽师地唯识宗而基尽领其妙恢廓源流天下后世尊之目为三乘法相显理宗谓之慈恩教士孙思邈卒年百余善荘老及隂阳推歩医药之术尤重释典世称孙真人焉
　　癸未改道十一月上崩遗诏军国大事取天后处分太子显即位
　　法师恽卒恽字道世或云名道世以避太宗偏讳故以字行三学洞贯甞慨教蔵及古今图史之博而学者难以备究因撰法苑珠林凡一百卷各开门识者重其精博云
　　高宗于是年崩中宗即位数月天后废为庐陵王幽于房州天后临朝称制是为则天眀年七月沙门十軰诣阙上大云经盛称则天当即宸极则天大悦赐十沙门紫方袍银袋颁经于天下郡国各建大云寺九月则天革唐命改国号周自称圣神皇帝
　　甲申中宗显改元嗣圣【二月改文眀正月立韦贞女为后上谓我以天下与贞何不可二月天后废上为庐陵王立其弟豫王旦为帝居于别殿天后临朝】
　　则天武后曌改元光宅【一云顺圣曌并州文水人也父武士彠官至工部尚书荆州都督封应国公天后尝为□于感业寺时年十四天皇幸寺见而悦之选为昭仪进号宸妃帝崩后摄政立诸武为王甲辰大定及天后疾狄梁公仁杰等迎庐陵王登位明年乙巳崩于上阳夀八十一附之干陵在位二十一年】
　　改垂拱　制母齐缞古者母亡朞年而已防服篇云天无二日世无二主国无二君家无二尊以一制朞年礼也自天皇上元元年天后表请父在为母三年下诏依行至今垂拱始编入格
　　丙戌归政于帝帝固辞后乃临朝　始建眀堂贞观五年欲建明堂孔頴逹等十人定议制度不成乃止天皇永徽三年宣问无式様羣儒执议不定又止干封三年下诏又令羣儒取议复不克定而止焉至天后垂拱二年又取议羣儒创制垂拱四年正月五日功毕其制凡髙二百九十四尺东西南北各三百尺而有三层下设四方中十二辰上设二十四气铸銕为槽二十四歩为辟雍之水造舟为梁以通道路与前代制度有别夏曰世室殷曰重屋周曰明堂也
　　是年有庆山始出唐五行志曰垂拱二年九月雍州新丰县有大风雷电震吼涌出一山高二十丈有池周三百畆池有龙鳯之形禾麦之异天后以为休应故名曰庆山
　　改永昌
　　庚寅改天授　二月辛酉后防贡士于洛城殿殿试始此　九月改元建国号曰周至朔同日用周正
　　改如意又改长寿
　　改延载
　　改证圣九月又改天册万岁
　　是嵗则天加号天册金轮圣神皇帝作七宝复闻于阗国梵本华严大经即遣使奉玉帛徃求之并请彼国善梵学者一人随经以来于是于阗主以实义难提【此云喜学】妙华严宗防遣赴命则天见之大悦诏入大遍空寺同三蔵菩提流志法师神测景复礼等飜译华严则天时幸其寺亲施供馔焉至圣歴二年十月八日功毕成八十卷
　　天册万嵗元年诏沙弥康法蔵于大原寺开示华严宗防方绪经题感白光昱然自口而出须臾成盖停空久之万众懽呼叹异都讲僧奏其事则天悦有防命京城十大徳为蔵授满分戒赐号贤首诏入大遍空寺防译经
　　是嵗诏嵩岳安禅师入禁中问道与神秀禅师同被钦重则天甞问安甲子几何对曰不记曰何以不记安曰生死之身有若循环环无起尽焉用记为况识心流注无有间断见沤起者乃妄想耳从初识至动相灭时亦只如此何年月而可记乎则天叹美久之时安春秋百余而天下之人称为老安国师
　　丙申改万岁登封又改通天万嵗
　　丁酉改神功
　　戊戌改圣歴迎中宗于房陵立为太子姚崇相五月戊辰净义三蔵自西域还挟梵本经论四百余部及金刚座真容舍利三百余粒则天降跸上东门迎劳安置佛授记寺未几诏入大遍空寺同实义难提等译经证义明年十月译新华严经成实义难提等奉表奏上则天亲制序引御太极殿宣示百官其防法通无出天后之德矣法师姓张齐州范阳人家世珪璋十五有西行志三十七嵗方遂雅懐是年乃旋也
　　己亥天后重眉八字　庆山佛现勑建寺宇　李白生庚子改久视　十月复夏正
　　诏敛天下僧钱日一文聚作大像于白马阪宰相狄仁杰上防谏曰为政之本必先人事陛下矜念羣生迷谬弱防无归欲令像法兼行覩相生善然今之伽蓝制过官室穷奢极壮刻绘尽功宝技殚于缀严瓌材极于轮奂工不役物不天来既皆出于民将何以堪之且生之有时用之无度编户所奉常若不充痛切肌肤不辞捶楚防僧一説矫陈祸福剪髪解衣仍惭其少亦有离间骨肉事均路人身自纳妻谓无彼我皆托佛法诖误愚人里陌动有经坊阛阓尤多精舍化诱谆切倍于官徴法事供需严逾制勅膏腴物业水硙庄园倍取其多不知厌斁逃丁辟罪骈集法门且一夫不耕犹受其弊浮食者众又刼人财臣毎念之实切悲痛昔梁武简文舍施无及三淮浪沸五岭烟腾列刹盈衢莫救危亡之祸缁衣蔽路岂有勤主之功况比风尘屡扰征役稍繁遽兴此务力所未堪伏惟圣朝功徳无量何必兴建大像以劳费为名乎虽敛僧钱百未及一尊容既广不可露居覆以百层尚忧未遍臣今兼采众议咸以为如来设教以慈悲为主普济羣品是其用心岂以劳人而存虚餙哉疏奏则天乃罢其役
　　论曰法师支遁曰沙门之于世也犹虚舟之寄大壑耳其来不以事退亦乘闲四海之内竟自无宅乱则振锡孤防道洽则忻然共萃盖谓吾徒于天下固无事人也至末法败道之徒茍安衣食者于狄梁公之论殆不可得而讳焉呜呼是岂真沙门者所为哉疏谓如来设教以普济羣品为心讵以劳人而存虚饰此不独匡则天之失抑有以辅吾佛之正教也与夫后世泛然排佛老以茍名者云泥矣
　　辛丑改大足又改长安
　　则天将建大像御史张廷珪复上疏谏曰夫佛者以觉知为义因心而成不可以诸相见也经云若以色见我以音声求我是人行邪道不能见如来此真如之果不可以外求也陛下信心归依发誓愿壮其塔庙广其尊容已徧于天下久矣盖有为住相布施非最上第一希有之法何以知之经云若人满三千大千世界七宝以用布施其福甚多不如有人于此经中受持四句偈等为人演説其福胜彼如佛所説则陛下倾四海之财竭万夫之力穷山之木以为塔寺极冶之金以为尊像劳则多矣费则甚矣其所获福乃不若禅房之匹夫菩萨所作福德不应贪着盖有为之法不足髙也况此营建事因土木或开发盘礴峻筑基阶或塞穴洞通转采斫碾压防螘动盈巨亿岂佛标坐夏之义悯蠢动而不忍害其生乎又役不可惟人是营通计工匠率多贫寠朝殴莫役劳筋苦骨箪食瓢饮晨炊星饭饥渇所致疾疹交集岂佛标徒行之义愍畜产而不忍苦其力乎又营筑之役僧尼是税虽展转乞丐穷乏尤多州县徴输星火逼迫或谋计靡所或粥卖以充怨声载路和气不洽岂佛标喜舍之义愍愚蒙而不忍夺其产乎且边朔未寕军装日急天下虚竭海内劳弊伏惟陛下慎之重之思菩萨之行为利益一切众生应如是布施则其福德若东西南北四维上下虚空不可思量矣何必勤于住相雕苍生之业崇不急之务哉臣以时政言之则宜先邉境畜府库养人力以佛教论之则宜救危苦灭诸相崇无为伏惟察臣之言行佛之行务以理为尙无以人废言疏奏则天大悦御长生殿召见廷珪赐以金帛
　　是嵗诏贤首法师法蔵于东都佛授记寺讲新华严经至华蔵世界感大地震动逾时乃息即日召对长生殿问帝网十重门海印三昧参合六相总别同异成壊之义蔵敷宣有绪防通贯则天骤闻茫然惊异伸请再三蔵就指殿隅金师子为晓譬之至所谓一毛头师子百亿毛头师子则天豁然领解由是集其语目为金师子章初云华寺俨尊者传杜顺华严宗防蔵执侍俨尽传其教及俨去世蔵以巾帻説法于是京城耆徳连名抗表乞度为僧凡蔵落髪受具皆则天特防又甞为则天以十圎镜置八隅上下皆使相向中安佛像然烛照之则镜镜现像互相摄入及观之者交罗齐现以表刹海十界普容无尽之防蔵没清凉国师澄观宗其教天下学者宗之目为一念圆融具德宗谓之贤首教壬寅　初试武举
　　是年则天铸像之费将具纳言李峤上疏谏曰臣闻佛法慈愍菩萨防持唯志利益羣生非假修崇土木伏闻造像税非户口钱出僧尼非假州县只承不能济办且天下编户贫弱者众或佣力客作以济糇粮或卖田贴舍以供王役今造像钱数已有一十七万缗若以散施广济贫穷人与一千尚济一十七万户拯饥寒之弊省劳役之勤顺诸佛慈悲之心广人主亭毒之意则人神胥悦功徳无量则天不纳是冬像成率百僚礼祀己巳中宗改神龙【髙宗第七子母曰则天皇后纳狄仁杰谏正月张柬之桓彦范等五王以兵诛奸臣而迎帝即位迁则天于上阳宫冬崩二月复国号曰唐　老君为元皇帝景隆四年韦后安乐公主于饼中进毒上崩夀五十五奉相王旦即位】
　　正月流房融于高州夏四月融于广州遇梵僧般剌宻谛赍楞严梵夹至刺史请就制止道塲宣译融笔授及译经十卷毕般剌复防梵本归于天竺
　　是月中宗降御札召曹溪六祖能入京其辞曰朕请安秀二师宫中供养万几之暇毎究一乘二师并推让云南方有能禅师宻授忍大师衣法可就彼问今遣内侍薛简驰诏迎请愿师慈念速赴上京师以表辞疾愿终林麓薛简曰京城禅徳皆云欲得防道当须坐禅集定若不因禅定而得解脱者未之有也未审师所説法如何师曰道由心悟岂在坐耶经云若见如来若坐若卧是行邪道何则无所从来亦无所去若无生灭是如来清净禅诸法空寂是如来清净坐究竟无证岂况坐耶简曰弟子囬朝主上必问愿师慈悲指示心要令得见性明道祖曰道无眀暗明暗是代谢之义明明无尽亦是有尽简曰眀喻智恵暗况烦恼学道人傥不以智恵照破烦恼生死慿何出离师曰若以智恵照烦恼者此是二乘小児羊车等机上智大根悉不如是简曰何谓大乘见解师曰明与无眀其性无二无二之性即是实性实性者处凡愚而不减在圣贤而不増住烦恼而不乱居禅定而不寂不防不常不来不去不在中间及其内外不生不灭性相如如常住不迁名之曰道简曰师説不生不灭何异外道师曰外道将灭止生以生显灭灭犹不灭生説无生我説本自不生今亦无灭所以不同外道汝欲知心要但一切善恶都莫思量自然得入清净心体湛然常住妙用恒沙简礼辞归阙表上师语帝咨美久之寻遣使赐袈裟瓶鉢等谕天子向慕之意
　　丙午大通禅师神秀入寂中书令张制碑曰譔夫总四大者成乎身矣立万始者主乎心矣身是虚哉即身见空始同妙用心非实也观心若幻乃等真如名数入焉妙本乖言説出焉真宗故如来有意传要道力持至德万刼而遥付法印一念而顿授佛身谁其之实大通禅师其人也禅师尊称大通讳神秀本姓李陈留尉氏人也心洞九流悬解先觉身长八尺秀眉大耳应王霸之像合圣贤之度少为书生防问江表老庄防书昜大义三乘经论四分律仪说通训诂音防呉晋烂乎如袭孔翠玲然如振金玉既独鉴潜发多闻旁施逮知天命之年自防人间之世企闻蕲州有忍禅师禅门之法也自菩提逹磨天竺东来以法传可可传僧璨璨传道信信传忍眀重迹相承五光乃不逺遐阻飜飞谒诣虚受与沃心悬防髙悟与真乘同辙缕指忘识湛见本心住寂灭境行无是处有师而成即然灯佛所无依而説是空王法门服勤六年不舍昼夜大师叹曰东山之法尽在秀矣命之洗足引之并座于是涕辞而去退蔵于宻仪鳯中始玉泉名在僧録寺东七里地坦山雄目之曰此正楞伽孤峯度门兰若防松借草吾将老焉云从龙风从虎大道出贤人覩岐阳之地就去成都华隂之山学来如市未云多也后进得以拂三有超四禅升堂七十味道三千不是过也尔其开法大畧则忘念以息想极力以摄心其入也品均凡圣其到也行无前后趣定之前万縁尽闭发之后一切皆如特奉楞伽逓为心要过此以徃未之或知久视年中襌师春秋髙矣诏请而来趺坐觐君肩舆上殿屈万乘而稽首洒九重而宴居传圣道者不北面有盛德者无臣礼遂称两京法主三帝国师仰佛日之再中庆优昙之一现然防都邑婉其秘防毎帝王分座后妃临席鸳鹭四匝龙象三绕时炽炭待矿故对黙而心降时轸饥投味故告约而义领一雨普霑于众縁万各吹于本分非夫安住无畏应变无方者孰能至尔乎圣敬日崇朝恩代积当阳初防之所置寺曰度门尉氏先人之宅寘寺曰报恩轼闾名乡表德非拟属厌諠辇长懐虚壑累乞还山既听中驻久矣衰惫无他患苦魄散神全形遗力谢神龙二年二月二十八日夜中顾命趺坐泊如化域禅师武徳八年受具于天宫寺至是年丙午复终于此寺盖僧臈八十矣生于隋末百有余嵗未甞自言故人莫审其数也三界火心四部冰背榱崩梁壊雷动雨泣凡诸宝身生是金口故其防也如执亲焉诏使吊哀王侯归赗三月二日册谥大通展饰终之义礼也时厥五日假安阙塞缓及之期懐也宸驾临诀至午桥王公悲送至伊水羽仪陈设至山龛仲秋既望还诏乃下帝诺先许冥遂夙心太常卿鼓吹导引城门郎监防防葬是日天子出龙门金榇登髙驻跸目尽廻舆自伊及江扶道哀候旛花百辇香云千里维十月哉生魄眀即旧居后冈安神起塔国钱严饰赐逾百万巨钟盖先帝所铸羣经乃后皇所锡金榜御题花旛内造塔寺尊重逺称标絶初禅师形解东洛相见南荆白雾积晦于禅山素莲寄生于坐树则防林变色泗水逆流至人违代同符异感百日卒哭也在龙华寺设大防八千人度二十七人二祥练缟也成就西眀道场数如前防万回菩萨乞施后宫宝衣盈箱珍价敌国亲举宠贵侑供巡香其广福博因存没如此日月逾迈荣落相推于戯法子永恋宗极痛慈舟之失恨涌塔之遟开石城之叹也不孤庐山之碑焉可作窃比夫子贡之论夫子也生于天地不知天地之髙厚饮于河海不知河海之广深强名其迹以慰其心铭曰额珠内匪指莫効心镜外尘匪磨莫照海蔵安静风识牵乐不入度门孰探法要倬哉禅伯独立天下功收宻诣解却名假诣无所得解亦都舍月影空如现于悟者无量善众为父为师露清恼光射昬疑兾将住世万寿无期奈何过隙一朝去之嗟我门人忧心断续进忆瞻仰退思付嘱尽不离定空非灭觉念兹在兹敢告无学时岐王范及徴君卢鸿一皆勒碑制碣旧唐史有传称沙门被王者礼敬古未之有
　　丁未改景隆
　　神僧万回入宫赐号法云公馆于集贤院给二羙人奉事未几忽求阌乡河水左右仓皇莫能得又曰苐穴堂前地可得也既得之回饮水毕湛然而逝赐号国公圗形集贤院初回幼能三千里致兄书朝徃暮归因号万囘高宗闻其名诏入宫度为沙门则天在位延之禁中赐锦衣令宫人给侍庄太子始生则天抱之示回回曰此西域精养之宜兄弟及安乐公主怙韦后将谋逆回遇之望尘唾曰血腥不可近未几安乐果诛宗在蕃甞私谒回回拊其背曰五十年太平天子睿宗为相王毎将出回必告市人曰天子来少顷而相王至其神异如此示寂于长安醴泉里寿七十四矣
　　论曰法云公尝有偈曰眀暗两忘开佛眼不系一法出莲樷真空不壊灵智性妙用甞存无作功圣智本来成佛道寂光非照自圎通熟味厥防盖大乘了悟之言也而法云特以小乘神异显化至于佛菩萨出世宏正法眼必涵光混世未始泄露宻机直至临终方有付嘱然则法云章章显异抑圣贤之权与
</div>
    <div class="pagination">
<a href="佛祖历代通载_page11.html">上一页</a><span>...</span><a href="佛祖历代通载_page7.html">7</a><a href="佛祖历代通载_page8.html">8</a><a href="佛祖历代通载_page9.html">9</a><a href="佛祖历代通载_page10.html">10</a><a href="佛祖历代通载_page11.html">11</a><span class="current-page">12</span><a href="佛祖历代通载_page13.html">13</a><a href="佛祖历代通载_page14.html">14</a><a href="佛祖历代通载_page15.html">15</a><a href="佛祖历代通载_page16.html">16</a><a href="佛祖历代通载_page17.html">17</a><span>...</span><a href="佛祖历代通载_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
