<!DOCTYPE html>
<html>
 <head>
  <meta charset="utf-8"/>
  <title>
   妙法莲华经台宗会义 - 第 78 页/共 86 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   妙法莲华经台宗会义 - 第 78 页/共 86 页
  </h1>
  <div class="content">
   （丁）次释普门品
　　
　　观世音菩萨普门品第二十五
　　
　　观者。能观之智。即一心三智也。世音者。所观之境。即十法界机也。境智双举。感应合标。故名为观世音。菩萨义如前释。普者。徧也。门者。能通义也。用一实相。开十普门。无所障阂。故称普门。释此为二。初通。次别。通释又四。初列名。二次第。三解释。四料简。初列名者。一人法。二慈悲。三福慧。四真应。五药珠。六冥显。七权实。八本迹。九缘了。十智断也。二次第者。又有两意。一约观明次第。二约教明次第。约观者。欲明观行。必有其人。人必秉法。故最居初。次慈悲者。良由观音之人。观于实相普门之法。达于非人非法实相之理。了知一切众生。亦复如是。故华严云。心佛及众生。是三无差别。此理圆足。无有缺减。云何众生。理具情迷。颠倒苦恼。旣观是已。即起慈悲誓愿。拔苦与乐也。次福慧者。初人法相成。此据其信。次慈悲与拔。此明其愿。欲满此愿。必须修行。修行不出福慧。慧即般若。福即五度。互相资导。以行顺愿。事理圆足。则能与拔也。次真应者。福慧具足。契于法性。法性即实相。名为法身。法身旣显。从真起应也。次药珠者。证得真应。俱能益物。破三惑病。如药树王雨三谛宝。如如意珠王也。次冥显者。众生机感。二身应之。或冥或显。得益不同也。次权实者。得益不同。皆由二智之力。不失其宜也。次本迹者。虽巧用二智。利益一切。而优降不同。良由本迹。或本迹俱高。或本高迹下。则二智必优。若本下迹高。或本迹俱下。则二智必降也。次缘了者。上明行人发心修行。从因尅果。化他利物。深浅不同。从人法至真应。是自行次第。从药珠至本迹。是化他次第。皆是顺论。未是却讨根本。今原其性德种子。若是观智之人。悲心誓愿。智慧庄严。显出真身。皆是了因为种子。若是普门之法。慈心誓愿。福德庄严。显出应身。皆是缘因为种子也。次智断者。旣却讨其根源。乃顺论其究竟。始则起自了因。终则菩提大智。始则起自缘因。终则涅槃断德也。二约教明次第者。又有通别。通者。五时四教。各可论十。随法义立。不可深穷。且如三藏十双。揽五阴名为人谛。缘度名为法。声闻法缘。菩萨生缘。名为慈悲。声闻三学。菩萨六度。名为福慧。五分法身为真。作意神通为应。治四住病为药。雨三乘宝为珠。见闻获益为显。不见不闻为冥。称真为实。随情为权。自证为本。示现为迹。一句一偈为了。三业微善为缘。尽无生智为智。有余无余为断。声闻渐证。菩萨顿成。三藏尚备。通别可知。不暇广述也。别者。历五味以明多少不同。如乳味顿教。教名大方广佛华严。大方广是法。佛即是人。此人秉法。必具慈悲。因华即是福慧二严。严于果德。即是真应。旣能利物。必辨药珠。物得其益。必有冥显。而权。实。本。迹。缘。了。智。断。通论则有。别论则无。何以故。佛一期化物。明于顿渐。今华严顿说。渐教未彰。故不明四意也。小隔于大。如聋如瘂。覆于此权。未显其实。故无权实。未发王宫生身之迹。未发寂场法身之迹。未显久远久远久成之本。故无本迹。不言小乘本有性德缘了之因。当尅智断本具之果。故无后二意也。次酪味三藏教。但明人法慈悲福慧三义。无真应等七义。何以故。灰身灭智。那得从真起应。旣无真应。将何益物。又纵约真谛。通论有十。而菩萨三祇伏惑。亦不得论真应等也。次生酥方等教。对小明大。得有中道大乘人法。乃至冥显两益。然犹带方便调熟众生。故不得说权实等四意也。次熟酥般若教。虽已会小乘之法皆摩诃衍。犹未会小乘之人。亦带方便。故亦止有六义。未明权实等四意也。今醍醐法华教。则会小乘之人。汝实我子。我实汝父。汝等所行。是菩萨道。开权显实。开迹显本。了义决定。不相疑难。得明中道人法。乃至本迹八意。三世诸佛调熟众生大事因缘。究竟圆满。备在此经。故二万灯明。但说法华。即便息化。迦叶如来。亦复如是。若涅槃教。则为钝根弟子。于法华经未能悟入。所以郤讨源由。广说缘了。明三佛性。性德了因种子。修得即成三般若智德菩提。性德缘因种子。修得即成三解脱断德涅槃。性德非缘非了。即是正因。修得成就。则是不纵不横三点法身。故知涅槃所明。郤说八法之始。终成智断。十义具足。旣历五味以论十法次第。约四教则可解也。又华严六意。于利人成醍醐。于钝人成乳。三藏三意。于利人密去。亦成醍醐。于钝人成酪。方等六意。于利人成醍醐。于钝人成生酥。般若六意。于利人成醍醐。于钝人成熟酥。若法华八意。于钝人亦成醍醐也。二次第竟。三解释者。初释人法。人即假名众生。法即五阴实法。法是能成。人是所成。此之人法。通于凡圣。若色。受。想。行。识。是世间法揽此成生死凡人。若戒。定。慧。解脱。解脱知见。是出世法。揽此成出世圣人。故大论云。众生无上者佛是。法无上者涅槃是。然虽通凡圣。不无差别。上中下恶。即成三涂之人法。上中下善。即成三善道之人法。故有六趣阶差。若更细论。百千万品。出世人法。亦复不同。若三藏有门。观众生我人。如龟毛兔角。毕竟不可得。但有五阴之法。乃是人空法不空。谛观此法无常生灭。能伏见爱。发生暖顶等位善有漏五阴。即揽此方便之法。成似道贤人。若发真无漏戒定慧等。即揽此无漏之法。成四果圣人。若不闻法华实教任运余依灭已。灰身泯智。自谓入于无余涅槃。人法都寂。其实生在界外方便有余土中。揽彼法性色。受。想。行。识之法。成彼土假名之人。空门观五阴和合。假名为人。三假浮虚。会入空平。发生暖顶等。例如前说。余二门亦如是。若摩诃衍中明人法者。亦不言人空法不空。亦不言揽实法体成假人用。但观阴界入法。及假名人。性本自空。非灭故空。故大品云。色性如我性。我性如色性。始从初心。终于后心。常观人法俱空。此复为三。一者但观二空。发生似解。即揽如幻善有漏法。成性地如幻之人。次发真解断见思惑。即揽如幻无漏戒等。成见地等如幻之人。而根钝故。但见于空。不见不空。还与三藏同其灰断。不觉生在方便有余土中。揽彼土法。成彼土人。若根利者。旣发真已。不但见空。兼见不空。了知人法二性。不可断灭。则接入别圆也。二者了知生死人法。出世人法。名为二边。而实相法性。非人非法。非世出世。其体常住。为欲证此实相体故。先观生死人法本空。断见思惑。即揽方便五阴。成十住假名之人。次观出世人法本空。不住出世无漏道中。断尘沙惑。即揽方便五阴。成十行假名之人。次观二边人法皆空。不住二边。伏无明惑。即揽方便五阴。成十回向假名之人。次发中道真明。破无明惑。即揽实报土常住五阴之法。成十地菩萨常住假名之人也。三者了知生死人法。出世人法。一一无非真如实相。故大论云。菩萨常观涅槃行道。以观人空。即是了因种子。故论云。众生无上者佛是。佛者即觉。觉是智慧。旣觉人空。亦觉法空。故知观人空。是了因种也。以观法空。即是缘因种子。故论云。法无上者涅槃是。是以生死阴断。涅槃阴兴。如水成冰。冰还成水。大经云。因灭是色。获得常色。受。想。行。识。亦复如是。大品云。菩萨行般若时。得无等等色。得无等等受。想。行。识。当知涅槃是无上法。揽此法成无上众生。号之为佛。故知观法空是缘因种也。以观人法空。即识三种佛性。故大经云。众生佛性。不即六法。不离六法。不即者。明正因佛性。非阴非我。非阴故非法。非我故非人。非人故非了。非法故非缘。故言不即六法也。不离六法者。不离众生空而有了因。不离五阴空而有缘因。故言不离六法也。佛从初发心。观人法空。修三佛性。历六即位。成六即人法。今观世音普门。未是究竟之人法。即是分证之人法。前一番问答。是分释无上之人。称观世音。后一番问答。是分释揽无上之法。故称普门。当知人法因缘。故名观世音菩萨普门品也。二释慈悲。悲名愍伤。慈名爱念。愍故拔苦。念故与乐。然但起慈悲。心不牢固。须发宏誓。加持使坚。譬如工匠造物。节廨虽复相应。若无胶漆。则有零落。誓愿如胶。要心不退。悲心愍伤。拔于世间苦果集因。兴两誓愿。所谓众生无边誓愿度。烦恼无尽誓愿断。慈心爱念。欲与出世道因灭果之乐。兴两誓愿。所谓法门无量誓愿学。佛道无上誓愿成。但前明人法。凡圣不同。今辨慈悲。大小亦异。若三藏事六度行人。观分段生死八苦。誓度无边众生。观见思颠倒结业。誓断无尽烦恼。观此因果无常生灭。念念流动。而修对治。誓学无量法门。观于真谛无为之理。誓成无上佛道。如此慈悲。即缘有作四谛所起也。若通教行人。观生死八苦。如幻如化。众生颠倒。谓为真实。即起誓愿。度如幻众。贪恚痴等。如幻如化。众生颠倒。为之受恼。即起誓愿。断如幻惑。观即色是空。以如幻故。乃至即识是空。即贪。嗔。痴等是空。以如幻故。非灭故空。性本自空。空亦不可得。而众生不能了知即空。即起誓愿。学如幻法门。又观涅槃。设有一法过涅槃者。我亦说如幻化。而众生谓有佛道可求。计著佛想。即起誓愿。成如幻觉。觉如幻众。如此慈悲。是缘无生四谛所起也。若别教行人。观于因缘生法。假名无量。十界森罗。应须分别导利众生。那得沉空取证。观此苦果。非止一种。分段。变易。皆名为苦。即起誓愿。度九界生。无量之苦。由无量集。所谓二惑。五住。浩若尘沙。即起誓愿。度九界集。集旣无量。治亦无量。所谓三止。三观法门。即起誓愿。徧学徧行。治旣无量。灭亦无量。所谓四种涅槃。六种无为。即起誓愿。令他同证。如此慈悲。是缘无量四谛所起也。若圆教行人。观一切法实相真如。圆融法界。非违非顺。非明非闇。而无明闇故则违。违之则有苦集因果。智慧明故则顺。顺之则有道灭因果。缘此违顺因果而起宏誓。譬如磁石。不作心想。任运吸铁。慈悲亦尔。不作众生故以法想。任运拔苦与乐。故名无缘大慈大悲。菩萨从初发心。修此无缘慈悲。历六即位。邻于究竟。今前一番问答。明大悲拔苦。一心称名。即得解脱。后一番问答。明大慈与乐。现身说法。皆令得度。当知以大慈大悲因缘。故名观世音普门也。三释福慧。亦名定慧。寂照妙智。无幽不朗。如明镜高堂。福德禅定。纯厚资发。如明灯净油。亦称目足。目足两备入清凉池。池即涅槃。涅槃称为二种庄严。庄严法身。释此定慧。亦有多种。三藏以无常观理为慧。以观练熏修种种事禅为福。以定资慧。发真无漏。所证天然真理。名为法身。通教但以体法异于析法。余悉同于三藏。别教则以缘修智慧与诸禅定。助开中道法身。圆教则以实相观智为慧。实相寂定为福。共显非定非慧之理。名为实相法身。菩萨从初发心。修此不二定慧。历六即位。邻于究竟。今前问答。智光照闇。应机拔苦。是从慧庄严以得名。后问答。首楞严定。普现色身。是从福庄严以得名。当知以福慧因缘。故名观世音普门也。四释真应。真名不伪不动。应名称适根缘。若契实相不伪不动之理。即能称机适缘而应。譬如揽镜。形对影呈。此之真应。不得相离。若外道修有漏通。虽能变化。譬如瓦石。光影不现。不可名应。未破四住。未显偏真。那有中道圆真。若二乘作意神通。亦不名应。譬如图画。作意乃成。了不相似。但证偏真。出于三界。不达中道不动之理。故非圆真。从何起应。大乘不尔。得实相真。譬得明镜不须作意。法界实像。随对随应。如镜写像。与真不殊。尔乃名为真寂身应。菩萨从初发心。历六即位。邻于究竟。今前问答。明真寂不动。法界获益。是从真身得名。后问答。明随机广利。出没多端。是从应身得名。当知以真应因缘。故名观世音普门也。五释药珠。药树王疗治苦患。出柰女经。如意珠王能雨众宝。广出诸经。三藏通别亦各得明治病雨宝。而所治不徧。所雨不普。今约圆教明之。如华严云。有上药树。其根深入。枝叶四布。根茎枝叶。皆能愈病。见闻嗅触。无不得益。菩萨亦尔。大悲熏身。形声利物。名大药王身。又如如意珠王。能雨大千珍宝。随意无尽。菩萨亦尔。大慈熏身。与众生乐。名如意珠王身。此亦约六即判位。今前问答。徧救种种幽厄苦难。从药王身得名。后问答。称适所求。雨大法雨。皆令得度。从如意珠王身得名。当知以二身因缘。故名观世音普门也。六释冥显两益。冥是冥密。显是显露。大圣恒以二益利安一切。而众生及与下地。日用不知。譬如日月照世。盲虽不见。实荷深恩。乃至同是一位。而下品不知上品神力所作。以不知故。名为冥益。又圣人之益。虽不可知。若圣欲使知。虽蜫虫等亦能知之。以使知故。名为显益。此亦约六即判位。今前问答。不见形声。密荷深祐。即是冥益。后问答。覩所现身。闻所说法。即是显益。当知以冥显因缘。故名观世音普门也。七释权实。权是暂用。实非暂用。略言权实。共有三种。一自行权实。中观为实。二观为权。二化他权实。他人根性不同。或说权为实。或说实为权。不可判定。但约他意以明权实耳。三自行化他合明权实。自行有权有实。皆束为实。化他亦有权有实。总束为权。用此三意。广历四教。复就自行权实。以判六即。如玄义及方便品所明。可以意得。今前问答。从自他合明之实智益物。后问答。从自他合明之权智益物。当知以权实因缘。故名观世音普门也。八释本迹。本名实得。迹名应现。自有本高迹下。本下迹高等四句。事非一概。亦约六即判位。今前问答。不可见闻。但获冥祐。是从本地得名。后问答。应现殊形。说法度脱。是从迹地得名。当知以本迹因缘。故名观世音普门也。九释缘了。了是显发。缘是资助。资助于了。显发法身。了者即是般若。亦名慧行。亦名正道。亦名智慧庄严。缘者即是解脱。亦名行行。亦名助道。亦名福德庄严。大论云。一人能耘。一人能种。种譬缘因。耘譬了因。通论四教皆具缘了二义。今正明圆教二种庄严之因。佛具二种庄严之果。原此因果。根本即是性德缘了。此之性德。本自有之。非适今也。大经云。一切诸法。本性自空。亦由菩萨修习空故。见诸法空。此即了因种子。本自有之。又云。一切众生。皆有初地味禅。思益云。一切众生。即灭尽定。此即缘因种子。本自有之。依此法尔本有缘了种子。方便修习。渐渐增长。从于毫末。得成合抱大树。所谓摩诃般若。首楞严定。此一科不论六即。但论根本性德。今前问答。从了种受名。后问答。从缘种受名。当知以了因缘因因缘。故名观世音普门也。十释智断。通途为语。则智即有为功德满。亦名菩提。断即无为功德满。亦名涅槃。言有为功德者。即是因时智慧。有照用修成之义。故称有为。因虽无常。而果是常。将因名果。故言有为功德满也。言无为功德者。若小乘。但取烦恼灭无以为断德。则是但离虚妄。名为解脱。其实未得一切解脱。乃无体之断德也。大乘是有体之断。不取灭无以为断德。但取随所调伏众生之处。恶不能染。纵任自在。无有累缚。名为断德。指此名无为功德。故净名云。不断痴爱。起诸明脱。又云。于诸见不动。而修三十七品。爱见为侍者。亦名如来种。乃至五无间。皆生解脱相。无所染碍。名为一切解脱。即是断德无为也。寂而常照。即智德也。小乘灰身灭智。旣无其身。将何入生死而论调伏无碍无染。旣无其智。何所照寂。大乘智断圆极。故法身显著。即是三种佛性义圆也。法身满足。即是非因非果正因满足。故曰。隐名如来藏。显名法身。虽非是因。而名为正因。虽非是果。而名为法身。大经云。非因非果。名为佛性。即是此正因佛性也。又云。是因非果。名为佛性。此据性德缘了。皆名为因也。又云。是果非因。名为佛性。此据修得缘了皆满。了满转名般若。亦名大菩提果。缘满转名解脱。亦名大涅槃果果。皆称为果也。佛性通于因果。不纵不横。性德时三因。不纵不横。果满时名三德。亦不纵不横。故普贤观云。大乘因者。诸法实相。大乘果者。亦诸法实相。智德旣满。湛然常照。随机即应。一时解脱。断德旣满。处处调伏。现形说法。皆令得度。今前问答。从智德分满受名。后问答。从断德分满受名。当知以智断因缘。故名观世音普门也。三解释竟。四料简者。一料简人法。问。若人对观音。法对普门者。则方等有普门法王子。标于人名。此义云何。答。此有二义。一者人非法。法非人。二者人即法。法即人。若约华严自有二意。一者不次第意。人即实相。实相即人。人法不二也。二者次第意。地前生死行人。未是实相之法。此法亦非彼人也。若约三藏有门。明无假人。但有实法。此法非人。空门明揽实法以成假人。亦人法两异。纵令不离人论法。不离法论人。俗有真无。亦界内二谛意耳。非中道之人法也。若约方等对小明大论人法者。小同三藏。大同华严。般若。涅槃亦尔。今方等中明普门法王子。即大乘意。与此经同。此经普门是法。何得有法无人。方等普门是人。何得有人无法。但人法互举耳。二料简慈悲。问。若大悲拔苦。苦除即是得乐。若大慈与乐。乐至即是拔苦。何意两分。答。通论如此。别则不然。譬如拔罪于狱。未施五尘。身虽免痛。根情未娱。不名与乐。又如施五尘于狱中。五情虽悦。不名拔苦。为从别义。各显一边。故别说之。复次外道修四无量。自证禅定。作想虚运。彼无实益。不能令他拔苦得乐。虽自获定。虚妄世法。报尽还堕。不免于苦。自他俱无利益。二乘修四无量。但自拔分段苦。未免变易。非究竟乐。亦不益他。菩萨不尔。非凡夫行。非贤圣行。非凡夫者。不同自受禅乐。非贤圣者。不同自拔于苦。不同自受乐故。即与他乐。不同自拔苦故。即拔他苦。亦是即拔苦即与乐。即与乐即拔苦。但分别说之。前明拔苦。后明与乐耳。又但论慈悲不论喜舍者。四无量心。名虽有四。义但有三。大经云。忧毕叉。忧毕叉名舍。即是两舍。慈悲非悲不二之意。不二而二。即是慈悲。喜者从乐生喜。初愿与乐。众生苦重。不能得乐。则无可喜。旣拔苦竟。即能得乐。遂其初愿。是故喜也。三料简福慧。问。何故观音对慧。称之而拔苦。普门对福。见之而得乐。答。慧是光明。正治闇惑。惑是生死苦恼。欲治闇惑之苦。岂不用智慧之光。故称智慧人名。即拔苦也。法是法门。门名能通。通至涅槃安乐之处。初习此法。是得乐因。后证此法。是得乐果。故对普门法而明与乐也。然自有智慧是福德。福德是智慧。自有智慧非福德。福德非智慧。大小乘皆备四句。小乘四句者。如六度菩萨修般若。分阎浮提为七分。此是世智。不能断惑。犹属福德所摄。是第一句。即名此福是智。以息诤故。是第二句。如饿阿罗汉。以能断惑。名为智慧。而非福德即第三句。如白象王。有大受用。名为福德。非出世智。亦非世智。不名智慧。即第四句也。大乘四句者。别教地前三十心。行行名福德。慧行名智慧。此慧不能破无明。还属福德所摄。即第一句。此福亦能治取相惑。亦可名为智慧。即第二句。若地上皆名智慧。不名福德。即第三句。若地前皆名福德。不名智慧。即第四句也。今圆教所明。福即是慧。慧即是福。福慧不二。故大论云。如是尊妙人。则能见般若。此慧那得无定。又云。健相三昧。能破强敌。此定那得无慧。不二而二。故分别说之耳。四料简真应。亦有四句。非真非应。应而非真。真而非应。亦真亦应。一非真非应。就理可解。又凡夫不见理。故非真。无用。故非应。二应而非真者。外道修得五通。同他施化。亦得名应。而不见谛。不得名真。三真而非应者。二乘断结见谛。亦得名真。灰身灭智。不能起应。四亦真亦应者。此则别显中道为真。即真论用为应。真应不二。不二而二。故依文互举。一往言之。前番问答。明真身恒益。后番问答。明应身间益。然恒间亦不相离。如二鸟双游。故尽理而言。则真身亦恒亦不恒。应身亦间亦不间也。五料简药珠。药有差病拔苦之功。亦有全身增命致宝之用。如意珠王非但雨宝。亦能除病。大施太子入海得珠。还治父母之眼。大品云。若人眼痛。珠著身上。病即除愈。故知通具二义。今亦别据一边说耳。六料简冥显两益。共有三十六句。如玄义。七料简权实。亦具四句。或因实智。解脱于权。七难销除。二求愿满是也。或因实智。解脱于实。三毒皆离是也。或因权智。得度于实。三十三身得度是也。或因权智。得度于权。怖畏急难之中能得无畏是也。或二俱度脱。或二俱不度不脱。今依文互出一边。前文脱权。后文度实耳。八料简本迹。通论本迹。俱能与拔。故寿量品云。闻佛寿无量。得无量无漏。清净之果报。即是从本得乐。请观音经云。或游戏地狱。大悲代受苦。即是从迹拔苦。但众生不达本源。所以流转苦恼。若识本理。即于苦得解脱。不见迹化。不能三业种福。若遇形声。即为致乐之因。故亦一往说之。然非本无以垂迹。非迹无以显本。则是二而不二。问。本迹与真应何异。答。真应就一世横辨。本迹就三世竖论也。九料简缘了。问。缘了旣有性德善。亦有性德恶否。答。具。问。阐提与佛。断何等善恶。答。阐提断修善尽。但性善在。佛断修恶尽。但性恶在。问。性德善恶。何不可断。答。性之善恶。但是善恶法门。性不可改。历三世无谁能毁。亦复不可断坏。譬如魔虽烧经。何能令善法门断尽。假令佛烧恶谱。亦不能令恶法断尽。如秦焚典坑儒。岂能令善恶断尽耶。问。阐提不断性善。还能令修善起。佛旣不断性恶。亦还令修恶起耶。答。阐提旣不达性善。由不达故。还为善所染。所以修善得起。广治诸恶。佛虽不断性恶。以达恶故。于恶自在。故不为恶所染。永无修恶。复能自在广用诸恶法门。化度众生。终日用之。终日不染。不染故不起。那得以阐提为例。设使阐提能达此善恶者。则不复名一阐提也。十料简智断。此是一法异名。不得相离。如人被缚。运力得脱。运力名智。释然系外名断。运力属心。故名智慧庄严。释然系外属身。故名福德庄严。今经言说不得一时。故互举智断。若深得此十义意者。解一千从。广释观世音普门。义则不可尽也。初通释竟。次别释为二。先释观世音。次释普门。先释观世音者。以何因缘名观世音。通释如前。别则以境智因缘。故名观世音也。境智有二。一思议境智。二不思议境智。一思议境智又二。一约理外。二约理内。理外境智。共有四句。一天然境智。二相待境智。三因缘境智。四绝待境智。天然境智者。境自是境。其性常尔。智自是智。性亦常尔。非佛天人所作。故名天然。即诸法自生句也。相待境智者。境不自境。待智故境。智不自智。待境故智。故名相待。即诸法他生句也。因缘境智者。非但由境故境。亦非但由智故境。以境因智缘故而有其境。非但由智故智。亦非但由境故智。以智因境缘故而有其智。故名因缘。即诸法共生句也。绝待境智者。非由境故境。非由智故境。非由境智因缘和合故境。名绝待境。非由智故智。非由境故智。非由智境因缘和合故智。名绝待智。即诸法无因生句也。今当次第破之。若境自是境者。不应为智所照。若智自是智者。不应得照于境。今旣境为智照。则境不自境。智能照境。则智不自智。云何妄计为天然耶。若待智故境者。境从智生。境应名智。何得名境。如人秖应生人。不应生木石等。又若境从智生。则无智时。亦应无境。又若境从智生。则智复从何生。待境故智。亦如是破。云何妄计为相待耶。若境因智缘故境者。为境中有境。故藉智缘。为境中无境。而藉智缘。为智中有境。而藉境因。为智中无境。而藉境因。若境中有境。则不须藉智方有。若智中有境。则不须藉境方有。又设各有而仍相藉。则一时应有二境。若境中无境。则虽藉智。亦不应有。若智中无境。则虽藉境。亦不应有。譬如一沙无油。虽合多沙。亦不出油。一盲不见。虽合多盲。亦不能见也。智因境缘故智。亦如是破。云何妄计为因缘耶。若非由境故境等者。从因缘尚不可得。况无因缘而可名境。智亦如是。一往谓绝。理而穷之。不成绝待。以其谓有无因缘之境故。以其谓有无因缘之智故。云何妄计为绝待耶。此等并是心行理外。妄想推计。戏论分别。终无实义。故中论云。诸法不自生。亦不从他生。不共不无因。是故知无生。那得如前四种计执。随执一种。自谓是实。谓余是妄。见爱生著。迷于四谛。八十八使。浩然无涯。方招苦果。流转不息。虽傍经论。引证文言。如虫蚀木。偶尔成字。实不能解是字非字。以不解故。从于境智而起见执。如服甘露。伤命早夭。故名理外境智。为龙树之所破。今不取此为境智以释观世音也。理内思议境智者。亦复作上四门。然名字虽同。而观智湻熟。不生执见。毕故不造新。成方便道。发生暖顶。乃至一十六心眼智明觉。豁然得悟。破诸见惑。与理相应。譬如盲人。金錍抉膜。灼然不谬。此之真观。名之为智。所照之理。名之为境。以发无漏。故称理内境智。虽见此理。终是作意入真。故名思议境智。今明观世音。亦不从此境智因缘得名也。二不思议境智者。境智虽非自。他。共。无因等。而以四悉檀赴缘假名字说。或说境自是境。智自是智。令他欢喜生善灭恶入理。或说由智故境。由境故智。或说因缘境智。或说绝待境智。令得四益。亦复如是。若无四悉檀益。诸佛如来不空说法。虽作四说。无四性执。无执故无见爱。众生闻者。如良马见鞭影。即能破惑入道。故名为智。此智所照。名之为境。若以智照境。入空取证。成真谛理内思议境智。如前所说。若不以空为证。知此境智。但有名字。名为境智。是字不在内外中间。是字不住。亦不不住。是字无所有故。虽作四句明境智。实不分别四句境智。虽作四句闻境智。实不得四句境智。虽体达四句境智。实不作四句思量境智。言语道断。心行处灭。不可四句思惟图度。故名不思议境智。金光明云。不思议智。照不思议境。此如玄义境妙。智妙中广说。今言观者。即是不思议智。言世音者。即是不思议境。若从文便。宜先释智。次释境。若从义便。须先明世音境。次论观智。世者有三。一五阴世间。二众生世间。三国土世间。旣有实法。即有假人。假实正成。即有依报。故名三种世间也。世是隔别之义。即十法界之世。亦是十种五阴。十种假名。十种依报隔别不同。故名为世。间是间差之义。三十种世。差别不相谬乱。故名为间。言十法界者。各各有因。各各有果。故名为法。各各有界畔分齐。故名为界。今就一法界。复有十法。所谓如是相。性。体。力。作。因。缘。果。报。本末究竟等。十界即有百法。十界相互。即有千法。如是千法。皆是因缘生法。六道是惑因缘法。四圣是解因缘法。故大经云。无漏亦有因缘。因灭无明。则得炽然三菩提灯。是诸因缘生法。当体即是三谛。故中论云。因缘所生法。我说即是空。亦名为假名。亦名中道义。故明十种法界。三十种世间。即是所观境也。此境复为二。所谓自他。他者。谓众生及佛。自者。即心而具。如华严云。心如工画师。造种种五阴。一切诸世间。莫不由心造。又云。如心佛亦尔。如佛众生然。心佛及众生。是三无差别。是故随举一念心。即具三十世间三千性相。随举一佛法。亦即具三十世间三千性相。随举一众生法。亦即具三十世间三千性相。当知若自若他。一一无非三谛不思议妙境也。音者。即十法界口业之机。界旣不同。音亦有异。发音成声。即备三业。以此三业而为机感也。结此世音之境。即应为六。一结十法界是因缘境。二结为四谛境。三结为三谛境。四结为二谛境。五结为一实谛境。六结为无谛境。具如玄义广明。次明观智者。傍境明智。则有五番论观。若就因缘。论四种观。若就四谛。亦四种观。若就三谛。有二种观。若就二谛。有七种观。若就一实谛。唯一种观。若无谛则无观。此亦具如玄义广明。今且约十界以明二种三谛。一通。二别。通论者。十界皆是因缘生法。一一无不即空。即假。即中。空是真谛。假是俗谛。中是中道第一义谛。别论者。六凡界是因缘生法。二乘界是空。菩萨界是假。佛界是中。境谛旣有通别二意。对境明观。亦为二意。一次第三观。二一心三观。次第者。如璎珞云。从假入空。名二谛观。从空入假。名平等观。二观为方便。得入中道第一义观。此之三观。即大品所明三智。一一切智。二道种智。三一切种智。通论。则观智但是一法异名。别论。则因时名观。果时名智也。大经明十二因缘。有四种观。谓下智。中智。上智。上上智。析空为下。即藏教。体空为中。即通教。从空入假为上。即别教。中道正观为上上。即圆教。当知析。体二观。皆是一切智摄。若以三智。四观。对五眼者。肉眼。天眼照粗细事。皆是世智。悉为诸观境本。慧眼对空观一切智。法眼对假观道种智。佛眼对中观一切种智也。中论偈因缘所生法句。为观智之本。后三句如次对三智。若对四教。则初一句。即对藏教。后三句。如次对通别圆。所以对四教者。若无教。即无观。禀教修观。得成于智。所以须明教也。教必有主。主即是佛。或可一佛说四教。或可示四相明四佛。旣四教有四佛。即应有四补处菩萨。辅佛宏此四教。若言诸法寂灭相。不可以言宣。则生生尚不可说。何况生不生等。若言有因缘故亦可得说。非但生生可说。乃至不生不生亦可得说。以佛教门。出生死苦。不得一向执无说也。三藏教补处者。百劫种相好因。伏惑未断。仅可　声闻忍位。但以六度行成。誓愿将满。慈悲熏于众生。亦能拔苦与乐。即是约因缘生法世智。观于六道世间之音。名观世音也。通教补处者。观真断结。不住于空。从空出假。道观双流。游戏神通。净佛国土。即是用体空一切智。观于六道世间之音。名观世音也。别教补处者。十住断见思惑。成一切智。十行四教四门观假。断尘沙惑。成道种智。十回向习中观。伏无明。初地断一分无明。分成一切种智。十地后心。无明将尽。灌顶受职。大慈大悲。普熏法界。随有机感。皆能与拔。即是用次第三智。观于十法界世间之音。名观世音也。圆教补处者。从初发心。正观中道。了知十界众生。三千性相。如镜中像。如水中月。不在内。不在外。不可谓有。不可谓无。毕竟非实。而三谛之理。宛然具足。无前无后。在一心中。即一而论三。即三而论一。观智旣尔。谛理亦然。一谛即三谛。三谛即一谛。即于初心。具观三谛一切佛法。无缘慈悲。于一心中。具修万行诸波罗蜜。入十信位。已能长别三界苦轮。四住先落。六根清净。名为似解。进入十住初心。即破无明。开发实相。得如来一身无量身。湛然应一切。圆具三智。从胜受名。但名一切种智。圆具五眼。从胜受名。但名佛眼。故云开佛知见。初住功德。已不可尽。况十住。十行。十向。十地。况等觉耶。若能如是解者。名为圆教人法。约无作四谛。起无缘慈悲。修不二定慧。成真应二身。真徧法界。药珠普应一切。横竖逗机。冥显两益。以无缺宝藏金刚般若。拔二种生死微细诸苦。以首楞严法界健相。与三点涅槃大自在乐。是名不思议一心三智。观于不思议十法界一境三谛之音。名为观世音也。问。旣观众生非有非无。云何行于慈悲。答。若不明中道。则不识非权非实。若不识非权非实。则亦无权无实。若无权无实。则无四番因果。若明中道。则权实双照。若双照权实。则有三种权四谛世出世因果。亦有一实无作四谛世出世因果。宛然具足。在于一念心中。所以者何。以实相慧。觉了诸法非空非有。是名佛宝。所觉法性之理。三谛具足。即是法宝。如此觉慧。与理事和合。名为僧宝。事和即有前三教贤圣僧。理和即有圆教四十二贤圣僧。故大经以月光增减。喻智断二德。前十五日。喻智光渐增。即是智德。后十五日。喻邪光渐减。即是断德。月体本无偏圆。光相不无盈昃。体无偏圆。以喻实相。光有盈昃。以喻智断。智光增者。即诸法不生而般若生。断光减者。即诸法不灭而烦恼灭。如是增减。日日有之。如是智断。地地皆具。若十五日。体圆光足。则月不更圆。光不更盛。此喻中道理极。菩提智满。故云。不生不生名大涅槃。若三十日。体尽光灭。究竟无余。此喻无明已遣。邪倒永除。无惑可断。故云。不灭不灭。名大涅槃。如此明僧宝智断。皆约中道一实相法。一切因果无所破失也。若不明中道非空非假。但计断常等。即破生灭四谛世出世因果。破三藏教三宝。若但说无常生灭。即破无生四谛通教三宝。若但说体法不生不灭真谛。即破无量四谛别教三宝。若但说次第显于非空非有。亦破圆教无作四谛一体三宝。传传相望。前所破失者多。后所破失者少。若得今圆教意。即一切无所破失也。问。若圆修实相。则一法三谛。一心三观。具足诸法。亦应一教四诠。但明圆教即足。何用四教如前分别耶。答。若一教圆诠一切诸法。赴利根人。若四教差别。逗钝根人。苟不假渐次分别。则圆顿何由可解。用别显圆。所以先明四教。例如欲显一心三观。先明次第三观也。虽说种种道。其实为一乘。若有众生不信受者。当于如来余深法中示教利喜。余法即前三教。旣入佛慧。方便自息。故云。惟此一事实。余二则非真。故知但一圆顿之教。一切种智。中道正观。唯此为实观世音。余皆方便说也。本迹者。千手眼大悲经云。此菩萨不可思议威神之力。于过去无量劫前。已作佛竟。号正法明如来。大悲愿力。安乐众生。现作菩萨。又观音三昧经云。先已成佛。号正法明如来。释迦为彼佛作苦行弟子。悲华经云。过去宝藏佛时。转轮王第一太子。三月供佛及比丘僧。发菩提心。若有众生。受三涂等一切苦恼。若能念我。称我名字。为我天眼。天耳闻见。不免苦者。我终不成无上菩提。宝藏佛言。汝观一切众生。欲断众苦。故今字汝为观世音。大佛顶首楞严经云。我念往昔无量无数恒河沙劫。有佛出世。名观世音。我于彼佛发菩提心。彼佛教我从闻。思。修入三摩地。初于闻中。入流亡所。乃至忽然超越世出世间。获二殊胜。一者上合十方诸佛。与佛如来同一慈力。二者下合十方一切众生。与诸众生同一悲仰。得成三十二应。十四无畏。四不思议无作妙德。彼佛叹我善得圆通法门。于大会中。授记我为观世音号。由我观听十方圆明。故观音名。徧十方界。观世音。得大势二菩萨受记经云。次阿弥陀后。当成正觉。名普光功德山王如来。如此本迹。难可测知也。观心释者。观心因缘所生。是三藏观世音。观心即空。是通教观世音。观心即假。是别教观世音。观心即中。是圆教观世音。又秖此现前一念介尔之心。纵令昬迷倒惑。而能缘之见分。当体无非一心三观。所缘之相分。当体无非一境三谛。虽复当体全是妙智妙境。境智不二。而众生日用不知。枉受轮回。虽复轮回。性德无减。是理即圆观世音。若闻而能解。不于心外别问佛法及众生法。是名字即观世音。若如所解而修止观。圆伏五住。是观行即观世音。若止观力强。粗垢先落。净于六根。是相似即观世音。若发中道真无漏解。开示悟入佛之知见。是分证即观世音。若圆满菩提。归无所得。三千实相。究尽明了。是究竟即观世音也。次释普门者。复有二。一通途明门。二约十义解释。一通途中。复有四意。一略列门名。而示门相。三明权实。四明普不普。一列门名者。如世间门。通至贵贱居室之处。凡鄙以十恶五逆为门。通至三涂。清升以五戒。十善。四禅。四定为门。通至人天。外道以断常为门。通至惑苦。爱以四倒为门。见以四句为门。善恶虽殊。束而为言。俱是有漏世间之门。通至生死也。若就佛法轮门。亦复众多。三藏四门通有余无余涅槃。通教四门。近通化城。远通常住。别教四门。渐通常住。圆教四门。顿通常住。此则四四十六教门。又有十六观门。合有三十二门。皆是能通之义。具如玄义所明。二示门相者。三藏四门。谓阿毗昙是有门。成实论是空门。昆勒是亦有亦空门。车匿是非空非有门。一一广明行法。判贤圣位。由门通理也。通教四门。谓如幻之有。如幻之空。亦有亦空。非有非空。亦一一作行相。判贤圣位。由门通理也。别教四门。谓观佛性如闇室瓶盆。即是有门。观佛性如空。迦毗罗城空。即是无门。观佛性如石中金。福人得宝。罪人见石。是亦有亦无门。观佛性离二边。即中道非有非无门。一一作行相判位。由门通理也。圆教四门。名不异别。但一门即三门。三门即一门。不一不四。无历别之殊。圆融不四之四。一一判不思议行位之相。亦由门通理也。三明权实者。藏通二教。若教若观。共十六门。能通所通。并皆是权。别教教观八门。能通是权。所通是实。圆教教观八门。能通所通皆实也。四明普不普者。凡夫外道见爱等门。尚不能通出三界。何况普耶。藏通二教。但通化城。亦复非普。别教渐通。亦非普义。唯圆教教观。实相法门。能徧十法界千性相三谛。一时圆通。圆通中道。双照二谛。故称为普门也。一通途明门竟。二约十义解释者。至理非数。赴缘利物。或作一二之名。或至无量。广略宜然。今且处中略明十义。一慈悲普。二宏誓普。三修行普。四断惑普。五入法门普。六神通普。七方便普。八说法普。九供养诸佛普。十成就众生普。上通涂普门。已约法竟。此十普门。皆约修行福德庄严。前五是自行。次三是化他。后二是结前两意。自行中。前四是修因。第五是明果。修因又二。初二是愿。三四是行。总生起者。菩萨见一切苦恼众生。起大慈悲。此心虽不即是菩提心。能发生菩提心。譬如地水虽非种子。能令芽生。今因大悲起菩提心。亦复如是。次誓愿者。若但慈悲。每多退堕。故云。鱼子庵罗华。菩萨初发心。三事因中多。及其成就少。以不定故。须起誓愿要期制持此心。令菩提坚固。次修行者。若但发愿。于他未益。如无财力权谋。不能拔难。菩萨亦尔。须福德财。神通力。智慧谋。乃可化导。故须修行以填愿。即方便道也。次断惑者。无碍道也。次入法门者。解脱道也。此自行次第也。次神通等者。若欲化他。须示三轮。神通是身轮。方便是意轮。说法是口轮。先以定动。后以慧拔。此化他次第也。次供养诸佛。是结自行。随顺修行。是名真法供养。诸供养中为最。故大经云。汝随我语。即供养佛。禀教而行。是结自行也。成就众生。是结化他。菩萨入诸法门。净佛国土。皆为饶益一切众生故也。解释者。始从人天。乃至上地。皆有慈悲。此语乃通。不出众生缘。法缘。无缘。若约次第三慈。则缘众生时。众生差别假名不同。因果苦乐有异。尚不得入法缘慈。何得称普。若法缘慈。则无人。无我。无众生。从假以入空。尚不得诸假名。何况是普。若无缘慈者。不缘二十五有假名。不缘二乘涅槃之法。虽无所缘。而能双照空假。约此起慈。名无缘慈。心通三谛。称之为普也。若约一心圆妙三慈则不然。且如众生缘慈悲。若观一法界众生假名。可不名普。今观十法界众生假名。一一法界。各有十法界相。性。本末究竟等。十法界交互。即有百界千如。宛然具足。在一念心。譬如人面。备休否相。庸人不知。相师善识。众生一心。具足百界千如性相。亦复如是。凡夫颠倒。理具情迷。圣人觉识。如彼相师。知此千种性相。皆是因缘生法。若恶因缘生法。即是苦相性乃至苦本末。旣未解脱。故观此苦而起大悲。若善因缘生法。即有乐相性乃至乐本末。旣未证得。故观此而起大慈。具如玄义广释十界相性等也。菩萨深观十法界众生千种性相。具在一心。远讨根源。照其性德之恶。性德之善。尚自泠然。何况不照修得善恶耶。如见雪山。亦有药王。亦有毒草。以观性德恶毒。恻怆怜悯。起大悲心。欲拔其苦。以观性德善乐。爱念欢喜。起大慈心。欲与其乐。此十法界。收一切众生罄无不尽。缘此众生假名而修慈悲。岂非众生缘慈悲普耶。问。地狱界重苦未拔。云何与乐。答。众生入地狱时。多起三念。菩萨乘机。即与乐因。故言与乐也。又菩萨能大悲代受苦。令其休息。余九苦轻。与乐义可解。次明法缘慈悲普者。观十法界性相。一切善恶悉皆虚空。十法界假名。假名皆空。十法界色受想行识。色受想行识皆空。十法界处所。处所皆空。无我。无我所。皆不可得。如幻。如化。无有真实。常寂灭相。终归于空。众生云何强计为实。不觉不知。为苦为恼。不得无为寂灭之乐。今欲拔此苦而起大悲。欲与此乐而起大慈。故净名云。能为众生说如此法。即真实慈也。若缘一法界法起慈悲者。可不名普。今缘十法界法。岂非普耶。三无缘慈悲普者。若缘十法界性相等差别假名。此假则非假。十法界如幻如化。空则非空。非假故不缘十法界相性。非空故不缘十法界之真。旣遮此二边。无住无著。名为中道。亦无中可缘。毕竟清净。如是观时。虽不缘于空假。任运双照二边。起无缘慈悲。拔二死苦。与中道乐。如磁石吸铁。无有教者。自然相应。无缘慈悲。吸三谛机。更无差忒。不须作念也。行者始于凡地。修此慈悲。即得入五品观行无缘慈悲。进入十信相似无缘慈悲。次入十住。方是分证无缘慈悲。乃至等觉。邻极慈悲。普熏众生。不动而应。如明镜现像。如磁石吸铁。三谛具足。故名为普。通至中道。故称为门也。宏誓者。宏名为广。誓名为制。愿名要求。制御其心。广求胜法。故名四宏誓愿。宏誓本成慈悲。慈悲旣缘苦乐。宏誓亦约四谛。若见苦谛逼迫。楚毒酸辛。缘此起誓。故言未度令度。若见集谛颠倒。迷惑系缚。缘此起誓。故言未解令解。行清净道。能出生死。至安乐地。众生不识。欲示众生立于此道。故言未安令安。烦恼灭处。子果缚断。名为涅槃。众生未证。缘此起誓。故言未得涅槃令得涅槃。生死因难识。苦果易知。故先果后因。涅槃理妙。须方便善。故先因后果。如此四谛。不出一心。迷心起业。业即感果。欲识果源。果但由集。制心息业。则生死轮坏。烦恼调伏。名之为道。修行不懈。则苦忍明发。子果俱断。名之为灭。虽有四别。终是一念。更非异法。四谛旣尔。宏誓亦然。但凡夫厌下攀上。约此立誓。未达四谛。是不名普。藏通二教。惟见分段四谛。亦不名普。别教先约分段。次约变易。此亦非普。圆教菩萨。于一心中。徧知一切苦集灭道。徧知集者。凡夫见爱。即有作之集。二乘著空。即无作之集。故净名云。法名无染。若染于法。是名染法。非求法也。又云。结习未尽。华则著身。即是变易之惑全未除也。大经云。汝诸比丘。于此大乘。未为正法除诸结使。即无作集也。乃至顺道法爱生。亦是无作集也。徧知苦者。以有集故。即能招苦。有作集。招分段苦。无作集。招变易苦。故界内道谛。即是界外集谛。界内灭谛。即是界外苦谛也。徧知对治苦集之道灭者。人天五戒。十善。四禅。四定。不动不出。藏通四谛。十二因缘。通至有余。无余二种涅槃。别教历别通至常住。不能于一道有无量道。不名普道。圆教中道。即是实相。普贤观云。大乘因者。诸法实相。修如此道。名为圆因。故称普道。所得涅槃。即是究竟常住。一切烦恼永无遗余。譬如劫火。无有遗烬。普贤观云。大乘果者。诸法实相。证如此灭。名为圆果。故称普灭。所观四谛旣周。缘谛起誓。何得不徧。故云宏誓普也。修行者。次第五行非普。一心五行。乃名为普。具如玄义行妙中说。断惑者。若从假入空。止断四住。华犹著身。未为正法除诸结使。但离虚妄。未得一切解脱。故不名普。若从空入假。止除尘沙。不依根本而断。亦不名普。若空假不二。正观中道。根本旣倾。枝条自去。如覆大地。草木悉碎。故名断惑普也。入法门者。若二乘入一法门。不能入二。何况众多。若修历别之行。阶差浅深。亦不名普。若入王三昧。一切三昧悉入其中。譬如王来。必有营从。营从复有营从。王三昧亦如是。一谛三昧。即三谛三昧。三谛三昧。复各有无量法门而为眷属。亦皆悉入王三昧中。故名入法门普也。神通者。罗汉见大千。初地见百界。二地见千界等。皆是限量之通。故不名普。何以故。缘境旣狭。发通亦小。今圆教菩萨。徧缘十法界境。发通徧见十法界而无限极。三乘尚不知其名。何况见其境界。眼见旣尔。余例可知。方便者。有进行方便。是道前自行方便。有起用方便。是道后化他方便。今正明道后方便也。若二乘及权位菩萨自行方便。止能入一法门。故起用化他。但能齐其所得。道前道后。俱非是普。今圆教菩萨。以二谛为方便。收得一切方便。入中道已。双照二谛。二谛神变。徧十法界。而于中道无所损减。道前道后。皆名为普也。说法者。二乘及权位菩萨。不能一时徧答众声。又殊方异俗。不能令其俱解。今圆教人。一时演法。随类得解。以一妙音。徧满十方。如修罗琴。随人意出声。故名说法普也。供养诸佛者。有二。一事。二理。事供养者。如华严云。不为但供养一佛故。乃至不为但供养不可说佛刹微尘数佛故。为欲徧供养尽法界虚空界一切诸佛故。不起灭定。现诸威仪。安禅合掌。赞诸法王。以身命财一切供具。周至十方。如普贤愿王所说也。理供养者。圆智正观之心。名之为觉。觉即是佛。万行功德熏修此智。即供养佛也。故云供养诸佛普也。成就众生者。譬如萤火灯烛星月。为益盖微。若日光照世。则一切卉木。丛林。徧令生长。华果成就。外道如萤。二乘如灯烛。小菩萨如星。别教如月。今圆教菩萨。犹如日轮。又如大云。一时等澍。四方俱下。三草二木。各得生长。故云成就众生普也。普门之义。何可穷尽。略举十义。以示其端耳。但观现前一念心性。法尔具足三千性相。即空。即假。即中。正是无作四谛妙境。缘此妙境而起慈悲。慈悲则普。立宏誓愿。宏誓则普。依此修行。一行一切行。故修行普。依此断惑。一断一切断。故断惑普。依此入法门。一法门一切法门。故入法门普。依此而起神通。即是无记化化。故神通普。依此而起方便。徧逗十界权实顿渐种种机缘。故方便普。依此说法。一音徧报众声。故说法普。依此供养诸佛。三世诸佛悉受其供。故供养普。依此成就众生。法界群机皆得四益。故成就普。一切众生心性无减。是理即普门。闻而生解。是名字即普门。圆伏五住。是观行即普门。清净六根。是相似即普门。开示悟入。是分证即普门。法界洞彻。穷源尽性。是究竟即普门也。释品名竟。此品因昙摩罗谶法师。教河西王沮渠蒙逊诵之除病。所以流通别行。良由观音大士。与此方尤有缘故。智者大师。亦别说玄义及义疏各有二卷。玄义亦作五重。谓人法等为名。已如前说。灵智合法身为体。感应为宗。慈悲利物为用。流通醍醐味为教相也。
　　
　　妙法莲华经台宗会义卷七之一
　　
　　妙法莲华经台宗会义卷七之二
　　
　　古吴后学蕅益智旭述
　　
　　普门品入文为二。初问答。二闻品功德。
　　
　　　（戊）初中二。初长文。二偈颂。
　　
　　　（己）长文有两番问答。
　　
　　　（庚）初番为二。初问。二答。
　　
　　　（辛）今初。
　　
　　尔时无尽意菩萨。即从座起。偏袒右肩。合掌向佛。而作是言。世尊。观世音菩萨。以何因缘名观世音。
　　
　　尔时者。说东方菩萨竟。次应说西方菩萨时也。（世界）说东方生善竟。次应说西方生善时。（为人）说东方断疑竟。次应说西方断疑时。（对治）说东方得道竟。次应说西方得道时。（第一义）无尽者。境也。大品明空则无尽。（真）大集明八十无尽门。华严明十种不可尽。（俗）净名云。夫无尽者。非尽非无尽。故名无尽。（中）意者。智也。即一心三智也。智契于境。境随智空。名无尽意。（空）又意者。世出世之本也。智随于境。境多智多。名无尽意。（假）又意即法界。一切皆是法界。故言能观心性。名为上定。（中）而作是言者。具二庄严。故能问也。以何因缘者。若就众生。则以善恶两机为因。圣人灵智慈悲为缘。若就菩萨。则以观智慈悲为因。众生机感为缘也。
　　
　　　（辛）二答三。初总答。二别答。三劝持名答。即大佛顶经所明十四无畏也。
　　
　　　（壬）今初。
　　
　　佛告无尽意菩萨。善男子。若有无量百千万亿众生。受诸苦恼。闻是观世音菩萨。一心称名。观世音菩萨即时观其音声。皆得解脱。
　　
　　无量百千万亿众生。标十法界种种机也。受诸苦恼。明别业所感果报各不同也。自有一人受一苦。一人受多苦。多人受一苦。多人受多苦。今显人多苦多。并为菩萨与拔之境也。遭苦由于二世之恶。闻名即是二世之善。一心称名。有事有理。如此善恶合为机感也。即时观其音声者。应之速也。皆得解脱者。应之普也。闻有四义。谓闻闻。闻不闻。不闻闻。不闻不闻。随达一种。即是四教闻慧。一心称名。即四教思修二慧。事一心者。谓念念相续。不起杂想。理一心者。谓了知此心非自。他。共。亦非无因。能称所称。体是法界也。事一心。解脱事难。理一心。解脱理难。随感必应。如啐啄同时。若夫称唱累年。不蒙寸效者。秖由未臻事一心故。然亦能作未来得度因缘。故虽散心一称名号。功无虚弃。但效有迟速耳。
　　
　　　（壬）二别答三。初约口业机明应。二约意业机明应。三约身业机明应。
　　
　　　（癸）初中二。初明七难。二结叹。
　　
　　　（子）初又七。初火难（至）七怨贼难。
　　
　　　（丑）今初。
　　
　　若有持是观世音菩萨名者。设入大火。火不能烧。由是菩萨威神力故。
　　
　　持名是善。入火是恶。善恶合为机感。威神力故。火不能烧。即是应也。果报火。下从地狱。上至初禅。皆论机应。恶业火。下从地狱。上至非想。皆论机应。烦恼火。下从地狱。上至等觉。皆论机应也。
　　
　　　（丑）二水难。
　　
　　若为大水所漂。称其名号。即得浅处。
　　
　　水漂是恶。称名是善。以此为机。得浅是应也。果报水。下从地狱。上至二禅。恶业水。通三界。烦恼水。通九界。并论机感。
　　
　　　（丑）三罗刹难。
　　
　　若有百千万亿众生。为求金银。琉璃。砗磲。码瑙。珊瑚。琥珀。真珠等宝。入于大海。假使黑风吹其船舫。飘堕罗刹鬼国。其中若有乃至一人称观世音菩萨名者。是诸人等。皆得解脱罗刹之难。以是因缘。名观世音。
　　
　　此罗刹难。亦是风难。果报罗刹。在欲界。恶业罗刹。徧三界。烦恼罗刹。通九界。又果报风。至三禅。恶业风。徧三界。烦恼风。通九界。各论机应。并可例解。
　　
　　　（丑）四刀杖难。
　　
　　若复有人。临当被害。称观世音菩萨名者。彼所执刀杖。寻段段坏而得解脱。
　　
　　果报刀杖。局在地居。恶业刀杖。遍三界。烦恼刀杖。通九界也。
　　
　　　（丑）五鬼难。
　　
　　若三千大千国土。满中夜叉。罗刹。欲来恼人。闻其称观世音菩萨名者。是诸恶鬼。尚不能以恶眼视之。况复加害。
　　
　　鬼难例前罗刹可解。言大千满中者。假使之辞。意显烦恼恶鬼弥满。唯称名能降伏之。
　　
　　　（丑）六枷锁难。
　　
　　设复有人。若有罪。若无罪。杻械枷锁检系其身。称观世音菩萨名者。皆悉断坏。即得解脱。
　　
　　有罪是现世恶。无罪是过去恶。在手曰杻。在足曰械。在头曰枷。连身曰锁。封名为检。缚名为系。果报枷锁。在欲界。恶业枷锁。遍三界。烦恼枷锁。通九界也。
　　
　　　（丑）七怨贼难。
　　
　　若三千大千国土。满中冤贼。有一商主。将诸商人。赍持重宝。经过险路。其中一人作是唱言。诸善男子。勿得恐怖。汝等应当一心称观世音菩萨名号。是菩萨能以无畏施于众生。汝等若称名者。于此怨贼当得解脱。众商人闻。俱发声言南无观世音菩萨。称其名故。即得解脱。
　　
　　大千满中。亦假设之辞。夺命名冤。劫财名贼。果报冤贼。在欲界。恶业冤贼。遍三界。烦恼冤贼。通九界。观心释者。大千满中冤贼。无始烦恼种子。集在第八藏识中也。有一商主。第六识也。诸商人。徧行别境及诸善心所也。重宝。出世三乘法也。经过险路。诸对治法与诸烦恼相遇也。其中一人。或是胜解。或是善慧。或是信也。一心称名。四教闻。思。修慧也。俱发声者。心王与诸善心所决相应也。即得解脱者。证于四教所诠理也。又此七难。即表众生身有六大。火即火大。水即水大。风即风大。刀杖枷锁。皆即地大。三千大千。以表空大。罗刹冤贼以表识大。观音菩萨观此六大。皆如来藏。一一即空假中。自旣解脱。故能令他解脱。众生迷此六大之性。枉受果报。恶业。烦恼诸难。然正迷时。性德无改。原与菩萨体同。故闻名称念。随其解有偏圆。行有浅深。所得四教四益。亦有差别。究竟终得一切种智。则无别也。初明七难竟。
　　
　　　（子）二结叹。
　　
　　无尽意。观世音菩萨摩诃萨威神之力。巍巍如是。
　　
　　巍巍者。高显也。功超九界故高。名彰三土故显。初约口业机明应竟。
　　
　　　（癸）二约意业机明应二。初明三毒。二结叹。
　　
　　　（子）今初。
　　
　　若有众生。多于淫欲。常念恭敬观世音菩萨。便得离欲。若多嗔恚。常念恭敬观世音菩萨。便得离嗔。若多愚痴。常念恭敬观世音菩萨。便得离痴。
　　
　　多欲。恚。痴。是恶。常念恭敬。是善。此二为机。得离即是应也。事欲。事恚。局在欲界。事痴即通三界。理三毒者。二乘以耽真为欲。畏俗为嗔。不了生死涅槃如幻为痴。出假菩萨。以游戏神通为欲。诃厌二乘为嗔。不达中道为痴。地前菩萨以中道似爱为欲。双舍二边为嗔。无明未破为痴。乃至等觉后心。犹有微细无明未破。即有微细欲恚未除。今由大悲菩萨从初发心。观此贪。嗔。痴等烦恼。皆是因缘生法。一一即空。假。中。即空故离凡夫三毒。即假故离二乘三毒。即中故离菩萨三毒。成就不可思议三种善根。亦是成就不可思议大贪。大嗔。大痴法门。故令常念恭敬之者。随解偏圆。随行浅深。得离亦有种种差别。究竟归于无差别也。
　　
　　　（子）二结叹。
　　
　　无尽意。观世音菩萨有如是等大威神力。多所饶益。是故众生常应心念。
  </div>
  <div class="pagination">
   <a href="妙法莲华经台宗会义_page77.html">
    上一页
   </a>
   <span>
    ...
   </span>
   <a href="妙法莲华经台宗会义_page73.html">
    73
   </a>
   <a href="妙法莲华经台宗会义_page74.html">
    74
   </a>
   <a href="妙法莲华经台宗会义_page75.html">
    75
   </a>
   <a href="妙法莲华经台宗会义_page76.html">
    76
   </a>
   <a href="妙法莲华经台宗会义_page77.html">
    77
   </a>
   <span class="current-page">
    78
   </span>
   <a href="妙法莲华经台宗会义_page79.html">
    79
   </a>
   <a href="妙法莲华经台宗会义_page80.html">
    80
   </a>
   <a href="妙法莲华经台宗会义_page81.html">
    81
   </a>
   <a href="妙法莲华经台宗会义_page82.html">
    82
   </a>
   <a href="妙法莲华经台宗会义_page83.html">
    83
   </a>
   <span>
    ...
   </span>
   <a href="妙法莲华经台宗会义_page79.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
