<!DOCTYPE html>
<html>
<head>
    <meta charset="UTF-8">
    <title>灵峰蕅益大师宗论 - 第 13 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵峰蕅益大师宗论 - 第 13 页/共 41 页</h1>
    <div class="content">　　　（问。自在位。唯乐喜舍。以诸佛断忧苦事故。彼金枪马麦等报。得名苦否。忧念众生。得名忧否。又如头临白刃。如斩春风。得名无忧苦否。）
　　　﹝答。﹞唯识名义。忧喜苦乐等。各有分剂。唯佛方能实无忧苦。金枪马麦。大权示现。原非实事。故非苦忧。念众生亦不同凡夫迫戚。故非忧也。临刃斩风。虽无忧苦。仍与佛果未同。以佛果不受害故。至称性极谈。菩萨分证忧苦。诸佛究竟忧苦。是在忘名字相者。方能信之。
　　【答准提持法三问（原问附）】
　　　（问。一切能诠之文。必有所诠之体。显密二诠。其体同邪异邪。又佛何以显说。复密说邪。）
　　　﹝答。﹞千经万论。若显若密。皆直指人心见性成佛。除此心外。更无所诠。犹云六经我心注脚也。显密说者。有因显说得四益。有因密说得四益。佛智鉴机。能随施化。良医因病。药不爽宜也。
　　　（问。称体起愿。名发菩提。上求下化。不相舍离。今持法中所明发菩提心。皆儒宗世教。与佛法同否。）
　　　﹝答。﹞上古儒宗。皆佛菩萨示现。为师为导。接引迷流。所立世教。无非佛法。后儒拘虚。不能引伸触长。遂有门庭之隔。尅实思之。圣人先得我心同然。寕非三无差别之旨。乐尧舜之道。若己推而纳诸沟中。寕非上求下化之怀。但犬牛人性皆同。告子自不敢承当耳。孟子又谓人禽几希。岂非习虽远。性仍近之证邪。
　　　（问。显密圆通。不持斋戒。不忌腪酒。往往获应。何必别述此法。反令畏难。）
　　　﹝答。﹞大凡持呪。各有攸宗。五部旣别。三类亦殊。圆通一书。附会夹襍。非金刚正印也。依持灵应。由人笃信力行所感。设以此而如法奉持。灵应岂止功名男女已哉。况近时持者多。而获应者少。不惟信弗笃行弗力。亦由法未善故也。然今依经所立结坛。持八关斋等法。不过为久积方便。尅期取效者设耳。非谓平日持呪。皆须如此也。
　　【法华堂第三第四二问幷答（余见颂中）】
　　　［问。三身与三自性。是同是别。］
　　　﹝答。﹞三自性与三身。亦同亦别。同者。由悟圆成实性。证会法身。净依他。成报智身。悟徧计本空。成普应身。别者。三身约果德。约悟显。三性约境界。通迷悟也。
　　　［问。一切法皆可作四句。且如三性。各四句。如何作。］
　　　﹝答。﹞徧计所执性四句者。情有故常。理无故无常。情有卽是理无。故亦常亦无常。理无卽是情有。故非常非无常。依他起性四句者。缘生故常。无性故无常。缘生卽无性。故亦常亦无常。无性卽缘生。故非常非无常。圆成实性四句者。理有故常。情无故无常。理有卽是情无。故亦常亦无常。情无卽是理有。故非常非无常。亦可约不变随缘。随缘不变而作四句。又单约依他起性辨三性。以明四句者。依他性中有圆成实性故常。如绳有麻。依他性中无徧计所执性故无常。如绳无蛇。双照故亦常亦无常。双遮故非常非无常。当知惑业苦三。皆是依他起性。于依他起。并具四句。依他苦四句。卽性具法身四句。依他惑四句。卽性具报身四句。依他业四句。卽性具应身四句。又佛三身卽净分三自性。各四句也。
　　灵峰蕅益大师宗论卷第三之三（终）
　　灵峰蕅益大师宗论卷第四之一
　　　　　　　　　　　　　　　　　　　　　　　　　　　　　　古歙门人成时编辑
　　【普说】
　　【祖堂幽栖寺丁亥除夕普说】
　　【歙西丰南仁义院普说】
　　【歙浦天马院普说】
　　【茶话】
　　【答卓左车茶话（原问博山启附）】
　　【示念佛法门】
　　【示念佛三昧】
　　【除夕答问】
　　【为大冶】
　　【辛卯除夕茶话】
　　【普说】
　　【祖堂幽栖寺丁亥除夕普说】
　　诸昆仲欲复本来面目。须破我法二执。欲破我法二执。先惩流俗知见。何谓流俗知见。今人一出家参学。便要做善知识。只此岂非我执。又或以律非教。以教斥禅。以禅藐教轻律。岂非法执。纵使和融。不互相非。亦罕兼善。且律师不问何等根性。概要人持律。法师不问何等根性。概要人听经。宗师不问何等根性。概要人参禅。岂非我法二执。殊不知禅教律三。皆如来随机所说。岂有死法。吾今为诸昆仲彻底说破。若真为生死持戒。持戒亦必悟道。真为生死听经。听经亦必悟道。真为生死参禅。参禅亦必悟道。真为生死营福。营福亦必悟道。专修一法亦悟道。互相助成亦悟道。以因地真正故也。若想做律师受戒。想做法师听经。想做宗师参禅。想有权势营福。则受戒听经参禅营福。必皆堕三恶趣。故智者大师云。为利名发菩提心。是三涂因。毫厘有差。天地悬隔。错认定盘星。醍醐成毒药。今受戒听经参禅营福之士。口中亦说真为生死。心中未知生死大苦。火烧眉毛。且图眼下。殊不知无始劫来。头出头没。枉受多少辛酸。卽今幸得人身。幸成僧相。亦经过多少艰苦。然犹未肎猛省发心。此与燕雀处堂何异。且如今夜腊月三十。古人以喻大命尽时。何等迫切。今人且欢呼茶饮。曾不思百岁光阴。尚存几许。岂不痛哉。予出家时。母舅谓曰。法师世谛流布。吾甥决不屑为。将必为善知识乎。予曰。法师是乌龟。善知识是忘八。总不堕此坑壍。舅曰。毕竟何为。予曰。佛且不为。况其他也。舅曰。旣尔何用出家。予曰。只要复我本来面目。舅乃叹善。嗟嗟。予初志若此。尚被虚名所害。不满本志。深以为耻。况初心便要做善知识者邪。假使做得一个世谛善知识。济甚么事。名利日重。正法日衰。坏周室者齐桓晋文耳。又吾眼见耳闻诸善知识。唯紫柏大师一人。已证无生。已得自在。其余大老。建丛席。立规条。广大周详。名满海内者。临命终时。俱未免牵缠系恋。反不若我憨翁大师。及幽溪师伯。晚年一味默修。不管丛林中事。皆得脱然坐逝。又不若彼雪庭禅师。灵源法师。一生不拘小节。临终亦得潇然。故知门庭施设。不惟无益本分。正复萦绊杀人。吾憾障深力薄。戒品尚多缺略。持名犹属散心。然旣深知生死过患。故决不敢装模作样大胆欺心。今二年聚首。不久拟别。故尽力抖擞屎肠。为诸昆仲。作此最后警策。伏惟著眼珍重。
　　【歙西丰南仁义院普说】
　　诸仁者。生死事大。无常迅速。生不知所从来。死不知所从去。是分段生死苦。念念迁流。刹那不住。是变易生死苦。此二种苦。但是生死枝流。未是生死根源。如何是二种生死根源。不了一真法界。不觉念起。而有无明。妄于平等性中。分能分所。分色分心。分为无为。分漏无漏。分依正。分因果。分善恶。分苦乐。分内外。分大小。乃至种种虚妄分别。便是变易生死根源。不知一切法因缘无性。妄计我人众生寿者等种种知见。妄起贪嗔痴慢等种种烦恼。便是分段生死根源。此二种根源。总不离现前一念。虚妄无明。而虚妄无明。正眼观来。不在内。不在外。不在中闲。不在过去。不在现在。不在未来。非青黄赤白。非长短方圆。非声香味触法。非眼耳鼻舌身意。当下卽是真空实相。但由众生不了。自生迷倒。流转无穷。所以诸佛出现。祖师西来。直指人心。见性成佛。无非破此二种根源。秖如二祖见初祖云。我心未安。乞师安心。初祖云。将心来与汝安。二祖良久云。觅心了不可得。初祖云。与汝安心竟。只此觅心了不可得一语。大须著眼。莫似鹦鹉禅。但能学语。我且问你。旣了不可得。又谁为觅心者。且如现前此身。不出地水火风空识六界。身中坚相是地界。湿相是水界。暖相是火界。动相是风界。骨节毫窍及腑脏疎通处卽是空界。见闻觉知分别妄想是心识界。若谓坚相能觅心者。则大地皆能觅心。湿相能觅心者。江河海水皆能觅心。暖相能觅心者。灯灶火乃至劫火。皆能觅心。动相能觅心者。大小风乃至毗岚。亦能觅心。空界能觅心者。现前虚空亦能觅心。见闻觉知能觅心者。又唤甚么作见闻觉知。眼如葡桃朶。耳如新卷叶。鼻如双垂爪。舌如初偃月。身如腰鼓颡。都是色法。如何能见能闻能嗅能尝能觉。意如暗室见。昏扰扰相。自不明了。如何能知。见闻觉知旣不可得。安能觅心。如是地水火风空识六界。皆不能觅心。毕竟谁为能觅心者。若是个有血性的男子。到者里。分疏不下。体会不来。决要讨个分晓。拶到水穷山尽处。如铜墙铁壁相似。老鼠入牛角。直至没兴路头穷。向有意无意闲。忽然打失娘生鼻孔。方知能觅所觅。果然了不可得。方是宗门最初一步。若谓此外别有修行。便是天魔外道。若谓此后更无修行。便当朝打三千。暮打八百。贬向阿鼻地狱。何以故。如二祖半世弘法。将大法付与三祖后。更复混迹尘寰。滥同乞士。以自调心。咄。旣觅心了不可得。何故又说调心。终非二祖前后自语相违。当知此事。大不容易。沩山祖师云。此宗难得其妙。切须仔细用心。可中顿悟正因。便是出尘阶渐。生生若能不退。佛阶决定可期。古来宗匠。于此一大事因缘。何等慎重真切。岂似末世秽浊狂禅。才得一知半解。便向人前妄开大口。自诳诳他。坏我祖意。贻祸无穷。当知若从了不可得处安心。则更无一物可贪。卽是随顺修行施波罗蜜。更无一尘可染。卽是随顺修行戒波罗蜜。更无人我是非可论。卽是随顺修行忍波罗蜜。更无懈怠夹襍。卽是随顺修行精进波罗蜜。更无散乱妄想。卽是随顺修行禅波罗蜜。更无颠倒愚痴。卽是随顺修行般若波罗蜜。者个方是应无所住而生其心。除此心性法门外。何处有戒可持。有教可看。有禅可参。况如来所制大小律仪。皆为断除现在未来有漏。直下安心。本是至圆至顿。如来所说一代时教。皆是破除我法二执。直下安心。亦是至圆至顿。祖师千七百则公案。皆是随机设教。解黏去缚。斩破情关识锁。直下安心。亦是至圆至顿。若不能断有漏法。卽不知戒意。不能破我法二执。卽不知教意。不能斩破情关识锁。卽不知祖师西来意。旣不知戒意教意祖意。纵三千威仪。八万细行。性业遮业。悉皆清净。止是人天小果有漏之因。纵三藏十二部。无不淹贯。谈说五时八教权实本迹皆悉明了。止是贫人数他宝。身无半钱分。纵公案烂熟。机锋转语。颂古拈古。上堂普说等。一一来得。秖足长慢饰非。欺诳人天。皆所谓因地不真。果招纡曲。邪人说正法。正法亦成邪。故圆觉经云。末世众生。无令求悟。唯益多闻。增长我见。但当精勤降伏烦恼。未得令得。未证令证。此之谓也。诸仁者出生死事。大不容易。蕅益道人。二十四岁出家。真为生死大事。真不著一毫意见。真不用一点气魄。真不为一些名利。只因藏身不密。为一二道友所逼。功用未纯。流布太蚤。遂致三十年来。大为虚名所误。直至于今。发白面皱。生死大事。尚未了当。言之可羞。思之可痛。所以平生誓不敢称证称祖。犯大妄语。誓不敢摄受徒众。登坛传戒。迩来幷誓不应丛林请。开大法席。盖诚不肎自欺自误故也。今玄邃吴居士。普为缁素。特请开示超生脱死法门。蕅益自实未曾超生脱死。如何可开示人。然旣同在生死海中。幸于出生死法。颇知真正路头。故不妨与诸仁者平实商量最初一步。果欲超生脱死。第一不得意见卜度。第二不得气魄承当。第三不得襍名利心。适闽之南。适燕之北。路头一错。愈趋愈远。此实言言血泪。字字痛心。秖恐愁人莫向无愁说。说与无愁总不知耳。诸仁者还知愁么。佛言得人身者如爪上土。失人身者如大地土。一口气不来。便向驴胎马腹胡钻乱撞。动经千生百劫。得出头来。知是几时。况末世邪师说法如恒河沙。一盲引众盲。相牵入火坑。故永明大师云。无禅有净土。万修万人去。有禅无净土。十人九错路。我憨翁大师又云。今时若有禅无净。奚止十人九错。敢保十一个错在。此皆深慈大悲。真语实语。伏愿诸仁者。莫堕狂野覆辙。直须痛念无常。信愿念佛。求生净土。此生不向今生度。更向何生度此身。珍重。
　　【歙浦天马院普说】
　　华严经云。若人欲了知。三世一切佛。应观法界性。一切惟心造。金刚经云。一切有为法。如梦幻泡影。如露亦如电。应作如是观。当知二偈。旨趣无别。旣惟心造。皆是有为。旣惟有为。皆如梦幻。然有为有二。一有为有漏。卽六凡法界。二有为无漏。卽四圣法界。十界圣凡虽别。究竟皆惟心造。而有为有漏如梦幻。有为无漏顺法性故。非梦幻也。何谓六凡皆唯心造。若一念与上品十恶相应。则法界举体而为地狱。一念与中品十恶相应。法界举体为畜生。一念与下品十恶相应。法界举体为饿鬼。一念与下品十善相应。法界举体为修罗。一念与中品十善相应。法界举体为人道。一念与上品十善相应。法界举体为天道。此六道者。不但三涂。及下界人天。生死往还。如幻如梦。假饶非想非非想处。不免堕落空亡。皆如梦幻也。何谓四圣皆唯心造。若能知苦断集。慕灭修道。勤修戒定慧品。得证偏真涅槃。则法界举体而为声闻。能谛观流转还灭十二因缘。而得觉悟。则法界举体为独觉。能以先知觉后知。先觉觉后觉。广修六度万行。自利利他。则法界举体为菩萨。菩萨复有四种。若依生灭四谛。发四弘誓愿。三大阿僧祇劫。伏惑度生。卽是藏教菩萨。依无生四谛发四弘。先断正使。扶习润生。度如幻众。卽通教菩萨。依无量四谛发四弘。不但化度六凡出分段生死。兼度三乘权圣出变易生死。卽别教菩萨。若能彻悟现前一念心性。本自竖穷横遍。众生迷之举体为集苦。而此心不减。诸佛悟之举体为道灭。而此心不增。妙心虽同。迷悟悬隔。遂依无作四谛发无上菩提心。称性修行六度万行。自觉觉他。卽是圆教菩萨。此四种菩萨所修福智。便名有为无漏。况功行圆满。同归无上菩提。则法界举体而为四智菩提。无漏身土。尽未来际。利乐有情。岂可亦谓之如幻如梦乎。然四圣中。二乘虽出生死。但证偏真。不达心性全体。仅名有为无漏。诸佛菩萨。能证心性全体。故约全性起修。卽名有为无漏。可也。若约全修在性。卽名无为无漏。可也。金刚经如幻如梦者。为破凡外二乘我法二执言之。夫梦境虽空。而梦心卽是觉心。幻事虽虚。而幻本亦不全虚。泡虽无实。而非无水。影虽无实。而非无质。则知六凡生死往还。虽如幻梦。而佛性亦不断灭。但日用不知耳。菩萨了知现前一念心性。亘古亘今。本不生灭。上等诸佛。下等众生。虽欲不上求下化。不可得也。然虽发大菩提心。无始虚妄无明习重。观力轻微。恐易退转。必须将此圆解。专念阿弥陀佛。求生极乐世界。盖吾现前一念心性。旣本竖穷横遍。则本具无边刹海。于我心性无边刹海中。实有十万亿刹外之极乐世界。实有现在阿弥陀佛。先证心性。慈悲接引一切迷流。我今以此菩提心力。称彼名号。便与阿弥陀佛如空合空。水合水。故称名一声。卽一声一心不乱。称名十声。卽十声一心不乱。乃至称名七日。卽七日一心不乱。以正称名时。更无二心。更无可乱故也。或谓十恶五逆。临终十念。尚得往生。何必平日矻矻称名。此大不然。经云。十恶五逆得往生者。必过去曾种菩提种子。若无菩提种子。何能遇善友。纵遇善友劝发。亦何能顿生信愿。称念弘名邪。故凡修心净业之士。急须荐取妙心。发菩提愿。称念阿弥陀佛。虽不断惑。亦能带业往生。横超三界。乃不可思议法门。十方诸佛。以无量舌。无量音。叹此法门。犹莫能尽。应当谛信而力行之。今篁南圣河吴居士。与坚密法友。特为令先慈成净优婆夷。洪太孺人。请说法要。敬为拈出。
　　【茶话】
　　【答卓左车茶话（原问博山启附）】
　　（上堂则超佛越祖。接众则权引中下。此流俗宗匠。未悟心法者。所必堕之窠臼。致禅教律。及净土诸法。俱失纲宗。俱成实法。智者无所适从。愚人蔑弃一切。有自来也。佛言。若人专念弥陀佛。是名无上深妙禅。如今弄虚头逞精魂汉。一味胡言乱语。定不如真实参究念佛底人。寕为上上人拨无净土。令悟土卽心。不应为中下人收作权乘。破坏真法。况法王于法自在。随时应机。自无陈见。何必依他古宿。扬禅抑净。伏乞竖吹毛劔。击涂毒鼓。大转法轮。如何是念佛门中通身入理向上一路。直踏毗卢顶上行作略。如何是学人初下手时。便离四句绝百非念佛。如何是念佛人最后极则淆譌处脑后一锤。从来宗门语句。壁立万仞。一涉净土。定属廉纤。冀和尚将向来自性弥陀惟心净土等语。撇向一边。亲见如来境界。快说一番。震动大千世界。）
　　宗乘与净土。二俱胜妙法。众生根性异。不免随机说。向上一著。非净非禅。卽禅卽净。才言参究。已是曲为下根。果大丈夫。自应谛信是心作佛。是心是佛。设一念与佛有隔。不名念佛三昧。若念念与佛无闲。何劳更问阿谁。故参究谁字。与摄心数息等。皆非净土极则事也。净土极则事。无念外之佛。为念所念。无佛外之念。能念于佛。正下手时便不落四句百非。通身拶入。但见阿弥陀佛一毛孔光。卽见十方无量诸佛。但生西方极乐一佛国土。卽生十方诸佛净土。此是向上一路。若舍现前弥陀。别言自性弥陀。舍西方净土。别言惟心净土。此是淆譌公案。经云。三贤十圣住果报。惟佛一人居净土。此是脑后一锤。普贤十大愿王。导归极乐。谁敢收作权乘。忆佛念佛。不假方便。自得心开。谁谓定属廉纤。但能深信此门。依信立愿。依愿起行。则念念流出无量如来。徧坐十方微尘国土。转大法轮。照古照今。非为分外。何止震动大千世界而已。欲知纳僧家事。不妨借中峰一偈。通个消息。偈曰。禅外不曾谭净土。须知净土外无禅。两重公案都拈却。熊耳峰开五叶莲。
　　【示念佛法门】
　　念佛法门。别无奇特。只深信力行为要耳。佛云。若人但念弥陀佛。是名无上深妙禅。天台云。四种三昧。同名念佛。念佛三昧。三昧中王。云栖云。一句阿弥陀佛。该罗八教。圆摄五宗。可惜今人。将念佛看做浅近勾当。谓愚夫愚妇工夫。所以信旣不深。行亦不力。终日悠悠。净功莫克。设有巧设方便。欲深明此三昧者。动以参究谁字为向上。殊不知现前一念能念之心。本自离过绝非。不消作意离绝。卽现一句所念之佛。亦本自超情离计。何劳说妙谭玄。秖贵信得及。守得稳。直下念去。或昼夜十万。或五万三万。以决定不缺为准。毕此一生。誓无变改。若不得往生者。三世诸佛。便为诳语。一得往生。永无退转。种种法门。咸得现前。切忌今日张三。明日李四。遇教下人又思寻章摘句。遇宗门人。又思参究问答。遇持律人。又思搭衣用鉢。此则头头不了。帐帐不清。岂知念得阿弥陀佛熟。三藏十二部极则。教理都在里许。千七百公案向上机关亦在里许。三千威仪。八万细行。三聚净戒。亦在里许。真能念佛。放下身心世界。卽大布施。真能念佛。不复起贪嗔痴。卽大持戒。真能念佛。不计是非人我。卽大忍辱。真能念佛。不稍闲断夹襍。卽大精进。真能念佛。不复妄想驰逐。卽大禅定。真能念佛。不为他歧所惑。卽大智慧。试自简点。若身心世界。犹未放下。贪嗔痴念。犹自现起。是非人我。犹自挂怀。闲断夹襍。犹未除尽。妄想驰逐。犹未永灭。种种他歧。犹能惑志。便不为真念佛也。要到一心不乱境界。亦无他术。最初下手。须用数珠。记得分明。刻定课程。决定无缺。久久纯熟。不念自念。然后记数亦得。不记亦得。若初心便要说好看话。要不著相。要学圆融自在。总是信不深。行不力。饶你讲得十二分教。不得千七百转语。皆是生死岸边事。临命终时。决用不著珍重。
　　【示念佛三昧】
　　念佛三昧。名宝王三昧。三昧中王。凡偏圆权实种种三昧。无不从此三昧流出。无不还归此三昧门。盖至圆顿之要旨。亦三根普利之巧便也。众生心性。一而已矣。只此一心。法尔具真如生灭二门。正随缘而不变。名真如门。卽不变而随缘。名生灭门。依真如门说圆实教。依生灭门说偏权教。离真如无生灭。权是实家之权。故可为实施权。离生灭无真如。实是权家之实。故须开权显实。为实施权。有藏通别教之三。开权显实。统惟圆教之一。权实四教。无非念佛法门。所谓念自佛。念他佛。双念自他佛。约四教成十二种念佛三昧。又常行等四种三昧同名念佛。一一三昧。各具十二。则四十八种。复次念他佛者。或念相好。念法门。念实相。以例念自念双。亦可各三。广歴四三昧。四教则一百四十四种。一一种。复有无量境观差别。非言可宣。而持名一法。出佛说阿弥陀经。仍在前来种种三昧之外。观经云。汝若不能念彼佛者。应称无量寿佛名字是也。此持名法门。虽似曲为中下。仍复最顿最圆。盖所持之心。无论解与不解。当体无非一境三谛。能持之心。无论达与不达。当体无非一心三观。请尝言之。六字弥陀。为因名故名。为因心故名。为亦名亦心故名。为非名非心故名。若因名故名。名应自持。何待心持。又名能自持。与心何预。若因心故名。是心本有名。则不持时。名何不现。若亦名亦心故名。名能有名。何待于心。心能有名。何待于名。又此名字。谁半属名。谁半属心。且不持时。名中半名虽无。心中半名应在。离旣各无。合云何有。若非名非心故名。旣非名非心。何能更有弥陀名字。如此推名。名字性空。缘生幻有。一名字性。卽一切名字性。名字卽法界。中道实相。举一全收。无一法在名字外。所念境谛旣尔。能念观智。例此可知。复次束此境三。总名妙假。举正报该依报。举化主该徒众。举假名该实法。一句名号。三千歴然故。复次束此观三。总名为空。以觅心无朕故。复次名若是心。复何为名。名若非心。心何持名。心若是名。复何为心。心若非名。名何预心。于其中闲。无是非是。岂非卽中。虎溪云。境为妙假观为空。境观双亡卽是中。亡照何尝有先后。一心圆绝了无踪。此之谓也。悟此理而持名。则一称一念。顿圆无上菩提。纵未悟而捻珠记数。矻矻穷年。未尝不暗合道妙。全在妙境妙观之中。久久熏习。性德渐显。如染香人。身有香气。不假方便。自得心开。此莲宗诸祖。所以极力弘扬也。谁有智者。舍此别求歧径哉。
　　【除夕答问】
　　维那问。腊月三十日。请师直拈向上一著。答。本具现成。不从人得。西堂问。本具现成。因甚欲证而不能卽证。答。何劳欲证。良久曰。欲证者稀。乃曰。文殊起佛见法见。世尊贬向二铁围山。高峰云。今日有起佛见法见。便应合掌赞叹。何以故。时节若到。其理自彰。世尊贬文殊。为诫心外求佛法者。高峰赞二见。为劝甘弃佛法者。惟达心外别无佛法。方可炽然求于佛法。古人不著佛法僧求。如是而求。岂似今人。才说求佛求法。便昧性具之宗。才说无佛无法。便欲全废修证。偏邪之见。何预圆宗。众居士问。大慧答中庸首三句为三身。有过无过。答。宗眼圆通。随拈皆得。灼然无过。然是大慧之中庸。非子思之中庸也。进问。何故清凉国师。谓妄欲和融儒释者。应堕无闲。答。儒是世闲法。执同则谤出世法。所以犯堕。今禀华严事事无碍之宗。如徧行外道。同证解脱。又禀法华开显之旨。治世语言。皆顺正法。故无过也。惺谷禅师云。为门外人说同句。不同。彼必反生疑谤。为入门人说异句。不异。彼必狃于旧习。为升堂人说双亦句。令知差别源委。为入室人说双非句。粗言细语。同归第一义谛。儒释但假立名字。有何同异可论哉。进问。且如喜怒哀乐之未发谓之中。与一念未生。为同为别。答。若炽然喜怒哀乐时。仍是未发之中。可谓一念不生全体现。若离现前一念。别求一念未生前。谓是向上。全堕灭相法尘。当知念卽无念。故云未生。喜怒哀乐卽无喜怒哀乐。故云未发。恁么会得。方许说同。其或不然。四句俱谬。又问。菩提流支是大乘法师。何于达磨兴毒。答。南岳思大师亦受七毒。此皆二义。约实则权位大士。不达圆乘。如增上慢四众。打常不轻是也。约权则正显南岳达磨之妙。如调达真善知识是也。西堂问。旣云教外别传。何复云棱伽四卷可以印心。答。教外别传。卽教内真传。如因指见月。指非是月。不谓所指非月也。离经一字。卽同魔说。不以经卷印心。何名传佛心印。又吾宗乘妙处。夺情不夺法。执著文字。须云不立。若执不立。妙药反成大病。却是依文解义。三世祖冤。所以仍须以教印心也。凡看宗语。须具超方眼目。且如神秀偈。五祖教人礼拜持诵。依此修行。可作佛祖。六祖书偈。以鞵抹之云。亦未见性。人皆谓与夺互换。又诡护六祖。不知此时。佛法尚盛。人情尚湻。彼追逐者。皆英杰为法而然。绝非争虚名虚位。何必如兵不厌诈之局。贻羞法门哉。当知秀偈。虽涉渐修。千稳百当。祖偈。虽甚圆顿。毫厘有差。天地悬隔。得则直超。失则永坠。五祖赏则真赏。罚则真罚。非诡态也。且必密付信衣。遣令他去者。正欲与六祖。共扶圆门渐修之慧命。不忍使现在未来众生。误堕坑堑。乃为密护神秀。故致六祖僃受逋逃驱逐之苦。使一时表彰。分以半座。何得有此。岂五祖亦曾受金币故。法嗣不厌众心。六祖亦以荐书得法故。虽受源流。而心虚胆怯。不能登座挥尘哉。若能于语录看出文外之旨。亦能于千经万论看出文外之旨。便不是依文解义。亦复不离经论一字。如或不然。三藏十二部。千七百公案。皆标月指。认祖指为月。与认佛指为月。何以异哉。
　　【为大冶】
　　禅教律三。总非心外有法。是故分执之固谬也。合求之亦谬也。分执鬬诤滋生。合求泛滥无统。皆由不知痛为生死。直趋菩提。所以图名不图实。图枝末不图根本耳。夫禅教律。皆名也。真能自觉觉他。乃其实也。机锋转语。偈颂拈提。禅之枝末也。透脱识情。禅根本也。消文衍义。章句名相。教之枝末也。观心入证。教根本也。著衣持鉢。锡杖芒鞵。律之枝末也。断有漏法。律根本也。苟依禅透脱识情。何患不观心入证。断有漏法乎。苟依教观心入证。何患不断有漏法。透脱识情乎。苟依律断有漏法。何患不透脱识情。观心入证乎。不惟分无可分。亦且合无可合。分无可分。故古来大圣大贤。无不贯通三学者。合无可合。故古来真实知识。无不各专一门者。六祖南岳等。未尝为人授戒说经也。窥基长水等。未尝为人棒喝授戒也。道宣怀素等。未尝为人上堂讲经也。降自近代尊宿。亦有古风可仰。如寿昌禅师。深知教律之意。终不授戒说经。雪浪法师。深知禅律之意。终不提拈授戒。大会示权二律主。亦知禅教之意。终不谭宗说教。至紫柏大师。学淹三藏。果证无生。道高德厚。杲日丽天。乃一生绝不上堂。不讲经传戒。秖令人真参实究。深入经藏。誓持根本五戒而已。其视法门中事。何等尊重。岂似后人。茫无所知。肆无忌惮。敢于辄自上堂讲演传戒。如贱丈夫之登垄断。几何不以如来正法。为戏剧之具也。呜呼痛哉。江右大冶贤者。苦求一言。发明三学根源。予谓学人出门一步。先须痛绝眼前虚名小利。百年活计必当置身千古圣贤之列。誓就现前一念。识取三学真正血脉。仍向红炉烈焰中。千锤百炼勿为跃冶之金。然后晦迹韬光。向古庙香炉安身立命。毕志不起一念浮动心。直俟绝后再苏。譬如冷灰豆爆。无秋毫意必固我。方可作陶凡铸圣大冶矣。大众珍重。
　　【辛卯除夕茶话】
　　诸方茶话。多说向上事。朽旭不然。与诸友说家常受用耳。佛制比丘。行六和敬。所以僧伽。名和合众。身和同住。口和无诤。意和同悦。戒和同修。见和同解。利和同均。遵此六和。乃名僧宝。其要只一慈心也。佛告比丘。汝等应当身业行慈。口业行慈。意业行慈。当知慈能关闭诸恶趣门。普生无量众善。慈心之人。嗔者见之欢喜。怖者见之安隐。忧者见之开释。苦者见之悦乐。乃至鸟兽见之不生毒害恐布之心。试观魔亦现佛相好光明殊特。而令见者恍惚不安。以无慈心也。佛亦现明王相。忿怒威猛。而令见者拔罪生善。以有慈力也。朽旭生平。不曾为一人剃头。亦不曾为一人改名。凡同住者。十方彼此。法道为亲。情无适莫。但愿诸友。各修慈心三昧。不可随俗狥污。亦勿矫强立异。恪遵佛戒。痛革妄情。除得一分习气。是一分修行。融得一分偏私。是一分学问。朽旭德薄缘浅。誓不图热闹门庭。世谛流布。须各为大事。念报深恩。互相砥砺。力挽颓风。庶不辜同住一番。最后腊月三十日到来。保有真实受用。不至如落汤螃蟹也。珍重。
　　灵峰蕅益大师宗论卷第四之一
　　灵峰蕅益大师宗论卷第四之二
　　　　　　　　　　　　　　　　　　　　　　　　　　　　　　古歙门人成时编辑
　　【说】
　　【作法说】
　　【妙安说】
　　【谦光说】
　　【孝闻说】
　　【洗心说】
　　【慈济说】
　　【念佛三昧说】
　　【孕莲说（亦名求生净土诀）】
　　【陈子法名真朗法号自昭说】
　　【法器说】
　　【圣学说】
　　【文最说】
　　【藏野说】
　　【耻庵说】
　　【柴立说】
　　【荼毗说】
　　【持名念佛歴九品净四土说】
　　【文】
　　【戒淫文】
　　【劝戒杀文】
　　【惠应寺放生社普劝戒杀念佛文】
　　【说】
　　【作法说】
　　破戒虽恶。覆藏尤恶。无过虽善。改过尤善。改过一涂。三世诸佛。证菩提之通津也。故五悔法门。凡夫迄等觉。无不藉为进趣方便。忧悔吝者存乎介。震无咎者存乎悔。祸福无门。唯人自召。世人正造罪时。实是大恶。不以为耻。向人发露。善中之善。反以为羞。甘于恶而苦于善。遂成恶中之恶。永无出期。颠倒愚痴。莫此为甚。众中忏悔。能使不犯者倍加警策。已犯者深生惭愧。或亦发心忏悔。学好者增长善根。讥笑者亦植远因。兼可消我夙罪。诫我未来。如来立法。决定不错。违佛语者。非佛弟子。矧造已能悔。卽是猛勇丈夫。可敬可畏。勇改一念。成佛正因。非具真信心深善根。不能将此法门流通人世。凡能此者。皆当与勇施比丘同垂不朽。合掌而说偈曰。罪性本无生。何须复覆藏。覆藏罪成有。不覆罪乃空。嗟彼无惭人。借口观实相。作法尚不能。岂达无生理。若实了无生。罪相卽实相。罪旣卽实相。故无可覆藏。如因病求药。乃获得仙丹。轻身而飞举。胜无病凡庸。不舍作法忏。而入无生理。后后固具前。前前亦通后。慎终能如始。深达诸缘起。不欺于三宝。及护法天龙。将此真切心。自度复化他。回向安乐邦。是名大乘道。
　　【妙安说】
　　三界无安。犹如火宅。惟深入火光三味者。能转烦恼业报之火为智慧火。于中游戏出没自在无碍。乃名妙安。夫烦恼火与智慧火。体一而异名者也。非烦恼灭而智慧生。以无智慧时。烦恼决不灭故。亦非智慧生而烦恼灭。以有智慧时。烦恼已先谢故。如暗时无明。明时无暗。暗不障明。明不破暗。二法从不相到。以明暗无体。同以虚空为其体故。如是智慧烦恼无体。同以心性为其体故。如火大缘于粪境。臭气逼人。缘于栴檀。馨香远彻。心性亦尔。缘利为三涂。缘名为修罗。缘五常十善为欲界人天。缘四禅四空为色无色界。缘无漏偏真为声闻缘觉。缘六度万行自利利他为菩萨。缘于实相则名为佛。夫心虽随缘具成十界。其性仍非十界。犹火随缘具有香臭。其性仍非香臭也。夫十界法外。别无自心。而一一界心。还出十界。犹香臭草木外。别无火体。而一一草木火种。还烧一切诸草木也。法华三乘人天。龙女阐提。无不授记作佛。以一切草木之火。同一火性故也。能知一火一切火。一切火一火者。不于烦恼火外。别求智慧火。不于业火外。别求神通三昧火。不于苦报火外。别求法性真火。并世闲聪明而置诸佛法。是谓卽烦恼火成智慧火。用推人之手扶人。毁人之口赞人。怨憾人之心爱人慈人。是谓卽业火成解脱火。知此根身器界。一一唯心。不作彼此人我种种情见。则镬汤炉炭劔树刀山。皆纳僧家乐意三昧。何况人闲小小逆境恶缘。寕非磨砻性真之具。是谓卽苦火成法身火。是谓火光三昧。偈曰。迷时妙法成生死。悟后三千性寂然。寂然元不落空亡。生死何尝有实体。为实施权说迷悟。开权显实迷悟绝。迷情绝处悟无栖。权实二名亦无寄。非权非实法之本。心佛众生性匪殊。依此建立权实门。及以本迹不思议。譬如莲华不异时。四微亦复无差别。而说华因莲为果。果又生因不可尽。若人识得心莲华。长在三界非界摄。便能恒转如是经。百千万亿无数卷。序正流通及劝发。一弹指顷功圆满。
　　【谦光说】
　　易曰。谦。德之柄也。谦尊而光。卑而不可逾。此与当仁不让于师之旨无殊。经云。心佛众生。三无差别。众生与佛平等。不应轻于一切。故示以谦。佛与自心平等。不应诿能于佛。故策以不让。不让故无卑劣慢。谦故无增上慢。及我慢邪慢。此谦之实义也。欲契此实义。应谛观现前一念心之自性。适言其有。觅不可得。适言其无。应用无尽。以为在内。周徧六虚。以为在外。觉满身际。以为卽身。梦不俱寐。死不俱灭。以为离身。除却四大六根。毕竟便无形相。是知凡夫终日在妄之心性。卽离过绝非之心性。不俟成佛而后离过绝非也。夫我心性本自离过绝非。何得让能于佛。一切众生心性亦罔不离过绝非。何得稍生忽慢。由不让故。上合十方诸佛。与佛如来同一慈力。由不轻故。下合十方众生。与诸众生同一悲仰。是谓尊而光。卑而不可逾。君子之终也。
　　【孝闻说】
　　世出世法。皆以孝顺为宗。梵网经云。孝顺父母师僧三宝。孝名为戒。盖父母生我色身。师僧生我法身。三宝生我慧命。是故咸须孝顺。而欲修孝顺者。尤须念念与戒相应。如曾子云。无故而杀一虫蚁。非孝也。无故而折一草木。非孝也。世孝尚尔。况出世大孝乎。以要言之。真能孝顺父母师僧三宝。决不敢犯戒造恶。经言孝名为戒者。正欲人以戒为孝故也。夫世闲孝。以朝夕色养为最小。以不辱身不玷亲为中。以喻亲于道为大。出世孝亦如是。勤心供养三宝。兴崇佛事。小孝也。脱离生死。不令佛子身久在三界沦溺。中孝也。发无上菩提心。观一切众生无始以来皆我父母。必欲度之令成佛道。此大孝也。舜。尽世闲大孝之道。玄德升闻于尧而为天子。今出家儿。尽出世大孝之道。玄德闻于法界。必成无上菩提明矣。
　　【洗心说】
　　夫心性本自离过绝非。灵明清净。秖由无始无明。迷理为咎。妄有三惑。譬如浮云。翳彼太虚。然浮云决不从太虚外来。以虚空性无外故。则无明三惑。亦岂从心性外来。而心性岂有外哉。心性无外。何有能洗所洗。当知旣约全体成迷。假说能翳所翳。亦约全迷归悟。假说能洗所洗。全体成迷。犹全水成冰。冰卽翳水而不令流动也。全迷归悟。犹全冰成水。水卽融冰而不令质碍也。于一心中。旣妄成三惑。了彼三惑。卽成妙三止矣。体真止者。了知十界无非一心。能融界内界外见思之惑。方便随缘止者。了知一心具足十界。能融界内界外尘沙之惑。息二边分别止者。了知一心十界十界一心不可思议。能融根本无明之惑。由能融惑也。三止皆有止息义焉。由能了知也。三止皆有停止义焉。由惑与理无二体。能融所融。能知所知。无二致也。三止皆有不止止义焉。三止各具三义。则是九义。九义秖是三止。三止秖是一心。一心本无能洗所洗。而能洗所洗宛然不滥。易传曰。圣人以此洗心退藏于密。义极于此。大经曰。三德若纵。亦不名妙。三德若横。亦不名妙。三德不纵不横。名秘密藏。乃名为妙。契此妙密。功在于智。发此妙智。不离于心。心智旣发。则三惑融泮。如汤消冰。假名为洗。请更以佛顶证之。经云。指皆是物。无是见者。此明妙心离一切相。体真止也。又云。微细发明。无非见者。此明妙心卽一切法。方便随缘止也。又云。此见及缘。元是菩提妙净明体。云何于中有是非是。此明妙心离卽离非。是卽非卽。息二边分别止也。卽此一章。宛具三止。卽彼三止。各含三义。若向此处真实体会。不泥语言文字。亦不悖语言文字。从见色闻声处分疎得下。从语言文字中照剖得来。方知一代时教。千七百公案。说来说去。无不是者个道理。千变万化。总是一条线索。一条线索。具足千变万化。便可坐微尘里。转大法轮。剖一尘。出大千经卷。以大千经卷。收入一尘。亦不见有大千相。亦不见有一尘相。亦能使大千一尘。各各宛然。不相妨碍。不相映夺。是谓至显至露。至微至密。是谓非显非密。亦显亦密。是谓无可洗而洗。是谓若欲净土。当净其心。随其心净。则佛土净矣。
　　【慈济说】
　　佛道旷济。以孝为宗。孝该万行。以慈为要。慈心三昧之力。毒药可为甘露。刀杖化为天华。诚救劫浊之良药。解冤业之神呪也。呜呼。四大同体。觉性无差。何彼何我。孰怨孰亲。由迷强故。横计是非。由执重故。妄成憎爱。爱则相生不断。憎则相害不息。顺则憎复成爱。逆则爱复成憎。憎爱递来。怨亲互作。别业同造。劫感刀兵。设不修行大慈。何以济兹大难。诚能设七境以系心。施三乐而调意。乃至上怨缘中。与以上乐。心生喜悦。无复嫉恼。以此定向刀山。刀山必折。以此定向火汤。火汤必灭。故知普门究竟无畏神力。不离吾人现前一念慈心也。设满阎浮人。尽修此慈心三昧。娑婆不卽转为净土者。三世诸佛卽为诳语。纵大地造杀。一人独修此。一人未尝不独得清泰也。唯智者能深信之。
　　【念佛三昧说】
　　全城章洁之。述乃翁宇衡。生平实行。临终念佛坐逝。及其先慈武硕人。得秉归戒。正念善终因缘。乞予一言。庄严净土。净名经云。若欲净土。当净其心。二先尊心旣净矣。土安得不净乎。且居士孝思不匮。深向法门。心又净矣。土安得不加净乎。是何竢予言。而予始可以言也。妙宗钞云。五浊轻则同居土净。体空巧方便土净。圆三观实报土净。究竟证寂光土净。夫净土之道。若大路然。固不难知。净土之理。若大海然。岂一蹴尽乎。令先人五浊习轻。同居之净。盖可必也。至于净方便实报寂光。善继善述。全赖君之孝思。居士但谛审谛观此一念孝思。在内邪。在外在中闲邪。过去邪。现在未来邪。青黄赤白邪。长短方圆邪。自生邪。他生共生无因生邪。有邪。无邪。亦有亦无。非有非无邪。如是观己。于心无所取。于法无所著。了知孝思。当体卽空卽假卽中。卽空故见思净。卽假故尘沙净。卽中故无明净。三惑净故。三土亦净。自心三土净。故父母三土随净。以无心外之父母故。如观一念孝思。任运能净三惑。观一切善念。一切恶念。一切无记念。亦复如是。是名觉意三昧。亦名念佛三昧。以知自心卽空。得见化身佛。知自心卽假。得见报身佛。知自心卽中。得见法身佛。如观自心。能见三佛。则念三佛。亦卽显发自心三德。故曰。观身实相。观佛亦然。观佛实相。观身亦然。生佛不二。父子一体。能度所度。俱不思议。慎毋曰。但向父母未生前荐取也。饶你说个父母未生。早已有无边生死。而只向现前一念觑破。何尝是父母生的。故曰。十世古今。始终不离于当念。了却目前。更无剩法。深思之。
　　【孕莲说（亦名求生净土诀）】
　　癸未冬。予弘法华于普德。李石兰居士。忘其齿爵。最先皈依。时有求子凡情。予名曰净育。越三年。则转其求子之心。塑佛像朝夕恋慕。一意求生净土矣。予语之曰。世闲生育。脓血襍乱。安得称净。唯莲华化生。乃真净育。居士当别号孕莲。予更请以要诀券焉。古人谓爱不重不生娑婆。念不一不生极乐。居士旣不求子。则爱已轻。又能塑佛。则念已一。乃更有要诀者。盖莫切于是心作佛。是心是佛二语也。夫栴檀不过世闲木耳。烧则成灰。雕则成像。岂非随心所作乎。旣成像矣。朝夕礼拜瞻对。朝夕在心目中。心外无佛。岂非卽心而是乎。若知所雕佛像。的的心作心是。则知极乐弥陀。亦的的心作心是也。若知极乐弥陀。心作心是。则知十方三世一切诸佛。亦的的心作心是也。若知一切诸佛心作心是。则知一切净土。亦的的心作心是也。以唯心净因。育唯心净果。无生而生。生卽无生。操此券而犹堕疑城。断不可得。悟此诀而犹谓净土法门。不至圆顿。尤不可得矣。
　　【陈子法名真朗法号自昭说】
　　诗曰。旣明且哲。以保其身。夫身非七尺肉团之谓也。圣人以天下为一身。以万古为一息。故必天地位。万物育。而后谓之保身。大学明明德于天下。论语一日克己复礼天下归仁。皆此理也。王阳明超汉宋诸儒。直接孔颜心学。一生示人。唯有致良知三字。良知者。性德灵明之体。大学之所谓明德。论语之所谓己。诗之所谓身也。致者。称性圆照之功。大学之所谓明。论语之所谓克。诗之所谓保也。苟不悟良知。则何所用其致。苟不用致之之功。则良知何由全体显现。得大受用。故吾命汝名曰真朗。卽直指汝良知本体。欲汝全性起修也。又命号曰自昭。欲汝念念致其良知。不向外求。全修在性也。果能顾名思义。何难宪章姚江。祖述洙泗。又何难远遡熙河。朝宗于香水大海也哉。
　　【法器说】
　　盈天地闲。皆器也。天为覆器。地为载器。日月为照明之器。虚空为容受之器。夫谁为不器者。其唯形而上者乎。然形而上者。使离于天地日月虚空万物。不几为兔角龟毛哉。纵天地日月虚空万物外。果别有一法。名之曰道。其谁见闻之。设可见闻。又一器而已矣。何名不器。吾是以知形而上者谓器卽不器。器卽不器。乃可称法器耳。子以四教。文行忠信。文行忠信。古之学者以之为道。今之学者以之为器。颜子博文约礼。而欲从末由。则何器非道。由求赤各得其偏。而富强礼乐。则何道非器。惟吾佛门亦然。三藏十二部。佛之以文教也。四等六度。佛之以行教也。至诚心深心。回向发愿心。佛之以忠信教也。文为般若德。行为解脱德。忠信为法身德。般若有三。谓文字。观照。实相。亦三德也。解脱有三。谓性净。圆净。方便净。亦三德也。法身有三。谓自性。受用。变化。亦三德也。三三不为多。一三不为少。不纵横。不竝别。随拈一法。诸法顿彰。何器而非道。何道而不具足一切器。先儒谓物物一太极。太极本无极。庶几近之。盖以太极为太极。则太极亦一器矣。知太极之本无极。而物物无非太极。则物物无非道矣。以此持戒。名无上戒。以此念佛。名无上禅。以此阅教。名甚深般若。以此礼拜持诵作诸善事。名普贤行门。将此随类度生。名游戏神通。若未悟此。而勤修行门。秖名有漏有为。若离诸行门。而别求向上一著。秖名龟毛兔角。亦名捉影捕虚。故不曰不器。而曰法器。夫器以法称。不逃空于器外。不局有于器中。非有非空。超诸戏论。真儒邪。真佛邪。吾不得而区局之矣。
　　【圣学说】
　　佛祖圣贤之学无他求尽其心而已。尽其心者。不于心外别立一法。不于心内欠缺一法。是故为子臣弟友。止孝忠顺信。充恻隐辞让羞恶是非之心。而仁义礼智不可胜用。造次颠沛必于是。可以久处约。长处乐。皆由了达心外无法故也。六祖云。法法皆通。法法皆僃。而无一法可得。名最上乘。今人甫欲通僃一切法。必舍自心而求诸外。甫说法皆无实。必固守痴顽。而不知藉境炼心。无怪乎不堕枝离之学。便落暗证之坑也。夫不知万法唯心。泛求诸事事物物。安得不罔。不知心具万法。独取一昭昭灵灵。安得不殆。嗟嗟。昭昭灵灵。尚不可取。况昏昏墨墨哉。真志佛祖圣贤者。素位而行。不愿乎外。凡富贵贫贱种种境缘。皆大炉鞴。一切时中。动心忍性。增益不能。然后富贵不淫。贫贱不移。威武不屈。如松柏亭亭独秀于霜雪闲。而天地之心赖此见矣。吾悲儒释真风。今日尽皆埽地。良由学儒者急富贵。学佛者在利名。元无佛祖圣贤襟期。故学问操履行门。皆适助其虚妄。如良田然。种未植。莠未芸。而灌以粪腻。益增芜薉而已。学者但向心田中保护菩提嘉苗。芟刈名利莠草。随时溉灌。勿助勿忘。守到白露秋分。自见秀而且实。至于旱则车水。潦则开渠。虽神农复兴。亦不能使岁时无旱潦也。以此方便。自养善根。令成熟度脱。便堪以四悉檀益物。令其番番种熟脱。尽未来际。无所不度。而吃紧关要。只在今日最初一步。盖南其辕则步步近楚。北其辕则愈趋愈远。纵能久后觉悟改辙。不唯所伤旣多。亦枉却多少功夫。岂不可惜。此苦口良药。勿但作文字看过。道理解过。直滴滴入口。从咽喉灌入脏腑。三百六十骨节。八万四千毛窍。皆为药味所透。庶几也已。
　　【文最说】
　　天下不治。由人心不明。人心不明。由圣学不讲。圣学不讲。由功利不忘。功利不忘。由自待菲薄。君子莫贵厚自期待也。诚念念自厚。则大行不加。穷居不损。有何功利不忘。功利旣忘。凡接对师友。诵读诗书。专为身心性命。有何圣学不讲。圣学旣讲。行一不义。杀一不辜。而得天下不为。有何人心不明。人心旣明。正己而物正。有何天下不平治也哉。今之文学。吾惑焉。不求于自心。不合于圣学。惟趋时袭取科甲为志。苟遂厥志。则恣其人欲之私而莫知返。无怪乎世道人心大坏。而不可救也。虽然。非文之咎。文不知其最者之咎也。出世之文。迦文为最。治世之文。文宣为最。迦文舍身求得半偈。文宣遇难曰。文王旣没。文不在兹乎。此皆于文而知其最者也。文之最者。始于大圣大贤。极于诸佛菩萨。诚以圣贤佛菩萨自厚。举凡道德文章功名富贵。皆非五霸假之。皆非义袭而取。吾所以勖文最者无他。惟以文最厚自期待而已。
　　【藏野说】
</div>
    <div class="pagination">
<a href="灵峰蕅益大师宗论_page12.html">上一页</a><span>...</span><a href="灵峰蕅益大师宗论_page8.html">8</a><a href="灵峰蕅益大师宗论_page9.html">9</a><a href="灵峰蕅益大师宗论_page10.html">10</a><a href="灵峰蕅益大师宗论_page11.html">11</a><a href="灵峰蕅益大师宗论_page12.html">12</a><span class="current-page">13</span><a href="灵峰蕅益大师宗论_page14.html">14</a><a href="灵峰蕅益大师宗论_page15.html">15</a><a href="灵峰蕅益大师宗论_page16.html">16</a><a href="灵峰蕅益大师宗论_page17.html">17</a><a href="灵峰蕅益大师宗论_page18.html">18</a><span>...</span><a href="灵峰蕅益大师宗论_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
