<!DOCTYPE html>
<html>
<head>
    <meta charset="UTF-8">
    <title>敦煌变文集新书 - 第 21 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敦煌变文集新书 - 第 21 页/共 48 页</h1>
    <div class="content">　　未审谁人能为说，是何名字唱将来。

　　经：「时有仙人，来白王言：我有大乘，名妙法莲花。若不违我，当为宣说。」　　此唱经文是仙人来也，问于大王：

　　仙人常居山里，高闲无比。风吹丛竹兮韵合官商，鹤笑柧（孤）兮声和角征。队队野猿，潺潺流水。有心永住临泉，无意暂游帝里。忽闻空中人言，又见庵前云起。思量兮未回来由，发言兮问其所以。空中告言，别无意旨。缘有个大国轮王，求法愿抛生死。仙人幸有莲经，何不摄为弟子？大王兮要礼仙人，仙人兮收来驱使。

　　自居山内学修行，不省因循入帝京。
　　无事庵中唯念佛，有时林下只持经。
　　双双瑞鹤添香印，两两灵禽注水瓶。
　　只有仙人修至业，神祇遵奉各丁宁。
　　于一日，感祥祯，忽向庵前瑞气生。
　　道有国王求妙法，虔心启告审分明。

　　仙人问大王：

　　当日仙人，离于山野，诣王城兮只蹑彩云，往龙楼兮岂凭鹤驾。不作威仪，不要侍者，独自腾空，来于阙下，便问王言，肺怀请写：「人伦兮宝位尊高，富贵兮因何割舍。」

　　仙人欲拟入皇京，一队祥云捧足行，
　　贤圣空中弹指送，天人路上献花迎。
　　时未久，到王宫，宫里当时瑞气浓。
　　仙见大王心喜悦，王闻仙到意虔恭。
　　有何意，舍荣花，刚要求闻妙法花！
　　未审大王缘甚事？心中斗不恋娇奢。

　　大王告仙人：

　　「我见如今人，终日怀嗔喜。□□美顺言，人人愁逆耳。贪财何日肯休，爱色几时能止！笙歌兮美女万人，富贵兮金轮千子。衣着香熏，锦帏玉履。男意气兮凌云，女端严兮皓齿。若说娇奢，谁人到此。未容旬日欢娱，已道ㄙ（某）人身死。生前不曾修福，死堕阿毗（鼻）地狱，永属冥司，长受苦毒，或铁鸟啄髓，或铜蛇噉肉，恶业现兮万死万生，痛苦逼兮千啼千哭。或尸粪□煨，或磨摩碓捣，终日凌持（迟），多般捶考。饥吞铁丸，渴饮铜汁。剑（剑）树利兮森森，刀山耸兮岌岌。免斯因缘，有何方术，除非听受法花经，如此灾殃方得出。」

　　思量浮世事堪伤，富贵娇奢不久长，
　　有意只求圆佛果，无心恋作转轮王。
　　直饶珠宝如山岳，遮不绫罗满殿堂，
　　煞鬼忽然来到后，阿谁能替我□常。

　　大王道：「思量如斯，不恋荣华，便乃铺陈道场，请仙人说法。」

　　今朝既得遇仙人，我心终不敢因循。
　　斋饭见令厨内造，道场处分便铺陈。
　　香烟霭霭旋为盖，宫树蒙蒙自变春。
　　虽未得闻中道教，大王其日甚欢忻。
　　便礼拜，乞慈悲，我愿仙人必合知。
　　忽欲便能谈妙法，身充奴仆不相违。

　　仙人请大王入山，即说：

　　「王居宫室，箫韶每日，艳境既多，凡情恣积，增益愆尤，足其过失。莲经此处难宣，大王且须通悉。我居山中，风光匹，庵前兮异果皆生，岭上兮名花总出。」

　　「王住宫中快乐多，更于终日奏笙歌，
　　饮馔朝朝皆酒肉，衣裳对对是绫罗。
　　贪爱忽然衣（依）旧起，修行从此又□驼（蹉跎），
　　若要求闻微妙法，随我山中得也摩（么）？」

　　大王肯去也：

　　国王闻语喜难偕，此事深将□（惬）我怀。
　　但得仙人谈妙法，谁忧山内忍饥斋。
　　辞骨肉，欲相陪，宫中眷属起悲哀。
　　大王心里生欢喜，随他去也唱将来。

　　经：「王闻其语，欢喜踊跃，即便随仙，供给所须，采果汲水，拾薪设食，及至以身而为床座。」　　于时奉事，经于千岁，为于法故，精勤给侍，令无所乏。

　　此唱经文慈恩疏科有二：初难行能行，后难事能久。于时奉侍经于千岁已下，大王辞别宫内。大王临行，别其慈母，兼及太子臣寮。更与后妃公主：「今欲辞违，愿垂允许！」公主闻兮苦死留连，慈母见兮殷懃安抚，后妃悲啼，臣寮失绪，人人交仙者却回，□□愿大王不去。夫人闻言，泪流如雨，抛却妆台起来，拽得髭须咒咀：「一自为亲，几经寒暑，今朝忽拟生离，天地争交容许！」

　　起坐共君长一处，拟走东西大煞难。

　　大王在五色祥云之中，随仙人入山修道。

　　仙人当日运神通，彩雾迎王出帝宫。
　　贤圣赞扬千蔟蔟，天人欢喜万丛丛。
　　无意恋于居宝位，一心专待到山中，
　　一抵门徒弹指倾（顷），王逐仙人到碧峰。
　　纔欲到，未多时，王告仙人愿察知：
　　所许莲经便请说，不要如今有踊移！
　　仙者告：「莫痴愚，何假频频煎迫吾，
　　直待修行有次第，为汝宣扬得也无？」

　　大王修行，身心踊（勇）猛，抛却王宫，愿居雪岭。摘果在于高山，取水长于远井。新（辛）懃而不惮春秋，驱使而岂辞寒冷。

　　大王求道甚精专，苦行修行没退缘，
　　供侍仙人情转切，要闻妙法意能坚。
　　朝朝设食寻仙果，日日添瓶取美泉，
　　如此心中无退倦，俄然已度一千年。

　　大王摘果，路上忽逢兽王。

　　奉事仙人，心不渀（□）卤，终日新（辛）懃，千秋已度。汲水下万丈洪崖，采果上千峰渌树。持果子兮拟欲归庵，见兽王兮居其要路。面载（戴）惊惶，心生怕怖，一一申陈，重重告诉。欲过斋时，将临日午。

　　缘忧仙者怪迟，所以朕怀愁苦。
　　「伏愿兽王通过路，放我归庵事大仙。」

　　兽王却问：「大王自己是万乘之尊，七宝随身，千官拥从，行时音乐，坐乃箫韶，如此富贵多般，早是累生修种，何得于此终日驱驱，求甚事意？」兽王问那大王：

　　兽王当问大王言：「汝往山中多少年？
　　日日拾薪于晚后，朝朝采果向斋前。
　　抛弃皇宫心不□，伏事仙人意却专，
　　如此辛懃能忍受，不生退屈有何缘？」

　　大王报兽王曰：「我非是今生修种，悟解累劫之中，厌幻此身，曾于三界上下，六道循寰，生死往来，不得出离者，皆因贪财爱色之所拘系。我虽于大内，窃闻妙法莲花经是南阎浮提众生病之良药。又说此经驾白牛三车，诱火宅之诸子，普将法雨，沃润三根，脱穷子弊垢之衣，系亲友醉中之宝，所以捐舍国位，委正（政）太子，不乐大内娇奢，岂爱深宫快乐！频度星霜，颇更寒暑，苦志不移，希闻妙法。」大王向兽王道：

　　大王却报兽王听！「我住山中有恳情。
　　驱使不辞无别事，只缘愿听法花经。」
</div>
    <div class="pagination">
<a href="敦煌变文集新书_page20.html">上一页</a><span>...</span><a href="敦煌变文集新书_page16.html">16</a><a href="敦煌变文集新书_page17.html">17</a><a href="敦煌变文集新书_page18.html">18</a><a href="敦煌变文集新书_page19.html">19</a><a href="敦煌变文集新书_page20.html">20</a><span class="current-page">21</span><a href="敦煌变文集新书_page22.html">22</a><a href="敦煌变文集新书_page23.html">23</a><a href="敦煌变文集新书_page24.html">24</a><a href="敦煌变文集新书_page25.html">25</a><a href="敦煌变文集新书_page26.html">26</a><span>...</span><a href="敦煌变文集新书_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
