<!DOCTYPE html>
<html>
<head>
    <meta charset="UTF-8">
    <title>景德传灯录 - 第 7 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景德传灯录 - 第 7 页/共 53 页</h1>
    <div class="content">　　
　　　　前随州神慥禅师复出一人正寿禅师
　　
　　　　前蒙山道明禅师复出三人一洪州崇寂禅师二江西瑰禅师三抚州神贞禅师
　　
　　　　前资州智侁禅师复出一人资州处寂禅师
　　
　　　　前玄赜禅师复出二人一义兴神斐禅师二湖州畅禅师(已上一十五人机缘语句不录无)
　　
　　　　第三世四十九人
　　
　　　　前荆州辞朗禅师法嗣紫金玄宗禅师明州大梅山常禅师砖界慎徽禅师(已上三人无机缘语句不录)
　　
　　　　前嵩山普寂禅师法嗣四十六人(一人见录)终南山惟政禅师广福慧空禅师常越禅师襄州夹石山思禅师明瓒禅师敬爱寺真禅师兖州守贤禅师定州石藏禅师南岳澄心禅师南岳日照禅师洛京同德寺干禅师苏州真亮禅师瓦棺寺浚禅师弋阳法融禅师广陵演禅师陕州慧空禅师洛京真亮禅师泽州亘月禅师亳州昙真禅师都梁山崇演禅师京兆章敬寺澄禅师嵩阳寺一行禅师京兆山北寺融禅师晋州定陶丁居士
　　
　　　　前西京义福禅师复出八人大雄猛禅师西京大震动禅师神斐禅师西京大悲光禅师西京大隐禅师定境禅师道播禅师玄证禅师
　　
　　　　前降魔藏禅师复出三人西京寂满禅师西京定庄禅师南岳慧隐禅师
　　
　　　　前南岳元观禅师复出一人神照禅师
　　
　　　　前小福禅师复出三人京兆蓝田深寂禅师太白山日没云禅师东白山法超禅师
　　
　　　　前霍山观禅师复出一人岘山幽禅师
　　
　　　　前资州处寂禅师复出四人益州无相禅师益州长松山马禅师超禅师梓州晓了禅师
　　
　　　　前义兴斐禅师复出二人西京智游禅师东都智深禅师(已上四十五人无机缘语句不录)
　　
　　　　第四世七人
　　
　　　　前兴善惟政禅师法嗣衡州定心禅师敬爱寺志真禅师(已上二人无机缘语句不录)
　　
　　　　前益州无相禅师法嗣五人(一人见录)益州保唐寺无住禅师荆州明月山融禅师汉州云顶山王头陀益州净众寺神会禅师
　　
　　　　前砖界慎徽禅师复出一人武诫禅师(已上四人无机缘语句不录)
　　
　　　　第五世一人
　　
　　　　前敬爱寺志真禅师法嗣嵩山照禅师(无机缘语句不录)
　　
　　　　第三十一祖道信大师下旁出法嗣
　　
　　　　金陵牛头山六世祖宗
　　
　　第一世法融禅师者。润州延陵人也。姓韦氏。年十九学通经史。寻阅大部般若晓达真空。忽一日叹曰。儒道世典非究竟法。般若正观出世舟航。遂隐茅山投师落发。后入牛头山幽栖寺北岩之石室。有百鸟衔华之异。唐贞观中四祖遥观气象。知彼山有奇异之人。乃躬自寻访问寺僧。此间有道人否。曰出家儿那个不是道人。祖曰。阿那个是道人。僧无对。别僧云。此去山中十里许有一懒融。见人不起亦不合掌。莫是道人。祖遂入山见师。端坐自若曾无所顾。祖问曰。在此作什么。师曰观心。祖曰。观是何人心是何物。师无对便起作礼。师曰。大德高栖何所。祖曰。贫道不决所止或东或西。师曰。还识道信禅师否。曰何以问他。师曰。向德滋久冀一礼谒。曰道信禅师贫道是也。师曰。因何降此。祖曰。特来相访。莫更有宴息之处否。师指后面云。别有小庵。遂引祖至庵所。绕庵唯见虎狼之类。祖乃举两手作怖势。师曰。犹有这个在。祖曰。适来见什么。师无对。少选祖却于师宴坐石上书一佛字。师睹之竦然。祖曰。犹有这个在。师未晓乃稽首请说真要。祖曰。夫百千法门同归方寸。河沙妙德总在心源。一切戒门定门慧门神通变化。悉自具足不离汝心。一切烦恼业障本来空寂。一切因果皆如梦幻。无三界可出。无菩提可求。人与非人性相平等。大道虚旷绝思绝虑。如是之法汝今已得更无阙少。与佛何殊更无别法。汝但任心自在。莫作观行。亦莫澄心。莫起贪嗔。莫怀愁虑。荡荡无碍任意纵横。不作诸善不作诸恶。行住坐卧触目遇缘。总是佛之妙用快乐无忧。故名为佛。师曰。心既具足。何者是佛何者是心。祖曰。非心不问佛。问佛非不心。师曰。既不许作观行。于境起时心如何对治。祖曰。境缘无好丑。好丑起于心。心若不强名。妄情从何起。妄情既不起。真心任遍知。汝但随心自在无复对治。即名常住法身无有变异。吾受璨大师顿教法门。今付于汝。汝今谛受吾言只住此山。向后当有五人达者绍汝玄化(圭峰判为泯绝无寄宗。引破相教而印之。有僧问。南泉。牛头未见四祖时。为什么鸟兽衔华来供养。南泉云。只为步步蹋佛阶梯。洞山云。如掌观珠意不暂舍。僧云。见后为什么不来。南泉云。直饶不来犹较王老师一线道。洞山云。通身去也。又一尊宿答前两问皆云。贼不打贫儿家。僧问一老宿。牛头未见四祖时如何。云如条贯叶。僧云。见后如何。云秋夜纷纷。又僧问吴越永明潜禅师。牛头未见四祖时如何。潜云牛头。僧云。见后如何。潜云牛头。诸方举唱甚多不可备录)祖付法讫。遂返双峰山终老。师自尔法席大盛。唐永徽中。徒众乏粮。师往丹阳缘化。去山八十里。躬负米一石八斗。朝往暮还供僧三百。二时不阙三年。邑宰萧元善。请于建初寺讲大般若经。听者云集。至灭静品地为之震动。谓罢归山。博陵王问师曰。境缘色发时。不言缘色起。云何得知缘。乃欲息其起。师答曰。境色初发时。色境二性空。本无知缘者。心量与知同。照本发非发。尔时起自息。抱暗生觉缘。心时缘不逐。至如未生前。色心非养育。从空本无念。想受言念生。起法未曾起。岂用佛教令。问曰闭目不见色。境虑乃便多。色既不关心。境从何处发师曰。闭目不见色。内心动虑多。幻识假成用。起名终不过。知色不关心。心亦不关人。随行有相转。鸟去空中真。问曰。境发无处所。缘觉了知生。境谢觉还转。觉乃变为境。若以心曳心。还为觉所觉。从之随随去。不离生灭际。师曰。色心前后中。实无缘起境。一念自凝忘。谁能计动静。此知自无知。知知缘不会。当自检本形。何须求域外。前境不变谢。后念不来今。求月执玄影。讨迹逐飞禽。欲知心本性。还如视梦里。譬之六月冰。处处皆相似。避空终不脱。求空复不成。借问镜中像。心从何处生。问曰。恰恰用心时。若为安隐好。师曰。恰恰用心时。恰恰无心用。曲谭名相劳。直说无繁重。无心恰恰用。常用恰恰无。今说无心处。不与有心殊。问曰。智者引妙言。与心相会当。言与心路别。合则万倍乖。师曰。方便说妙言。破病大乘道。非关本性谭。还从空化造。无念为真常。终当绝心路。离念性不动。生灭无乖误。谷响既有声。镜像能回顾。问曰。行者体境有。因觉知境亡。前觉及后觉。并境有三心。师曰。境用非体觉。觉罢不应思。因觉知境亡。觉时境不起。前觉及后觉。并境有三迟。问曰。住定俱不转。将为正三昧。诸业不能牵。不知细无明。徐徐蹑其后。师曰。复闻别有人。虚执起心量。三中事不成。不转还虚妄。心为正受缚。为之净业障。心尘万分一。不了说无明。细细习因起。徐徐名相生。风来波浪转。欲静水还平。更欲前途说。恐畏后心惊。无念大兽吼。性空下霜雹。星散秽草摧。纵横飞鸟落。五道定纷纶。四魔不前却。既如猛火燎。还如利剑斫。问曰。赖觉知万法。万法本来然。若假照用心。只得照用心。不应心里事。师曰。赖觉知万法。万法终无赖。若假照用心。应不在心外。问曰。随随无简择。明心不现前。复虑心闇昧。在心用功行。智障复难除。师曰。有此不可有。寻此不可寻。无简即真择。得闇出明心。虑者心冥昧存心托功行。何论智障难。至佛方为病。问曰。折中消息间。实亦难安帖。自非用行人。此难终难见。师曰。折中欲消息。消息非难易。先观心处心。次推智中智。第三照推者。第四通无记。第五解脱名。第六等真伪。第七知法本。第八慈无为。第九遍空阴。第十云雨被。最尽彼无觉。无明生本智。镜像现三业。幻人化四衢。不住空边尽。当照有中无。不出空有内。未将空有俱。号之名折中。折中非言说。安帖无处安。用行何能决。问曰。别有一种人。善解空无相。口言定乱一。复道有中无。同证用常寂。知觉寂常用。用心会真理。后言用无用。智慧方便多。言辞与理合。如如理自如。不由识心会。既知心会非。心心复相泯。如是难知法。永劫不能知。同此用心人。法所不能化。师曰。别有证空者。还如前偈论。行空守寂灭。识见暂时翻。会真是心量。终知未了原。又说息心用。多智疑相似。良由性不明。求空且劳己。永劫住幽识。抱相都不知。放光便动地。于彼欲何为。问曰。前件看心者。复有罗縠难。师曰。看心有罗縠。幻心何待看。况无幻心者。从容下口难。问曰。久有大基业。心路差互间。得觉微细障。即达于真际。自非善巧师。无能决此理。仰惟我大师。当为开要门。引导用心者。不令失正道。师曰。法性本基业。梦境成差互。实相微细身。色心常不悟。忽逢混沌士。哀怨愍群生。托疑广设问。抱理内常明。生死幽径彻。毁誉心不惊。野老显分答。法相愧来仪。蒙发群生药。还如色性为。显庆元年邑宰萧元善。请出山住建初。师辞不获免。遂命入室上首智岩。付嘱法印令以次传授。将下山谓众曰。吾不复践此山矣。时鸟兽哀号逾月不止。庵前有四大桐树。仲夏之月忽自凋落。明年丁巳闰正月二十三日终于建初。寿六十四。腊四十一。二十七日窆于鸡笼山。会送者万余人。其牛头山旧居。金源虎咆泉锡杖泉金龟等池。宴坐石室今悉存焉
　　
　　第二世智岩禅师者。曲阿人也。姓华氏。弱冠智勇过人。身长七尺六寸。隋大业中为郎将。常以弓挂一滤水囊。随行所至汲用。累从大将征讨频立战功。唐武德中。年四十。遂乞出家。入舒州皖公山。从宝月禅师为弟子。后一日宴坐。睹异僧身长丈余。神姿爽拔词气清朗。谓师曰。卿八十生出家宜加精进。言讫不见。尝在谷中入定。山水瀑涨。师怡然不动。其水自退。有猎者遇之。因改过修善。复有昔同从军者二人。闻师隐遁。乃共入山寻之。既见因谓师曰。郎将狂耶何为住此。答曰。我狂欲醒君狂正发。夫嗜色淫声贪荣冒宠。流转生死何由自出。二人感悟叹息而去。师贞观十七年归建业入牛头山。谒融禅师发明大事。禅师谓师曰吾受信大师真诀所得都亡。设有一法胜过涅槃吾说亦如梦幻。夫一尘飞而翳天。一芥堕而覆地。汝今已过此见。吾复何云。山门化导当付之于汝。师禀命为第二世。后以正法付方禅师。住白马栖玄两寺。又迁住石头城。于仪凤二年正月十日示灭。颜色不变屈伸如生。室有异香经旬不歇。遗言水葬。寿七十有八。腊三十有九
　　
　　第三世慧方禅师者。润州延陵人也。姓濮氏。投开善寺出家。及进具。洞明经论。后入牛头山。谒岩禅师咨询秘要。岩观其根器堪任正法。遂示以心印。师豁然领悟。于是不出林薮仅逾十年。四方学者云集。师一旦谓众曰。吾欲他行随机利物。汝宜自安也。乃以正法付法持禅师。遂归茅山。数载将欲灭度。见有五百许人。髻发后垂状如菩萨。各持幡华云。请法师讲。又感山神现大蟒身至庭前如将泣别。师谓侍者洪道曰。吾去矣。汝为吾报诸门人。及门人奔至。师已入灭。时唐天册元年八月一日。山林变白溪涧绝流七日。道俗悲慕声动山谷。寿六十有七。腊四十
　　
　　第四世法持禅师者。润州江宁人也。姓张氏。幼岁出家。年三十游黄梅忍大师坐下。闻法心开。后复遇方禅师为之印可。乃继迹山门。作牛头宗祖。及黄梅谢世。谓弟子玄赜曰。后传吾法者可有十人。金陵法持是其一也。后以法眼付智威禅师。于唐长安二年九月五日。终于金陵延祚寺无常院。遗嘱令露骸松下饲诸鸟兽。迎出日空中有神幡。从西而来绕山数匝。所居故院竹林变白七日而止。寿六十有八。腊四十一
　　
　　第五世智威禅师者。江宁人也。姓陈氏。住迎青山。始丱岁。忽一日家中失之。莫知所往。及父母寻访。乃知已依天宝寺统法师出家矣。年二十受具。后闻法持禅师出世。乃往礼谒传受正法焉。自尔江左学徒皆奔走门下。其中有慧忠者目为法器。师尝有偈示曰
　　
　　　莫系念念　　成生死河
　　　轮回六趣海　　无见出长波　
　　
　　慧忠偈答曰
　　
　　　念想由来幻　　性自无终始
　　　若得此中意　　长波当自止　
　　
　　师又示偈曰
　　
　　　余本性虚无　　缘妄生人我
　　　如何息妄情　　还归空处坐　
　　
　　慧忠偈答曰
　　
　　　虚无是实体　　人我何所存
　　　妄情不须息　　即泛般若船　
　　
　　师知其了悟乃付以山门。遂随缘化导。于唐开元十七年二月十八日。终于延祚寺。将示灭谓弟子云。将尸林中施诸鸟兽。寿七十有七
　　
　　第六世慧忠禅师者。润州上元人也。姓王氏。年二十三受业于庄严寺。其后闻威禅师出世乃往谒之。威才见曰。山主来也。师感悟微旨。遂给侍左右。后辞诣诸方巡礼。威于具戒院见凌霄藤。遇夏委悴人欲伐之。因谓之曰。勿剪。慧忠还时此藤更生。及师回果如其言。即以山门付嘱讫。出居延祚寺。师平生一衲不易。器用唯一铛。尝有供僧谷两廪。盗者窥伺。虎为守之。县令张逊者。至山顶谒问师。有何徒弟。师曰。有三五人。逊曰。如何得见。师敲禅床。有三虎哮吼而出。逊惊怖而退。后众请入城居庄严旧寺。师欲于殿东别创法堂。先有古木。群鹊巢其上。工人将伐之。师谓鹊曰。此地建堂汝等何不速去。言讫。群鹊乃迁巢他树。初筑基有二神人定其四角。复潜资夜役。遂不日而就。繇是四方学徒云集坐下矣。得法者有三十四人。各住一方转化多众。师尝有安心偈。示众曰
　　
　　　人法双净　　善恶两忘　　真心真实
　　　菩提道场　
　　
　　唐大历三年。石室前挂铛树挂衣藤。忽盛夏枯死。四年六月十五日集僧布萨讫。命侍者净发浴身。至夜有瑞云覆其精舍。空中复闻天乐之声。诘旦怡然坐化。时风雨暴作震折林木。复有白虹贯于岩壑。五年春茶毗获舍利不可胜计。寿八十七
　　
　　　　前法融禅师下三世旁出法嗣
　　
　　金陵钟山昙璀禅师者。吴郡人也。姓顾氏。初谒牛头融大师。大师目而奇之。乃告之曰。色声为无生之鸩毒。受想是至人之坑阱。子知之乎。师默而审之大悟玄旨。寻晦迹钟山多历年所。茅庵瓦缶以终老焉。唐天授三年二月六日。恬然入定七日而灭。寿六十二
　　
　　　　前智威禅师下三世旁出法嗣
　　
　　宣州安国寺玄挺禅师者。不知何许人也。尝一日有长安讲华严经僧来。问五祖云。真性缘起其义云何。祖默然。时师侍立次乃谓曰。大德。正兴一念问时。是真性中缘起。其僧言下大悟。又或问南宗自何而立。师曰。心宗非南北
　　
　　润州鹤林玄素禅师者。润州延陵人也。姓马氏。唐如意年中受业于江宁长寿寺。晚参智威禅师遂悟真宗。后居京口鹤林寺。尝一日有屠者礼谒。愿就所居辨供。师欣然而往。众皆讶之。师曰。佛性平等贤愚一致。但可度者吾即度之。复何差别之有。或有僧问。如何是西来意。师曰。会即不会。疑即不疑。师又曰。不会不疑底。不疑不会底。又有僧扣门。师问。是什么人曰是僧。师曰。非但是僧。佛来亦不着。曰佛来为什么不着。师曰。无汝止泊处。天宝十一年十一月十一日。中夜无疾而灭。寿八十五。建塔于黄鹤山。敕谥大津禅师大和宝航之塔
　　
　　舒州天柱山崇慧禅师者。彭州人也。姓陈氏。唐乾元初往舒州天柱山创寺。永泰元年敕赐号天柱寺。僧问。如何是天柱境。师曰。主薄山高难见日。玉镜峰前易晓人。问达磨未来此土时。还有佛法也无。师曰。未来时且置。即今事作么生。曰某甲不会乞师指示。师曰。万古长空一朝风月。良久又曰。阇黎会么。自己分上作么生。干他达磨来与未来作么。他家来大似卖卜汉相似。见汝不会。为汝锥破卦文。才生吉凶。在汝分上一切自看。僧问。如何是解卜底人。师曰。汝才出门时便不中也。问如何是天柱家风。师曰。时有白云来闭户。更无风月四山流。问亡僧迁化向什么处去也。师曰。灊岳峰高长积翠。舒江明月色光晖。问如何是大通智胜佛。师曰。旷大劫来未曾拥滞。不是大通智胜佛是什么。曰为什么佛法不现前。师曰。只为汝不会。所以成不现前。汝若会去。亦无佛道可成。问如何是道。师曰。白云覆青嶂。蜂鸟步庭华。问从上诸圣有何言说。师曰。汝今见吾有何言说。问宗门中请师举唱。师曰。石牛长吼真空外。木马嘶时月隐山。问如何是和尚利人处。师曰。一雨普滋千山秀色。问如何是天柱山中人。师曰。独步千峰顶。优游九曲泉。问如何是西来意。师曰。白猿抱子来青嶂。蜂蝶衔华绿蕊间。师居山演道凡二十二载。大历十四年七月二十二日归寂。起塔于寺北。真身见在
　　
　　　　前润州鹤林寺玄素禅师法嗣
　　
　　杭州径山道钦禅师者。苏州昆山人也。姓朱氏。初服膺儒教。年二十八玄素禅师遇之。因谓之曰。观子神气温粹真法宝也。师感悟因求为弟子。素躬与落发。乃戒之曰。汝乘流而行。逢径则止。师遂南行抵临安。见东北一山。因访于樵子。曰此径山也。乃驻锡焉。有僧问。如何是道。师云。山上有鲤鱼。水底有蓬尘。马祖令人送书到。书中作一圆相。师发缄于圆相中作一画却封回(忠国师闻乃云。钦师犹被马师惑)僧问。如何是祖师西来意。师曰。汝问不当。曰如何得当。师曰。待吾灭后即向汝说。马祖令门人智藏来问。十二时中以何为境。师曰。待汝回去时有信。藏曰。如今便回去。师曰。传语却须问取曹溪。唐大历三年。代宗诏至阙下亲加瞻礼。一日师在内庭见帝起立。帝曰。师何以起。师曰。檀越何得向四威仪中见贫道。帝悦。谓忠国师曰。欲锡钦师一名。忠欣然奉诏。乃赐号国一焉。后辞归本山。于贞元八年十二月示疾说法而逝。寿七十有九。敕谥曰大觉禅师
　　
　　　　前杭州径山道钦禅师法嗣
　　
</div>
    <div class="pagination">
<a href="景德传灯录_page6.html">上一页</a><span>...</span><a href="景德传灯录_page2.html">2</a><a href="景德传灯录_page3.html">3</a><a href="景德传灯录_page4.html">4</a><a href="景德传灯录_page5.html">5</a><a href="景德传灯录_page6.html">6</a><span class="current-page">7</span><a href="景德传灯录_page8.html">8</a><a href="景德传灯录_page9.html">9</a><a href="景德传灯录_page10.html">10</a><a href="景德传灯录_page11.html">11</a><a href="景德传灯录_page12.html">12</a><span>...</span><a href="景德传灯录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
