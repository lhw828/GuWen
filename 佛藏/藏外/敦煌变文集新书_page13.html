<!DOCTYPE html>
<html>
<head>
    <meta charset="UTF-8">
    <title>敦煌变文集新书 - 第 13 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敦煌变文集新书 - 第 13 页/共 48 页</h1>
    <div class="content">　　善友虽如此分疏，牧人终不信。…遂将归。
　　偈语曰：
　　眼目虽盲托贱身，那（奈）何不称受饥贫。
　　双眉郁郁入敷须，两耳梭梭垂埵轮。
　　平正人中高凤觜，分明指上旋螺文。
　　莫嫌我向村园住，尽此身来养育君。

　　盲人遂肯去，牧牛人将归家养，语其大小，令勿轻慢。引前文。…如是经一月，其家厌患有语。善友闻声不乐，即自思惟。明日早辞欲去。牧牛人曰：「莫是我家小幼！」答曰：「不然，非汝家大小不垂情，自为无分矣。故不宜久住也。」

　　偈辞：
　　揣度饥贫每自谦，眼盲远物总难捻。
　　卧身席是汝妻送，洗面水令贤子添。
　　嘿嘿怨嗟缘我乞，明明看侍（待）为（君）严。
　　今朝所以相辞别，不可直须教到嫌。

　　牧牛人曰：「不可去矣！」善友曰：「不然，须去矣！」如是再三，留不得。遂问：「去要何物？」盲人曰：「汝若怜念我者，为我作一面瑟（琴），送我着州城多人之处安置，我自弹曲乞食矣！」牧者遂求得一瑟（琴）赠之，送在利师王国市内。

　　留连虽切无心住，恳至拜辞须欲去。
　　盲土（士）然知说扰烦，牧人未免生疑虑。
　　我贫居，况村墅，难办珠金相借助。
　　奉献家中一面瑟（琴），送君安置多人处。
　　主人垂念客分明，难似今朝主客情。
　　客感叨烦言切切，主惭寂寞泪盈盈。
　　居家极阙三时饭，送路聊申一面瑟（琴）。
　　彼此礼仪皆总足，相随直到利师城。
　　□肩入国座（坐）长街，别牧牛人请却回。
　　倚托故难嫌浩闹，经过信任扑尘埃。
　　摩抄（挲）头面情私喜，调弄瑟（琴）弦曲暗排。
　　多少人民皆总看，何似音生指也唱将来。

　　经　善友巧善弹瑟（琴），其音和雅，悦可众心。一切大众皆共供给饮食，乃至充足，利师跋王国内伍百乞人皆得饱满。

　　既到国内，遂弹瑟（琴），一切人皆看。兼五百贫人。

　　倍加弹得感人情，终不分疏出姓名。
　　曲上早能分节拍，弦中更巧贴音声。
　　非唯探候闻宫内，兼又传扬动国城。
　　应是街坊相屈唤，无论高下总来听。

　　因此街坊人众，递互相传，装裹衣裳，供给□（茶）饭。岂空饱一身盲士，兼普济五百贫人。皆蒙曲调之因依，尽自贤歌之庇荫。

　　街坊每日弹歌曲，到处看人千万蔟（簇）。
　　总道多应别有家，尽言可惜教无目。
　　饭盈盘，衣满复，无问高低垂顾录。
　　莫说丰饶一个身，兼供五百贫儿足。
　　朝朝座（坐）市弄弦歌，妇女云奔不那（奈）何。
　　雅调又高兼又稳，清音能美复能和。
　　非空饭味人人足，兼得衣裳日日多。
　　五百贫夫皆饱暖，阿谁福力敢如他。
　　自欢自悦畅情怀，每日人听满六街。
　　仪貌顿蒙抛瘦悴，衣装都总换尘埃。
　　终无姓字传人耳，只以歌词浑世财。
　　正是逍遥安乐次，被阿谁借请也唱将来。

　　经　时王有一果园，其园茂盛，常患鸟雀。时守园监语善友言：「汝当为我阿护鸟雀，我当〔好〕相供给，愿…」

　　佛报恩经第十一

三、金刚般若波罗蜜经讲经文

　　上来总是弟（第）十八上求佛地住处□（门）中。次第解释之中，且有三段经文：第一，□（简）所缘境。经「□□（须菩提），于意云何，如□（恒）河中所有沙」至「尔所国土中，所有□（众）生若干种心。」答也。第二，明佛能知。经「须菩提，如来悉知悉见」是也。第三，征释所已。经：「须菩提，如来说诸心皆为非心，」至「未来心不可得」。是也。三段不同，且当第一□（简）所缘境者：
　　五眼义门排遣了，若干心数又如何，
　　指示恒河沙数如（了），经中便请唱将罗。

　　经：「须菩提，于意云何，」至「若干种心。」此唱经文。明用一恒河沙数诸恒河，缘用诸恒河中沙数诸佛世界。佛□（问）须菩提，宁为多不？须菩提言：甚多。世尊言：尔所国土中所有众生，若干种心者，即是尔所世界中，各有众生，各有若干心也。

　　将沙数世世难穷，尽是诸佛国土中，
　　世界众生无亿数，各怀心义几千重。
　　若国土，若干人，若干沙数若干身，
　　佛有若干光照耀，尽教总得出沈沦。
　　佛有他心尽见伊，若干心数总皆知，
　　筭（算）料不应取次说，都公案上复如何。

　　经：「须菩提，如来悉知见」等；

　　一河沙数众河沙，数尽恒河世界家，
　　一个众生有多少意，意中各自有千差。
　　牟尼佛有多方便，变现令居百亿花，
　　过去未来及现在，三心难弁唱将罗。

　　经：「何以故？」如前所说也，答也。言如来说诸心者，先深众心也。言皆为非心者，言是名为心者，是颠倒邪见之心也。乃至「未来心不可得」者，征释也。一切众生□（闻）说诸心，为是实心，故□（得）破遣，过去〔心〕已□（灭），未来心未至，现在心□住，三世求心，□（乃）不可得，此明三皆空也。法喻合。

　　一心能起几千心，九转十翻□（那）□（畔）寻，
　　继绊网罗不用入，□明颠倒莫教侵。
　　现在未来并过去，作用思维事转深，
　　佛意总教除断却，此是菩提大道心。
　　拣却邪心不用留，□明妄相也须休，
　　持念金□（刚）般若法，百年之后便何忧。
　　须转念，莫蹉跎，知是漂沈不要过，
　　眼暗耳聋看即是，要□（身）曲台（吕）又如何。
　　直得剩转金刚教，般若□（无）过遍数多，
　　施惠万般求福德，三千七宝唱将罗。

　　经：「须菩提，于意云何？若〔有〕人满三千大千世界七宝以用布施，」乃至「多不」者。问也。

　　〔经〕：「如是世尊，此人以〔是〕因缘，得福甚多」者，答也。言：〔经〕「若福德有实，如来不说福德多，以福德无故，如来诸德福得多」者，佛为印成也。言三千七宝者，如上所解也。言是人所得福德宁为多不？须菩提言：甚〔多〕世尊。此人以是因缘，德福甚多者。所为本心颠倒，遂即依心起行修福，福亦颠倒。如醉人朦笼（
　　胧）而行，虽然即醉，隐□（影）望家而行，任运欲达家，有骨肉相接，便至其家，醉醒方知。若早是醉迷，又望□（坑）而行，必见颠坠。此是（事）亦然。我身□量生来早是沉迷，今又遇政法心欲邪宗，必逢颠也。言以福德□故，如来说得福多者，言有实者，为有相福也。故言□相者，为□相行，遂获有相之福德。故曰以福得（德）□故，如来说得福多也。

　　上来有三：一、问，二、答，第三、如来印成。三段经文，合为一唱，解释已竟。

</div>
    <div class="pagination">
<a href="敦煌变文集新书_page12.html">上一页</a><span>...</span><a href="敦煌变文集新书_page8.html">8</a><a href="敦煌变文集新书_page9.html">9</a><a href="敦煌变文集新书_page10.html">10</a><a href="敦煌变文集新书_page11.html">11</a><a href="敦煌变文集新书_page12.html">12</a><span class="current-page">13</span><a href="敦煌变文集新书_page14.html">14</a><a href="敦煌变文集新书_page15.html">15</a><a href="敦煌变文集新书_page16.html">16</a><a href="敦煌变文集新书_page17.html">17</a><a href="敦煌变文集新书_page18.html">18</a><span>...</span><a href="敦煌变文集新书_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
