<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 66 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 66 页/共 86 页</h1>
    <div class="content">　　　（子）二颂总结不虚
　　
　　我智力如是。慧光照无量。寿命无数劫。久修业所得。汝等有智者。勿于此生疑。当断令永尽。佛语实不虚。
　　
　　初一偈。颂诸佛如来法皆如是。长文引诸佛以证我。今颂我以证诸佛也。久修业所得。正显此品所诠如来寿量。是约修得。不约性得。性得无始无终。生佛体同。修得有始无终。佛佛道同。唯其有始。故过去实成有久有近。唯其无终。故尽未来时常住不灭也。次一偈。颂为度众生皆实不虚。结劝令断执近之疑也。初颂法说竟。
　　
　　　（癸）二颂譬说二。初颂立譬。二颂法合。
　　
　　　（子）今初
　　
　　如医善方便。为治狂子故。实在而言死。无能说虚妄。
　　
　　初三句。但颂非灭现灭一意。即显三世益物方便。又显灭实非灭。过去久远。未来常住。皆实不虚矣。第四句。即颂总结不虚。
　　
　　　（子）二颂法合
　　
　　我亦为世父。救诸苦患者。为凡夫颠倒。实在而言灭。以常见我故。而生憍恣心。放逸著五欲。堕于恶道中。
　　
　　此亦总颂非灭现灭一意。兼颂不灭有损。以显唱灭是方便也。
　　
　　我常知众生。行道不行道。随所应可度。为说种种法。每自作是意。以何令众生。得入无上慧。速成就佛身。
　　
　　此正颂合总结不虚。犹良医之方便治子病也。初正开近显远近。
　　
　　　　释如来寿量品竟。次释分别功德品。
　　
　　分别功德品第十七
　　
　　此品具有授记。领解。流通于授记及流通中。各有浅深不同。故言分别。佛说寿量。本迹二种弟子得种种益。乃至现在四信。灭后五品。亦皆得益。故言功德。（本弟子。即地涌众。迹弟子。即灵山众。）
　　
　　　（戊）二总授法身记三。初经家总叙。二如来分别。三瑞表圆益。
　　
　　　（己）今初
　　
　　尔时大会。闻佛说寿命劫数长远如是。无量无边阿僧祇众生得大饶益。
　　
　　　（己）二如来分别
　　
　　于时世尊。告弥勒菩萨摩诃萨。阿逸多。我说是如来寿命长远时。六百八十万亿那由他恒河沙众生得无生法忍。
　　
　　迹门三周说法。三根得记。并是初住无生法忍见道之位。今闻本门。复有尔许众生得入圆住。故知一代极唱。利益难思也。
　　
　　复有千倍菩萨摩诃萨。得闻持陀罗尼门。
　　
　　先已证无生者。今闻本门极唱。转入修道。增圆妙道。损变易生。证圆十住。得大闻持。圆顿妙法。能受能持。犹如大海。普能受持龙王雨也。
　　
　　复有一世界微尘数菩萨摩诃萨。得乐说无碍辩才。
　　
　　此是增道损生。证圆十行不思议假。恒沙佛法。横竖贯通。故能自在演说。辩才无碍也。
　　
　　复有一世界微尘数菩萨摩诃萨。得百千万亿无量旋陀罗尼。
　　
　　此是增道损生。证圆十回向法。事理圆融。真俗不二。一中无量。无量中一。重重旋转。互总互持也。
　　
　　复有三千大千世界微尘数菩萨摩诃萨。能转不退法轮。
　　
　　此是增道损生。证圆初地。心心流注萨婆若海。圆转三不退轮也。
　　
　　复有二千中国土微尘数菩萨摩诃萨。能转清净法轮。
　　
　　此是增道损生。证圆二地。自离三惑垢。令他离三惑垢。故云转清净法轮也。
　　
　　复有小千国土微尘数菩萨摩诃萨。八生当得阿耨多罗三藐三菩提。
　　
　　此是增道损生。证圆四地。止余八品微细无明。故云八生当得菩提也。断一品。入五地。断二品。入六地。断三品。入七地。断四品。入八地。断五品。入九地。断六品。入十地。断七品。入等觉。断八品尽。入妙觉。每断一品无明。即损一变易生。增明一分中道也。
　　
　　复有四四天下微尘数菩萨摩诃萨。四生当得阿耨多罗三藐三菩提。
　　
　　此是增道损生。证圆八地。止余四品微细无明也。损一生。入九地。损二生。入十地。损三生。入等觉。损四生尽。即成妙觉。
　　
　　复有三四天下微尘数菩萨摩诃萨。三生当得阿耨多罗三藐三菩提。
　　
　　此是增道损生。证圆九地。故止余三生也。
　　
　　复有二四天下微尘数菩萨摩诃萨。二生当得阿耨多罗三藐三菩提。
　　
　　此是增道损生。证圆十地。故止余二生也。
　　
　　复有一四天下微尘数菩萨摩诃萨。一生当得阿耨多罗三藐三菩提。
　　
　　此是增道损生。证圆等觉。故止余一生也。
　　
　　复有八世界微尘数众生。皆发阿耨多罗三藐三菩提心。
　　
　　此即博地凡夫。由闻经力。证圆十信。发相似心也。本门得道。如此之多。一切诸经。皆所不及。良由原本垂迹。处处开引。中间相值。数数成熟。今世五味。节节调伏。收罗结撮。归会法华。譬如田家。春生夏长。耕种耘治。秋收冬藏。一时获刈。此后虽复有得道者。如捃拾耳。问。授法身记。何缺五地六地七地人耶。答。此非思议可知。惟如来能分别。惟补处能领解。何必于此生疑。问。闻持陀罗尼等。何与旧文对位又略不同。答。无生忍等名字。并通偏圆权实。本无一定。但须消释令会圆理。今约义便。作此分配。若欲互融。何所不可。当知惟八生四生等的有次序。余皆约义配释而已。二如来分别竟。
　　
　　　（己）三瑞表圆益
　　
　　佛说是诸菩萨摩诃萨得大法利时。于虚空中。雨曼陀罗华。摩诃曼陀罗华。以散无量百千万亿宝树下师子座上诸佛。幷散七宝塔中师子座上释迦牟尼佛。及久灭度多宝如来。亦散一切诸大菩萨及四部众。又雨细末栴檀沉水香等。于虚空中。天鼓自鸣。妙声深远。又雨千种天衣。垂诸璎珞。真珠璎珞。摩尼珠璎珞。如意珠璎珞。徧于九方。众宝香炉烧无价香。自然周至。供养大会。一一佛上。有诸菩萨执持幡葢。次第而上。至于梵天。是诸菩萨。以妙音声。歌无量颂。赞叹诸佛。
　　
　　此中亦有六瑞。一雨华瑞。二雨香瑞。表圆妙慧福。自行德也。三天鼓瑞。四天衣璎珞瑞。表圆妙教行。化他德也。五烧香供养瑞。六幡葢赞叹瑞。表圆妙自行化他。同归极果也。初虚空雨华者。虚空表平等法性。从此法性。出生四十真位圆妙慧华也。前文旣借分身表应。释迦表报。多宝表法。今先散分身诸佛。次及释迦多宝。意显三身虽非一异。而由得见应身。乃知报身修德及法身性德也。亦散一切菩萨四众。即表大会皆得圆因妙慧。皆成三身妙果。无差别也。细末栴檀沉水诸福德香。亦从法性出生。亦以奉供三身。普及四众。文影略耳。天鼓自鸣。是表圆音演深妙教。千种天衣。表寂灭忍衣徧覆一切。垂诸璎珞。表戒定慧陀罗尼四种璎珞摄化众生。令生喜悦也。摩尼。此云如意。又言如意珠者。或是偶尔重文。华梵双举。或以四璎珞字。用拟戒等四璎珞也。徧于九方者。本从上方雨垂。徧于八方及下地也。问。何不如华严云充满十方耶。答。华严以十表无尽。此经以一表同归。今云徧于九方。正表一佛界理。徧该九界。九界无非一佛界也。众宝香炉烧无价香自然周至供养大会者。即表自行妙德总趣极果也。前旣雨华雨香。用表福慧。今之烧香。即以烧表慧。以香表福。供养大会三身诸佛。普及菩萨四众诸未来佛。故云趣极果也。言自然者。不由人力。亦从法性虚空而显现也。有诸菩萨者。亦是自然化现诸菩萨像。亦从法性虚空出生也。幡者。转义。即表增道损生。葢者。覆义。即表慈悲益物。次第而上。即表从因至果。至于梵天者。梵是净义。即表究竟四德。妙音歌颂赞叹诸佛。即表以佛道声令一切闻。上旣以天鼓表化他之教。衣璎表化他之行。今还用幡葢表行。歌赞表教。二种化他妙德。同趣极果也。圆益旣深。故现瑞以表之。华严佛顶诸经说大法竟。皆现奇瑞。此经何独不然。二总授法身记竟。
　　
　　　（戊）三弥勒总申领解。上迹门中。菩萨亦悟。而大事未毕。所以不陈。今本门旣竟。故托补处以总申之。文分为三。初颂时众得解。二颂如来分别。三颂瑞表圆益。
　　
　　　（己）今初
　　
　　尔时弥勒菩萨从座而起。偏袒右肩。合掌向佛而说偈言。
　　
　　一切菩萨分证法空。名之为座。今从座起。表不住所证。展转增进也。本实迹权。向未发迹。如右肩被覆。今已开竟。故偏袒以表之。本迹虽殊。不思议一。故合掌以表之。增道损生。速趣极果。故向佛以表之。
　　
</div>
    <div class="pagination">
<a href="妙法莲华经台宗会义_page65.html">上一页</a><span>...</span><a href="妙法莲华经台宗会义_page61.html">61</a><a href="妙法莲华经台宗会义_page62.html">62</a><a href="妙法莲华经台宗会义_page63.html">63</a><a href="妙法莲华经台宗会义_page64.html">64</a><a href="妙法莲华经台宗会义_page65.html">65</a><span class="current-page">66</span><a href="妙法莲华经台宗会义_page67.html">67</a><a href="妙法莲华经台宗会义_page68.html">68</a><a href="妙法莲华经台宗会义_page69.html">69</a><a href="妙法莲华经台宗会义_page70.html">70</a><a href="妙法莲华经台宗会义_page71.html">71</a><span>...</span><a href="妙法莲华经台宗会义_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
