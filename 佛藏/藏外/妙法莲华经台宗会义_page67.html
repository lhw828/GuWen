<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 67 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 67 页/共 86 页</h1>
    <div class="content">　　佛说希有法。昔所未曾闻。世尊有大力。寿命不可量。无数诸佛子。闻世尊分别。说得法利者。欢喜充徧身。
　　
　　　（己）二颂如来分别
　　
　　或住不退地。或得陀罗尼。或无碍乐说。万亿旋总持。
　　
　　不退地。即颂无生法忍。初住念不退位。余可知。
　　
　　或有大千界。微尘数菩萨。各各皆能转。不退之法轮。复有中千界。微尘数菩萨。各各皆能转。清净之法轮。复有小千界。微尘数菩萨。余各八生在。当得成佛道。复有四三二。如此四天下。微尘诸菩萨。随数生成佛。或一四天下。微尘数菩萨。余有一生在。当成一切智。如是等众生。闻佛寿长远。得无量无漏。清净之果报。
　　
　　无量无漏。拣异二乘之有量也。妙因所感。故言清净。无障碍土。故言果报。
　　
　　复有八世界。微尘数众生。闻佛说寿命。皆发无上心。
　　
　　二颂如来分别竟。
　　
　　　（己）三颂瑞表圆益
　　
　　世尊说无量。不可思议法。多有所饶益。如虚空无边。雨天曼陀罗。摩诃曼陀罗。释梵如恒沙。无数佛土来。雨栴檀沉水。缤纷而乱坠。如鸟飞空下。供散于诸佛。
　　
　　
　　此颂雨华雨香二瑞。总皆供散诸佛也。长有释梵二句。以表机徧十方。
　　
　　天鼓虚空中。自然出妙声。天衣千万种。旋转而来下。
　　
　　此颂天鼓天衣二瑞。略不颂璎珞。而天衣长有万字。正显所覆必多。
　　
　　众宝妙香炉。烧无价之香。自然悉周徧。供养诸世尊。
　　
　　此颂烧香供养瑞也。长文云大会。今颂云世尊。当知大会。皆是三世佛也。
　　
　　其大菩萨众。执七宝幡葢。高妙万亿种。次第至梵天。一一诸佛前。宝幢悬胜幡。亦以千万偈。歌咏诸如来。
　　
　　此颂幡葢赞叹瑞也。
　　
　　如是种种事。昔所未曾有。闻佛寿无量。一切皆欢喜。佛名闻十方。广饶益众生。一切具善根。以助无上心。
　　
　　此结颂瑞表圆益。不同循常瑞相。故云昔所未曾有也。二本门正说段竟。
　　
　　　（丙）三流通段。此下共有十一品半经文。尽属流通。今且逐近。以三品半而为本门流通者。凡有两意。一者四信五品。并以闻寿长远而为言端。随喜功德。法师功德两品。秖是申明初品因果功德。不轻一品。秖是引证赞毁福罪。当知此三品半。正为流通本门。例如法师至安乐行五品。正为流通迹门也。二者旣以初品别序为迹门序。迹门自具三段。故以此三品半而为本门流通。本门亦具三段。本迹各三。束为正说。乃以通序五事而序两门。嘱累八品流通两门。体格周正。眉目分明也。今就此三品半。分为三意。初一品半。明初品因功德以劝流通。二法师功德品。明初品果功德以劝流通。三不轻品。引信毁福罪证劝流通。
　　
　　　（丁）初中二。初明现在四信。二明灭后五品。
　　
　　　（戊）初又四。初一念信解。二解其言趣。三闻持供养。四深信观成。
　　
　　　（己）初又二。初长文。二偈颂。
　　
　　　（庚）初又三。初出相貌。二明功德。三明位行不退。
　　
　　　（辛）今初
　　
　　尔时佛告弥勒菩萨摩诃萨。阿逸多。其有众生。闻佛寿命长远如是。乃至能生一念信解。
　　
　　上已分别闻佛寿长。得益深广。未入住者。悟无生忍。已入住者。增道损生。位邻极圣。未发心者。发无上心。入于十信。此皆夙种旣深。现得熟脱。无生发心二位。并属当机。增道损生。通于影响发起当机三众。故属正说授记段也。今流通之始。乃约初结缘人。未登十信或从此会略闻。或从现在诸菩萨等展转得闻。闻佛寿命长远如是。然时旣甚促。闻亦不多。故云乃至能生一念信解。极言其时之暂。而获益之浅也。夫一念者。即现前一念介尔之心也。信解者。信佛本地所证之理。是法界妙理。此理非实非权。而能实能权。自行冥理名实。化他种种方便名权。此理非本非迹。而能本能迹。初证权实体用名本。证后所施体用权实名迹。又信解此理。旣是释尊之所久证。亦是众生之所久迷。亦是现前介尔一念之所同具。故曰。如心佛亦尔。如佛众生然。心佛及众生。是三无差别。如是随所闻处。豁尔开明。随语而入。无有挂碍。信一切法。皆是佛法。（即权而实。不思议真。）又信佛法不隔一切法。（即实而权。不思议俗。）不得佛法。不得一切法。（双遮）而见一切法。亦见佛法（双照此二句是不思议中。）即一而三。（随举一谛。皆具三谛。）即三而一。（虽分三谛。秖是一心。）亦是行于非道。通达佛道。（九界非道。纯是佛界妙道之用。释上一切法。皆是佛法也。）行于佛道。通达一切道。（释上佛法不隔一切法也。）不得佛道一切道。（释双遮。）而通达佛道一切道。（释双照。）无所有而有。（三谛皆有。）有而无所有。（三谛皆无。）非所有非无所有。（三谛皆非有非无。）如门前路通达一切东西南北。无有壅碍。眼耳鼻舌身意。凡有所对。悉亦如是。（六尘体是法界。嗱古嗱今。无非圆妙三谛也。）无疑曰信。明了曰解。是为一念信解心也。（上约闻法信解。即是信行。）若坐思惟。随所思惟。豁然开悟。通达三谛。亦复如是。（更约思惟而生一念信解。即是法行。）如是信解。即十信初心。未得六根清净。未入铁轮正位也。
　　
　　　（辛）二明功德二。初总论无量。二格量显多。
　　
　　　（壬）今初
　　
　　所得功德。无有限量。
　　
　　　（壬）二格量显多又二。初举五度为格量本。二正格信解功德甚多。
　　
　　　（癸）今初
　　
　　若有善男子善女人。为阿耨多罗三藐三菩提故。于八十万亿那由他劫行五波罗蜜。檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。除般若波罗蜜。
　　
　　般若即是今之正慧。故言除般若也。问。旣离般若。则前五不应名波罗蜜。答。约别教人。为求无上菩提。各自于五而尽其边。亦得名度。以别教十向后心。名假边际故也。问。别教亦有次第般若。还同所校。何以除之。答。竖论空假般若。可为所校。中证不殊。名等体等。故须除也。
　　
　　　（癸）二正格信解功德甚多
　　
　　以是（五度）功德。比前（一念信解）功德。百分。千分。百千万亿分。不及其一。乃至算数譬喻所不能知。
　　
　　　（辛）三明位行不退
　　
　　若善男子善女人有如是功德。于阿耨多罗三藐三菩提退者。无有是处。
　　
　　别六心犹退。七心不退。今圆初心即不退者。闻寿量功德。自外而资。圆顺信解。自内而薰。故不退也。初长文竟。
　　
　　　（庚）二偈颂三。初超颂功德。二颂位行不退。三追颂相貌。
　　
　　　（辛）初又二。初超颂格量显多。二追颂总论无量。
　　
　　　（壬）初又二。初颂举五度为格量本。二颂正格信解功德甚多。
　　
　　　（癸）今初
　　
　　尔时世尊。欲重宣此义而说偈言。若人求佛慧。于八十万亿。那由他劫数。行五波罗蜜。于是诸劫中。布施供养佛。及缘觉弟子。幷诸菩萨众。珍异之饮食。上服与卧具。栴檀立精舍。以园林庄严。如是等布施。种种皆微妙。尽此诸劫数。以回向佛道。若复持禁戒。清净无缺漏。求于无上道。诸佛之所叹。若复行忍辱。住于调柔地。设众恶来加。其心不倾动。诸有得法者。怀于增上慢。为斯所轻恼。如是亦能忍。若复勤精进。志念常坚固。于无量亿劫。一心不懈息。又于无数劫。住于空闲处。若坐若经行。除睡常摄心。以是因缘故。能生诸禅定。八十亿万劫。安住心不乱。持此一心福。愿求无上道。我得一切智。尽诸禅定智。是人于百千。万亿劫数中。行此诸功德。如上之所说。
　　
　　　（癸）二颂正格信解功德甚多。
　　
　　有善男女等。闻我说寿命。乃至一念信。其福过于彼。
　　
　　初超颂格量显多竟。
　　
　　　（壬）二追颂总论无量
　　
　　若人悉无有。一切诸疑悔。深心须臾信。其福为如此。
　　
　　须臾。即一念也。初超颂功德竟。
</div>
    <div class="pagination">
<a href="妙法莲华经台宗会义_page66.html">上一页</a><span>...</span><a href="妙法莲华经台宗会义_page62.html">62</a><a href="妙法莲华经台宗会义_page63.html">63</a><a href="妙法莲华经台宗会义_page64.html">64</a><a href="妙法莲华经台宗会义_page65.html">65</a><a href="妙法莲华经台宗会义_page66.html">66</a><span class="current-page">67</span><a href="妙法莲华经台宗会义_page68.html">68</a><a href="妙法莲华经台宗会义_page69.html">69</a><a href="妙法莲华经台宗会义_page70.html">70</a><a href="妙法莲华经台宗会义_page71.html">71</a><a href="妙法莲华经台宗会义_page72.html">72</a><span>...</span><a href="妙法莲华经台宗会义_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
