<!DOCTYPE html>
<html>
 <head>
  <meta charset="utf-8"/>
  <title>
   教外别传 - 第 9 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   教外别传 - 第 9 页/共 39 页
  </h1>
  <div class="content">
   五祖弘忍大师者。蕲州黄梅人也。先为破头山中栽松道者。尝请于四祖曰。法道可得闻乎。祖曰。汝已老脱有闻。其能广化邪。傥若再来。吾尚可迟汝。乃去行水边。见一女子浣衣。揖曰。寄宿得否。女曰。我有父兄。可往求之。曰诺。我即敢行。女首肯之。遂回策而去。女周氏季子也。归辄孕。父母大恶逐之。女无所归。日佣纺里中。夕止于众馆之下。已而生一子。以为不祥。因抛浊港中。明日见之。溯流而上。气体鲜明。大惊遂举之。成童。随母乞食。里人呼为无姓儿。后遇信大师得法。嗣化于破头山○咸亨中。有一居士。姓卢。名慧能。自新州来参谒。祖问曰。汝自何来。卢曰岭南。祖曰。欲须何事。卢曰。唯求作佛。祖曰。岭南人无佛性。若为得佛。卢曰。人即有南北。佛性岂然。祖知是异人。乃诃曰。著槽厂去。卢礼足而退。便入碓房。服劳于杵臼之间。昼夜不息。经八月。祖知付授时至。遂告众曰。正法难解。不可徒记吾言。持为己任。汝等各自随意述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀。畴敢当之。神秀窃聆众誉。不复思惟。乃于廊壁。书一偈曰。身是菩提树。心如明镜台。时时勤拂拭。莫使惹尘埃。祖因经行。忽见此偈。知是神秀所述。乃赞叹曰。后代依此修行。亦得胜果。其壁本欲令处士卢珍。绘楞伽变相。及见题偈在壁。遂止不画。各令念诵。卢在碓坊。忽聆诵偈。乃问同学。是何章句。同学曰。汝不知。和尚求法嗣。令各述心偈。此则秀上座所述。和尚深加叹赏。必将付法传衣也。卢曰。其偈云何。同学为诵。卢良久曰。美则美矣。了则未了。同学诃曰。庸流何知。勿发狂言。卢曰。子不信邪。愿以一偈和之。同学不答。相视而笑。卢至夜密告一童子。引至廊下。卢自秉烛。请别驾张日用。于秀偈之侧。写一偈曰。菩提本无树。明镜亦非台。本来无一物。何处惹尘埃。祖后见此偈曰。此是谁作。亦未见性。众闻师语。遂不之顾。逮夜祖潜诣碓坊。问曰。米白也未。卢曰。白也未有筛。祖于碓以杖三击之。卢即以三鼓入室。祖告曰。诸佛出世。为一大事故。随机大小。而引导之。遂有十地三乘顿渐等旨。以为教门。然以无上微妙秘密圆明真实正法眼藏。付于上首大迦叶尊者。展转传授二十八世。至达磨。届于此土。得可大师。承袭以至于今。以法宝及所传袈裟。用付于汝。善自保护。无令断绝。听吾偈曰。有情来下种。因地果还生。无情既无种。无性亦无生。卢行者跪受衣法。启曰。法则既受。衣付何人。祖曰。昔达磨初至。人未之信。故传衣以明得法。今信心已熟。衣乃争端。止于汝身。不复传也。且当远隐。俟时行化。所谓受衣之人。命如悬丝也。卢曰。当隐何所。祖曰。逢怀即止。遇会且藏。卢礼足已。捧衣而出。是夜南迈。大众莫知。五祖自后不复上堂。大众疑怪致问。祖曰。吾道行矣。何更询之。复问衣法谁得邪。祖曰。能者得。于是众议。卢行者名能。寻访既失。潜知彼得。即共奔逐。

　　六祖慧能大师

　　六祖慧能大师者。俗姓卢氏。其先范阳人。父行瑫。武德中。左官于南海之新州。遂占籍焉。三岁丧父。其母守志鞠养。及长家尤贫窭。师樵采以给。一日负薪至市中。闻客读金刚经。至应无所住而生其心。有所感悟。而问客曰。此何法也。得于何人。客曰。此名金刚经。得于黄梅忍大师。祖遽告其母。以为法寻师之意。直抵韶州。遇高行士刘志略。结为交友。尼无尽藏者。即志略之姑也。常读涅槃经。师暂听之。即为解说其义。尼遂执卷问字。祖曰。字即不识。义即请问。尼曰。字尚不识。曷能会义。祖曰。诸佛妙理非关文字。尼惊异之。告乡里耆艾曰。能是有道之人。宜请供养。于是居人竞来瞻礼。近有宝林古寺旧地。众议营缉。俾祖居之。四众雾集。俄成宝坊。祖一日忽自念曰。我求大法。岂可中道而止。明日遂行。至昌乐县西山石室间。遇智远禅师。祖遂请益。远曰。观子神姿爽拔。殆非常人。吾闻西域菩提达磨。传心印于黄梅。汝当往彼参决。祖辞去直造黄梅之东山。即唐咸亨二年也。忍大师一见。默而识之。后传衣法。令隐于怀集四会之间○仪凤元年丙子正月八日。届南海。遇印宗法师。于法性寺。讲涅槃经。祖寓止廊庑间。暮夜风飏刹幡。闻二僧对论。一曰幡动。一曰风动。往复酬答。曾未契理。祖曰。可容俗流辄预高论否。直以风幡非动。动自心耳。印宗窃聆此语。竦然异之。(雪峰存云。大小祖师。龙头蛇尾。好与二十棒。孚上座侍次咬齿。雪峰云。我与么道。也好与二十棒　保福展云。作贼人心虚。也是萧何置律　五祖戒云。着甚来由　巴陵鉴云。祖师道。不是风动。不是幡动。既不是风幡。向甚处着。有人与祖师作主。出来与巴陵相见。颂云。非风非幡无处着。是风是幡无着处。辽天俊鹘悉迷踪。踞地金毛还失措。阿呵呵。悟不悟。令人转忆谢三郎。一线独钓寒江雨　雪窦显云。风动幡动。既是风幡向甚处着。有人与巴陵作主。出来与雪窦相见　法昌遇颂云。不是风兮不是幡。黑花猫子面门斑。夜行人只贪明月。不觉和衣渡水寒　泐潭清云。不是风动。不是幡动。若是灵利汉。悬崖撒手。便好承当。顾后瞻前。转生迷闷。仁者心动。而今还有为祖师作主者么。有则出来。与老僧相见　径山杲云。要识孚上座么。犀牛玩月纹生角。要识雪峰么。象被雷惊花入牙　天童华云。一盲引众盲。相牵入火坑　笑岩宝云。善则甚善。美则未美。当时见二僧纷纭不已。但出前云。仁者。也不是幡动。也不是风动。便乃休去。非只令二僧知恩有地。直使天下儿孙感戴祖师。无有休日。还知么。万机虽不思春力。时到只教花自开)明日邀祖入室。征风幡之义。祖具以理告。印宗不觉起立曰。行者定非常人。师为是谁。祖更无所隐。直叙得法因由。于是印宗。执弟子之礼。请授禅要。乃告四众曰。印宗具足凡夫。今遇肉身菩萨。乃指座下卢居士曰。即此是也。因请出所传信衣。悉令瞻礼○正月十五日。印宗会诸名德。为之剃发。二月八日。就法性寺智光律师。授满分戒。其戒坛即宋朝求那跋陀三藏之所置也。三藏记云。后当有肉身菩萨。在此坛受戒。又梁末真谛三藏。于坛之侧。手植二菩提树。谓众曰。却后一百二十年。有大开士。于此树下。演无上乘。度无量众。祖具戒已。于此树下。开东山法门。宛如宿契○明年二月八日。忽谓众曰。吾不愿此居。欲归旧隐。即印宗与缁白千余人。送祖归宝林寺。韶州刺史韦据。请于大梵寺。转妙法轮。并受无相心地戒。门人纪录。目为坛经。盛行于世。后返曹溪。雨大法雨。学者不下千数○中宗神龙元年。降诏云。朕请安秀二师宫中供养。万机之暇。每究一乘。二师并推让曰。南方有能禅师。密受忍大师衣法。可就彼问。今遣内侍薛简。驰诏迎请。愿师慈念。速赴上京。祖上表辞疾。愿终林麓。简曰。京城禅德皆云。欲得会道。必须坐禅习定。若不因禅定。而得解脱者。未之有也。未审。师所说法如何。祖曰。道由心悟。岂在坐也。经云。若见如来若坐若卧。是行邪道。何故。无所从来。亦无所去。若无生灭。是如来清净禅。诸法空寂。是如来清净坐。究竟无证。岂况坐邪。简曰。弟子回。主上必问。愿和尚慈悲。指示心要。祖曰。道无明暗。明暗是代谢之义。明明无尽。亦是有尽相待立名。故经云。法无有比。无相待故。简曰。明喻智慧暗况烦恼。修道之人。傥不以智慧。照破烦恼。无始生死。凭何出离。祖曰。烦恼即是菩提。无二无别。若以智慧照烦恼者。此是二乘小见。羊鹿等机。大智上根。悉不如是。简曰。如何是大乘见解。祖曰。明与无明。其性无二。无二之性。即是实性。实性者。处凡愚而不减。在贤圣而不增。住烦恼而不乱。居禅定而不寂。不断不常。不来不去。不在中间及其内外。不生不灭。性相如如。常住不迁。名之曰道。简曰。师说不生不灭。何异外道。祖曰。外道所说不生不灭者。将灭止生。以生显灭。灭犹不灭。生说无生。我说不生不灭者。本自无生。今亦无灭。所以不同外道。汝若欲知心要。但一切善恶。都莫思量。自然得入清净心体。湛然常寂。妙用恒沙。简蒙指教。豁然大悟。礼辞归阙。表奏祖语。有诏谢师。并赐磨衲袈裟。绢五百匹。宝钵一口○祖因僧问。黄梅意旨。什么人得。祖曰。会佛法人得。僧云。和尚还得不。祖曰。我不得。僧云。和尚为什么不得。祖曰。我不会佛法(汾阳昭代云。方知密旨难传　翠岩芝云。会得即二头。不会得即三首。作么生便有出身之路　圆悟勤颂云。斩钉截铁大巧若拙。一句单提。不会佛法。尽他叶落花开。不问春寒秋热。别别。万古寒潭空界月　径山杲云。还见祖师么。若也不见。径山与你指出。蕉芭蕉芭。有叶无丫。忽然一阵狂风起。恰似东京大相国寺里。三十六院。东廊下壁角头王和尚破袈裟。毕竟如何。归堂吃茶　楚石琦云。棒打石人头。[哻-干+恭][哻-干+恭]论实事)○一日。祖谓众曰。诸善知识。汝等各各净心。听吾说法。汝等诸人。自心是佛。更莫狐疑。外无一物而能建立。皆是本心。生万种法。故经云。心生种种法生。心灭种种法灭。若欲成就种智。须达一相三昧。一行三昧。若于一切处。而不住相。彼相中不生憎爱。亦无取舍。不念利益成坏等事。安闲恬静。虚融澹泊。此名一相三昧。若于一切处。行住坐卧。纯一直心。不动道场。真成净土。名一行三昧。若人具二三昧。如地有种。能含藏长养。成就其实。一相一行。亦复如是。我今说法。犹如时雨溥润大地。汝等佛性。譬诸种子。遇兹沾洽。悉得发生。承吾旨者。决获菩提。依吾行者。定证妙果○先天元年。告诸四众曰。吾忝受忍大师衣法。今为汝等说法。不付其衣。盖汝等信根淳熟。决定不疑。堪任大事。听吾偈曰。心地含诸种。普雨悉皆生。顿悟华情已。菩提果自成。说偈已复曰。其法无二。其心亦然。其道清净。亦无诸相。汝等慎勿观净。及空其心。此心本净。无可取舍。各自努力。随缘好去○尝有僧。举卧轮禅师偈曰。卧轮有伎俩。能断百思想。对境心不起。菩提日日长。祖闻之曰。此偈未明心地。若依而行之。是加系缚。因示一偈曰。慧能没伎俩。不断百思想。对境心数起。菩提作么长○先天二年七月一日。谓门人曰。吾欲归新州。汝速理舟楫。时大众哀慕。乞师且住。祖曰。诸佛出现。犹示涅槃。有来必去。理亦常然。吾此形骸。归必有所。众曰。师从此去。早晚却回。祖曰。叶落归根。来时无口。(法云秀云。非但来时无口。去时亦无鼻孔　白云端云。祖师可谓善解。借手行拳。有般汉往往道。言犹在耳。不见道。子期去不返。浩浩良可悲。不知天地间。知音复是谁　五祖演云。祖师恁么道。犹欠悟在)又问。师之法眼。何人传受。祖曰。有道者得。无心者通。

　　教外别传卷三


　　教外别传卷四


　　四祖大医禅师旁出法嗣


　　牛头山法融禅师(四祖下一世)

　　牛头山法融禅师者。润州延陵人也。姓韦氏。年十九。阅大部般若。晓达真空。忽叹曰。儒道世典。非究竟法。般若正观。出世舟航。遂隐茅山。投师落发。后入牛头山幽栖寺。北岩之石室。有百鸟衔华之异。唐贞观中。四祖遥观气象。知彼山有奇异之人。乃躬自寻访。问寺僧。此间有道人否。曰出家儿。那个不是道人。祖曰。阿那个是道人。僧无对。别僧曰。此去山中十里许。有一懒融。见人不起。亦不合掌。莫是道人么。祖遂入山。见师端坐自若。曾无所顾。祖问曰。在此作甚么。师曰。观心。祖曰。观是何人。心是何物。师无对。便起作礼曰。大德高栖何所。祖曰。贫道不决所止。或东或西。师曰。还识道信禅师否。祖曰。何以问他。师曰。向德滋久。冀一礼谒。祖曰。道信禅师贫道是也。师曰。因何降此。祖曰。特来相访。莫更有宴息之处否。师指后面曰。别有小庵。遂引祖至庵所。绕庵唯见虎狼之类。祖乃举两手作怖势。师曰。犹有这个在。祖曰。这个是甚么。师无语。(雪窦显代云。但亦作怕势。又代云。洎合放过)少选。祖却于师宴坐石上。书一佛字。师睹之竦然。祖曰。犹有这个在。师未晓。乃稽首请说真要。祖曰。夫百千法门。同归方寸。河沙妙德。总在心源。一切戒门定门慧门。神通变化。悉自具足。不离汝心。一切烦恼业障。本来空寂。一切因果皆如梦幻。无三界可出。无菩提可求。人与非人。性相平等。大道虚旷。绝思绝虑。如是之法。汝今已得。更无别法。汝但任心自在。莫作观行。亦莫澄心。莫起贪嗔。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用。师曰。心既具足。何者是佛。何者是心。祖曰。非心不问佛。问佛非不心。师曰。既不许作观行。于境起时。心如何对治。祖曰。境缘无好丑。好丑起于心。心若不强名。妄情从何起。妄情既不起。真心任遍知。汝但随心自在。无复对治。即名常住法身。无有变异。吾受璨大师顿教法门。今付于汝。汝今谛受吾言。只住此山。向后当有五人达者。绍汝玄化。(僧问南泉。牛头未见四祖时。为甚百鸟衔花供养。南泉云。只为步步踏佛阶梯。僧云。见后为甚么不来。南泉云。直饶不来。犹较王老师一线道云门举云。南泉只解步步登高。不解从空放下。僧问如何是步步登高。云门云。香积世界。如何是从空放下。云门云。填沟塞壑　僧问赵州。牛头未见四祖时如何。赵州云。饱柴饱水。僧云。见后如何。赵州云。饱柴饱水)祖付法讫。遂返双峰终老。师自尔法席大盛○唐永徽中。邑宰萧元善。请于建初寺。讲大般若经。听者云集。至灭静品。地为之震动○博陵王。问师曰。恰恰用心时。若为安隐好。师曰。恰恰用心时。恰恰无心用。曲谭名相劳。直说无繁重。无心恰恰用。常用恰恰无。今说无心处。不与有心殊。

　　安国玄挺禅师(四祖下六世牛头威法嗣)

　　宣州安国寺玄挺禅师。初参威禅师。侍立次。有讲华严僧问。真性缘起。其义云何。威良久。师遽召曰。大德。正兴一念问时。是真性中缘起。其僧言下大悟(径山杲云。未兴一念问时。不可无缘起也。时有僧云。未兴一念问时。唤什么作缘起。妙喜云。我也只要你与么道　楚石琦云。昆仑奴着铁裤。打一棒行一步　万峰蔚云。这僧即知开口问人。不知真性缘起。累他挺禅师道。大德正兴一念问时。是真性中缘起。其僧打失鼻孔。虽然得个悟处。毕竟费力不少。且道未问已前。缘在何处)。

　　径山道钦禅师(四祖下七世鹤林素法嗣)

　　杭州径山道钦禅师者。苏州昆山人也。年二十八。遇素禅师。谓之曰。观子神气温粹。真法宝也。师感悟。因求为弟子。素躬与落发。乃戒之曰。汝乘流而行。逢径即止。师遂南迈抵临安。见东北一山。因问樵者。樵曰。此径山也。乃驻锡焉○问如何是道。师曰。山上有鲤鱼。海底有蓬尘(径山信云。这则公案。因国一答得新奇。古今无人嗅着语风。今日横推日月。倒转山河。吸尽源泉。掀翻五岫。管教井底无尘。而百劫长清。鲤鱼插翅。而高冲霄汉。且道。这僧会不会)○马祖。令人送书到。书中作一圆相。师发缄。于圆相中著一点。却封回(忠国师闻乃云。钦师犹被马师惑保福展云。甚处是惑处。作么生得不惑去　雪窦显云。径山被惑且置。若将呈似国师。别作个什么伎俩。免被惑去。有老宿云。当时坐却便休。亦有道。但与画破。若与么。只是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。只这马师。当时画出。早自惑了也　五祖戒云。两彩一赛。又云。三人指路拟何为　沩山喆云。诸人还识马祖径山么。一点水墨两处成龙。国师道。钦师犹被马师惑。可谓千里同风。不见道。手执夜明符。几个知天晓　浮山远云。钦师被马师惑且置。国师惑却多少人。雪窦云。只这马师。当时画出。早自惑了也。穿却天下人鼻孔　径山杲云。马师仲冬严寒。国一孟夏渐热。虽然寒热不同。彼此不失时节。忠国师因甚却道。钦师犹被马师惑。还委悉么。无风荷叶动。决定有鱼行　楚石琦云。圆相中着点墨。日月无光。天地黯黑。初未惑钦师。马师先自惑。累及老南阳。也一场狼籍。良久。平生肝胆向人倾。相识如同不相识)○马祖。令智藏来问。十二时中。以何为境。师曰。待汝回去时有信。智藏曰。如今便回去。师曰。传语却须问取曹溪○崔赵公问。弟子今欲出家得否。师曰。出家乃大丈夫事。非将相之所能为。公于是有省○唐大历三年。代宗诏至阙下。亲加瞻礼。师一日同忠国师。在内庭坐次。见帝驾来。师起立。帝曰。师何以起。师曰。檀越何得向四威仪中见贫道。帝悦。谓国师曰。欲锡钦师一名。国师欣然奉诏。乃赐号国一焉(径山杲云。不向四威仪中。又如何见国一)。

　　鸟窠道林禅师(四祖下八世径山钦法嗣)

　　杭州鸟窠道林禅师。本郡富阳人。属代宗诏国一禅师至阙。师乃谒之。遂得正法。及南归。见秦望山。有长松盘屈如盖。遂栖止其上。故时人谓之鸟窠禅师。有侍者会通。忽一日欲辞去。师问曰。汝今何往。对曰。会通为法出家。和尚不垂慈诲。今往诸方学佛法去。师曰。若是佛法。吾此间亦有少许。会通曰。如何是和尚佛法。师于身上拈起布毛吹之。会通遂领悟玄旨(大沩秀云。可惜这僧认他口头声色。以当平生。殊不知自己光明盖天盖地　神鼎諲举了。遂于身上拈布毛示大众。随后一吹云。会么。久后不得孤负老僧　真净文颂云。鸟窠吹布毛。红日午方高。赵王因好剑。合国人带刀　径山杲云。沩山与么批判。也未梦见鸟窠在　楚石琦云。会通于拈起布毛处便喝。免致诸方检点。我恁么道。也是为他闲事长无明)○元和中。白居易侍郎。出守兹郡。因入山谒师。问曰。禅师住处甚危险。师曰。太守危险尤甚。侍郎曰。弟子位镇江山。何险之有。师曰。薪火相交。识性不停。得非险乎。又问。如何是佛法大意。师曰。诸恶莫作。众善奉行。侍郎曰。三岁孩儿也解恁么道。师曰。三岁孩儿虽道得。八十老人行不得。侍郎作礼而退。

　　五祖大满禅师旁出法嗣


　　蒙山道明禅师(五祖下一世)

　　袁州蒙山道明禅师者。鄱阳人。陈宣帝之裔也。国亡落于民间。以其王孙尝受署。因有将军之号。往依五祖法会。极意研寻。初无解悟。及闻五祖密付衣法。与卢行者。即率同志数十人。蹑迹追逐。至大庾岭。卢见师奔至。即掷衣钵于磐石曰。此衣表信。可力争邪。任君将去。师遂举之。如山不动。踟蹰悚栗。乃曰。我来求法。非为衣也。愿行者开示于我。卢曰。不思善。不思恶。正恁么时。阿那个是明上座本来面目。师当下大悟。遍体汗流。泣礼数拜。问曰。上来密语密意外。还更别有意旨否。卢曰。我今与汝说者。即非密也。汝若返照自己面目。密却在汝边。师曰。某甲虽在黄梅随众。实未省自己面目。今蒙指授入处。如人饮水冷暖自知。今行者即是某甲师也。卢曰。汝若如是。则吾与汝同师黄梅。善自护持。师又问。某甲向后宜往何所。卢曰。逢袁可止。遇蒙即居。师礼谢。遽回至岭下。谓众人曰。向陟崔嵬远望。杳无踪迹。当别道寻之。皆以为然。师既回。遂独往庐山布水台。经三载后。始往袁州蒙山。大唱玄化。初名慧明。以避六祖上字。故名道明。弟子等。尽遣过岭南。参礼六祖。

　　寿州道树禅师(五祖下二世北宗秀法嗣)

　　寿州道树禅师。唐州人也。遇秀禅师。言下知微。乃卜寿州三峰山。结茅而居。常有野人。服色素朴。言谭诡异。于言笑外。化作佛形及菩萨罗汉天仙等形。或放神光。或呈声响。师之学徒睹之。皆不能测。如此涉十年。后寂无形影。师告众曰。野人作多色伎俩。眩惑于人。只消老僧不见不闻。伊伎俩有穷。吾不见不闻无尽。

　　嵩岳破灶堕和尚(嵩岳安法嗣)

　　嵩岳破灶堕和尚。不称名氏。言行叵测。隐居嵩岳。山坞有庙甚灵。殿中唯安一灶。远近祭祀不辍。烹杀物命甚多。师一日领侍僧入庙。以杖敲灶三下曰。咄此灶。只是泥瓦合成。圣从何来。灵从何起。恁么烹宰物命。又打三下。灶乃倾破堕落。须臾有一人青衣峨冠。设拜师前。师曰。是甚么人。曰我本此庙灶神。久受业报。今日蒙师说无生法。得脱此处。生在天中。特来致谢。师曰。是汝本有之性。非吾强言。神再礼而没。少选侍僧问曰。某等久侍和尚。不蒙示诲。灶神得甚么径旨。便得生天。师曰。我只向伊道。是泥瓦合成。别也无道理为伊。侍僧无言。师曰会么。僧曰不会。师曰。本有之性。为甚么不会。侍僧等乃礼拜。师曰。堕也堕也。破也破也(后义丰禅师举似安国师。国师叹云。此子会尽物我一如。可谓如朗月处空。无不见者。难构伊语脉。义丰问云。未审。甚么人构得他语脉。国师云。不知者　龙门远颂云。祸福威严不在灵。残杯冷炙笑何人。一从去后无消息。野老犹敲祭鼓声)○有僧从牛头处来。师问曰。来自何人法会。僧近前叉手。绕师一匝而出。师曰。牛头会下。不可有此人。僧乃回师上肩。叉手而立。师曰。果然果然○僧问。如何是大阐提人。师曰。尊重礼拜。曰如何是大精进人。师曰。毁辱嗔恚。其后莫知所终。

　　终南惟政禅师(五祖下三世嵩山寂法嗣)

　　终南山惟政禅师。平原人也。得法于嵩山普寂禅师。即入太一山中。学者盈室○唐文宗。好嗜蛤蜊。沿海官吏。先时递进。人亦劳止。一日御馔中。有擘不张者。帝以其异。即焚香祷之。乃开。见菩萨形仪。梵相具足。帝遂贮以金粟檀香合。覆以美锦。赐兴善寺。令众僧瞻礼。因问群臣。斯何祥也。或奏。太一山惟政禅师。深明佛法。乞诏问之。帝即颁诏。师至。帝问其事。师曰。臣闻。物无虚应。此乃启陛下之信心耳。故契经云。应以此身得度者。即现此身而为说法。帝曰。菩萨身已现。且未闻说法。师曰。陛下睹此。为常邪非常邪。信邪非信邪。帝曰。希奇之事。朕深信焉。师曰。陛下已闻说法竟。皇情悦豫。诏天下寺院。各立观音像。

　　嵩山峻极禅师(破灶堕法嗣)

　　嵩山峻极禅师。僧问。如何是修善行人。师曰。担枷带锁。曰如何是作恶行人。师曰。修禅入定。曰某甲浅机。请师直指。师曰。汝问我恶。恶不从善。汝问我善。善不从恶。僧良久。师曰会么。僧曰不会。师曰。恶人无善念。善人无恶心。所以道。善恶如浮云。俱无起灭处。僧于言下大悟。后破灶堕闻举乃曰。此子会尽诸法无生(荐福怀云。前头则官不容针。后面则私通车马。若能辩得。许你具择法眼　昭觉勤云。穷善善自何来。究恶恶从何起。有问崇宁。如何是大修行底人。对他道。修禅入定。如何是大作业底人。对他道。担枷负锁。且道是同是别　径山杲云。争奈在髑髅前。作妄想何)。

　　六祖大鉴禅师旁出法嗣


　　吉州志诚禅师(六祖下一世)

　　吉州志诚禅师者。本州太和人也。初参秀禅师。后因两宗盛化。秀之徒众。往往讥南宗曰。能大师不识一字。有何所长。秀曰。他得无师之智。深悟上乘。吾不如也。且吾师五祖。亲付衣法。岂徒然哉。吾所恨不能远去亲近。虚受国恩。汝等诸人。无滞于此。可往曹溪质疑。他日回当为吾说。师闻此语。礼辞至韶阳。随众参请。不言来处。时六祖告众曰。今有盗法之人。潜在此会。师出礼拜具陈其事。祖曰。汝师若为示众。师曰。尝指诲大众。令住心观静。长坐不卧。祖曰。住心观静。是病非禅。长坐拘身。于理何益。听吾偈曰。生来坐不卧。死去卧不坐。一具臭骨头。何为立功过。师曰。未审和尚以何法诲人。祖曰。吾若言有法与人。即为诳汝。但且随方解缚。假名三昧。听吾偈曰。心地无非自性戒。心地无痴自性慧。心地无乱自性定。不增不减自金刚。身去身来本三昧。师闻偈悔谢。即誓依归。乃呈偈曰。五蕴幻身。幻何究竟。回趣真如。法还不净。

　　洪州法达禅师

　　洪州法达禅师者。洪州丰城人也。七岁出家。念法华经已及三千部。祖问曰。汝念此经。以何为宗。师曰。学人愚钝。从来但依文诵念。岂知宗趣。祖曰。汝试为吾念一遍。吾当为汝解说。师即高声念经。至方便品。祖曰止。此经元来以因缘出世为宗。纵说多种譬喻。亦无越于此。何者因缘。唯一大事。一大事即佛知见也。汝慎勿错解经意。见他道开示悟入。自是佛之知见。我辈无分。若作此解。乃是谤经毁佛也。彼既是佛。已具知见。何用更开。汝今当信。佛知见者。只汝自心。更无别体。师曰。若然者。但得解义。不劳诵经邪。祖曰。经有何过。岂障汝念。只为迷悟在人。损益由汝。听吾偈曰。心迷法华转。心悟转法华。诵久不明己。与义作仇家。无念念即正。有念念成邪。有无俱不计。长御白牛车。师闻偈。再启曰。经云。诸大声闻。乃至菩萨。皆尽思度量。尚不能测于佛智。今令凡夫。但悟自心。便名佛之知见。自非上根。未免疑谤。又经说三车。大牛之车。与白牛车。如何区别。祖曰。经意分明。汝自迷背。诸三乘人。不能测佛智者。患在度量也。饶伊尽思共推。转加悬远。佛本为凡夫说。不为佛说。此理若不肯信者。从他退席。殊不知。坐却白牛车。更于门外觅三车。况经文明向汝道无二亦无三。汝何不省。三车是假。为昔时故。一乘是实。为今时故。只教你去假归实。归实之后。实亦无名。应知所有珍财。尽属于汝。由汝受用。更不作父想。亦不作子想。亦无用想。是名持法华经。从劫至劫。手不释卷。从昼至夜。无不念时也。师既蒙启发。踊跃欢喜。以偈赞曰。经诵三千部。曹溪一句亡。未明出世旨。宁歇累生狂。羊鹿牛权设。初中后善扬。谁知火宅内。元是法中王。祖曰。汝今后方可为念经僧也。师从此领旨。亦不辍诵持。

　　寿州智通禅师

　　寿州智通禅师者。安丰人也。初看楞伽经。约千余遍。而不会三身四智。礼拜六祖。求解其义。祖曰。三身者。清净法身。汝之性也。圆满报身。汝之智也。千百亿化身。汝之行也。若离本性。别说三身。即名有身无智。若悟三身。无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。师曰。四智之义。可得闻乎。祖曰。既会三身。便明四智。何更问邪。若离三身。别谭四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若于转处不留情。繁兴永处那伽定。(转识为智者。教中云。转前五识。为成所作智。转第六识。为妙观察智。转第七识。为平等性智。转第八识。为大圆镜智。虽六七因中转。五八果上转。但转其名。而不转其体也)师礼谢。以偈赞曰。三身元我体。四智本心明。身智融无碍。应物任随形。起修皆妄动。守住匪真精。妙旨因师晓。终亡污染名。

　　江西志彻禅师

　　江西志彻禅师。姓张氏。名行昌。少任侠。自南北分化。二宗主虽亡彼我。而徒侣竞起爱憎。时北宗门人。自立秀禅师为第六祖。而忌大鉴传衣。为天下所闻。然祖预知其事。即置金十两于方丈。时行昌受北宗门人之嘱。怀刃入祖室。将欲加害。祖舒颈而就。行昌挥刃者三。都无所损。祖曰。正剑不邪。邪剑不正。只负汝金。不负汝命。行昌惊仆。久而方苏。求哀悔过。即愿出家。祖遂与金曰。汝且去。恐徒众翻害于汝。汝可他日易形而来。吾当摄受。行昌禀旨宵遁。投僧出家。具戒精进。一日忆祖之言。远来礼觐。问曰。弟子尝览涅槃经。未晓常无常义。乞和尚慈悲。略为宣说。祖曰。无常者。即佛性也。有常者。即善恶一切诸法分别心也。行昌曰。和尚所说。大违经文。祖曰。吾传佛心印。安敢违于佛经。行昌曰。经说佛性是常。和尚却言无常。善恶诸法。乃至菩提心。皆是无常。和尚却言是常。此即相违。令学人转加疑惑。祖曰。涅槃经。吾昔者听尼无尽藏。读诵一遍。便为讲说。无一字一义。不合经文。乃至为汝终无二说。行昌曰。学人识量浅昧。愿和尚委曲开示。祖曰。汝知否。佛性若常。更说甚么善恶诸法。乃至穷劫。无有一人发菩提心者。故吾说无常。正是佛说真常之道也。又一切诸法若无常者。即物物皆有自性。容受生死。而真常性。有不遍之处。故吾说常者。正是佛说真无常义也。佛比为凡夫外道。执于邪常。诸二乘人。于常计无常。共成八倒。故于涅槃了义教中。破彼偏见。而显说真常真乐真我真净。汝今依言背义。以断灭无常。及确定死常。而错解佛之圆妙最后微言。纵览千遍。有何所益。行昌忽如醉醒。乃说偈曰。因守无常心。佛演有常性。不知方便者。犹春池拾砾。我今不施功。佛性而见前。非师相授与。我亦无所得。祖曰。汝今彻也。宜名志彻。师礼谢而去。

　　信州智常禅师

　　信州智常禅师者。本州贵溪人也。髫年出家。志求见性。一日参六祖。祖问。汝从何来。欲求何事。师曰。学人近礼大通和尚。大通曰。汝见虚空否。对曰见。曰汝见虚空。有相貌否。对曰。虚空无形。有何相貌。曰汝之本性。犹如虚空。返观自性。了无一物可见。是名正见。无一物可知。是名真知。无有青黄长短。但见本源清净觉体圆明。即名见性成佛。亦名极乐世界。亦名如来知见。学人虽闻此说。犹未决了。乞和尚示诲。令无凝滞。祖曰。彼师所说。犹存见知。故令汝未了。吾今示汝一偈。曰不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显见。师闻偈已。心意豁然。乃述一偈曰。无端起知解。著相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头。

　　广州志道禅师

　　广州志道禅师者。南海人也。初参六祖。问曰。学人自出家。览涅槃经。仅十余载。未明大意。愿和尚垂诲。祖曰。汝何处未了。对曰。诸行无常。是生灭法。生灭灭已。寂灭为乐。于此疑惑。祖曰。汝作么生疑。对曰。一切众生皆有二身。谓色身法身也。色身无常。有生有灭。法身有常。无知无觉。经云。生灭灭已。寂灭为乐者。未审。是何身寂灭。何身受乐。若色身者。色身灭时。四大分散。全是苦苦。不可言乐。若法身寂灭。即同草木瓦石。谁当受乐。又法性是生灭之体。五蕴是生灭之用。一体五用。生灭是常。生则从体起用。灭则摄用归体。若听更生。即有情之类。不断不灭。若不听更生。即永归寂灭。同于无情之物。如是则一切诸法。被涅槃之所禁伏。尚不得生。何乐之有。祖曰。汝是释子。何习外道断常邪见。而议最上乘法。据汝所解。即色身外。别有法身。离生灭求于寂灭。又推涅槃常乐。言有身受者。斯乃执吝生死。耽著世乐。汝今当知。佛为一切迷人。认五蕴和合。为自体相。分别一切法。为外尘相。好生恶死。念念迁流。不知梦幻虚假。枉受轮回。以常乐涅槃。翻为苦相。终日驰求。佛愍此故。乃示涅槃真乐。刹那无有生相。刹那无有灭相。更无生灭可灭。是则寂灭见前。当见前之时。亦无见前之量。乃谓常乐。此乐无有受者。亦无不受者。岂有一体五用之名。何况更言涅槃禁伏诸法。令永不生。斯乃谤佛毁法。听吾偈曰。无上大涅槃。圆明常寂照。凡愚谓之死。外道执为断。诸求二乘人。目以为无作。尽属情所计。六十二见本。妄立虚假名。何为真实义。唯有过量人。通达无取舍。以知五蕴法。及以蕴中我。外现众色象。一一音声相。平等如梦幻。不起凡圣见。不作涅槃解。二边三际断。常应诸根用。而不起用想。分别一切法。不起分别想。劫火烧海底。风鼓山相击。真常寂灭乐。涅槃相如是。吾今强言说。令汝舍邪见。汝勿随言解。许汝知少分。师闻偈。踊跃作礼而退。

　　永嘉真觉禅师

　　永嘉真觉禅师。讳玄觉。本郡戴氏子。丱岁出家。遍探三藏。精天台止观圆妙法门。于四威仪中。常冥禅观。后与东阳策禅师。同诣曹溪。初到振锡。绕祖三匝。卓然而立。祖曰。夫沙门者。具三千威仪。八万细行。大德自何方而来。生大我慢。师曰。生死事大无常迅速。祖曰。何不体取无生了无速乎。师曰。体即无生。了本无速。祖曰。如是如是。于时大众。无不愕然。师方具威仪参礼。须臾告辞。祖曰。返太速乎。师曰。本自非动。岂有速邪。祖曰。谁知非动。师曰。仁者自生分别。祖曰。汝甚得无生之意。师曰。无生岂有意邪。祖曰。无意谁当分别。师曰。分别亦非意。祖叹曰。善哉善哉。少留一宿。时谓一宿觉(雪窦显举至我慢处。便喝云。当时若下得这一喝。免见龙头蛇尾。又向卓然而立处。代祖云。未到曹溪。与你三十棒了也　浮山远云。先行不到。末后太过　恕中愠云。永嘉承虚接响。祖师将错就错。雪窦龟背刮毛。浮山马头安角。绕禅床三匝兮。眼似铜铃。勉留一宿兮。头如木杓。松风江月少人知。南海波斯生白泽)○证道歌曰。君不见。绝学无为闲道人。不除妄想不求真。无明实性即佛性。幻化空身即法身。法身觉了无一物。本源自性天真佛。五阴浮云空去来。三毒水泡虚出没。证实相无人法。刹那灭却阿鼻业。若将妄语诳众生。自招拔舌尘沙劫。顿觉了如来禅。六度万行体中圆。梦里明明有六趣。觉后空空无大千。无罪福无损益。寂灭性中莫问觅。比来尘镜未曾磨。今日分明须剖析。谁无念谁无生。若实无生无不生。唤取机关木人问。求佛施功早晚成。放四大莫把捉。寂灭性中随饮啄。诸行无常一切空。即是如来大圆觉。决定说表真乘。有人不肯任情征。直截根源佛所印。摘叶寻枝我不能。摩尼珠人不识。如来藏里亲收得。六般神用空不空。一颗圆光色非色。净五眼得五力。唯证乃知难可测。镜里看形见不难。水中捉月争拈得。常独行常独步。达者同游涅槃路。调古神清风自高。貌悴骨刚人不顾。穷释子口称贫。实是身贫道不贫。贫则身常披缕褐。道则心藏无价珍。无价珍用无尽。利物应机终不吝。三身四智体中圆。八解六通心地印。上士一决一切了。中下多闻多不信。但自怀中解垢衣。谁能向外夸精进。从他谤任他非。把火烧天徒自疲。我闻恰似饮甘露。销融顿入不思议。观恶言是功德此则成吾善知识。不因讪谤起冤亲。何表无生慈忍力。宗亦通说亦通。定慧圆明不滞空。非但我今独达了。河沙诸佛体皆同。师子吼无畏说。百兽闻之皆脑裂。香象奔波失却威。天龙寂听生欣悦。游江海涉山川。寻师访道为参禅。自从认得曹溪路。了知生死不相干。行亦禅坐亦禅。语默动静体安然。纵遇锋刀常坦坦。假饶毒药也闲闲。我师得见然灯佛。多劫曾为忍辱仙。几回生几回死。生死悠悠无定止。自从顿悟了无生。于诸荣辱何忧喜。入深山住兰若。岑崟幽邃长松下。优游静坐野僧家。阒寂安居实潇洒。觉即了不施功。一切有为法不同。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。但得本莫愁末。如净琉璃含宝月。既能解此如意珠。自利利他终不竭。江月照松风吹。永夜清宵何所为。佛性戒珠心地印。雾露云霞体上衣。降龙钵解虎锡。两钴金环鸣历历。不是标形虚事持。如来宝杖亲踪迹。不求真不断妄。了知二法空无相。无相无空无不空。即是如来真实相。心镜明鉴无碍。廓然莹彻周沙界。万象森罗影现中。一颗圆明非内外。豁达空拨因果。莽莽荡荡招殃祸。弃有著空病亦然。还如避溺而投火。舍妄心取真理。取舍之心成巧伪。学人不了用修行。真成认贼将为子。损法财灭功德。莫不由斯心意识。是以禅门了却心。顿入无生知见力。大丈夫秉慧剑。般若锋兮金刚焰。非但能摧外道心。早曾落却天魔胆。震法雷击法鼓。布慈云兮洒甘露。龙象蹴蹋润无边。三乘五性皆醒悟。雪山肥腻更无杂。纯出醍醐我常纳。一性圆通一切性。一法遍含一切法。一月普现一切水。一切水月一月摄。诸佛法身入我性。我性还共如来合。一地具足一切地。非色非心非行业。弹指圆成八万门。刹那灭却三祇劫。一切数句非数句。与吾灵觉何交涉。不可毁不可赞。体若虚空勿涯岸。不离当处常湛然。觅即知君不可见。取不得舍不得。不可得中只么得。默时说说时默。大施门开无壅塞。有人问我解何宗。报道摩诃般若力。或是或非人不识。逆行顺行天莫测。吾早曾经多劫修。不是等闲相诳惑。建法幢立宗旨。明明佛来曹溪是。第一迦叶首传灯。二十八代西天记。法东流入此土。菩提达磨为初祖。六代传衣天下闻。后人得道何穷数。真不立妄本空。有无俱遣不空空。二十空门元不著。一性如来体自同。心是根法是尘。两种犹如镜上痕。痕垢尽除光始现。心法双亡性即真。嗟末法恶时世。众生福薄难调制。去圣远兮邪教深。魔强法弱多怨害。闻说如来顿教门。恨不灭除令瓦碎。作在心殃在身。不须怨诉更尤人。欲得不招无间业。莫谤如来正法轮。栴檀林无杂树。郁密森沉师子住。境静林闲独自游。走兽飞禽皆远去。师子儿众随后。三岁即能大哮吼。若是野干逐法王。百年妖怪虚开口。圆顿教勿人情。有疑不决直须争。不是山僧逞人我。修行恐落断常坑。非不非是不是。差之毫厘失千里。是即龙女顿成佛。非即善星生陷坠。吾早年来积学问。亦曾讨疏寻经论。分别名相不知休。入海算沙徒自困。却被如来苦诃责。数他珍宝有何益。从来蹭蹬觉虚行。多年枉作风尘客。种性邪错知解。不达如来圆顿制。二乘精进勿道心。外道聪明无智慧。亦愚痴亦小騃。空拳指上生实解。执指为月枉施功。根境法中虚捏怪。不见一法即如来。方得名为观自在。了即业障本来空。未了还须偿宿债。饥逢王膳不能餐。病遇医王争得瘥。在欲行禅知见力。火中生莲终不坏。勇施犯重悟无生。早时成佛于今在。师子吼无畏说。深嗟蒙懂顽皮靼。只知犯重障菩提。不见如来开秘。诀有二比丘犯淫杀。波离萤光增罪结。维摩大士顿除疑。还同赫日销霜雪。不思议解脱力。妙用河沙也无极。(传灯作此即成吾善知识)四事供养敢辞劳。万两黄金亦销得。粉骨碎身未足酬。一句了然超百亿。法中王最高胜。河沙如来同共证。我今解此如意珠。信受之者皆相应。了了见无一物。亦无人亦无佛。大千沙界海中沤。一切圣贤如电拂。假使铁轮顶上旋。定慧圆明终不失。日可冷月可热。众魔不能坏真说。象驾峥嵘谩进涂。谁见螗螂能拒辙。大象不游于兔径。大悟不拘于小节。莫将管见谤苍苍。未了吾今为君决。

　　河北智隍禅师

　　河北智隍禅师者。始参五祖。虽尝咨决。而循乎渐行。乃往河北。结庵长坐。积二十余载。不见惰容。后遇策禅师激励。遂往参六祖。祖愍其远来。便垂开决。师于言下。豁然契悟。前二十年所得心。都无影响。

　　南阳慧忠国师

　　南阳慧忠国师者。越州诸暨人也。姓冉氏。自受心印。居南阳白崖山党子谷。四十余祀。不下山。道行闻于帝里。唐肃宗上元二年。来中使赍诏征赴京。待以师礼。及代宗临御。复迎止光宅精蓝。十有六载。随机说法。时有西天大耳三藏到京。云得他心通。肃宗命国师试验。三藏才见师。便礼拜立于右边。师问曰。汝得他心通那。汝道。老僧即今在甚么处。三藏曰。和尚是一国之师。何得却去西川看竞渡。良久再问。汝道老僧即今在甚么处。三藏曰。和尚是一国之师。何得却在天津桥上。看弄猢狲。师良久复问。汝道。老僧只今在甚么处。三藏罔测。师叱曰。这野狐精。他心通在甚么处。三藏无对(僧问赵州。大耳三藏。第三度不见国师。未审。国师在甚么处。赵州云。在三藏鼻孔上。僧后问玄沙。既在鼻孔上。为甚么不见。玄沙云。只为太近　僧问仰山云。大耳三藏。第三度。为甚么不见国师。仰山云。前两度是涉境心。后人自受用三昧。所以不见　又有僧问玄沙。玄沙云。汝道前两度还见么　白云端云。国师若在三藏鼻孔里有什么难见。殊不知。国师在三藏眼睛里　翠岩芝云。只如三藏。还见国师鼻孔么　高峰妙云大小国师。平生伎俩。总被这胡僧勘破。虽然赖遇圣君证明　金粟悟云。即今若有道在三藏眼睛里。因甚不见。广慧向他道。非汝境界)○一日唤侍者。侍者应诺。如是三召三应。师曰。将谓吾孤负汝。却是汝孤负吾(径山杲云。丛林中唤作国师三唤侍者话。自此便有一络索。惟雪窦见透古人骨髓。云国师三唤侍者。点即不到。妙喜云灼然。侍者三应。到即不点。妙喜云。却不恁么。将谓吾孤负汝。谁知汝孤负吾。谩雪窦不得。妙喜云。谁道。复召大众云。好个谩雪窦不得。虽然如是。雪窦亦谩妙喜不得。妙喜亦谩诸人不得。诸人亦谩露柱不得。玄沙云。侍者却会。雪窦云。停囚长智。妙喜云。两彩一赛。云门道。作么生是。国师孤负侍者处。会得也是无端。雪窦云。元来不会。妙喜云。雪峰道底。云门又云。作么生是。侍者孤负国师处。粉骨碎身未报得。雪窦云。无端无端。妙喜云。垛生招箭。法眼云。旦去别时来。雪窦云。谩我不得。妙喜云。却是法眼会。兴化云。一盲引众盲。雪窦云。端的瞎。妙喜云。亲言出亲口。玄觉征问僧云。甚处是侍者会处。僧云。若不会。争解恁么应。玄觉云。汝少会在。又云。若于此见得去。便识玄沙。妙喜云。渐惶杀人。翠岩芝云。国师侍者。总欠会在。妙喜云。犹较些子。投子云。抑逼人作么雪窦云。垛根汉。妙喜云。理长即就。复云。唯有赵州多口阿师。下得个注脚。令人疑著。僧问。国师三唤侍者。意旨如何。赵州云。如人暗中书字。字虽不成。文彩已彰。雪窦便喝。妙喜云。且道这一喝。在国师侍者分上。在赵州分上。随后喝一喝。复云。若不是命根五色索子断。如何透得这里过。雪窦云。若有人问雪窦。雪窦便打。也要诸方检点。妙喜云。作贼人心虚。雪窦复有一颂云。师资会遇意非轻。妙喜云。此语有两负门。无事相将草里行。妙喜云。普州人送贼。负汝负吾人莫问妙喜云放待冷来看。任从天下竞头争。妙喜云。只今休去便休去。若觅了时无了时。复云。你若求玄妙解会。只管理会国师三唤侍者话。那里是国师孤负侍者处。那里是国师孤负侍者处。那里是侍者孤负国师处。有甚么交涉。鹅王择乳。素非鸭类。这个便是国师用剑刃上事。又云。国师还见侍者么侍者还见国师么)○南泉到参。师问甚么处来。曰江西来。师曰。还将得马师真来否。曰只这是。师曰。背后底聻。南泉便休(长庆棱云。大似不知　保福展云。几不到和尚此间　云居锡云。此二尊宿尽扶背后。只如南泉休去。为当扶面前扶背后)○麻谷到参。绕禅床三匝。振锡而立。师曰。汝既如是。吾亦如是。谷又振锡。师叱曰。这野狐精出去○师问僧。近离甚处。曰南方。师曰。南方知识。以何法示人曰南方知识只道。一朝风火散后。如蛇退皮。如龙换骨。本尔真性。宛然无坏。师曰。苦哉苦哉。南方知识说法半生半灭。曰南方知识即如是。未审和尚此间说何法。师曰。我此间身心一如。身外无余。曰和尚何得将泡幻之身。同于法体。师曰。你为甚么。入于邪道。曰甚么处是某甲入于邪道处。师曰。不见教中道。若以色见我。以音声求我。是人行邪道。不能见如来(云门偃举云。身心一如。身外无余。山河大地。何处有耶　神鼎諲云。若据这僧与么道。传语也未解。莫累及知识。据国师与么道。亦是龙头蛇尾。前来身心一如。向什么处去也。试点检看　净慈昌云。这僧当时待国师道。若以色见我。以音声求我。是人行邪道。不能见如来。但云。苦哉苦哉。大小国师。半生半灭　东禅观云。国师与这僧。即色声相见。离色声相见。若离色声相见。何异南方知识半生半灭。若即色声相见。又道色见声求是行邪道。众中莫有为国师作主者么。我要问你。既是身心一如。身外无余。泡幻之身。为什么不同法体)○南阳张濆行者问。承和尚说无情说法。某甲未体其事。乞和尚垂示。师曰。汝若问无情说法。解他无情。方得闻我说法。汝但闻取无情说法去○肃宗问。师在曹溪得何法。师曰。陛下还见空中一片云么。帝曰。见。师曰。钉钉著悬挂著。帝又问。如何是十身调御。师乃起立曰。会么。帝曰不会。师曰。与老僧过净瓶来。帝又曰。如何是无诤三昧。师曰。檀越蹋毗卢顶上行。帝曰。此意如何。师曰。莫认自己清净法身。(径山杲云。诸人要见忠国师么。只在你眼睛里。开眼也蹉过。合眼也蹉过。既在眼睛里。为甚么却蹉过。妙喜恁么道。也蹉过不少)帝又问。师都不视之。曰朕是大唐天子。师何以殊不顾视。师曰。还见虚空么。帝曰见。师曰。他还眨目视陛下否○一日肃宗到。师指石师子曰。陛下。这石师子奇特。下取一转语。帝曰。朕下语不得。请师下语。师曰。山僧罪过。后耽源问。皇帝还会么。师曰。皇帝会且置。你作么生会(玄沙备云。大小国师。被侍者勘破)○师与紫璘供奉论议。师升座。供奉曰。请师立义。某甲破。师曰。立义竟。供奉曰。是甚么义。师曰。果然不见。非公境界。便下座○一日师问紫璘供奉。佛是甚么义。曰是觉义。师曰。佛曾迷否。曰不曾迷。师曰。用觉作么。供奉无对。(径山杲代云。若不入水。争见长人)供奉问。如何是实相。师曰。把将虚底来。曰虚底不可得。师曰。虚底尚不可得。问实相什么○僧问。如何是佛法大意。师曰。文殊堂里万菩萨。曰学人不会。师曰。大悲千手眼○师以化缘将毕。涅槃时至。乃辞代宗。代宗曰。师灭度后。弟子将何所记。师曰。告檀越。造取一所无缝塔。帝曰。就师请取塔样。师良久曰。会么。帝曰不会。师曰。贫道去后。有侍者应真。却知此事。乞诏问之。代宗后诏应真问前语。应真良久曰。圣上会么。帝曰不会。应真述偈曰。湘之南潭之北。中有黄金充一国。无影树下合同船。琉璃殿上无知识(神鼎諲云。前来国师作用。不能明了。次问耽源。耽源恁么颂。且道。尽善不尽善。神鼎与你诸人下四转语。湘之南潭之北。君臣有路。中有黄金充一国。净妙体圆。无影树下合同船。千圣同辙。琉璃殿上无知识。凡圣路绝。若与么会去。必不相赚。神鼎与么注解。只是孤负国师　雪窦显云。肃宗不会且置。耽源还会么。只消个请师塔样。尽西天此土诸位祖师。遭这一拶。不免将南作北。有傍不肯底出来。我要问你。那个是无缝塔。颂云。无缝塔见还难。澄潭不许苍龙蟠。层落落影团团。千古万古与人看　保宁勇云。所谓非父不生其子。虽然如是。谩肃宗一人即得。争奈天下衲僧眼何。且道那个是衲僧眼。便下座五祖演云。众中道。国师良久。殊不知悬鼓待槌。当时肃宗若是作家君王。待伊教诏耽源。但向道国师何必。后诏耽源。耽源呈颂云云。代云闲言语　圆悟勤颂云。八面自玲珑。盘空势岌[山/口/咢]。表里镇巍然。若为分六凿。执名匿相。认影迷形。卧龙长怖碧潭清。合同船子开心碗。日用如何不现成)。

　　荷泽神会禅师

　　西京荷泽神会禅师者。襄阳人也。年十四为沙弥。谒六祖。祖曰。知识远来大艰辛。将本来否。若有本则合识主。试说看。师曰。以无住为本。见即是主。祖曰。这沙弥争合取次语。便打。师于杖下思惟曰。大善知识。历劫难逢。今既得遇。岂惜身命。自此给侍。他日祖告众曰。吾有一物。无头无尾。无名无字。无背无面。诸人还识否。师乃出曰。是诸法之本源。乃神会之佛性。祖曰。向汝道。无名无字。汝便唤作本源佛性。师礼拜而退。祖曰。此子向后。设有把茆盖头。也只成得个知解宗徒。(法眼云。古人授记人终不错。如今立知解为宗。即荷泽也)祖灭后二十年间。曹溪顿旨。沉废于荆吴。嵩岳渐门。盛行于秦洛。师入京。天宝四年。方定两宗。(南能顿宗北秀渐教)乃著显宗记。行于世○一日乡信至。报二亲亡。师入堂白槌曰。父母俱丧。请大众念摩诃般若。众才集。师便打槌曰。劳烦大众。

　　耽源应真禅师(六祖下二世南阳忠法嗣)
  </div>
  <div class="pagination">
   <a href="教外别传_page8.html">
    上一页
   </a>
   <span>
    ...
   </span>
   <a href="教外别传_page4.html">
    4
   </a>
   <a href="教外别传_page5.html">
    5
   </a>
   <a href="教外别传_page6.html">
    6
   </a>
   <a href="教外别传_page7.html">
    7
   </a>
   <a href="教外别传_page8.html">
    8
   </a>
   <span class="current-page">
    9
   </span>
   <a href="教外别传_page10.html">
    10
   </a>
   <a href="教外别传_page11.html">
    11
   </a>
   <a href="教外别传_page12.html">
    12
   </a>
   <a href="教外别传_page13.html">
    13
   </a>
   <a href="教外别传_page14.html">
    14
   </a>
   <span>
    ...
   </span>
   <a href="教外别传_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
