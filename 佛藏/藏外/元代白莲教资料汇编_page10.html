<!DOCTYPE html>
<html>
<head>
    <meta charset="UTF-8">
    <title>元代白莲教资料汇编 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元代白莲教资料汇编 - 第 10 页/共 23 页</h1>
    <div class="content">　　夫白莲正法以本性弥陀为体，念佛信愿为宗，自行化他为用，乃佛祖之格言，后人之龟鉴。凡曰音声佛事，点烛道场，盖是方便法门以之引权归实耳。
　　比来学者迷失宗旨，贪着事相，不遵教典，向外妄为，心眼不明，竞称师长，实法门中一弊事也。或搜鬼窍，有若师巫，或称弥勒下生，或言诸天附体，或向烛光上见神见鬼，或在香烟上断吉断凶，瞒昧三光，欺贤罔圣，诳謼阎闾，邀求利养。及乎问他平实行愿，杜口无言，本性弥陀，罔知下落，热乱一生，尽是虚诳，误人自误，堪可悲哉！故《楞严经》云：「善男子心爱悬应，尔时天魔候得其便，飞精附人，口说经法，讦露人事，不避讥嫌，口中好说未然祸福，及至其时，毫发无失。是人愚迷，惑为菩萨，亲近供养破佛律仪，潜行贪欲。此名历劫精魅，大力鬼神，年老成魔，恼乱是人，不觉魔着，谓言证圣，厌足心生，去彼人体，师及弟子，俱陷王难。汝当先觉，不入轮回。迷惑不知，堕无间狱。」
　　嗟乎！初心善人不知真伪，信彼邪说，不务存心积德，妄想求福，见之谬焉。吾闻积善之家必有余庆，积不善之家必有余殃，故知吉凶祸福系乎人心，乌可谄求富贵而苟免祸害哉？永明寿禅师云：「恶从心起，如铁孕垢而自毁铁形；善逐情生，如珠现光而还照珠体。」故吾劝诸善人，举心用事必择道而行之，择礼而从之，择友而交之，择里而处之，择师而事之，兢兢焉而存心，战战焉而守节，念佛不昧，无失于顺天之道，以奉西方之教，而其观烛谈祸福不与焉。

　　辩明空见【八】

　　空者，破诸有也。大觉世尊开示正法，欲令一切人识知世间万法皆空，自悟本性之真空也。真空者，是如来之法界，众生之本心，空而不空，有而非有，悟之者于不有中运出自家宝藏，探之无穷，用之无尽，谓之一乘妙道，非顽空之空也。
　　今有一等愚人，一向说空，拨无因果，步步行有，口口言无，便道饮酒食肉不碍菩提，行盗行淫无妨般若，纵横放旷，驰逞颠狂，谤佛谤经，轻毁一切，胡挥乱统，以当宗乘，欺侮圣贤，自称得道，如此者滔滔皆是也。永嘉所谓「豁达空拨因果，莽莽荡荡招殃祸」，非斯类而何耶？又《楞严经》云：「心若着空，则有大力空魔入其心腑，其人不知是其魔着，口说经法，潜行贪欲，轻毁经像，惑乱是人，尽遭邪坠。魔心生厌，去彼人体，师及弟子，俱陷王难，命终自为魔家眷属，受魔业，尽堕无间狱。」
　　嗟乎！去圣远，微言绝，异端起，大义乖，不着于有，则荡于空。着于有则执名相，滞有为，固物我，泥怨亲，缚于近教，丧于远理。荡于空者则迷因果，混善恶，弃戒律，背礼义。盖不知中道之为至善也。或曰：何谓中道？曰：有亦不着，无亦不空，空不离有，有不离空，怨亲等焉，物我齐焉，因果明焉，善恶分焉，戒律用焉，礼义修焉，近教通焉，远理至焉。大矣哉，中道也。妙万物之名乎？称本性之谓乎？苟达斯理则不堕于偏，是谓得正受念佛三昧者矣。

　　辩一合相【九】

　　《金刚经》云：「如来说一合相者即非一合相。」是名一合相，良由世人一性昏迷，与尘境相合，即非一合相。智者明见自己真心，背尘合觉，一念觉心，与十方诸佛真空法界相合，即是一合相理也。永嘉云：「我性同共如来合。」但凡夫不悟此理，贪着事相，妄自坚执，情心意识与山河大地墙壁瓦砾相合，昧却理性之真空，即非也。六祖云「心有所得即非一合相，心无所得即是一合相」是也。
　　今有愚人，不识佛法，坐吾教中，妄说夫妇是一合相者，误矣。盖其情生智隔，想变体殊，业累殃深，背因昧果，曲解圣典，毁辱教门，浮业正宗岂容是说？真实修行之士切宜坚秉正信，专念弥陀于一念中，不取于相，内心外境了了一如，自然冥符真理是也。故佛果勤禅师示众云：「汝等诸人但向十二时中，上不见有诸佛，下不见有众生，外不见有山河大地，内不见有见闻觉知，好恶长短打成一片，一一拈出更无异见。」此则一合相理历然明矣。可谓日可冷，月可热，众魔不能坏真说。实履道之通衢，乃悟宗之正诀。

　　辩明双修【十】

　　双修者，修福修慧也。教云：「修福不修慧，象身挂缨络；修慧不修福，罗汉应供薄；福慧二庄严，乃能成正觉。」古德云：「福不得不作，慧不得不学。」龙舒云：「修净土者虽专以念佛为行门，亦须福慧兼修，庶得事理两融也。内则修慧，究竟涵养，深彻渊源，使慧性增广，含虚空界，无所不知，无不照了。外则修福，慈悲方便，柔和善顺，利济世间，见一切人平等恭敬，随机说法，教化众生，行一切善。」此是福慧双修也。
　　今有一等愚人，常行异教，诈称莲宗弟子，妄指双修，潜通淫秽，造地狱业，迷误善人，沉迷欲乐，甘堕险坑，岂不谬乎？是真狐魅妖精，何异畜生类也。《楞严》云：「若诸众生，其心不淫则不堕其生死。汝修三昧，本出尘劳，淫心不除，尘不可出，纵有多智，必落魔道，上品魔王，中品魔民，下品魔女。诸修行人先断淫心，是名如来先佛世尊第一决定，清净明诲。若不断淫，修菩提者如蒸砂石欲其成饭，经百千劫终不名饭。汝以淫身求佛妙果，纵得妙悟皆是淫根。根本成淫，轮转三涂，终不能出。如来涅盘，何路修证？必使淫机身心俱断，断性亦无，于佛菩提斯可希冀。如我说者，名为佛说；不如此说，即波旬说。」今劝在家菩萨依戒修行，勿犯邪非，清心寡欲，双修福慧，回向西方。龙舒云：「修福又修慧，深信念阿弥，当生上上品，决定更无疑。」其或不然，欲饭蒸砂徒费力，担柴入火定殃身。

　　辩明三车【十一】

　　《法华经》譬喻品云：「若有众生从佛世尊闻法信受，殷勤精进，求一切智、佛智、自然智、无师智，如彼诸子为求牛车出于火宅。」故知众生喻诸子，三界喻火宅，三乘喻三车。如来见众生在三界中不得出离，说三乘法，引令离苦，譬如诸子在火宅中嬉戏，长者以三车引之令出也。
　　有等愚人假说文殊问佛，妄称性是牛车，心是羊车，意是鹿车；又云牛车载妙法，羊车载莲花，鹿车载经。所谓醍醐上味，为世所珍，遇斯人等，翻成毒药。夫《法华经》者，诸法之王，佛所护念，其可妄议哉？何期邪师谬见，以非为是，以是为非，法说非法，非法说法，诳于人，谤于佛，毁于法，岂非五逆之大罪乎！《经》云：「若有诽谤是经典者，当知是人入阿鼻狱，具足一劫，劫尽更生，如是展转，至无数劫，从地狱出，当堕畜生。」谤斯经故获罪如是。细思此等，哀哉切心。敢以忠言痛告道友，于自己心中开示，悟入佛之知见，则此心清净，如莲花开，是谓之法华三昧。悟斯理者，是乘白牛车出三界火宅也。又不见法达禅师见六祖大师呈偈云：「诵经三千部，曹溪一句亡，未明出世旨，宁歇累生狂。羊鹿牛权设，初中后善歇，谁知火宅内，元是法中王。」于是曹溪六祖大师乃说偈证之云：「心迷法华转，心悟转法华，诵久不明己，与义作雠家。无念念即正，有念念成邪，若能如是解，长驾白牛车。」是也。若有执迷不省、自取沉沦者，吾末如之何也已矣。

　　辩明三关【十二】

　　三关者，兜率悦惮师示众语，一云，拨草参玄，祇图见性，祇今上人性在甚处？二云，识得本性，要脱生死。生死到来，作么生脱？三云，脱得生死，要知去处。四大分离，向甚去处？是故透此关者则奚拘生死，彻此道者岂碍去来。自是天下丛林宿师大衲靡不洞究渊源，故能脱白露净，其旨晓然，决无异说。
　　今有愚人妄指人身三丹田作内三关，教人般运气血，谓之透过三关；又说自足至腰三处疼痛为外三关，妄以此处要定临终时节。世多传习，尽入邪路。详观念佛之教乃简径法门，祗令修行人于十二时中持一句阿弥陀佛，思专想寂，更能回光自看：阿那个是我本性弥陀？四大分离向甚处去？常有此疑，蓦然识得，便知落处。即此是直捷省力底修行正道；舍此之外，稍涉一毫异说，即堕在邪见林矣。
　　呜乎！痴人背真向伪，良可悯焉，若也于斯悟得，截断路布葛藤，豁开透地通天眼，觑破邪思妄想心。

　　辩明大小二乘【十三】

　　原夫大法王之乘化也，统摄羣品，各有司存，小律比礼刑之权，大乘类钧衡之任，营福如司于漕挽，制撰若掌于王言，在国家之百吏咸修，类吾教之羣宗竞演。果明此旨，岂执异端，应须量己才能，随力演布，达则兼济为善，穷则专门是宜，虽各播于宗猷，而皆处于慈济，同归和合之海，共坐解脱之床，如是则迷途之司南，教门之木铎也。
　　奈何源远流别，大道浇漓，好朱者憎其素，爱甘者恶其辛，未契圆宗，各权所据；又岂知生佛本一，凡圣性均，而不能自复者由迷昧于身心，致笼槛于生死。是知身之过恶非戒律不能检，心之昏散非定慧不能融，检之融之尚虑乎道之不明，性之不复，况埋没于邪歧而互相是非也耶。或云我学小乘，却又不知戒施礼诵是渐修之法。或言我学上乘，却又不识本性弥陀唯心净土之旨。不着于事相，又堕于顽空，大似深村草里生盲之人，坐在一隅，不知东西南北，妄生分别，是是非非，非非是是。所谓执着死蛇头。错路修行者，在秽恶则无所间然，于行解不见可畏，以至积习成性，自灭其身，始学慕于上贤，终见沉于下恶，如斯之辈，诚可哀哉！永明寿禅师云：「譬如庭雀，焉攀鸿鹄之心；还似井蛙，岂测沧溟之阔。或徇他求，如钻冰而觅火；但归己解，犹向乳而生酥。慎勿立我幔幢，张邪见网，轻侮先觉，荧惑后人。」
　　至哉，斯言也。昭昭乎天日在上，荡荡乎佛祖有灵，奉教之者可不惧乎？但能信念弥陀，可以免斯过咎矣。

　　辩明不生不灭【十四】

　　《般若心经》云：「是诸法空相，不生不灭，不垢不净，不增不减，是故空中无色无受，想行识等。」又《维摩经》云：「不善不生，善法不灭。」故知色相有去有来，佛性不生不灭。
　　今有愚人妄以不产后嗣为不生，不断欲心为不灭，骇世怪言，惑人妖祟，密互邪淫，作不净行，断佛种性，悖乱人伦。故《楞严》云：「善男子爱极发狂，炽然贪欲，则有欲魔入其心腑，一向说欲为菩提道化诸白衣平等行欲，疑误众生，入无间狱。」盖以愚迷不知触净，不觉遭魔，以致斯苦。
　　谛观天地肇分，有阴阳而有男女，有男女而有夫妇，有夫妇则有父子，有父子则有君臣，有君臣则有三纲五常之道，三纲统其人伦，五常正其教化，此圣人立世间之法也。吾祖远公有云：「在家者厚身存生，我倒未忘，以情欲为苑囿，以声色为游观，躭缅世乐，不能特出。吾佛示化，令返本以求宗，在家奉法则是顺化之民，不遗奉亲敬君之礼。」是故先导之五戒，不杀存乎仁，不盗存乎义，不淫存乎礼，不妄存乎信，不酒存乎智。身心既律，然后示之以出世之法，令修念佛三昧，以为西方之归，达乎不生不灭之道。是以王臣爱护，法流天下，千载犹一日也。其奈当斯之际，熏莸共囿，菽麦同畦，未易分也。敢以衷赤之忱普告信士，但除却一心不乱，系念弥陀之外，凡所有相皆是邪解，切须存细真实修行，善则从之，恶则远之，邪则遣之，正则守之。若乃立身行道之事，息心达本之旨，前篇备述，明有典刑，不为不多矣。遵而行之，则吾门眷属。违而作者，魔之党类，所以生遭王法，死堕阿鼻，殃及累世。莫言不道何故■〈渐上耳下〉，欲得不招无间业，莫谤如来正法轮。

　　辩明曹溪路【十五】

　　昔永嘉大师往曹溪礼拜六祖，印证心地，述《证道歌》云：「自从认得曹溪路，了知生死不相干。」是故天下禅宗出乎曹溪之源，目曰曹溪路也。何期愚人妄指人身有夹脊双关作曹溪一派，又妄说六祖云「宁度白衣千千万，不度空门半个僧」。如斯之辈非特惑于后人，是亦诬于先圣。岂不闻永嘉云：「第一迦叶首传灯，二十八代西天记，佛法东流入此土，菩提达磨为初祖，六代传衣天下闻，后人得道无穷数。」又岂有度白衣而不度空门乎？
　　于戏！邪妄之徒不知来历，窃祖师之名，同魍魉妖孽见解，迷误善人，正是一盲引众盲，相牵入火坑也。吾知祖宗实德，是以称而传之。吾知阐提薄福，谤辱吾宗，是以恐而惧之。吾尚知而大惧，汝谤圣师之道，诳后学之人，安得不益惧于吾乎？汝速宜磨灭，改而正之，无贻我羞之为愈也。

　　辩佛法隐藏【十六】

　　佛法者，出世间之道，无为之法也。《涅盘经》云：「如来开发显露，清净无翳，迷者不解，谓是秘藏，智者了达，即不名藏。」
　　有等愚人妄说官法堂堂，佛法隐藏，伪撰一落索邪言，闭门传度，谓之生死奥典，幻惑后人，至死不与人说逗，到临时一场漏逗，大似贫儿得锡唤作黄金，明眼人前如何拈出，自不知非，反夸能会，正是瞒人更自瞒也。岂知佛说一切法，为度一切心，盖以众生心体本来是一，用处不同，故说一切法也。祖师云：「瓶盘钗钏本是一金，名相不同，至体无二。」
　　嗟乎！末运法出奸生，往往失其本体者，多是将新罗漆高丽鍮，间货错出，巧言令色，瞒昧此人，一伪既行，百真莫辨。况爱小利者上人铺席，不拣好恶，苟图价廉好看，易得等闲，被他将一团灰炭塞却眼孔，拖向黑地里脱换去了，及至眼开，握着黄土也认不得，又何金鍮真伪之辨哉。痴人但得入手，贵乎密密珍藏，以为奇货，生怕人知，蓦然撞着识者，为伊点破，始知分文不直。如斯之类，比比皆是，只为愚暗福薄，眼里无觔，麤心卤莽，兼以不遇真正师匠，以致然也。殊不知绕指精金从本来有，自非作家陶镕，痛下钳锤煅炼一回，转见性柔金莹，灿然一块，觌体全真，然后随意作用，造成众器，飞光散彩，耀人心目，永无变色者，固知自余皆不足言矣，可不至宝哉。正信道流，切宜着眼。

　　辩明超日月光【十七】

　　《大弥陀经》云：「阿弥陀佛光明极大，而为诸佛光明之王，故号无量光佛、无边光佛、无碍光佛、无对光佛、光炎王光佛、清净光佛、欢喜光佛、智能光佛、不断光佛、难思光佛、无称光佛、超日月光佛。其光明所以照，无央数天下幽冥之处皆常大明。诸天人民禽兽蜎飞蠕动见此光明，莫不喜悦而生慈心，悉得解脱。是故十方诸佛菩萨缘觉声闻，悉皆称赞，因名曰超日月光佛。」盖以日能照昼，月能夜明，其德不全，佛之光明昼夜长照，无亏无欠，故名超日月光也。
　　今有一等愚人妄指教人于日月初出之时以口吸采其光，吞臙入腹，欲其成宝，以当修行秘法，谓之超日月光者，其错大矣。譬如痴猿联臂攀树悬崖下捉水月，劳心费力，到底成空。若是智人达观，速须舍离，早求正法，免堕迷津，专念弥陀，究明心地。不见祖师道：「从门入者，不是家珍。自己灵光，照天烁地。人人分上，本自圆成。一点灵源，无内无外。头头上显，物物上明。」若能悟此即如来，一段光明超日月。

　　辩明髻中珠【十八】

　　髻中珠者，《法华经》云：「如转轮王得法国土，王于三界，而诸小王不肯顺伏。时转轮王起种种兵而往讨伐，战有功者赏赐诸物，独王顶上有此一珠而不与之，末后付与如来，亦复如是。见贤圣军与五阴魔、烦恼魔、死魔共战，灭三毒，出三界，破魔网，尔时如来亦大欢喜，为说诸法，而不为说是《法华经》。今乃说之，如转轮王久护明珠，末后赐与。」此盖世尊最后说是大乘法宝，超出诸圣之上，以轮王髻珠为喻。此珠者，即诸佛之圆智，乃众生之理性，悟之则三祇顿越，迷之则六道沉轮。
　　今有一等愚人错会经旨，妄以运气入顶作髻中珠，谓之最上乘法，密密相传，教人般精运气，冲入头顶，要学世尊顶上有肉髻珠，何其愚哉！殊不知世尊肉髻乃无见顶相，表一乘大法也。无见者，自不能见，离自见故，向上极则诸圣皆不得见，离他见故。寿禅师《心赋》云：「高高法座，非声闻矬短之能升；赫赫日轮，岂外道婴儿之所见。无偏无党，至极至尊。」嗟乎！遇痴之人罔知正法，颠倒错乱，嫁祸移殃于后人，赚他向善俗子堕落深坑，可痛惜哉。奉劝信士细参本教，恪心念佛，悔悟前非，了知诸法本无，髻珠自然显现，堂堂独露，岂假他求哉！

　　辩明无漏果【十九】

　　《法华经》云：「诸漏已尽，无复烦恼。」此乃罗汉声闻修行，至习漏俱无也。无漏者，盖人之六根常为色声香味触法六尘所惑，心随境转，成有漏缘，所以轮回不息。修行人六根自净，不被六尘所转，即无漏也。
　　今有一等愚人妄将眼眵鼻涕尽皆吃了，谓之修无漏者，何蠢乎哉！予尝悯而问之曰：「六根四大，脓血之袋，屎尿之囊，眵泪涕唾皆属不净，何得取而食之？」彼则曰：「人身之中有七宝，不可弃之，善收拾者结成舍利，证无漏也。」苦哉，苦哉！如斯颠倒，诚可忍耶？更有一等众生，以秘精是无漏者，混吾教中，递相传习，潜饕贪欲，坏乱正法。此是妖精鬼性、夜聚晓散、吃菜事魔之徒，非是莲宗之弟子。比年以来，多有此样煽动人家清信男女，不觉不知，鼓入魔道。故《楞严经》云：「善男子心爱根本，穷览物化，天魔得便飞精附人，说佛涅盘即是现前肉身，父父子子，递代相生，常住不绝，无别净居。愚人信受，亡失本心，惑为菩萨，常说眼耳鼻舌皆为净土，男女二根即是菩提，或食屎尿，广行淫秽。彼无知者信是秽言，易入邪悟。此名蛊毒恶鬼，恼乱是人，师及弟子俱陷王难。汝当先觉，不入轮回。迷惑不知，堕无间狱，受得地狱业消，复入畜生饿鬼。」今观邪师妄作之徒，假吾佛祖之教门，造不净之恶业，逆二仪，背三光，谤佛祖，乱人伦，碌碌如蜣蛆之逐秽，现受众苦，没后沉沦，是罪果何逃哉，宜乎不足怪也。非惟死后受报，抑且官法不容。
　　《语》云：「道之以政，齐之以刑，民免而无耻。道之以德，齐之以礼，有耻且格。」诚哉是言。今劝善流谛观圣训，宜自知耻，勿惮改过，捐情绝虑，正己修行。有能古教照心则其心自明，古镜照精则其精自形。若专于净行，趣于菩提，决无误矣。其或不然，三涂业海无边际，千佛出来难救伊。

　　辩明赵州茶【二十】

　　昔赵州和尚见僧问曰：「汝曾到此否？」僧云：「曾到。」州云：「吃茶去。」又问僧云：「曾到此否？」僧云：「不曾到。」州云：「吃茶去。」院主问：「曾到且从，不曾到如何也吃茶去？」州乃唤院主，主应诺，州云：「也吃茶去。」丛林因此有赵州茶话公案。
　　今愚人不明祖师大意，妄自造作，将口内津唾灌漱三十六次咽之，谓之吃赵州茶。或有临终妄指教人用朱砂末茶点一盏，吃了便能死去，是会赵州机关。更可怜悯者，有等魔子以小便作赵州茶，何愚惑哉！非妖怪而何耶？真正修行者，但依本分念佛，期生净邦，切不可妄将祖师公案杜撰穿凿，是谤大般若之罪人也。不见道，乍可粉身千万劫，莫将佛法乱传扬。

　　辩明教外别传【二十一】

　　圜悟勤禅师云：「西方大圣人出迦维罗国，作无边量妙用，启迪羣灵，其方便顺逆开遮，余言遗典盈溢宝藏，以至下梢始露一机，谓之教外别传。」迦叶破颜承当以来，的的绵绵，直指人心，见性成佛，不立阶梯，不生知见。利根上智向无明窟子里瞥地，烦恼根株中活脱，应时超证，得大解脱。西天四七，东土二三，皆龙象蹴踏，师胜资强，格外领略。当下业障冰消，直截承荷，自能管带，打成一片，顿契佛地。尚不肯向死水里浸，却唱出透玄妙句。超越佛祖，刬断路布葛藤，如按太阿，凛凛神威，阿谁敢近作家汉。确实论量，纔有向上向下，谈玄说妙，作用纤毫。即便叱之，谓不是种草，直下十成，煅炼得熟，履践得实，始略放过，犹恐他时异日落草，累人瞎却正眼。
　　嗟见一等拍盲野狐种族，自不曾梦见祖师，妄言达磨归空，谓之传法救迷情，以至借他从上最大宗师马祖赵州名目，脱赚后人。乃夸初祖只履西归，普化空棺，皆谓此术有验，谓之形神俱妙生死秘法，递向传习。而人皆厚爱此者，生怕腊月三十日，慞惶竞学归程之法，除夜拜影，唤主人公，真是诳謼闾阎，捏伪造窠，贻高人嗤笑。复有一种假托《达磨胎息赵州十二时别歌》、《庞居士转河车颂》，递互指授，密付传持，希望生天，更要预知死日，殊不知此真妄想邪心。爱见本是善因，反招恶果。多见豪杰之士高谈阔论者不知宗因，往往信之，那知失却故步，画虎成狸，遭明眼人觑破，默观怜悯，岂诸佛与列祖体裁止如是耶？曾不自回照，始末居然可知矣。海内学此者如麻似粟，习以成风，恬不知怪。其高识远见自不因循，恐乍发意，未入阃奥，立志虽专，跋涉虽远，遇增上慢导入邪见稠林，末上一错，永没回转，其流浸广，莫之能遏。因出此语，以痛告之，庶有志愿于大解脱大总持者可以辨之，而同入大萨婆。若海泛慈舟，接济羣品，俾正真妙道流于无穷，岂不快哉！

　　辩关闭诸恶趣门开示涅盘正路【二十二】

　　诸恶趣门者，乃身口意三业也，所谓身杀盗淫、口妄言绮语、恶口两舌，意贪嗔痴。修净业人正心向道，截断已上十不善行则不入恶道，谓之关闭诸恶趣门也。开示者，指出也。涅盘者，不生不灭也。正者，不偏路，即西方之道也。
　　今有愚人指口为诸恶门，鼻为涅盘路，教人临终时紧闭其口，今气从鼻出，谓之出门一步；又妄将「■〈囗外力内〉」字以为公案，教人口里着力，忍了气透这一关。或云「■〈囗外力内〉」字四围是酒色财气，或言地水火风，或言生老病死等，皆是卜度妄计曲说。嗟乎！这一个「■〈囗外力内〉」字瞒尽多少人，殊不知此字《玉篇》明载户卧切，即阿字，去声，呼也。此个「■〈囗外力内〉」字，一切世人口中未尝不说，喻如失物人忽然寻见，不觉发此一声，是「■〈囗外力内〉」字也。宗门多言此字者，盖寻师访道之人参究三十年，忽然心花发现，会得此事，不觉「■〈囗外力内〉」地一声，如失物得见，庆快平生，是其字义也。如是则念佛之人但于念念中仔细究竟本性弥陀，忽然亲悟，亲见真实，到■〈囗外力内〉地一声处自然明彻矣。故智觉寿禅师云：「心外求法，望石女而生儿；意上起思，邀空花而结果。」本非有作，性自无为，智者莫能运其意，像者何以状其仪。言语道亡，是得路指归之日；心行处灭，当放身舍命之时。可谓唯此一事实，余二即非真。

　　辩明四生【二十三】

　　大珠慧海禅师云：「九类众生，一心具足，随造随成。无明暗蔽为卵生，烦恼包裹为胎生，爱水浸润为湿生，歘起妄念为化生。悟即成佛，迷号众生。菩萨只以念念心为众生，若了心体空寂，名为度众生也。智者于自本际上度于未形，未形既空，即知实无，众生得灭度者。」
　　有等愚人不识自心，胡卜乱度，妄说临终之时眼见轿马楼台、旛盖铙钹之类为四生六道，胎窠不随他去者脱四生也。殊不知临终现境是尔平时所作善恶业相，神识自现，即非外来。故先德云：「作恶而恶境现前，念佛而佛界自至。」若是时中把捉不住，做不得主，常被妄想颠倒所使，临当风火散坏之时，如落汤螃蟹相似，又焉能作主宰耶？是以圭峯禅师云：「作有义事，是惺悟心；作无义事，是狂乱心。狂乱随情念，临终被业牵；惺悟不由情，临终能转业。」今以此语直告诸人，当自念言：「我今修行净业，本为生死，佛祖垂教，岂欺我哉？当依正法，真实存心，专念弥陀，舍诸虚妄，朝思夕想，念念愿生西方。」如此则尘劳业识当下瓦解冰消，反观自己生死尚不可得，又唤甚么作众生乎？故忏云「于一念中得念佛三昧，普度十方六道一切众生，各各出离苦轮，同生净土」者是也。可谓妄心无处即菩提，生死涅盘本平等。

　　破妄立十号【二十四】

　　《西方文》云：「念佛之人于相好光明之中得见阿弥陀佛，则无明顿破，烦恼永忘，法界之门忽然通达，一乘之路卓尔开明，十号俱彰，三身圆显。」此明修行人得证佛果，十号俱彰也。十号者，《菩萨善戒经》云：「一曰如来，【无虚妄故。】二曰应供，【良福田故。】三曰正遍知，【知法界故。】四曰明行足。【天眼智明、宿命智明、漏尽智明，具三明故。】五曰善逝，【不来还故。】六曰世间解无上士，【知二世间故，一国土世间，二众生世间。】七曰调御丈夫，【能调伏众生恶故。】八曰天人师，【为众生作眼目故。】九曰佛，【知善不善法聚，非善非不善法聚故。】十四世尊。【一土之中无二佛故。】」
　　何期愚人不知佛法，妄立十号归程，称为达磨大师传来生死秘法，却云鹊巢灌顶、芦芽穿膝、玉柱麤裩、蛇入裩裆、波斯献宝、天鼓不鸣、莲花池干、二祖断臂、立雪齐腰、神光不现，以此十件谓之大事因缘。往往莲宗被此等盲师瞎汉递相传授，赚人性命，从冥入冥，陷于非道，何不思之甚也！达磨大师初至此土，不立文字，直指人心，见性成佛，又安得有一法传授乎？岂不闻五祖弘忍大师谓六祖曰：「佛即以心传心，法即以心印心，佛佛惟传本体，师师密付本心。」是也。庄子云：「使道之可传，人莫不传之子孙；道之可献，人莫不献之君亲。」其不可传献者无他，中无主而外无其证也。又尝闻我佛释迦世尊千生炼行，百劫修心，乃从兜率降迹王宫，弃万乘荣贵，向雪山修行，湌麻食麦，苦行六年，睹见明星，悟道成佛，人中圣中，称为大觉，十号具足，作天人师。至于鹊巢顶上、芦芽穿膝之类，皆当年实事，初无表法，止是端坐不动，定久忘形之意。后之学者不近智达，不体我佛建立教门大不容易，纔得入他门户，行愿不习，识见俱无，便要为师，传度弟子，做大模样，逞我能会，撞入邪魔党类中，学他许多邪法，杂毒入心，如落水鬼相似，黑地里拖人入地狱去。苦哉，苦哉！且如二祖断臂、立雪齐腰，的是当时为法忘躯，猛烈之志本传备载分明，学者自当详究，岂可妄为，甘受谤法之罪，永沉苦海之诛。永嘉云：「非不非，是不是，差之毫厘失千里，是则龙女顿成佛，非则善星生陷坠。」信么尽情扫荡闲家具，铁树花开别有春。

　　誓愿流通【二十五】

　　切惟最初一念元从净土中来，汩没多生未脱娑婆世界，幸逢莲社，得遇正宗，仰藉三宝余庥，感沐导师化育。伏为教门之下多有错路修行，嗟信心尽作魔民，致良善俱遭邪坠，正因泯绝，慧命难存，反招谤法深愆，岂有诵持功德，睹斯境界以长吁，痛切身心而不忍，是乃搜大藏之要旨，用证本宗，扫百家之是非，开明大道，普是依经辨理，显正摧邪，照了无私，故名《宝鉴》，俾夫后学照心目而妍丑自知，导彼迷途达家乡而免诸流浪。是集既就，鄙志当陈，百拜祖庭，重申大誓，告白十方诸佛、诸大祖师，望赐慈光，证明祈祷。普度敬自发心立愿，照依所集《莲宗宝鉴》篇字数，一字三礼，每一礼念《楞严呪心》一遍，三称南无观世音菩萨尊号，望悲心而怜悯，赐法力以冥加，俾魔外以皈依，冀真乘之流布，与彼盲瞑开眼目，于诸病苦作良医，昏衢黑暗之中为灯为烛，苦海洪波之内为舟为航，危险处作大桥梁，迷路中示其正道。普为十方莲社、诸上善人，同期忏涤于身心，各愿消除于业障，非法说法之咎，法说非法之僭。一智能灭万年愚，一灯能破千年暗。妄意消而空花灭，正信生而净行彰。信礼弥陀，普同回向，与诸大众并从今日发菩提，尽于未来永劫，常行菩萨道，离非梵行，远邪见师。愿尽此报身，同生赡养国，常修六念及六波罗，广运四心与四弘誓，发四十八愿如阿弥陀，得念佛三昧如大势至，修普贤之行愿，等观音之慈悲，学大智慧如文殊，次登补处如弥勒。顿入法界，圆证上乘，分身遍至于十方，大悲普度于一切。建法幢，立宗旨，辉慧目，除痴冥，诸魔外道尽归降，匝地普天皆向化。辨才无碍，广利尘沙；威德无边，拯济含识。父母师长俱登解脱之门，累劫怨亲尽出沉沦之海。伏望睹是集者起护法心。荡历劫之迷情，破千重之疑网，顿豁正眼，明悟本心，净土道场不动足到，西方大圣如对目前，万法了然，妙在兹也。惟冀天龙欢喜，闻正法以护持；凡圣皈依，扫邪风而绝迹。弘扬祖道，广播宗风。融大千同为清泰之邦，俾四海共乐无为之化。正见邪见，尽入无生；皇恩佛恩，一时等报。虚空界尽，众生界尽，众生业尽，众生烦恼尽，我愿乃尽。而虚空界乃至众生业、烦恼不可尽，故我此愿王无有穷尽。念念相续，无有间断；身语意业，无有疲厌。普贤菩萨发愿如是，诸大祖师发愿亦如是，我今发愿亦如是，普为莲社大众发愿亦如是，尽未来际一切情与无情发愿亦如是。如是，如是，无不如是。愿同如是恒沙众，尽入如来愿海中。
　　西蜀楚山和尚示众念佛警语
　　原夫佛不自佛，因心而佛；心不自心，由佛而心。离心无佛，离佛无心，心佛殊名，体无二致。是故念佛念心，念心念佛，无念无心，无心无佛，心佛两忘，念不可得。只这不可得处脱体分明，纤尘不间，是以真机触目，遍界难藏，山色溪声，头头显露，性相平等，理事混融。个里觅一毫自他净秽之相，了不可得，何圣凡迷悟之有耶？于此果能豁开智眼，顿悟其旨，直下知归，不妨庆快。设或未能领契，须假方便而入。所谓方便而入者，何用别觅玄妙，但只要发起一个勇猛坚固信心，将一句阿弥陀佛顿在心目之间，不拘经行坐卧，静闹闲忙，默默提撕，频频返照，了知佛即是心，未审是心何物，要看这一念从甚么处起，又复要看破这看的人毕竟是谁。如是观照，念念无间，久久自然，炼成一片，水泄不通，忽于闻声见色应机接物处，不觉蓦然冷灰豆爆、烈崩虚空之时，管取参究事毕，到此便见自性弥陀头头显现，常光净土触处洞然，始信吾言不欺于汝，而其平生修行之志亦乃验于兹矣。恐犹未谕，重说偈言：
</div>
    <div class="pagination">
<a href="元代白莲教资料汇编_page9.html">上一页</a><span>...</span><a href="元代白莲教资料汇编_page5.html">5</a><a href="元代白莲教资料汇编_page6.html">6</a><a href="元代白莲教资料汇编_page7.html">7</a><a href="元代白莲教资料汇编_page8.html">8</a><a href="元代白莲教资料汇编_page9.html">9</a><span class="current-page">10</span><a href="元代白莲教资料汇编_page11.html">11</a><a href="元代白莲教资料汇编_page12.html">12</a><a href="元代白莲教资料汇编_page13.html">13</a><a href="元代白莲教资料汇编_page14.html">14</a><a href="元代白莲教资料汇编_page15.html">15</a><span>...</span><a href="元代白莲教资料汇编_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
