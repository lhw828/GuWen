<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 18 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 18 页/共 86 页</h1>
    <div class="content">　　
　　　（己）五四众欢喜二。初长文。二偈颂。
　　
　　　（庚）初中三。初经家叙众喜。二陈供养。三正领解。
　　
　　　（辛）今初
　　
　　尔时四部众。比丘。比丘尼。优婆塞。优婆夷。天龙。夜叉。乾闼婆。阿修罗。迦楼罗。紧那罗。摩睺罗伽等大众。见舍利弗。于佛前受阿耨多罗三藐三菩提记。心大欢喜。踊跃无量。
　　
　　　（辛）二陈供养
　　
　　各各脱身所著上衣。以供养佛。释提桓因。梵天王等。与无数天子。亦以天妙衣。天曼陀罗华。摩诃曼陀罗华等。供养于佛。所散天衣。住虚空中而自回转。诸天伎乐百千万种。于虚空中一时俱作。雨众天华。
　　
　　上衣。卽贵服。此中通语四众八部。若就比丘比丘尼言。则是僧伽梨大衣也。西国比丘。受但三衣法者为多。三衣并不可舍。云何脱以供佛。例如大品经中。三百比丘闻般若已。皆以僧伽梨而用供养。智度论释。或云亡相为法。或云当日更得也。若约表法。则袈娑坏色。本是声闻证真之道。今脱以供佛。表其舍小乘法执。趣无上菩提也。又天衣表寂灭法忍。天华表大乘妙慧。天乐表常乐解脱。住虚空中而自回转者。表因果依正自他。悉依法性自然而转。
　　
　　　（辛）三正领解
　　
　　而作是言。佛昔于波罗柰初转法轮。今乃复转无上最大法轮。
　　
　　先领昔施权。次领今显实也。纯明圆理。故言无上。不同兼但对带之有上也。绝待无外。故名最大。能开兼但对带中之若大若小。俱成一大也。初长文竟。
　　
　　　（庚）二偈颂二。初颂开权显一实。二自述得解随喜回向。
　　
　　　（辛）今初
　　
　　尔时诸天子。欲重宣此义而说偈言。昔于波罗柰。转四谛法轮。分别说诸法。五众之生灭。今复转最妙。无上大法轮。是法甚深奥。少有能信者。
　　
　　五众。卽五阴。阴是苦谛。由集故生。生必寻灭。生灭旣灭。名为灭谛。能灭苦集。名为道谛。余可知。
　　
　　　（辛）二自述得解随喜回向。
　　
　　我等从昔来。数闻世尊说。未曾闻如是。深妙之上法。世尊说是法。我等皆随喜。大智舍利弗。今得受尊记。我等亦如是。必当得作佛。于一切世间。最尊无有上。佛道叵思议。方便随宜说。我所有福业。今世若过世。及见佛功德。尽回向佛道。
　　
　　初四句。述解。次十句。随喜。后四句。回向也。我等亦如是者。如身子之领解。如身子之被述成。如身子之得记也。问。迦叶善吉诸大声闻。尚未得解。四众何人。而先获悟。答。四众天人。亦且三根。上同身子。中同四人。下同五百等也。又身子迦叶等。并是权行。中下未开。故迦叶满慈示同不解。净名云众生未愈。菩萨亦未愈。（云云）初法说周竟。
　　
　　　（戊）二譬说周为四。初此品文。正譬开三显一。二信解品。明中根领解。三药草喻品。是如来述成。四授记品。是与受决。
　　
　　　（己）初中二。初请。二答。
　　
　　　（庚）今初
　　
　　尔时舍利弗白佛言。世尊。我今无复疑悔。亲于佛前得受阿耨多罗三藐三菩提记。是诸千二百心自在者。昔住学地。佛常教化言。我法能离生老病死。究竟涅槃。是学无学人。亦各自以离我见及有无见等。谓得涅槃。而今于世尊前闻所未闻。皆堕疑惑。善哉世尊。愿为四众说其因缘。令离疑悔。
　　
　　此中初自述无疑。次是诸下。是述同辈有惑。三善哉下。是普为四众请说。同辈是同行。怀旧故须为请。四众是化境。新运大悲。故普为请也。闻所未闻者。指前法说乃至述成授记。与昔所秉之教。所得之证不同也。因缘者。何故前说三。今说一。须申明其所以然也。问。凡夫亦有一听便悟。今千二百人。已闻略广开显。及闻身子领述得记。龙鬼尚能引例随喜。何故犹迷。答。有二义。一者久执。二者入位解卽破执。执破入住。凡夫无此。或当易领。
　　
　　　（庚）二答为三。初发起。二正譬说。三劝信流通。
　　
　　　（辛）今初
　　
　　尔时佛告舍利弗。我先不言诸佛世尊。以种种因缘譬喻言辞方便说法。皆为阿耨多罗三藐三菩提耶。是诸所说。皆为化菩萨故。然舍利弗。今当复以譬喻更明此义。诸有智者。以譬喻得解。
　　
　　文中先抑后引。我先不言下。指上明权。皆为阿耨句。指上显实。皆为化菩萨者。若权若实。皆入佛道无住涅槃。上已明言。云何执教。迷闇不解。如此呵责。是抑令愤勇也。然舍利弗下。是引接安慰。令其速进。前斥旣切。恐鄙怼自沉。今许以譬说。若能解者。犹称智也。
　　
　　　（辛）二正譬说二。初长文。二重颂。
　　
　　　（壬）初中二。初立譬。二法合。然譬与合。互有广略。若譬略合广。先摄合文来对譬竟。至合更须委悉消之。若譬广合略。世尊岂可徒施悠言。须委消譬。合但略对。
　　
　　　（癸）初又二。初总譬。二别譬。
　　
　　　（子）初又六。初长者譬。二舍宅譬。三一门譬。四五百人譬。五火起譬。六三十子譬。
　　
　　　（丑）初长者譬。譬我释迦
　　
　　舍利弗。若国邑聚落。有大长者。其年衰迈。财富无量。多有田宅及诸僮仆。
　　
　　国邑聚落句。彰其名行。有大长者句。正标位号。其年衰迈等。明其德业也。名如宾。行如主。行有亲疎。（实行亲权行疎）名有远近。故举处所。以显名行。封疆为国最远。宰治为邑。居中。聚落是邻闾。最近。长者名行徧此三处。近不见其细陋。远但挹其高风。口无择言。身无择行。意无择法。名行相称。真实大人。以譬如来三业随智慧行。称机施化。名称普闻。德周法界。国譬实报土。邑譬方便土。聚落譬同居土。从寂光本。垂三土迹。摄三土迹。归寂光本。名行相称。洋溢周徧也。世间长者。须备十德。一姓贵。或帝皇之裔。或貂插之家。二位高。辅弼阿衡。三大富。金谷丰饶。四威猛。尊严隆重。不肃而成。五智深。胸如武库。权奇超拔。六年耆。苍苍稄棱。物仪所伏。七行净。白圭无点。八礼备。周旋中节。九上叹。一人所敬。十下归。四海所宗。具此十德。名大长者。以譬如来出世长者。从三世真如实际中生。一姓贵也。功成道著十号无极。二位高也。法财万德悉皆具满。三大富也。十力雄猛。降魔制外。四威猛也。一心三智。无不通达。五智深也。早成正觉。久远若斯。六年耆也。三业随智。运动无失。七行净也。具佛威仪。心如大海。八礼备也。十方大觉所共称誉。九上叹也。七种方便而来依止。十下归也。（四教果佛。皆就当教各论十德。圆教初住。亦得分证圆家十德）观心者。观心之智。从实相出。生在佛家。种性真正。卽姓贵也。三惑不起。虽未发真。已是著如来衣。称寂灭忍。卽位高也。三谛含藏一切功德。卽大富也。正观之慧。降伏爱见。卽威猛也。中道双照。权实并明。卽智深也。久积善根。能修此观。此观出于七方便上。卽年耆也。此观观于心性。名为上定。能令三业无过。卽行净也。历缘对境。威仪无失。卽礼备也。能如此观。是为深信解相。诸佛皆欢喜。叹美持法者。卽上叹也。天龙四部恭敬供养。卽下归也。下文云。佛子住此地。卽是佛受用。是为观心长者。（此之十德。不出境智行三。虽未入位。如王子胎。故名观行如来十德。若对出世。还随其教。观别果别准教望观。因果自分。卽以三观对于四教。具览德相以叹于观。使后学者。修因具足。以观十德。成果十德以能一心具照三法。卽是观心十德具足。故引佛子等文。以为观心之证。又此十德。卽十法成乘。次第合之。甚有深致。何者。实相卽是不思议境。缘理起誓。故名住忍。由心安理。称理含藏。除三谛惑。得破徧名。中道双照。无塞不通。无作道品。过七方便。助使三业。于理无过。对境无失。由依真位。信解旣深。故能安忍。不生法爱。方感下供。三教十法。展转释出。令成今经观心十法。如此十观不但横在观行位中。初心至后。十观具足。故此十德。义复竖深。复与横竖十乘泯合。）明德业中。德有内外。内则智略。外则赀财。年高则博达古今。譬佛智德。衰迈则根志纯熟。譬佛断德。财富譬外德。无量。总譬万德也。田能养命。别譬禅定资于般若。宅可栖身。别譬实境为智所托。（如十八空门等）若论福德。无行而不修。若论智慧。无境而不照。故云多有田宅也。僮仆者。给侍使人。譬方便知见皆已具足。和光六道。曲顺群机。卽实智之僮仆也。
　　
　　　（丑）二舍宅譬。譬上安隐对不安隐。不安隐卽是三界。
　　
　　其家广大。
　　
　　众生役役。皆宅三界。如来应化。统而家之。故言广大。
　　
　　
　　　（丑）三一门譬。譬上以种种法门宣示于佛道。
　　
　　唯有一门。
　　
　　文云。以佛教门出三界苦。得涅槃证。当知理为教所诠。今取诠理之教为门。理旣是一。教不容二。故且云一也。又有宅门车门。宅者。生死也。门者。出生死之路也。此方便教之诠也。车者。大乘法也。门者。圆教之诠也。若宅门卽车门。出火宅时。卽应得于大车。何须待索。若宅门非车门。正索车时。秖是从火宅出。宁有别路。又复得宅门已。未得车门。住在何处。当知斥则车宅永殊。开则二门不异。宅与车一。二门何殊。是故三乘具有二义。承教出宅。不见小车。中间已经二味调熟。乃从父索先所许车。旣索须与。开彼小门。无非大教。门下小理。终无别途。绝理无二。粗妙体一。法住法位。世间相常。三界尚如。何别之有。若不先异。何所论同。没苦之人。于今咸会。
　　
　　
　　　（丑）四五百人譬。譬上众生。卽五道也。
　　
　　多诸人众。一百。二百。乃至五百人止住其中。
　　
　　一百。卽天。二百。卽人。乃至五百。卽三恶趣。不言修罗者。修罗或摄入鬼趣。或四趣所摄。如大佛顶经。
　　
　　
　　　（丑）五火起譬。譬上安隐法对不安隐法。不安隐法。谓五浊也。文又为二。初出所烧之宅相。譬六道果报。次明能烧之火。譬八苦五浊。
　　
　　　（寅）今初
　　
　　堂阁朽故。墙壁隤落。柱根腐败。梁栋倾危。
　　
　　堂譬欲界。阁譬色无色界。朽譬三界弊恶无常。故譬三界非今所造。墙壁譬四大。隤落譬减损。柱根譬命。腐败譬危殆不久。梁栋譬意识。倾危譬迁变不停。无色虽无粗四大色。约定果色。亦是墙壁。三界皆以意识维持。但约三界正报因果释之。便摄依报。不须依正合喻。依报止是第八识相分之少分耳。又如成坏各二十中。已无有情。如何释浊烧义稍隔。故不用之。又约观解者。堂譬身之下分。阁譬头等上分。墙壁譬皮肉。隤落譬老朽。柱根譬两足。腐败譬衰颓。梁栋譬脊骨。倾危譬大期也。
　　
　　
　　　（寅）次明能烧之火
　　
　　周匝俱时欻然火起。焚烧舍宅。
</div>
    <div class="pagination">
<a href="妙法莲华经台宗会义_page17.html">上一页</a><span>...</span><a href="妙法莲华经台宗会义_page13.html">13</a><a href="妙法莲华经台宗会义_page14.html">14</a><a href="妙法莲华经台宗会义_page15.html">15</a><a href="妙法莲华经台宗会义_page16.html">16</a><a href="妙法莲华经台宗会义_page17.html">17</a><span class="current-page">18</span><a href="妙法莲华经台宗会义_page19.html">19</a><a href="妙法莲华经台宗会义_page20.html">20</a><a href="妙法莲华经台宗会义_page21.html">21</a><a href="妙法莲华经台宗会义_page22.html">22</a><a href="妙法莲华经台宗会义_page23.html">23</a><span>...</span><a href="妙法莲华经台宗会义_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
