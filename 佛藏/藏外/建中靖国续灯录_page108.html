<!DOCTYPE html>
<html>
<head>
    <meta charset="UTF-8">
    <title>建中靖国续灯录 - 第 108 页/共 178 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建中靖国续灯录 - 第 108 页/共 178 页</h1>
    <div class="content">
　　问。大藏教中还有奇特事也无。
　　师云。只恐汝不信。
　　僧曰。如何即是。
　　师云。黑底是墨。黄底是纸。
　　僧曰。谢答话。
　　师云。领取钩头意。莫认定盘星。
　　师乃云。云生谷口。月满长川。樵父斫深园。渔翁钓沙岛。到遮里。便是吴道子．张僧繇。无你下手处。良久。云。归堂问取圣僧。参。
　　上堂云。乾坤肃静。海晏河清。风不鸣条。雨不破块。春生夏长。秋收冬藏。遮个是世间法。作么生是佛法。良久。云。欲得不招无间业。莫谤如来正法轮。珍重。
　　上堂。良久。云。宗乘妙诀。即今为说。山高水深。寒风凛冽。祖师西来。道个休歇。敢问诸人。作么生是休歇处。还会么。寒则围炉坐。闲余任性眠。

　　睦州广灵佛印禅师

　　讳希祖。姓周氏。处州人也。年将丱岁。便陟霜台。志学有方。慕道无废。参圆照禅师。了明己见。出世弘扬。遂彰道誉。
　　问。登法空座。演海潮音。大众寂然。愿闻举唱。
　　师云。日月光天德。山河壮帝居。
　　僧曰。恁么则得闻于未闻也。
　　师云。一人歌有道。天下乐无为。
　　问。如何是睦州境。
　　师云。越嶂远分丁字水。腊梅迟见二年花。
　　僧曰。如何是境中人。
　　师云。面带七星人不识。芒鞋高挂少知音。
　　师乃云。灵光鉴彻。物我全收。体照独存。前后自绝。由是无为变化。应量千差。托质殊分。混同一性。故我元首明哉。股肱良哉。法以时遇。道在中兴。建大法幢。作大佛事。足可称扬。所以正观绝迹。名相互分。寂听非闻。圆音普应。霜钟金鼓。主伴交参。宝殿琼台。听说斯显。六街三市。遍处庄严。陌巷康衢。寅昏佛事。圣凡交会。士庶锵锵。帝网圆融。鉴灯互照。何必南方独迈。遍扣诸门。历涉艰辛。是非未决。而今重重华藏。无尽法门。触目见成。何须拟议。然虽如是。钝致祖风。良久。云。九年少室谁知己。一句流通万古传。
　　上堂云。严陵台畔。七里龙渊。直须钓鳌钓鲸。岂止捞鰕捷蚬。随流放旷。任性漂浮。停舟月上波心。举桌风生水面。敢问大众。不触波澜作么生会。良久。云。时人只看丝纶上。不见芦花对蓼红。参。

　　东京褒亲旌德院慈济翱禅师

　　上堂云。梅花新绽。柳眼初开。雪散长空。风恬浪静。文殊性海。普贤行门。直下分明。更无余事。还会么。良久。云。莫错认。

　　越州石佛宝相寺晓通密印禅师

　　问。如何是石佛。
　　师云。头戴天。脚蹈地。
　　僧曰。向上更有事也无。
　　师云。任经霜与雪。不改旧时容。
　　师乃云。至道冲虚。万物何宰。真空绝迹。法界如如。若能对境无心。触目无非是道。良久。云。昼夜舒光照有无。痴人唤作波罗蜜。

　　湖州道场山慧印禅师

　　示众云。若论此事。如王按剑。把定乾坤。侠客纵多。谁当出手。
　　问。剑即不问。如何是此事。
　　师云。点。
　　僧曰。恁么则欲来冲雪刃。不免露锋铓。
　　师云。拽。
　　僧以手一画。云。争柰遮个何。
　　师云。泥人眨眼。
　　问。达磨未来时如何。
　　师云。鼻孔辽天。
　　僧曰。来后如何。
　　师云。顶门著地。
　　僧曰。毕竟如何。
　　师云。九年人不识。几度过流沙。
　　上堂云。韶石渡头。舟横野水。汾阳浪里。掉拨孤烟。云月无私。溪山岂异。一言合辙。千里同风。敢问诸人。作么生是同风底句。良久。云。八千子弟今何在。万里山河属帝家。

　　处州南明山仁寿院通禅师

　　问。如何是南明境。
　　师云。泉飞一道带。峰出半天云。
　　僧曰。如何是境中人。
　　师云。策筇看鹤舞。坐石见云归。
　　问。如何是祖师西来意。
　　师云。登山千里月。渡水一帆风。
　　僧曰。未审意旨如何。
　　师云。言前有路。句下无私。
　　问。龙未出洞时如何。
　　师云。佛眼觑不见。
　　僧曰。出洞后如何。
　　师云。兴云吐雾。

　　杭州西湖妙惠院文义禅师

　　上堂云。随机设化。大阐宗风。截断众流。不留眹迹。入一乘之阃域。践向上之玄关。方便门开。分明看取。咄。
　　上堂云。会么。已被热谩了也。今早起来。无教可说。下床著鞋。后架洗面。堂内展钵吃粥。粥后打睡。睡起吃茶。见客相唤。斋时吃饭。日日相似。有什么过。然虽如是。更有一般令我笑。金刚倒地一堆泥。拍禅床一下。

　　西京韶山杲禅师

　　问。祖意西来。未审传个什么。师拈起拄杖。
　　僧曰。恁么则心外有法也。
　　师云。心外心内即且致。汝唤什么作法。
　　僧曰。天台楖栗木。
　　师云。也是第二月。
　　上堂云。七月孟秋犹热。古往今来时节。若作佛法商量。正是弄巧成拙。若作无事话会。又与外道何别。直饶总不如斯。敢保老兄未彻。如来言。祖师诀。无孔铁锤重下楔。自家心地乱如麻。却把指头唤作月。莫思量。休解说。千年枯骨休咬啮。从佗兔走鸟飞。饥来吃饭困来歇。

　　汝州香山慈寿法昼禅师

　　姓徐氏。杭州人也。长依明智寺元湛上人出家．圆具。听习经论。后造瑞光圆照禅师法席。投机开悟。先住北京天钵。次迁香山。
　　问。天恩忽降。请住香山。国重师名。将何祝　圣。
　　师云。香烟起处。大众同观。
　　僧曰。如何领会。
　　师云。重言不当吃。
　　僧曰。早知今日事。悔不慎当初。
　　师云。礼拜了退。
　　问。山岩水壑。尽是旧日家风。拄杖净瓶。拈起新来活计。古殿重开。愿闻举要。
　　师云。击大法鼓。演大法义。
　　僧曰。恁么则弥勒门开心顿晓。德云峰峻道何藏。
　　师云。你向什么处见弥勒。
　　僧曰。云散长天星斗现。月明沙界物难藏。
　　师云。休要费力。
　　师顾视大众云。皇都禅刹。惠林道场。今日暂借卑僧升陟。实愧非材。于明眼人前提纲佛祖。炫耀见知。直饶说得天雨四花。地摇六震。一点也用不著。盖为各各威光动地。人人不欠丝毫。然虽如是。更有向上一窍。三世诸佛不能宣。六代祖师提不起。且道是什么物得恁么奇怪。还荐得么。良久。云。曹溪路坦平。休强生荆棘。久立。

</div>
    <div class="pagination">
<a href="建中靖国续灯录_page107.html">上一页</a><span>...</span><a href="建中靖国续灯录_page103.html">103</a><a href="建中靖国续灯录_page104.html">104</a><a href="建中靖国续灯录_page105.html">105</a><a href="建中靖国续灯录_page106.html">106</a><a href="建中靖国续灯录_page107.html">107</a><span class="current-page">108</span><a href="建中靖国续灯录_page109.html">109</a><a href="建中靖国续灯录_page110.html">110</a><a href="建中靖国续灯录_page111.html">111</a><a href="建中靖国续灯录_page112.html">112</a><a href="建中靖国续灯录_page113.html">113</a><span>...</span><a href="建中靖国续灯录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
