<!DOCTYPE html>
<html>
<head>
    <meta charset="UTF-8">
    <title>教外别传 - 第 15 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 15 页/共 39 页</h1>
    <div class="content">
　　金华俱胝和尚(天龙法嗣)

　　婺州金华山俱胝和尚。初住庵时。有尼名实际来。戴笠子执锡。绕师三匝曰道得即下笠子。如是三问。师皆无对。尼便去。师曰。日势稍晚。何不且住。尼曰。道得即住。师又无对。尼去后。师叹曰。我虽处丈夫之形。而无丈夫之气。不如弃庵往诸方。参寻知识去。其夜山神告曰。不须离此。将有肉身菩萨来。为和尚说法也。逾旬。果天龙和尚到庵。师乃迎礼。具陈前事。天龙竖一指示之。师当下大悟。自此凡有学者参问。师唯举一指。无别提唱。有一供过童子。每见人问事。亦竖指祗对。人谓师曰。和尚童子亦会佛法。凡有问皆如和尚竖指。师一日。潜袖刀子。问童子曰。闻你会佛法。是否。童子曰。是。师曰。如何是佛。童子竖起指头。师以刀断其指。童子叫唤走出。师召童子。童子回首。师曰。如何是佛。童子举手。不见指头。豁然大悟。师将顺世。谓众曰。吾得天龙一指头禅。一生用不尽。言讫示灭(长庆棱代众云。美食不中饱人吃　玄沙备云。我当时若见。拗折指头　报慈遂云。且道玄沙恁么道。意作么生云居锡云。只如玄沙恁么道。肯伊不肯伊。若肯。何言拗折指头。若不肯。俱胝过在甚么处　曹山寂云。俱胝承当处卤莽。只认得一机一境。一等是拍手拊掌。是他西园奇怪　报慈又云。且道俱胝还悟也无。若悟。为甚么道承当处卤莽。若不悟。又道用一指头禅不尽。且道曹山意。在甚么处　琅玡觉颂云。俱胝一指报君知。朝生鹞子搏天飞。若无举鼎拔山力。千里乌骓不易骑　径山杲云。俱胝和尚。若不得琅玡为伊出气。几乎埋没了这一指头禅。妙喜既恁么举。不免随后也有个注脚。俱胝一指头。吃饭饱方休。腰缠十万贯。骑鹤上杨州　灵隐岳云。且道。如何是一指头禅。乃竖起拂子云。见么。若也见得。可以与俱胝。把手共行。脱或未然。新荐福不免重说偈言。一着高一着。一步阔一步。坐断佛祖关。迷却来时路)。

　　南岳下五世


　　陈操尚书(陈尊宿法嗣)

　　睦州刺史陈操尚书。斋次拈起糊饼问僧。江西湖南还有这个么。曰尚书适来吃个甚么。公曰。敲钟谢响○又斋僧次。躬自行饼。一僧展手拟接。公却缩手。僧无语。公曰。果然果然○问僧。有个事。与上座商量得么。曰合取狗口。公自掴口曰。某甲罪过。曰知过必改。公曰。恁么则乞上座口吃饭得么○又斋僧自行食次。乃曰。上座施食。僧曰。三德六味。公曰。错。僧无对○又与僚属登楼次。见数僧行来。有一官人曰。来者总是行脚僧。公曰。不是。曰焉知不是。公曰。待来勘过。须臾僧至楼前。公蓦唤上座。僧皆举首。公谓诸官曰。不信道。

　　教外别传卷六
教外别传卷七


　　南岳下二世


　　天王道悟禅师(马祖一法嗣)

　　天王道悟禅师。渚宫崔氏。汉子玉之胤。十五出家。二十三受戒。三十谒石头。频沐指示而不契。次谒忠国师。三十四。与国师侍者应真。南还谒马祖。祖曰。识取自心。本来是佛。不属渐次。不假修持。体自如如。万德圆满。师于言下大悟。祖嘱曰。汝若住持。莫离旧处。师蒙旨已。便返荆门。去郭不远。结草为庐。节使来访。师不为加礼。节使怒。擒师掷江中。及归见遍衙火发。且闻空中天王神嗔责声。遂哀悔设拜。烟焰顿息。宛然如初。乃躬往江边迎师。见师在水都不湿衣。益自敬重。于府西造天王寺供师○龙潭信问。从上相承底事如何。师曰。不是明汝来处不得。龙潭曰。这个眼目。几人具得。师曰。浅草易为长庐○僧问。如何是玄妙之说。师曰。莫道我解佛法好。曰争奈学人疑滞何。师曰。何不问老僧。曰即今问了也。师曰。去。不是汝存泊处○师常曰。快活快活。及临终时。叫苦苦。又曰。阎罗王来取我也。院主问曰。和尚当时。被节使抛向水中。神色不动。如今何得恁么地。师举枕子曰。汝道当时是。如今是。院主无对。便入灭(按景德传灯录。称青原下出石头迁。迁下出天皇悟。悟下出龙潭信。信下出德山鉴。鉴下出雪峰存。存下出云门偃玄沙备。备再传为法眼益。皆谓云门法眼二宗。来自青原石头。虽二家儿孙亦自谓青原石头所自出。不知其差误所从来久矣。道悟同时有二人。一住荆南城西天王寺。嗣马祖。一住荆南城东天皇寺。嗣石头。其下出龙潭信者。乃马祖下天王道悟。非石头下天皇道悟也。何以明之。按唐正议大夫户部侍郎平章事荆南节度使丘玄素所撰天王道悟禅师碑云。道悟渚宫人姓崔氏。子玉之后胤也。年十五。依长沙寺昙翥律师出家。二十三诣嵩山受戒。三十参石头。频沐指示。曾未投机。次谒忠国师。三十四。与国师侍者应真。南还谒马祖。祖曰。识取自心。本来是佛。不属渐次。不假修持。体自如如。万德圆满。师于言下大悟。祖嘱曰。汝若住持。莫离旧处。师蒙旨已便返荆门。去郭不远。结草为庐。后因节使。顾问左右。申其端绪。节使亲临访道。见其路隘。车马难通。极目荒榛。曾未修削。睹兹发怒。令人擒师抛于水中。旌旆才归。乃见遍衙火发。内外烘焰。莫可近之。唯闻空中声曰。我是天王神。我是天王神。节使回心设拜。烟焰。都息。宛然如初。遂往江边。见师在水都不湿衣。节使重伸忏悔。迎请在衙供养。于府西造寺。额号天王。师常云。快活快活。及临终时。叫苦苦。又云。阎罗王来取我也。院主问曰。和尚当时。被节度使抛向水中。神色不动。如今何得恁么地。师举枕子云。汝道当时是如今是。院主无对。便入灭。当元和三年戊子十月十三日也。年八十二。坐六十三夏。嗣法一人。曰崇信。即龙潭也。城东天皇道悟禅师者。协律郎符载撰碑。乃与景德传灯合。其碑云。道悟姓张氏。婺州东阳人。十四出家。依明州大德祝发。二十五。受戒于杭州竹林寺。初参国一。留五年。大历十一年。隐于。大梅山。建中初。谒江西马祖。二年参石头。乃大悟。遂隐当阳紫陵山。后于荆南城东。有天皇废寺。灵鉴请居之。元和二年丁亥四月十三日。以背痛入灭。年六十。坐三十五夏。法嗣三人。曰慧真。曰文贲。曰幽闲。今荆南城东。有天皇巷存焉。唐闻人归登。撰南岳让禅师碑。列法孙数人。于后有天王道悟名。圭峰答裴相国宗趣状。列马祖法嗣六人。首曰江陵道悟。权德与撰马祖塔铭。载弟子慧海智藏等十一人。道悟其一也。又吕夏卿张无尽著书。皆称道悟嗣马祖。宗门反以为误。然佛国白续灯录叙。雪窦显。为大寂九世孙。祖源通要录中。收为马祖之嗣。达观颖。以丘玄素碑证之。疑信相半。盖独见丘玄素碑。而未见符载碑耳。今以二碑参合。故于马祖法嗣下。增入天王道悟。以龙潭崇信嗣之。而以天皇道悟嗣石头。以慧真文贲幽闲嗣之。始不差误。窃考五灯会元天皇传后纪。载前说。宋时干越云壑瑞禅师所述心灯录亦同是。见因集五家语录。著有五宗源流图说。质诸耆宿。谬相印可。爰是不避狂瞽。僭妄改正。以俟后世明圣道流再加订核焉)。

　　南岳下三世


　　龙潭祟信禅师(天王悟法嗣)

　　澧州龙潭崇信禅师。渚宫人也。初悟和尚。居天王寺。师家于寺巷。其家卖饼。师日以十饼馈之。天王食毕。常留一饼曰。吾惠汝以荫子孙。师一日自念曰。饼是我持去。何返遗我。其别有旨乎。遂造问焉。天王曰。是汝持来。复汝何咎。师闻之。颇晓玄旨。因投出家。服勤左右。一日问曰。某自到来。不蒙指示心要。天王曰。自汝到来。吾未尝不指汝心要。师曰。何处指示。天王曰。汝擎茶来。吾为汝接。汝行食来。吾为汝受。汝和南时。吾便低首。何处不指示心要。师低头良久。天王曰。见则直下便见。拟思即差。师当下开解。(笑岩宝云。龙潭这么问。天王这么答。若非悟去。几成世谛。若实会得。凡圣只有虚名。迷悟皆为剩法。若实未会。不可瞎驴趁大队)复问。如何保任。天王曰。任性逍遥。随缘放旷。但尽凡心。别无圣解○李翱刺史问。如何是真如般若。师曰。我无真如般若。李曰。幸遇和尚。师曰。此犹是分外之言。

　　南岳下四世


　　德山宣鉴禅师(龙潭信法嗣)

　　鼎州德山宣鉴禅师。简州周氏子。常讲金刚般若。后闻南方禅席颇盛。师气不平。乃曰。出家儿千劫学佛威仪。万劫学佛细行。不得成佛。南方魔子敢言。直指人心。见性成佛。我当搂其窟穴。灭其种类。以报佛恩。遂担青龙疏钞。出蜀至澧阳。路上见一婆子卖饼。因息肩买饼点心。婆指担曰。这个是甚么文字。师曰。青龙疏钞。婆曰。讲何经。师曰。金刚经。婆曰。我有一问你若答得。施与点心。若答不得。且别处去。金刚经道过去心不可得。现在心不可得。未来心不可得。未审上座点那个心。师无语。遂往龙潭。至法堂曰。久向龙潭。及乎到来。潭又不见。龙又不现。龙潭引身曰。子亲到龙潭。师无语。遂栖止焉。(雪窦显云。将错就错　云峰悦云。大小德山。向齑瓮里淹杀　黄龙心云。雪窦与么道。不知德山将错就错。不知龙潭将错就错。识休咎底衲僧。必知去处。未过关者。亦宜辨取。还相委悉么。纵饶栽种得。不是栋梁材　金粟悟云。既云潭又不见龙又不现。因甚道子亲到龙潭。恁么大似方木逗圆窍。且道。什么处是亲到处。试断看)师一夕侍立次。龙潭曰。更深。何不下去。师珍重便出。却回曰。外面黑。龙潭点纸烛度与师。师拟接。龙潭复吹灭。师于此大悟。便礼拜。龙潭曰。子见个甚么。师曰。从今向去。更不疑天下老和尚舌头也。至来日。龙潭升座谓众曰。可中有个汉。牙如剑树。口似血盆。一棒打不回头。他时向孤峰顶上。立吾道去在。师将疏钞。堆法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚之。于是礼辞○抵沩山。挟复子上法堂。从西过东。从东过西。顾视方丈曰。有么有么。沩山坐次。殊不顾眄。师曰无无。(云窦显着语云。勘破了也)便出。至门首乃曰。虽然如此。也不得草草。遂具威仪。再入相见。才跨门。提起坐具曰。和尚。沩山拟取拂子。师便喝。拂袖而出。(雪窦着语云。勘破了也)沩山至晚问首座。今日新到在否。首座曰。当时背却法堂。著草鞋出去也。沩山曰。此子已后。向孤峰顶上。盘结草庵。呵佛骂祖去在(雪窦着语云。雪上加霜。颂云。一勘破二勘破。雪上加霜曾险堕。飞骑将军入虏庭。再得完全能几个。急走过不放过。孤峰顶上草里坐。咄　五祖戒云。德山大似作贼人心虚。沩山也是贼过后张弓　昭觉勤云。雪窦道勘破。且道是勘破德山。为复勘破沩山　径山杲云。二尊宿恁么相见。每人失却一只眼)○师住澧阳三十年。属唐武宗废教。避难于独浮山之石室。大中初。武陵太守薛廷。望再崇德山精舍。号古德禅院。坚请居之。大阐宗风○小参示众曰。今夜不答话。问话者三十棒。时有僧出礼拜。师便打。僧曰。某甲话也未问。和尚因甚么打某甲。师曰。汝是甚么处人。曰新罗人。师曰。未跨船舷。好与三十棒(法眼益云。大小德山。话作两橛　报慈遂云。丛林中唤作隔下语。且从。只如德山道。问话者三十棒。意作么生　德山密云。大小德山。龙头蛇尾　雪窦显云。此二老宿。虽然裁长补短。舍重从轻。要见德山老汉。亦未可在。何故。殊不知德山握阃外之威权。有当断不断不招其乱底剑。诸人还识新罗僧么。只是撞着露柱底瞎汉　沩山喆云。德山大似清平世界。锃甲磨枪。这僧不惜性命。身挨白刃。法眼道话作两橛。大似药病相治。圆明道龙头蛇尾。也是金鍮难辨。雪窦道撞着露柱底瞎汉。截断众流。如今还有人为新罗僧作主么。出来。与大沩相见。乃竖拂云。去去西天路。迢迢十万余　五祖演云。众中举者甚多。会者不少。且道。向甚处见德山。有不顾性命底。出来道看。若无。山僧为大众。与德山相见去也。待德山道今夜不答话。问话者三十棒。但向道。某甲话也不问。棒也不吃。你道。还契他德山么。到这里。须是个人始得　黄龙清云。虽则雪窦高提祖令。坐断寰区。只解瞻前。不能顾后。这僧堂堂出来。什么处是撞着露柱处。还有人辨得么。若也辨得。不唯与新罗僧雪屈。亦见当人眼目分明。若辨不得。非唯新罗僧撞着露柱。尽大地衲僧个个出来。撞着露柱　昭觉勤云。德山大似金轮圣主。寰中独据。四方八表。无不顺从。等闲布一来。施一令。直得草偃风行。若不是这僧。争见杀活擒纵。威权自在。法眼圆明。雪窦虽则直指单提。各能扶竖。德山要且只扶得末后句。未扶得最初句。且作么生是德山最初句。大鹏欲展摩霄翅。谁顾崩腾六合云　护国元云。忒煞倚势欺人。山僧见处。也要诸人共知。这僧当时若是个汉。待他道。你是甚处人。便与掀倒禅床。剔起便行。直饶德山。牙如剑树。口似血盆。也须倒退三千里。何故。识法者惧　金粟悟云。古今拈提者极多。错会者不少。殊不知德山出一计。要寻知己。这僧若是敌手。他打时但接棒。轻轻推一推。不唯绝断他后来葛藤。管这老汉。必也全身远害)○龙牙问。学人仗镆鎁剑。拟取师头时如何。师引颈近前曰[囗@力]。(法眼益别云。汝向甚么处下手)龙牙曰。头落也。师呵呵大笑。龙牙后到洞山。举前话。洞山曰。德山道甚么。龙牙曰。德山无语。洞山曰。莫道无语。且将德山落底头。呈似老僧看。龙牙方省便忏谢。有僧举似师。师曰。洞山老人。不识好恶。这汉死来多少时。救得有甚么用处(保福展云。龙牙只知进前。不知失步　翠岩芝云。龙牙当断不断。如今作么生断　法华举云。诸上座。莫是德山无机锋么。为当别有道理。良久云。德山引颈。龙牙献剑　东禅观云。龙牙抱剑伤身。自招过咎。德山为头作主。幸好机筹。忽被洞山指踪。不觉尾巴露出)○雪峰问。从上宗乘。学人还有分也无。师打一棒曰。道甚么。曰不会。至明日请益。师曰。我宗无语句。实无一法与人。雪峰因此有省。岩头闻之曰。德山老人。一条脊梁骨。硬似铁。拗不折。然虽如此。于唱教门中。犹较些子(保福展问招庆。只如岩头出世。有何言教。过于德山。便恁么道。招庆云。汝不见岩头道。如人学射。久久方中。保福云。中后如何。招庆云。展阇黎莫不识痛痒。保福云。和尚今日非唯举话。招庆云。展阇黎是甚么心行　明招谦云。大小招庆。错下名言)○示众曰。道得也三十棒。道不得也三十棒。临济闻得。谓洛浦曰。汝去问他。道得为甚么也三十棒。待伊打。汝接住棒送一送。看伊作么生。洛浦如教而问。师便打。洛浦接住送一送。师便归方丈。洛浦回举似临济。临济曰。我从来疑著这汉。虽然如是。你还识德山么。洛浦拟议。临济便打(岩头奯云。德山老人。寻常只据一条白棒。佛来亦打。祖来亦打。争奈较些子　东禅齐云。只如临济道。我从前疑著这汉。是肯底语。不肯底语。为当别有道理。试断看)○上堂。问即有过。不问犹乖。有僧出礼拜。师便打。僧曰。某甲始礼拜。为甚么便打。师曰。待汝开口。堪作甚么○师令侍者唤义存。(即雪峰也)存上来。师曰。我自唤义存。汝又来作甚么。存无对○上堂。我先祖见处即不然。这里无祖无佛。达磨是老臊胡。释迦老子是干屎橛。文殊普贤是担屎汉。等觉妙觉是破执凡夫。菩提涅槃是系驴橛。十二分教是鬼神簿。拭疮疣纸。四果三贤。初心十地。是守古冢鬼。自救不了(云门偃云。赞佛赞祖。须是德山老人始得　琅玡觉云。诸方若与么会。入地狱如箭射。只如云门与么道。也是入地狱如箭射)○有僧相看。乃近前。作相扑势。师曰。与么无礼。合吃山僧手里棒。僧拂袖便行。师曰。饶汝如是。也只得一半僧转身便喝。师打曰。须是我打你始得。曰诸方有明眼人在。师曰。天然有眼。僧擘开眼曰。猫。便出。师曰。黄河三千年一度清(天童华云。这僧是透关底汉。若非德山本分钳锤。几乎死在句下。只如德山道。黄河三千年一度清。又作么生。岭梅残雪里。云鬓未梳时)○师见僧来。乃闭门。其僧敲门。师曰阿谁。曰师子儿。师乃开门。僧礼拜。师骑僧项曰。这畜生。甚处去来○僧参。师问维那。今日几人新到。维那曰八人。师曰。唤来一时生按著○问。凡圣相去多少。师便喝○师因疾。僧问。还有不病者也无。师曰有。曰如何是不病者。师曰。阿[口*耶]阿[口*耶]。师复告众曰。扪空追响。劳汝心神。梦觉觉非。竟有何事。言讫安坐而化。

　　南岳下五世


　　岩头全奯禅师(德山鉴法嗣)

　　鄂州岩头全奯禅师。泉州柯氏子。优游禅苑。与雪峰钦山为友。自杭州大慈山。逦迤造于临济。属临济归寂。乃谒仰山。才入门。提起坐具曰。和尚。仰山取拂子拟举。师曰。不妨好手○参德山。执坐具。上法堂。瞻视德山曰。作么。师便喝。德山曰。老僧过在甚么处。师曰。两重公案。乃下参堂。德山曰。这个阿师。稍似个行脚人。至来日上问讯。德山曰。阇黎是昨日新到否。曰是。德山曰。甚么处学得这虚头来。师曰。全奯终不自谩。德山曰他后不得孤负老僧○一日参德山。方跨门便问。是凡是圣。德山便喝。师礼拜有人。举似洞山洞山曰。若不是奯公。大难承当。师曰。洞山老人。不识好恶。错下名言。我当时。一手抬。一手搦。(雪窦显云。然则德山门下。草偃风行。要且不能塞断天下人口。当时才拜。劈脊便打。非唯剿绝洞山。亦乃把定奯老。还会么。李将军有嘉声在。不得封侯也是闲　琅玡觉云。岩头无人问着。不妨奇特。才被洞山脑后一锥。便乃冰消瓦解　昭觉勤云。德山据令而行。只得一半。洞山通方有眼。千里同风。岩头既善据虎头。又能收虎尾。大似作家战将。临阵扣敌。七事俱全。不妨奇特。敢问。那个是一手抬一手搦处。谓言侵早起。更有夜行人　径山杲云。猛虎不识阱。阱中身死。蛟龙不怖剑。剑下身亡。岩头虽于虎阱之中。自有透脱一路。向剑刃上有翻身之机。若仔细检点将来。犹欠悟在。即今莫有为岩头作主底么。出来与大慧相见。良久喝一喝。拍一拍。洎合停囚长智　教忠光云。还知三大老落处么。德山和身放倒。洞山带水拖泥。若非岩头。具通方眼。有格外机。争显功高汗马。且作么生是一手抬一手搦处。杀人刀。活人剑　楚石琦云。德山咬猪狗手脚。岩头锻了底精金。蓦札相逢。更无回互。将他八两。换得半觔。洞山虽是作家。也只傍观有分。妙喜费许多气力。作什么。拈拄杖画一画云。一)○雪峰在德山。作饭头。一日饭迟。德山擎钵下法堂。雪峰晒饭巾次。见德山。乃曰。钟未鸣。鼓未响。拓钵向甚么处去。德山便归方丈。雪峰举似师。师曰。大小德山未会末后句在。德山闻。令侍者唤师去。问汝不肯老僧那。师密启其意。德山乃休。明日升堂。果与寻常不同。师至僧堂前。拊掌大笑曰。且喜堂头老汉。会末后句。他后天下人。不奈伊何。虽然。也只得三年活(德山果三年后示灭　明招谦。代德山云。咄咄。没处去没处去　雪窦显云。曾闻说个独眼龙。元来只有一只眼。殊不知。德山是个无齿大虫。若不是岩头识破。争得明日与昨日不同。诸人要会末后句么。只许老胡知。不许老胡会　翠岩真云。德山岩头。一状领过雪峰一千五百人善知识地在　沩山喆云。岩头大似高崖石裂。直得百里走兽潜踪。若非德山度量深明。争得昨日与今日不同　沩山果云。古今无异路。达者共同途。透出威音外。须明肘后符。且道。那里是岩头识破德山处。若检点得出。非但参学眼明。亦乃领过雪峰。其或缁素不辨。邪正未分。路远夜长休把火。大家吹灭暗中行　高峰妙云。佛祖机缘。古今公案。其中誵讹。无出于此。或谓。岩头智过于师。故有密启其意。殊不知犯弥天之咎。万劫遭殃。且道。利害在甚么处。抚掌大笑云。侍者分明记取。三十年后。有人证明　千岩长云。末后句子。德山岩头雪峰。总跳不出。乃喝一喝云。大丈夫。当为真王。何以假为　天奇瑞云。岩头明招雪窦。三个宗师。出广长舌。遍覆三千大千世界。要且歌扬德山末后句不出。何故。设使三世诸佛。历代祖师。亦不能宣布演说。山僧也不论他劫外今时。向初托钵处。只道个苍天苍天。无事不毕。大众会么。更发一颂。以为良鉴。颂云。苍天苍天。密密绵绵。坐断象后。壁立空前。恒沙头角。到此尽捐。荡荡然四方独步。落落然八表无牵。针毛栗芥通成曲。拍手随缘唱啰嗹　径山信云。密启其意壁上贴。门神。低头归方丈。惭惶杀人。果与寻常不同。毫厘有差。天地悬隔。也秖得三年活。我为法王。于法自在。岂受人涂污。咄咄)○一日与雪峰钦山聚话。雪峰蓦指一碗水。钦山曰。水清月现。雪峰曰。水清月不现。师踢却水碗而去○师与雪峰。同辞德山。德山问。甚么处去。师曰。暂辞和尚下山去。曰子他后作么生。师曰不忘。曰子凭何有此说。师曰。岂不闻。智过于师。方堪传受。智与师齐。减师半德。曰如是如是。当善护持。二士礼拜而退○师住鄂州岩头。值沙汰。于湖边作渡子。两岸各挂一板。有人过渡。打板一下。师曰阿谁。或曰。要过那边去。师乃舞桌迎之。一日因一婆抱一孩儿来乃曰。呈桡舞桌即不问。且道。婆手中儿。甚处得来。师便打。婆曰婆生七子六个不遇知音。只这一个。也不消得。便抛向水中(琅玡觉云。欺敌者亡　大沩智云。岩头业在其中。只得通身泥水。老婆虽有丈夫手段。也是家丑外扬　天奇瑞云。绵里有针。泥里有刺。不妨这婆子。具如此之见。若不是岩头。大难祗对。当时才见婆来。便撑船别去。直饶荡尽世界手段。到这里也没处施呈　笑岩宝。乃呵呵笑云。此婆子图个什么。岩头当时。待他才抛。便劈脊一桌。俱打入水中。始较些子。何故。不见道。祗这一个。也不消得　径山信云。这婆子。双髻若是岩头。和这婆子。送向水中。令他母子聚头。无离骨肉。颂云。不消这个意如何。卖弄家私臭老婆。恶浪千层卷残月。万山愁断白云多)○上堂。吾尝究涅槃。经七八年。睹三两段义。似衲僧说话。又曰。休休。时有一僧。出礼拜。请师举。师曰。吾教意。如∴字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。此是第一段义。又曰。吾教意。如摩醯首罗。擘开面门。竖亚一只眼。此是第二段义。又曰。吾教意。犹如涂毒鼓。击一声。远近闻者皆丧。此是第三段义。时小严上座问。如何是涂毒鼓。师以两手按膝亚身曰。韩信临朝底。小严无语(径山杲。举了喝云。缩头去)○夹山下一僧到石霜。才跨门。便道不审。石霜曰。不必阇黎。僧曰。恁么则珍重。又到师处。如前道不审。师嘘一嘘。僧曰。恁么则珍重。方回步。师曰。虽是后生。亦能管带。其僧归举似夹山。夹山上堂曰。前日到岩头石霜底阿师出来。如法举似前话。其僧举了。夹山曰。大众还会么。众无对。夹山曰。若无人道得。山僧不惜两茎眉毛道去也。乃曰。石霜虽有杀人刀。且无活人剑。岩头亦有杀人刀。亦有活人剑。(径山杲云。痴人面前。不得说梦)○师与罗山卜塔基。罗山中路忽曰。和尚。师回顾曰作么。罗山举手指曰。这里好片地。师咄曰。瓜州卖瓜汉。又行数里歇次。罗山礼拜问曰。和尚岂不是三十年前。在洞山而不肯洞山。师曰是。又曰。和尚岂不是嗣德山。又不肯德山。师曰是。罗山曰。不肯德山即不问。只如洞山有何亏阙。师良久曰。洞山好佛。只是无光。罗山礼拜(径山杲云。岩头父子。虽善暗去明来。仔细点检将来。未免髑髅敲磕)○问僧。甚处来。曰西京来。师曰。黄巢过后。还收得剑么。曰收得。师引颈近前曰[囗@力]。曰师头落也。师呵呵大笑。僧后到雪峰。雪峰问。甚处来。曰岩头来。雪峰曰。岩头有何言句。僧举前话。雪峰便打三十棒趁出(沩山喆云。这僧黄巢过后。曾收得剑。却向岩头处施设。及至雪峰前。锋铓不露。何故。为他岩头大笑一声。直得天地陡暗。四方绝唱。若不得雪峰。几乎陆地平沉不见道。杀人刀。活人剑　承天宗云。可惜许这般汉。只学得胜负之法。殊不知是生灭之因。我当时若见。但向他道。作家作家。教他担板过一生)○僧问雪峰。声闻人见性。如夜见月。菩萨人见性。如昼见日。未审和尚见性如何雪峰打拄杖三下。僧后举前语问师。师与三掴(雪窦显云。应病设药。且与三下。若据令而行。合打多少)○德山一日谓师曰。我这里有两僧。入山住庵多时。汝去看他怎生。师遂将一斧去。见两人在庵内坐。师乃拈起斧曰。道得也一下斧。道不得也一下斧。二人殊不顾。师掷下斧曰。作家作家。归举似德山。德山曰。汝道他如何。师曰。洞山门下。不道全无。若是德山门下。未梦见在○僧问。尘中如何辨主。师曰。铜[金*沙]锣里满盛油(招庆问罗山云。岩头道。铜[金*沙]锣里满盛油意旨如何。罗山召大师。招庆应诺。罗山云。猕猴入道场。罗山却问明招。有人问。你作么生。明招云。箭穿红日影　径山杲颂云。猕猴入道场。箭穿红日影。两个老古锥。担雪共填井。喝一喝)○瑞岩问。如何是毗卢师。师曰。道甚么。瑞岩再问。师曰。汝年十七八未○师尝谓众曰。老汉去时。大吼一声了去。唐光启之后。中原盗起。众皆避地。师端居晏如也。一日贼大至。责以无供馈。遂倳刃焉。师神色自若。大叫一声而终。声闻数十里。

　　雪峰义存禅师(德山鉴法嗣)

　　福州雪峰义存禅师。泉州南安曾氏子。久历禅会。缘契德山。唐咸通中。回闽中雪峰创院。徒侣翕然。懿宗锡号真觉禅师。仍赐紫袈裟。初与岩头。至澧州鳌山镇阻雪。岩头每日。只是打睡。师一向坐禅。一日唤曰。师兄师兄。且起来。岩头曰。作甚么。师曰。今生不著便。共文邃个汉行脚。到处被他带累。今日到此。又只管打睡。岩头喝曰。噇眠去。每日床上坐。恰似七村里土地。他时后日。魔魅人家男女去在。师自点胸曰。我这里未稳在。不敢自谩。岩头曰。我将谓。你他日向孤峰顶上。盘结草庵。播扬大教。犹作这个语话。师曰。我实未稳在。岩头曰。你若实如此。据你见处。一一通来。是处与你证明。不是处与你刬却。师曰。我初到盐官。见上堂举色空义。得个入处。岩头曰。此去三十年。切忌举著。又见洞山过水偈曰。切忌从他觅。迢迢与我疏。渠今正是我。我今不是渠。岩头曰。若与么自救也未彻在。师又曰。后问德山。从上宗乘中事。学人还有分也无。德山打一棒曰。道甚么。我当时如桶底脱相似。岩头喝曰。你不闻道。从门入者。不是家珍。师曰。他后如何即是。岩头曰。他后若欲播扬大教。一一从自己胸襟流出将来。与我盖天盖地去。师于言下大悟。便作礼起。连声叫曰。师兄今日。始是鳌山成道○师在洞山作饭头。淘米次。洞山问。淘沙去米。淘米去沙。师曰。沙米一时去。洞山曰。大众吃个甚么。师遂覆却米盆。洞山曰。据子因缘。合在德山(天童觉云。雪峰步步登高。不觉草鞋跟断。若也正偏宛转。敲唱双行。自然言气相合。父子相投。且道。洞山不肯雪峰。意在什么处。万里无云天有过。碧潭似镜月难来　雪窦宗云。直木不栖鸾凤。金针已绣鸳鸯。若不是新丰老人。便见冰消瓦解)○洞山一日问师。作甚么来。师曰。斫槽来。洞山曰。几斧斫成。师曰。一斧斫成。洞山曰。犹是这边事。那边事作么生。师曰。直得无下手处。洞山曰。犹是这边事。那边事作么生。师休去(汾阳昭代云。某甲早困也)○师辞洞山。洞山曰。子甚处去。曰归岭中去。洞山曰。当时从甚么路出。师曰。从飞猿岭出。洞山曰。今回向甚么路去。师曰。从飞猿岭去。洞山曰。有一人不从飞猿岭去。子还识么。师曰不识。洞山曰。为甚么不识。师曰。他无面目。洞山曰。子既不识。争知无面目。师无对(琅玡觉云。心粗者失)○栖典座问。古人有言。知有佛向上事。方有语话分。如何是语话。师把住曰。道道。栖无对。师遂蹋倒。栖当下汗流○师谓众曰。此个水牯牛年多少。众皆无对。师自代曰。七十九也。僧曰。和尚为甚么作水牯牛去。师曰。有甚么罪过○问僧甚处去。曰礼拜径山和尚去。师曰。径山若问汝此间佛法如何。汝作么生祗对。曰待问即道。师便打。后举问镜清。这僧过在甚么处。镜清曰。问得径山彻困。师曰。径山在浙中。因甚么问得彻困。镜清曰。不见道远问近对。师曰。如是如是○一日谓长庆曰。吾见沩山问仰山。从上诸圣。向甚么处去。他道。或在天上。或在人间。汝道仰山意作么生。长庆曰。若问诸圣出没处。恁么道即不可。师曰。汝浑不肯。忽有人问汝。作么生道。长庆曰。但道错。师曰。是汝不错。长庆曰。何异于错○问学人乍入丛林。乞师指个入路。师曰。宁自碎身如微尘。终不敢瞎却一僧眼○僧辞去。参灵云。问佛未出世时如何。灵云举拂子。曰出世后如何。灵云亦举拂子。其僧却回。师曰。返太速乎。曰某甲到彼问佛法。不契乃回。师曰。汝问甚么事。僧举前话。师曰。汝问。我为汝道。僧便问。佛未出世时如何。师举起拂子。曰出世后如何。师放下拂子。僧礼拜。师便打(后僧举问玄沙备。玄沙云。汝欲会么。我与汝说个喻。如人卖一片园。东西南北一时结契了也。中心树子犹属我在　崇寿稠云。为当打伊解处。别有道理)○问僧。甚处来。僧曰。近离浙中。师曰。船来陆来。僧曰。二途俱不涉。师曰。争得到这里。僧曰。有甚么隔碍。师便打○僧问。学人道不得处。请师道。师曰。我为法惜人○师问慧全。汝得入处作么生。慧全曰。共和尚商量了。师曰。甚么处商量。曰甚么处去来。师曰。汝得入处。又作么生。慧全无对。师便打○全坦问。平田浅草。麈鹿成群。如何射得麈中主。师唤全坦。全坦应诺。师曰。吃茶去○问僧。甚处来。曰沩山来。师曰。沩山有何言句。曰某甲曾问。如何是祖师西来意。沩山据坐。师曰。汝肯他否。曰某甲不肯他。师曰。沩山古佛。汝速去忏悔(玄沙备云。山头老汉。嗟过沩山也)○闽王问曰。拟欲盖一所佛殿去时如何。师曰。大王何不盖取一所空王殿。曰请师样子。师展两手(云门偃云。一举四十九)○师举拂子示一僧。其僧便出去(长庆棱举似王延彬太傅了。乃云。此僧合唤转与一顿棒。王云。和尚是甚么心行。云几放过)○师问长庆。古人道。前三三后三三。意作么生。长庆便出去○问僧甚处来。曰蓝田来。师曰。何不入草(长庆棱云。险)○上堂。南山有一条鳖鼻蛇。汝等诸人。切须好看。长庆出曰。今日堂中大有人丧身失命。云门以拄杖撺向师前作怕势。有僧举似玄沙。玄沙曰。须是棱兄始得。然虽如是。我即不然。曰和尚作么生。玄沙曰。用南山作么。(宝峰文云。雪峰无大人相。然则蛇无头不行。长庆恰似新妇怕阿家相似。便道。堂中大有人。丧身失命。云门将拄杖。擸向面前作怕势。为蛇画足。玄沙道。用南山作么。道我见处亲切。不免在窠窟里。更无一个有些子天然气概。报宁门下。莫有天然气概底么。不敢望你别悬慧日。独振玄风。且向古人。鹘臭布衫。上知些气息。也难得　护国元云。雪峰摇头。云门摆尾。长庆为蛇画足。玄沙一向插觜。诸人还知这一队汉落处么。妙舞也应夸遍拍。三台须是大家催)○一日有两僧来。师以手拓庵门。放身出曰。是甚么。僧亦曰。是甚么。师低头归庵僧辞去。师问。甚么处去。曰湖南。师曰。我有个同行。住岩头。附汝一书去。书曰。某书上师兄某。一自鳌山成道后。迄至于今饱不饥。同参某书上。僧到岩头。问甚么处来。曰雪峰来。有书达和尚。岩头接了。乃问僧。别有何言句。僧遂举前话。岩头曰。他道甚么。曰他无语。低头归庵。岩头曰。噫我当初悔不向伊道末后句。若向伊道。天下人不奈雪老何。僧至夏末。请益前话。岩头曰。何不早问。曰未敢容易。岩头曰。雪峰虽与我同条生。不与我同条死。要识末后句。只这是(沩山喆云。大小雪峰岩头。却被这僧勘破　泐潭准云。大众。雪峰是会末后句。不会末后句。若道会。岩头又道。当初悔不向伊道末后句。若道不会。因甚如今儿孙遍天遍地。虽与我同条生。不与我同条死。末后岩头。与劈头说破了。也未免有些誵讹。久参先德。一举便知。后学初机。莫道不疑好)○上堂。尽大地撮来。如粟米粒大。抛向面前。漆桶不会。打鼓普请看。(长庆棱。问云门云。雪峰与么道。还有出头不得处么。云门云有。长庆云。作么生。云门云。不可总作野狐精见解也。又云。狼籍不少　云峰悦云。疋上不足。我更与你葛藤。蓦拈拄杖云。还见雪峰么。咄。王令稍严。不许搀行夺市　沩山喆云。我更为诸人。土上加泥。乃举柱杖云。看看。雪峰老人向你诸人面前放屙。咄。为什么屎臭气也不知　昭觉勤云。绝天维立地纪。未足称奇。擘太华逗黄河。亦非敏手。若向这里觑得透。便可以撒骊龙窟明珠。喷栴檀林香气。岂不快哉。山僧今日。不避泥水。放一线道。乃拈拄杖云。还见雪峰么。遂卓拄杖云。[利-禾+苔]　灵隐岳云。陕府铁牛。不觉胆颤。嘉州大像。通身汗流。且道。象骨老人。面皮厚多少)○有一僧。在山下卓庵。多年不剃头。畜一长柄杓。溪边陷水。时有僧问。如何是祖师西来意。庵主曰溪深杓柄长。师乃闻得曰。也甚奇怪。一日将剃刀。同侍者去访。才相见。便举前话问。是庵主语否。庵主曰是。师曰。若道得即不剃你头。庵主便洗头。胡跪师前。师即与剃却。(昭觉勤云。庵主虽是生铁铸就。奈雪峰是本分钳锤。当初若只颟顸。争得惊天动地。还委悉么。金镞惯调曾百战。铁鞭多力根无酬)○师领徒南游时。黄涅槃预知。师至。搘策前迎。抵苏溪邂逅。师问。近离何处。涅槃曰。辟支岩。师曰。岩中还有主么。涅槃以竹策敲师轿。师乃出轿相见。涅槃曰。曾郎万福。师遽展丈夫拜。涅槃作女人拜。师曰。莫是女人么。涅槃又设两拜。遂以竹策画地。右绕师轿三匝。师曰。某甲三界内人。你三界外人。你前去。某甲后来。涅槃回。师随至止囊山。憩数日。涅槃供事。随行徒众。一无所缺○上堂。此事如一片田地相似。一任诸人耕种。无有不承此恩力者。玄沙曰。且作么生是这田地。师曰看。玄沙曰。是即是。某甲不与么。师曰。你作么生。玄沙曰。只是人人底○三圣问。透网金鳞。以何为食。师曰。待汝出网来向汝道。三圣曰。一千五百人善知识。话头也不识。师曰。老僧住持事繁(雪窦显云。可惜放过。好与三十棒。这棒一棒也饶不得。直是罕遇作家　保宁展云。争不足让有余　宝峰文云。俊哉俊哉。快活快活。恰似一只鹞子。莫惊着。报宁即不然。透网金鳞。以何为食。待汝出网来。即向汝道。一千五百人善知识话头也不识。便拽拄杖。打出三门。复云。也好快活。恰似一只虎。莫动着。诸禅德。且道。保宁快活。何似三圣快活。莫有快活底汉。出来定当看。良久咄。把手拽不入　沩山喆云。三圣可谓龙门万仞。惯曾作客。雪峰大似孟尝门启。岂惧高宾　承天大宗云。布缦天网。须是雪峰。深入虎穴还他三圣。众中有般汉商量道雪峰在网内。三圣在网外。苦哉苦哉。深屈古人。若非此二员作家。不能横行天下　径山杲云。一人粗似丘山。一人细如米粖。虽然粗细不同。秤来轻重恰好。径山今日。真实告报。汝等诸人切忌钻龟打瓦　天童华云。若谓二俱作家。未具透关眼在。且道。归宗恁么说话。还见二老落处也无。诸人若辩得出。归宗性命。在诸人手里。若辩不出。诸人性命。在归宗手里　楚石琦云。透网金鳞以何为食。待汝出网来。却向汝道。冲开碧落松千丈。截断红尘水一溪　笑岩宝云。这雪峰老汉。龙头蛇尾。待三圣云。一千五百人善知识话头也不识。但只向伊道。与么则不虚为临济儿孙。待伊眼目定动。劈脊便殴)○上堂。尽大地。是个解脱门。把手拽伊不肯入。时一僧出曰。和尚怪某甲不得。又一僧曰。用入作甚么。师便打(雪窦显云。三个中。有一人受救在。忽若总不辩明。平地上有甚数)○玄沙谓师曰。某甲如今大用去。和尚作么生。师将三个木毬。一时抛出。玄沙作斫牌势。师曰。你亲在灵山。方得如此玄沙曰。也是自家事(径山杲云。只许老胡知。不许老胡会)○一日升座。众集定。师辊出木毬。玄沙遂捉来安旧处(白云端云。此个时节。众中皆言。子父共作一大事。如此见解。还梦见也未。海会今日布施诸人。乃云。浓研香翰。深蘸紫毫)○师一日在僧堂内烧火。闭却前后门。乃叫曰。救火救火。玄沙将一片柴。从牕棂中抛入。师便开门○问。古涧寒泉时如何。师曰。瞪目不见底。曰饮者如何。师曰。不从口入。僧举似赵州。赵州曰。不从口入。不可从鼻孔里入。僧却问。古涧寒泉时如何。赵州曰苦。曰饮者如何。赵州曰死。师闻得乃曰。赵州古佛。遥望作礼。自此不答话(雪窦显云。众中总云。雪峰不出这僧问头。所以赵州不肯。如斯话会。深屈古人。雪窦即不然。斩钉截铁。本分宗师。就下平高难为作者　浮山远云。赵州不因这僧。争得与雪峰相见。雪峰不得赵州。争能圆得此话。大小雪窦。刺脑入胶盆　荐福怀云。诸仁者。作么生会不答话底道理。赞叹赵州即不无。还知赵州一片玉瑕生么。若人检点得出。相如不诳于秦主　五祖演。举了云。若有人问五祖。古涧寒泉时如何。老僧只向他道水。饮者如何。但云。当下止渴。或有个汉。出来问道。与曹溪水。是一是二。只向他道。分枝列派。纵横自在。低处浇田。高处泼菜　长芦夫云。扶竖宗乘。须还大匠。雪峰有一千五百人善知识身心。赵州用一百二十岁手段。不妨奇怪。如今众中。随言定旨。乱作褒贬。深屈古人。然则相席打令。自有知音。镂骨铭心。罕逢明鉴径山杲云。雪峰不答话。疑杀天下人赵州道苦。面赤不如语直。若是妙喜则不然。古涧寒泉时如何。到江扶橹桌。出岳济民田。饮者如何。清凉肺腑。此语有两负门。若人辨得。许你有参学眼　楚石琦云。妙喜老人。可谓人平不语。水平不流　恕中愠云。杲日升天。宿云解驳。阳春回律。枯蘖萌芽。直得长空皎皎。万汇熙熙。若是覆盆之下。朽腐之余。又争怪得这僧。当面蹉过。累他雪峰赵州。辊入草窠里。雪窦浮山。可谓入理深谈。互相擎展。要且只能委曲。不能直截。今日有问。古涧寒泉时如何。蚁子擎天柱。饮者如何。藕丝挂须弥。且道。与古人是同是别　径山信云。雪峰老老大大。未免随人起倒。赵州若无这僧。何处得见雪峰。双髻今日。将二老缚作一束。抛在春风堆里。任他花开花落。还有人与二老雪屈者么。颂云。五里一个亭。十里一个铺。方便有多岐。出门不认货。雪峰老何处讨。烟波江上钓鱼舟。夹岸荻花秋正好。残更不必着精神。伸脚莫愁天地杳)○师因闽王封柑橘各一颗。遣使送至柬问。既是一般颜色。为甚名字不同。师遂依旧封回。王复驰问玄沙。玄沙将一张纸盖却○问僧。近离甚处。曰覆船。师曰。生死海未渡。为甚么覆却船。僧无语。乃回举似覆船。覆船曰。何不道渠无生死。僧再至进此语。师曰。此不是汝语。曰是覆船恁么道。师曰。我有二十棒。寄与覆船。二十棒老僧自吃。不干阇黎事。(雪窦显。向为甚覆船处。代云。久向雪峰。待老汉拟议。拂袖便行。又于末后着语云。能区能别。能杀能活。若也辨得。天下横行　昭觉勤云。雪峰有验人句。覆船。有透关眼。雪窦有陷虎机。且道。崇宁成得个什么边事　径山杲云。作家宗师。天然有在。然虽如是。也是作贼人心虚。是则不干这僧事。二十棒何须自吃。当时但添打覆船便了。且道。渠过在什么处。老老大大。不合与人代语　楚石琦云。覆船道。渠无生死。还契得雪峰意么。若契得雪峰意。为什么道。我有二十棒寄打覆船。二十棒老僧自吃。会么。这里若会。便见妙喜道。作贼人心虚。勘破雪峰了也。是则不干这僧事。二十棒何须自吃。但更添二十棒。只打覆船便了。你道妙喜还有过也无。头上着枷。脚下着杻)○问。拈槌竖拂。不当宗乘。未审和尚如何。师竖起拂子。僧乃抱头出去。师不顾(法眼益代云。大众看此一员战将)○师谓镜清曰。古来有老宿。引官人巡堂曰。此一众尽是学佛法僧。官人曰。金屑虽贵。又作么生。老宿无对。镜清代曰。比来抛砖引玉(法眼益别云。官人何得贵耳贱目)○普请次。路逢一猕猴。师曰。人人有一面古镜。这个猕猴。亦有一面古镜。三圣曰。旷劫无名。何以彰为古镜。师曰。瑕生也。三圣曰。这老汉。著甚么死急。话头也不识。师曰。老僧住持事繁(雪窦显云。好与二十棒。这棒放过也好。免见将错就错)○师于僧堂前坐。众集。师拈拄杖曰。这个为中下根人。时有僧问。忽遇上上人来时如何。师拈起拄杖(云门偃云。我不似雪峰打破狼籍。僧便问。未审和尚如何。师便打　护国元云。宗师家。有擒有纵。有杀有活。若是蛇头上揩痒。南明又且不然。蓦拈拄杖云。我这里为中下机人。忽有人问。上上机人来时如何。只向道。我不似云门打葛藤)○闽帅施银交床。僧问。和尚受大王如此供养。将何报答。师以手拓地曰。轻打我。轻打我(僧问疏山仁云。雪峰道轻打我。意作么生。疏山云。头上插瓜齑。垂尾脚跟齐)○上堂。我若东道西道。汝则寻言逐句。我若羚羊挂角。汝向甚么处扪摸(僧问保福展。只如雪峰有甚么言教。便似羚羊挂角时。保福云。我不可作雪峰弟子不得)○师曰。饭箩边坐饿死人。临河渴死汉(玄沙云。饭箩里坐饿死汉。水里没头浸渴死汉　云门云。通身是饭。通身是水)。

　　感潭资国禅师(德山鉴法嗣)

　　洪州感潭资国禅师。白兆问。家内停丧。请师慰问。师曰。苦痛苍天。曰死却爷。死却娘。师打了趁出。师凡接机皆如此。

　　瑞龙慧恭禅师(德山鉴法嗣)

　　天台瑞龙慧恭禅师。福州罗氏子。谒德山。德山问会么。曰作么。德山曰。请相见。曰识么。德山大笑。遂许入室。洎德山顺世。乃开法焉。

　　泉州瓦棺和尚(德山鉴法嗣)

　　泉州瓦棺和尚。在德山为侍者。一日同入山斫木。德山将一碗水与师。师接得便吃却。德山曰会么。师曰不会。德山又将一碗水与师。师又接吃却。德山曰会么。师曰不会。德山曰。何不成褫取不会底。师曰。不会又成禠个甚么。德山曰。子大似个铁橛○后雪峰访师。茶话次。雪峰问。当时在德山。斫木因缘作么生。师曰。先师当时肯我。雪峰曰。和尚离师太早。时面前偶有一碗水。雪峰曰。将水来。师便度与。雪峰接得。便泼却(云门偃云。莫压良为贱)。

　　高亭简禅师(德山鉴法嗣)

　　襄州高亭简禅师。参德山。隔江才见。便曰不审。德山乃摇扇招之。师忽开悟。乃横趋而去。更不回顾(径山杲云。高亭横趋而去。许伊是个伶俐师僧。若要法嗣德山。则未可。何故。犹与德山隔江在　楚石琦云。如今众中商量道。高亭见德山。不与他说话便去。所以妙喜道。犹与德山隔江在。还曾梦见高亭么。拈起拄杖云。便好唤回与一顿。且道。是赏伊。是罚伊)。

　　南岳下六世


　　瑞岩师彦禅师(岩头奯法嗣)

　　台州瑞岩师彦禅师。闽之许氏子。初礼岩头。问曰。如何是本常理。岩头曰。动也。曰动时如何。岩头曰。不是本常理。师良久。岩头曰。肯即未脱根尘。不肯即永沉生死。师遂领悟。便礼拜。岩头每与语征酬无忒○后谒夹山。夹山问。甚处来。曰卧龙来。夹山曰。来时龙还起也未。师乃顾视之。夹山曰。灸疮瘢上更著艾燋。曰和尚又苦如此作甚么。夹山休去(沩山喆云。瑞岩虽然威狞[后-口+匕]愬。争奈夹山水清不容　径山杲云。若不蓝田射石虎。几乎误杀李将军)○师又问夹山。与么即易。不与么即难。与么与么即惺惺。不与么不与么即居空界。与么不与么。请师速道。夹山曰。老僧谩阇黎去也。师喝曰。这老和尚。而今是甚时节。便出去(后有僧。举似岩头。岩头云。苦哉。将我一枝佛法。与么流将去)○师寻居丹丘瑞岩。坐磐石。终日如愚。每自唤主人公。复应诺。乃曰。惺惺著。他后莫受人谩(后有僧。参玄沙备。玄沙问。近离甚处。云瑞岩。玄沙云。有何言句示徒。僧举前话。玄沙云。一等是弄精魂。也甚奇怪。乃云。何不且在彼住。云已迁化也。玄沙云。而今还唤得应么。僧无对　雪窦显云。苍天苍天　保宁勇云。和尚为什么对面不闻　云居元云。天下宗师。总为这僧下语。大似东家人死。西家人助哀。直饶瑞岩自出头来。也是棺木里瞠眼　昭觉勤云。百丈寒潭彻底。月在波心。千尺岩松倚天。风生幽谷。直得凛凛孤标。澄澄丰采。及至月离碧潭。影在云衢。遂乃当面蹉过。当时若是个汉。待伊道即今还唤得应么。直下便喝。非唯把断玄沙要津。亦乃与瑞岩老子出气)○镜清问。天不能覆。地不能载。岂不是。师曰。若是即被覆载。镜清曰。若不是。瑞岩几遭也。师自称曰师彦。

　　罗山道闲禅师(岩头奯法嗣)

　　福州罗山道闲禅师。长溪陈氏子。谒石霜问曰。起灭不停时如何。石霜曰。直须寒灰枯木去。一念万年去。函盖相应去。全清绝点去。师不契。却往岩头处。如前问。岩头喝曰。是谁起灭。师于此有省○师在禾山。送同行矩长老。出门次。把拄杖向面前一撺。矩无对。师曰。石牛拦古路。一马生双驹(后僧举似疏山仁。疏山云。石牛拦古路。一马生三寅)○僧辞保福。保福问。甚处去。曰礼拜罗山。保福曰。汝向罗山道。保福秋间上府。朝觐大王。置四十个问头。问和尚。忽若一句不相当。莫言不道。僧举似师。师呵呵大笑曰。陈老师。自入福建道洪塘桥下一寨。未曾见有个毛头星现。汝与我向从展道。陈老师。无许多问头。只有一口剑。一剑下须有分身之意。亦有出身之路。若不明便须成末。僧回举似保福。保福曰。我当时也只是谑伊。至秋朝觐。师特为办茶筵。请保福。保福不赴。却向僧曰。我中间曾有谑语。恐和尚问著。僧归举似。师曰。汝向他道。猛虎终不食伏肉。僧又去。保福遂来○无轸上座问。只如岩头道。洞山好佛。只是无光。未审洞山有何亏阙。便道无光。师召无轸。无轸应诺。师曰。灼然好个佛。只是无光。曰大师为甚么拨无轸话。师曰。甚么处是陈老师拨你话处。快道快道无轸无语。师打三十棒趁出。无轸举似招庆。招庆一夏骂詈。至夏末自来问。师乃分明举似。招庆便作礼忏悔曰。洎错怪大师。

　　玄沙师备禅师(雪峰存法嗣)

　　福州玄沙师备宗一禅师。闽之谢氏子。与雪峰。本法门昆仲。而亲近若师资。雪峰以其苦行。呼为头陀。一日雪峰问。那个是备头陀。师曰。终不敢诳于人。异日雪峰召曰。备头陀。何不遍参去。师曰。达磨不来东土。二祖不往西天。雪峰然之。暨登象骨山。乃与师同力缔构。玄徒臻萃。师入室咨决。罔替晨昏。又阅楞严。发明心地。由是应机敏捷。至与雪峰征诘。亦当仁不让。雪峰曰。备头陀。再来人也○雪峰上堂要会此事。犹如古镜当台。胡来胡现。汉来汉现。师出众曰。忽遇明镜来时如何。雪峰曰。胡汉俱隐。师曰。老和尚。脚跟犹未点地在(明招谦云。当与么时。莫道胡汉俱隐。别作么生道。师　破明招云。丧也　琅玡觉云。不见道验人端的处。下口便知音)○师因参次。闻燕子声。乃曰。深谈实相。善说法要。便下座○鼓山来。师作一圆相示之。鼓山曰。人人出这个不得。师曰。情知汝向驴胎马腹里作活计。鼓山曰。和尚又作么生。师曰。人人出这个不得。鼓山曰。和尚与么道却得。某甲为甚么道不得。师曰。我得汝不得(昭觉勤云。灼然这一条路。作者方知。直得穷天地亘万古而不移。消劫石空芥城而无尽。便是透关底。也须着眼始得。一等是恁么时节。为什么我得汝不得。切忌向驴胎马腹里作活计　净因成云丛林中。往往作鼓山未到玄沙境界会却。诸人要识玄沙鼓山么。不见道。尽出这个不得　南华昺云。捩转鼻孔。换却眼睛。若无这个手段。如何扶竖宗乘。虽然如是。直是好笑。笑须三十年。且道。笑个什么。情知汝在驴胎马腹里作活计　东禅观云。某甲当时。若作鼓山。待玄沙道。人人出这个不得。即云。和尚元来别有长处。不图成就前功。且要与玄沙。向驴胎马腹里相见)○师尝访三斗庵主。才相见。庵主曰。莫怪住山年深无坐具。师曰。人人尽有。庵主为甚么无。庵主曰。且坐吃茶。师曰。庵主元来有在○侍雪峰次。有二僧。从阶下过。雪峰曰。此二人堪为种草。师曰。某甲不与么。雪峰曰。汝作么生。师曰。便好与三十棒○因雪峰指火曰。三世诸佛。在火焰里。转大法轮。师曰。近日王令稍严。雪峰曰。作么生。师曰。不许搀夺行市○南际到雪峰。雪峰令访师。师问。古人道。此事唯我能知。长老作么生。南际曰。须知有不求知者。(归宗柔别拊掌三下)师曰。山头和尚。吃许多辛苦作么(大沩真如举此云。玄沙恁么道。大沩恁么举。不得动着。何故。如击涂毒鼓。远近闻皆丧)○雪峰普请畬田次。见一蛇。以杖挑起。召众曰。看看。以刀芟为两段师以杖抛于背后。更不顾视。众愕然。雪峰曰。俊哉(天奇瑞云。当央捧出仁义之心。抛向背后衲子之英。事到其间。不得不然。举拂子。作钓鱼势云看看。复嘘云。新月挂萝沉玉钓。几回空泛小舟归)○侍雪峰游山次。雪峰指面前地曰。这一片地。好造个无缝塔。师曰。高多少。雪峰乃顾视上下。师曰。人天福报。即不无和尚。若是灵山授记。未梦见在。雪峰曰。你又作么生。师曰。七尺八尺(琅玡觉云。国清才子贵。家富小儿娇)○雪峰曰。世界阔一尺。古镜阔一尺。世界阔一丈。古镜阔一丈。师指火炉曰。火炉阔多少。雪峰曰。如古镜阔。师曰。老和尚。脚跟未点地在(镜清怤问僧。为复古镜致火炉与么阔。火炉致古镜与么大　西院明云。与么问人。也未可在　云门偃云。馊饭泥茶炉　元叟端云。古镜即是火炉。火炉即是古镜。不是雪峰老汉。争得头正尾正。鹫峰今日忽有人问火炉阔多少。只向道随家丰俭　天奇瑞云。大众且道。世界谁世界。古镜谁古镜。不可逐境打做两截。竖起拄杖云。这是世界。这是古镜。若然。直下承当。坐断雪峰玄沙。大丈夫切忌鬼窟里。虚淹岁月)○闽王送师上船。师扣船召曰。大王争能出得这里去。王曰。在里许得多少时也(归宗柔别云。不因和尚。不得到这里)○师问文桶头。下山几时归。曰三五日。师曰。归时有无底桶子。将一担归。文无对(归宗柔代云。和尚用作甚么)○师垂语曰。诸方老宿。尽道接物利生。只如三种病人。汝作么生接。患盲者。拈槌竖拂。他又不见。患聋者。语言三昧。他又不闻。患哑者。教伊说又说不得。若接不得。佛法无灵验。时有僧出曰。三种病人。还许学人商量否。师曰。许汝作么生商量。其僧珍重出。师曰。不是不是。罗汉曰。桂琛现有眼耳口。和尚作么生接。师曰。惭愧。便归方丈。中塔曰。三种病人。即今在甚么处。又一僧曰。非唯谩他。兼亦自谩(云门偃。因僧请益。云门云。汝礼拜着。僧拜起。云门以拄杖挃之。僧乃退后。云门云。汝不是患盲。复唤近前来。僧才近前。云门云。汝不是患聋。云门云。还会么。僧云不会。云门云。汝不是患哑。其僧于是有省　法眼益云。我当时见罗汉上座举此话。我便会三种病人。　云居元云。地藏如龙无角。似蛇有足。玄沙只有先锋。且无殿后。两人病在膏肓。针药之所不到。山僧为你诸人点破。拈拄杖云。棒头有眼明如日。要识真金火里看　雪窦显。举了便喝云。这盲聋喑哑汉。若不是云门。驴年去。如今有底。或拈椎竖拂。他又不管。教伊近前。他又不来。问还会么。他又不应。诸方还奈何得么。雪窦若不奈何。汝这一队驴汉。又堪作什么。以拄杖一时趁散　本觉一云云门雪窦。也是因风吹火。见兔放鹰。争如地藏逆水之波。当时闻玄沙恁么道。便出众云。某甲有眼有耳有口。请师接。玄沙云。惭愧便乃呵呵大笑。非但玄沙。尽西天此土。诸佛诸祖。被这一拶。不免退身有分。蓦拈拄杖云。放过则不可　龙门远云。好兄弟。还知真实相为么。今日不惜眉毛。为诸人说破。只如诸人有双眼。又何曾见来。有双耳。又何曾闻来。有片舌。又何曾说来。既无说无闻无见。何处有色声香味事。虽然如是。能有几人。到这般田地　径山杲云。这僧虽然悟去。只悟得云门禅。若是玄沙禅。更买草鞋行脚　天童华云。云门平展。这僧实酬。且道。什么处是这僧悟处。不救之疾。难为针艾　楚石琦云。玄沙云门气急杀人。彼自无疮。勿伤之也)○长庆来。师问。除却药忌。作么生道。长庆曰。放憨作么。师曰。雪峰山橡子拾食来。这里雀儿放粪○普请斫柴次。见一虎。天龙曰。和尚虎。师曰。是汝虎。归院后。天龙问。适来见虎。云是汝。未审尊意如何。师曰。娑婆世界。有四种极重事。若人透得。不妨出得阴界(东禅齐云。上座。古人见了道。我身心如大地虚空。如今人还透得么　径山杲代云。也知和尚为人切　笑岩宝云。于今这里虎也无。面前端的。是个什么。若辩得出。许你与人天为师)○师问长生。维摩观佛。前际不来。后际不去。今则无住。汝作么生观。长生曰。放皎然过。有个道处。师曰。放汝过作么生道。长生良久。师曰。教阿谁委悉。长生曰。徒劳侧耳。师曰。情知汝向鬼窟里作活计(崇寿稠别长生云。唤甚么作如来)○问古人皆以瞬视接人。未审和尚以何接人。师曰。我不以瞬视接人。曰学人为甚道不得。师曰。逼塞汝口。争解道得(法眼益云。古人恁么道。甚奇特。且问上座。口是甚么)○问承古有言。举足下足。无非道场。如何是道场。师曰。没却你。曰为甚么得恁么难见。师曰。只为太近(法眼益云。也无可得近。直下是上座)○师在雪峰时。光侍者谓师曰。师叔若学得禅。某甲打铁船下海去。师住后。问光曰。打得铁船也未。光无对(法眼益代云。和尚终不与么　清凉钦代云。请和尚下船　支提爱云。玄沙也是贫人思旧债　汾阳昭云。只见锥头利。不见凿头方　云居元云。禅也未曾参得。何用思量旧事。忽然被他撑动铁船。玄沙堪作什么)○师一日遣僧。送书上雪峰。雪峰开缄。见白纸三幅。问僧会么。曰不会。雪峰曰。不见道。君子千里同风。僧回举似。师曰。山头老汉。蹉过也不知。曰和尚如何。师曰。孟春犹寒。也不解道(明招谦云。玄沙三幅白纸。争奈文彩已彰。雪峰千里同风。何故不知蹉过。不见道。养子莫教大。大了作家贼　五祖戒出语云。将谓胡须赤　黄龙南云。雪峰不道无长处。既被玄沙识破。直至如今雪不出)○问镜清。教中道。不见一法。为大过患。且道。不见甚么法。镜清指露柱曰。莫是不见这个法么。(同安显别云。也知和尚不造次)师曰。浙中清水白米从汝吃。佛法未会在(雪窦显云。大小镜清。被玄沙热谩。我当时若见。但向道。灵山授记。也未到如此　沩山喆云。若不是镜清。几乎忘前失后。何故。不逢别者。终不开拳　天童华云。镜清放顽。佛祖也不奈何。若非玄沙深辩来风。几被露柱吞却。有人辩得出。妙严两手分付)○问承和尚有言。尽十方世界。是一颗明珠。学人如何得会。师曰。尽十方世界。是一颗明珠。用会作么。僧便休。师来日却问其僧。尽十方世界。是一颗明珠。汝作么生会。曰尽十方世界。是一颗明珠。用会作么。师曰。知汝向鬼窟里作活计(报慈遂云。一般恁么道。为甚么却成鬼窟去)○韦监军。来谒乃曰。曹山和尚甚奇怪。师曰。抚州取曹山几里。韦指傍僧曰。上座曾到曹山否。曰曾到。韦曰。抚州取曹山几里。曰百二十里。韦曰。恁么则上座不到曹山。韦却起礼拜。师曰。监军却须礼此僧。此僧却具惭愧(云居锡云。甚么处是此僧具惭愧。若检得出。许上座有行脚眼　承天宗云。这僧可悲可痛。直饶玄沙具金刚眼睛蹉过韦监军了也)○问如何是清净法身。师曰。脓滴滴地○问如何是亲切底事。师曰。我是谢三郎○西天有声明三藏至。闽帅请师辨验。师以铁火箸敲铜炉。问是甚么声。三藏曰。铜铁声。(法眼益别云。请大师为大王　清凉钦云。听和尚问)师曰。大王莫受外国人谩。三藏无对(雪窦显别云。大王宜加信敬。又别三藏云。莫谩外国人　法眼益代云。大师久受大王供养　清凉钦代云。却是和尚谩大王　净因成云。既不是铜铁声。玄沙唤作什么声。然则三藏只知度水。不觉湿衣。玄沙偏解诬人。争奈国有宪章。且道。三藏谩大王。何似玄沙谩大王　天童觉云。理契则神。贫子获衣中之宝。情封则物。力士失额上之珠。三藏只解瞻前。不能顾后。还知么。诬人之罪。以罪加之　高峰妙云。大小玄沙。能所未忘。当时赖遇是刘大王。若撞着个本分衲僧。管取一场漏逗)○师南游莆田县。排百戏迎接。来日师问小塘长老。昨日许多喧闹。向甚处去也小塘提起衲衣角。师曰。料掉没交涉(法眼益别云。昨日有多少喧闹　清凉钦别云。今日更好笑沩山喆云。大沩则不然。忽有问。遂鸣指一下。如有个。衲子出来云。料掉没交涉。却肯他。何故。大丈夫汉。捋虎须也是本分。且道。利害在甚处　黄龙新云。奇怪诸禅德。扶竖宗乘。须是小塘长老始得。玄沙为什么道。料掉没交涉。我即不然。昨日许多喧闹。向什么处去。天共白云晓。水和明月流　昭觉勤云。或有问山僧。只向道。又是从头起。他若道料掉没交涉。劈脊便棒。何故。曹溪波浪如相似。无限平人被陆沉　南华昺云。玄沙恁么道。还有得失是非也无。若谓有。当人未具眼在。若谓无。因甚么道。料掉没交涉。还会么。是非已去了。是非里荐取)○师示众曰。世尊道。吾有正法眼藏。付嘱摩诃大迦叶。犹如画月。曹溪竖拂。犹如指月。时鼓山出众曰。月聻。师曰。这个阿师。就我觅月。鼓山不肯却归众。曰道我就他觅月(雪窦显云。玄沙与鼓山。如排百万大阵只抛瓦砾相击。或有衲僧辩得。当知正法眼藏。付嘱有在　护国元云。玄沙鼓山。各说道理。要且未识月在。诸人要识月么。幸无偏照处。刚有未明人)○问僧。乾闼婆城。汝作么生会。曰如梦如幻(法眼益别。敲物示之)○师与地藏。在方丈说话。夜深。侍者闭却门。师曰。门总闭了。汝作么生得出去。地藏曰。唤甚么作门(清凉钦别云。和尚莫欲歇去)○师以杖拄地。问长生曰。僧见俗见。男见女见。汝作么生见。曰和尚还见皎然见处么。师曰。相识满天下○师举志公曰。每日拈香择火。不知身是道场。乃曰。每日拈香择火。不知真个道场(报慈遂云。只如此二尊宿语。还有亲疏也无)○师与韦监军吃果子。韦问。如何是日用而不知。师拈起果子曰吃。韦吃果子了再问。师曰。只这是日用而不知○师问明真大师。善财参弥勒。弥勒指归文殊。文殊指归佛处。汝道佛指归甚么处。曰不知。师曰。情知汝不知(法眼益别云。唤甚么作佛)○大普玄通到礼觐。师曰。你在彼住。莫诳惑人家男女。曰玄通只是开个供养门。晚来朝去。争敢作恁么事。师曰事难。曰真情是难。师曰。甚么处是难处。曰为伊不肯承当。师便入方丈。拄却门○泉守王公。请师登楼。先语客司曰。待我引大师到楼前。便舁却梯。客司禀旨。公曰。请大师登楼。师视楼。复视其人。乃曰。佛法不是此道理(法眼益云。未舁梯时。日几度登楼)○师与泉守。在室中说话。有一沙弥。揭帘入见。却退步而出。师曰。那沙弥。好与二十拄杖。泉守曰。恁么即某甲罪过。(同安显别云。祖师来也)师曰。佛法不是恁么(镜清怤云。不为打水。有僧问。不为打水。意作么生。镜清云。青山碾为尘。敢保没闲人)。

　　长庆慧棱禅师(雪峰存法嗣)

　　福州长庆慧棱禅师。杭州盐官人也。姓孙氏。历参禅苑。后参灵云。问如何是佛法大意。灵云曰。驴事未去。马事到来。师如是往来雪峰玄沙。二十年间。坐破七个蒲团。不明此事。一日卷帘。忽然大悟。乃有颂曰。也大差也大差。卷起帘来见天下。有人问我解何宗。拈起拂子劈口打。雪峰举谓玄沙曰。此子彻去也。玄沙曰。未可。此是意识著述。更须勘过始得。至晚众僧上来问讯。雪峰谓师曰。备头陀。未肯汝在。汝实有正悟。对众举来。师又有颂曰。万象之中独露身。唯人自肯乃方亲。昔时谬向途中觅。今日看来火里冰。雪峰乃顾玄沙曰。不可更是意识著述。师问雪峰曰。从上诸圣传受一路。请师垂示。雪峰良久。师设礼而退。雪峰乃微笑。师入方丈参。雪峰曰。是甚么。师曰。今日天晴好普请○师在西院。问诜上座曰。这里有象骨山。汝曾到么。曰不曾到。师曰。为甚么不到。曰自有本分事在。师曰。作么生是上座本分事。诜乃提起衲衣角。师曰。为当只这个。别更有。曰上座见个甚么。师曰。何得龙头蛇尾○保福辞归雪峰。谓师曰。山头和尚。或问上座信。作么生祗对。师曰。不避腥膻。亦有少许。曰信道甚么。师曰。教我分付阿谁。曰从展虽有此语。未必有恁么事。师曰。若然者。前程全自阇黎○师与保福游山。保福问。古人道。妙峰山顶。莫只这个便是也无。师曰。是即是。可惜许(僧问鼓山。只如长庆恁么道。意作么生。鼓山云。孙公若无此语。可谓髑髅遍野　镜清怤云。若不是孙公。便见髑髅遍野　雪窦显云。今日共这汉游山。图个什么。复云。百千年后。不道全无。只是少　鼓山晏云。长庆若不与么。红旗遍野。白骨连山)○师来往雪峰。二十九载。天祐三年。泉州刺史王延彬。请住招庆。开堂日。公朝服趋隅曰。请师说法。师曰。还闻么。公设拜。师曰。虽然如此。恐有人不肯○一日王太傅入院。见方丈门闭。问演侍者曰。有人敢道。太师在否。演曰。有人敢道。太师不在否(法眼益别云。太傅识太师)○上堂。总似今日。老胡有望。保福曰。总似今日。老胡绝望(报慈遂云。恁么道。是相见语。不是相见语　黄龙南云。总似今日。曹溪绝流　天童觉云。富嫌千口少。贫恨一身多)○安国[啗-口+王]和尚。得师号。师去作贺。[啗-口+王]出接。师曰。师号来邪。[啗-口+王]曰来也。师曰。是甚么号。曰明真。师乃展手。[啗-口+王]曰。甚么处去来。师曰。几不问过○问古人有言。相逢不拈出。举意便知有时如何。师曰。知有也未(僧又问保福展。保福云。此是谁语。云丹霞语。保福云。去。莫妨我打睡)○师入僧堂。举起疏头曰。见即不见。还见么。众无对(法眼益代云。纵受得到别处。亦不敢呈人)○师到罗山。见制龛子。以杖敲龛曰。太煞预备。罗山曰。拙布置。师曰。还肯入也无。罗山乃吽吽○上堂。净洁打叠了也。却近前问我觅我。劈脊与你一棒。有一棒到你。你须生惭愧。无一棒到你。你又向甚么处会(雪窦显云。雪窦即不然。净洁打叠了也。直须近前就我觅我。劈脊与一棒。有一棒到你。你即受屈。无一棒到你。与你平出。但与么会　黄龙清云。长庆只知支离拥肿。不知道之根源。雪窦引蔓牵枝。未免随波逐浪。宝峰则不然。净洁打叠了也。近前来只向道。会么。归堂去。虽然如是。也须是仙陀婆始得)○师有时。拈拄杖曰。识得这个。一生参学事毕(云门偃云。识得这个。为什么不住　灵岩安云。恁么住者。丧我儿孙。恁么去者。寒灰发焰。然虽如是。都未得剿绝在。拈拄杖云。识得这个。遂卓一下云。敲出凤凰五色髓。击碎骊龙明月珠)○问羚羊挂角时如何。师曰。草里汉。曰挂角后如何。师曰。乱叫唤。曰毕竟如何。师曰。驴事未去。马事到来。(雪窦显云。宁可碎身如微尘。终不瞎个众生眼。长庆较些子。复云。一般汉。设使羚羊未挂角。也似万里望乡关　天奇瑞云饥者易为食。渴者易为饮。寻逐机境。枉分离坎。空教觌面收放。到底难凭信实。不遇知音者。徒劳话岁寒)○僧问。如何是文彩未生时事。师曰。汝先举。我后举。其僧但立而已。(法眼益别云。请和尚举)师曰。汝作么生举。曰某甲截舌有分○保福迁化。僧问。保福抛却壳漏子。向甚么处去也。师曰。且道。保福在那个壳漏子里(法眼益别云。那个是保福壳漏子)○闽帅夫人崔氏。(奉道自称练师)遣使送衣物至曰。练师令就大师请回信。师曰。传语练师。领取回信。须臾使却来师前唱喏。便回。师明日入府。练师曰。昨日谢大师回信。师曰。却请昨日回信看。练师展两手。帅问师曰。练师适来呈信。还惬大师意否。师曰。犹较些子。(法眼益别云。这一转语。大王自道取)曰未审大师意旨如何。师良久。帅曰。不可思议。大师佛法深远。

　　保福从展禅师(雪峰存法嗣)

　　漳州保福院从展禅师。福州陈氏子。年十五。礼雪峰。为受业师。游吴楚间。后归执侍雪峰。一日忽召曰。还会么。师欲近前。雪峰以杖拄之。师当下知归。尝以古今方便。询于长庆。一日长庆谓师曰。宁说阿罗汉有三毒。不可说如来有二种语。不道如来无语。只是无二种语。师曰。作么生是如来语。长庆曰。聋人争得闻。师曰。情知和尚向第二头道。长庆曰。汝又作么生。师曰。吃茶去(云居锡云。甚么处是长庆向第二头道处　雪窦显颂云。头兮第一第二。卧龙不鉴止水。无处有月波澄。有处无风浪起。棱禅客。棱禅客。三月禹门遭点额　昭觉勤云。如今人。不去他古人转处看。只管去句下走。便道。长庆当时不便用。所以落第二头。保福云吃茶去。便是第一头。若只恁么看。到弥勒下生。也不见古人意。若是作家。终不作这般见解。跳出这窠窟。向上自有一条路。你若道。聋人争得闻。有甚么不是处。保福云吃茶去。有甚么是处。转没交涉。是故道。他参活句。不参死句)○因举盘山道。光境俱亡。复是何物。洞山道。光境未亡。复是何物。师曰。据此二尊宿商量。犹未得剿绝。乃问长庆。如今作么生道得剿绝。长庆良久。师曰。情知和尚。向鬼窟里作活计。长庆却问。作么生。师曰。两手扶犁水过膝(雪窦显云。俱忘未忘总由我。保福因什么道未得剿绝。灼然能有几个。诸人又作么生道。免得长庆在鬼窟里。良久云。柳絮随风。自西自东　大沩秀云。保福拈提。颇有宗风。及乎问着。又却拖泥带水。光境何物。且置。俱忘未忘。甚处得这消息)○长庆问。见色便见心还见船子么。师曰见。曰船子且置。作么生是心。师却指船子(归宗柔别云。和尚只解问人)○雪峰上堂曰。诸上座。望州亭与汝相见了也。乌石岭与汝相见了也。僧堂前与汝相见了也。师举问鹅湖。僧堂前相见即且置。只如望州亭乌石岭。甚么处相见。鹅湖骤步归方丈。师低头。入僧堂(雪窦显云。二老是即是。只知雪峰放行。不知雪峰把定。忽有个衲僧出问。未审雪窦作么生。岂不是别机宜。识休咎底汉。还有乌石岭望州亭底么。良久云。担板禅和。如麻似粟)○上堂。此事如击石火。似闪电光。构得构不得。未免丧身失命。僧问。未审构得底人。还免丧身失命也无。师曰。适来且置。阇黎还构得么。曰若构不得。未免大众怪笑。师曰。作家作家。曰是甚么心行。师曰。一杓屎拦面泼。也不知臭(雪窦显云。诸上座。保福有生擒虎兕底爪牙。这僧也不易相敌。虽然如此。要且放过保福一着。只如雪窦与大众。还许诸方检责也无。若免不得。平地上死人无数。其中有得活底么。乃拈起拄杖云。来也来也　护国元云。能擒能纵。能杀能活。保福可谓作家手段本分钳锤。这僧可惜许错转话头。待他道阇黎还构得么。只对他道。明眼宗师。天然犹在。当时若下得这一句。直饶保福全机。更买草鞋行脚。何故。不见道。得人一牛。还人一马)○师见僧。以杖打露拄。又打其僧头。僧作忍痛声。师曰。那个为甚么不痛。僧无对(报慈遂代云。贪行拄杖)○师因僧侍立。问曰。汝得恁么粗心。僧曰。甚么处是某甲粗心处。师拈一块土。度与僧曰。抛向门前著。僧抛了却来曰。甚么处是某甲粗心处。师曰。我见筑著磕著。所以道汝粗心(雪窦显云。然则这僧被热谩。争奈真不掩伪。曲不藏直。雪窦将今视古。于理不甘。你这一队汉。忽僧堂里来。寮舍内出。筑着磕着。亦乃不知。近来粗心转盛。我若放过。便见诸方检责。卓拄杖下座)○上堂。有人从佛殿后过。见是张三李四。从佛殿前过。为甚么不见。且道。佛法利害。在甚么处。僧曰。为有一分粗境。所以不见。师乃叱之。自代曰。若是佛殿即不见。曰不是佛殿。还可见否。师曰。不是佛殿。见个甚么○师问罗山。岩头道。与么与么。不与么不与么。意作么生。罗山召师。师应诺。罗山曰。双明亦双暗。师礼谢。三日后却问。前日蒙和尚垂慈。只为看不破。罗山曰。尽情向汝道了也。师曰。和尚是把火行。罗山曰。若与么。据汝疑处问将来。师曰。如何是双明亦双暗。罗山曰。同生亦同死。师又礼谢而退。别有僧问师。同生亦同死时如何。师曰。彼此合取狗口。曰和尚收取口吃饭。其僧却问罗山。同生亦同死时如何。罗山曰。如牛无角。曰同生不同死时如何。罗山曰。如虎戴角○有尼到参。师问。阿谁。侍者报曰。觉师姑。师曰。既是觉师姑。用来作么。尼曰。仁义道中即不无。师别曰。和尚是甚么心行○师闻长生卓庵。乃往相访。茶话次。长生曰。曾有僧问祖师西来意。某甲举拂子示之。不知得不得。师曰。某甲争敢道得不得。有个问。有人赞叹此事。如虎戴角。有人轻毁此事。分文不直。一等是恁么事。因甚么毁赞不同。长生曰。适来出自偶尔(老宿云。毁又争得。又老宿云。惜取眉毛好　太原孚云。若无智眼。难辨得失　雪窦显别云。若非和尚证明。拂子一生无用　报慈遂云。一等是与么事。为什么有得有不得)○闽帅遣使。送朱记到。师上堂。提起印曰。去即印住。住即印破。僧曰。不去不住。用印奚为。师便打。僧曰。恁么则鬼窟里。全因今日也。师持印归方丈○一日示微疾。僧入丈室问讯。师曰。吾与汝相识年深。有何方术相救。曰方术甚有。闻说和尚不解忌口(清凉钦别云。和尚解忌口么雪窦显别云。只恐难为和尚)。

　　鼓山神晏国师(雪峰存法嗣)

　　福州鼓山神晏兴圣国师。大梁李氏子。杖锡遍扣禅关。而但记语言。存乎知解。及造雪岭。朗然符契。一日参雪峰。雪峰知其缘熟。忽起搊住曰。是甚么。师释然了悟。亦忘其了心。唯举手摇曳而已。雪峰曰。子作道理邪。师曰。何道理之有。雪峰审其悬解。抚而印之○后闽帅。常询法要。创鼓山禅苑。请举扬宗旨。师上堂。欲知此事。如一口剑。僧问。学人是死尸。如何是剑。师曰。拽出这死尸著。僧应喏。便归僧堂。结束而去。师至晚闻得。乃曰。好与拄杖(雪窦显云。诸方老宿总道。鼓山失却一只眼。殊不知重赏之下。必有勇夫。然虽如是。若仔细点检来。未免一时埋却　云居齐云。这僧若不肯。鼓山有什么过。若肯。何得便发去。又云。鼓山拄杖。赏伊罚伊。具眼底试商量看　东禅观云。这僧将个死尸。出来弄得活。鼓山好一口剑。尚欠磨砻在)○师与闽帅。瞻仰佛像。帅问。是甚么佛。师曰。请大王鉴。帅曰。鉴即不是佛。师曰。是甚么。帅无对(长庆棱代云。久承大师在众。何得造次)。

　　龙华灵照禅师(雪峰存法嗣)

　　杭州龙华寺灵照真觉禅师。高丽人也。萍游闽越。升雪峰之堂。冥符玄旨。居唯一衲。服勤众务。闽中谓之照布衲○一夕指半月。问溥上座曰。那一片甚么处去也。溥曰。莫妄想。师曰。失却一片也。

　　翠岩令参禅师(雪峰存法嗣)

　　明州翠岩令参永明禅师。安吉州人也。上堂曰。一夏与兄弟。东语西话。看翠岩眉毛在么(长庆棱云。生也　云门偃云。关　保福展云。作贼人心虚　翠岩芝云。为众竭力。祸出私门　云居元云。翠岩知而故犯。经赦不原。云门按后施行。依公问罪。还识长庆保福么。普州人送贼　蒋山勤云。翠岩坐断天下人舌头。无啖啄处。长庆云生也。因事长智。保福云。作贼人心虚。是精识精。云门云关。据款结案。虽则宗风兢酬。还截得翠岩脚跟么。不蹑前踪试道看　荐福行云。翠岩开眼尿床。问在答处。云门失钱遭罪。答在问处。若问不在答处。答不在问处。东湖拄。杖穿却嘉州大像。你诸人提起坐具。且向日本国里。作自恣佛事　雪窦宗云。尽大地是翠岩一只眼。更说什。么在不在。直得诸方尊宿。做尽伎俩。出绻缋不得。所以保福云。作贼人心虚。正是上他机境。云门云关。大似梦中争力。长庆云生也。随语生解。只如宗上座。又作么生。以拂子画圆相云。分付海山无事客。钓鳌时下一圈圞大沩泰云。保福道。作贼人心虚。可谓同道者方知。长庆云生也。随语作解。云门云关。塞断咽喉。若有问山僧见处又作么生。拈拄杖卓一下云。一串穿却)。

　　镜清道怤禅师(雪峰存法嗣)
</div>
    <div class="pagination">
<a href="教外别传_page14.html">上一页</a><span>...</span><a href="教外别传_page10.html">10</a><a href="教外别传_page11.html">11</a><a href="教外别传_page12.html">12</a><a href="教外别传_page13.html">13</a><a href="教外别传_page14.html">14</a><span class="current-page">15</span><a href="教外别传_page16.html">16</a><a href="教外别传_page17.html">17</a><a href="教外别传_page18.html">18</a><a href="教外别传_page19.html">19</a><a href="教外别传_page20.html">20</a><span>...</span><a href="教外别传_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
