<!DOCTYPE html>
<html>
<head>
    <meta charset="UTF-8">
    <title>妙法莲华经台宗会义 - 第 2 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妙法莲华经台宗会义 - 第 2 页/共 86 页</h1>
    <div class="content">　　
　　释提桓因。此翻能作。作三十三天主也。约教者。阿含明帝释是阿那含。般若明十方难问般若者皆名释提桓因。别圆中明释提桓因得首楞严三昧。内证不同。过贤劫二千四十四劫作佛。号无著世尊。本迹者。十住十行十向为三十。十地为一。等觉为二。妙觉为主。同栖第一义天。共服实相甘露。卽本也。居须弥顶。迹也。观心者。自行十善。劝他行十善。随喜行十善者。此三十善。皆空皆假皆中。卽三十三观门。明月等三天子是内臣。如卿相。或云。明月是宝吉祥月天子。大势至应作。普香是明星天子。虚空藏应作。宝光是宝意日天子。观世音应作。卽本迹释也。观心者。三观卽三智。三智卽三光。从三谛生三智。谛卽天。智卽子。四大天王是外臣。如武将。东提头赖吒。此云持国。亦言安民。居黄金山。领犍闼婆及富单那。南毗留勒叉。此云增长。亦云免离。居琉璃山。领鸠槃茶及薜荔多。西毗留博叉。此云广目。亦云杂语。居白银山。领龙及毗舍阇。北毗沙门。此云多闻。居水精山。领夜叉及罗刹。各领二鬼。不令恼人。故称护世。本迹者。本为常乐我净四王。护持佛法四德双树。不令外人取其枝叶。斫截破坏。迹为护世四王。观心者。观四谛智。卽是四王。一谛下除爱见二惑。卽是领八部。不令恼人也。（四教各四谛。当教各称王。）不列夜摩兜率者。文略耳。自在。卽化乐天。大自在。卽他化天。本迹者。本住自在自在王等定。迹为两天耳。观心者。入空是自在。入中是大自在。
　　
　　　（戊）二色界天众
　　
　　娑婆世界主梵天王。尸弃大梵。光明大梵等。与其眷属万二千天子俱。
　　
　　娑婆。此翻忍。悲华经云。是诸众生。忍受三毒及诸烦恼。故名忍土。梵者。此翻离欲。除下地系。上升色界。亦称高净。尸弃。此翻顶髻。光明者。二禅也。等者。等取三禅四禅。约教者。梵王为一代请法轮主。请小则小。请大则大。本迹者。本住清净一实妙境。迹居色界。观心者。观除惑秽名梵。
　　
　　　（戊）三龙众
　　
　　有八龙王。难陀龙王。跋难陀龙王。娑伽罗龙王。和修龙王。德叉迦龙王。阿那婆达多龙王。摩那斯龙王。优鉢罗龙王等。各与若干百千眷属俱。
　　
　　难陀。此云欢喜。跋。此云善。兄弟常护摩竭提国。雨泽以时。得无饥年。卽目连之所降也。居大海中。本迹者。本住欢喜地。迹居海间。观心者。三观卽中道生法喜也。娑伽罗。从居海受名。本住智度大海。迹处沧溟。观心者。中道观如海。能统万流。和修吉。此云多头。亦云宝称。本住普现色身三昧。迹示多头。观心者。一假一切假。一空一切空。一中一切中。故名多头。德叉迦。此云现毒。亦云多舌。本住乐说无碍辩。迹示多舌。观心者。一心三观。如涂毒鼓。能发四辩。阿那婆达多。此云无热。从池得名。在阎浮雪山顶。无热沙恶风金翅三患。本住清凉常乐我净。迹处凉池。观心者。三观妙慧。净五住之烦唼。免二死之热沙。摩那斯。此云大身。或云大意。或云大力。修罗排海淹喜见城。此龙萦身以遏海水。本住无边身法门。迹为大体。观心者。中道正观。其性广博。优鉢罗。此云青莲华池。依住处得名。本住法华三昧。迹居此池。观心者。三观卽是修因。因卽莲华也。
　　
　　　（戊）四紧那罗众
　　
　　有四紧那罗王。法紧那罗王。妙法紧那罗王。大法紧那罗王。持法紧那罗王。各与若干百千眷属俱。
　　
　　亦云真陀罗。此云疑神。似人而有一角。天帝法乐神也。应奏四教法门。本住不可思议。不起灭定。安禅合掌。以千万偈赞诸法王。迹寄弦管。歌咏十力。观心者。观音声卽空卽假卽中。卽是赞佛。
　　
　　　（戊）五乾闼婆众
　　
　　有四乾闼婆王。乐乾闼婆王。乐音乾闼婆王。美乾闼婆王。美音乾闼婆王。各与若干百千眷属俱。
　　
　　乾闼婆。此云嗅香。以香为食。亦云香阴。其身出香。天帝俗乐神也。乐者。幢倒伎也。乐音者。鼓节弦管也。美者。倒幢中胜。美音者。弦管中胜。（幢。谓缘幢。卽竿木也。倒。谓掷倒等。以俗表真。亦可对四教法门释出。）本住不可思议妙假。迹奏俗乐。观心者。空中卽假。
　　
　　　（戊）六阿修罗众
　　
　　有四阿修罗王。婆稚阿修罗王。佉罗骞駄阿修罗王。毗摩质多罗阿修罗王。罗睺阿修罗王。各与若干百千眷属俱。
　　
　　阿修罗。此云无酒。亦云无端正。亦云非天。婆稚。此云被缚。为帝释所缚。本能五系系魔外道。迹为此像。观心者。以三观智。缚五住惑入实际中。佉罗骞驮。此云广肩胛。亦云恶阴。能涌海水。本住权实二智。慈荷众生。迹为广肩。观心者。三观能鼓覆五住生死大海也。毗摩质多罗。此云净心。亦云种种疑。卽舍脂夫人之父。本迹者。色心本净。迹示丑嫉。观心者。正观中道。卽是净心。罗睺。此云障持。举手障日月光。本持中道实相。能障二边邪光。迹示此像耳。观心者。持真谛。障爱见光。持中谛。障空有光。又总约教者。初教菩萨具足五住。名被缚。通观稍广。名广肩胛。别教初心知中。名净心。圆教障惑持理。名障持。总本迹者。本住第一义天。迹示无天。总观心者。能观卽空。无三界之人天。能观卽假。无方便之义天。能观卽中。无实报之义天。一心三观。住常寂光非人非天之人天。
　　
　　　（戊）七迦楼罗众
　　
　　有四迦楼罗王。大威德迦楼罗王。大身迦楼罗王。大满迦楼罗王。如意迦楼罗王。各与若干百千眷属俱。
　　
　　迦楼罗。此云金翅。威摄诸龙。名大威德。大于群辈。名为大身。龙恒充满己意。名为大满。头有宝珠。名为如意。约教者。过诸外道。名大威德。大乘初门。故名大身。恒沙佛法。故名大满。圆明自在。故名如意。本迹观心可例。
　　
　　　（戊）八人众
　　
　　韦提希子阿阇世王。与若干百千眷属俱。
　　
　　韦提希。此云思惟。是其母名。父名频婆娑罗。此云模实。阿阇世。此云未生怨。或呼为婆留支。此云无指。宫人将护。呼为善见。善见之名。本也。无指之称。表迹。普超经中。先已忏悔灭罪。故于法华。为证信众。涅槃经中。追叙先事耳。本住不可思议解脱。迹示五逆。观心者。弑无明父。害贪爱母。问。佛在人中说法。列人众何少。答。文略不载。人实不少。文云。及诸小王。转轮圣王等。无量义经列四轮王。国王。国臣。国民。士女。其众则广。又分别功德品。四天下乃至大千尘数得道。其内岂无人类众耶。问。天人龙鬼。皆见佛闻法。地狱一道。无色一界。何意不列。答。此义今当辨。夫诸道升沉。由戒有持毁。见佛不见佛。由乘有缓急。然持戒有粗细。故受报有优劣。持乘有大小。故见佛有权实。且略判戒乘各为三品。次以四句料简。其义则显。一戒乘俱急。二戒缓乘急。三戒急乘缓。四戒乘俱缓。然通论戒乘。则一切善法。一切观慧。皆得称戒。亦皆得称乘。如人天等五乘。及道共等戒是也。今就别判。则三归。五戒。十善。八斋。出家律仪。乃至定共。能防身口。遮恶道果得人天报者。名之为戒。若闻经生解。观智推寻。四谛。十二缘。六度。生灭。无生。无量。无作诸智。能破烦恼。运出生死者。名之为乘。一戒乘俱急者。持下品戒。戒急。报在人中。持小乘。乘急。以人中身。于三藏教见佛闻法。持中乘。乘急。以人中身。于通教大乘。乃至带方便诸大乘教见佛闻法。持上乘。乘急。以人中身。于华严法华等教。及诸教中圆见佛闻法。若持中品戒。戒急。报在欲界天。持小乘。乘急。以欲界天身。于三藏教见佛闻法。余如上说。若持上品戒。戒急。加修禅定。报在色无色天等。持小乘。乘急。以色无色天身。于三藏教见佛闻法。余如上说。释第一句竟。二戒缓乘急者。三品戒皆缓。报堕三涂。持小乘。乘急。以三涂身。于三藏教见佛闻法。余如上说。释第二句竟。三戒急乘缓者。三戒急故。受人天及色无色天身。三乘缓故。佛虽出世说三乘法。爱著乐报。耽荒五欲。不见佛。不闻法。舍卫三亿家。及三界著乐诸天等是也。释第三句竟。四戒乘俱缓者。受三涂报。不见佛。不闻法也。此文不列地狱者。以其戒缓。苦重报隔。上乘又缓。不能于法华见佛闻法。余经有列者。余乘急耳。又不列无色天者。上戒急故。受天身。著定味。上乘缓故。不能于法华见佛闻法。余经有列者。亦有余乘急耳。若得此意。一一勘天龙八部。皆识本缘缓急。来不来义悉可解。广释如净名疏。又识权者引实。本迹义转明。将此勘己观行。三世因果。朗然可识。妙乐云。净名疏以七义解释四句。一明乘戒值佛不同。二信法二行不同。三大小乘别。四根性渐顿。五应迹。六观心。七化他。初云乘戒者。有乘则值佛。无乘则不来。二信法者。坐禅听学讲说。皆得值佛。但随所习大小耳。四渐顿者。大小各有渐顿故也。五应迹者。己得二十五王三昧。应二十五有。引实行者来至佛所。六观心者。但随观行以判见佛。七化他者。见与不见。皆约利他。大权现迹。略如今文。初列众竟。
　　
　　　（丙）二总结众集
　　
　　各礼佛足。退坐一面。
　　
　　初通叙迹本两门竟
　　
　　妙法莲华经台宗会义卷一之一
　　
　　妙法莲华经台宗会义卷一之二
　　古吴后学蕅益智旭述
　　
　　　（甲）二别说迹本两门。大分为二。初自今文至安乐行品。是迹门开权显实。二自从地涌出品。至常不轻品是本门开近显远。
　　
　　　（乙）初迹门开权显实为三。初序段。二自方便品至授学无学人记品。是正说段。三自法师品至安乐行品。为流通段。
　　
　　　（丙）初序段五。初众集序。二现瑞序。三疑念序。四发问序。五答问序。集众叙人一。现瑞叙理一。疑念叙行一。问答叙教一。此因缘释也。（集众是世界。现瑞是第一义。疑念是为人。问答是对治。一往如此。）约教者。此序序正。非三藏。非通。非别。乃是序于圆正耳。（开已唯圆。故云非也。）本迹者。若以序序寿量品中本地四一。此义自可知。（本门须至寿量。然亦可以预表。当知此序。显表迹四。密表本四。久成不逾此四故也。久近虽殊。四一理等。）观心者。一心三谛。理一也。一心三观。行一也。作是观者。人一也。能诠观境。教一也。又常观三德。能所皆四。法身。理也。般若。教也。解脱。行也。和合三法。成假名人。卽观行如来也。约六卽位。位位四一。于念念中。念念四一。一色一香。无非四一。如此观行。真法华三昧也。心境互发。卽因缘观之四一。不同三教。卽约教观之四一。久远已得。卽本地观之四一。
　　
　　　（丁）初众集序
　　
　　尔时世尊。四众围绕。供养恭敬尊重赞叹。
　　
　　上句是众集威仪。下句是众集供养。尔时者。欲现六瑞时也。四众者。一发起众。二当机众。三影响众。四结缘众也。发起者。权谋智鉴。知机知时。击扬发动。成办利益。如大象躃树。使象子得饱。所谓发起令集。发起瑞相乃至发起问答等。皆名发起众。（应物施设。名权。顺宜制立。名谋。有权之谋。故名权谋。实智内融。不虑而当。故云智鉴。鉴其宿善可生可成。故名知机。逗会无舛。故名知时。此内德也。击平等之大慈。发时众之一善。扬不二之大慧。动禀益之三业。又击大会之宿因。发当机之妙益。扬如来之大教。动时众之固执。又扣佛大悲名击。咨启圣旨名扬。令闻所未闻名发动。使闻者果遂名成办。遂必获悟名利益。此外用也。大权象王。躃法身树。至起应地。演一乘之实唱。饱妙行之机缘。发起五序。咸益物机。乃至问答等者。等取正宗。）当机者。宿植德本。缘合时熟。不起于座。闻卽得道。（克论在初住。通收乃摄六根五品。）影响者。古往诸佛。法身菩萨。隐其圆极。匡辅法王。虽无为作。而有巨益。化主形声。必资伴以影响。故大论问。诸比丘何故常随世尊。答。如病差随医。显医功也。此举实行者。尚有影响之仪。况法身古佛。垂形助化者耶。故知四众如轻病者差。八部如重病者差。轻重俱有权实影响。结缘者。力无引导击动之能。德非伏物镇严之用。过去根浅。三慧不生。现世虽见佛闻法。无四悉益。但作未来得度因缘。（四悉俱得名为当机。五品。世界益也。六根。为人对治益也。初住去。第一义益也。但未入品。俱名结缘。故五品前。无复三慧四益。无闻慧故。无世界益。无思慧故。无为人益。无修慧故。无对治益。无证入故。无第一义益。第一义益。有通有别。通收五品。别在初住。故得度之言。亦有通别。卽是第一义之通别也。）比丘众旣有四别。余三众亦然。合十六众。类如大通佛时。王子覆讲。卽彼时发起众。闻法得道。卽彼时当机众。闻法未度。而世世相值。于今有住声闻地者。卽彼时结缘众。彼佛旣有四四一十六众。今佛道同。宁得无耶。此是圆教十六众。约三教亦例可知。本迹者。且约体用以明本迹。本住尊极。或深位法身。迹为四教一十六众。观心者。研境作观。在名字观行位中。卽成结缘众。入相似位。卽成当机众。入分真位。卽成发起影响众。（若旧入者。唯名影响。若新入者。得是当机。亦是影响。及以发起。如发誓宏经之徒）围绕者。佛初出世。人未知法。净居天下。化为人像。到已右旋。旋已敬礼礼已却坐听法。遂以为楷。此因缘释也。（净居天下。卽世界。化为人像。卽为人。以为楷。卽对治。礼已听法。卽第一义。）团绕。谓行旋威仪。表四门机动。俱见圆理。以圆对偏。例有四义。卽约教释也。又佛身周匝相好庄严。四旋瞻仰。增念佛定。卽观心释也。若观佛色身。得见法身。卽本迹释。又约体用及久近者。本住非动非不动之法身。迹示诸教机动绕佛。供养者。通论。则三业皆是供养。别论。则卑谨虔礼名恭敬。至心专注名尊重。发言称美名赞叹。施以依报名供养。此中文略。广说应如无量义经。天厨。天香。天鉢器等。是供养。大庄严菩萨。及八万大士。合掌叉手。是恭敬。一心瞻仰。是尊重。说七言偈。是赞叹。彼经众集说法竟。俨然不散。卽彼座席。说今法华。故用彼广。以释此略。于义无妨。
　　
　　　（丁）二现瑞序二。初此土六瑞。二他土六瑞。
　　
　　　（戊）初中六。初说法瑞。二入定瑞。三雨华瑞。四地动瑞。五众喜瑞。六放光瑞。说法。表说法妙。智妙。入定。表行妙。雨华。表位妙。地动。表境妙。乘妙。众喜。表眷属妙。利益妙。放光。表感应妙。神通妙。是故六俱名现瑞序。此与玄义神通妙中有不同者。彼则通收香风地净两土六瑞。故徧取之。今文不列他土文者。此土自足故也。凡诸取文。皆有通别。凡所表语。意并含宏。是则大事大人。作大感动大机大益。显于大理须大眷属。以辅大会。俱感大时。大运成熟。自非灵山共禀。此世亲承。焉能契之。曷有测之。
　　
　　　（已）初说法瑞
　　
　　为诸菩萨说大乘经。名无量义。教菩萨法。佛所护念。
　　
　　初句。列所说法体。次句。列体上之名。第三句。明菩萨所依。第四句。明佛之所护也。大乘者。善戒经有七大。一法大。谓十二部毗佛略。二心大。谓求无上大菩提。三解大。谓解菩萨藏。四净大。谓见道净心地。五庄严大。谓福德智慧。六时大。谓三阿僧祇行行。七具足大。谓以相好自严而得菩提。六是因大。七是果大。大因大果。名大乘经。今将十妙对之。法大。是境妙。心大解大。是智妙。净大庄严大。是行妙。时大。是位妙。具足大。是三法妙。由因有果。能岂无所。故但有前五。必兼后五。然彼三祇。义涉三藏。从名同边。可对十妙。无量义者。彼经云。从一法生。其一法者。所谓无相。无相不相。名为实相。从此实相。生无量法。所谓二法。三道。四果。今为释之。无相者。无生死相也。不相者。不涅槃相也。涅槃亦无。故言不相。正指中道为实相也。二法。卽顿渐。顿。谓华严顿中一切法也。渐。谓三藏方等般若一切法也。三道。卽三乘。四果。卽罗汉。支佛。菩萨。佛也。此等诸法。名为无量。实相名义处。从一义处。出无量法得与无量法入一义处作序。譬如算者。从一算下诸算。除诸算归一算。由下故除。下为除序。开为合序。亦复如是。从一派诸。收诸归一。教菩萨法者。无量义处。用教菩萨也。义处。卽谛理也。下文云。普令一切众。亦同得此道。又云。若我遇众生。尽教以佛道。卽此意也。佛所护念者。无量义处。是佛自所证得。下文云。佛自住大乘也。虽欲开示。而众生根钝。久默斯要。不务速说。故言护念。
　　
　　　（已）二入定瑞
　　
　　佛说此经已。结加趺坐。人于无量义处三昧。身心不动。
　　
　　加趺坐者。古往诸佛及弟子尽行此法故令人恭敬。可人天意故不与世仪外道共。能破魔军故。能发三菩提心故。此卽四悉檀意。说经已入三昧者。慧定相成。非禅不智。故先入定。非智不禅。故先说法。卽智而禅。卽禅而智。先后入出。无有隔碍。疑者云。若未说无量义。可入斯定。说此经已。何故入定。释言。是为法华作序耳。何者。若不先开。则后无所合。先入开定。为合定作序。故称为瑞相也。身心不动者。与所缘实相义处相应也。身之本源。湛若虚空。心之理性。毕竟常寂。下文赞大通智胜佛云。身心及手足。寂然安不动。其心常憺怕。未曾有散乱。今身若金刚。不可动转。心若虚空。无有分别。无量义处三昧法持于身心。故不动也。定依义处。仍称为无量者。此定寂而常照。能知世间从此一法出无量法也。夫身法体运动。今令不运动。心法体分别。今令不分别。序义明矣。问。瑞相本论奇异。说法入定。佛之恒仪。何得为瑞。答。说法虽竟。由卽入定。令时众不散。肃有所待。故知前之说法。举众来集。待于后闻。此是奇特。与常说异。何意非瑞。虽入开定。意在合定。与常入定有异。何意非瑞。又文殊引古佛六瑞。皆有此事。若昔非瑞相。何以证今。今古同然。岂可以凡情而非之耶。
　　
　　　（已）三雨华瑞
　　
　　是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上。及诸大众。
　　
　　四华。旧翻白。大白。赤。大赤。或翻适意。大适意。柔软。大柔软。白表十住开佛知见。大白表十行示佛知见。赤表十回向。悟佛知见。大赤表十地入佛知见。四十位皆是佛因。是因由中道第一义生。故从天而雨。因有趣果之义。故而散佛上。如此因果。谁当感克。秪是此会时众。故言及诸大众。
　　
　　　（已）四地动瑞
　　
　　普佛世界。六种震动。
　　
　　表圆教十住。十行。十向。十地。等觉。妙觉。凡六番破无明也。无明磐礴。未曾侵毁。方将破坏。故动地以表之。优婆塞清净行经云。菩萨生时动地。示此生已尽。无复烦恼。一切众生应得道者。烦恼将灭。故动。卽此义也。本迹释者。如文殊释疑。引古佛为答。密得此意。卽是识本。非但他佛昔现斯瑞。而我世尊本亦斯瑞。非今一反也。观心释者。动六根也。六根冰执。如地相坚固。动难动之地。表净未净之根。东涌西没等者。东方青。主肝。肝主眼。西方白。主肺。肺主鼻。此表眼根功德生。鼻根烦恼互灭。鼻根功德生。眼根烦恼互灭。南方赤。主心。心主舌。北方黑。主肾。肾主耳。四边表身。中央表意。身具四根。意徧缘四。相对涌没。以表功德互生。烦恼互灭。可知。六种者。旧云动起涌震吼觉。摇飏不安名动。自下升高名起。凹凸出没名涌。隐隐有声名震。砰磕发响名吼。令物惊悟名觉。新云动踊击震吼爆。击如打搏。爆若火声。前三是形。后三是声。经论略标但云震动。卽形声各标一也。一一中又有三。谓动。徧动。等徧动。当处动为动。四天下动为徧动。大千动为等徧动。余五亦尔。合十八震动。卽表净十八界也。又根根皆修三观。如十八动。然动相虽有十八。而所动唯是一地。如根虽有六。界虽十八。以无明破故。一切俱破。
　　
　　　（己）五众喜瑞
　　
　　尔时会中比丘、。比丘尼。优婆塞。优婆夷。天。龙。夜叉。乾闼婆。阿修罗。迦楼罗。紧那罗。摩睺罗伽。人。非人。及诸小王。转轮圣王。是诸大众。得未曾有。欢喜合掌。一心观佛。
　　
</div>
    <div class="pagination">
<a href="妙法莲华经台宗会义.html">上一页</a><a href="妙法莲华经台宗会义.html">1</a><span class="current-page">2</span><a href="妙法莲华经台宗会义_page3.html">3</a><a href="妙法莲华经台宗会义_page4.html">4</a><a href="妙法莲华经台宗会义_page5.html">5</a><a href="妙法莲华经台宗会义_page6.html">6</a><a href="妙法莲华经台宗会义_page7.html">7</a><span>...</span><a href="妙法莲华经台宗会义_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
