<!DOCTYPE html>
<html>
 <head>
  <meta charset="utf-8"/>
  <title>
   法海观澜 - 第 8 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法海观澜 - 第 8 页/共 11 页
  </h1>
  <div class="content">
   宣州玄挺禅师。或问南宗自何而立。师曰。心宗非南北。

鸟窠道林禅师。白居易礼谒问曰。禅师住处甚危险。师曰。太守危险尤甚。曰。弟子位镇江山。何险之有。师曰。薪火相交。识性不停。得非险乎。又问。如何是佛法大意。师曰。诸恶莫作。众善奉行。白曰。三岁孩儿也解恁么道。师曰。三岁孩儿虽道得。八十老人行不得。

大寂道一褝师示众曰。道不用修。但莫污染。何为污染。但有生死心造作趣向。皆是污染。若欲直会其道。平常心是道。谓平常心。无造作。无是非。无取舍。无断常。无凡无圣。经云。非凡夫行。非贤圣行。是菩萨行。只如今行住坐卧。应机接物。尽是道。道即是法界。乃至河沙妙用。不出法界。若不然者。云何言心地法门。云何言无尽灯。一切法皆是心法。一切名皆是心名。万法皆从心生。心为万法之根本。经云。识心达本源。故号为沙门。名等。义等。一切诸法皆等。纯一无杂。若于教门中。得随时自在。建立法界。尽是法界。若立真如。尽是真如。若立理。一切法尽是理。若立事。一切法尽是事。举一千从。理事无别。尽是妙用。要无别理。乃至建立亦得。扫荡亦得。又云。性无有异。用则不同。顺理为悟。顺事为迷。迷即迷自家本心。悟即悟自家本性。一悟永悟。不复更迷。如日出时。不合于冥。了心及境界。妄想即不生。妄想既不生。即是无生法忍。本有今有。不假修道坐禅。如今若见此理真正。不造诸业。随分过生。一衣一鉢。坐起相随。戒行增熏。积于净业。但能如是。何虑不通。

百丈怀海禅师曰。汝莫言有少分戒善。将为便了。有恒沙无漏戒定慧门。都未涉一毫在。努力猛作早修。莫待耳聋眼暗。头白面皱。老苦及身。眼中流泪。心中慞惶。未有去处。到恁么时。整理脚手不得也。　读经看教语言。皆须宛转归就自己。但是一切言教。只明如今觉性。

南泉愿禅师云。近日禅师太多。觅个痴钝人不可得。不道全无。于中还少。　赵州问。如何是道。师曰。平常心是道。州曰。还可趋向也无。师曰。拟向即乖。州曰。不拟争知是道。师曰。道不属知。不属不知。知是妄觉。不知是无记。若真达不疑之道。犹如太虚。廓然荡豁。岂可强是非耶。

白居易问惟宽禅师曰。既曰禅师。何以说法。师曰。无上菩提者。被于身为律。说于口为法。行于心为禅。应用有三。其致一也。譬如江湖淮汉。在处立名。名虽不一。水性无二。律即是法。法不离禅。云何于中妄起分别。曰。既无分别。何以修心。师曰。心本无损伤。云何要修理。无论净与垢。一切勿念起。曰。垢即不可念。净无念可乎。师曰。如人眼睛上。一物不可住。金屑虽珍宝。在眼亦为病。曰。无修无念。又何异凡夫耶。师曰。凡夫无明。二乘执著。离此二病。是曰真修。真修者。不得勤。不得忘。勤即近执著。忘即落无明。此为心要云尔。

沩山祐禅师示众云。夫道人之心。质直无伪。无背无面。无诈妄心行。一切时中。视听寻常。更无委曲。亦不闭眼塞耳。但情不附物即得。从上诸圣。秖是说浊边过患。若无如许多恶觉情见想习之事。譬如秋水澄渟。清净无为。澹泞无碍。唤他作道人。亦名无事之人。时有僧问。顿悟之人。更有修否。师云。若真悟得本。他自知时。修与不修。是两头语。如今初心。虽从缘得一念顿悟自理。犹有无始旷劫习气未能顿净。须教渠净除现业流识。即是修也。不道别有法教渠修行趋向。

唐宣宗问弘辨禅师曰。有人持经念佛。持咒求佛。如何。对曰。如来种种开赞。皆为最上一乘。如百川众流。莫不朝宗于海。如是差别诸数。皆归萨婆若海。帝曰。禅师既会祖意。还礼佛转经否。对曰。沙门释子。礼佛转经。盖是住持常法。有四报焉。然依法戒修身。参寻知识。渐修梵行。履践如来所行之迹。帝曰。何为顿见。何为渐修。对曰。顿明自性。与佛同俦。然有无始染习。故假渐修对治。令顺性起用。如人吃饭。不一口便饱。仰山寂禅师问沩山祐禅师云。如何是真佛住处。沩曰。以思无思之妙。返思灵焰之无穷。思尽还源。性相常住。事理不二。真佛如如。师于言下顿悟。自此执侍。寻往江陵受戒。住夏探律藏。　仰山示众曰。汝等诸人。各自回光返顾。莫记吾言。汝无始劫来。背明投暗。妄想根深。卒难顿拔。所以假设方便。夺汝粗识。如将黄叶止啼。有甚么是处。　又云。且莫将心凑泊。但向自己性海。如实而修。不要三明六通。何以故。此是圣末边事。如今且要识心达本。但得其本。莫愁其末。他时后日。自具去在。若未得本。纵饶将情学他。亦不得。寿山解禅师上堂曰。诸上座。幸有真实言语相劝。诸兄弟各各自体悉。凡圣情尽。体露真常。但一时卸却。从前虚妄攀缘尘垢。心如虚空相似。他时后日。合识得些子好恶。

玄沙备禅师云。夫学般若菩萨。是大根器。有大智慧始得。若有智慧。即今便得出脱。若是根机迟钝。直须勤苦忍耐。日夜忘疲失食。如丧考妣相似。恁么急切尽一生去。更得人荷挟尅骨究实。不妨亦得觏去。莫只是记言记语。恰似念陀罗尼相似。蹋步向前来。口里哆哆啝啝地。被人把住诘问著。没去处。便嗔道。和尚不为我答话。恁么学。事大苦。知么。　奈何汝无始积劫动诸妄情。结成烦恼。如重病人。心狂热闷。颠倒乱见。都无实事。加今所覩一切境界。皆亦如是。对汝诸根。尽成颠倒。古人以无穷妙药。医疗对治。直至十地。未得惺惺。将知大不容易。古人思惟。如丧考妣。如今兄弟见似等闲。何处别有人为汝了得。可惜时光虚度。何妨密密地自究。子细观寻。至无著力处。自息诸缘去。纵未发明。种子犹在。若总取我傍家打鼓弄粥饭气力。将此造次。排遣生死。赚汝一生。有何所益。　今时人不悟个中道理。妄自涉事涉尘。处处染著。头头系绊。纵悟得尘境纷纭。名相不实。便拟凝心敛念。摄事归空。闭目藏睛。才有念起。旋旋破除。细想才生。即便遏捺。如此见解。即是落空亡的外道。魂不散的死人。冥冥漠漠。无觉无知。塞耳偷铃。徒自欺诳。　师阅楞严。发明心地。由是应机敏捷。与修多罗冥契。诸方玄学。有所未决。必从之请益。至与雪峰征诘。亦当仁不让。峰曰。备头陀。再来人也。

云门偃禅师云。一般掠虚汉。食人涎唾。记得一堆一担搕［扌＊(夭/韭)］。到处驰骋。驴唇马嘴。我解问十转五转话。饶你从朝问到夜。论劫恁么。还曾梦见也未。　又云。信心檀越把菜粒米。作么生消得。直须自看。时不待人。忽然一日眼光落地。前头将甚么抵拟。莫一似落汤螃蟹。手脚忙乱。无你掠虚说大话处。莫将等闲空过时光。一失人身。万劫不复。不是小事。

师静上座。玄沙法嗣也。有人问曰。弟子每当夜坐。心念纷飞。未明摄伏之方。愿垂示诲。师曰。如或夜间安坐。心念纷飞。却将纷飞之心。以究纷飞之处。究之无处。则纷飞之念何存。返究究心。则能究之心安在。又能照之智本空。所缘之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二途俱泯。一性怡然。此乃还源之要道也。

达观筠禅师示众曰。从上诸圣。方便门不少。大抵只要诸仁者有个见处。然虽未见。且不参差一丝发许。诸仁者亦未尝违背一丝发许。且莫嫌他佛语。莫重祖师。直下是自己眼明始得。

志逢禅师云。教意祖意。同一方便。终无别理。彼若明得。此亦昭然。　又云。古德为法行脚。实不惮勤劳。如雪峰和尚三廻到投子。九度上洞山。盘桓往返。尚求个入路不得。看汝近世参学人。才跨门来。便待老僧接引。指掌说禅。且汝欲造玄极之道。岂当等闲。

大珠禅师上堂曰。诸人幸自好个无事人。苦死造作。要担枷落狱作么。每日至夜奔波。道我参禅学道。解会佛法。如此转无交涉也。只是逐声色走。有何歇时。　问。如何是佛。如何是法。如何是僧。如何是一体三宝。师垂示曰。心是佛。不用将佛求佛。心是法。不用将法求法。佛法无二。和合为僧。即是一体三宝。经云。心佛与众生。是三无差别。身口意清净。名为佛出世。三业不清净。名为佛灭度。唯是一心。实无二体。　问。未知律师法师禅师。何者最胜。师答曰。夫律师者。启毗尼之法藏。传寿命之遗风。洞持犯而达开遮。秉威仪而行轨范。牒三番羯磨。作四果初因。若非宿德白眉焉敢造次。夫法师者。踞师子之座。泻悬河之辨。对稠人广众。启凿玄关。开般若妙门。等三轮空施。若非龙象蹴蹋。安敢当斯。夫禅师者。撮其枢要。直了心源。出没卷舒。纵横应物。咸均事理。顿见如来。拔生死深根。获现前三昧。若不安禅静虑。到者里总须茫然。随机授法。三学虽殊。得意忘言。一乘何异。故经云。十方佛土中。唯有一乘法。无二亦无三。除佛方便说。但以假名字。引导于众生。　律师法明。谓师曰。禅师家多落空。师曰。却是座主家落空。明大惊曰。何得落空。师曰。经论是纸墨文字。文字者俱是空。设于声上建立名句等法。无非是空。座主执滞教体。岂不落空。明曰。禅师何得不落空。师曰。文字等。皆从智慧而生。大用现前。那得落空。　问。如何是修行。答曰。但莫染污自性。即是修行。莫自欺诳。即是修行。　心幻也。一切俱幻。心空也。一切皆空。迷时人逐法。悟时法由人。如森罗万象。至空而极。百川众流。至海而极。一切贤圣。至佛而极。十二分经。五部毗尼。五韦陀论。至心而极。心者。是总持之妙本。万法之洪源。亦名大智慧藏。无住涅槃。百千万名。尽心之异号耳。　心逐物为邪。物从心为正。　若了了见性者。如摩尼珠现色。说变亦得。说不变亦得。若不见性人。闻说真如变易。便作变易解会。说不变易。便作不变易解会。

汾州无业国师云。如今天下解禅解道。如河沙数。说佛说心。有千万亿。纤尘不去。未免轮回。思念不忘。尽须沉坠。如斯之类。尚不能自识业果。妄言自利利他。自谓上流。竝他先德。但言触目无非佛事。举足皆是道场。原其所习。不如一个五戒十善凡夫。观其发言嫌他二乘十地菩萨。且醍醐上味。为世所珍。遇斯等人。翻成毒药。嗟乎。得人身者。如爪甲上土。失人身者。如大地土。良可伤哉。设有悟理之者。有一知一解。不是悟中之则。入理之门。便谓永出世利。巡山傍涧。轻忽上流。致使心漏不尽。理地不明。空到老死无成。虚延岁月。且聪明不能敌业。干慧未免苦轮。临终之时。一毫凡圣情量不尽。纤尘思念未忘。随念受生。轻重五阴。向驴胎马腹里托质。泥犁镬汤里煮炸一遍了。从前记持忆想见解智慧。都卢一时失却。依前再为蝼蚁。从头更作蚊虻。虽是善因。而遭恶果。祖师来至此土非常。有损有益。有益者。百千人中。捞漉一个半个。堪为法器。有损者。如前已明。从他依三乘教法修行。不妨却得四果三贤。有进修之分。

魏府华严长老示众云。不依佛法。一切法皆是邪法外道见解。

道原传灯录云。达磨大师。以心传心。不滞名数。直为上上根智。俾忘筌忘意。故与台教同而不同。智者大师。穷理尽性。备足之门。故与禅宗异而非异也。

坛经云。若见一切法。心不染著。是为无念。用即遍一切处。亦不著一切处。但净本心。使六识出六门。于六尘中无染无杂。来去自由。通用无滞。即是般若三昧自在解脱。名无念行。若百不思。常令念绝。即是法缚。即名边见。　若真修道人。不见世间过。若见他人非。自非却是左。他非我不非。我非自有过。但自却非心。打除烦恼破。憎爱不关心。长伸两脚卧。欲拟化他人。自须有方便。勿令彼有疑。即是自性现。　内心谦下是功。外行于礼是德。自性建立万法是功。心体离念是德。不离自性是功。应用无染是德。若修功德之人。心即不轻。常行普敬。心常轻人。吾我不断。即自无功。自性虚妄不实。即自无德。

马祖问石巩作甚么。巩曰。牧牛。祖问作么生牧。巩曰。一回入草去。蓦鼻拽将回。祖曰。子真牧牛。

百丈祖师云。若怕临终之时。慞狂不得自由。即须如今便自由始得。秪如今于一一境法。都无爱染。亦莫依住知解。便是自由人。如今是因。临终是果。果业已现。如何怕得。　只如今但有一切求心。尽名破戒比丘。名字罗汉。尽名野犴。灼然销他供养不得。秪如今闻声如响等。嗅香如风等。离一切有无等法。亦不住于离。亦无不住知解。此人一切罪垢不能相累。为求无上菩提涅槃。故名出家。犹是邪愿。况乎世间诤论觅胜负。说我能我解。贪一门徒。爱一弟子。恋一住处。结一檀越。一衣一食。一名一利。又言我得一切无碍。秖是自诳。　若执本清净本解脱。自是佛自是禅道解者。即属自然外道。若执因缘修成证得者。即属因缘外道。执有。即属常见外道。执无。即属断见外道。执亦有亦无。即属边见外道。执非有非无。即属空见外道。亦云愚痴外道。沙门持斋。持戒。忍辱。柔和。慈悲。喜舍。寻常是僧家法则。会与么会。宛然依佛教。只是不许贪著依执。　若守住自己知觉。又成自然外道。若更别求。又属因缘外道。此土初祖云。心有所是。必有所非。若贵一物。则被一物惑。若重一物。则被一物惑。信被信惑。不信又成谤。莫贵莫不贵。莫信莫不信。佛亦不是无为。虽不是无为。又不是冥寞犹如虚空。佛是大心众生。鉴觉多。鉴觉虽多。他鉴觉清净。贪嗔鬼捉他不著。佛是缠外入。无纤毫爱取。亦无无爱取知解。是名具足六度万行。若要庄严具。种种皆有。如不要他。不用亦不失。他使得因果。福智自由。是修行。非是执劳负重。唤作修行。　固守动静。三世佛怨。此外别求。即同魔说。　师问西堂智藏曰。子何不看经。堂曰。经岂异耶。师曰。然虽如此。汝向后为人也须得。　鹅湖大义禅师。问诸硕德。行住坐卧毕竟以何为道。有对知者是道。师曰。不可以智知。不可以识识。安得知者是乎。有对无分别者是道。师曰。善能分别诸法相。于第一义而不动。安得无分别是乎。有对四禅八定是道。师曰。佛身无为。不堕诸数。安在四禅八定耶。众皆杜口。

黄檗禅师。或问从上皆云即心即佛。未审即那个心是佛。师曰。你有几个心。问。为复即凡心是佛。即圣心是佛。师曰。何处有凡圣心耶。问。即今三乘中说有凡圣。和尚何得言无。师曰。三乘中分明向你道。凡圣心是妄。你今不解。返执为有。将空作实。岂不是妄。妄故迷心。汝但除却凡情圣境。心外更无别佛。祖师西来。直指一切人。全体是佛。汝今不识。执凡执圣。向外驰骋。还自迷心。　当人事宜。不能体会得。但知学言语。念向皮袋里安著。到处称我会禅。还替得汝生死么。轻忽老宿。入地狱如箭。　一切诸法。皆由心造。如今但学无心。顿息诸缘。莫生妄想分别。无人无我。无贪嗔。无憎爱。无胜负。但除却如许多种妄想。性自本来清净。即是修行菩提法佛等。若不会此意。纵你广学勤苦修行。木食草衣。不识自心。皆名邪行。尽作天魔外道。水陆诸神。　或作一机一境。扬眉动目。抵对相当。便道契会也。得证悟禅理也。忽逢一人不解。便道都无所知。对他若得道理。心中便欢喜。若被他折伏。不如他。便即心怀惆怅。如此心意学禅。有何交涉。任汝会得少许道理。秪得个心所法。禅道总没交涉。　师在盐官会里。唐宣宗时为沙弥。师于殿上礼佛。沙弥云。不著佛求。不著法求。不著僧求。长老礼拜。当何所求。师曰。不著佛求。不著法求。不著僧求。常礼如是事。沙弥云。用礼何为。师便掌。沙弥云。太粗生。师曰。者里是什么所在。说粗说细。随后又掌。沙弥便走。　分明向你道尔焰识。你作么生拟断他。喻如阳焰。你道近。十方世界求不可得。你道远。看时秪在目前。你拟趁他。他又转远去。你始避他。他又来逐你。取又取不得。舍又舍不得。既若如此。故知一切法性自尔。即不用愁他虑他。如言前念是凡。后念是圣。如手翻覆一般。此是三乘教之极也。据我禅宗中。前念且不是凡。后念且不是圣。前念不是佛。后念不是众生。所以一切色是佛色。一切声是佛声。举著一理。一切理皆然。见一事。见一切事。见一心。见一切心。见一道。见一切道。一切处无不是道。乃至十方世界。不出我之一心。一切微尘国土。不出我之一念。说什么内之与外。若作自然见。即落自然外道。若作无我无我所见。堕在三贤十圣位中。你云何将一尺一寸。便拟量度虚空。　夫参禅学道。须得一切处不生心。秪论忘机。即佛道隆。分别。即魔军盛。毕竟无毛头许少法可得。

临济禅师曰。莫取次。被诸方老师印破面门。道我解禅解道。辨似悬河。皆是造地狱业。若是真正学道人。不求世间过。切急要求真正见解。　你欲识文殊么。秪你目前用处。始终不异。处处不疑。此个是活文殊。你一念心无差别光。处处总是真普贤。你一念心自能解缚。随处解脱。此是观音三昧法。互为主伴。出则一时出。一即三。三即一。如是解得。始好看教。　你取山僧口里语。不如休歇无事去。已起者莫续。未起者不要放起。便胜你十年行脚。　问。如何是西来意。师曰。若有意。自救不了。问。既无意。云何二祖得法。师曰。得者是不得。问。既若不得。云何是不得底意。师曰。为你向一切处驰求心不能歇。所以祖师云。咄哉丈夫。将头觅头。你言下便自回光返照更不别求。知身心与祖佛不别。当下无事。方名得法。　你诸处指胸点头道我解禅解道。三个两个到者里不奈何。咄哉。你将者个身心。到处簸两片皮。诳諕闾阎。吃铁棒有日在。非出家儿。尽向阿修罗界摄。　师应机多用喝。会下参徒亦学师喝。师曰。汝等总学我喝。我今问汝。有一人从东堂出。一人从西堂出。两人齐喝一声。者里分得宾主么。汝且作么生分。若分不得。已后不得学老僧喝。饶你分得。亦不得学老僧喝。

南泉师云。若论看教。自有经论座主。他教家实大可畏。你且不如听法好。问。伏承华严经是法身佛说。如何。师顾视叹曰。若是法身说。你向什么处听。　微妙净法身。具相三十二。只是不可分剂心量。若无如是心。一切行处。乃至弹指合掌皆是正因。万善皆同。无终始。得自在。

长沙岑禅师。皓月问。天下善知识。证三德涅槃也未。师曰。大德问果上涅槃。因中涅槃。曰。问果上涅槃。师曰。天下善知识未证。曰。为甚么未证。师曰。功未齐于诸圣。曰。功未齐于诸圣。何为善知识。师曰。明见佛性亦得名为善知识。

子湖山神力利踪禅师云。心源朗朗。无物莫疑。直下承当。不劳功用。只少个信之一字。然实不易信。莫非夙习之徒。闻著便能承受。若是萤学之辈。将三寸唇舌惑乱于人。后进初机。把他古圣之谈。向意根下测度。直至头白齿黄。并无纤毫得力处。乃至得少为足。鼓弄片皮。于佛法却为毒害。讥礼塔庙。毁彼持经。狮子身中虫。自食狮子身中肉。　说得千般美食。不如一顿粗餐。

赵州禅师。或问。诸佛还有师也无。师曰。有。问。如何是诸佛师。师曰。阿弥陀佛。阿弥陀佛。问。和尚受大王如是供养。将什么报答。师曰。念佛。　示众云。佛之一字。吾不喜闻。问。和尚还为人也。　师云。佛佛。　但究理而坐。二三十年。若不会。截取老僧头去。　老僧九十年前。见马祖大师下八十余员善知识。个个俱是作家。不似如今知识。枝蔓上生枝蔓。大都是去圣遥远。一代不如一代。　兄弟莫久立。有事商量。无事向衣鉢下坐。穷理好。老僧行脚时。除二时斋饭是杂用心力处。余外更无别用心力处也。若不如此。出家大远在。　问。万物中何物最坚。师云。相骂饶你接嘴。相吐饶你拨水。　上堂云。兄弟但改往修来。若不改。大有著你处在。老僧在此间三十余年。未曾有一个禅师到此间。设有来。一宿一食。急走过。且趁软暖处去也。

云门禅师示众云。诸方老和尚道。须知有声色外一段事。似者个说话。诳諕人家男女。三间法堂里。独自妄想。未曾梦见我本师宗旨在。作么生消得他信施。腊月三十日。个个须偿他始得。　遗诫云。佛有明教。依而行之。

东山浣禅师云。学道先须得旨归。闻声见色不思议。若凭言语论高下。一似从前未悟时。　空门有路人皆到。到者方知旨趣长。心地不生闲草木。自然身放白毫光。

叶县省禅师。有问看经即是。不看即是。师云。青山无异路。东西任意游。进云。太不定生。师云。自是盲者过。非日月咎。

神鼎諲禅师云。参须实参。悟须实悟。阎罗大王。不怕多语。　夫参学须具参学眼始得。若只爱他人语句。记在意识下。自不能截断。俗士尚云。男儿不用分外财。衲僧家合作么生著精彩。始得。

长庆棱禅师云。寍说阿罗汉有三毒。不说如来有二种语。不道如来无语。只是无二种语。

法华举禅师云。夫行脚者。不在观州玩府。看山门景致。盖为生死事大。从上古人。凡到所在。见一个村院主。也须问过。如今晚学。往往蹉过。不肯递相博问。

洛浦安禅师或问。祖意教意。是同是别。答曰。日月并轮辉。谁家别有路。曰。恁么则显晦殊途。事非一概。师曰。但自不亡羊。何须泣岐路。

佛眼远禅师云。诸人每日行千行万。不是行不到。何故却不分晓。只为信之不及。若信得及。则不行而到也。十方世界事。不待思量。一时晓了得。诸人每日说千说万。不是说不到。何故却不分晓。亦是信之不及。若信得及。则实无所说也。三世如来所说之法。不待思量。一时晓了得。大众还到恁么田地也未。若是为生死底人。须求亲证。若是人我参学之人。耻为不会。须求觅解会。到处觅相似语句。递相印证灭胡种族。教坏人家男女。我此门中。都无是事。还知么聋人也唱胡笳曲。好恶高低自不闻。　先圣道。得旨忘言。遗事观理。后人不达。便乃事外寻理。言外求旨。譬如以手撮摩虚空。徒自疲劳。终无所益。要知得力用意处么。须即事无事。即言无言。悟入方亲。解会不得。　五色灯光眚所成。但除其眚莫除尘。若言本眼何曾眚。乃是临河渴死人。　今时学者。不究佛语。秖究祖师语。殊不知祖师语。即是佛语。莫如此拣择。却成谤法去。秖如云门大师示众曰。人人尽有光明在。看时不见暗昏昏。作么生是光明。自代云。三门佛殿。厨库僧堂。又云。好事不如无。者个是祖师语。是他道三门佛殿。厨库僧堂。诸人寻常看时。是看是不看。若看。他道看时不见暗昏昏。如何得成光明。既是光明了。又云。好事不如无。作么生。又不要去。且如楞严会上。说个晦昧为空。空晦暗中。结暗为色。色杂妄想。想相为身。聚缘内摇。趣外奔逸。昏扰扰相。以为心性。一迷为心。决定惑为色身之内。不知色身外洎山河虚空大地。咸是妙明真精妙心中所现物。者个说话。甚是子细。且道与云门道底事。相去多少。莫秖明祖师语。不看佛语。有人曰。我亦不用佛语。亦不用祖师语。秖用自语。祖师语佛语尚不要。更用自语。又道我宗无语。不用言语。有语尚不是。况无语耶。莫作梦从朝至夜。佛法作一边。祖师语作一边。有语作一边。无语作一边。妄想作一边。无妄想作一边。若恁么。真可谓看时不见暗昏昏也。　近来参学之人尽皆奔驰语句。举古论今。于本分事。全不明了。所以正宗淡泊。道法淋漓。　十可行。宴坐。入室。普请。粥饭。扫地。洗衣。经行。诵经。礼拜。道话。　真实到家之士。何暇论家。决定证得之人。寍标所证。论家论证。乃闾阎负贩之徒。无证无家。诚飘露伶俜之子。何不兴决烈之志。启特达之怀。举措看他上流。勿漫随于庸鄙。一一从自己胸中流出。与我盖天盖地去始得。　奉劝诸人。快好究取。二六时中。去离麈垢。莫起异念。岂不闻昔有一人在高楼上。见二比丘从楼前过。有二鬼使扫并道路。复有二鬼散华随后。及二比丘廻次。二鬼复在前叱喝哑唾。二鬼随后扫除脚迹。其人遂下楼。问二比丘所以。二比丘方悔感悟。乃云。我等去时共谈佛理。及至廻时。却言杂语。诸禅德。此虽粗境界。子细推求。乃是学道之人。大事秖为情念瞥起。外境现前。念若不生。无境可得。　谤般若罪。大不可当。乍可不会。却永劫无事。切莫未得谓得。起大我慢。轻忽先达。若也实得个安乐处。便须识得些子好恶。辨取些子邪正。不可瞒瞒盰盰。儱儱侗侗。只成自欺自诳。山僧直是不昧诸圣。如今在者里不惜口业。与诸人如此论量。唤作论实不论虚。我秖要一个见解明白。彻底悟得底人。不要你许多作用奇特。机锋玄绝。棒喝齐施。如此者。总不消得拈出也。　今时人。须是自尊。自贵。自成。自立始得。若能如此。方有个休歇处。虽有个休歇。亦无休歇之量。若不如此。捏目生华。见事便差。　而今道眼不明。出世者多。罪过罪过。只趁目前。不忧后世。打鬼骨臀。苦苦。你诸人有福德因缘。未悟心。切不可作出世人。祸事祸事。若有真实事。自然馨香。你看多少虚头禅师。久久一日不如一日。如刻人粪。作旃檀形。到了秖是屎臭气。　古人道不知者。无所不知。无所不到。唤作不知。要你到那不知底田地。此是诸圣境界。岂比如今拍盲不会。唤作不知。　分明不会。秪管寻讨。学些子知解。记些子言语。此唤作运粪入。　如今四生六道浩浩地。秪为此事不明。奉劝诸兄弟。且先去却粗缘。你十二时中。思衣念食。种种杂虑。如灯焰相似。未有一时停歇。但除粗缘。所有微细。自然净尽。日久岁深。自然会去。　祖师未来。此时还有佛法么。作么道。　得。若道无。秖成自瞒在。少林面壁时。还有许多言教公案么。恁么觑得破。多少省径。　今时人不了当者。只是不解决择。将古人言句作解会。将自己来锥钻。如此到弥勒下生也不会。　如今但莫取我口。各自由你做工夫。看古人因缘亦得。静坐亦得。一切处观察亦得。皆是你做工夫处。一切处是你证入处。但一处精专。日来月往。须被你打发去。　如要学道。十二时中。须是先去却无明人我。人我乃庸人之事。劝诸人不要粗心。日夜行持。做个向上人。纵然不悟。亦是高尚之士。　既来参禅。莫将妄想卜度。但退步看。须会去有般兄弟。不受整理。硬将生死业识来用。将粥饭习气来用。问著则瞠眼进前退后。举坐具。在髑髅皮袋里。昏昏地认个识情。此不可救。你但放下了。退步来看。方会。又有般上座道。我都不作道理。都无计较。不著声色。不依染净。圣凡迷悟。一道清虚。大光明中。都无是事。此又被智光盖却。著在智边。亦不可救。有此两般病。前病犹浅。后病更深。你但肯拈放一边。退步看。亦自然会去。　先圣道。法法本来法。云门拈柱杖云。不是本来法。若如是。则三毒。四倒。五蕴。六入。十二处。十八界。二十五有。不是本来法。何不恁么会取。多少省力。佛法是个最省力底事。何尝不现前。自是你不会。又向你道。无法无非法。何于一法中。有法有不法。秪为驰求不息。了一切处。皆是驰求。思惟道理。也是驰求。看古人公案。也是驰求。看禅册子。也是驰求。假饶静坐念念不住。亦是驰求。要会么。则你那驰求。便是不驰求。个中极难信人。难做工夫。不安乐者。盖为你等不沈则掉。所以道不会去。如今如何得不沈不掉。则你那一念起。是生灭流转。为是业识耶。为是不动耶。恁么翻覆看来。便有些子道理。　先师曾到李提刑宅。提刑请就书阁中。烧香了。将传灯录白先师。某虽俗人。素留心此道。每看此录。多有不会处。一一望和尚开示。先师云。此事不如是理会。须有省悟始得。若有悟处无不会者。自不消问人。若无省悟。秪那会处。亦未是在。　今之学人。事作一边。理作一边。所以致令身心不得安乐。何不且教事常顺理去。未说无始劫来事。祗据一念入母胎。顿变根身器界。自是已来。莫不皆是事。一报身中种种。何尝有一法不是事者。如今如何消遣此个事。得顺理去。古人一得其理了。事便如理融通去。何不且去十二时中恁地观究。做得者般工夫。久久成熟。自然与理相应。祖师道。要急相应。唯言不一。不祗说了便了。要得相应始得。沩山道。事理不二。真佛如如。多见不能顺去。把来一时颠倒了。空理会古人言语公案。差别问难。节记门庭。以为参学。苦哉。苦哉。　去圣时遥人多懈怠。寻常说正法像法末法。山僧道。法无正像末。佛法常在世间。得时便是正法。失时便是像末法。　悟心见性。当如雪峰玄沙。履实践真。当如南泉赵州。　近世多以问答为禅家家风。不明古人事。一向逐末不反。可怪。可怪。昔人因迷而问。故问处求证入。得一言半句将为事究明了彻去。不似如今人胡乱问。趁口答。取笑达者。　十二时中学道。无顷刻弃舍。此人纵未得入。念念已是修行也。今时人全无定力。复不开智眼。所有机缘语句。秪成诤论生灭心行。　今生出来自肯学道者。盖夙生曾种善根。素有根本。便解发心。亦解疑著。就己寻究。又烦恼障薄。有因有缘。此人易可化度。若未熏得此心。正信不生。纵闻之亦不生疑。但如风过耳。劝之又生嗔。加诽谤。此又何缘得显露。所以千人万人中。但一二人而已。若自解作活计。收拾得上。生生从此去。展转明利。更不退失功德。一生胜一生。入他诸佛阃域。常与此事相应。人间天上亦秪如此。设对五欲八风一切境界。与理符合。不行三涂道。一味平等正知见。复有何事。　生死不可不畏。须了此一段死生情伪。始得安乐。无过身心为累耳。身如桎梏。当知身去来处。心如猿猴。当知心起灭处。此二自何处去来起灭。则身心圆明。内外一如而已。且心为内。身则为外。身为内。物为外。国师曰。身心一如。身外无余。则不见有生死当情。可谓解脱大道也。故能令人见闻不得不脱。妄想不得不息。物境不得不融。复奚疑哉。　三自省察。一是身寿命如驹过隙。何暇闲情。妄为杂事。既隆释种。须绍门风。谛审先宗。是何标格。二道业未办。去圣时遥。善友师教。诚不可舍。自生勉励。念报佛恩。唯己自知。大心莫退。三报缘虚幻。不可强为。浮世几何。随家丰俭。苦乐逆顺。道在其中。动静寒温。自愧自悔。

大随禅师云。上代诸德。莫非求实。不自瞒昧。岂比飞蛾投火。自伤自坏。　此身难得。胎卵易成。况是释子之徒。又乃祖宗苗裔。三衣覆体。曩劫修来。四事供须。非从今日。人前行相。总似高僧。乃至语言。不如俗子。称名。便是传法沙门。子细寻思。还传个甚么。一向毁他经教。有目如盲。纯乃谤于祖宗。有心秪如木石。不解忖己德行。终日恣纵无明。以无惭愧之心。兀兀何曾觉悟。此身若失。永劫沉沦。非但却复人身。有福底畜生也难得。　莫向口头取俊。他时人天眼目者。非是一生两生修来。盖是恒沙劫功成果满。始得如是。所以向你丛林里示现下来。秖图你今时人勤苦修行。秪恐你出家人失却人身。莫等闲过日。　直饶心超圣境。身是凡夫。又乃假借增修。今时人便去向里许埋没却人身。诸人莫谩向口头里无碍。却成谤佛毁法。　问。毁佛谤僧时如何。答。僧有何过。佛辜负你个什么。你毁谤他。　上堂云。此性本来清净。具足万德。但以随染净二缘。而有差别。故诸圣悟之。一向净用而成觉道。凡夫迷之。一向染用没溺轮回。其体不二。故般若云。无二无二分。无别无断故。时僧问。劫火洞然。大千俱坏。未审此个性坏不坏。师云。坏。进云。恁么则随他去也。师云。随他去也。僧无语。后至投子处举之。投子呼侍者装香。大展坐具。望西川大随山遥礼三拜。叹曰。伊是个古佛。此乃真善知识。速往彼忏悔参取。于是僧便回大随。和尚已归寂。复回投子。投子亦乃归寂。　老僧行脚时。到于诸方经冬过夏。未省时中空过。向沩山会里做饭七年。于洞山会中做柴头三年。重处即便先去。秪是了得自己。干他人甚事。如诸佛菩萨。尽是勤苦。不计劫数。舍金轮宝位。头目髓脑国城妻子所爱之物。不可算数。所以始得名为佛。似诸阇黎还曾舍得个什么。作得个什么勤苦。更道我会出世间法。世间法尚不会。些些子境界现前。便自张眉怒目。消容不得。说什么解脱法。　投子同禅师云。无量劫来闲处著急。向自己处却闲。所以难得相称。盖缘日夕一切处路熟。却到自己紧急处。便懈怠去。便不欲得去。所以辛苦过在阿谁。切莫因循。各自办事。作么生办。向一切处办。今后不得取次过日。各自取静。莫说闲话去。

鼓山宴禅师云。大事未办。宗脉不通。切忌记持言句。意识里作活计。不见道。意为贼。识为浪。尽被漂沦没溺去。无自由分。必若大事未通。不如休去。大歇去。身心纯静去好。时中莫驻著事。却易得露。

洞山初禅师云。智有邪正。道有虚伪。多只与么心机意识。认得门前屋后底。学得路布葛藤一堆一担。蕴在胸襟。道我会禅会道。还梦见禅道也未。唤作打头不遇作家。到老只成愲懂。　若为你解粘去缚。道眼分明。甄别是非。堪为师匠。即便拗折拄杖。高挂鉢囊。取个彻头。莫愁不成办。或若开囗动舌。说向上向下。者边那边。玄会妙会。道出道入。君臣父子。明体明用。尽是谤般若。埋没宗风。不识好恶。尿床鬼子。带累后人。无有了日。更向其中叉手并脚。唱喏。撮他野狐涎唾。自肯自重云。得和尚为我拣。为我说得个安乐处。还睡觉也未。还洒洒也未。唤作病不遇良医。误服他毒药。认得个驴鞍桥。唤作阿爷下颔。与你本分事。有什么交涉。将知你一生行脚。只是踏破草鞋。始终成得个不唧溜汉。

云峰悦禅师上堂云。即今休去便休去。若觅了时无了时。此事若向言语上作解会。意根下卜度。天地悬殊。大丈夫一刀两段。犹未相应。岂况被人唤去方丈里涂糊指注。举楞严肇论。根尘色法。向上向下。有无得失。他时后日。死不得其地。近世更有一般宗匠。二三十年驰声走誉。只管教人但莫尚他言语。唤作透声色。便问东答西。以为格外之句。将此狂解。递相沿袭。混伤宗教。诳惑后生。苦哉苦哉。我王库中。无如是刀。总若似与么行脚。清风月下守株人。狡兔渐遥芳草绿。　诸禅德。去圣时遥。人心淡薄。看却今之丛林。更是不得也。所在之处。或聚徒三百五百。浩浩地只以饭食丰浓。寮舍稳便。为旺化也。中间孜孜为道者无一人。设有十个五个。走上走下。半青半黄。会即总道我会。各各自谓握灵蛇之宝。孰肯知非。洎乎挨拶鞭逼将来。直是万中无一。苦哉苦哉。所谓般若丛林岁岁凋。无明荒草年年长。就中今时后生。才入众来。便自端然拱手。受他别人供养。到处菜不择一茎。柴不搬一束。十指不沾水。百事不干怀。虽则一期快意。争奈三涂累身。岂不见教中道。寍以热铁缠身。不受信心人衣。寍以洋铜灌口。不受信心人食。上座若也是去。直饶变大地作黄金。搅长河为酥酪。供养上座。未为分外。若也未是。至于滴水寸丝。便须披毛戴角。牵犁拽耙。偿他始得。诸上座。光阴可惜。时不待人。莫待一朝眼光落地。灾田无一篑之功。铁围陷百刑之痛。莫言不道。珍重。　近代佛法可伤。多弃本逐末。背正投邪。莫认古人一切言句为禅为道。有甚干涉。直饶达磨西来。亦无禅可传。只要大众。自悟自成佛。自建立一切禅道。况神通变化。众生本自具足。不假外求。如今人多是外求。盖根本自无所悟。一向客作。数他人珍宝。都是虚妄。终不免生死轮转。　一切众生总一般。妙明日用更无偏。等闲却被邪师指。刚道西来别有禅。　近有无尽居士曰。大都此物非他物。岂有南宗与北宗。如今衲子。多是争南宗北宗。云门临济。却被个俗汉子点破。不胜懡［忄＊罗］。

琅玡觉禅师云。汝等诸人在我这里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞于生杀。何故。一处有滞。自救难为。　夫参学人。须是不滞于性相始得。若谈于性。即滞于相。若谈于相。即滞于性。者里须是性相都泯。理事混融。方解即事即理。即性即相。如拳十指。展缩自由。

佛照禅师对宋孝宗云。但念念叩己而参。蓦然一念相应。如桶底子脱相似。直至成佛。永无退转。　又云。佛法至妙。无有穷已。如有穷已。则成住著。才成住著。便有窠臼。

琅玡谓子璇讲师曰。汝宗不振久矣。宜励志扶持。报佛恩德。勿以殊宗为介也。后住长水。承禀日顾众曰。道非言象得。禅非拟议知。会意通宗。曾无别致。

圆照本禅师曰。岁月不可把玩。老病不与人期。唯勤修勿怠。是真相为。

法安禅师住武寍延恩寺草屋数楹。败床破箦。师安乐之。县令纠豪右谋为一新。师笑曰。檀法本以度人。今非其发心而强之是名作业。不名佛事也。栖止十年而丛林成。僧至如归。师与法云秀为昆弟。且相得。秀所居。庄严妙天下。说法如云雨。尝以书招师。师读之。一笑而已。或问其故。师曰。吾始见秀有英气。谓可以语道。乃今而后知其痴。痴人正不可与语也。问者曰。何哉。师曰。比丘法。当一鉢行四方。既不能尔。又于八达衢头架大屋。从人乞饭以养数百闲汉。非痴乎。师每谓人曰。万事随缘。是安乐法。

福严宗禅师上堂云。世尊周行七步。举足全乖。目顾四方。触途成滞。金襕受去。殃及儿孙。玉偈传来。挂人唇吻。风幡悟性。未离色尘。鉢水投针。全成管见。祖师九年面壁。不见纤毫。卢公六代传衣。图他小利。江西一喝。不解慎初。德峤全施。未知护末。南山鳖鼻。谩指踪由。北院枯松。徒彰风彩。云门顾鉴。落二落三。临济全提。错七错八。若说君臣五位。直如纸马过江。更推宾主交参。恰似泥人澡冼。独超象外。且非捉兔之鹰。混迹麈中。未是齩猪之狗。何异跳坑堕堑。正是避溺投罟。如斯之解。正在常途。出格道人。如何话会。

杭州净住［阝＊宗］。居说真净禅师参达观。问曰。某甲经论粗明。禅直不信。愿师决疑。观曰。既不信禅。岂可明经。禅是经纲。经是禅纲。提纲正网。了禅见经。师曰。为某甲说禅看。观曰。向下文长。师曰。若恁么。经与禅。乃一体。观曰。佛及祖。非二心。如手搦拳。如拳搦手。师因有省。乃成偈曰。二十余年用意猜。几翻曾把此心灰。而今潦倒逢知己。李白元来是秀才。

东京善本禅师示众曰。上士听法以神。中士听法以心。下士听法以耳。且道更有一人来。将什么听。乃拈拄杖卓禅床一下曰。高也著。低也著。落落圆音徧寥廓。十方内外更无他。不用无绳而自缚。　师所至。见画佛菩萨行立之像。不敢坐。素馔以鱼胾名者。皆不食。其精诚敬事。防心离过类如此。

韶山果禅师示众云。七月孟秋犹热。古往今来时节若作佛法商量。正是弄巧成拙。若作无事话会。又与外道何别。直饶总不如斯。敢保老兄未彻。如来言。祖师诀。无孔铁锤重下楔。自家心地乱如麻。却把指头唤作月。莫思量。休解说。千年枯骨休咬啮。从他兔走与乌飞。饥来吃饭困来歇。

黄鲁直太史与胡少汲书云。公道学颇得力耶。治病之方。当深求禅悦。照破生死之根。则忧畏淫怒无处安脚。病既无根。则枝叶无能为害。投子聪和尚。海会演和尚。皆出世宗师。道行高重。不愧古人。皆可亲近。且胜从文章之士。学妄言绮语增长无明种子也。聪老。尤喜接高明士大夫。开怀议论。便穿得诸儒鼻孔。若于义理得宗趣。却观旧读诸书境界廓然。六通四辟。极省心力也。然有道之士。须以至诚恳恻归向。古人所谓下人不真。不得其精。此非虚语。

晦堂宝觉禅师。往谒泐潭月禅师。月以经论精义入神闻。诸方同列笑之。以为下乔木入幽谷。师曰。彼以有得之得。护前遮后。我以无学之学。朝宗百川。　马祖百丈以前。无住持事。道人相寻于空闲寂寞之滨而已。其后虽有住持。王臣尊礼为人天师。今则不然。挂名官府。如有户籍之民。此岂可复为也。　谓潭州守谢师直曰。三乘十二分教。还同说食示人食味。既因他说其食。要在自己亲尝。既自亲尝。便能了知其味。是甘。是辛。是咸。是淡。达磨西来。直指人心。见性成佛。亦复如是。真性既因文字而显。要在自己亲见。若能亲见。便能了知目前是真是妄是生是死。反观一切语言文字。皆是表显之说。都无实义。如今不了。病在见闻觉知。为不如实知真际所诣。认此见闻觉知。为自己所见。殊不知此见闻觉知。皆因前尘而有分别。若无前尘境界。即此见闻觉知还同龟毛兔角。并无所归。　偈曰。不住唐朝寺。闲为宋地僧。生涯三事衲。故旧一枝藤。乞食随缘去。逢山任意登。相逢莫相笑。不是岭南能。

真净文禅师。王荆公问。经云。一切众生。皆证圆觉。而圭峰以证为具。谓译者之讹。何如。师曰。圆觉如可改。维摩亦可改也。维摩岂不云。亦不灭受蕴而取证。夫不灭受蕴而取证。与皆证圆觉之意同。盖众生现行无明。即是如来根本大智。圭峰之言非是。
  </div>
  <div class="pagination">
   <a href="法海观澜_page7.html">
    上一页
   </a>
   <span>
    ...
   </span>
   <a href="法海观澜_page3.html">
    3
   </a>
   <a href="法海观澜_page4.html">
    4
   </a>
   <a href="法海观澜_page5.html">
    5
   </a>
   <a href="法海观澜_page6.html">
    6
   </a>
   <a href="法海观澜_page7.html">
    7
   </a>
   <span class="current-page">
    8
   </span>
   <a href="法海观澜_page9.html">
    9
   </a>
   <a href="法海观澜_page10.html">
    10
   </a>
   <a href="法海观澜_page11.html">
    11
   </a>
   <a href="法海观澜_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
