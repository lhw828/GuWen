<!DOCTYPE html>
<html>
 <head>
  <meta charset="utf-8"/>
  <title>
   灵峰蕅益大师宗论 - 第 12 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   灵峰蕅益大师宗论 - 第 12 页/共 41 页
  </h1>
  <div class="content">
   ﹝答。﹞水土不出虚空。喻十界五阴不离藏性。今旣以清水喻九界中佛界五阴。以泥土喻佛界中九界五阴。必弃九界浊。成佛界清。若泥土不必去。则自性众生不必度。自性烦恼不必断。若清水不必取。则自性法门不必学。自性佛道不必成。执性废修。成大邪见。
　　　（问。旣以可作法喻十八界生灭相。以虚空喻如来藏不生灭性矣。何又以水土相投。喻阿难等身中五浊。以去泥纯水。喻如来常乐我净邪。文句虽以五浊合可作喻。以纯水合虚空喻。然如来何不直依如虚空之藏性为本修因。乃别令澄浊得清邪。）
　　　﹝答。﹞经云。如澄浊水。贮于静器。器仍喻十八界七大。而器中空。则喻十八界七大皆藏性也。十八界七大皆得为所观境。喻之以器。境中本具妙谛。喻器中空。能观境谛之智。喻所贮水也。盖水喻见分。土喻相分。六凡众生见分。必取同居土相。二乘众生见分。必取方便土相。菩萨众生见分。必取实报土相。故皆浊。唯佛见分直缘真如。不复变带三土妄相。如贮水器中之空。至明相精纯。则八识转成四智。以根本智无相分故。名去泥纯水。以后得智能现相故。名一切变现。虽有变现。仍是无漏。故云不为烦恼。皆合涅槃清净妙德也。是知以虚空喻不生灭性。证之成无为无漏功德。卽是法身。亦卽大乘止观净分真实性也。以纯清水喻佛果四智菩提。证之成有为无漏功德。卽是报身。亦卽大乘止观净分依他性。唯识谓其纯无漏。亦可摄归圆成实性也。以一切变现。喻佛果利他功德。所谓婴儿行病行等。卽是化身。亦卽大乘止观净分分别性也。如次配三涅槃。三菩提。三德秘藏。皆无不可。佛语巧妙。佛意深远。岂片言只义能尽哉。
　　　（问。空喻涅槃。则了因所了。水喻菩提。仍生因所生。岂皆元清净体邪。又空无边际。水有涯畔。不几涅槃理徧。菩提智不徧邪。）
　　　﹝答。﹞清水元非生因所生。以浊水中本具清水性故。澄浊得清。可喻转识成智。但转其名无实性。故不同相宗权说也。空水边畔。此观相元妄耳。性水真空。性空真水。清净本然。等周法界。
　　　（问。阿难已获似位法身。何闻不明自发。语仍疑见听离尘毕竟无体。以为断灭邪。初征心在迷。此已悟性真。何更指前为例也。）
　　　﹝答。﹞阿难此时见惑已断。知六根虚妄。无我我所。不执缘影为心。但思惑及无明未断。故欲弃妄求真。未能了妄卽真。夫二决定义。意在定境修观。譬澄浊得清。不弃浊水。别求清水。阿难执现前浊相。疑无清水性。不知清水性。卽在浊水中也。占察云。初心应先习唯心识观。南岳止观。亦诫不得卽观圆成。良以圆成之性。全在依他。及分别中。离现前分别及依他境。别无圆成实性可得。全水成波。波外更无别水故也。末世禅流。昧定境修观妙旨。离于事境。高谈理性。所计理性。还成分别。所谓未证无为。而辨圆觉。彼圆觉性卽同流转。毫厘有差。天地悬隔。阿难深知此獘。方发此疑也。
　　　（问。龙王河女空神。能听闻触觉。不依浮尘。胜义何住。若无胜义。不应是凡。又胜义根有证知处否。）
　　　﹝答。﹞胜义依浮尘。约迷妄言耳。龙以角听。胜义依角。河神鼻根。亦可例知。空神无业果粗色。有定果色。依之觉触。然此段文。正显六根之性。不藉浮胜二根。在凡在圣。其理无二。非谓无胜义卽圣。有胜义卽凡也。但凡夫迷己为物。又认物为已。故见闻觉知。必赖浮胜二根。圣人背尘合觉。卽全尘是觉。故得寄根明发。六根互用。谓圣无六根可也。谓圣方有六根可也。至于凡夫胜义根。但可比知。若无六根。终不发识。如无灯炷。焰则不生。焰但照他。不照灯炷。
　　　（问。如耳根。何者是六识七识八识。又从闻思修。此思在六识。如何用心。又如何辨此。七之思八之思。）
　　　﹝答。﹞耳之浮尘胜义二根。俱第八识相分。闻精卽第八见分也。八七法尔相缘。依第七复发第六意识。与耳根所发耳识同缘声相。此八识相缘起也。思修思字。正是谛观闻性。卽空卽假卽中。不随声色流转。此名虽同徧行五中之思。实与妙观察智相应。又与别境中慧并起。幷与善中信等相扶。故名思慧。若寻常释思。则以令心造作为性。于善品等役心为业。与第六相应者。同彼徧缘三量。与第七相应者。同彼但缘内我。与第八相应者。同彼于不可知执受处了。此思相差别也。
　　　（问。初心反闻性时。又被色香味触法牵动。未审当境推破入真流邪。还归本根入真流邪。）
　　　﹝答。﹞余尘牵动。只是工夫不得力。见地不清楚耳。果于耳门悟圆通常。以此圆通常观。歴一一法。皆耳门三昧。故曰。此是微尘佛。一路涅槃门。至于顺治逆治。随乐随宜。随治随理。不可执一。摩诃止观立十境。初观阴心。余界入幷后九境。待发方观。知此例者。修心之要。不泣岐矣。
　　　（问。身心二俱捐舍。将何修入三摩地。寕复别有一身心邪。）
　　　﹝答。﹞执我之心。乃生死根。由此我执。方爱其身。而有身卽是我。离身有我。我大身小。身大我小之四别。若谓身卽是我。万无肎舍之事。纵妄计舍则断灭。更无后苦。仍未达此妄计之心。卽是苦本。若谓离身有我。见身多苦。舍令无苦。此正由我见舍身。非能舍此我见心也。惟将此四种我见。一齐放舍。则幻身亦决可舍。二俱捐舍。则二俱妙用。便可入三摩地。故知只此身心放得下。流贼便为良民。放不下。良民便为流贼耳。
　　　（问。初下手时待不得力而后持呪助邪。或持呪与所观境并进邪。兼二亦名一门深入否。）
　　　﹝答。﹞众生根性。万别千差。或显悟。或密证。或须助。或不须助。事非一等。皆是一门深入。若无障缘。直修境观。若恐障侵。兼持密印。显密正助。并须与妙观相应。方合一门深入之旨。
　　　（问。远论动源。过在无始。近论只是当念。离当念有无始否。若有何得一念了却。若无何得有今一念。）
　　　﹝答。﹞离当念。别无无始可论。现前一念。卽竖穷横徧之全体。根身器界善恶种子。离现前一念。竟无少许实法可得。故曰。十世古今。始终不离于当念。
　　　（问。旣获法身。复请至何渐次得修行目。诣何方所名入地中。岂法身有差别渐次邪。）
　　　﹝答。﹞法身无差别。差别不离法身。修行无渐次。渐次依于修行。如虚空无远近。远近不离虚空。奋飞无渐次。渐次依于奋飞。阿难悟心。卽悟无差别性。犹如太虚所请修行。卽是圆行。犹如奋飞。由奋飞远近。得论渐次差别。若只许无渐次无差别义。则是以性废修。昧卽而常六之旨。且旣无差别。亦无无差别可得。无渐次。亦无非渐次可得。如无远近。亦无虚空。六义旣昧。卽亦不成。须达全性起修。全修在性。则从始至终。皆以佛知佛见而为修行。圆家之渐。卽渐是圆。非渐圆可比也。
　　　（问。固身常住。长不倾逝。且色阴旣空。受想行阴都灭。从何起此长想。指何色为身邪。）
　　　﹝答。﹞五阴互相摄属。色阴未破。五阴皆色也。色破受现。五皆受也。受破想存。五皆想也。想破行显。五皆行也。今行破识露。则五皆识也。是故生灭虽灭。而于寂灭精妙未圆之中。法尔仍具五阴。只此色受想行。罔非寂灭未圆境界。岂行人至此。竟无色身。亦无苦乐觉观举止动静等邪。良由第六识相应心行。于定境修观时。如次观于识阴境界。见识阴之精圆。而生长想。此想卽从观行起。此色卽识阴所执受也。
　　　（问。第六外道。圆虚无心。以永灭依为所归依。注云。令不恒行心心所灭也。功力至此。应侔圣流。而成断灭。过在何所。旣断灭。又何果可成。种可得邪。）
　　　﹝答。﹞无想定中。虽灭不恒行心心所法。秖由计明中虚。以为方便。则见惑全在。所以下地思惑虽伏。仍坚执无想天之生死妄想。误为真实。决定不入圣流。过在不曾真实先开圆解。所以观行位中。见此寂灭境界。不知全是颠倒微细精想。而生胜解也。虽云断灭。非真断灭。仍是十二类生所摄。所谓枯槁乱想。无想羯南。故名为种。亦名为果也。
　　　（问。首棱严大定。从观行入。卽以观行为定邪。为有次第有出入邪。毕竟至究竟。方可称大定邪。）
　　　﹝答。﹞欲知大定体相。须明性修妙旨。众生本具大佛顶性。卽大定之体。如云阴入处界。乃至七大皆如来藏。妙真如性。则皆大定体性也。众生在迷。但有理卽大定。悟此理是名字大定。依佛知佛见而为修行。是观行大定。观行功深。相似理发。六根清净。如钻火得烟。是相似大定。于头头法法中。分证三德秘藏之理。是分证大定。乃至彻证。无欠无余。是究竟大定。始终理一。名之为性。六位转变。功在于修。修不在性外。悟性方成修。如弈者得胜不离棋局。知局方可取胜也。
　　　（问。从破七处。至显藏性。体用彰。真俗显。天地同根。万物一体。无生死可得。无涅槃可证矣。又选耳根为方便。耳根卽闻见觉知。炽然成异。乃光影门头。于常住真心。自相逾越。何从修证入三摩提邪。）
　　　﹝答。﹞不悟妙性。无以成修。不事真修。无以显性。经初破缘影非心。显见性非物。会四科以归性。明七大之徧圆。喻以狂走而头不失。贫乞而珠自存。皆直指人心。见性成佛。显圆融谛理。以开妙悟者也。次卽依妙悟。以起真修。借此方最利之耳根。荐取本圆本通本常之性体。故得名为以不生不灭为本修因。然后圆成果地修证。此真金刚宝劔。何惑不破。何理不彰。若不知耳根之性。卽如来藏妙真如性。漫云同一体。无生死。无涅槃。全堕光影门头相似语句。其不知此经宗趣甚矣。试取击钟验常处一番问辩。沉思细玩。自知所问之非也。
　　　（问。多闻无功。不逮修习。忆持十方如来十二部经清净妙理。如恒河沙。秖益戏论。积劫闻熏。不能免难。歴劫忆持如来秘密妙严。不如一日修无漏业。阿难尚如此诃。今人设持此经。亦何益邪。）
　　　﹝答。﹞阿难病不反闻。非病多闻。经诃一向徒闻。非教无闻。正以今人愚钝。依教修行。犹恐失足。痴禅暗证。堕落何疑。所以曲随根性。且令持此深经。利者得以随文入证。钝者亦可永为道种。庶免无闻比丘之祸也。
　　【教观要旨答问十三则（原问附）】
　　　（问。三界唯心。万法唯识。二义同邪异邪。）
　　　﹝答。﹞心识通有真妄。局则心约真。识约妄。唯心是性宗义。依此立真如实观。唯识是相宗义。依此立唯心识观。料简二观。须寻占察行法。方知同而异。异而同矣。
　　　（问。徧计依他须破。圆成还须破否。圆成不须破。徧计依他亦不须破否。破与不破。乞师细剖。）
　　　﹝答。﹞三性元非定三。亦非定一。言徧计依他入圆成实者。只达徧计本空。依他如幻。卽是圆成实性。非别有也。若存圆成实见。还是徧计。亦须破尽。若知三性卽三无性。则徧计依他本无可破。无可破。所以具明净分三性。须破尽。所以复明三无性也。更以喻明。达绳卽麻。则依他非实。徧计安有。谓绳是蛇。则麻性不改。恐怖妄生。迷时全麻是蛇。蛇绳麻皆迷情。悟时全蛇是麻。麻绳蛇皆悟境。傥谓麻卽绳。麻非绳。麻亦绳亦非绳。麻非绳非非绳。又谓绳卽蛇。绳非蛇。绳亦蛇亦非蛇。绳非蛇非非蛇。乃至展转互作四句。皆成徧计。若不起性计。深知不变随缘随缘不变之理。以四悉檀因缘。巧说种种四句。则三性三无性二义并成。故知非破非立。而论破立。破立同时。破立不二。
　　　（问。三因圆具。方称圆修。请示现前一念。何为正缘了。及一一　位中因相差别。令不生上慢退屈也）
　　　﹝答。﹞性具三因。止现前惑业苦三而已。惑卽了因种子。业卽缘因种子。苦卽正因佛性也。若就行人点三因者。能观观卽了因佛性。所观境卽缘因佛性。若能若所若心若法。唯一实谛。卽正因佛性。了知此三。依此修习。是名字位相。此观力深。圆伏五住。是观行位相。六根清净。是相似位相。八相成道。三身圆显。是分证位相。尽无明源。穷觉海边底。是究竟位相。知一念圆具三因。安生退屈。知道力非可浪阶。安生上慢。思之修之。
　　　（问。正观心时。竖穷横徧。微尘刹土。一念圆具。如是观察。契具字法门否。设起异见。以四运四性推之。设不起异见。止如上念。念现前邪。或有他法邪。）
　　　﹝答。﹞秖是虚解。未实现前。还将二种观道。善巧进修。别无他术。的于一尘中见法界性相始终。方成妙观。
　　　（问。正观心时。眼见色如镜照像。耳闻声如空中风。乃至意识觅能缘者了无踪迹。正恁么时。如何又有时如无事人。有时如知事人。有时如有事人。有时如疑事人。盘结在心。如何并除。）
　　　﹝答。﹞见色如镜像。闻声若空风。能缘无踪迹。皆色阴未破境界。须推此觅能缘者。阿谁能觅。不暂时忘却四运工夫。卽了义正修。如无事时。四运推破。不可坐在无事甲里。如知事有事疑事时。推此知者有者疑者。如此则盘结自除。不必畏其盘结。立意并除也。
　　　（问。推拣时。心不可得。何有三观。境不可得。何有三谛。心境总不可得。何有能所。如是契了义否。）
　　　﹝答。﹞心境不可得。为竟断灭邪。若竟断灭。只今谁问此法。若不断灭。心不可得。真是一心三观。境不可得。真是一境三谛。若总不可得。能所融绝。真是心境不二。虎溪尊者颂云。境为妙假观为空。境观双忘卽是中。忘照何曾有先后。一心圆绝了无踪。唯忘故照。唯照故忘。果然一名不落。则万别千差名义俱彰矣。
　　　（问。根身器界。达之唯一心建立。此心有邪。无邪。亦有无邪。非有无邪。若在当人密悟。就悟处有浅深邪正否邪。）
　　　﹝答。﹞根身器界。无论达与不达。从来只是唯心。非心建立法。非法从心立。若有能建所建。不名唯心。以心外无法。故名唯心。唯心则唯色唯香等义。一切俱成。此妙心法。离四句。绝百非。唯以妙悟领之。悉檀说之。的的可于四门入道。但不落四句。而圆照四句。卽为正为深。傥离四句又堕第五不可说句中。卽为邪为浅。
　　　（问。集要释一体三宝云。现在一念。本具三谛。在迷不觉。是为法宝。能觉三谛之智。是为佛宝。谛智和合。是为僧宝。夫众生念念趣境。不了自心。触处相违。无能觉智。及和合义。岂唯具法宝邪。）
　　　﹝答。﹞众生趣境。果有心外之境可趣邪。果离觉体外有能趣之妄念邪。卽彼能趣妄觉。所趣妄法。果可分别令各在一处邪。若念念趣外。终无外法可趣。亦无离觉体之念。亦无二处可分。则理卽三宝焕然。
　　　（问。介尔之心。本无边畔去来。亦非断灭。今念念闲策善不敢违。思恶不敢匿。每向三尊前。求哀悔过。如是用心。契正修否。）
　　　﹝答。﹞能策能思之心。与所策所思之善恶。有边畔去来可得否。若达善恶之性。卽是实性。无形像边畔动静去来始终生灭。则必修善日增。修恶日损。而增损了不可得。卽是正修行路。若见有善可增。有恶可损。成于偏小。若不见有。任其善恶。成于魔外。审之。
　　　（问。持经时。如何卽字字句句。当体不思议境。）
　　　﹝答。﹞字句法性。本不可思议。更问如何。成思议矣。若平日观心得力。正持经念佛。不与观心违。此真如实观之门。未达者。须用唯心识观。四运四性推此字句之性。若知其当体卽空。举体卽假。亦复卽中。则思议心息矣。
　　　（问。烦恼卽菩提。生死卽涅槃。为约迷约悟。约性约修。）
　　　﹝答。﹞法尔理性。不关迷悟。悟知其卽。非悟方卽。迷不知卽。未尝不卽。惟有此卽是之性。方可起卽是之修。所起之修。究竟卽性。无性外少法可得。
　　　（问。一念不生全体现。一念不生卽如如佛。为复惟圆顿邪。亦有偏有渐有邪正邪。）
　　　﹝答。﹞以名定义。万无一得。以义定名。万无一失。圆顿之谈。随类各解。外人计缘影为心。如石压草。制令不生。谓是卽如如佛。其实成无想外道。禀藏教人。知根尘为缘。则有念生。远离根尘。念性永寂。得入涅槃。名如如佛。其实止成小果。禀通教人。了知念无自性。求其生相了不可得。名如如佛。其实止是干慧。禀别教人。谓生者是妄识。真如凝然不生。名如如佛。亦名素法身。还须智行严之。惟有禀圆教人。了知现前一念。卽是法界。不变随缘。无生说生。随缘不变。生卽不生。是故全体显现。名如如佛。卽与三世诸佛体用平等。前三教为偏。惟圆教为圆。后三教俱有顿义。惟藏教属渐。四教皆正。外道为邪。嗟嗟。世之乘言滞句者。辄云一念不生卽如如佛。曾简点及此邪。圆顿宗旨。有名无义久矣。
　　　（问。中论一偈。以配四教。为定别配邪。亦随类各解邪。幸剖实义。以验教眼。）
　　　﹝答。﹞偈摄权实事理。罄无不周。天台依立四教。前不具后。后必具前。载在广文。昭若日月矣。若随类各解。复各四别。如因缘所生法。有人闻之。便谓诸法仗因托缘。展转生起。别无梵天微尘等以为因缘。亦非无因无缘而有诸法。又人知因无实因。缘无实缘。生无实生。法无实法。如空华梦物。说名因缘所生。又人知无明为因。境界为缘。出生十界因果差别。又人知一心具足三千性相为因。随于迷悟具成十界染净为缘。次卽空句。有人闻之。便谓诸法无我我所故空。又人谓法体自空。非灭故空。又人谓法无实性。体不可得故空。又人谓法法非空非假非中。三谛俱破故空。次假名句。有人闻之。便谓俗谛是有。故称假名。又人谓诸法如幻。故称假名。又人谓法法出生十界因果差别。故称假名。又人谓法法卽空卽假卽中。三谛俱立。故称假名。次中道句。有人闻之。便谓离断离常故名中道。又人谓真俗不二故中。又人谓非空非假故中。又人谓法法无非实相实性假空皆中。不见有法异于法界故中。然初一人无我我所之空。生死非卽涅槃。空义不成。俗谛是有之假。法法不相融摄。假义不成。离断离常之中。不证法身应本。中义不成。核实秖成因缘所生法一句耳。第二人诸法如幻之假。不知幻复作幻。假义不成。真俗不二之中。不知中体不空。中义不成。核实秖成因缘卽空句耳。第三人非空非假之中。不知中道具一切法。徧一切法。不知法法无非中道。核实秖成因缘卽空卽假句耳。惟第四人了知因卽法界。摄一切法更无一法出过于因。缘卽法界。乃至能生所生。罔非法界。空亦法界。假亦法界。中亦法界。通则具收四句。别则卽中一句便足。此智者大师。所以弃通取别。直依四句而明四教也。复次因缘所生法。卽生灭四谛。我说卽是空。卽无生四谛。亦名为假名。卽无量四谛。亦名中道义。卽无作四谛。复次知正因缘境者。生灭无生无量无作皆因缘也。知卽空者。皆卽空也。知卽假者。皆假名也。知中道者。皆中道也。复次知生灭四谛者。因缘空假中皆生灭也。知无生四谛者。皆无生也。知无量四谛者。皆无量也。知无作四谛者。皆无作也。
　　【答徐仲弢问】
　　中论四句偈。深谈谛理。不涉观照工夫。谛理明白。观照在其中矣。先分为二。初句举事境。下三句显三谛。举事境。不论色心假实。皆仗因托缘而生。徧指十界十如。百界千如。三千性相。一一皆名因缘所生法。若谓心为尘因。尘为心缘。窒碍甚矣。此句走却线索。下文如何著落。况空假中。直就所生法。圆具圆现。不得次第解。尤不得牵带观门。教眼精妙。决非粗心浮气可领。姑竢居士行门成就。转身拶入耳。略说。但云因缘所生种种事境。无不当下卽空假中。便了若细谈。虽九旬未罄其旨。今卽空句。半是半非。假中全然远隔。可辄厝心动笔邪。
　　【答何二华问】
　　欲明大般涅槃。须知小乘无余涅槃之义。小义未了。何由议大。今明无余涅槃。一秘相而谈。二开显而说。秘相者。佛与耆婆至一荒郊。连举枯骨。问其在生善恶。男女寿夭。乃至死归何处。毫无错答。佛遥向他山取一骨。耆婆再三弹听。茫然不知。佛云。此罗汉骨。已忘我相。已断后有。非三世所摄。三界所系。汝不能知也。由此观之无余涅槃。已不可思议。况大涅槃哉。莫见此说便作断灭之解。外道问罗汉死后有无。佛言。皆是戏论。又问毕竟如何。佛言。积薪投以芥火。烧蔓不绝。展转投薪。展转远炽。设使薪尽。火则随灭。此火为有去处。无去处。为断灭。非断灭。外道言。火无去处。亦非断灭。此处火灭。非一切火性皆灭。佛言。罗汉亦如是。惑业薪尽。果报火灭。何可言有去不去。断与不断。此秘相而谈也。开显者。二乘但断界内分段生死。犹未永断界外变易生死。虽凡圣同居土无受生处。犹受方便有余土法性之身。虽非断常。仍似有来去也。如来五住究尽。二死永亡。知一切法无非卽心自性。不离当处。寂湛圆常。约正报名清净法身。约依报名常寂光土。约智德名无上菩提。约断德名大般涅槃。身土不二。智断难思。以要言之。无一微尘不是如来不思议法界全体大用。故云佛身充满于法界。普现一切群生前。墙壁瓦砾。清净法身。一色一香。无非中道。当知众生生死轮回境界。尽是如来大般涅槃境界。醉人所见转屋。卽醒人所见不转之屋。无二屋也。佛成无上觉。亲证诸法本来常寂灭相。不出不入。不灭不生。为性净涅槃。二死因果永断。名圆净涅槃。为众生故。示生示灭。为方便净涅槃。经谓佛涅槃。卽方便净之相。非弥陀无量劫后。方证大涅槃也。
　　【答比丘戒五问（原问附）】
　　　（问。毗尼之学。人天可保。福尽将如之何。孰若宗教先开眼目。以道共戒为急务。贵见地。不贵行履。讵不然乎。）
　　　﹝答。﹞毗尼之学。出世正因。戒波罗密。佛地方满。岂仅人天福邪。宗教开眼。言虽相似。但离戒别谈宗教。便堕恶见。沩山云。毗尼法席。尚未叨陪。了义上乘。岂能甄别。荆溪云。用前四戒为境。以六观之。事理相卽。当知篇聚。一不可亏。世人蔑事。欲尚深理。验知此观孤虚无本。旣亏观境。观亦无从。宗教诚训照然。胡弗思也。无上戒而判属人天。舍律仪而空谈道共。正见已破。行履必荒。恶趣三涂。敢保有分。人天不可得矣。
　　　（问。末世钝根。只宜要略。四分律藏。世尚畏繁。何不宗四分戒本。略加旁注释疑。）
　　　﹝答。﹞固守痴顽。终无释疑之日。必须博学反约。乃克有济。戒本旁释。开遮持犯安能洞然。乐佛法者。旣难以通。习懈怠者。仍未必学。进退失措。有何利益。
　　　（问。念佛一门。广大简易。一心念佛。自然止恶防非。律相浩繁。　已非简易。果极声闻。又非广大。不若专弘净土之妙也。）
　　　﹝答。﹞持戒念佛。本是一门。净戒为因。净土为果。若以持名为径。学律为纡。旣违顾命诚言。寕成念佛三昧。多缠障垢。净土岂生。夫如海无涯。岂不广大。保任解脱。岂不简易。故一心念佛者。必思止恶防非。而专精律学。专精律学者。方能决定往生。而一心念佛。现在绍隆僧宝。临终上品上生。法门之妙。孰过于此。只一大事。何得乖张。取笑识者。
　　　（问。罪因讥嫌。制有随方。此方不讥。何乖圣训。又时丁末运。外缘不丰。内因微薄。必欲纤毫无犯。而演教弘宗。则佛法不能广布。完小节而失大益。岂菩萨本心。）
　　　﹝答。﹞如来一切知见。普为大千众生而制戒律。六群等亦大权示现。曲体末世情态而示犯缘。正由人情懈怠。不肎轻重等护。致成末运。今欲弘宗演教。必以持戒为本。内因湻厚。外缘自丰。白毫相中一分光明。决非诳语。若以戒。为小节。便成谤法。谈宗说教。皆是儱侗瞒盰。设获外缘。总名魔业。何益正法哉。
　　　（问。西干列祖。三学精通。此闲地僻时遥。人罕闻见。唯唐宋来数辈宗匠。踪迹彰著。然当其水边林下。则以三条篾一把锄。为清净自活。逮其匡徒领众。则以一日不作。一日不食。为真实芳规。至于扬化接人。则以一棒一喝为拈提向上。俱与律学不相应。好心出家之流。由行脚入山。至登座披衣。所仿效者。无非此等。今还许从上诸祖是真比丘否。若非何绍祖位。若是何不遵律。又今绍祖位者。例轻律学。从上诸祖。亦轻视否。又今绍位者。不遵戒而为人授戒。从上诸祖。亦为人授戒否。）
　　　﹝答。﹞祖有三类。一者严净毗尼。弘范三界。如远公。智者。左溪。永嘉。荆溪。大梅。永明。高峰。中峰。楚石等是也。古今如此知识。亦甚众多。所应景仰仿效。二者丁兹末世。势不获已。遵佛遗命。舍微细戒。住静则刀耕火种。领众则垦土开田。然非时食等诸戒。仍自遵行。故晚用药石。不同粥饭。德山托鉢。亦因视影。而此等知识便不肎为人授戒。所以唐宋以来有禅讲律寺。初出家多学律。律有得则以律名家。无得则习讲参禅。但舍微细戒。不舍重戒。及性戒也。复有径投禅教者。此卽乘急戒缓。然亦护根本五戒。断无毁重之理。而决不敢自称比丘。轻视律学。但愧未能以为惭德。至出世接人。或重登戒品。性遮皆净。如六祖等。或单提向上。独接一机。如寿昌等。人问寿昌。佛制比丘。不得掘地损伤草木。今何耕种芸获。答云。我辈秖悟佛心。堪传祖意。指示当机。令识心性耳。正法格之。仅称剃发居士。何敢当比丘名。问。设有如法比丘。师何以视之。答。当敬如佛。待以师礼。非不为也。实未能也。又紫柏大师。生平一粥一饭无襍食。胁不著席。四十余年。犹以未能持微细戒。终不敢为人授沙弥及比丘法。必不得已。则授五戒法耳。嗟乎。从上诸祖。敬视律学如此。岂敢轻之。若轻律者。定属邪见。非宗匠也。三者大用现前。观机利益。破他疑执。不拘恒规。如文殊菩萨执劔逼佛。三处度夏。重胜比丘。与女同坐。令证无生。乃至寒拾之诃律主。归南之斩猫蛇。譬良医。砒霜治病。大将奇计除贼。而不可为典要。又凡诃佛骂祖。痛棒毒喝。皆不得已而用。所谓兵者。不祥之器。非布帛菽粟也。用得当。迹似违律。实真持律。以得律意故。如经谓末利夫人饮酒救杀。佛赞其真持斋戒。菩萨见机得杀盗等。于菩萨戒无所违犯。生多功德也。若失其宜。将作门庭施设。如优孟之学叔敖。宗旣非宗。律又非律。谤大般若。疑误后学。三涂剧报。何由得免。设亦诱引愚流。作种种福。福力所持。不卽堕落。终为外魔眷属。非佛弟子。末世多此妖邪。诳惑世闲。魔所摄助。多得供养。聚众百千人。眷属儿孙徧天下。毁戒毁教。破坏如来真正法轮。愚小无知。羡彼名声。而争仿效。令好心出家者。皆堕其党。求升反地。哀哉痛心。然由仍以三宝为所缘境。罪报毕时。还藉佛法僧戒之力。而得度脱。魔王语佛。吾于汝末法中。令眷属食汝饭。著汝衣。破坏汝法。佛言。汝但自坏。法不坏也。今欲不堕三涂。竟登圣果。请必从持戒始。若挂名受戒。又轻视戒法。旣不精戒法。又为人授戒。旣为人授戒。又不教学戒。且言戒是小乘。不须习学。则决堕三涂。为魔眷属。自受其苦。无人能代。终亦必皆成佛。我不敢轻之矣。
　　【答唐宜之问书义（有引）】
　　智及之。卽大学格物致知。中庸择乎中庸得一善也。仁守之。卽大学诚意正心。中庸拳拳服膺而弗失之也。庄涖之。卽大学修身。中庸诚身也。动之以礼。卽大学齐家治国平天下。中庸顺亲信友获上也。圣人说法。应病与药。若为智未及者。则云知德者鲜矣。以思无益不如学也。思而不学则殆。此孟子重始条理意也。今责智及之者以仁守之功。正孟子兼重终条理意（中而不至。亦非善射。况不至便不中。巧力俱不可轻。但先论巧。后论力耳）。干知大始。坤作成物。有坤无干固不可。有干无坤又岂可哉。非初步无以为究竟之始。非到家无以结初步之局。此儒门智仁合一之学。与佛门解行互彻之旨相类也。儒不更赘。请言佛氏之学。须分四教。以辨内外小大偏圆。细思之。勿忽。
　　藏教。　知三界苦空无常无我不净。名智及之。念念与四念处观相应。不起见思烦恼。名仁能守之。身口意业。恒与三千八万律仪相应。名庄以涖之。得不忘念。一切时中。应机设教。名动之以礼。郁头蓝弗入有顶定。亦似仁守。威仪庠序寂静。似庄涖。以自所谓定门。摄化多人服从其道。似动之以礼。由智未及于出世故。所以守不名仁。涖不名庄。动不名礼。（郁头亦是智及了非非想处。仁能守非非想处者。但非出世闲之智耳。）
　　须陀洹舍戒还俗。是智及之。仁不能守之。舍利弗嗔习毕陵伽慢习。难陀贪习。憍梵鉢提呞习等。是仁能守之。不庄以涖之。迦叶目连等神通。作意方有。是动之不以礼。
　　通教。　知三界梦幻空华水月。名智及之。念念与卽空观相应。名仁能守之。庄以二句。并与藏教同。藏教极果。虽到动之以礼境界。不达诸法本空。不名智及之。智旣未及。不名仁守等也。
　　见地薄地亦有舍戒还俗者。是不能守。已办地不侵习。是不庄涖。支佛地习气未尽。是动之不以礼。
　　别教。　知生死是有边。涅槃是无边。真如法性非有非无。依真如乃成生死之有。涅槃之无。名智及之。先以空观断见思惑。出生死有边。名仁能守之。次假观破尘沙惑。出涅槃无边。名庄以涖之。后中观破无明惑。证中道体。从体起用。名动之以礼。通教极果。虽到动之以礼境界。不达中道法性。不名智及之。智旣未及。不名仁守等也。
　　十信有退。是仁不能守之。十住自利。是不庄以涖之。十行未修中道。十向未证中道。是动之不以礼。
　　圆教。　知一切法皆是佛法。法界实相。性相常住。一色一香。无非中道。生死卽涅槃。烦恼卽菩提。徧能破除一切世出世法。徧能建立一切世出世法。徧能统摄融贯一切世出世法。名智及之。念念与此圆妙止观相应。圆伏五住烦恼。名仁能守之。六根清净。名庄以涖之。入无功用妙道。名动之以礼。又圆教智仁庄礼。一一圆融。一一互摄。非一非四。而一而四。名字位中。则有名字智仁庄礼。乃至究竟位中。则有究竟智仁庄礼。今以名字智仁庄礼。总名智及之。观行智仁庄礼。总名仁能守之。相似智仁庄礼。总名庄以涖之。分证究竟智仁庄礼。总名动之以礼。圆融不碍行布。行布不碍圆融。以无为法而有差别。此之谓也。别教十向。虽得相似动之以礼境界。未达中道圆融不思议性。不名智及之。智旣未及。不名仁守等也。
　　名字开圆解。未伏烦恼。是仁不能守之。观行伏五住。未净六根。是不庄以涖之。相似净六根。未入无功用道。是动之不以礼。沩山大师。谓此宗难得其妙。切须仔细用心。乃深叹圆教智及之之难也。可中顿悟正因。便是出尘阶渐。生生若能不退。佛阶决定可期。此于圆教智及之者。责仁守全功也。
　　【答成唯识论十五问（原问附）】
　　　（问。末那与慧相应。故因中随第六识转而为智。藏识不与慧俱。至果方圆。前五旣有慧俱。又与善俱。复是转识所摄。何故不随第六因中转。亦至果方圆邪。）
　　　﹝答。﹞末那之慧。卽是我见。我见无自体。直以慧为体也。第六识入二观。第七识二执不得现行。故得转为平等性智。然第六出法空观。第七仍起法执。第六出生空观。第七仍起我执矣。但第七是第六不共亲依。故六转七不得不转。若前五识虽有慧俱。旣无我见相应。则慧甚劣。虽与善俱。由第六善或境界善。暂得相应。无断惑证理之能。以凡断惑须在定心。定心中多无前五识故。直至果位。第八识中有漏种尽。转与大圆镜智相应。名无垢识。从此净识所变五根相分。纯无漏故。依之发识。亦成无漏。名成所作智相应心品。仅属果上化他之用。非能自利。不同第七识也。
　　　（问。有我见故。余见不生。无一心中有二慧故。云何旣有我见。又得与慧相应。）
　　　﹝答。﹞心所有假实。如别境中慧。则有自体。十烦恼中五见无体。惟以染慧为体。今第七相应之慧未转。举体为我见法见。已转举体为平等性智。故云约义别也。岂一心中有二慧邪。
　　　（问。末那俱之我见。以慧为体。由义别故。仍以慧俱。忘念以念为体。何不亦由义别故。与念相应邪。）
　　　﹝答。﹞末那有慧故。有我见。与我见俱。卽与慧俱也。忘念以念为体者。不遍染心。以痴为体者。乃遍染心。秖于第七识我痴上。明其无正念。故斥为忘念。无正知。故斥为不正知。皆无自体。约过失边义。立此二耳。
　　　（问。谓此识缘自所依者。如有后识。卽缘前意。傥难云。前五识　所依五根。亦增上缘。何独不许作所缘邪。识相缘之义。乞垂细剖。）
　　　﹝答。﹞第七识唯内门转。故得所依为所缘。前五识唯外转。不得所依为所缘。不应为例。
　　　（问。意识依意。具三分别。设依色者。便同五识。第八亦依意不依色根。何但有自性分别。无随念计度。）
　　　﹝答。﹞前六皆转识摄。而一依心法。五依色法。故有差别。第八非转识摄。但是所熏。唯无记性一类恒转。傥亦具三分别。则有转易。而受熏持种皆不得成矣。
　　　（问。唯识五观。与占察二观。是同是别。）
　　　﹝答。﹞遣虚存实。舍滥畱纯。摄末归本。隐劣显胜。皆从唯心识观开出。若遣相证性。义仍两属。如云俗有真空。仍是唯心识观。若遣相执。达相卽性。乃真如实观。
　　　（问。思能令心造作。第八识相应之思。令造何等。）
　　　﹝答。﹞爪生发长。筋转脉摇。发白面皱。气消容悴。及日月稽天。江河竞注。沧桑易。春夏更。皆第八所造。
　　　（问。嗔唯不善。则初二果任运所起嗔心。名不善否。与无惭无愧相应否。能发业润生否。）
　　　﹝答。﹞学人失念起嗔。亦名不善。此念亦名无惭无愧。然已断见惑。故不发业。善心易起。恶心易灭。不润生也。
  </div>
  <div class="pagination">
   <a href="灵峰蕅益大师宗论_page11.html">
    上一页
   </a>
   <span>
    ...
   </span>
   <a href="灵峰蕅益大师宗论_page7.html">
    7
   </a>
   <a href="灵峰蕅益大师宗论_page8.html">
    8
   </a>
   <a href="灵峰蕅益大师宗论_page9.html">
    9
   </a>
   <a href="灵峰蕅益大师宗论_page10.html">
    10
   </a>
   <a href="灵峰蕅益大师宗论_page11.html">
    11
   </a>
   <span class="current-page">
    12
   </span>
   <a href="灵峰蕅益大师宗论_page13.html">
    13
   </a>
   <a href="灵峰蕅益大师宗论_page14.html">
    14
   </a>
   <a href="灵峰蕅益大师宗论_page15.html">
    15
   </a>
   <a href="灵峰蕅益大师宗论_page16.html">
    16
   </a>
   <a href="灵峰蕅益大师宗论_page17.html">
    17
   </a>
   <span>
    ...
   </span>
   <a href="灵峰蕅益大师宗论_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
