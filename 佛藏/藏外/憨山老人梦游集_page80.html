<!DOCTYPE html>
<html>
<head>
    <meta charset="UTF-8">
    <title>憨山老人梦游集 - 第 80 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游集 - 第 80 页/共 85 页</h1>
    <div class="content">　　偶来松下掩柴关。招隐相求出世间。岂意又随流水去。别君心似恋云山。

　　岳阳阻风二首

　　岳阳楼外浸湖天。楼下沙汀夜泊船。来往风帆留不住。独余山色尚依然。
　　北风吹浪打山城。一叶轻帆阻去程。想为留看洞庭月。怪来偏向客边明。

　　过金沙于润甫云林

　　咫尺云林望不遥。到来寒爽气萧萧。闭门不放烟霞出。多少尘心亦易消。

　　西湖偶成

　　四面湖山镜里看。楼船深浸碧波寒。不知身在冰壶影。可笑沉酣梦未残。

　　喜归匡山

　　垂老青山荷主恩。匡庐南向卧朝暾。七贤五老遥相对。泉响深谈不二门。

　　挽匡山黄龙彻空师二首

　　昔与师住五台冰雪中者三载。别来三十余年所矣。予今投老匡山。一礼师塔。挽之以诗。
　　忆昔清凉对坐时。垂垂冰雪缀双眉。别来梦到伤心处。一段难禁只自知。
　　塔影团团拥万松。法身不动耸千峰。知师常说无生法。鸟语溪声和晓钟。

　　山中雪夜

　　雪拥千峰独闭关。寒灯深夜照衰颜。心灰已绝红尘梦。谁信人间有此闲。

　　阅华严经十地品梦中偶成

　　一叶轻舟一钓竿。钩头香饵未曾残。直须入海深捞捷。莫滞芦花浅水滩。

　　思乡曲二首

　　余十二岁离乡。今六十年矣。适乡人远问于山中。因赋此。
　　门前高柳映清池。常记儿童戏浴时。六十余年如梦事。几回犹动故园思。
　　青山一带绕河流。家住河边古渡头。自小离乡今已老。此心不断水悠悠。

　　怀大都龙华主人

　　龙华树下有缘人。一别难求似昔亲。几度梦魂飞夜月。纵然相见总非真。

　　入山

　　直入千峰不厌深。最幽绝处可安心。松门任使青苔厚。从此时人没处寻。

　　曹溪堂主俯无昂公来讯二首

　　自别曹溪已十春。常思香水一沾唇。梦魂时坐松阴下。只恐今生是后身。
　　溪上梅花不断香。几回香雾湿衣裳。年来每到看花处。一似当时坐法堂。

　　送青林熙公游南岳二首

　　忆昔曾登七十峰。倚天傍日抚长松。幽岩绝壑探奇遍。君去寻余策杖踪。
　　万峰深处碧云寒。曾结茅庐学懒残。牛粪尚埋煨芋火。君应一拨地炉看。

　　偶成

　　湛海波澄一物无。寒空深夜月轮孤。但看万里纤云断。自觉冰心在玉壶。

　　集外诗五首
　　喜老母遣弟至

　　天属怜同蒂。君恩赐一身。生还如有日。尚可奉慈亲。

　　忆故乡居

　　家住龟山阴。宛似恒河曲。却忆儿童时。热在河中浴夹岸柳阴浓。当户南山翠。手种碧桃花。不知在也未门前一小桥。幼见水冲断。欲架独木枝。路远犹未办。

　　忆乡友

　　幼小同读书。连床还共被。谁知一别来。看看六十岁。却忆聚沙时。相戏常生恼。只记童子颜。不信今衰老。

　　忆家山庵居

　　楼居水竹总相连。长夏清风白昼眠。此日炎荒万里外。回思恰似几生前。

　　憨山老人梦游集卷四十九
　　憨山老人梦游集卷第五十

　　　　菩萨戒弟子　僧本昂　冯昌历　僧知融　日录
　　　　宰官弟子　王安舜　刘起相　纂辑
　　　　长春社弟子
　　　　　陈迪祥　梁四相　同较

　　曹溪中兴录上
　　中兴因缘

　　师曰。曹溪者。乃昔曹叔良为魏武之裔。避地于此。因以名焉。其道场自梁神僧智药三藏从西天泛海而来。携菩提树于五羊之法性寺。谶云。百六十年。有肉身菩萨。于此出家。度人无量。将入岭。过曹溪水口。掬水歠之。而甘且香。乃曰。此我西天水也。原上必有圣地。因溯流而上。至观其山。似象形。曰。此山宛似我西天宾林山也。乃谓居人曹叔良曰。此山宜建梵刹。百六十年后。当有肉身菩萨。于此说法。叔良即白州牧某具奏。梁武帝遂命建寺额曰宝林。乃开山之始也。至唐龙朔间。有新州卢道者。得黄梅衣钵。号为六祖。回至曹溪。时宝林已废。有尼僧名无尽者。见六祖。问涅盘经义。知是异人。乃白其父兄。重修宝林。延祖居之。未几有害祖者。祖遂避难于怀会。隐猎队中。一十五年。后至五羊法性寺。露颖而出。遂于菩提树下剃发。即回曹溪。开法于宝林。时山已易主为陈氏矣。祖说法多年。云集者众。以其山如生象。齿鼻完具。先寺于左颔大牙之内。其鼻在右。业为陈氏祖墓。故其寺址甚迫隘。祖一日谓居人陈亚仙乞一坐具地。亚仙许之。祖以坐具一展。尽罩四山之岭。时四天王出现四隅。亚仙即许之曰。也知和尚法力广大。当尽舍之。但先祖墓在寺右。他日修建。望乞存留。又曰。此山形乃生龙白象来脉。他日兴造。只可平天。不可平地。于是亚仙遂携家隐去。不知所之。故此山自六祖开创已来。四天王内。周环数十里。为一兰若。并无民居。其山形风气完密。即少林已下。诸祖道场。未有如此之胜者。向僧皆以为藏修地。至我　国初开阡陌。而环山之内。皆为田畴。收入版籍。则僧以务农为本业。树艺孳畜。不异俗人。然从来未有民居。及弘正间。四方流棍。渐集于山中。始以佣赁。久则经营借资于僧。而僧不察。以山门通滃源。入府孔道。而渐成窟穴。罗于道侧。开张市肆。岂特鸠居鹊巢。将使狼据师窟。僧亦舍寺而住庄庵。则山门日空。流棍日集。祸害日作。而僧徒竟为此累。以至几不可保矣。丙申春。予蒙　恩放岭外。初入山礼祖。见其凋弊不堪之甚。未几而祸患果作。僧至流离。于是一时当道。汲汲拯救之。初制府大司马陈公。欲予往救正之。未既而观察海门周公。甚留心祖道。方从事于此。顷即入贺去。[断-斤]巡道祝公。乃极力致予。因是寺僧某等。相率来归。请授具戒。坚意恳请。予应之。于庚子秋九月入山。即以　祖庭为心。遂拚舍身命。一一综理。次第建立。如下所列。其概皆大[(褱-衣)*土]极弊。不容一日安者。幸仗　佛祖之灵。当道护法。神力冥加。八年之中。略有头绪。虽未究竟卒业。而心膂俱竭。其所建者。皆可为恒规。僧徒苟能自此谨守勿失。亦可保此道场。世世无虞矣。时师命昌历等在寺。训诸沙弥。凡所作事。皆目击之。及所发言。即日录之。久而成帙。题曰。中兴实录。彷通[ㄓ/心]十品之例。列为十则。其示众法语。清规。手札。杂着。并次第于后云。

　　培祖龙以完风气

　　师初入山。因见祖庭破坏。乃集诸弟子曰。佛说大地山河。唯一真心之所融结。虽形家之说。未必尽信。而至理存焉。亚仙初舍地。即云此山乃生龙白象来脉。他日兴造。只可平天。不可平地。此盖言地形之不可伤也。观此曹溪主山。俨然象形。而四足六牙。鼻口俱备。其宝林初开时。山势完密。故寺坐颔中。左太牙包裹。与右牙连合。唇内为龙潭。即如象口。其宝林右壁。俨然象鼻。而陈亚仙之祖墓。先葬其上。六祖存日。其宝林墙外。即其墓也。故乞其地而扩之。其口为龙潭。滀水于内。有龙居之。及祖降其龙。乃凿二牙交关处。放水填潭。以盖佛殿。然龙既蜕。水既竭。而灵气已泄。故佛殿虽备。其潭未填完。而祖师化去。至今殿前犹为深窟。乃前未竟之功也。故丹墀刚半。师察知其故。乃填平之。前罗汉楼。乃初凿岭之缺。后人因而为山门。既久。建楼于上。师欲改补而未及。以象之食赖鼻。而命即在鼻。其鼻当有数节。而陈墓正当中。故　六祖入灭。所存肉身。初即建木塔于墓前以安供。墓后建信具楼。以藏衣钵。至我明成化间。有僧某者。去木塔。易之以砖。其中阴湿。未几祖现梦于郡守。乞一安居。守命改信具楼为祖殿。其空塔在前。返为胸中垒块矣。其祖殿后为程苏阁。乃嘉靖丙午间。郡守陈豹谷所建。师至。则见殿左为方丈。当中开一路。入后山。斩断象鼻。其殿后低洼。为北风所劫。来脉有伤。故道场颓败。职此之由也。师因察象鼻之形。则殿后当有一高阜。时一老僧为师言。初为沙弥时。见殿后一堆如垒土。比陈公修阁时。令僧削去。某时为沙弥。亦在担土列。师知其信然。乃令所选三学教授僧。率肄业沙弥百余人。每日各担土十回以培之。三月而成一山。如固有。于是改中路于曹溪边。为回廊。右绕祖庭。而行入后山。由是风气始完。其于山门之内。凡有凶煞者尽除之。而众僧遂安。其祖殿后一涧。为蜚锡桥。过桥为卓锡泉。即象咽喉。师引其泉入香积厨。泉右一小岭。如舌状。右一窝钳。即右颔。古为无尽尼所居之庵。乃重兴宝林之主。故师中兴。必首新之。此最初入山开创之始也。

　　新祖庭以尊瞻仰

　　祖庭初以改信具楼为之。殊为卑陋。入门不见眉目。礼拜不能重列。且前有拜殿接檐。殊为幽暗。墓前一塔屹立。塔前又有诸天殿重叠。破碎垒砌。当襟无一隙地。近殿左有僧房。如拳拄颐。右下角有户长厨屋。粪秽垢积。两腋僧居。郎当败椽。如荆棘林。然外望屋宇。参差[山*叉]岈。略无一线通透。此祖道所以壅塞而不畅有由矣。师深见开辟之难。日夜以思。竟无规画。不能成局。每每登塔眺望。谛观全寺大势。其左方丈。法堂。禅堂。前即钟鼓两楼。翼峙成一局。师云。此必宝林开山初创之制也。而右为佛殿。乃祖师存日。填龙潭而为之者。后有经阁。前罗汉楼。及宝林山门。通为一局。后人不善增修。故祖殿居中。僧房杂居。塞其神路。全无瞻仰气象耳。今欲分条析理。以就规模。非巨灵之手。何能劈之耶。因是见罗汉楼之西山。如虎头回望。师买其山。取土填大殿之潭窟。出地以移祖师殿左之僧居。仍别买房屋。以易经阁后之僧房。为户长公廨。以除祖殿西角之秽污。其两廊之僧。各别置安居。拆其前后诸天拜殿。则目前地平如掌矣。遂极力经营。一一如画。故得重修　祖殿。高厂可观。前设两配殿。欲奉南岳青原五宗诸像。其大门房。周围一十五间。将奉传灯诸祖儿孙。如七十子之从祀于孔子也。但前路壅塞。乃买空地。移有碍僧房三主。乃大辟神路。直与宝林门齐。中与罗汉楼并。起华严楼三间。为祖庭头门。其上为禅堂诸僧书华严经所。如此天然。成一胜概矣。今之观者。但见一目了然。而不知开辟之难为力也。

　　选僧行以养人才
</div>
    <div class="pagination">
<a href="憨山老人梦游集_page79.html">上一页</a><span>...</span><a href="憨山老人梦游集_page75.html">75</a><a href="憨山老人梦游集_page76.html">76</a><a href="憨山老人梦游集_page77.html">77</a><a href="憨山老人梦游集_page78.html">78</a><a href="憨山老人梦游集_page79.html">79</a><span class="current-page">80</span><a href="憨山老人梦游集_page81.html">81</a><a href="憨山老人梦游集_page82.html">82</a><a href="憨山老人梦游集_page83.html">83</a><a href="憨山老人梦游集_page84.html">84</a><a href="憨山老人梦游集_page85.html">85</a><a href="憨山老人梦游集_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
