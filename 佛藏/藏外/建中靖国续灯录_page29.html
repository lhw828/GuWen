<!DOCTYPE html>
<html>
<head>
    <meta charset="UTF-8">
    <title>建中靖国续灯录 - 第 29 页/共 178 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建中靖国续灯录 - 第 29 页/共 178 页</h1>
    <div class="content">

　　明州雪窦山资圣寺明觉禅师

　　讳重显。姓李氏。遂州大寂九世之孙也。兴国五年四月八日生。始诞。旦夕瞑目若寐。幼即异常。不慕游戏。或见沙门。挽衣大喜。长依普安院仁铣上人出家。受具之后。横经讲席。究理穷玄。诘问锋驰。机辩无敌。咸知法器。佥指南游。
　　一造智门。即伸问曰。不起一念。云何有过。
　　门召近前。师即趋进。门以拂子击之曰。会么。师欲对次。门又击之。豁然开悟。情量颖脱。
　　次涉江湘。道业益著。宗匠器重。缁徒悚服。演法洞庭。学者云集。学士曾公会。钦其德望。召居雪窦。大启祖闱。洞示玄奥。都尉李侯遵勖特奏章服。侍中贾公昌朝寻乞美号。由是四方翘楚皆臻法席。升堂入室。悉驰道誉。
　　化缘将毕。一日游山。四顾周览。谓侍者曰。何日复来于此。
　　者哀乞道偈。师曰。平生唯患语之多矣。
　　翌日。出杖屦衣盂。散及徒众。乃曰。七月七日。复相见耳。盥沐摄衣。北首而逝。
　　云门谶曰。二百年后。吾道重显。即师之名也。岂虚然哉。
　　开堂日。于法座前顾视大众。乃云。若论本分相见。不必高升法座。遂以手指云。无量佛土一时现前。各各子细观瞻。其或涯际未知。不免拖泥带水。便升座。
　　上首白槌罢。有僧方出。师乃约住云。如来正法眼藏。委在今日。放开则瓦砾生光。把住则真金失色。权柄在手。杀活临时。其有作家。共相证据。
　　问。远离翠峰祖席。已临雪窦道场。是一是二。
　　师云。马无千里谩追风。
　　僧曰。恁么则云散家家月。
　　师云。龙头蛇尾。
　　问。德山．临济棒喝已彰。和尚如何为人。
　　师云。放过一著。僧拟议。师便喝。
　　僧曰。恁么则别有在。
　　师云。射虎不真。徒劳没羽。
　　问。次大法螺。击大法鼓。朝宰临筵。如何即是。
　　师云。清风来未休。
　　僧曰。恁么则得遇于师也。
　　师云。一言已出。驷马难追。
　　师复顾大众云。人天普集。合发明个甚事。焉可互分宾主。驰骋问答。便当宗乘。此门广大。威德自在。辉腾今古。把定乾坤。千圣秖言自知。五乘莫能建立。所以声前悟旨。犹迷顾鉴之端。言下知宗。尚味识情之表。诸人要知真实相为么。但以上无攀仰。下绝己躬。自然常光现前。个个壁立千仞。还辨明得也无。未辨辨取。未明明取。既辨明得。便能截生死流。踞祖佛位。妙圆超悟。正在兹时。堪报不报之恩。以助无为之化。珍重。
　　问。如何是佛法大意。
　　师云。祥云五色。
　　僧曰。学人不会。
　　师云。头上漫漫。
　　问。达磨未来时如何。
　　师云。猿啼古木。
　　僧曰。来后如何。
　　师云。鹤唳青霄。
　　僧曰。即今事作么生。
　　师云。一不成。二不是。
　　有僧出礼拜。起云。请师答话。师便棒。
　　僧曰。岂无方便。
　　师云。罪不重科。
　　复有一僧出礼拜。起云。请师答话。
　　师云。两重公案。
　　僧曰。请师不答话。师亦棒。
　　问。古人道。北斗里藏身。意旨如何。
　　师云。千闻不如一见。
　　僧曰。此话盛行。
　　师云。老鼠[口*(銜-金+缶)]铁。
　　问。古人道。皎皎地绝一丝头。秖如山河大地又且如何。
　　师云。面赤不如语直。
　　僧曰。学人未晓。
　　师云。遍问诸方。
　　问。如何是实学底事。
　　师云。针札不入。
　　僧曰。乞师方便。
　　师云。水到渠成。
　　问。如何是教外别传一句。
　　师云。看看腊月尽。
　　僧曰。恁么则流芳去也。
　　师云。哑子吃瓜。
　　问。如何是学人自己。
　　师云。乘槎斫额。
　　僧曰。莫秖遮便是。
　　师云。浪死虚生。
　　问。如何是缘生义。
　　师云。金刚铸铁劵。
　　僧曰。学人不会。
　　师云。闹市里牌。
　　僧曰。恁么则行到水穷处。坐看云起时。
　　师云。列下。
　　问。四十九年说不尽底。请师说。
　　师云。争之不足。
　　僧曰。谢师答话。
　　师云。铁棒自看。
　　问。如何是把定乾坤眼。
　　师云。拈却鼻孔。
　　僧曰。学人不会。
　　师云。一喜一悲。僧拟议。
　　师云。苦。
　　问。如何是脱珍御服。挂弊垢衣。
　　师云。垂手不垂手。
　　僧曰。乞师方便。
　　师云。左眼挑筋。右眼抉肉。
　　问。龙门争进举。那个是登科。
　　师云。重遭点额。
　　僧曰。学人不会。
　　师云。退水藏鳞。
　　问。学人乍入丛林。诸事不会。还拯济也无。
　　师云。苏州纸贵。
　　僧曰。和尚岂无方便。
　　师云。脑后拔榍。
　　问。寂寂忘言。谁是得者。
　　师云。卸帽穿云去。
　　僧曰。如何领会。
　　师云。披蓑带雨归。
　　僧曰。三十年后此话盛行。
　　师云。一场酸涩。
　　问。坐断毗卢底人。师还接否。
　　师云。殷勤送别潇湘岸。
　　僧曰。恁么则学人罪过也。
　　师云。天宽地窄太愁人。
</div>
    <div class="pagination">
<a href="建中靖国续灯录_page28.html">上一页</a><span>...</span><a href="建中靖国续灯录_page24.html">24</a><a href="建中靖国续灯录_page25.html">25</a><a href="建中靖国续灯录_page26.html">26</a><a href="建中靖国续灯录_page27.html">27</a><a href="建中靖国续灯录_page28.html">28</a><span class="current-page">29</span><a href="建中靖国续灯录_page30.html">30</a><a href="建中靖国续灯录_page31.html">31</a><a href="建中靖国续灯录_page32.html">32</a><a href="建中靖国续灯录_page33.html">33</a><a href="建中靖国续灯录_page34.html">34</a><span>...</span><a href="建中靖国续灯录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
