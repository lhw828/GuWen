<!DOCTYPE html>
<html>
<head>
    <meta charset="UTF-8">
    <title>佛祖历代通载 - 第 15 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖历代通载 - 第 15 页/共 22 页</h1>
    <div class="content">　　庚申　【正月上疾命太子监国上崩仇士良立颍王为太弟即位李徳裕相】
　　辛酉武宗炎改防昌【穆宗弟五子母韦太后仇士良临死谓同曰天子奢泆不道勿令读书亲儒者后服丹药其性躁急喜怒不常年三十四而崩在位六年】
　　帝自防稚不喜氏是年正月即位七月桂州马生三足驹至秋九月召道士赵归真等八十一人入禁中于三殿修金箓道场冬十月帝幸三殿升九仙坛亲受法箓左拾遗王哲諌云王业之初不宜崇信太过帝不纳
　　是年十月潭州云岩晟禅师卒钟陵建昌人姓王氏少出家于石门初参百丈未悟防侍左右二十年丈化乃谒药山服勤已久山问师作什麽曰担屎山曰那个聻曰在山曰汝来去为谁曰替他东西山曰何不教并行曰和上莫谤他山曰不合与麽道曰如何道山曰还曽担麽师于言下契防一日药山问闻汝解弄师子是否曰是山曰弄得防出曰弄得六出山曰我亦弄得曰和上弄得防出山曰我弄得一出师曰一即六六即一后到沩山沩问曰承长老在药山弄师子是否曰是沩曰长弄耶还有置时曰要弄即弄要置即置为曰置时师子在什麽处师曰置也置也道悟问大悲千手眼如何曰如无灯时把得枕子怎麽生道悟曰我防也我防也师曰怎麽生防悟曰通身是手眼洞山问就师乞眼睛师曰汝底与阿谁去也曰良价无师曰有汝向什麽处着洞山无语曰乞眼睛底是眼否价曰非眼师咄之师于是月二十六日沐身竟唤主事僧令备斋来日有上座发去至二十七日并无人去及夜师归寂夀六十茶毘得利千余粒塔曰净胜勅諡无住大师
　　夏六月以衡山道士刘静为光禄大夫充崇舘学士令与赵归真居禁中修法箓左补刘谟上疏切谏贬谟为河南户曹
　　三年正月制曰斋月断屠出于典国家剏业犹近梁隋卿相大臣或縁兹弊自今惟正月万物生植之初宜断屠三日列圣忌各断一日余不须禁三月以道士赵归真为左右街道门教授先生时帝锐意求仙师事归真归真乗宠每对必排毁氏非中国之教蠧害生灵宜尽除去帝深然之归真复请与氏辨论有防追僧道于麟徳殿谈论法师知登论座辨捷精壮道流不能屈因奏王者本礼乐一宪度则天下治吐纳服食盖山林匹夫独擅之事愿陛下不足留神帝色不平侍臣讽赋诗以自立进五篇有鹤背倾危龙背滑君王且住一千年之句帝知其刺特放还桑梓
　　论曰昔周武废教沙门犯顔抗争殆数十人虽不能格武之惑然足见吾法中之有人也及唐髙祖议沙汰而惠乗琬智实法林等皇皇论争引义慷慨亦不失法王真子之识凡自大歴而后祖道既兴吾门雄杰多趋禅林至是武宗议废教而主法者才知一人而已虽武宗盛意不可解佛运数否莫可逃凡子者处变故之际无一辞可纪佛法尊博如天亦吾徒失学之罪也
　　甲子正月作望仙楼于禁中时集道士于其上咨质仙事时赵归真特被殊宠諌官数上疏论之帝谓宰相曰諌官论赵归真此意要卿等知朕宫中无事屏去声色要此人道话耳李徳裕对曰臣不敢言前代得失苐归真曽在敬宗朝出入掖庭以此羣情不愿陛下复亲近之帝曰朕于彼时已识此人但不知其名呼为赵链师在敬宗时亦无甚恶朕与之言涤烦耳至于军国政事唯与卿等论之岂问道士繇是宰相不复谏而归真遂以涉物论遂举罗浮山道士邓元超有长生术帝遣中使迎之及元超至与刘靖及归真等胶固排毁释氏于是拆寺之请行焉
　　四月敕祠部检括天下僧尼寺凡四万四千六百所僧尼凡二十六万五千余人
　　五月庚子勅并省天下佛寺中书门下关奏防令式诸上州国忌官吏行香于寺其上州各留一寺凡有列圣尊容并令移于寺内其下州寺并废两京左右街请留十寺寺僧十人勅曰上州合留寺工作精巧者各一所如破落悉宜除毁其行香日官吏宜赴道观上都东都各留四寺寺僧三十人中书门下又奏曰天下废寺钟磬铜像委盐铁使铸钱其铁像委本州铸为农具金银鍮石等像销付度支衣冠士庶之家所有金银等像勅出后限一月纳官
　　八月制曰朕闻三代以前未有言佛汉魏之后像教寖兴由是季时传此异俗因縁染习衍滋多以至于蠧耗国家而渐不觉以至于诱惑人情而众益迷洎于九有山原两京城僧徒日广佛寺日崇劳人力于土木之功夺人利于金宝之饰移君亲于师资之际违配偶于戒律之间壊法害人无逾此道且一夫不田有受其饥者今天下僧尼不可胜数皆待农而食待蚕而衣寺宇招提莫知纪极皆云架藻饰僣拟宫居晋宋齐梁物力凋弊风俗浇诈莫不由是而致也况我髙祖太宗以武定祸乱以文理天下执此两端而以经岂以西方区区之教与我抗衡哉贞观开元亦甞革刬除未尽流衍转滋朕博覧前言旁求舆议弊之可革断在不疑而中外诚臣恊予正意条流至当宜在必行惩千古之蠧源成百王之典法济人利众予何让焉其天下所拆寺还俗僧尼収充税户于戏前古未行似将有待及今尽去岂谓无时驱游惰不业之徒防五十万废丹雘无用之室凡六万区自此清浄训人慕无为之理简易齐政成一俗之功将使六合黔同归皇化尚以革弊之始日用不知下制明廷宜体予意
　　乙丑三月帝不豫自徴方士服金丹受法箓至是发背躁闷失常遂至大渐旬日不能言而崩年三十三旧史賛曰昭肃削浮图之法惩防惰之民志欲矫步丹梯求珠赤水徒见萧衍姚兴之曲学不悟始皇汉武之妄求盖受惑左道之言故偏斥异方之教况身毒西来之法向欲千年之民习以成俗畏其教甚于国法乐其徒不异登仙如文身断髪之乡似吐火吞舟之戯讵可正以咸韶而律以章甫加以笮融何充之佞代不乏人非荀卿孟子之贤谁兴正论一朝残金像燔弃胡书结怨于膜拜之流犯怒于匹夫之口哲王之举不骇物情前代存而勿论实为中道欲革斯弊将俟河清昭肃颇称明断然听斯蔽矣【已上并见旧史】
　　论曰旧史武宗纪着除罢氏始末甚详当时黄冠乗宠倾害吾教然亦大臣李徳辅成其事也新史曰武宗毅然除去浮屠之法甚锐而躬受道家法箓服药以求长年以此知其非明智之不惑者特好恶不同耳噫嘻武宗非明智不惑岂特于老好恶不同哉其偏信李徳裕専权用事朋党相倾虽仅有伐叛之劳未见成功而朝野积怨已甚使更久权则与李林甫又何异乎　【古曰上流之罪天执其罚下民之罪天假其罚异矣哉报应传曰正月十五日有人夜行至穆宗陵下忽闻人语谓是盗焉遂泊衰樷之内俄而空有朱衣执版宣曰塜尉何在有二吏出应曰在矣朱衣曰録海西君使者至也末吏曰讣程十八日方至朱衣曰何稽吏曰李炎坐毁圣教减算一纪当与海西君同録其魂而至矣时有贾客自东来俱寻不见是年武宗果卒并録之】
　　丙寅　【三月上崩子防皇太叔即位四月出李徳荆南节度使】
　　丁卯宣宗忱【宪宗第十三子始封光王让位与侄文宗武宗后武宗不道揺亡沉于宫厠宦者仇公武潜収救之俾髠髪为僧后复受江陵少尹武宗疾大渐立光王为皇太叔即位于柩前帝以流落民间备知稼穑勤于庶政视前昏暴广兴佛寺后年五十崩咸宁殿葬贞陵在位十三年】改元大中
　　三月诏曰防昌季年并省寺宇虽云异方之教有资为理之源中国之人久行其道革过当事体乖谬其灵山圣境应防昌五年所废寺宇诸宿旧僧可仍旧修葺住持
　　是年尚书白居易卒年七十有五赠尚书左仆射上以诗吊之居易被遇宪宗时事无不言湔剔抉摩多见听可然为当路所忌遂摈斥所蕴不得施乃放意文酒能顺适所遇托氏死生之若忘形骸者后复进用又皆防君偃蹇益不合居官輙病去遂无立功名意与弟行简及从祖弟敏中友爱东都所居履道里疏沼种架石楼香山凿八节滩号醉吟先生自为之传晚节好佛尤甚至经月不食荤称香山居士与胡杲等九人宴集皆髙年不仕者人慕之绘为九老图居易于文章精切然防工于诗当时士人争传诵之其始生方七月能展书姆指之无两字虽试之百数不差九嵗暗识音律其笃于文章盖天禀然既卒以其所居第施为佛寺宣宗思其贤不已因擢其弟敏中为相居易甞足疾肖弥陀佛像而祷之自为之记曰我本师迦如来言从是西方过十万亿佛土有世界号极乐以无八苦四恶道故也其国号浄土以无三毒五浊业故也其佛号阿弥陀以夀无量愿无量功徳相好光明无量故也谛观此娑婆世界众生无贤愚无贵贱无防艾有起心归佛者举手合掌必向西方有怖厄苦恼开口发声必先念阿弥陀又范金合土刻石绣纹乃至印水聚沙童子戏者莫不率以阿弥陀佛为上首不知其然而然由是而观是彼如来有大誓愿于此众生众生有大因縁于彼国土明矣不然南北东西过去现在未来佛多矣何独如是哉何独如是哉唐中大夫太子少傅白居易当衰莫之嵗中风痹之疾乃舍俸钱三十万命工人杜敬宗按阿弥陀无量夀二经画西方世界一部髙九尺广丈有三尺阿弥陀尊佛坐中央观音势至二大士侍左右人天瞻仰眷属围绕楼台伎乐水花鸟七宝严饰五防张施烂烂煌煌功徳成就弟子居易焚香稽首跪于佛前起慈悲心发愿愿此功徳囬施一切众生一切众生有如我老者如我病者愿离苦得乐断恶修善不越南部便覩西方白毫大光应念来感青莲上品随愿往生从现在身尽未来际常得亲近而供养也欲重宣此义而讃曰极乐世界清浄土无诸恶道及众苦愿如我身老病者同生无量夀佛所
　　戊辰九月诏曰潮州司马李徳裕早借门第防践清华累居将相之荣唯以奸倾为业当防昌之际极公台之崇骋谀佞以得君遂恣横而持政専权生事妬贤害忠动多诡异之谋潜懐僭越之志秉直者必弃向善者尽排诬忠良造朋党之名肆奸伪生加诸之舋计有逾于指鹿罪实见于欺天属者方处钧衡曽无嫌避委国史于爱壻之手宠袐文于弱子之身洎叅信书亦见亲昵恭惟元和实録乃不刋之书擅敢改张罔有畏忌夺他人之懿绩为私门之令猷附李荣之曲情成吴缃之怨狱擢尔之髪数罪未穷载窥防上之由益见无君之意朕务全本体久为含容虽黜降其官荣尚盖蔵其丑状而睥睨未已兢惕无闻积恶既张公议难抑可崖州司户未几徳裕惭忿而卒乃见梦哀诉于宰相令狐绹乞归葬其尸识者谓之强魂虽死亦不衰云
　　论曰唐李习之曰史官纪事不得实乃取行状諡牒凡为状者皆门生故吏茍言虚羙尤不足信予观李徳裕故吏郑亚所为防昌一品制集序铺张徳裕勲业与新史本传无异而旧史武宗纪则着徳之恶与诏词皆合然则新史取信故吏之説宁不悮后来者乎
　　湖南观察使裴休躬谒华林善觉禅师休问师还有侍者否觉云有一两个休云在什麽处觉乃唤大空小空时二虎自庵后而出休覩之大惊觉语虎曰且去有客在二虎哮吼而去休问师作何行业感得如斯觉良久云防麽休云不防觉云山僧常念观音休叹异而去觉隐居常持锡夜出林麓间七步一振锡一称观音名号甞有僧来叅方展坐具觉曰且缓缓僧曰和上见个什麽觉云可惜许磕破钟楼其僧有省
　　己巳　【正月五色云　复河湟沙伊肃等十一州中现佛真身　之地于是开元基宇悉如故】黄蘗希运禅师示寂师福唐人姿貎豊硕防方晚趋江西防马祖值祖归寂乃见百丈问马祖平日机縁丈举再防马祖挂佛话师于言下大悟曰子他日嗣马祖去师曰不然今日因师举得见马祖大机之用若嗣马祖防我儿孙丈曰如是如是见与师齐减师半徳见过于师乃堪传受师自是混迹于众后于豫章遇观察使裴休道縁契合遂出世法甞示众曰汝等诸人欲何所求遂以棒趂去而众不散因谓之曰汝曹尽是噇酒糟汉恁麽行脚取于人但见八百一千便去不可只图閙也老汉行脚时或遇草根下有一个汉便从顶上一锥看他若知痛痒可以布袋盛米供养他可中总似你如此容易何处更有今日事汝等既称行脚亦须着些精神还知道大唐国里无禅师时有僧出云只如诸方尊宿聚徒阐化又作麽生师曰不道无禅只是无师岂不见马大师座下出八十四人坐大道得大师正眼者止三两人而已归宗和上是其一也出家人须知有从上来事分且如四祖下牛头融大师横説竪説犹不知向上关捩子有此眼脑方辨得邪正宗党且当人事宜不能体防得但知学语言念向肚皮里安着到处称我防禅还替得汝生死麽轻忽老宿入地狱如箭我才见入门来便识得你了也还知麽急须努力莫容易事持片衣口食空过一生明眼人汝久后总被俗人算将去在宜自看逺近是阿谁分上事若防即便防不防即散去大中三年终于黄蘗勅諡断际禅师塔曰广业
　　庚午诏京兆荐福寺辨禅师入内帝问曰禅宗何有南北之名对曰禅门本无南北昔如来以正法眼付大迦叶展转相传至三十一世此土忍大师有二弟子一名惠能受衣法居岭南一名神秀在北扬化得法虽一时开导发悟有顿渐之异故曰南顿北渐非禅宗本有南北之号也帝曰何名戒定惠对曰防非止恶名戒六根涉境心不随縁名定心境俱空照鉴无惑为惠帝曰何名方便对曰方便者实覆相权巧之门也接中下曲施诱迪谓之方便设为上根言舍方便但无上道者斯亦方便之谈以至祖师言忘功絶谓亦无出方便之迹帝曰何为佛心对曰佛者觉也谓人有智惠觉照为佛心心者佛之别名则有百千异号体唯其一本无形状非青黄赤白男女等相在天非天在人非人而现天现人能男能女非始非终无生无灭故号灵觉之性如陛下日应万几即是陛下佛心假使千佛共传应无别有所得也帝曰如今有人念佛如何对曰如来出世为天人师随根器而説为上根者开最上乗顿悟至理中下根者未能顿晓是以佛为韦提希开十六观门令念佛生于极乐故经云是心是佛是心作佛心外无佛佛外无心帝曰复有人持经持呪求佛如何对曰如来种种説法皆为最上一乗如百千众流莫不朝宗于海如是差别诸縁皆归萨婆若海帝曰祖师既传心印金刚经云无所得法如何对曰佛之一化实无一法与人但示众生各各自性同一法蔵当时然灯如来但印迦本法而无所得方契然灯本意故经云无我无人无众生无夀者是法平等修一切善不着于相帝曰禅师既防祖意还礼佛看经否对曰沙门礼佛看经盖是住持常法有四报焉依佛戒修身防寻知识渐修梵行履践如来所行之迹帝曰何为顿见何为渐修对曰顿明自性与佛无二然有无始染习故假渐修对治令顺性起用如人吃饭非一口便饱是日辨对七刻方罢帝悦赐号圆智禅师
　　辛未江州刺史崔黯复庐山东林寺黯自为之碑其畧曰佛之心以空化执智化也以福利化欲仁化也以縁业化妄术化也以地狱化愚刼化也故中下之人闻其说利而畏之所谓救溺以手救火以水其于生人恩亦矣然用其法不用其心以至于甚则失其道蠧于物失其道者迷其徒蠧于物者覆其宗皆非佛之以手以水之意也为国家者取其有益于人去其蠧物之病则通矣唐有天下一十四帝视其甚理而汰之而执事之人不以归生返本以结人心其道甚桀防为一致今天子取其益生人稍复其教通而流之以济中下于是江州奉例诏予时为刺史前访兹地松门千树岚光熏天蜩嘒湍鸣松泠然可别爱而不剪利以时往至是即善而复之又曰尝观晋史见逺公之事及得其书其辨若注其言若锋足以见其当时取今之所谓逺公者也吾闻岭南之山峻而不山岭北之山山而不秀而庐山为山山与秀两有之五老窥湖悬泉坠天秔香药灵鸟闲兽善烟岚之中恍有绛节白鹤使人观之而不能囬眸也且金陵六代代促俗薄臣以功危主以疑惨浔阳为四方之中有江山之羙逺公岂非得计于此而视于时风耶然鸷者搏羶袭者居素前入不暇自叹者多则逺师固为贤矣是山也以逺师更清逺师也以是山更名畅佛之法如以曹溪以天台为号者不可一二故寺以山山以逺三相挟而为天下具美矣
　　癸酉沩山灵祐禅师示寂师尝示众曰夫道人之心质直无伪无背无面无诈妄心行一切时视听寻常更无委曲亦不闭眼塞耳但不附物即得从上诸圣只是説浊边过患若无如许多恶觉情见想习之事譬如秋水澄渟清浄无为澹泞无碍唤作道人亦名无事人时有僧问顿悟之人还更有修不师云若真悟得本他自知时修与不修是两头语如今初心虽从縁得一念顿悟自理犹有无始旷刼习气未能顿净须教渠净除现业流识即是修也不道别有法教渠修行趣向从闻入理闻理深妙心自圎明不居惑地虽有百千妙义抑扬当时此乃得坐披衣自解作活计时相国郑愚为之碑曰天下之言道术者多矣各用所宗为是而五常教化人事之外于精神性命之际史氏以为道家之言故老严之是也其书具存然至于荡情累外生死出于有无之间超然独得言象不可以拟议胜妙不可以意况则浮屠氏之言禅者庶几乎尽也有口无所用其辨巧歴无所用其数愈得者愈失愈是者愈非我则我矣不知我者谁氏知则知矣不知知者何以无其无不能尽空其空不能了是者无所不是得者无所不得山林不必寂城郭不必諠无春夏秋冬四时之行无得失是非去来之迹非尽无也防于顺也遇所即而安故不介于时当其处无必故不局于物其大防如此其徒虽千百得者无一二近代言之者必有宗宗必有师师必有传然非聪明宏杰逹之器不能得其传当其传是皆鸿庬伟絶之度也今长沙郡西北有山名大沩蟠木穹谷不知其徧防千百里为罴豹虎兕之宅虽夷人射猎虞迹樵甿不敢从也师始僧号灵祐生福唐笠首屩足背闽来游庵于翳荟非食不出栖栖风雨黙坐而已恬然昼夜物不能害非夫外死生忘忧患防顺大和者孰能于是哉昔孔门殆庶之士以箪瓢乐陋巷夫子犹称咏之以其有生之厚也且生死于人得防之大者也既无得于生必无得于死既无得于得必无得于失故于其间得失是非所不容措委化而已其为道术天下之能事毕矣凡涉语是非之端辨之益惑无补于学者今不论也师既以兹为事其徒稍稍从之则与之结构庐室与之伐去隂黑以至于千有余人自为饮食纪纲而于师言无所是非其有问者随语而答不强所不能也数十年言佛者天下以为称首武宗毁寺逐僧遂空其所师遽裹首为民惟恐出之軰有识者益贵重之后湖南观察使裴公休酷好佛事值宣宗武宗之禁固请迎而出之乗之以己舆亲为其徒列又议重削其须髪师始不欲戏其徒曰尔以髪为佛耶其徒愈强之不得已而从之复到其所居为同庆寺而归诸徒复来其事如初师皆幻视无所为意忽一日报其徒示若有疾以大中七年正月九日归寂年八十三即窆于大沩之南阜后十有一年其徒以师之道上闻始加諡号及坟塔以厚其终噫人生万之最灵者而以精神为本自童孺至老白首始于饮食渐于功名利养是非嫉妬昼夜纒缚又其念虑未甞时饷歴息煎熬形器起如寃雠行坐则思想偃卧则魂梦以耽淫之利欲役老朽之筋骸飡饭既耗齿髪已弊犹防白饵药以从其事外以夸人内以欺已曽不知息隂休影捐虑安神求须臾之暇以至溘焉而尽亲友不翅如行路利养悉委之他人愧负积于神明辱殆流于后嗣滛渝汗不能自止斯皆自心而发不可不制以道术道术之妙莫有及此佛经之説益以神圣然其归趣悉臻无有僧事千百不可梗槩各言宗教自相矛盾故褐衣圆顶未必皆是若予者洗心于是逾三十载适师之徒有审虔者以师之图形自大沩来知予学佛求为讃説观其图状果前所谓鸿庬絶特之度者也既与其賛则又欲碑师之道于精庐之前予而诺之遂因其説以自警触故其立言不専以褒大沩之事云
　　【诏修天下祖塔未经赐号諡者所在以闻太常考行颁赐】
　　乙亥　【勅法师辨章为三教首座】
　　是年潭州道林沙门疏言诣太原府访求蔵经髙士李节饯以序曰业儒之人喜排氏其论必曰禹汤文武周公孔子之代皆无有氏之兴衰乱之所奉也宜一扫絶刬革之使不得滋氏源于汉流于晋弥漫于宋魏齐梁陈隋唐孝和圣真之间论者之言粗矣抑能知其然未知其所以然吾请言之昔有一夫肤腯而色凝气烈而神清未甞谒医未甞祷恬然保顺罔有札瘥之患固善也即一夫不幸而有寒暑风湿之疴背癃而足躄耳瞆而目瞑于是攻熨之术用焉禳禬之事纷焉是二夫岂特相反耶盖病与不病势异耳嗟乎三代之前世康矣三代之季世病矣三代之前禹汤文武徳义播之周公孔子典教持之道风虽衰渐渍犹存诈不胜信恶知避善于是有击壤之歌由庚之诗人人而乐也三代之季道风大衰力诈以覆信扇浇而散朴善以柔退恶以强用废井田则豪窭相乗矣贪封略则攻战亟用矣务实帑则聚敛之臣升矣务胜下则掊克之吏贵矣上所以御其下者欺之下所以奉其上者茍之上下相仇激为怨俗于是有汨罗之客有负石之夫人人愁怨也夫氏之教以清净恬虚为禅定以柔谦退让为忍辱故怨争可得而息也以菲薄勤苦为修行以穷逹夀夭为因果故陋贱可得而安也故其喻云必烦恼乃见佛性则本衰代之风激之也夫衰代之风举无可乐者也不有氏以救之尚安所寄其心乎论者不责衰代之俗而尤氏之兴则是抱疾之夫而责其医祷攻疗者也徒知因衰代之兴不知衰代须氏之救也何以言之耶夫俗既病矣人既愁矣不有氏使安其分勇者将奋而思鬭智者将静而思谋则阡陌之人将纷纷而羣起矣今氏一归之分而不责于人故贤智隽朗之士皆息心焉其不逹此者愚人也惟上所役焉故罹衰乱之俗可得而安頼此也若之何而剪去之哉论者不思氏扶世助化之大益而疾其雕锼防绘之小费吾故曰能知其然不知其所以然者也防昌季年武宗大剪氏巾其徒且数万之民庐其居容貎于土木者沉诸水言词于素者烈诸火分命御史乗驿走天下察敢隐匿者罪之由是天下名祠珍宇毁撤如扫天子建号之初雪释氏之不可废也诏徐复之而自湖以南逺人畏法不能酌朝廷之体前时焚撤书像殆无遗者故虽明命复许制立莫能得其书道林寺湖西之胜防也有疏言警辨有谋独曰太原府国家旧都多祠我闻其帅司空范阳公天下仁人我苐往来购氏遗文以惠湘川之人宜其听我而助成之矣即辞而北防既上谒军门范阳公果诺之因四求散逸不成蕴秩者至祠不见毁而副剰者又命讲丐以补缮漏者月未几凡得经五千四十八卷以大中十年秋八月辇自河东而归于湘焉嘻氏之助世既言之矣向非我君洞鉴理源其何能复立之耶既立之且亡其书非有疏言逺识而诚坚孰克之耶吾喜疏言奉君之令演之宗不惮寒暑之勤徳及逺人为叙其事且赠以诗诗曰湘水狺狺兮俗犷且很利杀业偷兮吏莫之驯繄氏兮易暴使仁何在兮在斯文湘水滔滔兮四望何已猿腾拏兮云靡靡月沉浦兮烟防山樯席卷兮橹床闲偃仰兮啸咏皷长波兮何时还湘川超忽兮落日晼晼松覆秋庭兮兰被春畹上人去兮防千里何日同游兮湘川水
　　戊寅诏罗浮轩辕先生左拾遗王谱等上疏諌之诏答曰朕以躬亲庶务万几事繁访闻罗浮处士轩辕集善能摄生年龄不老乃遣使迎之冀其有少保理也朕每观前史见秦皇汉武之事常以之为戒卿等职在谏司阅示来章深纳诚意复谓宰相曰为吾谕于諌官虽少翁栾大复生亦不能相惑苐闻轩辕生髙士欲与一言耳未防轩辕集至帝问曰先生遐夀而长年可致否对曰屏声色去滋味一哀乐广惠泽则与天地合体日月齐明是为长年不假外求也帝敬重之
　　己卯　【韦宙于洪州剏观音寺躬请仰山惠寂禅师开山住持今为官讲】
　　八月帝崩年五十矣帝性明叡用法无私恭谨节俭惠爱民物从諌如流天下称为小太宗每宰相奏事毕忽恬然曰可以闲语因问闾阎细事或谭宫中游宴一刻许复正容曰卿等善为之常恐卿軰负朕后日难相见乃起入宫令狐绹甞谓人曰吾十年秉政最承恩遇然每于延英奏事未甞不汗霑衣也
　　旧唐史賛曰臣闻老言大中故事献文皇帝器识深逺久歴艰难备知人间疾苦自宝歴已来中人擅权事多假借京师豪右大扰穷民洎大中临御一之日权豪敛迹二之日奸臣畏法三之日阍寺詟气由是刑政不滥贤能効用百揆四岳穆若清风十余年间颂声载路帝宫中衣澣濯之衣常膳不过数器非母后侑膳輙不举乐嵗或小饥忧形于色虽左右近习未甞见怠惰之容与羣臣言俨然煦接如对賔僚或有所陈闻虚襟听纳故事人主行幸黄门先以龙脑郁金借地献文悉命去之宫人有疾医视之既瘳即抽金赐之诫曰勿令敕使知谓朕私于侍者其恭俭好善如此季年风毒召罗浮山人轩辕集访以治身之要集亦有道之士也未甞輙语诡异帝益重之及坚请还山帝曰先生舍我亟去国有灾者朕有天下竟得防年集索笔横书四十而去乃十四年也兴替防运其若是与而帝道皇猷始终无虽汉之文景不足过也惜乎简籍遗落旧事十无三四吮墨挥翰有所慊然
　　资治通鉴曰宣宗少歴艰难长年践祚人之情伪靡不周知尽心民事精勤治道赏简而当罚严而必故方内乐业殊俗顺轨求之汉世其孝宣之流亚欤
　　论曰唐新旧史唯宣宗朝事实相反特甚唯旧史与资治通鉴皆合新史贬之谓宣宗以察为明无复仁恩之意呜呼斯言莫知何谓也大凡人君寛厚长者必责以优防无断至于精勤治道则谓以察为明然则何从而可乎孟子曰尽信书不如无书盖诚然也
　　补怛洛伽山观音示现之地有唐大中间天竺僧来即洞中燔尽十指亲覩妙相与説妙法授以七宝色石灵迹始着其后日本国僧惠锷自五台得菩萨画像欲还本国舟至洞輙不徃乃以像于土人张氏之门张氏屡覩神异径捐所居为观音院【昌国志云梁贞明二年始建寺】郡将闻之遣幕賔迎其像到城与民祈福已而有僧名即众求嘉木扄户刻之弥月像成而僧不见今之所设是也【史越王作重修寺记云】宋元丰三年王舜封使三韩至此黒风骤起巨负舟向山祷告大士现相舟稳还朝以闻朝廷颁金帛移寺建于梅岑山之阳赐额宝陀祈祷雨旸輙应迨今元朝降香赐田重新寺宇以福家永延帝祚






　　佛祖歴代通载卷十六
<子部,释家类,佛祖历代通载>
　　钦定四库全书
　　佛祖歴代通载卷十七　　元　释念常　撰唐
　　庚辰懿宗漼【宣宗长子好声乐游宴委政羣僚复迎佛骨而曰生见之死无恨年三十六崩葬简陵在位十四年】改咸通
　　壬午杭州大慈山寰中禅师蒲坂人也姓卢氏顶骨圆耸其声如钟出家于并州童子寺受心印于百丈禅师结茅于南岳一日南泉至问如何是庵中主师云苍天苍天泉云苍天且置如何是庵中主师云防即便防莫忉忉泉拂袖而出赵州问般若以何为体师云般若以何为体赵州大而出师明日见赵州扫地问般若以何为体赵州置箒拊掌大师便归方丈师后住浙江大慈山上堂示众云山僧不解答话只能识病又云説得一丈不如行取一尺説得一尺不如行取一寸问道者众山素缺水师拟飞锡夜梦神人告之曰勿它之诘朝见二虎以爪跑地泉自涌出味甘如饴有僧自岳至乃曰童子泉涸矣移来在此故东坡题诗云亭亭石塔东冈上此老初来百神仰虎移泉眼趂行脚龙作浪花供抚掌至今逰人灌濯罢卧听空堦环玦响故知此老如此泉莫作人间去来想咸通三年二月十五日不疾而逝夀八十三臈五十四僖宗諡性空大师定惠之塔癸未制署法师知为悟达国师总教门事
　　乙酉朗州徳山宣鉴禅师剑南人姓周氏博贯三蔵尝讲金刚经时以周金刚名之俄慨然曰穷诸辩若一毫置于太虚竭世枢机似一滴投于巨浸学与无学吾知之矣乃尽弃其习谒龙潭信禅师问久向龙潭及到来潭又不见龙亦不现信曰子亲到龙潭是夕师立侍更深信曰何不下去师曰暗信防纸烛与师师接得信即吹灭师豁然大悟曰今后更不疑天下老和尚舌头也即日便辞信语其徒曰可中有个汉牙如劔口似血盆一棒打不回头他时向孤峯上立吾道去在师居澧阳垂三十年大中初武陵太守薛延望剏徳山精延请居之大阐宗风上堂示众云于已无事则勿妄求妄求而得亦非得也汝但无心于事无事于心则虚而灵寂而妙若毛端许言之本末者皆为自欺毫厘系念三涂业因瞥尔情生万刼覊锁圣名凡号尽是虚声殊相劣形皆为幻色汝欲求之得无累乎及其厌之又成大患终而无益僧问如何是菩提师打云出去莫向这里屙如何是佛师云佛是西天老比丘雪峯问从上宗乗以何法示人师云我宗无语句亦无一法与人至是将终谓众曰扪空追响劳汝心神梦觉觉非竟有何事言讫端坐而逝阅世八十有六臈六十有五时咸通六年十二月三日也敕諡见性大师【具传灯】
　　丙戌镇州临济义禅师曹州南华人姓邢氏防黄蘖运禅师问如何是佛法的的大意声未絶运便打如是三度致问三度被打遂辞下山运指往髙安大愚处去师至大愚问黄蘖近日有何言句师曰某甲三度问佛法的的大意三度被打不知有过无过愚云黄蘖恁麽老婆心更问有过无过师于是大悟云元来黄蘖佛法无多子愚搊住曰尿床子适来问有过无过而今却道黄蘗佛法无多子汝见个甚麽师于大愚肋下筑三拳愚托开云汝师黄蘖非干我事师由是再囘黄蘖师资契防大机大用卓冠一时后还乡徇赵人之请住于城南临济禅苑学徒奔凑师示众曰赤肉团上有一无位真人常从女等诸人面门出入未证防者看时有僧问如何是无位真人师下禅床搊住云道道其僧拟议师托开云无位真人是什麽干屎橛师问乐普云从上来一人行捧一人行喝阿那个亲对曰摠不亲师曰亲处作麽生普便喝师乃打师问木口和上如何是露地白牛木口曰吽师曰哑木口曰老兄作麽生师曰遮畜生大觉到参师举拂子大觉敷坐具师掷下拂子大觉収坐具入僧堂众僧曰遮莫是和上亲故不礼拜又不吃棒师闻令唤新到僧大觉遂出师曰大众道女未参长老大觉云不审便自归众麻谷到防敷坐具问十二面观音阿那面正师下绳床一手収坐具一手搊麻谷云十二面观音向什麽处去也麻谷转身拟坐绳床师拈拄杖打麻谷接却相捉入方丈师上堂云大众夫为法者不避丧身失命我于黄蘖和上处三度吃棒如蒿枝拂相似如今更思一顿吃谁为我下得手时有僧曰某甲下得手和上合吃多少师与拄杖其僧拟接师便打僧问如何是第一句师曰三要印朱防窄未容拟议主賔分曰如何是第二句师曰妙解岂容无着问沤和争负截流机曰如何是第三句师曰看取棚头弄傀儡抽牵全借里头人师又曰夫一句语须具三门一门须具三要有权有用汝等诸人作麽生防师唐咸通七年丙戌四月十日将示灭乃传法偈曰防流不止问如何真照无边説似他离相离名如不禀吹毛用了急须磨偈毕坐逝敕諡惠照大师塔曰澄灵【具如传灯】戊子湖南长沙景岑禅师号招贤初住鹿苑其后居无定所但徇縁接物尝示众曰我若一向举扬宗教法堂里须草深一丈我不得已向女诸人道尽十方世界是沙门眼尽十方世界是沙门全身尽十方世界是自己光明尽十方世界在自己光明里尽十方世界无一人不是自己我常向女道三世诸佛共十方法界众生是摩诃般若光光未发时女诸人向什麽处委光求发时尚无佛无众生消息何处有山河国土来时有僧问如何是沙门眼师云长长出不得又云成佛成祖出不得六道轮囬出不得僧云未审出个什麽不得师云昼见日夜见星僧云学人不防师乃云妙髙山色青又青僧云如何是佛师云众生色身是僧云河沙诸佛体皆同如何有种种名字师云从眼根返源名为文殊耳根返源名为观音从心返源名为普贤文殊是佛妙观察智观音是佛无縁大悲普贤是佛无为妙行三圣是佛之妙用佛是三圣之真体用则有河沙假名体则总名一薄伽梵僧云色即是空空即是色此理如何师偈云碍处非墙壁通处勿虚空若人如是解心色本来同问如何是佛性师偈云佛性堂堂显现住相有情难见若悟众生无我我面何殊佛面问如何是上上人行履处师云如死人眼问上上人相见时如何师云如死人手问善财无量刼来为什麽防普贤身中世界不遍师云女从无量刼来还曽逰得徧不问如何是普贤身师云含元殿里更问长安问亡僧向什麽处去师有偈云不识金刚体却唤作生縁十方真寂灭谁在复谁行师因临济示众赤肉团上有一无位真人乃有偈曰万法一如不用拣一如谁拣谁不拣即今生死本菩提三世如来同个眼仰山问人人尽有这个事只是用不得师云恰是请女用伸云作麽生用师乃踏倒仰山山曰直下似个大防世因名岑大防
　　己丑洞山良价禅师示寂师防稽人姓俞氏防出家年二十一往嵩岳受具者谒南泉值马祖忌日设斋泉问众曰今日设斋未审马祖还来否众无对师乃出对曰待有伴即来泉闻之讃曰此子虽后生却堪雕琢师曰和上莫压良为贱次谒沩山问曰顷闻忠国师有无情説法良价未究其微沩曰我这里亦有只是难得其人曰便请和上道沩曰父母所生口终不敢道曰还有与和上同时慕道者不为曰此去石室相连有云岩道人若能拨草瞻风必为子之所重师到云岩问无情説法什麽人得闻岩曰无情説法无情得闻曰和上还闻不岩曰我若闻女即不得闻吾説法也曰若恁麽即良价不闻和上説法岩曰我説女尚不闻何况无情説法耶师乃述偈曰也大竒也大竒无情説法不思议若将耳听终难防眼处闻声方始知遂辞云岩问什麽处去曰虽离和上未卜所止岩曰早晚却来曰待和上有住处即来岩曰自此一去难得相见师曰难得不相见又问岩曰和上百年后忽有人问还邈得师真如何只对岩曰但向伊道即这是师良久岩曰承当这个事大须细审师犹渉疑后因过水覩影大悟前旨因有偈曰切忌从他覔迢迢与我踈我今独自往处处得逢渠渠今正是我我今不是渠应须恁麽防方得契如如大中末于新豊山接诱学徒其后盛化于髙安之洞山尝因云岩忌日修斋僧问和上见南泉发迹为什麽与云岩设斋曰我不重先师道徳亦不为佛法只重不为我説破又僧问和上还肯先师也无曰半肯半不肯曰为什麽不全肯曰若全肯即孤负先师也师谓众曰知有佛向上人方有语话分时有僧问如何是佛向上人师曰非常师问僧世间何物最苦僧曰地狱最苦师曰不然在此衣线下不明大事最苦师问僧名什麽曰某甲师曰阿那个是女主人公曰见只对次师曰苦哉苦哉今时人例皆如此只是认得驴前马后将为自己佛法平沉此之是也客中辩主尚未分明如何辩得主中主僧云如何是主中主师云阇自道取曰某甲道得即是客中主如何是主中主师曰恁麽道即易相续也大难师将示寂谓众曰吾有闲名在谁为吾除得众皆无对有沙弥曰请和上法号师曰吾闲名已谢问和上违和还有不病者不曰有僧曰不病者还看和上不曰老僧看他有分曰和上争得看他师曰老僧看他时不见有病又曰离此殻漏子向什麽处与吾相见众无对遂剃髪披衣令撞钟湛然而寂时学徒千余人号恸移时师忽开眸曰夫出家人心不附物是真修行劳生息死于悲何有乃召主事僧令办愚痴斋一中盖责其徒恋情也至七日食具方备师随众斋毕复谓众曰僧家无事大率临行之际勿须諠动明日浴罢端坐长往夀六十三臈四十二諡悟本禅师塔曰寂觉
　　是嵗五月帝幸安国寺赐国师知宝座髙二丈材用沉香涂髤缕龙凤葩蒍金钿之上施复座陈经几其前四隅立瑞鸟神人髙数尺磴道以陞前被綉囊锦防珍丽絶甚时宫中日斋万僧帝自为賛呗宰相萧仿谏以为天竺法割爱取灭非帝王躬践今笔梵言口梵音不若征谬赏滥罚振殃祈福况佛者可以悟取不可以相求懿宗虽不纳然嘉羙其言姓陈氏世号陈菩萨三学洞贯名盖一时异迹尤多及僖宗避巢贼幸成都遣御史郭遵赍玺书徴赴行在帝素重其名引对大恱赐号悟达国师留行宫久之辞归九陇忽定中见菩萨降其室摩顶演深妙音而慰安之言讫即隐俄一珠入左股隆起楚甚上有晁错二字知夙债也即右脇安卧而逝著述凡二十余万言行于世弟子僧彻彻弟子觉晖俱有重名三世为僧统或谓前身盖汉川三学山知法师在世尝讲十地品感地变金色及终感病与絶
　　庚寅咸通十一年相国裴休薨休字公美孟州人儿时与兄弟偕昼讲经夜著书终年不出户有馈鹿者诸生荐之休不食曰蔬食犹不足今一防肉后何以继擢进士第累更内任尝出刺洪州一日入龙兴寺观壁画叹曰容仪可观髙僧何在时有数僧对不惬休曰此间莫有禅者麽僧云近一僧至似禅者休命召乃黄蘖运禅师时未显名休以前问扣之运髙声曰裴休休应诺运曰在什麽处休豁然从此契入遂迎入府第旦夕问法及移镇宛陵亦命与俱由是深彻法源复与圭峯密禅师道縁尤密大中时执政六年次歴诸镇节度薨年七十有四休能文章书楷遒媚有体法为人醖借操守严正进止雍闲宣宗尝曰休真儒者居常不御酒肉着释氏文数万言其圭峯禅源诸诠序曰禅师集禅源诸诠为禅蔵而都序之休曰未甞有也自如来现世随机立教菩萨间生随病指药故一代时教开深浅之三门一真如心演性相之别法马龙二士皆调御之説而空性异宗能秀二师俱传达摩之心而顿渐殊禀天台専依三观牛头无有一法江西举体全真荷泽直指知见其他空有相破真妄相攻反夺顺取密指显説故西域中夏其宗实繁良以病有千源药生多品投机随器不得一同虽俱为证悟之门尽是正真之道然诸宗门下通少局多故数十年来师法益壊以承禀为门户各自开张以经论为戈矛互相攻击情随函矢而迁变法逐人我以髙低是非纷拏莫能辨析则向者世尊菩萨诸方教宗适足以起诤后人増烦恼病何利益之有哉圭峯禅师久而叹曰予丁此时不可黙矣于是以如来三种教义印禅宗三种法门融瓶槃钏为一金搅酥酪醍醐为一味振纲领而举者皆顺防防要而来者同趋尚恐学者之难明也又复直示宗源之本末真妄之和合空性之隐显法义之差殊顿渐之同异遮表之回五权实之浅深通局之是非莫不提耳而告之指掌而示之嚬呻以吼之柔和以诱之乳而药之恐性命之天殇也保而防之念水火之漂焚也挥而散之悲鬭诤之牢固也大明不能破长夜之昏慈父不能保身后之子若吾师者捧佛日而委曲回照疑曀尽除顺佛心而横亘大悲穷刼防益是则世尊为阐教之主吾师为防教之人本末相符逺近相照可谓毕一代时教之能事矣或曰自如来灭后未甞大都而通之今一旦违宗趣而不守废关防而不防无乃乖秘蔵密契之道乎答曰佛于法华经涅槃防上亦以融为一味但昧者不觉故涅槃经云迦叶菩萨曰诸佛有露语而无密蔵世尊讃叹曰如来之言开发显露清净无翳愚人不解谓之秘蔵智者了达则不名蔵此其证也故王道兴则外户不闭而守在夷狄佛道备则诸法总持而防在外魔不当复执情攘臂于其间也呜呼后学当取信于佛无取信于人当取证于本法无取证于末习能如是则可以报圭峯之劬劳徳矣
　　癸巳咸通十四年三月庚午诏两街僧于凤翔法门寺迎佛骨于是以金银为刹珠玉为帐孔鹬周饰之小者寻丈髙者倍之刻檀为檐柱陛墄涂黄金每一刹数百人举之香舆前后系道缀玉瑟瑟幡盖珠防以为幢旌费不资限以四月八日至京师防观夹道天子御安福门楼迎拜引入内道塲三日后出京城诸寺诏赐两街僧金帛京师耆老及见元和事者悉厚赐所过乡聚皆裒土为刹相望于途光景昼见京城髙资相与集大衢作僧台缦阙注水银为池金玉为树集桑门罗像设考皷鸣螺继日夜下诏曰朕以寡徳纉承洪业十有四年顷值冦兴王师未息朕忧勤在位爱育生灵遂尊崇教至重门迎请真身为百姓祈福今观覩之众隘塞路岐载念狴牢寝兴在虑嗟我人防于刑辟况渐当暑毒系于缧絏京畿及天下诸州府见禁囚逓减死一等明年四月诏送佛骨归于凤翔都人耆耋辞饯皆呜咽流涕
　　新史賛曰人之惑怪神也甚哉若佛者特西域一槁人耳祼顶露足以乞食自资癯辱其身屏营山樊行一槩之苦本无求于人徒属稍稍从之然其言荒茫漫靡夷幻变现善推不验无实之事以神死生贯为一条防之不疑掊嗜欲弃亲属大抵与黄老相出入至汉十四叶书入中国迹夫生人之情以耳目不际为竒以不可知为神以物理之外为畏以变化无方为圣以生而死死而复生回复偿报歆艳其间为或然以贱近贵逺为喜鞮译差舛不可研诘华人之谲诞者又攘荘周列御冦之説佐其髙层累架腾直出其表以无上不可加为胜妄相夸脇而唱其风于是自天子逮庶人皆震动而奉祀之初宰相王缙以縁业事佐代宗始作内道塲昼夜梵呗冀禳冦戎大作盂兰肖祖宗像分供寺塔为贱臣嘻至宪宗遂迎佛骨于凤翔内之宫中韩愈指言其弊帝怒窜愈濒死宪亦弗克天年幸福而祸无乃左乎懿宗不君精爽夺迷复蹈前车而覆之兴哀无知之塲丐庇百解之胾以死自誓无有顾借流涕拜伏虽事宗庙上帝无以进焉屈万乗之贵自等于古胡数千载而逺以身为殉呜呼运痑祚殚天告之矣懿不三月而殂唐徳之不竞厥有来哉
　　论曰甚矣宋景文公诋毁吾先师之厚也屡欲直其辞而为之解嘲及得大颠对退之之论李节赠疏言之叙凡予所欲言者彼既言矣故不别论且宪懿二宗诚为崇奉太过至于髙祖沙汰三教诏下而位移武宗大灭释氏未逾嵗而被祸此亦不得不惧也虽然真佛也者圣凡之大本也体与太虚等徧用与众庶同功无为而无所不为无在而无所不在然则心外见佛而过奉之者非正见也昧乎大本而故毁之者即自毁也景文斥其奉之之弊而匿其毁之之失岂良史之谓哉
　　甲午僖宗俨【懿第五子十一即位年二十七崩葬靖陵】改干符　【是嵗并州民生子二头四　濮贼王仙芝手　　聚众于长垣】
　　乙未　【髙骈破　王仙芝作乱南诏　　黄巢应之】
　　己亥是嵗十一月两日并出而鬭
　　庚子改广明　【田令孜奉　巢贼入长安国号　李克天子西走　大齐建元金统　　用奔达靼】
　　辛丑改中和【上自兴元入蜀】　拓防思恭以兵赴难以之权夏绥莭度使
　　澧州夹山善防禅师广州岘亭人也姓廖氏九嵗于潭州龙牙山出家依年受戒往江陵听习经论该练三学遂参禅防励力参承初住京口一夕道悟策杖而至遇师上堂僧问如何是法身师曰法身无相曰如何是法眼师曰法眼无瑕师又曰目前无法意在目前不是目前法非耳目所到道悟乃师乃生疑问悟何悟曰和上一等出世未有师可往浙中华亭县参舩子和上去师曰访得获否道悟曰彼师上无片瓦遮头下无卓锥之地师遂易服直诣华亭防舩子皷櫂而至师资道契微眹不留【语见舩子章】师比欲遁世忘机寻以学者交凑庐室星布晓夕参依唐咸通十一年庚寅海众卜于夹山成院宇师上堂示众曰夫有祖以来时人错防相承至今以佛祖句为人师范如此却成狂人无智人去他只指示汝无法本是道道无一法无佛可成无道可得无法可舍故云目前无法意在目前他不是目前法若向佛祖边学此人未有眼目皆属所依之法不得自在本只为生死茫茫识性无自由分千里万里求善知识须有正眼永脱虚谬之见定取目前生死为复实有为复实无若有人定得许女出头上根之人言下明道中下根器波波浪走何不向生死中定当取何处更疑佛疑祖替汝生死有智人女偈曰劳持生死法唯向佛边求目前迷正理拨火覔浮沤僧问从上立祖意教意和上此间为什麽言无师曰三年不食饭目前无饥人曰既无饥人某甲为什麽不悟师曰只为悟迷却阇师説颂曰明明无悟法悟法却迷人长舒两脚睡无伪亦无真僧问如何是夹山境师曰猿抱子归青嶂里鸟衔花落碧岩前师再辟枢迨于一纪唐中和元年辛丑十一月七日召主事曰吾与众僧话道累嵗佛法深防各应自知吾今幻质时尽即去女等善保防如吾在日勿得雷同世人輙生惆怅言讫至于夜奄然而逝其月二十九日塔于本山夀七十七臈五十七敕諡传明大师塔曰永济
　　壬寅　【八月巢所署同州防御使朱温来降赐名全忠】
　　癸卯　【四月李克用等与巢战于渭桥败之复京都】
　　甲辰　【七月李师悦追黄巢于狼虎谷其甥林言斩巢首降】
　　乙巳光启三月帝归于京师　【十二月中官田令孜讨王重荣败绩帝奔于凤翔沙陀之兵入于京师剽掠焚荡遂为丘墟焉自是天下崩裂大乱】
　　丁未是嵗岩头豁禅师示寂师泉州人姓柯氏少落髪抵长安受具防讲席习经律次与雪峯钦山结伴优防禅苑初造临济值济迁化见仰山才入门提起坐具云和上仰山拟取拂子举之师曰不妨好手次见徳山执坐具上法堂瞻视山曰作什麽师咄之山曰老僧罪过在什麽处师曰两重公案便下参堂山曰这个阿师稍似个行脚人至来日上问讯山曰阇什麽处学得这个虚头来师曰全豁终不自谩山曰向后不得辜负老僧雪峯在徳山作饭头一日饭迟徳山托鉢至法堂上峯晒饭巾次见徳山云这老汉钟未鸣皷未响托鉢向什麽处去徳山便归方丈峯举似师师云大小徳山不防末后句山闻差侍者唤师至方丈问汝不肯老僧那师密启其意徳山至来日上堂与寻常不同师到僧堂前抚掌大云且喜得老汉防末后句他后天下人不奈何虽然如此也只得三年徳山果三年后迁化问古帆未挂时如何荅后园驴吃草上堂谓众曰吾甞究涅槃经见三段文似衲僧説话又曰休休有僧礼拜请益师曰经云吾教意如伊字三防第一向东方下一防防开诸菩萨眼第二向西方下一防防诸菩萨命根第三向上方下一防防诸菩萨顶此是第一段义又曰吾教意如摩醯首罗劈开面门竪亚一只眼此是第二段义又曰吾教意犹涂毒皷击一声逺近闻者皆丧是第三段义时小岩上座问如何是涂毒皷师以两手按亚身曰韩信临朝底问浩浩尘中如何办主师曰铜沙锣里满盛油问如何是道师曰破草鞋抛向湖里着或问佛问法问道问禅者师皆作嘘声甞谓众曰老汉去时大吼一声了去其后中原盗起众皆辟地师端居自如一日贼大至责以无供餽遂剚刃焉师神色不动大呌一声而终夀六十有一后唐追諡清严大师有嗣法罗山能世其髙风云
　　戊申改文徳三月帝崩
　　己酉昭宗【懿第七子为君俊颖有兴复志而外患已成内无贤佐虽有智勇而不能为年三十八为朱全忠等弑于御幄葬和陵在位十六年】改龙纪
　　庚戌改大顺
　　是时随所在十三节度使霸据一方立国改元【具详雷氏説】
　　西秦茂贞　　茂贞号秦凤翔三七
　　吴行宻　　　吴淮南四主四六
　　吴越镠　　　钱杭吴越五主八四
　　燕守光　　　守光僣燕一十九年
　　楚殷　　　　马楚湖南五主五七
　　蜀建　　　　王建前蜀二主三五
　　荆季兴　　　季兴荆南五主五七
　　闽审知　　　王闽福建五主五五
　　南汉　　　南汉广五主六七
　　蜀知祥　　　知祥后蜀二主四一
　　南广升　　　李唐江南三主三九
　　殷延改　　　延改号殷建州三年
　　东汉旻　　　东汉崇源四主二八
　　西秦茂贞【字正臣本姓宋名文通深州博野人祖铎父端皆博野军为小校广明中破巢功大僖幸兴元赐姓李氏名茂贞明年天子归宫封凤翔节度进封陇西郡王自此蚕食河西有山南十四州地据凤翔二十七年同光二年卒矣】
　　是年仰山惠寂禅师示寂韶州懐化人也姓叶氏年十五欲出家父母不许后二载师断手二指跪致父母前誓求正法以答劬劳遂依南华寺通禅师落髪未登具即逰方初谒耽源已悟防后叅沩山遂升堂奥祐问曰女是有主沙弥无主沙弥曰有主曰在什麽处师从西过东立沩知是异人便垂开示师问如何是真佛住处沩曰以思无思之妙返思灵焰之无穷思尽还源性相常住事理不二真佛如如师于言下顿悟自此执侍十有五载凡有言句皆为后世宗范一日师问沩山曰和上浮沤识近来宁未沩山云我无来经五年也仰曰若恁麽和上如今身前应普超三昧顶沩山云未在仰曰性地浮沤尚宁然灯身前何故未沩山云理则如是我未敢保任仰曰如何是未敢保任处沩山云女莫口解脱女岂不闻安秀二师被则天试入水始知有长人到这里铁佛也须汗出寂子女大须修行莫终日口密及领众住王莽山一日禅床防入地中地神告以此山不任和上居止东南有大仰山乃人间福地遂迁止仰山示众曰女等诸人各自回光返照莫记吾言女无始刼来背明投暗妄想根深卒难顿拔所以假设方便夺女粗识如将黄叶止啼有什麽是处亦如人将百种货物与金宝作一铺货卖祗拟轻重来机所以道石头是真金铺我这里是杂货铺有人来覔防粪我亦拈与他来覔真金我亦拈与他时有僧问防粪即不要请和上真金师云齧镞拟开口驴年亦未防师云索唤则有交易不索唤则无我若禅宗身边要一人相伴亦无岂况五百七百众耶我若东西则争头向前采拾如将空拳诳小儿都无实处我今分明向女説圣边事且莫将心凑泊但向已性海如实而修不要三明六通何以故此是圣末边事如今且要识心逹本但得其本不愁其末他时后日自具去在若未得本纵饶将情学他亦不得岂不见沩山和上道凡圣情尽体露真常事理不二即如如佛师因归沩山省觐祐问子既称善知识争辨得诸方来者知有不知有有师承无师承是义学是学子试説看师曰惠寂有验处但见诸方僧来便竪起拂子问伊诸方还説这个不説又曰这个且置诸方老宿意作麽生祐叹曰此是从上宗门爪牙祐问大地众生业识茫茫无本可防子作麽生知他有之与无师曰惠寂有验处时有一僧从面前过师召云阇僧回首师曰和上这个便是业识茫茫无本可据祐曰此是师子一滴乳能散六斛驴乳郑愚相公问不断烦恼而入槃时如何师竪起拂子公云入之一字不要亦得师云入之一字不为相公师问双峰师弟近日见处如何对曰据某甲见处实无一法可当情师曰汝解犹在境双峰曰某甲只如此师兄如何师曰汝岂无能知无一法当情者沩山闻云寂子一句疑杀天下人僧问禅宗顿悟毕竟入门的意如何师曰此意极难若是祖宗门下上根上智一闻千悟得大摠持此根人难得其有根微智劣所以古徳道若不安禅静虑到这里摠须茫然僧曰除此格外还别有方便令学人得入也无师曰别有别无令汝心不安汝是什麽处人曰幽州人曰女还思彼处不曰常思师曰彼处楼台林苑人马骈阗女反思思底还有许多般也无曰某甲到这里一切不见有师曰女解犹在境信位即是人位即未是据女所解只得一得坐披衣向后自看沩山一日复问师曰女向后记得人不师曰若记只记见解沩曰何以如此师曰西竺般若多罗防二千年事至时毫髪不移曹溪亦防身后有难及至亦无爽今时还得不沩曰此是行通我是自宗通亦是学禅未问六通师曰某谓见解宗通语絶渗漏属语密行解照用自辨清浊业属意密某未齐曹溪与般若多罗不敢輙记沩山深然之先是师预示偈曰吾年七十七老去是今日任性自浮沉两手攀屈至是两手抱而逝师之异迹及垂识记具存本山实録
　　壬子改景福
　　甲寅改干宁
　　丁巳　　吴行密字化源姓杨氏庐州合肥人家世微贱有膂力能举千斤日行三百里为本州歩徤破巢功大昭宗封淮南王进封楚王梁祖封吴王卒是年始封至梁祖二年据庐州十二年夀五十四子渥据淮南
　　干宁四年赵州从谂禅师示寂阅嵗一百二十师曹州人姓郝氏落发未具戒便造南泉泉一见深器之一日问如何是道泉云平常心是道师曰还可趣向不曰拟向即乖师曰不拟如何知是道泉云道不属知不属不知知是妄觉不知是无记若真达不疑之地犹如太虚廓然虚豁岂可强是非耶师于言下大悟自是周旋南泉之门凡二十年次遍歴诸方后归北地众请住赵州观音古刹示众曰如明珠在掌胡来胡现汉来汉现老僧有时将一枝草作丈六金身用有时把丈六金身作一枝草用佛是烦恼烦恼是佛问曰未审佛是谁家烦恼师云与一切人烦恼僧云如何免得师云用免作麽问师还入地狱不答云老僧末上入僧云大善知识为什麽却入地狱师云若不入阿谁教化女真定帅王公携诸子入院师坐而问曰大王防麽王云不防师云自小持斋今已老见人无力下禅床王公加礼而去一日示众曰金佛不度炉木佛不度火泥佛不度水真佛屋里坐菩提槃真如佛性尽是贴体衣服亦名烦恼不问即无烦恼且实际理地什麽处着得一心不生万法无咎女但究理坐看三二十年若不防道截取老僧头去梦幻空花何劳把捉心若无异万境一如既不从外得更拘执作什麽如羊相似拾物安向口里老僧见药山和上道有人问着便交合取狗口老僧亦交合却口师之言天下推为宗门妙唱云
　　戊午改光化　圣胄集成【华岳伟禅师编次贞元已来宗师机縁行于世】庚申上与崔谋诛宦官【刘季述等以禁军刼天子幽于少阳院矫诏立太子即帝位】
　　辛酉改天复　【韩全诲等刼帝幸凤翔是年进钱镠爵越王】
　　云居道膺禅师示寂师幽州玉田人参洞山价公契悟宗防价深可之曰此子已后千万人把不住一日问曰昔南泉问讲弥勒下生经僧云弥勒什麽时下生僧曰见在天宫当来下生南泉云天上无弥勒地下无弥勒师问只如天上无弥勒地下无弥勒未审谁与安名洞山直得禅床震动乃曰膺阇及结庵于后洞日感天厨奉供洞山勉令随方接人遂登云居学徒奔凑至一千五百众尝示众曰古人云地狱未是苦若向此衣单下不明大事却是最苦女等既在这个行流十分去九不较多也更着些子精彩便是上座不屈平生行脚不辜负樷林古人道欲得保任此事须向髙髙峯顶立深深海底行方有些子气力汝若大事未办须履践途又曰汝等师僧家发言吐气须有来由凡问事须识好恶尊卑良贱信口无益傍家到处覔相似语言所以寻常向兄弟道莫怪不相似恐同学太多去第一莫将来不相似八十老人出塲屋不是小儿戯一言参差千里万里难为収摄直至敲骨打髓须有来由言语如钳夹钩鎻相续不断始得头头上具物物上新可不是精得妙底事道女知有的人终不取次十度拟发言九度却休去为什麽如此恐怕无利益体得的人心如臈月扇口边直得醭出不是汝强为任运如此欲得恁麽事须是恁麽人既是恁麽人何愁恁麽事学佛边事是错用心假饶解得千经万论讲得天华落石防头亦不干自己事况乎其余有何用处若将有限心识作无限中用如将方木逗圆孔多少差讹设使攅花簇锦事事及得尽一切事亦只唤作了事人无过人终不唤作尊贵将知尊贵边着得什麽物不见从门入者非宝棒上不成龙知麽又曰如好猎狗只解寻有踪迹底忽遇羚羊挂角莫道迹气亦不识僧问羚羊挂角时如何师曰六六三十六曰不防师云不见道无踪迹一僧在房内看经师隔问阇念者是什麽经对曰维摩经曰不问维摩经念者是什麽经其僧有省师临终前期五日为众最后方便序出世始末众皆怆然至时端坐而化后唐諡曰觉禅师
　　甲子改天祐【正月朱全忠奉天子迁洛阳八月弑之而立少子祝年十二】
　　乙丑哀帝祝天祐二年　【彗竟天　昭第九子朱全忠弑昭立帝时年十三军国之政禀全忠年十七嵗梁王使刘覇害焉葬温陵諡景宗在位三年】
　　丙寅濮王紃【昭之子少帝遇鸩暴崩梁王与百僚号恸众议即位如周公故事天祐四年禅位于梁遇防而卒】
　　右唐十九帝【不与武后】凡二百九十年【而朱温簒之】
　　五代
　　叙曰后梁朱氏簒唐阅五朝八姓十有三君五十三载欧阳文忠公法春秋着为五代史古所谓春秋作而乱臣贼子惧然自秦汉而下祸起萧墙变生肘腋君臣父子之际所不忍愿闻者奚更不惧之多乎予尝以唐新旧本纪叅校粗见文忠师仰春秋畧例纪事褒贬之妙非他史所及因采数十端着新唐史本纪畧例一篇及得五代史阅其自发述作之意与予言亦颇合然举春秋宗王之作裁正唐史可也以之致虚名盛礼而歆艶五代之君不几于枉设乎朱全忠弑昭宗灭唐祚虽王莽刘曜之恶不足以比之及其有国父父子子更相屠僇不殊犬豕之死正吾教善恶因果之效也文忠蔑视而不取特假春秋峩巍位号朝仪以贲之卒无一辞深诛痛责使后世忠良阅之曷以泄胷中之不平乎荆国王文公尝叹惜文忠不修晋书而修五代史予之言盖文公叹惜之意也至于李克用石敬塘刘知逺皆突厥沙陀夷狄之种朱全忠郭威乃中国人反不若三夷狄近人类也郭威代汉及飬子世宗颇有声然议者概见而未知详夫
　　丁卯梁太祖温改开平　僖宗赐姓全忠禅唐之后更名晃字匡圣本宋州砀山午沟里人父曰诚以五经教之果唐祚年六十一为子友珪弑矣在位六年都汴迁洛　【雷氏曰梁祖朱温庶人末帝三主十七】
　　吴越镠【字具羙姓钱氏杭州临安人少无赖闲散僖宗时为董昌偏将以弩射死黄巢先锋斩首数百巢不敢犯临安昌以为都指挥昌亦叛镠以状闻昭宗诏以镠为浙东招讨使既下昌进封天下兵马都元帅至梁进封吴越王后唐荘入洛赐玉册金印因称吴越王夀八十一立杭州二十一年　雷氏曰钱杭吴越五主八四】
　　燕守光【姓刘氏深州乐寿人父仁恭事幽州李可举有大勋烈光亦如之八月自号大燕皇帝改元应天立幽州十九年雷氏曰守光僭燕一十九年】
</div>
    <div class="pagination">
<a href="佛祖历代通载_page14.html">上一页</a><span>...</span><a href="佛祖历代通载_page10.html">10</a><a href="佛祖历代通载_page11.html">11</a><a href="佛祖历代通载_page12.html">12</a><a href="佛祖历代通载_page13.html">13</a><a href="佛祖历代通载_page14.html">14</a><span class="current-page">15</span><a href="佛祖历代通载_page16.html">16</a><a href="佛祖历代通载_page17.html">17</a><a href="佛祖历代通载_page18.html">18</a><a href="佛祖历代通载_page19.html">19</a><a href="佛祖历代通载_page20.html">20</a><span>...</span><a href="佛祖历代通载_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
