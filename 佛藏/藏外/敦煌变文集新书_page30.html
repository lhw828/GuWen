<!DOCTYPE html>
<html>
<head>
    <meta charset="UTF-8">
    <title>敦煌变文集新书 - 第 30 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敦煌变文集新书 - 第 30 页/共 48 页</h1>
    <div class="content">　　一一捻取自看之，咬指取血从头试。
　　若是儿夫血入骨，不是杞梁血相离。
　　果报认得却回还，幸愿不须相惟（违）弃。
　　大哭咽喉声已闭，双眼长流泪难止；
　　黄天忽尔逆人情，贱妾同向长城死。

　　三进三退，或悲或恨，鸟兽齐鸣，山林俱振。冤魂□□，□□□□，点血即肖（消），登时渗尽。筋脉骨节，三百余分，不少一支，□□□□□□。更有数个髑髅，无人搬运，姜女悲啼，向前借问：「如许髑髅，佳俱（家居）何郡？因取夫回，为君传信。君若有神，儿当接引。」

　　髑髅既蒙问事意，己得传言达故里，
　　魂灵答应杞梁妻，我等并是名家子。
　　被秦差充筑城卒，辛苦不襟（禁）俱役死。
　　铺尸野外断知闻，春冬镇卧黄沙里。
　　为报闺中哀怨人，努力招魂存祭祀，
　　此言为记在心怀，见我耶娘方便说。
　　叩头□□□□□，□□□□□□□
　　□骨今岁无人取，不免□□□□□
　　□□□□更加凄，领纳鬼词答□□

　　□□□□□骨，自将背负，懊恼其……文祭曰：「△年△月△日，……庶修（羞）之奠，敬祭……行俱备，文通七篇。昔存之日，名振飨（响）于家邦，上下无嫌，刚柔得所。起为差充兵卒，远筑长城，吃苦不襟（禁），魂魄皈于蒿□（里）。预若红花标（飘）落，长无睹萼之晖；延白雪以词（辞）天，气（岂）有还云之路。呜呼，贱妾谨馔单杯，疏兰尊于玉席，增歆飨已（以）金杯。惟魂有神，应时纳受。」

　　祭之已了，角束夫骨，自将背负，□□□□，来（下缺）

三、汉将王陵变

　　忆昔刘项起义争雄，三尺白刃，博（拨）乱中原。东思禹帝，西定强秦。鞍不离马背，甲不离将身。大陈（阵）七十二陈，小陈三十三陈，陈陈皆输他西楚霸王。唯有汉高皇帝大殿而坐，诏其张良，附近殿前。张良闻诏，趋至殿前，拜舞礼中（终），叫呼万岁。汉帝谓张良曰：「三军将士，受其楚痛之声，与寡人宣其口敕。号令三军，怨寡人者，任居上殿，摽寡人首，送与西霸楚王。」三军闻语，哽噎悲啼，皆负戈甲，去汉王三十步地远下营去。夜至一更已尽，左先锋兵马使兼御史大夫王陵，右先锋兵马使兼御史大夫灌婴，二将商量，拟往楚家斫营。张良谓灌婴曰：「凡人斫营，先辞他上命；若不辞他上命，何名为斫营！」二将当时夜半越对，謼得皇帝洽背汗流。汉帝谓二人曰：「朕之无其诏命，何得夜半二人越对！」遂诏二大臣，附近殿前：「莫朕无天分，一任上殿，摽寡人首，送与西楚霸王亦得！」王陵奏曰：「臣缘事主，争敢如然！臣见陛下频战频输，今夜二将拟往〔楚家〕斫营，拟切我王本情。」皇帝闻奏，龙颜大悦，开库赐雕弓两张，宝箭二百只，分付与二大臣：「事了早回，莫令朕之远忧。」二将辞王，便往斫营处，〔从此〕一铺，便是变初。
　　此是高皇八九年，自从每每事王前，
　　宝剑利拔长离□，雕弓每每换三弦。
　　陵语「大夫今夜出，楚家军号总须翻，
　　选拣诸臣去不得，将军掼甲速攀鞍。」

　　灌婴大夫和曰：
　　「自从挥剑事高皇，大战曾经数十场，
　　小阵彭原都无数，遍体浑身刀剑疮。
　　不但今夜斫营去，前头风火亦须汤。
　　白羽新雕一百双，龙剑初磨利若霜，
　　傥若今夜逢项羽，斩首将来献我王。」

　　二将辞王已讫，走出军门，□（□）马攀鞍，人如电掣，马似流星，不经旬日之间，便到右军界首。王陵谓灌婴曰：「此双后分天下之日，南去汉营二十里，北去项羽营二十里。」王陵又谓曰：「左将丁□、右将雍氏，各领马军一百余骑，且在深草潜藏。」丁腰谓雍氏曰：「断于汉将此处，敢为巡营。」二将听得此事。放过楚军，到峡路山，靽却马脚。王陵脱着体汗衫，掇一标记：「斫营，先到先待，后到后待，大夫大须审记，莫落他楚家奸。」便樨紫离门探听更号。玉漏相传，二更四点，临入三更，看看则是斫营时节。项羽帐中盛寝之次，不觉精神恍忽，神思不安，□然惊觉，遍体汗流。人是六十万之人，营是五花之营，遭遭□□，□□惶惶，令（冷）人肝胆，夺人眼光。项羽遂乃高喝：「帐前莫有当直使者无？」季布捉刀：「奉霸王当直！」「既是当直，与寡人领将三百将士，何不巡营一遭！」季布应声唱诺，领三百将士，当时便往巡营。中军家三十将士各执阔刃蓦刀，当时便喝：「来者甚人？」季布答曰：「我是季布！」「缘甚事得到此间？」「奉霸王巡营。」「既是巡营，有号也无？」季布答曰：「有号外示得。」中军家将士答：「里示！」合惧马门□（霍）地开来，放出大军。二将第四队插身楚下，并无知觉，唯有季布奉霸王巡营，营内并无动静。「今拟散却兵马，各归营幕，望大王进止。」「依卿所奏！」二将勒在帐西角头立地。营已入得，号又偷得。王陵谓灌婴曰：「如何下手斫营？」灌婴答曰：「婴且不解斫营。当本奏上汉高皇帝之时，大夫奏，婴且不奏，一切取大夫指撝。婴解斫营？」王陵谓曰：「乍减者御史大夫官以陵作衙官以否，陵道捉便须捉，陵道斩便须斩。凡人斫营，捉得个知更官健，斩为三段，唤作厌兵之法；若捉他知更官健不得，火急出营，莫洛（落）他楚家奸。」便遂乃揭却一幕，捉得知更官健，横驼竖拽，到王陵面前。陵左手搅发，右手抬刀，头随刃落，含血洒流四方。二将斫营处，谨为陈说：

　　羽下精兵六十万，团军下却五花营。
　　将士夜深浑睡着，不知汉将入偷营。
　　王陵抬刀南伴斫，将士初从梦里惊。
　　从帐下来犹未醒，乱煞何曾识姓名。
　　暗地行刀声劈劈，帐前死者乱踪（纵）横。
　　项羽领兵至北面，不那南边有灌婴。
　　灌婴揭幕踪横斫，直拟今霄（宵）作血坑。
　　项羽连声唱祸事，不遣诸门乱出兵。
　　二将蓦营行数里，在后唯闻相煞声。

　　二将斫营已了，却归汉朝。王陵先到标下，灌婴不来，王陵心口思唯：「莫遭项羽独（毒）手？」道由未竟，灌婴到来。王陵谓灌婴曰：「大难过了，更有小难，如何过得？」灌婴答曰：「大夫斫营得胜，却归汉朝，何者以为小难？」王陵谓灌婴曰：「下手斫营之时，左将丁腰，右将雍氏，各领马军百骑，把却官道，水切不通。陵当有其一计，必合过得！」灌婴谓王陵曰：「请大夫说其此计！」王陵曰：「我到左右二将之前，便宣我王有敕：左将丁腰、右将雍氏，何不存心觉察，放汉军入营！见有三十六人斫营，捉得三十四人，更少二人，便须捉得。更须捉得两人，便请同行，两盈不知，赚下落马，□跪存身，受口敕之次，便乃决鞭走过。」楚将见汉将走过，然知是斫营汉将，踏后如赶无赖；汉将见楚将来，双弓背射，楚家儿郎，便见箭中，落马身死。兵马挍多，到界首，归去不得，便往却回，而为转说：

　　王陵二将斫营回，走马南奔却发来。
　　王陵拔剑先开路，灌婴从后譀龙媒。
　　处分丁腰及雍氏，横遮乱捉疾如飞。
　　何期汉将多奸诈，马上遥传霸王追。
　　二将当闻霸王令，下马存身用耳听。
　　谁知黑地翻为白，黑地相逢知是谁？
　　王陵下鞭如掣电，灌婴独过似流星，
　　双弓背射分分中，暗地唯闻落马声；
　　为报北军不用赶，今夜须知汉将知，
　　传语江东项羽道：「我是王陵及灌婴。」

　　其夜，西楚霸王四更已来，身穿金〔钾〕，揭上（去）头牟，返衙（牙）床如坐，诏锺离末附近帐前。锺离末蒙〔诏〕趍至帐前，叫呼万岁。楚王曰：「在夜甚人斫营？与寡人领将一百识文字人，抄录将来！」锺离末唱□（喏）出门，顷刻之间，便到两军，抄录已了，言道：「二十万人，总着刀箭，五万人当夜身死。」霸王闻语，转加大怒：「过在甚人？」锺离末奏曰：「过在左将丁腰、右将雍氏。」拔至帐前：「遣卿权知南游奕，何不存心觉察，放汉将入界，斫破寡人六十万军营？」二将答曰：「口称四更已来捉得。」霸王问曰：「
　　捉得不得？」二将奏曰：「被汉将诈宣我王有敕，赚臣落马受口敕之次，决鞭走过，踏后如趁，双弓背射，损却五十余人。」霸王问曰：「甚人斫营？」奏曰：「汉家左先锋兵马使兼御史大夫王陵，右先锋兵马使兼御史大夫灌婴。临去传语我王，今夜且去，明夜还来，交王急须准备。」二将交雪罪过，过在锺离末。霸王曰：「拔至帐前！」「何不存心，放汉将斫破寡人军营？领出军门，斩为三段。」锺离末答曰：「臣启陛下，与陛下捉王陵去。」楚王曰：「王陵斫营得胜却归汉朝，甚处捉他？」锺离末奏曰：「王陵须是汉将，住在绥州茶城村。若见王陵，捉取王陵；若不见，捉取陵母。将来营内，若楚蒸煮疗治，待捉王陵不得之时，取死不晚。」锺离末领三百将士，人又衔媒（枚），马又勒辔，不经旬日，便到绥州茶城村，围绕陵庄，百匝千遭。新妇检挍田苗，见其兵马，敛袂堂前，说其本情处，若为陈说？

　　陵妻亦（一）见非常怪，敛袂堂前说本情。
　　陵母称言道「不畏，应是我儿斫他营。」
　　只是江东项羽使，遂交左右出封迎。
　　离末拔剑至街前，犀甲弯弓臂上悬，
　　先说王陵斫营事，然后始称霸王言。
　　「身是楚将锺离末，伏仕霸王八九年。
　　何期王陵生无赖，暗听点漏至三更，
　　损动霸王诸将士，枉煞平人数百千。
　　火急西行自分雪，霸王固取莫摧（推）延。」
　　陵母闻言面微笑，「军将缓语徒□叫，
　　贱妾只生一个子，只合在家养亲老；
　　投书献策事高皇，日夜令吾心悄悄。
　　何期事主合如然，也解存身也偷号。
　　王陵斫营为高皇，直拟项羽行无道。」

　　锺离末曰：「老母如何对臣前头骂詈楚主！」项上盘枷，枷驱上马，不经旬日，便到楚国。游奕走报：「锺离末王陵母到来！」何用谘陈，三十武士，各执刀捧，驱逐陵母。霸王亲问，身穿金钾，揭去头牟，搭箭弯弓，臂上悬剑，驱逐陵母，直至帐前。吓协（胁）陵母言云：「肯修书诏儿已不？」其母遂为陈说：

　　无道将军是项羽，步卒精神若狼虎。
　　汉将王陵来斫营，发使交人捉他母，
　　遂将生杖引将来，搭箭弯弓如大怒。
　　三魂真遣掌前飞，收什精神听我语：
　　「何得交儿仕汉王，窃盗偷踪斫营去！
　　如今火急要王陵，但愿修书须命取。
　　若不得王陵入楚来，常向此间为受苦。」
　　陵母天生有大贤，闻唤王陵意惨然，
　　须是女儿怀智节，高声便答霸王言：
　　「自从楚汉争天下，万姓惶惶总不安。
　　斫营比是王陵过，无辜老母有何愆？」
　　更欲从头知有道，仰面惟称告上天：
　　但愿汉存朝帝阙，老身甘奉入黄泉！」

　　霸王闻语，转加大怒，招锺离末附近帐前：「交卿绥州茶城村捉得王陵母到来，儿又不招，更出无限言语，抵误（忤）寡人。领将陵母，髡发齐眉，脱却沿身衣服，与短褐衣，兼带铁钳，转火队将士解闷。各决杖伍下，又与三军将士缝补衣裳。」陵母遂乃吃苦，不禁扑却，枪枷如倒，一手案声，一手按地，仰面向天哭：「大夫娇子王陵」一声。应是楚将闻者，可不肝肠寸断，若为陈说？

　　苦见陵母不招儿，遂交转队苦陵迟，
　　扑枷卧于枪下倒，失声不觉唤娇儿。
</div>
    <div class="pagination">
<a href="敦煌变文集新书_page29.html">上一页</a><span>...</span><a href="敦煌变文集新书_page25.html">25</a><a href="敦煌变文集新书_page26.html">26</a><a href="敦煌变文集新书_page27.html">27</a><a href="敦煌变文集新书_page28.html">28</a><a href="敦煌变文集新书_page29.html">29</a><span class="current-page">30</span><a href="敦煌变文集新书_page31.html">31</a><a href="敦煌变文集新书_page32.html">32</a><a href="敦煌变文集新书_page33.html">33</a><a href="敦煌变文集新书_page34.html">34</a><a href="敦煌变文集新书_page35.html">35</a><span>...</span><a href="敦煌变文集新书_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
