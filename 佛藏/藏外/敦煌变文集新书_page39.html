<!DOCTYPE html>
<html>
<head>
    <meta charset="UTF-8">
    <title>敦煌变文集新书 - 第 39 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敦煌变文集新书 - 第 39 页/共 48 页</h1>
    <div class="content">　　但道兖州庄上客，随君出入往来频。
　　侍伊朱解回归日，扣马行头卖仆身。
　　朱解忽然来买口，商量莫共苦争论；
　　忽然买仆身将去，擎鞭执帽不辞辛。
　　天饶得见高皇面，由如病鹤再凌云。」
　　便索剪刀临欲剪，改刑（形）移貌痛伤神，
　　□发捻刀临拟剪，气填凶（胸）臆泪芬芬（纷纷）。
　　自嗟告其周院长：「仆恨从前心眼昏，
　　枉读诗书虚学剑，徒知气候别风云。
　　辅佐江东无道主，毁骂咸阳有道君，
　　致使发肤惜不得，羞看日月耻星辰。
　　本来事主夸忠赤，变为不孝辱家门。」
　　言讫捻刀和泪剪，占顶遮眉长短匀，
　　炭染为疮烟肉色，吞炭移音语不真。
　　出门入户随周氏，邻家信道典仓身。
　　朱解东齐为御史，歇息因行入市门。
　　见一贱人长六尺，遍身肉色似烟勋。
　　神迷鬼惑生心买，待将逞似洛阳人。
　　问「此贱人谁是主？仆拟商量几贯文。」
　　周氏马前来唱喏，一依前计具咨闻：
　　「氏买典仓缘欠阙，百金即卖救家贫。
　　大夫若要商量取，一依处分不诤论。」
　　朱解问其周氏曰：「有何能德直千金？」
　　周氏便夸身上艺：「虽为下贱且超群。
　　小来父母心怜惜，缘是家生抚育恩。
　　偏切按磨能柔软，好衣□着春勋，
　　送语传言兼识字，会交伴恋入庠门。
　　若说乘骑能结绾，曾向庄头牧马群。
　　莫惜百金但买取，酌量驱使不顽嚚。」
　　朱解见夸如此艺，遂交书契验虚真。
　　典仓牒□而吮笔，便呈字势似崩云。
　　题姓署名似凤舞，画年着月象焉存。
　　上下撒花波对当，行间铺锦草和真。
　　朱解低头亲看札，口呿目瞪忘收唇。
　　良久摇鞭相叹羡，看他书札署功勋。
　　非但百金为上价，千金于口合校分。
　　遂给价钱而买得，当时便遣涉风尘。
　　季布得他相接引，擎鞭执帽不辞辛。
　　朱解押良何所似，由如烟影岭头云。
　　不经旬日归朝阙，具奏东齐无此人。
　　皇帝既闻无季布，劳卿虚去涉风尘。
　　放卿歇息归私第，是朕宽肠未合分。
　　朱解殿前闻帝语，怀忧拜舞出金门。
　　归宅亲故来软脚，闻筵列馔广铺陈。
　　买得典仓缘利智，厅堂夸向往来宾。
　　闲来每共论今古，闷即堂前话典坟。
　　从兹朱解心怜惜，时时夸说向夫人：
　　「虽然买得愚庸使，实是多知而广闻。
　　天罚带钳披短褐，似山藏玉蛤含珍，
　　是意存心解相向，仆应抬举别安存。」
　　商量乞与朱家姓，脱钳除褐换衣新。
　　今既收他为骨肉，令交内外报诸亲。
　　莫唤典仓称下贱，总交唤作大郎君。
　　试交骑马捻球杖，忽然击拂便过人，
　　马上盘枪兼弄剑，弯弓倍射胜陵君。
　　勒辔邀鞍双走马，跷身独立似生神。
　　挥鞭再骋堂堂貌，敲镫重夸檀檀身。
　　南北盘旋如掣电，东西怀协似风云。
　　朱解当时心大怪，愕然直得失精神。
　　心麤买得庸愚使，看他意气胜将军。
　　名曰典仓应是假，终知必是楚家臣。
　　唤向厅前而问曰：「濮阳之日为因循，
　　用却百金忙买得，不曾子细问根由。
　　看君去就非庸贱，何姓何名甚处人？。
　　季布既蒙子细问，心口思惟要说真。
　　击分声凄而对曰：「说着来由愁煞人！
　　不问且言为贱士，既问须知非下人。
　　楚王辩士英雄将，汉帝怨家季布身。」
　　朱解忽闻称季布，战灼唯忧祸入门。
　　「昨见司天占奏状，三台八坐甚纷芸。
　　又奏逆臣星昼现，早疑恐在百寮门。
　　不期自己遭狼狈，将此情由何处申！
　　诛斩解身甘受死，一门骨肉尽遭迍。」
　　季布得知心里怕，甜言美语却安存：
　　「不用惊狂心草草，大夫定意但安身。
　　见今天下搜寻仆，捉得封官金百斤。
　　君但送仆朝门下，必得加官品位新。」
　　朱解心麤无远见，拟呼左右送他身。
　　季布出言而便吓：「大夫大似醉昏昏！
　　顺命受恩无酌度，合见高皇严敕文。
　　捉仆之人官万户，藏仆之家斩六亲。
　　况在君家藏一月，送仆先忧自灭门！」
　　朱解被其如此说，惊狂转转丧神魂。
　　「藏着君来忧性命，送君又道灭一门；
　　世路尽言君足计，今且如何免祸迍？」
　　季布乃言「今有计，必应我在君亦存！
　　明日厅堂排酒馔，朝下总呼诸大臣。
　　座中但说东齐事，道仆愆尤罪过频；
　　仆即出头亲乞命，脱祸除殃必有门。」
　　屈得夏侯萧相至，登筵赴会让卑尊。
　　朱解自缘心里怯，东齐季布便言论。
　　侯婴当得心惊怪，遂与萧何相顾频。
　　二臣坐上而言说，「深劳破费味如珍！
　　皇帝交君捉季布，公然藏在宅中存；
　　谩排酒馔应难吃，久坐时多恐损人。」
　　二臣拂手抬身起，朱解愁怕转芬芸。
　　二相宅门纔上马，朱解亲来邀屈频。
　　「解且宅中无季布，且愿从容酒壹巡！」
　　侯婴既说无季布，察色听声验取真，
　　离鞍下马重登会，既无季布却排论，
</div>
    <div class="pagination">
<a href="敦煌变文集新书_page38.html">上一页</a><span>...</span><a href="敦煌变文集新书_page34.html">34</a><a href="敦煌变文集新书_page35.html">35</a><a href="敦煌变文集新书_page36.html">36</a><a href="敦煌变文集新书_page37.html">37</a><a href="敦煌变文集新书_page38.html">38</a><span class="current-page">39</span><a href="敦煌变文集新书_page40.html">40</a><a href="敦煌变文集新书_page41.html">41</a><a href="敦煌变文集新书_page42.html">42</a><a href="敦煌变文集新书_page43.html">43</a><a href="敦煌变文集新书_page44.html">44</a><span>...</span><a href="敦煌变文集新书_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
