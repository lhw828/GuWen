<!DOCTYPE html>
<html>
<head>
    <meta charset="UTF-8">
    <title>大佛顶如来密因修证了义诸菩萨万行首楞严经文句 - 第 23 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大佛顶如来密因修证了义诸菩萨万行首楞严经文句 - 第 23 页/共 45 页</h1>
    <div class="content">　（子）二正说二。初诸佛同宣。二释迦亲说。

　（丑）今初。

于是阿难及诸大众。俱闻十方微尘如来。异口同音告阿难言。善哉。阿难。汝欲识知俱生无明。使汝轮转生死结根。唯汝六根。更无他物。汝复欲知无上菩提。令汝速证安乐解脱寂静妙常。亦汝六根。更非他物。

此由阿难别索结元。故直指六根为生死结根。更非他物也。惟其卽是生死结根。所以卽是菩提常乐。譬如全水成冰。所以全冰是水。又如全巾成结。所以全结是巾耳。又复应知。此经为阿难辈。一类当机。积劫多闻。不能卽于闻中荐取。翻咎多闻为失。故选观音耳根圆通以对治之。观音亦是从闻思修入三摩地者。何尝废闻。只不循声流转耳。旣借根性以显圆通。则以根为法界。故曰惟汝六根。更非他物。若寻常言万法惟识。则又可云惟汝六识。更非他物。或惟汝八识。更非他物。谓随八识流转。随四智成道。总无二体故也。又约惟色惟香等义。亦可云惟此六尘。更非他物。以贪爱则种种生恼。不著则本自太平故也。又言根卽摄尘识。言识卽摄根尘。言尘卽摄根识。以三法互为缘起。不相离故。以三皆同源。三皆无性故。故曰。十方如来。于十八界。一一修行。皆得圆满无上菩提。于其中间。亦无优劣。故天台于三科中。简去界入。于五阴中。简前四阴。于识阴中。复简余七。但观现前六识一念。名为灸病得穴。今经于三科中。简去尘识。于六根中。简去五根。但以耳根为所观境。亦可云灸病得穴。乃至陈那等六人。各以一尘为所观境。卽尘尘罔非真穴。灸之皆可立愈。然则十八界七大。皆穴也。审得何病。应灸何穴。得其穴。则病愈。不得其穴。则病莫能愈。不可谓此是穴。彼非穴也。故二十五圣各说圆通之后。世尊从其五体同放宝光。远灌佛菩萨顶。彼诸如来。亦于五体同放宝光。来灌佛及众会之顶。岂非显于通身是穴。通身皆可起病。二十五门无非大佛顶法也哉。

　（丑）二释迦亲说二。初疑问。二答释。

　（寅）今初。

阿难虽闻如是法音。心犹未明。稽首白佛。云何令我生死轮回。安乐妙常。同是六根。更非他物。

意谓根尘识三。称十八界。迷则皆为生死。悟则皆如来藏。何故十方如来。但言生死安乐惟六根耶。

　（寅）二答释二。初长文。二偈颂。

　（卯）今初。

佛告阿难。根尘同源。缚脱无二。识性虚妄。犹如空华。阿难。由尘发知。因根有相。相见无性。同于交芦。是故汝今知见立知。卽无明本。知见无见。斯卽涅槃无漏真净。云何是中更容他物。

此中初四句。显示根尘识三本不相离。故但言六根。便摄尘识也。次由尘发知四句。卽是转释根尘同源。及识性虚妄犹如空华。三是故汝今下。卽是转释縳脱无二。初言根尘同源者。具足应云根尘识三同源。以同是如来藏性不变随缘。举体而为根尘识三。是故根尘识三随缘不变。仍举体卽是如来藏性也。縳脱无二者。若了达根尘卽是藏性。不横计根为能取。尘为所取。名之曰脱。脱时亦未尝断灭根麈。若不了根尘惟是自心。则横计根为能取。尘为所取。乃至浮根四尘流逸奔色等。名之曰縳。缚时亦未尝实有根尘。故无二也。识性虚妄者。具足应云根尘识性一总虚妄。与上文互影略耳。盖根尘识之实性。卽是如来藏性。如来藏性不变随缘。举体作根尘识。若离根尘识有为之法。别觅如来藏无为之法。如离华处。别觅虚空。故曰犹如空华也。次文由尘发知。则单根不立。因根有相。则单尘不立。相见旣无自性。同于交芦。则中间所发之识。如交芦中空。又岂有自性哉。是故汝今等者。知见二字。指真体言。立知二字。显示妄本。所谓妄为明觉。因明立所等也。卽无明本者。卽是非縳而言縳。卽是所结。卽是结元也。次知见二字。指本性言。无见二字。显示妙修。所谓不随分别。不循动静等也。斯卽涅槃无漏真净者。卽是非脱而言脱。卽是解其所结也。云何是中更容他物。结答云何同是六根之问。

　（卯）二偈颂二。初颂说法门。二颂叹法门。

　（辰）初中二。初重颂。二孤起颂。

　（己）初又二。初颂近文显性以为修本。二颂前文示修以合妙性。

　（午）今初。

尔时世尊。欲重宣此义。而说偈言。

真性有为空。缘生故如幻。无为无起灭。不实如空华。言妄显诸真。妄真同二妄。犹非真非真。云何见所见。中间无实性。是故若交芦。结解同所因。圣凡无二路。汝观交中性。空有二俱非。迷晦卽无明。发明便解脱。

此中真性二字。先标非真非妄之体。卽初卷所谓常住真心性净明体。第二三卷所谓如来藏妙真如性。第四卷所谓性觉妙明本觉明妙。第六卷所谓觉海性澄圆圆澄觉元妙。乃至第十卷所谓精真妙明本觉圆净也。有为。指根尘识相。有为之法。其体本空。以缘生故。喻如幻事。无为。指根尘识性。无为之法。亦复不实。以元无起灭故。喻如空华。次转释云。何故有为无为皆空而不实耶。以言妄显真。乃是对待之法。故妄旣是妄。真亦是妄。而同为二妄也。所以妙明真性。犹非真与非真。云何可是能见之根。及所见之尘耶。须知内根外尘。及中间之识。皆无实性。是故但若交芦而已。旣无实性。故结解同一所因。而圣凡总无二路。汝试观彼交芦中性。谓之曰空。则芦相宛然。谓之曰有。则中无实体。故空有二俱非也。但迷晦此俱非之理。卽为无明。发明此俱非之理。便成解脱矣。盖真性本自非凡非圣。迷晦卽为縳为结为凡。发明卽为脱为解为圣。而凡情不立。圣解亦空。故上颂云犹非真非真。有为旣空。无为亦不实也。

　（午）二颂前文示修以合妙性

解结因次第。六解一亦亡。根选择圆通。入流成正觉。

此远颂前第二决定义中之文。以示修行方便也。承上縳脱虽唯六根。但解结必因次第。故须一门深入。而六解则一亦亡。故得浮尘诸相。应念化成无上知觉。是以初下手时。须于六根之中。选择其圆通者。从此入法性流而成正觉。便有日劫相倍之殊也。

　（己）二孤起颂

陀那微细识。习气成暴流。真非真恐迷。我常不开演。自心取自心。非幻成幻法。不取无非幻。非幻尚不生。幻法云何立。

梵语陀那。此云执持。上文虽明选根入流。但此六根。乃根本识之所执持。而此陀那微细识。其习气种子。能成暴流。谓之曰真。则是生死根本。谓之非真。则是离波觅水。故说真非真。皆恐人迷而执著。我所以常不开演也。夫一切根尘识等。皆是唯心所现。若依根取尘。舍尘取根。乃至舍根尘而取识。舍六识而独取第八识等。皆是自心还取自心。致使本非幻妄之性。全体成幻妄法。但使修行之人。达一切法卽心自性。寂然不生取著。则不惟无幻。并无非幻。夫非幻尚自不生。幻法复云何立。譬如空尚不生。花岂有生也哉。然自心取自心。亦是重颂知见立知。非幻成幻法。亦是重颂卽无明本。不取二字。亦是重颂知见无见。无非幻等十三字。亦是重颂斯卽涅槃无漏真净。盖无非幻。是无真。无二乘涅槃也。无幻。是无妄。无凡夫生死也。无涅槃无生死。是名无住处大涅槃。惟其孤起而兼重颂。故下叹云杂糅精莹。

　（辰）二颂叹法门

是名妙莲华金刚王宝觉如幻三摩提。弹指超无学。此阿毗达磨。十方薄伽梵。一路涅槃门。

初三句。出其三昧名字。次一句。显其功能殊胜。后三句。明其众圣共遵也。初三句。须作一气读之。言此三昧。名为何等。乃是妙莲华金刚王宝觉如幻三昧也。以真性妙理。在有为而非有。在无为而不无。于净无著。于染无污。故名为妙莲华。以般若妙智。触有有败。触无无坏。二边叵得。中道不居。故名金刚王宝觉。以解脱妙行。有为亦如幻。无为亦如幻。二边亦如幻。中道亦如幻。故名如幻。合此不思议三德。成一正定。故名三摩提也。此卽大佛顶首楞严王三昧。亦卽金刚王如幻不思议佛母真三昧。种种异名。种种取义。终无二体故也。弹指超无学者。分证固超。破无明故。相似亦超。伏无明故。观行亦超。能圆伏故。名字亦超。知佛性故。阿毗达摩。亦云阿毗昙。此翻无比法。通则小乘论藏。亦得此名。非世间法所能比故。别则一乘了义。乃当此名。非权乘法所能比故。薄伽梵者。佛之嘉号。具含六义。故存本音。一自在。二炽盛。三端严。四名称。五吉祥。六尊贵也。初卷云一门超出妙庄严路。先门而后路。先解而后行也。此云一路涅槃门。先路而后门。先行而后入也。前是出生死门。此是入涅槃门。又迷则本乡皆他国。悟则普天皆故乡。迷则出涅槃入生死。悟则出生死入涅槃。门之与路。约义说二。体卽非二也。

　（壬）二兼显六解。一亡二。初疑请。二答示。

　（癸）初又二。初叙益。二请疑。

　（子）今初。

于是阿难及诸大众。闻佛如来无上慈诲。祗夜伽陀杂糅精莹。妙理清彻。心目开明。叹未曾有。

祗夜。此云重颂。伽陀。或云偈。此翻孤起。亦名讽颂。言能诠之祇夜伽陀。则杂糅而精莹。所诠之妙理。则清净而了彻也。

　（子）二请疑

阿难合掌顶礼白佛。我今闻佛无遮大悲。性净妙常。真实法句。心犹未达六解一亡舒结伦次。惟垂大慈再愍斯会及与将来。施以法音。洗涤沈垢。

此卽牒前偈中解结因次第六解一亦亡之义而发问也。问端有六。一问六解。二问一亡。三问舒。四问结。五问舒结各有伦类。六问舒结各有次序。此随文便作此列示。若据答中。先答结中次序伦类。次答六解一亡。及解中次序伦类。至文自见。

　（癸）二答示二。初结巾喻迷。二解巾喻悟。

　（子）今初。

卽时如来于师子座。整涅槃僧。敛僧伽梨。揽七宝几。引手于几。取劫波罗天所奉华巾。于大众前绾成一结。示阿难言。此名何等。阿难大众俱白佛言。此名为结。于是如来绾叠华巾。又成一结。重问阿难。此名何等。阿难大众又白佛言。此亦名结。如是伦次绾叠华巾。总成六结。一一结成。皆取手中所成之结。持问阿难。此名何等。阿难大众。亦复如是次第酬佛。此名为结。佛告阿难。我初绾巾。汝名为结。此叠华巾。先实一条。第二。第三。云何汝曹。复名为结。阿难白佛言。世尊。此宝叠华。缉绩成巾。虽本一体。如我思惟。如来一绾。得一结名。若百绾成。终名百结。何况此巾祗有六结。终不至七。亦不停五。云何如来祗许初时。第二。第三不名为结。佛告阿难。此宝华巾。汝知此巾元止一条。我六绾时。名有六结。汝审观察。巾体是同。因结有异。于意云何。初绾结成。名为第一。如是乃至第六结生。我今欲将第六结名。（还）成第一（如是得）不。不也。世尊。六结若存。斯第六名。终非第一。纵我历生尽其明辩。如何令是六结乱名。佛言。如是。六结不同。循顾本因。一巾所造。令其杂乱。终不得成。则汝六根。亦复如是。毕竟同中。生毕竟异。

此先答其所问结之次序及伦类也。涅槃僧。此云里衣。卽是下裙。僧伽梨。此云杂碎服。卽是大衣。劫波罗。此云时分。夫绾结者。取其巾而左右交加。从本向末。以显次序之义。盖巾喻本识。绾喻造作名行。绾时必具结想。以喻想阴。绾竟便成一结。以喻六根受阴。结外必有余巾以对于结。以喻六根必有所对六尘。兼彼浮根四尘。总名色阴。故知一一根中。皆具五阴。次第重叠而得生起。幽溪所谓横中之竖也。总成六结。显伦类义。谓结虽有六。其类是同。一一皆以次第绾成。然不取六结先后以喻六根。以六根无先后故。卽是竖中之横也。

　（子）二解巾喻悟三。初喻六解一亡。二喻解结由心。三喻解当次第。

　（丑）初中二。初立喻。二合法。

　（寅）今初。

佛告阿难。汝必嫌此六结不成。愿乐一成。复云何得。阿难言。此结若存。是非蜂起。于中自生此结非彼。彼结非此。如来今日若总解除。结若不生。则无彼此。尚不名一。六云何成。

汝必嫌此等者。言旣嫌此六结而不欲其成。愿乐还成一巾。当设何方便乎。余如文。

　（寅）二合法

佛言。六解一亡。亦复如是。由汝无始心性狂乱。知见妄发。发妄不息。劳见发尘。如劳目睛。则有狂华于湛精明无因乱起。一切世间山河大地生死涅槃。皆卽狂劳颠倒华相。

先因其所明而直以法合之。答其六解一亡之问。次更出结元而喻以狂华也。心性狂乱。卽所谓性觉必明妄为明觉。知见妄发。卽所谓所妄旣立生汝妄能。发妄不息劳见发尘。卽所谓如是扰乱相待生劳。乃至引起尘劳烦恼也。生死卽华相。故六宜解。涅槃卽华相。故一宜亡。生死卽华相。故有人空。涅槃卽华相。故有法空。

　（丑）二喻解结由心二。初正显由心。二指法兴劝。

　（寅）今初。

</div>
    <div class="pagination">
<a href="大佛顶如来密因修证了义诸菩萨万行首楞严经文句_page22.html">上一页</a><span>...</span><a href="大佛顶如来密因修证了义诸菩萨万行首楞严经文句_page18.html">18</a><a href="大佛顶如来密因修证了义诸菩萨万行首楞严经文句_page19.html">19</a><a href="大佛顶如来密因修证了义诸菩萨万行首楞严经文句_page20.html">20</a><a href="大佛顶如来密因修证了义诸菩萨万行首楞严经文句_page21.html">21</a><a href="大佛顶如来密因修证了义诸菩萨万行首楞严经文句_page22.html">22</a><span class="current-page">23</span><a href="大佛顶如来密因修证了义诸菩萨万行首楞严经文句_page24.html">24</a><a href="大佛顶如来密因修证了义诸菩萨万行首楞严经文句_page25.html">25</a><a href="大佛顶如来密因修证了义诸菩萨万行首楞严经文句_page26.html">26</a><a href="大佛顶如来密因修证了义诸菩萨万行首楞严经文句_page27.html">27</a><a href="大佛顶如来密因修证了义诸菩萨万行首楞严经文句_page28.html">28</a><span>...</span><a href="大佛顶如来密因修证了义诸菩萨万行首楞严经文句_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
