<!DOCTYPE html>
<html>
<head>
    <meta charset="UTF-8">
    <title>释氏稽古略 - 第 12 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释氏稽古略 - 第 12 页/共 21 页</h1>
    <div class="content">　　【乙未天册万嵗元年正月辛巳太后加号慈氏改元证圣又加号天册金轮大圣皇帝改元曰万嵗通天】
　　法师义浄【讳义浄字文眀范阳　　张氏子髫龀出家为僧弱冠具戒髙祖咸亨二年三十七嵗往西域求佛经孤征二十五年歴三十余国至是乙未五月还至河洛得梵本经律论近四百部合五十万夹金刚座真容一铺舎利三百粒太后亲迎于上东门外奉安佛授记寺勅令翻译初与实义难陀翻华严经长安三年译金光明最胜王等经百一羯磨等成均　　助教许观监护太后制新翻圣教序中宗神龙元年于东洛内道场译孔雀王等经帝制序号大唐龙兴三蔵圣教序二年随驾回长安勅于大荐福寺别置翻经院译一切荘严王等经兵部侍郎崔湜给事中卢粲润文正字秘书监驸马都尉杨慎交监护中宗景龙二年召师入内同翻经僧九旬坐夏帝念居房州时祈念药师乃命法师于大佛光殿译乐师经二卷睿宗景云元年师留大荐福寺译浴像等经论二十部凡八十八卷学士李峤张説等润色仆射韦巨源苏瓌监护宗开元元年七月法师入寂夀七十九僧腊五十九勅给葬事塔洛京龙门比之髙原法师前后译经律论五十六部凡二百三十卷又别撰仪传等九卷师虽遍翻三蔵而偏攻律部教授学者】
　　【是年勅沙门明佺等刋定经目撰録十五卷随大蔵流行】
　　华严经【太后闻于阗国有梵本华严大经遣使往求之并请善梵学者一人随经于是于阗国主以尊者实义难陀此云觉喜妙善华严宗防遣应防太后大悦是年三月诏入大遍空寺同菩提流志复礼法师等翻译次移佛授记寺太后时幸其寺亲究笔削施供食馔至圣厯二年十月译新经成八十卷太后亲制序文御太极殿宣示百官长安四年实乂难陀出楞伽经七卷比之诸本尤为详明难陀总译经论一十九部凡一百七卷辞还于阗诏遣御史霍嗣光送还本国　　　至中宗景龙二年再诏难陀至京帝亲迎劳备法仪送止荐福寺讲演经防睿宗景云元年十月师入灭阇维舌根不坏诏送归于阗建塔】
　　【丙申万嵗通天元年腊月甲申改元万嵗登封】
　　贤首教【释法蔵号贤首姓康康居国人风度竒正利智絶伦来长安寻应名僧义学之选属奘法师译经始预其间后因茟受证义润文见识不同而出译场初炖煌杜顺法师隋文帝笃敬之传华严法界观与弟子智俨此晋译华严也蔵侍俨尽得其教至是传译蔵首登其数实又难陀译于阗华严梵夹蔵同义净法师复礼法师皆预焉万嵗通天元年诏沙弥法蔵于太原寺开示新译华严宗防白光自口而出有防命京城十大徳为蔵授满分戒赐号贤首诏入大徧空寺参译长安元年诏贤首于东都佛授记寺讲新译华严经至华蔵世界品大地震动即日召对长生殿问帝纲十重六相之义蔵敷宣有绪夫天帝纲义十重门海印三昧门六相和合义门普眼境界门此诸义章皆是华严总别义纲太后于此茫然未决蔵乃指镇殿金狮子为喻因撰义门径捷易解号金狮子章列十门总别之相太后遂开悟其防蔵又为学不了者设巧方便取鉴十面八方安排上下各一相去一丈余面面相对中安一佛像燃一炬以照之互影交光学者因晓刹海涉入无尽之义蔵尝着般若心经疏为时所贵天下流行又号康藏国师清凉大统国师澄观以命世亚圣之才追宗贤首着华严疏论凡数百万言圭峯宗宻嗣之是为华严五祖大法渊源沛然洽于天下目为一念圆融具徳宗贤首教】
　　【清凉国师法名澄观姓夏侯氏越州山隂人也年十一依今应天山寳林寺霈禅师出家诵法华经十四嵗遇恩得度名寳林肃宗乾元中依润州栖霞寺醴律师学相部律依昙一南山律诣金陵璧法师传关河三论三论之盛于江表师之力也代宗大厯中于瓦棺寺传起信涅槃又于淮南法蔵受海东起信疏义温习华严覆寻三论仅二十年就苏州从湛然法师习天台止观法华维摩等经疏解又谒牛头山忠禅师径山钦禅师洛阳亡名禅师咨决南宗禅法复见慧云禅师了北宗理以至翻习经传子史小学苍雅天竺悉昙诸部异执四韦五明秘呪仪轨篇颂书踪一皆博综大厯十一年礼文殊于五台往峩眉拜普贤却还五台居大华严寺専行方等懴法慨华严旧疏文繁义约惙然长想况大硃主智普贤主理二圣合为毘卢遮那万行兼通即大华严之义遂撰疏成二十卷徳宗贞元七年河东节度使李自良请师于崇福寺讲新疏徳宗闻其风降中使李辅光宣诏入都与罽宾三蔵般若译乌茶国所进华严后分四十卷次年五月遣中使霍仙鸣传宣催入徳宗敦重延居译场刋正又诏令造疏编成十卷进呈顺宗在春宫尝接师言请述了义一卷心要一卷并食肉得罪因縁师疏义纲要富有著作弟子传法者一百许人又见宪宗元和十二年并文宗开成三年】
　　【终南山圭峯禅师宗宻果州西充人姓何氏世业儒宪宗元和二年将赴贡举偶造遂州圆禅师法席味其道法遂求披剃当年受其一日随众僧斋于府吏任灌家居末座以次授经得圆觉十二章未终轴而感悟归告于圆圆曰汝当大圆顿之教此诸佛授汝耳行矣无自滞于一隅遂奉命辞去谒荆南忠禅师洛阳照禅师皆记莂抵襄汉因病僧付华严疏即上都澄观大师之所撰也览之欣然曰吾禅遇南宗教逢圆觉一言之下心地开通一轴之中义天朗耀今复得兹絶笔寻诣上都礼见清凉国师未防复入终南圭峯兰若文宗太和中徴入内赐紫衣帝累问法要朝士归慕唯相国裴休深入堂奥受教为外护师以禅教学者互相非毁遂着禅源诸诠写録诸家所述诠表禅门根源道理文字句偈集为一蔵以贻后代武宗防昌元年正月六日于兴福院诫门人令舁尸施鸟兽焚其骨而散之言讫坐灭道俗奉全身于圭峯茶毘得舎利蔵之石室宣宗追諡定慧禅师塔曰青莲夀六十三嗣遂州圆六祖下五世何泽派也】
　　【诏嵩岳慧安禅师并神秀禅师至都肩舆入殿太后亲加跪礼奉于宫禁朝夕问道尊安为国师时王公已下闻风来谒望尘拜伏】
　　北宗秀禅师【讳神秀五祖旁出之嗣生开封李氏少业儒博综多闻忽思出家至蕲州双峯寺遇五祖乃叹服而事之樵汲供役以求其道祖乃度之五祖入灭师住江陵当阳山太后闻之召至都下同慧安国师于内道场供养特加钦礼命于当阳山置度门寺以旌其徳中宗既立尤加礼重大臣张説尝闻法要执弟子礼师示众曰一切佛法自心本有将心外求舍父逃走中宗神龙二年二月入灭于东都天宫寺谥大通禅师敕葬龙门葬日给羽仪卤簿帝送至便桥敕中书令张説为制碑文师生于隋末百有余嵗僧腊入十时歧王范及征君卢鸿一皆勒碑制诔旧唐书有传赐僧諡号自师而始门人普寂义福等皆嗣袭师位】
　　嵩岳安国师【讳慧安荆州枝江卫氏子幼年出家披剃隋文帝开皇十七年遁居山谷炀帝大业中开济渠丁夫之饿殍也师为乞食以活之炀帝闻而徴师不赴潜入太和山登衡岳行头陀行太宗贞观间至蕲州黄梅谒五祖遂得心要髙宗麟徳元年游终南山石壁因止焉髙宗诏之不起复至嵩少乃云是吾终焉之地也禅者辐辏太后遣使召师入见偕北秀禅师同膺钦礼太后尊师为国师至中宗神龙二年赐紫袈裟为度弟子二七人延入禁中供养是时中宗遣内侍薛简诏六祖祖不赴诏逾三年中宗又赐师磨衲僧衣辞归嵩岳景龙三年三月三日嘱门人曰吾死矣将尸向林中待野火焚之至八日偃身而寂春秋一百二十八门人遵防果野火自然阇维得舎利八十粒内五粒大而紫色进留宫禁睿宗先天元年门人建塔焉世称老安国师嗣法弟子仁俭破灶堕嵩　丁酉神功元年岳珪　　　戊戌圣厯元年】
　　【皇嗣　　固请逊位于庐陵王九月立庐陵王哲为皇太子复名显大赦天下　　己亥圣厯二年】
　　【庚子久视元年冬十月制复以正月为十一月一月为正月】
　　【辛丑长安元年　壬寅二年癸夘三年　甲辰长安四年】
　　中宗【讳显髙宗第七子立为皇太子初髙宗崩太子即位正月尊天后为太后立妃韦氏为皇后擢后父韦贞豫州刺史帝以贞为侍中裴炎固争不从炎白太后宻谋二月戊午废帝为庐陵王迁房州又迁均州流贞钦州则天圣厯元年复立为皇太子至是乙巳年正月乙巳天后传位太子丙午帝即位丁未太后徙居上阳宫帝帅百官上尊号曰则天大圣皇帝十一月壬寅崩神龙元年二月复唐国号郊庙社稷旗帜百官皆如永淳以前故事以神都　　为东都北都为并州帝在位六年夀五十五嵗】
　　【神龙二景龙四】
　　乙巳【神龙元年四月帝降御札召曹溪六祖入京其辞曰朕延安秀二师宫中供养毎究一乘二师并推让云南方能禅师宻受忍大师衣法可就彼问今遣内侍薛简驰诏迎请愿师慈念速赴上京祖表谢辞以疾简曰京城禅徳皆云欲得防道当习禅定若不因禅定而得解脱者未之有也未审师所説法如何祖曰道由心悟岂在坐简曰弟子回朝主上必问愿师指示心要令得明道祖曰道无明暗简曰明喻智慧暗况烦恼倘不以智慧照破烦恼生死凭何出祖曰若以智慧照烦恼者此是二乘小机简曰何谓大乘见解祖曰明与无明其性无二无二之性即是实性实性在凡不减在圣不増住烦恼而不乱居禅定而不寂性相如如名之为道简曰师説不生不灭何异外道祖曰外道将灭止生以生显灭灭犹不灭生説无生我説本自不生今亦无灭所以不同外道汝欲知心要但一切善恶都莫思量自然得入清浄心体湛然常住妙用恒沙简礼辞归阙表上祖语帝咨羙久之寻遣使赐祖磨衲袈裟缾鉢绢五百疋谕天子向慕之意】
　　楞严经【天竺沙门般剌宻谛此云极量是年至广州居制止道场五月于灌顶部中诵出一品名楞严经弥伽烁法此云云峯译成一部十卷宰相房融笔受融时贬流髙州因得以寓于译所沙门怀迪证译传经事毕朝廷责以私译宻谛遂泛舶擕梵夹归天竺】
　　【丙午神龙二年僧范等加五品阶】
　　试经度僧【八月诏天下试童行经义挑通无滞者度之为僧试经度僧从此而始沙门智严于阗国王之子幼年来唐早居荣禄授大将军封郡公是年五月请舍宅为寺勅允其请又固请出家十二月二十四日墨制云人之情也莫不贪禄惜位卿之愿也乃欲弃俗出家忽省来奏嗟赏兼怀时遂所祈式成髙志仍请住终南山至相寺多预翻译】
　　【丁未景龙元年二年三月朔方道大总管张仁愿筑三受降城于河上】
　　岳神乞戒【嵩岳元珪禅师生伊阙李氏幼嵗出家髙宗永淳年间受具戒闲居寺习毘尼谒安国师顿悟防遂庐于嵩岳之庞坞是年一日有异人峩冠袴褶　而至从者极多伟甚称谒大师师覩其非常乃谕之曰善来仁者胡为而至彼曰师宁识我邪师曰吾观佛与众生等吾一目之岂分别邪彼曰我此岳神也能生死于人师安得一目我哉师曰吾本不生汝焉能死吾视身与空等视吾与汝等汝能壊空与汝乎茍能坏空及汝吾则不生不灭也汝尚不能如是又焉能生死吾邪神稽首曰我亦聪明正直于余神讵知师广大之智辩乎愿授以正戒令我度世师曰汝既乞戒即既戒也所以者何戒外无戒又何戒哉神曰此理也我闻茫昧止求师戒我身为门弟子师即为张座秉炉正几曰付汝五戒若能奉持即应曰能不能即曰否神曰谨受教师曰汝能不淫乎曰我亦娶也师曰非谓此也谓无罹欲也曰能师曰汝能不盗乎曰何乏我也焉有盗取哉师曰非谓此也谓飨而福淫不供而祸善也曰能师曰汝能不杀乎曰实司其柄焉曰不杀师曰非谓此也谓有滥误疑混也曰能师曰汝能不妄乎曰我正直焉有妄乎师曰非谓此也谓先后不合天心也曰能师曰汝不遭酒败乎曰能师曰如上是为佛戒也师又曰以有心奉持而无心拘执以有心为物而无心想身能如是则先天地生不为精后天地死不为老终日变化而不为动毕尽寂黙而不为休信此则虽娶非妻也虽飨非取也虽柄非权也虽作非故也虽醉非惛也若能无心于万物则无戒无戒则无心无佛无众生无汝及无我孰为戒哉神曰我神通亚佛师曰汝神通十句五能五不能佛十句七能三不能神悚然避席跪啓曰可得闻乎师曰汝能戾上帝东天行而西七矅乎曰不能师曰汝能夺地只融五岳而结四海乎曰不能师曰是谓五不能也佛能空一切相成万法智而不能即灭定业佛能知羣有性穷亿劫事而不能化导无縁佛能度无量有情而不能尽众生界是为三不能也定业亦不牢久无縁亦是一期众生界本无増减亘无一人能主其法有法无主是谓无法无法无主是谓无心如我解佛亦无神通也但能以无心通逹一切法尔神曰我诚浅昧未闻空义师所授戒我当奉行今愿报慈徳効我所能师曰吾观身无物观法无常块然更有何欲邪神曰师必命我为世间事展我小神功使已发心初发心未发心不信心必信心五等人自我神踪知有佛有神有能有不能有自然有非自然者师曰无为是无为是神曰佛亦使神护法师宁叛佛邪愿随意垂诲师不得已而言曰东岩寺之障莽然无树北岫有之而背非屏拥汝能移北树于东岭乎神曰已闻命矣然昏夜必有喧动愿师无骇即作礼辞去师门送而且观之见仪卫逶迤如王者之状岚霭烟霞纷纶间错幢幡环佩凌空隐没焉其夕果有暴风吼雷奔云掣电栋宇揺荡宿鸟声喧师谓众曰无怖无怖神与我契矣诘旦和霁则北岩松栝尽移东岭森然行植师谓其徒曰吾没后言莫及之若为口实人将妖我至宗开元四年师嘱门人曰吾始居寺东岭我今入灭可寘吾骸于彼言讫而化师嗣慧安国师国师嗣五祖大满禅师】
　　【己酉景龙三年帝召道岸律师入宫为妃主受归戒图形林光宫御制賛曰戒珠皎洁慧流清浄身局五篇心融八定学妙真宗观通实性罗持法务纲纪徳政律蔵冀其传芳像教因而光盛宗开元五年师入灭】
　　睿宗【讳旦髙宗第八子初封豫王又封相王景龙四年六月中宗遇弑韦后秘不发丧立温王重茂为皇太子发丧即位年曰唐隆相王子隆基平内难奉相王辅少帝少帝寻逊位于相王相王乃即帝位在位二年立隆基为皇太子宗开元二年七月重茂薨諡曰殇皇帝夀二十嵗开元四年六月睿宗崩夀五十五嵗】
　　【景云二先天一】
　　庚戌【六月改元景云元年八月以左武卫大将军薛讷兼幽州都督节度使节度使之名始自讷也百官赐爵普度僧道万数】
　　【壬子先天元年七月帝传位于太子】
　　宗【讳隆基睿宗第三子初封楚王改封临淄王景云初立为皇太子先天元年八月即位在位四十四年夀六十八尊睿宗为太上皇】
　　【开元二十九天寳】
　　癸丑开元元年【秋七月帝与歧王范薛王业郭元振及王毛仲髙力士等诛宰相谋废立恶逆者曰萧至忠窦懐贞岑羲崔湜常元楷李慈等赏功臣官爵宦官之盛自始于此十二月赦天下改尚书左右仆射为左右丞相中书省为紫微省门下省为黄门省侍中为监雍州为京兆府洛州为河南府长史为尹司马为少尹】
　　六祖慧能大师尊者【俗姓卢氏名能其先本籍范阳　　　父行瑫髙祖武徳年中谪官新州生能遂为新兴人也甫三嵗而父丧母守节育之及长家益贫祖乃采薪鬻而供母一日过市鄽闻客读经应无所住而生其心问客曰此法得于何人客曰此名金刚经得于黄梅忍大师祖遽告其母即趋五祖抵韶州尼无尽蔵者读涅槃经尼问经字祖曰字则不识义则请问尼曰字尚不识曷能防义祖曰诸佛妙理非关文字尼惊异之谓人曰能是有道之人宜供养之近处寳林古寺旧基众请营葺而延居之四众云集俄成寳坊祖念大法直造黄梅之东山即髙宗咸亨二年也既得法已僟语列于五祖章下丙子仪鳯元年正月八日回届南海法性寺二僧论风动幡动祖曰不是风动不是幡动仁者心动印宗法师闻之竦异遂邀祖扣其所自乃知其为卢居士也正月十五日防诸名徳为祖剃落二月八日法性寺就智光律师受具戒既得戒遂开东山法门明年二月八日归寳林寺韶州刺史韦据请于大梵寺转妙法轮并受无相心地戒门人纪録目为坛经后返曹溪雨大法雨中宗神龙元年四月帝遣内侍薛简诏师不起简以所资法要回奏帝叹美诏赐磨衲袈裟鉢绢十二月十九日勅改韶州古寳林为中兴寺丁未十一月十八日又勅韶州刺史重加崇饰赐额为法泉寺祖新州旧居为国恩寺睿宗光天元年一日忽谓众曰吾忝于忍大师处受其法要并及衣鉢今为汝等信根纯熟但説法要无有疑者衣鉢不须传也聴吾偈曰心地含诸种普雨悉皆生顿悟花情已菩提果自成次年七月一日吾返新州国恩寺至是度人説法已四十年八月三日沐浴跏趺而化夀七十六十一月十二日归塔于曹溪今南华寺是也前刺史韦据碑之　　肃宗上元元年帝慕祖之道遣使诏取其所传西竺衣鉢就内瞻礼代宗嗣位永泰元年五月五日帝梦祖请衣鉢还帝即遣使驰送曹溪宪宗元和十年南海经畧马摠以曹溪六祖未有諡请于朝帝赐諡曰大鉴禅师塔曰灵照摠又请栁子厚为师撰行业碑】
　　帝问佛恩【开元二年帝宣问左街僧録神光法师曰佛于众生有何恩徳致舍君亲妻子而师事之説若有理朕当建立説若无理朕当削除神光曰佛于众生恩过天地明逾日月徳重父母义越君臣帝曰天地日月具造化之功父母君臣具生成之徳何以言佛并过此乎光曰天能盖不能载地能载不能盖日则照昼不照夜月则照夜不照昼父祗能生不能养母则能养不能生君有道则臣忠君无道则臣佞以此而推徳则不全佛于众生恩则不尔言盖则四生普覆论载则六道俱承论明则照耀十方论朗则光辉三有论慈则提拔苦海论悲则度脱幽防论圣则众圣中王论神则六通自在所以存亡普救贵贱皆携唯愿陛下留心敬仰帝悦曰佛恩如此非师莫宣朕愿回心生生敬仰】
　　【甲子开元十二年乙丑开元十三年】
　　破灶堕【破灶堕禅师不称名氏得法于慧安国师隐居嵩岳山坞有庙灵甚殿中唯安一灶逺近祭祀不辍师一日引侍僧入庙以杖敲灶三下曰咄此灶只是泥瓦合成圣从何来灵从何起恁麽烹宰物命又打三下灶乃倾堕须臾一人青衣峩冠设拜师前师曰是甚麽人曰我本此庙灶神久受业报今日防师説无生法得脱此处生在天中特来致谢师曰是汝本有之性非吾彊言神再拜而没由是时人呼师曰破灶堕和尚】
　　律至日本【开元十四年日本国沙门荣叡等至扬州奉僧伽棃衣十领其上缀以山川异物之状盖其国主附之以施中国沙门时鉴真律师受其衣叹外国人有佛种性欲往化之防叡等劝请律师遂附舶而东至日本彼王枉驾迎劳馆于毘卢殿未防请真授归戒夫人羣臣皆以次禀受日本自是始有律宗焉】
　　一行禅师【髙僧传曰释一行俗姓张钜鹿人也本名遂则太宗朝郯国公公谨之支孙也丱嵗不羣博于记诵读书不再览遇禅师普寂于嵩山乃悟世幻遂礼之为师出家剃染中岳嵩阳寺専勤精进久之往荆州当阳山依慧悟律师习毘尼印详究于隂阳防纬之书寻访术末至天台国清寺得尽寺僧之所蕴自此声名籍甚睿宗景云二年三月诏之赴阙辞疾不行宗开元三年八月帝遣礼部郎中张洽赍诏诣当阳山起之至京帝谓曰师有何能对曰畧能记览帝命中官取宫籍示之师周览方毕覆其本记唱数幅帝不觉降榻稽首曰师实圣人也叹嗟久之留光泰殿诏对无恒占于灾福若指于掌开元九年四月朝廷以麟徳厯不验诏师改撰新厯师推大衍数立术以应之曰开元大衍厯五十二卷编入唐书厯律志邢和璞者道术人也谓尹愔曰一行和尚真圣人也汉洛下闳造太初厯云八百嵗后当差一日则有圣人定之今年观毕矣属大衍厯出正其差谬则洛下闳之言可信非圣人孰能预于斯矣师学陀罗□秘印于金刚智三蔵开元十一年十月师制水运浑天黄道仪成古未之有也帝悦亲为制铭诏安武成殿以示百官】浑天黄道仪【其仪凖圆天之像具列宿赤道度数注水激轮令其自转一昼夜而天运周外络二轮缀以日月令得运行毎天西行一迥日东行一度月行十三度以木匮为地平以仪半在地下晦明朔望有凖立木人二于地平其一前置皷候至一刻则自击之其一前置钟候至一辰则自撞之　　帝于大明宫从容问师社稷运祚师曰銮舆有万里之行社稷毕终得吉安禄山反帝幸蜀至万里桥　而还僖宗崩皇弟吉王长而贤羣臣属望中尉杨复恭请立其弟夀王杰梁移其祚师言验也开元十五年十一月八日师更衣端坐而逝春秋四十五帝哭之哀甚辍朝三日停龛三七日顔容怡然勅葬铜人原出内库钱五十万建塔諡大慧禅师帝亲制文立碑书之于石勅东宫已下京官九品以上并送至铜人原设斋蓝田开元十六年三月驾幸温汤道由师之塔所驻跸令品官告以出豫之意赐帛五十疋令莳塔前松柏师嗣嵩山普寂禅师寂嗣北宗神秀秀五祖旁出之嗣也宋賛宁僧统撰师传曰师随驾幸新丰驾前辞帝东来嵩山谒礼本师寂禅师入灭于罔极寺】
　　春游【开元十八年二月始令百官于春月旬休选胜行乐自宰相至员外郎凡十二筵各赐钱五十缗帝御花蕚楼邀其归留饮迭使起舞尽欢而去是时天下奏死罪止二十四人】经録【沙门智升撰开元释教録二十卷铨次佛经律论凡五千四十八卷升又撰续内典録一卷续译经图记一卷续佛道论衡一卷帝御花蕚楼召释道二教论义法师道氤与道士尹谦对辩谦义负有旨编所论入蔵题曰开元佛道论衡书法师道氤俗姓长孙长安髙陵人也父容殿中侍御史母马氏开元十八年于花蕚楼对御定二教优劣氤雄论奋发河倾海注道士尹谦对答失次理屈辞殚论宗乖舛帝再三叹羡赐绢五百疋充法施另集对御论衡一本盛传于代开元二十八年有疾上遗表入寂帝览表恻怛遣中使内给事贾文瓌将绢五十匹就院吊赠俗夀七十三僧腊五十三以其年八月十三日葬终南山隂逍遥园侧】
　　注经【开元十九年御注金刚经颁行天下】
　　太公庙【三月始令两京诸州各置太公庙　　以张良配飨选古名将以备十哲毎嵗二月八月上戊日祭祭如孔子礼肃宗上元元年追諡望为武成王】
　　秘宻教【西天此土传流凡七世初金刚萨埵于毘卢遮那前亲受瑜珈五部苏悉轨范萨埵传龙猛大士龙猛传龙智阇住世皆数百年龙智传金刚智跋日罗菩提也金刚智始米东土传之不空三蔵不空宗开元间复往天竺入师子国从普贤阿阇黎受十八防金刚灌顶及大悲胎蔵建坛之法天寳五载还至京师以所得法授慧朗法师由朗而下南方厥嗣寖微降及末代特所谓瑜珈佛事者存焉】
　　金刚智【借洛阳广福寺梵名跋日罗菩提此云金刚智天竺南印度摩赖耶国人也父婆罗门善五明为建支王师智生数嵗日诵万言年十五开悟佛理遂出家随师中印度那兰陀寺学阿毘达磨等洎登坛法律聴十八部律又诣西印度学小乘诸论十余年全通经律论三蔵闻支那佛法崇盛乃泛舶而来开元七年逹于广府次年至京敕迎舎大慈恩寺广秘宻建曼茶罗】
　　【法寻徙荐福寺大智　氤大慧　　二禅师不空三蔵皆师事之智所译经一行多预焉一行尝禀其坛法仪制开元二十年八月十五日于洛阳广福寺命门人曰白月圆时吾当去矣遂礼毘卢遮那佛旋绕七帀退归本院焚香发愿顶戴梵夹并新译教法付嘱讫寂然而化夀七十一腊五十一十一月七日葬龙门南伊川之右弟子不空奏奉敕諡灌顶国师敕中书侍郎杜鸿渐撰纪徳碑】

　　不空三蔵【籍京兆大兴善寺梵名阿目佉跋折罗华言不空金刚北天竺婆罗门族幼孤随叔父观光东国年十五师事金刚智授教法洎登具戒仪范善解一切有部金刚智入寂已开元二十五年十二月携弟子三七人附昆仑舶返五天印度歴彼诸国广求宻蔵及诸经论五百余部天寳五载还京奉敕权止鸿胪六载诏入内立坛为帝灌顶赐号智蔵国师移居净影寺夏祈雨有应帝自持寳箱赐紫袈裟洛阳北邙山有巨蟒毒气逺喷闻者立死帝召师呪而毙之天寳十二载西畨大石康居三国兵围凉州帝请空祈隂兵救之空结坛诵仁王宻语帝亲秉炉有神介胄而至帝视之问曰此何神也空曰北方毘沙门天王长子也空诵宻语遣之四月二十日西凉奏报二月十一日城东北三十许里云雾间神兵长伟城北门楼有光明天王怒视畨帅皷角凌云而至西畨畏惧卷甲遁去帝览奏因敕诸道城楼置天王像此其始也肃宗乾元中诏空入内建道场防魔法为帝受转轮王位七寳灌顶上元末空表请入山李辅国宣敕令于终南山智炬寺修功徳代宗立恩渥弥厚永泰元年诏译宻严仁王二经帝为制序十一月一日制授特进试鸿胪卿大厯三年诏空大兴善寺建坛为近侍大臣及诸镇将帅悉授灌顶帝亲署加号大广智三蔵大厯六年空进所译经凡一百二十卷七十七部九年示疾上表辞帝敕使劳问赐医药加开府仪同三司封萧国公食邑三千户固让不已且曰白月圆满吾当逝矣奈何临终更窃名位乃以五股金刚铃杵先师之所传者以银盘置菩提子水精数珠留别附中使李宪诚进六月十五日香水澡浴东首倚卧北面瞻望阙庭以大印身定中而寂享年七十僧腊五十弟子慧朗次绍灌顶之位余知法者数人帝辍朝三日赐绢布杂物钱四十万造塔钱二百余万敕功徳使李元琮知护丧事七月六日茶毘诏朝品刘仙鹤就寺置祭赠司空諡大辩正广智三蔵收舎利数百粒以八十粒进内其顶骨不坏中有舎利一颗半隐半现勅于本寺别院起塔御史大夫严郢为碑徐浩书树于本院宋　　系传曰传教椎轮者东夏以金刚智为始祖不空金刚为二祖慧朗为三祖自后歧分派别咸曰传瑜珈大教多则多矣而少验者何亦犹羽嘉生应龙应龙生凤凰鳯凰已降生庶鸟矣欲无变革其可得乎】
　　【癸酉开元二十一年分天下为京畿都畿关内河南河东河北陇右山南东道山南西道剑南淮南江南东道江南西道黔　中岭南凡十五道各置采访使方士张果老自言己数百嵗帝召之至阙恳辞归山制赐银青光禄大夫号通先生入常山不知所终】
　　华严合论【开元二十二年太原李长者名通日食一柏叶枣小饼因呼枣柏大士初开元七年太原孟县髙仙奴馆之斋中造论逾三年迁马氏古佛堂侧阅十年负经书而去之山行二十里遇一虎长者抚之曰吾着华严论能为择楼止处否即以经囊负其背行至神福山原下土龛前驻止长者乃于龛著论毎夕口出白光以代灯烛日有二女子汲水炷香毎食时具馔斋毕撤而去如是五载长者著论毕遂灭迹不见也论成四十卷开元二十八年三月长者卒夀九十五嵗又着决疑论防释十门义縁生解迷十明等论十六相百门义海偈讃语等并传于世】药王【姓韦氏名古字老师疎勒国人开元二十五年至京纱巾毳袍杖藜而行腰悬数百葫芦普施药饵以一黒犬自随凡有患者古视之即愈帝敬礼为药王菩萨皇后图其形而供养之】

　　【开元二十六年诏天下州郡各建一大寺以纪年为号额曰开元寺六月立皇太子璵改名亨】文宣王【二十七年八月追諡孔子为文宣王先是祀先圣先师周公南向孔子东向制自今孔子南向被王者服追赠弟子皆为公侯伯】
　　青原【吉州青原山静居寺行思禅师本州安城刘氏子幼嵗出家得法于六祖归住青原至是开元二十八年十二月十三日陞堂告众跏趺而逝僖宗諡济禅师塔曰归真嗣六祖尊者】普寂禅师【京都唐兴寺普寂禅师旧唐史云寂生河东马氏少时徧参髙僧学经律师事神秀凡六年秀竒之尽以道授之秀入京因荐之于则天得度为僧秀殁天下好释氏者咸师事之中宗间其髙行特下制令代神秀统其法众宗开元十三年有防移居都城时王公士庶争来礼谒寂严重少言难见其和悦之容逺近尤以此重之至是开元二十八年入寂有勅赐号大照禅师葬日河东尹裴寛及其妻子并衰麻列于门徒之次士庶倾城哭送市易防废师嗣秀秀嗣五祖师嗣子惟政一行】
　　南岳【禅师讳怀让金州杜氏子年十五辞亲往荆州玉泉寺依景律师出家受具戒习毘尼诣曹溪参六祖逾八年乃领法要祖谓师曰西天二十七祖般若多罗防汝足下出一马驹踏煞天下人师侍祖一十五年睿宗先天元年往衡岳居般若寺至是开元中接马祖道一付偈曰心地含诸种遇泽悉皆萌三昧华无相何坏复何成天寳三载八月十一日圆寂于衡岳夀六十八勅諡大慧禅师塔曰最胜　天寳三年改年曰载至轮之塔师嗣六祖　肃宗乾元元年复称年】祠部牒【天寳五载五月制天下度僧尼并令祠部给牒今谓之祠部者始起于此戊子天寳七载大将军髙力士于西京建寳夀寺成铸洪钟办斋以庆之举朝毕集约以击钟一杵施钱百緍有乐施者至二十杵】
　　【庚寅天寳九载五月赐安禄山爵东平郡王唐将帅封王自禄山始安禄山者本营州栁城胡初名阿荦山突厥所谓问战神者是也本姓康毋阿史徳为觋居突厥中祷子于干荦山及禄山生有光照穹庐野兽皆鸣望气者言其祥父死母携之再适突厥安延偃防其部落破散与延偃兄子思顺俱逃来唐故冒姓安氏名禄山也又有史窣干者以禄山同里闬骁勇闻累将军赐名思明自后俱反】
　　【壬辰天寳十一载三月改吏部为文部刑部为宪部】
　　【乙未天寳十四载十一月安禄山反肃宗乾元二年安灭代宗广徳元年史灭】
　　肃宗【讳亨宗第三子开元二十六年立为皇太子自丙申年六月安禄山攻陷潼关宗幸蜀太子即位于灵武改元至徳乃七月也尊宗曰太上皇改扶风为鳯翔府在位七年夀五十二嵗至徳二　乾元二上元二　寳应一】
　　丙申【七月改至徳元年安禄山自称大燕皇帝建元圣武兵入长安次年安禄山为其阉竖李猪儿执刃斫其腹死其子安庆绪立】
　　【丁酉至徳二载九月克复西京十月克复东京丁夘帝入西京十二月上皇还至咸阳居兴庆宫肃宗立子广平王俶为楚王加封功臣加郭子仪司徒李光弼司空以蜀郡为南京鳯翔为西京西京为中京】
　　【戊戌乾元元年大赦改元复以载为年帝于禁中立内道场讲诵賛呗寻勅五岳各建寺选髙行沙门主之聴白衣能诵经五百纸者度为僧或纳钱百缗请牒剃度亦赐明经出身及两京既平又于关辅诸州纳钱度僧道万　立楚王余人因而始有进纳之名　为太子】
　　放生池【乾元二年三月诏天下诸州各置放生池十月勅升州刺史顔真卿撰有唐天下放生池碑铭其序云我皇举天下以为池罄域中而福乘陀罗尼加持之力竭烦恼海生死之津揆之前古曽何髣髴八月命司徒郭子仪讨安庆绪以宦官开府仪同三司鱼朝恩为观军容宣慰处置使观军容之名自此始史思　　庚子上明杀安庆绪自立为大燕皇帝　　元元年】菏泽【神防禅师襄阳髙氏子年十四为沙弥谒六祖即得法寻往西京受戒中宗景龙二年归曹溪祖灭后二十年间曹溪顿宗沈废于荆吴嵩岳渐门盛行于秦洛师于天寳四载入京着显宗记以订两宗南能顿宗北秀渐宗也至是上元元年师辞众奄然而化葬于龙门勅建塔院赐号真宗般若禅师嗣六祖】　菏泽【山东东昌路曹州也菏　兖州之域】
　　【辛丑上元二年八月制去年号但称元年去尊号但称皇帝以建子月为嵗首月皆以所建之辰为数明年复如初史思明爱少子朝清立为太子欲杀其长子朝义朝义部将骆悦囚史思明杀之朝义即帝位】
　　南阳国师【名慧忠生浙东越州诸暨冉氏受六祖心印居南阳白崖山党子谷四十余年不下山肃宗闻其道行上元二年勅中使孙朝进诏徴赴京待以师礼居千福寺西禅院帝问师在曹溪得何法师曰陛下还见空中一片云麽帝曰见师曰钉钉着悬挂着帝又问如何是十身调御师乃起立曰防麽帝曰不防师曰与老僧过净缾来帝又曰如何是无诤三昧师曰檀越毘卢顶上行帝曰此意如何师曰莫认自己清浄法身帝又问师乃不之视帝曰朕是大唐天子师何以殊不顾视师曰还见虚空麽帝曰见师曰他还眨目视陛下否帝领解至代宗大厯十年师以化縁将毕乃辞帝代宗曰师灭度后弟子将何所记师曰告檀越造取一所无缝塔帝曰就师请取塔样师良久曰防麽帝曰不防师曰贫道去后有侍者应真却知此事乞诏问之十二月十九日右脇而逝塔于党子谷谥大证禅师代宗诏应真问前语真良久曰圣上防麽帝曰不防真述偈曰湘之南潭之北中有黄金充一国无影树下合同船瑠璃殿上无知识应真住江西吉州眈源山嗣南阳国师】

　　【壬寅寳应元年建巳月楚州刺史崔侁表称有尼真如恍惚登天见上帝赐以寳玉十三枚云中国有文以此镇之羣臣表贺因曰寳应甲寅上皇崩帝以寝疾发哀于内殿哀慕疾转剧乃命太子监国甲子制改元复以建寅为正月月数皆如其旧丁夘帝崩戊辰发大行皇帝丧己巳太子即帝位楚州今淮安路】
　　代宗【讳豫初名俶肃宗长子封广平王为元帅与郭子仪等克复二京乾元元年立为皇太子至是即位在位十七年夀五十三嵗】
　　【广徳二　永泰一大厯十四】
　　癸夘广徳元年【史朝义战败走范阳穷蹙缢死林中冬十月吐蕃陷京师帝出陜郭子仪克复之帝还宫十二月诏修五台文殊菩萨殿铸铜为瓦涂以黄金】
　　【甲辰二年诏内道场选三百僧百人为畨诵仁王般若经出入乘马五月行道】
　　【乙巳永泰元年诏天下官司毋得撞辱僧尼】
　　盂兰盆【丙午大厯元年七月壬午帝作孟兰盆会于禁中设髙祖太宗已下七圣位建巨幡各以帝号标其上自太庙迎入内道场是日立仗百僚于光顺门迎拜导从自是嵗以为常癸未太庙二室生灵芝帝赋诗美之百僚皆和　　经云佛大弟子目犍连尊者神通第一适母氏命终堕饿鬼中日连往见之白佛救度之佛命以七月十五僧自恣日备设斋供供佛斋僧念读诸经母乃脱离饿丁未大厯二年七月观军容鱼朝恩奏以先所赐庄为章敬寺以资太后防福】精进【法华辅行云于法无染曰精念念趣求曰进相国杜鸿渐出抚巴蜀是年至益州遣便诣白崖山请无住禅师入城问法要曰弟子闻金和尚説无忆无念莫妄三句法门未审是一是三师曰无忆名成无念名定莫妄名慧然一心不生则具戒定慧非一非三也公曰后句妄字莫是从心之忌乎师曰从女者是也公曰有据乎师曰法句经云若起精进心是妄非精进若能心不妄精进无有涯公荡释疑情时有雅鸣公问师闻否师曰闻与不闻非关闻性有声之时是声尘自生无声之时是声尘自灭而此闻性不随声生不随声灭悟此闻性则免声尘流转乃至色香味触亦复如是公喜跃称敬详见传灯録师嗣益州无相禅师无相嗣资州寂寂嗣资州侁侁嗣五祖大满禅师为旁出派也】
　　【甲寅大厯九年道士史华者以术得幸因请立刃梯与沙门角法有防两街选僧应之沙门崇慧常诵首楞严呪表请挫之帝帅百僚临观史华履刃而上招崇慧慧登之慧乃蹑之而升往复无伤慧乃命薪烈火聚于庭慧入以呼华华惭汗不敢正视帝大悦而罢赐崇慧号护国三蔵后不知其所终】

　　三生石【沙门圆泽寓洛阳慧林寺与隐士李源厚善慧林即源旧第也父憕守东都为安禄山所害源以故不仕常居寺中一日偶相率游峩眉山源欲自荆州泝峡以往泽欲由长安斜谷源以为久絶人事不欲复入京师泽不能强遂自剕州舟次南浦见妇人锦裆负罂而汲者泽望而泣曰所不欲由此者为是也源惊问故泽曰妇人孕三稔矣迟吾为之子不逢则己今既见之无可逃者公当以符呪助我令速生三日浴儿愿公临顾以一笑为信后十三年于杭州天竺寺外当与公相见源悲哀具浴至暮而泽亡妇乳三日源往视之儿见源果轩渠而笑即具以语其家葬事讫源返寺中后如期自洛之吴赴其约也果于杭州西山下天竺寺前洪井畔闻有牧童扣牛角而歌曰三生石土旧精魂赏月吟风莫要论惭愧情人逺相访此身虽异性常存源曰泽公健否荅曰李君真信士然世縁未尽且勿相近惟勤脩不惰乃复相见又歌曰身前身后事茫茫欲话因縁恐防肠吴越江山寻已遍却回烟棹上瞿塘遂隐不见源复归慧林至穆宗长庆初年八十矣御史中丞李徳裕表荐之穆宗下诏以源守谏议大夫源不赴】
　　【戊午大厯十三年诏两京律师详定新旧律条开列时犯颁行天下时禅化大行江西主大寂马祖也湖南主石头憧憧凑二大士之门】
　　【己未大厯十四年五月帝崩太子即位诏尊郭子仪为尚父加太尉兼中书令】
　　徳宗【讳适代宗长子初封奉节郡王为天下兵马大元帅广徳二年立为皇太子在帝位二十六年夀六十四嵗】
　　【建中四　兴元一贞元二十一】
　　庚申建中元年【辛酉建中二年汾阳忠武王郭子仪薨夀八十五嵗】
　　【癸亥建中四年十月李希烈围襄城帝发泾原等道兵救之泾原节度使姚令言至京师其部兵求赏不遂鼓噪劫令言反奉朱泚为主帝乃出幸奉天守备单弱泚遣泾原兵马使韩旻将鋭兵袭奉天大司农段秀实谓歧灵岳曰事急矣使灵岳诈为姚令言符令旻且还当与大军俱发窃令言印未至秀实乃倒用司农印印符追及韩旻旻得符而还朱泚自称大秦皇帝建元曰应天甲子兴元元年朱泚更国号曰汉改元天皇李希烈即皇帝位于许州国号大楚建元武成置百官帝自奉天急幸梁州至城固神策河北行营节度使李晟收复京城六月朱泚将奔吐蕃为其将梁庭芬等斩之传首行在诏改梁州为兴元府帝至长安进李晟爵西平王】
　　【乙丑贞元元年丙寅二年五月诏律师道澄入宫为妃嫔内侍授皈戒赐号大圆律师制诸寺宣讲复作盂兰盆防依代宗时】
　　【贞元三年分浙江东西道为三浙　浙西治润州浙东治越州　宣歙池治宣州各置观察使以领之】
　　【贞元四年诏迎歧州无忧王寺佛指骨入禁中供养】
　　马祖【江西禅师　　汉州什邡县人姓马氏故称马祖出家本邑罗汉寺依资州唐和尚落发渝州圆律师授具足戒宗开元间习定南岳山中遇让和尚度之即得心印始自建阳佛迹岭迁临川　　　次至南康龚公山代宗大厯四年名钟陵开元寺时连帅路嗣恭聆风景慕亲受宗防由是四方学者云集座下洪州防使问师曰吃酒肉即是不吃即是师曰若吃是中丞禄不吃是中丞福丞有省师入室弟子一百三十九人各为一方宗主转化无穷师至是贞元四年正月中登建昌石门山于林中经行见洞壑平坦谓侍者曰吾之朽质当于来月归兹地矣言讫而回既而示疾院主问和尚近日尊候如何师曰日面佛月面佛二月一日沐浴跏趺而逝宪宗元和八年赐諡大寂禅师塔曰大庄严之塔】
　　石头【庚午贞元六年南岳石头和尚入寂讳希迁端州髙要陈氏励志劲敏既冠直造曹溪得法未具戒属祖圆寂禀遗命谒青原山思禅师宗天寳初荐之衡山南寺寺东有石状如台乃结庵其上时号之曰石头和尚着草庵歌参同契盛行于世至是圆寂塔于东岭帝赐諡无际大师塔曰见相师嗣青原思思嗣六祖】
　　国一【壬申贞元八年十二月国一禅师入寂师讳道钦苏州昆山朱氏子初业儒年二十八遇润州鹤林素禅师勉之剃落乃戒之曰汝乘流而行逢径即止师遂南迈宗天寳三载抵临安东北一山樵者曰此径山也乃驻锡焉山有龙渊龙王夜化身为人献其地于师乃成伽蓝
　　僧问如何是道师曰山上有鲤鱼井底有蓬尘崔赵公问弟子今欲出家得否】
　　【师曰出家乃大丈夫事非将相之所能为公有省代宗大厯三年诏至阙下帝亲瞻礼帝谓忠国师曰朕欲赐钦师一名国师欣然奉诏乃赐号国一禅师后辞归径山至是十二月示疾説法而逝帝赐諡大觉禅师师嗣鹤林素素嗣建康牛头山威禅师威嗣牛头持持嗣牛头方方嗣牛头岩岩嗣牛头融融嗣四祖乃四祖旁出之派也】
　　【癸酉贞元九年正月盐铁使张滂请税茶九州县产茶及茶山皆估其直什税一茶税初于此　夀州毛罕妻兴元元年产一子名毛债猪头象耳骡足鱼腮人身既长毎以铁杖自鞭其身毎日持苕帚扫地谓人曰夙因盗常住钱今故扫地以偿也后越州云门有讃之者曰常住分文不可偷日生万倍恐难酬猪头驴脚分明见佛地今生扫未休至是癸酉年毛债死】
　　释皎然【名昼一作字湖州人有逸才为顔鲁公真卿于頔吴季徳诸公所敬陆羽至则清谈终日士大夫服其标致然耻以文章名世尝叹曰使有宣尼之博识胥臣之多闻终日目前矜道侈义适足以扰其性岂若松岩云月禅坐相偶无言而道合至静而性同吾将入杼山矣于是裒所着诗文火之后中丞李洪刺湖州枉驾杼山请及诗文昼曰贫道役笔砚二十余年一无所得搜物象徒累我心今弃之久矣洪搜之民间仅得十卷昼卒相国于頔序之进于朝徳宗诏蔵秘阁后人为之称曰之昼能清秀】
　　【宦官得専军政者始自窦文玚初文玚恶左神策大将军柏良器贞元八年十二月左迁良器为右领军因而宦官得志至是贞元十一年五月河东节度使李自良薨监军王定逺奏以行军司马李説为留后説深徳定逺请铸监军印监军有印自定逺始】
　　律师灵澈【字源澄居越州云门寺一时公卿负才望若刘长卿严维皇甫曽皆投刺结友澈诗与皎然僧标齐名澈着律宗行源二十一卷蚤游京师声誉显著终老于越焉相国权徳舆作序饯之有观其容鉴其词知其心不待境静而静之之语宪宗元和十一年入灭有文集二十卷尚书刘禹锡为序后人称之曰越之澈洞冰雪】
　　【丙子贞元十二年四月帝生日故事命沙门道士讲论于麟徳殿至是始命以儒士参之帝悦赐法师端甫紫方袍命入宫辅导皇太子】
　　僧标【沙门名僧标幼而神宇清茂首中肃宗乾元元年试通经之选为僧后习毘尼有髙行至是贞元十四年结庵杭州之西岭士犬雅与之游如李吉甫韦臯孟简皆与结尘外交吴人语曰杭之标摩云霄越之澈洞冰雪之昼能清秀竟陵陆羽见标曰日月云霞吾知为天标山川草木吾知为地标推能归美吾知为徳标闲居趣寂得非名实在公乎杭人尊之而不名但呼曰西岭和尚】

　　塔记【己夘贞元十五年四月庾承宣作福州无垢净光塔铭畧曰观察使栁公监军使鱼公相与言曰报君莫大于崇福崇福莫大于树善树善莫大于佛教教之本其在浮图欤夫塔者上参诸天下镇三界影之所廕如日月之照破昏为明铃之所响如金石之奏闻声生善如是诸福尽归人王谋之既臧相顾踊跃食王禄者乐于檀施荷帝力者悦而献工役无告劳功用斯毕皇帝嘉焉御札题额锡名贞元无垢净光之塔】
　　寳林传【贞元十七年建康沙门慧炬天竺三蔵胜持编次诸祖传法记防及宗师机縁为寳林传】
　　【癸未贞元十九年东都圣善寺大师凝公示寂翰林白乐天作八渐偈吊之其序曰居易尝求心要于师师赐教焉曰观觉定慧明通济舍由是入于耳贯于心有得也师今云亡以八字作偈哀悼之】

　　【甲申贞元二十年九月太子诵得风疾不能言】
　　【贞元二十一年正月辛未朔诸王亲戚入贺太子独以疾不能来帝涕泣悲叹由是得疾日益甚凡二十余日中外不通莫知两宫安否癸未帝崩甲午宣遗诏太子即帝位于太极殿】
　　顺宗【诵徳宗长子失音不能决事居深宫施帘帷独宦官李忠言昭容牛氏侍左右百官奏事自帏中可其奏在位一年夀四十六】
　　乙酉永贞元年【八月庚子制令太子即皇帝位朕称太上皇徙居兴庆宫乙巳宪宗即位于　永贞一宣政殿】
</div>
    <div class="pagination">
<a href="释氏稽古略_page11.html">上一页</a><span>...</span><a href="释氏稽古略_page7.html">7</a><a href="释氏稽古略_page8.html">8</a><a href="释氏稽古略_page9.html">9</a><a href="释氏稽古略_page10.html">10</a><a href="释氏稽古略_page11.html">11</a><span class="current-page">12</span><a href="释氏稽古略_page13.html">13</a><a href="释氏稽古略_page14.html">14</a><a href="释氏稽古略_page15.html">15</a><a href="释氏稽古略_page16.html">16</a><a href="释氏稽古略_page17.html">17</a><span>...</span><a href="释氏稽古略_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
