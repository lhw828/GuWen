<!DOCTYPE html>
<html>
 <head>
  <meta charset="utf-8"/>
  <title>
   法海观澜 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法海观澜 - 第 7 页/共 11 页
  </h1>
  <div class="content">
   真心直说（一卷）

修心诀（一卷）

决疑集（一卷）

楚石语录

紫柏集

方便语

寿昌语录




法海观澜卷第三

古吴蕅益比丘智旭辑

中山汤学绅康民阅梓

【禅宗要旨】

○大方广佛华严经初卷云。尔时世尊于一切法成最正觉。智入三世。悉皆平等。其身充满一切世间。其音普顺十方国土。乃至一一毛端。悉能容受一切世界而无障碍。身徧十方而无来往。皆入诸相。了法空寂。三世诸佛所有神变。于光明中。靡不咸覩。一切佛土。不思议劫所有庄严。悉令显现。

述曰。此乃所谓大彻大悟。圆证心性之全体大用者也。此之谓涅槃妙心。此之谓正法眼藏。禅者苟知以此为则。决不至于得少为足。起增上慢。成大妄语矣。

○本事经云。出家有二种。正所应作事。谓静虑听说。速证于涅槃。静虑慧为因。慧必由静虑。有静虑有慧。速证于涅槃。百千哑羊僧。无慧修静虑。设经百千岁。无一得涅槃。勤修智慧人。乐听法说法。敛念须臾顷。能速证涅槃。

○大宝积经出现光明会云。愚人修习禅。乐于禅定乐。便起增上慢。谓得沙门果。愚人修习禅。无眼尽边智。设于百千劫。彼终无解脱。　菩萨藏会云。若有乐定。修相应行诸菩萨等。未曾听闻微妙法门。又不听闻圣教法律。但于三摩地中。生知足想。当知是人起增上慢。不能解脱生老病死。　文殊师利授记会云。菩萨乐住寂静入禅定者。获十功德利益。一者得念。二者得慧。三者修行。四者迅辩。五者得陀罗尼。六者善知法生。七者善知法灭。八者戒聚无犯。九者诸天供养。十者不贪他好。

文殊师利所说不思议佛境界经云。禅以八法而得清净。一者常居兰若。宴寂思惟。二者不共众人。群聚谈说。三者于外境界。无所贪著。四者若身若心。舍诸荣好。五者饮食少欲。六者无攀缘处。七者不乐修饰音声文字。八者转教他人。令得圣乐。

善住意天子所问经云。何等比丘。得言禅师。文殊师利答言。此禅师者。于一切法。一行思量。所谓不生。若如是知。得言禅师。乃至无有少法可取。得言禅师。不取何法。所谓不取此世彼世。不取三界。至一切法悉皆不取。谓一切法悉无众生。如是不取。得言禅师。若彼禅师无少法取。非取不取。以是义故。得言禅师。　又云。若有禅师生贪欲心。生已能离。能令寂静。能令寂灭。如是得言空无所有。不著不取。

大集经海慧菩萨品云。菩萨若乐受寂静乐。不乐听法说法问疑。以寂静故。烦恼不起。以不起故。不知知想。不离离想。不证证想。不修修想。不得实义。是名魔业。

月藏经云。与禅相应者。是我真子。从佛口生。从法化生。

地藏十轮经云。修定行者。若未成就诸三摩地。初夜后夜。当舍睡眠。精进修学。远离愦闹。少欲知足。无所顾恋。一切贪嗔忿覆恼害。憍慢贡高。悭悋嫉妒。离间粗恶。虚诳杂秽。一切人间嬉戏放逸。皆悉远离。

○大般若经云。不应容纳失念散乱相应之心。经刹那顷。何况令其长时相续。

小品般若经云。譬如坐禅比丘从三昧起。以学禅故。不贪饮食。

○大智度论云。邪见人。虽口说一切空。然于爱处生爱。嗔处生嗔。慢处生慢。痴处生痴。自诳其身。佛弟子实知空。心不动一切结使。生处不复生（亦见教观）。　或有菩萨。钝根宿罪所覆。深著世乐。驰逸难制。如是人。深加精进。尔乃得定。　　行者能除身口破戒业。次除三恶觉观。后除三细觉观。所谓国土亲里不死。如是除已。即得禅定。离欲者。离五欲。离恶不善法者。离五盖。将人入恶道。名为恶。障善法故。名不善。　此中言无佛。破著佛想。不言取无佛相。若有佛。尚不令取。何况取无佛邪见。又佛常寂灭。无戏论相。若人分别戏论常寂灭事。亦堕邪见。

○成实论云。佛法可自证知。不可以己所证。传与他人。如财物等。　若无持戒。则无禅定。又戒为菩提树根。无根则无树。故须净戒。

舍利弗阿毗昙论云。若人聚集处。心求名利。便现生禅相。是名来禅。若人坐禅无仪。是名无益禅。

○出曜经云。无禅不智。无智不禅。道从禅智。得近泥洹。

○南岳思大师安乐行义云。无相行者。一切诸法中心相寂灭。毕竟不生。行住坐卧。饮食语言。一切威仪。心常定故。诸余禅定。三界次第。从欲界地。未到地。初禅地。乃至非非想地。有十一种差别不同。有法无法。二道为别。是阿毗昙杂心圣行。若安乐行中深妙禅定。即不如此。不依止欲界。不住色无色行。如是禅定。是菩萨徧行。毕竟无心想故。名无想行。

圭峰密禅师云。诸宗始祖。即是释迦。经是佛语。禅是佛意。诸佛心口。必不相违。诸祖相承。根本是佛亲付。菩萨造论。始末唯弘佛经。马鸣龙树。皆是祖师。造论释经。数千万偈。未有讲者毁禅。禅者毁讲。今时弟子。彼此迷源修心者。以经论为别宗。讲说者。以禅门为别法。闻谈因果修证。便推属经论之家。不知修证。正是禅门之本事。闻说即心即佛。便推属胸襟之禅。不知心佛。正是经论之本意。　未究佛言。何同佛见。　提纲。意在张网。不可去网存纲。举领。意在著衣。不可弃衣取领。

○大般涅槃经云。佛告四众。吾今所有无上正法。悉已付嘱摩诃迦叶。当为汝等作大依止。犹如如来。　景德传灯录云。佛告弟子摩诃迦叶。吾以清净法眼涅槃妙心。实相无相。微妙正法。将付于汝。汝当护持。幷敕阿难副贰传化无令断绝。

梅溪集。王荆公谓佛慧泉禅师曰。世尊拈花出自何经。泉云。藏经所不载。公曰。顷在翰苑。偶见大梵天王问佛决疑经三卷有云。梵王在灵山会上。以金色波罗花献佛。请佛说法。世尊登座。拈花示众。人天百万。悉皆罔措。独迦叶破颜微笑。世尊曰。吾有正法眼藏涅槃妙心。分付迦叶。

第一祖摩诃迦叶尊者。景德录云。告诸比丘。佛已荼毗。金刚舍利。非我等事。我等宜当结集法眼。无令断绝。乃说偈曰。如来弟子。且莫涅槃。得神通者。当赴结集。

第二祖阿难尊者。佛祖统纪云。游行至竹林中。闻比丘诵偈。若人生百岁。不见水潦涸。不如生一日。而得覩见之。阿难惨然曰。此非佛偈。当云。若人生百岁。不解生灭法。不如生一日。而得解了之。比丘向其师说。师曰。阿难老朽。言不可信。阿难后时。闻比丘犹诵前偈。即自思惟。今此比丘。不受吾教。于世无益。宜入涅槃。

第十九祖鸠摩罗多尊者。告阇夜多曰。业从惑生。惑因识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。夜多承言领旨。即发宿慧。出家受具。（出景德录）

第二十一祖婆修盘头尊者（此云徧行）。自说宿命云。忆念七劫前。师于智者月净。记我非久当证斯陀含果。时有大光明菩萨出世。我策杖礼谒。师叱我曰。重子轻父。一何鄙哉。我问其过。师曰。汝礼大光明菩萨。以杖倚壁画佛面。以此过慢。遂失二果。（出景德录）

第二十八祖菩提达摩尊者。此土初祖也。景德录第三卷云。有道育慧可二沙门。年虽后生。俊志高远。幸逢法师。事之数载。法师感其精诚。诲以真道。令如是安心。所谓壁观（即所谓外息诸缘。内心无喘。心如墙壁。可以入道）。如是发行。所谓四行。如是顺物。防护讥嫌。如是方便。遣其不著。夫入道多途。要唯二种。一是理入。二是行入。理入者。谓藉教悟宗。深信含生同一真性。但为客麈妄想所覆。不能显了。若舍伪归真。凝住壁观。无自无他。凡圣等一。坚住不移。不随他教。此即与现冥符。无有分别。寂然无为。名理入也。行入四行。万行同摄。初报怨行者。谓修道人。若受苦时。当念往劫。舍本逐末。多起爱憎。今虽无犯。是我宿殃。恶业果熟。非天非人所能见与。甘心忍受。都无怨诉。经云。逢苦不忧。何以故。识达故。此心生时。与理相应。体怨进道。故言报怨行也。二随缘行者。众生无我。苦乐皆从缘生。纵得荣誉等事。宿因所构。今方得之。缘尽还无。何喜之有。得失从缘。心无增减。喜风不动。冥顺于道也。三无所求行者。世人长迷。处处贪著。名之为求。智者悟真。理与俗反。安心无为。形随运转。万有斯空。无所愿乐。有身皆苦。谁得而安。经云。有求皆苦。无求乃乐。故言无所求行也。四称法行者。性净之理。目之为法。此理众相斯空。无染无著。无彼无此。经云。法无众生。离众生垢故。法无有我。离我垢故。智者若能信解此理。应当称法而行。法体无悭。于身命财。行檀舍施。心无悋惜。达解三空。不倚不著。但为去垢。称化众生而不取相。此为自行。复能利他。亦能庄严菩提之道。檀施既尔。余五亦然。为除妄想。修行六度而无所行。是为称法行也。　又谓二祖曰。二百年后。衣鉢止而不传。法亦大盛。当是知道者多。行道者少。说理者多。悟理者少。　又云。此有楞伽经四卷。盖如来极谈法要。亦可以与世开示悟入。　祖为期城太守杨炫之说偈曰。亦不覩恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同缠。超然名之曰祖。

傅大士心王铭云。观心空王。玄妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沈。诸佛菩萨。非此安心。明心大士。悟此玄音。身心性妙。用无更改。是故智者。放心自在。莫言心王。空无体性。能使色身。作邪作正。非有非无。隐显不定。心性离空。能凡能圣。是故相劝。好自防慎。刹那造作。还复漂沈。清净心智。如世黄金。般若法藏。竝在身心。无为法宝。非浅非深。诸佛菩萨。了此本心。有缘遇者。非去来今。

第二十九祖慧可大师。此土二祖也。景德录云。北齐天平二年。有一居士。年逾四十。不言名氏。聿来设礼。问曰。弟子身缠夙恙。请和尚忏罪。师曰。将罪来与汝忏。居士良久云。觅罪不可得。师曰。我与汝忏罪竟。宜依佛法僧住。居士曰。今见和尚。已知是僧。未审何名佛法。师曰。是心是佛。是心是法。法佛无二。僧宝亦然。居士曰。今日始知罪性不在内。不在外。不在中间。如其心然。佛法无二也。师即为剃发。名为僧璨。其年三月十八日。于光福寺受具。自玆疾渐愈。执侍经二载。付以法。幷信衣。

僧那禅师。姓马氏。少通坟典。年二十一。讲礼易于东海。听者如市。后投二祖出家。永捐世典。唯一衣一鉢。一坐一食。奉头陀行。谓门人慧满曰。祖师心印。非专苦行。但助道耳。若契本心。发随意真光之用。则苦行如握土成金。若唯修苦行。而不明本心。为憎爱所縳。则苦行如黑月夜。履于险道。汝欲明本心者。当审谛推察。遇色遇声未起觉观时。心何所之。是无耶。是有耶。既不堕有无处所。则心珠独朗。常照世间。无一尘许间隔。未尝有一刹那顷断续之相。故我初祖兼付楞伽经四卷。谓我师二祖曰。吾观震旦。唯有此经可以印心。仁者依行。自得度世。又二祖凡说法竟。乃曰。此经四世之后。变成名相。深可悲哉。（出景德录）

向居士。幽栖林野。木食涧饮。北齐天保初。闻二祖盛化。乃致书曰。影由形起。响逐声来。弄影劳形。不识形为影本。扬声止响。不知声是响根。除烦恼而趣涅槃。喻去形而觅影。离众生而求佛果。喻默声而寻响。故知迷悟一途。愚智非别。无名作名。因其名则是非生矣。无理作理。因其理则诤论起矣。幻化非真。谁是谁非。虚妄无实。何空何有。将知得无所得。失无所失。未及造谒。聊此申意。伏望答之。二祖答曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申辞措笔作斯书。观身与佛不差别。何须更觅彼无余。（景德录）

慧满禅师尝示人曰。诸佛说心。令知心相是虚妄。今乃重加心相。深违佛意。又增论议。殊乖大理。故常赍楞伽经四卷以为心要。如说而行。（景德录）

第三十祖僧璨大师。此土三祖。信心铭云。至道无难。惟嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同太虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。惟滞两边。寍知一种。一种不通。两处失功。遣有没有。存空背空。多言多虑。转不相应。绝言绝虑。无处不通。归根得旨。随照失宗。须臾处照。胜却前空。前空转变。皆由妄见。不用求真。唯须息见。二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能随境灭。境逐能沈。境由能境。能由境能。欲知两段。元是一空。一空同两。齐含万象。不见精粗。寍有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疎亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱著。将心用心。岂非大错。迷生寂乱。悟无好恶。一切二边。良由斟酌。梦幻空花。何劳把捉。得失是非。一时放却。若眼不睡。诸梦自除。心若不异。万法一如。一如体玄。兀尔忘缘。万法齐归。观复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调直。一切不留。无可记忆。虚明自照。不劳心力。非思量处。识情难测。真如法界。无他无自。要急相应。唯言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如此。必不须守。一即一切。一切即一。但能如是。何虑不毕。信心不二。不二信心。言语道断。非去来今。

第三十一祖道信大师。此土四祖。姓司马。年始四十来礼三祖曰。愿和尚慈悲。乞与解脱法门。祖曰。谁缚汝。曰。无人缚祖曰。何更求解脱乎。信于言下大悟。服劳九载。后于吉州受戒。侍奉尤谨。乃付衣法。既嗣祖风。摄心无寐。胁不至席者六十年。隋大业十三载。领徒众抵吉州。值群盗围城。七旬不解。万众惶怖。师教令念摩诃般若。时贼众望雉堞间。若有神兵。乃引去。示牛头法融曰。境缘无好丑。好丑起于心。心若不强名。妄情从何起。妄情既不起。真心任徧知。

法达禅师问六祖曰。但得解义。不劳诵经耶。祖曰。经有何过。岂障汝念。只为迷悟在人。损益由汝。乃至既领玄旨。亦不辍持诵。祖曰。汝今后。方可名为念经僧也。

六祖谓志彻曰。吾传佛心印。安敢违于佛经。示智通四智偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但转名言无实性。若于转处不留情。繁兴永处那伽定。　示知常偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显现。

神秀禅师偈曰。一切佛法。自心本有。将心外求。舍父逃走。

洞山问无情说法。据何教典。国师云。灼然言不干典。非君子之所谈。汝岂不见华严经云。刹说众生说。三世一时说。后问沩山。沩令问云岩道人。岩云。不见弥陀经云。水鸟树林。皆悉念佛念法。洞山因悟。

南阳忠国师云。禅宗学者。应遵佛语。一乘了义。契自心源。不了义者。互不相许。如狮子身虫。夫为人师。若涉名利。别开异端。则自他何益。　问。即心是佛。可更修万行否。师曰。诸圣皆具二严。岂拨无因果耶。　吾比游方。多见聚却三五百众。目视云汉。云是南方宗旨。把他坛经改换。添糅鄙谭。削除圣意。惑乱后徒。岂成言教。苦哉。吾宗丧矣。

牛头第六世慧忠禅师安心偈曰。人法双净。善恶两忘。直心真实。菩提道场。
  </div>
  <div class="pagination">
   <a href="法海观澜_page6.html">
    上一页
   </a>
   <span>
    ...
   </span>
   <a href="法海观澜_page2.html">
    2
   </a>
   <a href="法海观澜_page3.html">
    3
   </a>
   <a href="法海观澜_page4.html">
    4
   </a>
   <a href="法海观澜_page5.html">
    5
   </a>
   <a href="法海观澜_page6.html">
    6
   </a>
   <span class="current-page">
    7
   </span>
   <a href="法海观澜_page8.html">
    8
   </a>
   <a href="法海观澜_page9.html">
    9
   </a>
   <a href="法海观澜_page10.html">
    10
   </a>
   <a href="法海观澜_page11.html">
    11
   </a>
   <a href="法海观澜_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
