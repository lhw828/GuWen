<!DOCTYPE html>
<html>
<head>
    <meta charset="UTF-8">
    <title>大佛顶如来密因修证了义诸菩萨万行首楞严经文句 - 第 13 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大佛顶如来密因修证了义诸菩萨万行首楞严经文句 - 第 13 页/共 45 页</h1>
    <div class="content">阿难。又汝所明。意法为缘。生于意识。此识为复因意所生。以意为界。因法所生。以法为界。阿难。若因意生。于汝意中。必有所思。发明汝意。若无前法。意无所生。离缘无形。识将何用。又汝识心。与诸思量兼了别性。为同为异。同意卽意。云何所生。异意不同。应无所识。若无所识。云何意生。若有所识。云何识意。唯同与异。二性无成。界云何立。若因法生。世间诸法。不离五尘。汝观色法。及诸声法。香法。味法。及与触法。相状分明。以对五根。非意所摄。汝识决定依于法生。今汝谛观法法何状。若离色空动静通塞合离生灭。越此诸相。终无所得。生则色空诸法等生。灭则色空诸法等灭。所因旣无。因生有识。作何形相。相状不有。界云何生。是故当知。意法为缘。生意识界。三处都无。则意与法。及意界三。本非因缘非自然性。

次文双征双破。先破因意生中。复为二义。初约单意不生破。次约同异俱非破。初破云。若因意生。则于汝意之中。必须有所思量。乃可发明汝意。若一总都无前法。则意根便无所生。离彼法缘。意根尚无形相。意识又将何用。次破云。又汝第六识心。设是因意根生。则与第七思量。兼第八了别之性为同为异。识若同于意根。便卽是意。云何是意所生。识若异于意根。则不同意之有知。应卽无所识别。若无所识。云何名为意根所生。若有所识。旣无法尘可识。云何但自识其意根。由此言之。同异二性。皆不能成。从何而立界耶。问曰。识心应指第八。今何反作第六。了别应指第六。今何反作第八。答曰。以名定义。万无一得。以义定名。万无一失。今之文义。须如此释。不可泥字而昧理也。且八识名字。有通有别。别则前六名识。能了境故。第七名意。恒审思量故。第八名心。诸法集起故。通则八皆名识。称为八识故。八皆名意。皆有思量性故。八皆名心。是心王故。今识心二字。重在识字。故指第六。了别性三字。重在性字。故是第八。思量正指意根。此易可知。由第七第八无始恒相依倚。故以兼字显之。此正问所生识心。与能生意根。是同是异。则文理俱顺矣。二破法生中。直明法无自体。何能生识。盖五尘相貌。俱可指陈。唯有法尘。不过卽是五尘生灭影子。别无自体。故今征云。汝且谛观法尘之法。作何形状。若离色空动静通塞合离等法之生灭。则法尘终无所得。生不过是色空诸法等生。灭不过是色空诸法等灭。何处更有法尘自体相耶。所因之法尘旣无。则因法尘生所有之识。作何形相。其为无生无性明矣。余文可知。惟其意识卽空假中。故大目犍连悟之。心光发宣圆。明清净。自在无畏也。从初卷佛告阿难汝我同气至此。是如来答示文中。就事以显理竟。

　（戊）二明性本具相为三。初当机疑问。二诃诫许宣。三正为开示。

　（已）今初

阿难白佛言。世尊。如来常说和合因缘。一切世间种种变化。皆因四大和合发明。云何如来（今乃）因缘自然二俱排摈。我今不知斯义所属。惟垂哀愍。开示众生中道了义无戏论法。

上来就事显理。正明藏性随缘不变。的皆中道了义无戏论法。而阿难久执粗浅因缘名言习气。所以反堕疑网。谓是拨无世谛。不免堕在断空。故更求开示中道了义也。原此疑情。来历有三。一者近从阴入处界起疑。谓旣本非因缘非自然性。则根尘识等。一切皆空。而不知如来所示。乃卽事之理。非拨事言理也。二者远从十番辨见起疑。谓此见性。旣非觉闻知见。则能见所见。同为眚影。而不知如来所示。乃卽眚之目。非眚外觅目也。三者更从七处破妄起疑。谓缘影旣是非心。因缘自然复俱排摈。则妄无所依。真无可据。而不知如来所示。惟其离一切相。所以卽一切法也。

　（已）二诃诫许宣

尔时世尊告阿难言。汝先厌离声闻缘觉诸小乘法。发心勤求无上菩提。故我今时。为汝开示第一义谛。如何复将世间戏论妄想因缘而自缠绕。汝虽多闻。如说药人。真药现前。不能分别。如来说为真可怜愍。汝今谛听。我当为汝分别开示。亦令当来修大乘者。通达实相。阿难默然。承佛圣旨。

此中从初至真可怜愍。是诃辞。汝今谛听一句。是诫辞。我当为汝至通达实相。是许宣。阿难默然承佛圣旨。是领佛诫。一心谛听。三业皆寂也。初文言汝先厌离诸小乘法者。以阿难归来见佛。卽殷勤启请得成菩提方便。岂非厌小求大。故我今时为汝开示第一义谛者。历指前来所说。一一无非第一义谛。更非次第三谛等也。金口诚言。明文若此。解者欲以奢摩他等分配前文。可谓公与佛抗。今须一一更为点示。俾经旨昭然。经初首唱常住真心性净明体。卽诫直心正念真如。便是第一义谛真实血脉。次欲逐破妄执。先唱大定之名。俾利根者。妄执破处。定体圆彰。觅心了不可得。心卽竖穷横徧。宁非第一义谛。次明二种根本不离一心。宁非第一义谛。次明诸法所生。唯心所现。宁非第一义谛。次明见性是心非眼。而此见性。本无动摇。亦无舒卷。本无生灭。亦无增减。本不可还。亦决非物。本无舒缩。亦无断续。本无是见。亦无非见。本非自然。亦非因缘。本非明暗色空。亦非觉闻知见。本非和合。非不和合。以要言之。离一切相。卽一切法。宁非第一义谛。次明阴入处界卽空卽假卽中。宁非第一义谛。第一义谛。卽是中道了义无戏论法。乃舍此而别求中道了义。大似说药而不知真药。良以有闻无慧故也。故仍诫以谛听。庶几不为徒闻耳。实相亦卽第一义谛。亦卽中道了义。以其无相不相。名为实相。前已深明相卽无相道理。今更重明无相卽相道理。令其通达也。

　（己）三正为开示二。初牒疑总示。二历大别显。

　（庚）初中二。初就法破妄。二借喻显理。

　（辛）今初

阿难。如汝所言。四大和合。发明世间种种变化。阿难。若彼大性体非和合。则不能与诸大杂和。犹如虚空。不和诸色。若和合者。同于变化。始终相成。生灭相续。生死死生。生生死死。如旋火轮。无有休息。

此牒其妄计而破之也。如来所说和合因缘。祗为显示诸法无性。若妄计四大有实体性。由彼和合。能生诸法。则与外道邪计何异。故今牒而破之。先破非和合。次破和合。由不达不变随缘之性。必计体非和合。由不达随缘不变之性。必将转计和合。今并破之。则已密显如来藏性。方是四大真性。而四大无性。正是如来藏之实性矣。先破非和合云。若计彼诸大之性。体必非和合者。则一一大。皆不能与诸大杂和。犹如虚空不和诸色。便无诸大之用。如地性常坚。遇水不润。水性常冷。遇火不热等。何以生成万物。若计彼诸大之性。必定是和合者。则便同于种种变化。始终相成。生灭相续。生而复死。死而复生。从生至生。从死至死。如旋火轮。无有休息。便无诸大之体。如地遇水。则失其坚。水遇火。则失其润等。自体旣失。又将何以生成万物。此等岂非戏论妄想也耶。

　（辛）二借喻显理

阿难。如水成冰。冰还成水。

此承上文破其妄计。而总示以随缘不变。不变随缘之理性也。此为七大总喻。极须著眼。以冰水总喻随缘之相。以冰水同一湿性而喻不变之性。若藏性随于染缘。成佛法界中九界七大。喻以如水成冰。若藏性随于净缘。显九法界中佛界七大。喻以冰还成水。惟一湿性。冰水相殊。是谓不变随缘。冰水虽殊。湿性无二。是谓随缘不变。由其随缘卽不变故。所以七大无非性真圆融。周徧法界。由其不变卽随缘故。所以七大无不随心应量。循业发现也。

　（庚）二历大别显。此正显示随缘不变不变随缘之藏性。方是七大实性。所谓性具法门。事事无碍之法界也。须知七大。卽是阴入处界。但开合广略不同。开色阴为前五大。指受阴为根大。合想行识为识大。又横列六尘为前五大。收六根为根大。收六识为识大也。旣知七大更无异法。当以二文前后互融。方开圆悟之门。前明阴入处界。皆如来藏。本无生灭。须知卽是七大皆如来藏。本无生灭。后明如来藏中性具七大。清净圆融。徧周法界。循业发现。当知卽是如来藏中性具阴入处界。清净圆融。徧周法界。循业发现。所谓卽事之理。无有少许理性而不摄在事中。卽理之事。无有少许事相而不摄在理中。故得毛吞巨海。芥纳须弥。介尔三千。刹那十世。心性妙理。至此已极。三谛一谛。更无余蕴。故使阿难大悟。顿获法身。下文满慈腾问。不过别为法执重者破疑滞耳。诸家不达。或以此为次第三谛。或以此为空与不空两藏。或但指此为空如来藏。下文方显不空等藏。诬罔圆宗。谤毁佛语。哀哉哀哉。文分为七。初明藏性卽地大性。（至）七明藏性卽识大性。

　（辛）初中三。初破妄执。二显理性。三斥迷惑。

　（壬）今初

汝观地性。粗为大地。细为微尘。至邻虚尘。析彼极微色边际相七分所成。更析邻虚。卽实空性。阿难。若此邻虚析成虚空。当知虚空出生色相。汝今问言。由和合故。出生世间诸变化相。汝且观此一邻虚尘。用几虚空和合而有。不应邻虚合成邻虚。又邻虚尘析入空者。用几色相合成虚空。若色合时。合色非空。若空合时。合空非色。色犹可析。空云何合。

十法界内色外色总名地大。今且约现前外色辨也。七分析色。自是外道邪计。由彼不达色性卽是藏性。本与空性无二无别。妄谓析色方可归空。今故牒而破之。谓汝尚同凡外所计和合因缘。观于此地虚妄体性。以为积色至粗。方为大地。析色至细。便为微尘。至邻虚尘。乃析彼极微色边际相七分所成。设使更析邻虚。卽实成空性耶。若使此邻虚尘。果然析成虚空。当知此虚空中。亦应出生色相矣。下文方正破之。文并可知。色犹可析一句。亦是顺其情计而姑纵之。实则粗亦法界。细亦法界。皆是随心应量。循业发现。粗不待合。细不待析也。

　（壬）二显理性

汝元不知如来藏中。性色真空。性空真色。清净本然。周徧法界。随众生心。应所知量。循业发现。

此正显示如来藏性。卽是色之真性。亦是空之真性。是故色之与空。无非是性。无非是真。色非待合而始有。空非待析而始成。祗由随缘常不变故。所以不变常随缘也。以其随缘不变。故号为如。以其不变随缘。故号为来。以其性具十界染净功能。故称为藏。以其无法不在里许。故名为中。以其无性之性。卽是十法界色空实性。性不可改。体无虚妄。故一一皆性皆真。以其十法界色。皆悉离过绝非。体是无作。故名清净本然。以其十法界色。各各竖穷横徧。故名周徧法界。夫性真色空。卽是性具清净本然。卽是性体。周徧法界。卽是性量。此示随缘不变体也。随十法界众生迷悟之心。应其所知染净之量。循于十界善恶诸业。而发现为十界苦乐诸色。此示不变随缘用也。随缘卽不变。如冰水之湿性始终不变。不变卽随缘。如湿性之冰水总是随缘。随寒冻缘。水则成冰。而湿性无减。以喻随迷染缘。成九界生死幻色。而藏性无减。随和暖缘。冰则成水。而湿性无增。以喻随悟净缘。成佛界真善妙色而藏性无增。故知总喻。徧喻七大体用性相。今一一文。还须用上喻意而消释之。则旨趣昭然。

　（壬）三斥迷惑

世间无知。惑为因缘及自然性。皆是识心分别计度。但有言说。都无实义。

世间者。徧指九法界众生也。总未达此随缘不变不变随缘妙性。故各各有因缘自然二种妄计。而此妄计。但是戏论言说而已。终无实义可指陈也。盖凡外世间。或计时方微尘大自在等诸邪因缘。或计冥谛神我以为自然。此则藏教所明因缘生法。卽已破竟。复有钝根声闻缘觉。禀佛因缘言教。不达如来说法旨趣。以苦集灭道世出世间因果差别。总属因缘。以灭谛所显偏真涅槃。性无生灭。还名自然。此则通教所明因缘卽空。亦已破竟。复有钝根三乘。禀佛卽空言教。不达如来说法旨趣。以苦集灭道一切如幻。名为因缘。以真理无生。苦不能迫。集不能染。还名自然。此则别教所明因缘假名。亦已破竟。复有钝根菩萨。禀佛卽假言教。不达如来说法旨趣。以无明招感九界生死。名为因缘。但中佛性凝然不变。如月在云外。还名自然。此惟今教所明因缘卽中。方得破尽无余。故知未曾开佛知见。则九界同名识心。如水成冰。若圆解初开。则识心便成妙观察智。如冰成水。下皆准知。惟其藏性卽地大性。故持地菩萨悟之。尘销智圆。成无上道。

　（辛）二明藏性卽火大性三。初破妄执。二显理性。三斥迷惑。

　（壬）今初

阿难。火性无我。寄于诸缘。汝观城中未食之家。欲炊爨时。手执阳燧。日前求火。阿难。（欲若）名和合者。如我与汝一千二百五十比丘。今（和合而）为一众。众虽为一。诘其根本。各各有身。皆有所生氏族名字。如舍利弗。婆罗门种。优楼频螺。迦叶波种。乃至阿难。瞿昙种姓。（如此方可名为和合）阿难。若此火性因和合有。彼手执镜。于日求火。此火为从镜中而出。为从艾出。为于日来。阿难。若日来者。自能烧汝手中之艾。来处林木。皆应受焚。若镜中出。自能于镜出然于艾。镜何不镕。（今乃）纡汝手执。尚无热相。云何融泮。若生于艾。何藉日镜光明相接。然后火生。汝又谛观。镜因手执。日从天来。艾本地生。火从何方游历于此。日镜相远。非和非合。不应火光无从自有。

十法界内火外火。总名火大。今且约现前外火辨之。火性无我者。且指妄性本无自体。为破凡外性计故也。寄于诸缘等者。仍举正因缘境。然后明其无性。阿难名和合者以下。举和合相以反显于非和合性。此喻不唯反显火大。亦复徧显下文五大。文不重出。义实相通故也。阳燧者。取火之镜。优楼频螺。此云木瓜林。尊者之名。迦叶波。此云龟氏。尊者之姓。瞿昙。此云地最胜。亦云日种。卽如来俗姓。镜。卽阳燧。纡者。屈曲之貌。不应火光无从自有一句。兼破不和合义。

　（壬）二显理性

汝犹不知如来藏中。性火真空。性空真火。清净本然。周徧法界。随众生心。应所知量。阿难。当知世人一处执镜。一处火生。徧法界执。满世间起。起徧世间。宁有方所。循业发现。

此显性具十法界火。火之与空。皆性皆真。随缘常自不变。故能随心应量而循业发现。卽是不变常自随缘。致有十法界火。种种差别也。余如上释。

　（壬）三斥迷惑

世间无知。惑为因缘及自然性。皆是识心分别计度。但有言说。都无实义。

义如上释。惟其藏性卽火大性。故乌刍瑟摩悟之。生大宝焰。登无上觉。

　（辛）三明藏性卽水大性三。初破妄执。二显理性。三斥迷惑。

　（壬）今初

阿难。水性不定。流息无恒。如室罗城迦毗罗仙。斫迦罗仙。及鉢头摩。诃萨多等诸大幻师。求太阴精。用和幻药。是诸师等。于白月昼。手执方诸。承月中水。此水为复从珠中出。空中自有。为从月来。阿难。若从月来。尚能远方令珠出水。所经林木。皆应吐流。流则何待方诸所出。不流明水非从月降。若从珠出。则此珠中常应流水。何待中宵承白月昼。若从空生。空性无边。水当无际。从人洎天。皆同滔溺。云何复有水陆空行。汝更谛观。月从天陟。珠因手持。承珠水盘。本人敷设。水从何方流注于此。月珠相远。非和非合。不应水精无从自有。

十法界内水外水。总名水大。今且约现前外水辨之。水性不定。有时而流。有时而息。亦指妄性无体以破外计。如室罗城下。举因缘境。此水为复下。明其无性。先皆广破和合。后以不应水精无从自有一句。转破不和合也。月中之水。名太阴精。正当望夜。月轮中天。名白月昼。方诸。卽取水珠名。余可知。

　（壬）二显理性

汝尚不知如来藏中。性水真空。性空真水。清净本然。周徧法界。随众生心。应所知量。一处执珠。一处水出。徧法界执。满法界生。生满世间。宁有方所。循业发现。

此明性具十法界水。水之与空。皆性皆真。随缘常自不变。故能不变常自随缘。遂有十界水差别也。

　（壬）三斥迷惑

世间无知。惑为因缘及自然性。皆是识心分别计度。但有言说。都无实义。

惟其藏性卽水大性。故月光童子悟之。一味流通。得无生忍。

　（辛）四明藏性卽风大性三。初破妄执。二显理性。三斥迷惑。

　（壬）今初

</div>
    <div class="pagination">
<a href="大佛顶如来密因修证了义诸菩萨万行首楞严经文句_page12.html">上一页</a><span>...</span><a href="大佛顶如来密因修证了义诸菩萨万行首楞严经文句_page8.html">8</a><a href="大佛顶如来密因修证了义诸菩萨万行首楞严经文句_page9.html">9</a><a href="大佛顶如来密因修证了义诸菩萨万行首楞严经文句_page10.html">10</a><a href="大佛顶如来密因修证了义诸菩萨万行首楞严经文句_page11.html">11</a><a href="大佛顶如来密因修证了义诸菩萨万行首楞严经文句_page12.html">12</a><span class="current-page">13</span><a href="大佛顶如来密因修证了义诸菩萨万行首楞严经文句_page14.html">14</a><a href="大佛顶如来密因修证了义诸菩萨万行首楞严经文句_page15.html">15</a><a href="大佛顶如来密因修证了义诸菩萨万行首楞严经文句_page16.html">16</a><a href="大佛顶如来密因修证了义诸菩萨万行首楞严经文句_page17.html">17</a><a href="大佛顶如来密因修证了义诸菩萨万行首楞严经文句_page18.html">18</a><span>...</span><a href="大佛顶如来密因修证了义诸菩萨万行首楞严经文句_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
