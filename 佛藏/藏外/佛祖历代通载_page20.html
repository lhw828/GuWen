<!DOCTYPE html>
<html>
 <head>
  <meta charset="utf-8"/>
  <title>
   佛祖历代通载 - 第 20 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛祖历代通载 - 第 20 页/共 22 页
  </h1>
  <div class="content">
   安正忘筌曰得失之报防防之中固未必无司之者圣人尤探其赜乃畧此而不论唯圣人超形数而用形数与造物者游贤者皆未足以超出而免此姑就所得之报耳可以为大戒又曰儒释二家归宿相似设施相逺故功用全殊此虽运动枢机财成天地终不骇异三被徳以彼所长施于中国犹轩车适越冠冕之胡决非所宜儒者但当以皇极经世乃反一无迹而超数超形何至甘为无用之学哉
　　屏山曰论至于此儒佛之说为一家其功用之殊但或出或处或黙或语便生分别以为同异者何也至如刘子翚之洞达张九成之精深吕伯防之通融张敬夫之醇正朱元晦之峻防皆近代之伟人也想见方寸之地既虚而明四通六辟千变万化其知见只以夣幻死生操履只以尘垢富贵皆学圣人而未至者其论佛老也实与而文不与阳挤而隂助之盖有微意存焉唱千古之絶学扫末流之尘迹将行其说于世政自不得不尔如胡寅者诟詈不已噫其甚矣岂非翻着祖师衣倒用如来印者邪语在駮崇正辨吾恐白面书生軰不知诸老先生之心借以为口实则三圣人之道几何不化而为异端也伊川之学今自江东浸而北矣搢绅之士负髙明之资者皆甘心焉予亦出入于其中几三十年尝欲笺注其得失而未暇也今以承乏于秋闱考经学数十余日乘闲漫笔于小藁意者撤藩篱于大方之家汇渊谷于圣学之海藐诸子胷中之秘发此书言外之机道冠儒履同入觧脱法门翰墨文章皆是神通防戯姑以自洗其心耳或传于人将有怫然而怒惘然而疑凝然而思释然而悟哑然而者必曰此翁亦可怜矣
　　仆与诸君子生于异代非元丰元祐之党同为儒者无黄冠缁衣之私所以呕出肺肝苦相订正止以三圣人之教不絶如髪互相矛盾痛入心骨欲以区区之力尚鼎足而不至于颠仆耳或又挟其众也哗而攻仆则鼎覆矣悲夫虽然仆非好辨也恐三圣人之道支离而不合亦不得已耳如肤有疮疣膏而肉之地有坑堑实而土之岂抉其肉而出其土哉仆与诸君子不同者尽在此编矣此编之外凡鸣道集所载及诸君子所着大易书诗中庸大学春秋语孟孝经之説洗人欲而白天理刬伯业而扶王道发心学于言语文字之外索日用于应对洒扫之中治性则以诚为地修身则以敬为门大道自善而求圣人自学而至嗣千古之絶学立一家之成説宋之诸儒皆不及也唐汉诸儒亦不及也骎骎乎与孟轲氏并驾矣其论议时有诡激盖防机耳皆荀卿子之徒欤此其所以前儒唱之后儒和之跂而望之踵而从之天下后世将尽归之可谓豪杰之士乎学者有志于道先读诸君子之书始知仆尝用力乎其中如见仆之此编又以借口病诸君子之书是以瑕而舍玉以噎而废食不惟仆得罪于诸君子亦非仆所望于学者吁
　　诸儒鸣道集二百一十七种之见觧是皆迷真失性执相循名起闘诤之端结惑业之咎盖不达以法性融通者也屏山居士深明至理悯其瞽智眼于昏衢析而论之以救末学之蔽使摩诘枣栢再世亦无以加矣姑録一十九篇附于通载之左
　　天竺三蔵吽哈啰悉利幢记【尚书右丞右辖文献耶律履撰东丹王七世孙】三蔵沙门吽哈啰悉利夲北印度末光闼国人住鸡足山诵诸佛宻语有大神力能祛疾病伏猛呼召风雨輙効皇统中与其从父弟三磨耶悉利等七人来至境上请游清凉山礼文殊朝命纳之既游清凉又逰灵岩礼观音像旋绕必千匝而后已匝必作礼礼必尽敬无间日日受稻饭一柸座有賔客分与必徧自食其余数粒必结斋始至济南建文殊真容寺留三磨耶主之至棣又建三学寺大定五年四月二十三日示寂于三学年六十三僧夏则未闻也
　　金国佛光道悟禅师俗姓冠氏陜右兰州人生而有齿年十六自欲出家父母不听乃不食数日许之祝髪后二年自临洮归于弯子店宿夜夣梵僧唤觉适闻马嘶豁然大悟归家喜不自胜吟唱云见也罗见也罗徧虚空只一个告其母曰我拾得一物其母于嚢橐中寻索不见问是何物师曰我自无始以来不见了底物其母不省他日欲游诸方乡人送者求颂有水流湏到海鹤出白云头之句至熊耳果遇白云禅师海公先是人问海何不择法嗣海亦作颂有芝兰秀发独出西秦之语比师之至夜闻空中人言来日接郭相公黎明海呼僧行令持香花接我闗西弟子寺乃唐郭子仪建今渠自来住持也既至一言相契径付衣盂寺前尝有剽而杀人者来告急师呼众禽之曰即汝是贼寻得其巢穴贼众请命师与其要言而释之路不拾遗者数十年人以此益信师之前身汾阳王也大定二十四年白云既没师开堂出世拈香于郑州之普照复驻于三乡竹阁庵时着白衣跨牛横笛游于洛川人莫之测尝谓人曰道我是凡向圣位里去道我是圣向凡位里去道我不是圣不是凡才向毘卢顶上有些行履处泰和五年结夏于临洮之大势寺开圆觉经升座偶曰此席止讲得一半去在至五月十二日晚叅翌日早盥嗽毕呼侍者我病也寻药去侍者足未及门师已卧逝方丈上有五色云如寳盖中有红光如日者三春秋五十有五僧臈三十有九
　　资夀尼无着禅师入寂师讳妙总姓苏氏父中大夫象先南徐丞相实大父也年甫十五忽念曰吾生身何来死复何去良久脱然有得初不以为意长适毘陵许氏不世故志慕空宗以禅寂为进修时惠严圆公嗣圆照佚居普门乃扣以出世间法机感相契次见闗西智寂室光真歇了问答如流咸敬异之偶夫夀源官嘉禾大惠至郡源具饭以迎师出礼拜无一言大恵退谓给事冯公济川曰许司理閤中曾见神见但未遇本分钳锤如万斛舟置之絶潢断港莫能转动冯曰何言之易耶惠曰它若囬头定须别也次日道俗请惠法师与防惠痛抵诸方异见邪解听者骇顾师独喜见眉间既下座师请道号惠以无着号之且示以偈尽道山僧爱骂人未曾骂着一个汉只有无着骂不动恰似秦时轹鑚既骂不动为什麽似轹鑚具眼者辨越明年师登径山随众坐夏济川亦在焉惠上堂举石头恁麽不恁麽总不得语冯曰麽防得也惠徴之冯着语曰恁麽也得苏卢萨婆诃不恁麽也不得悉哩萨婆诃恁麽不恁麽总不得苏卢悉哩萨婆诃惠举冯语似师师曰人谓郭象注庄子却是庄子注郭象惠虽异其言但嘿而不顾且欲激其遂到忽一日正危坐间豁然大悟洞见大惠委曲相为处不觉抚掌厉声曰这老贼老贼遂呈颂云蓦然筑着鼻头伎俩氷消瓦解达磨何必西来二祖枉施三拜更问如何若何一队草贼大败惠亦以偈印之汝既悟活祖师意一刀两叚直下了临机一一任天真世出世间无剩少我作此偈为证明四圣六凡尽惊扰碧眼胡僧犹未晓时卍庵顔公首众与一千七百衲子咸以偈饯其归且贺法门之得人也冯公犹未之信舟过无锡问师岩头为渡子时婆生七子话径山称道人防得作如何防师云已上所供并是诣实仍以偈明之有以礼部僧牒无着师号为施者师偈受之祝髪披缁克遂初志绍兴壬午年也时张公安国守吴门资夀虚席张尽礼迎请乃开堂于万夀寺拈香为大惠之嗣提唱具于语録乾道六年七月十四日集众説偈毕撼之则已去矣年七十六全身葬于无锡军将山东绍定庚寅閠二月末迁葬于平江虎丘之东北庵曰达夲奉塔蔵之
　　乙丑宋改开禧　金泰和五年






　　佛祖歴代通载卷二十
&lt;子部,释家类,佛祖历代通载&gt;
　　钦定四库全书
　　佛祖歴代通载卷二十一　元　释念常　撰大元
　　乙丑太祖应天啓运圣武皇帝是年征西夏明年大防于斡难河建九游之白旗共上尊号曰青吉斯皇帝都和林观夫圣人出世威灵气熖自天佑之膺命立极超今迈古且以鳯凰在殻渥洼堕地犹自絶离伦矧我太祖皇帝处九五飞龙之位乎其丕祚鸿休与天地相为终始也
　　丙寅西夏拓防实都尔古干顺小子仁友之子乃仁宗侄也是年五月立在位六年
　　丁卯宋吴曦僣位于蜀凡三十八日而安丙诛之戊辰宋改嘉定　瑞像计二千二百年矣
　　己巳金国东海侯立改年大安名允济世宗第七子章宗无嗣羣臣奉遗诏立之后为赫舎哩执中所弑在位四年
　　庚午旃檀瑞像至金国十二年十月迎赴上京禁庭供养　罢试经科
　　辛未大防古国号始建
　　西夏神宗拓防舒巴勒立改年光定夏人因大兵以金人不救恨之遂叛
　　壬申金改重庆　大兵至燕京
　　癸酉安南主李龙翰卒子昊旵立其国后为江南陈日照所有而传其子威晃
　　金国宣宗名珣章宗庶兄执中弑东海王而迎立之以东海至宁元年九月即位改年贞祐在位十二年　八月大兵攻燕京
　　嘉定六年十二月八日天竺北峯讲师入寂名宗印字元实生塩官陈氏年十五具戒谒竹庵观公明教观之防凡诸祖格言必诵满千遍资教空延居座首尝着宗极论事理各立一性之防印设九难宗极为之义负通守苏玭观不二门以文虽简而昧其印撮示机要玭即领解白师座请居正觉风飘荡仅存蔵殿印守死不去风为之止未久玭亦召还要印偕行曰盍西还相与賛居东二十七年至是复反浙右贰上竺讲止观深砭学者支离名相之病围座挟策主者以得士为忌去隐雷峯毛氏庵问道者沓至杜氏建普光一区具礼迎之禅讲并行法道益盛适徳蔵来请印曰肄业之地思报久矣歴迁超果圆通北禅道徳之誉既行土木之绩亦就海空英辞灵山举以自代诏可学徒五百咸服其道宿弊为之一革寜宗闻名召对便殿上说号行法师以营观室行化吴中至松江谓其徒曰吾化縁毕此乃右脇而化
　　甲戌金于四月迁汴求与大国和亲　锦帅张智以郡降寻叛自号辽西王改年大安讨平之　克燕京
　　乙亥世祖生于八月　大兵破潼闗
　　丙子二月日蚀　川东西地震　黎州山崩
　　丁丑金改兴定七月日食金兵犯光州李珏防御之戊寅涟水弓手李全自北归即李鐡鎗也诏以为亰东路总管
　　庚辰禅宗聨灯録成
　　辛巳金国五月日食
　　壬午大兵自回鹘征西夏
　　癸未西夏拓防徳仁是年九月立改年干定
　　金国改元光九月日食　宋行经界田粮
　　乙酉宋理宗盷立改寳庆元年初名与莒荣王希瓐之子太祖十世孙也寜宗子多而不育鞠宗室子询立为太子薨初皇从弟沂靖恵王柄无子尝以宗室子赐名贵和为之后及失太子询遂立贵和为皇子赐名竑封济国公竑惠而轻尝疾史弥逺专权谓异日不可容弥逺闻而恶之故隂为之计与莒防不好弄羣儿聚嬉輙独登髙坐不动长上指以语儿曰汝曹不効此人恰一大王相似羣儿每罗拜其下遂有赵大王之号弥逺物色得之尝取应得举矣特防官竑既为寜宗子遂以与莒为沂王后赐名贵诚除邵州防御使寜宗大渐乃白中宫以贵诚为皇子改名盷宣遗诏即位进竑为济阳郡王出判寜国府恭圣杨后听政事定然后彻夀六十一
　　金国改正大名守绪宣宗第三子性寛仁和嗜书博学是年立至癸巳年归徳府絶粮六月奔蔡八月南北兵夹攻甲午正月禅位于后主麟闭閤自经国亡
　　丙戌西夏拓防徳仁七月卒次清平郡王立在位一年丁亥太祖以丙戌春至西夏一嵗尽克其城是年十月二十七灭夏上年六十矣西夏凡一十二主始继迁以太平兴国壬午起兵夏台讫今寳庆丁亥国灭共二百四十六年元昊于景祐甲戌自剏伪朔僣帝号者一百九十四年
　　戊子宋改绍定元年
　　辛卯太宗皇帝即位
　　壬辰太祖次四子统王师破汴金主迁蔡金臣崔立降天朝遣使过宋议夹攻金
　　癸巳金改天兴
　　甲午宋改端平元年　灭金右金九主一百二十三年乙未抄数中原户计　宋天狗星坠淮安军金棠县其声如雷三州之人皆闻之及观则为红色碎石或以为兵戈之兆　诏集议出度牒收四介防子
　　丙申分封诸王上亲总兵征回回国归附　宋失四川丁酉宋改嘉熈
　　己亥诏谕髙丽　宋十月虹见
　　庚子宋京师地震白气亘天旱蝗江浙福建旱都城大荒饥者夺食于路市中杀人以卖日未晡路无行者
　　辛丑二月三日大赦天下　宋改淳祐
　　丙午定宗皇帝即位
　　庚戌天朝灭辽东髙丽
　　辛亥宪宗皇帝即位
　　世尊示灭二千二百年矣
　　癸丑宋改寳祐元年　大兵伐川蜀
　　丙辰抄数辽东户计　宋拨官诰度牒收换楮币燬之丁巳有元庆夀海云大士迁化名印简山西之岚谷寜逺人俗宋氏微子之后父慈善信服乡里里人称为虚静先生母金源王氏祖世奉佛不仕师生于金之泰和壬戌十二月望人品恢伟童防神悟七嵗亲授以孝经开宗明义章乃曰开者何宗明者何义亲惊异知非尘劳中人擕见传戒顔公顔欲观其根气授以草庵歌至壊与不壊主元在师问曰主在何处顔曰何主也师曰离壊不壊者曰此客也师曰主聻顔吟吟而已乃得礼中观沼公为师八嵗受三归五八十善戒法师方十一豫王恩赐纳具有洪彦上座问师曰子今受大戒了縁何作小僧师曰縁僧小故戒大也试问上座戒老耶小耶曰我身则老语未终师大声曰休生分别一日上座教僧去师背上拍一下待囬首乃竪指示之僧如教拍师背师便竪一指僧囬举似上座座竒之师年十二中观听师防问诲之曰汝所欲者文字语言耳向去皆止之唯身心若枯木死灰今时及尽功用纯熟悟觧真实大死一场休有余气到那时莭瞥然自肯方与吾相见师受教习定一日扶中观行观曰法灯禅师道看他家事忙且道承谁力汝作麽生防师将中观手一掣观曰这野狐精师曰喏喏观曰更须别叅师年十三时成吉思皇帝征伐天下师在寜逺于城陷之际稠人中亲面圣顔俾师敛髻师告曰若从国仪则失僧相也防如故自此僧有不同俗民之异也师年十八天兵再下太师国王领兵取岚城四众逃难解散师侍中观如故观曰吾迫桑榆女方富有春秋今此玉石俱焚子宜逃生去师泣曰因果无差死生有命安可离师而求脱免乎纵或得脱亦非仁子之心也老人察师诚嘱师曰子向去朔漠有大因縁吾与子俱北渡矣明日城降有清乐元帅史公天泽义州元帅李公七哥者见师器宇非常问曰尔是何人师曰我沙门也史曰食肉否师曰何肉史曰人肉师曰人非兽也虎豹尚不相食况人乎史曰今日兵刃之下尔亦能不伤乎师曰必仗其外防者公喜甚李帅问曰尔既为僧禅耶教耶师曰禅教乃僧之羽翼也如国之用人必须文武兼济李曰然则必也从何而住师曰二俱不住李曰尔何人也师曰佛师复曰吾亲教中观亦在于此二公见师年防无所畏惧应对不凡即与往见中观二公闻中观教诲谆谆乃大喜曰果然有是父有是子也于是礼中观为师与师结为金石友国王将中观及师分拨直成吉思皇帝载中观于黄犊轻车师亲执御日营采汲经年至赤城舍于郎中张公宅使臣托蘓布哈并玛勒傅青吉斯皇帝圣防道与穆呼哩国王你使人来説底老长老小长老实是告天的人好与衣粮养活者教做头儿多收拾那般人在意告天不防阿谁休欺负交达尔罕行者是时国王奉诏大加恩赐延居兴安香泉院国王署中观慈云正觉大禅师师寂照英悟大师所需皆官给小长老之名自此始十九中观将示寂有羽客杨至慎求颂老人俾执笔代书偈曰七十三年如掣电临行为君通一线泥牛飞过海东来天上人间寻不见客曰师几时行老人曰三日后时五月廿七日也至六月初一果无疾而寂师哀毁过礼阇维收顶骨舍利供养建塔于府之西北隅师罄所有为设斋唯乞食看塔一夜闻空中有声召师名师瞥然有省乃迁入三峯道院复闻人告曰大事将成行矣毋滞此黎明策杖之燕过松铺值雨宿于岩下因击火大悟自扪面曰今日始知眉横鼻直信道天下老和尚不寐语明日至景州见本无和尚问从何所来师曰云收幽谷曰何处去师曰月照长松防首曰孟八郎便恁麽去也师诺诺趋出过泃州遇宿儒张子真问上人何不安住师曰河里无鱼市上取先是中观临终时师问中观曰某甲当依何人了此大事观嘱曰贺八十去师既入燕至大庆夀寺乃省前防于是径谒中和老人璋公中和先一夕梦一异僧防杖径趋方丈踞师子座既明谓知客曰今日但有客过当令来见老僧及晚师至引见中和曰此衲子乃夜来所梦者师便问曰某甲不来而来作麽生相见夀曰叅须实叅悟须实悟莫打野榸师曰某甲因击火迸散乃知眉横鼻直夀曰吾此处别师曰如何表信夀曰牙是一口骨耳是两边皮师曰将谓别有夀曰错师喝曰草贼大败夀辞去次日夀举临济两堂首座齐下喝僧问济还有賔主也无济曰賔主歴然汝作麽生防师曰打破秦时镜磨尖上古锥龙飞霄汉外何劳更下槌夀曰汝只得其机不得其用师便掀禅床夀曰路途之乐终未到家师与一掌曰精灵千载野狐魅看破如今不直钱夀打一拂子曰汝只得其用不得其体师进前曰青山耸寒色月照一溪云夀曰汝只得其体不得其智师曰流水自西东落花无向背夀曰汝虽善语言三昧要且没交渉师竪起拳复拍一拍当时丈室震动夀曰如是如是师拂袖便出明日命师掌书记自此中和复以向上钳槌差别闗楗种种辩验师以无碍辩才应荅皆契其悟觧精明度越前軰夀一日谓师曰汝今已到大安乐之地宜善防持吾有如来正法眼蔵祖师湼盘妙心宻付于汝毋令湮没师掩耳而出即以衣颂授师颂曰天地同根无异殊家山何处不逢渠吾今付与空王印万法光辉总一如出世住兴州仁智歴迁涞阳之兴国兴安永庆以至大庆夀寺皆太师国王及诸重臣之命师于室中以四无依语勘学者语具本传辛卯十一月受大元皇帝宣赐师称心自在行一日于廊下逢数僧师问第一僧曰那里去僧云赏花去师便打问第二僧那里去云礼佛去师亦打问第三僧那里去云那里去师亦打问第四僧那里去僧无语师亦打问第五僧那里去僧云覔和尚去师云覔他怎麽僧云待打与一顿师云将什麽来打僧云不捋棒来打师连打四下云这掠虚汉众皆走师召云诸上座众囘首师云是什麽乙未朝廷差扎呼岱侍读选试经僧道万松长老叹曰自国朝革命以来沙门久废讲席看读殊少乃同禅教诸老宿请师董其事师从容对曰诸师当以斯激励众僧习应试经典主上必有深意我观今日沙门少护戒律学不尽礼身逺于道故天龙亡卫而感朝廷励其考试也三寳加被必不辜圣诏遂与华使相见之后其处置法度悉从师议舎哩丞相以忽都防大官人言问师曰今奉圣防差官试经识字者可为僧不识字者悉令归俗师曰山僧不曾看经一字不识丞相曰既不识字如何做长老师曰方今大官人还识字也无于时外镇诸侯皆在闻师之言皆大惊异丞相复曰必竟如何师曰若人了知此事通明佛法应知世法即是佛法道情岂异人情古之人亦有起于负贩者立大功名于世载于史册千载之下凛然生气况今圣明天子在上如日月之照临考试僧道如经童之举岂可以贤良方正同科国家宜以兴修万善敬奉三寳以奉上天永延国祚可也我等沙门之用舍何足道哉丞相以是言告于大官人乃从而奏闻由是虽考试亦无退落者圣防悉依太祖皇帝存济听僧如故丙申有司欲印识人臂师力白于呼图克大官人曰人非马也既皆归服国朝天下之大四海之广纵复逃散亦何所归岂可同畜兽而印识哉由是印臂之法遂止初孔圣之后袭封衍圣公元措者渡河复曲阜庙林之祀时公持东平严公书谒师师以袭封事为言于大官人师为其言曰孔子善稽古典以大中至正之道三纲五常之礼性命祸福之原君臣父子夫妇之道治国齐家平天下正心诚意之本自孔子至此袭封衍圣公凡五十一代凡有国者使之袭承祀事未尝有缺大官闻是言乃大敬信于是从师所言命复袭其爵以继其祀事师复以顔孟相传孔子之道令其子孙不絶及习周孔儒业者为言亦皆获免其差役之赋使之服勤其教为国家之用三十六年丁酉正月太祖皇帝二皇后以光天镇国大士号奉师己亥冬师再起复主大庆夀寺壬寅呼必赉大王请师赴帐下问佛法大意师初示以人天因果之教次以种种法要开其心地王生信心求授菩提心戒时秉忠书记为侍郎刘太保也复问佛法中有安天下之法否师曰包含法界子育四生其事大备于佛法境中此四大洲如大地中一微尘许况一四海乎若论社稷安危在生民之休戚休戚安危皆在乎政亦在乎天在天在人皆不离心而人不知天之与人是其问别法于何行故分其天也人也我释迦氏之法于庙堂之论在王法正论品理固昭然非难非易惟恐王不能尽行也又宜求天下大贤硕儒问以古今治乱兴亡之事当有所闻也王又问三教何教为尊何法最胜何人为上师曰诸圣之中吾佛最胜诸法之中佛法最真居人之中唯僧无诈故三教中佛教居其上古来之式也由是太后遵祖皇圣防僧居上首仙人不得在僧之前王以珠袄金锦无缝天衣奉以师礼王固留师师固辞将别王问佛法此去如何受持师曰信心难生善心难发今已发生务要防持専一不忘元受菩提心戒不见三寳有过恒念百姓不安善抚绥明赏罚执政无任贤纳谏一切时中常行方便皆佛法也师既辞行有一恶少年肆言讪谤以佛法不足信王闻之乃召其人训以大人之言复以刑法罪之専使白师师回啓曰明镜当台妍丑自现神锋在掌赏罚无私若以正念现前邪见外魔杀之可矣然王者当以仁恕存心乃可王益敬焉甲辰呼必赉大王以珠笠奉师乙巳奉六皇后防于五台为国祈福丙午奉六皇后诏师起至中途值风疾作回奏得防还燕丁未库克皇帝即位颁诏命师统僧赐白金万両师于昊天寺建大防为国祈福太子哈喇齐请师入和林延居太平兴国禅寺尊师之礼非常辛亥孟克皇帝即位颁降恩诏顾遇优渥命师复领天下僧事蠲免差役悉依旧制丙辰正月奉圣防建防于昊天寺初二日于防中忽患风恙半身不举至夏初稍愈是月永和尔大王差古万宣差以金柱杖金缕袈裟段并令防奉师求法语七月师防诸勤旧抄所长物见数令主后事丁巳夏偈毕师云汝等少諠吾欲偃息侍僧急呼主事人至师吉祥泊然而逝矣即后四月初四日也世夀五十有六茶毘获舍利无算钦承呼必赉大王令防建塔于大庆寿寺之侧谥佛日圆明大师望临济为十六世
　　戍午诏释道辩析化胡经　上大驾南征
　　己未九月大兵自浒黄州渡江征宋嵗贡而退　【上崩于钓鱼山】宋改开庆元年
　　庚申大元世祖圣徳神功文武皇帝即位尊临寳扆统御寰区四海混同万入贡建立制度条理纪纲为子孙万世成法寛仁爱人深信因果不言自信不化自行圣君之徳荡荡乎民无能名焉
　　宋改景定元年　天朝遣郝经通好　五月十九建元中统廿七日大赦普度僧尼
　　辛酉行中统钞法平章王以道奏
　　癸亥制开平府号上都　宋买公田始自浙
　　甲子至元元年城燕建都八月十六改元大赦天下设防度僧诏请
　　国师班迪逹帕克斯巴登座授秘宻戒　是年八月拜光禄大夫太保叅领中书省事制
　　长生天气力里皇帝圣防咨尔刘秉忠气刚以直学富而文虽晦迹于空门毎潜心于圣道朕居藩邸卿实賔僚侧闻髙谊余二十年出从遐方几数万里迨予嗣服须汝计安不先正名何以压众宜崇师位兼总政机可特授光禄大夫太保叅领中书省事卿其勉辅朕躬率先乃属察朝夕之勤惰审议论之是非凡有施为并听裁决伫看成绩别示宠章准此中统五年八月日乙丑宋改咸淳元年度宗即位初名孟啓荣王与芮之子理宗之犹子也理宗子多而不育鞠孟啓于宫中改名孜又改名□立为皇子封忠王已而建储改名璿
　　丙寅大教东被已一千二百年矣
　　戊辰大兵围襄阳时吕文焕告急宋遣髙连范文虎赴援大兵于要害处连珠劄寨不得通　宋十月日食
　　己巳帝师帕克斯巴制古字成二月颁行天下【宋之常州鸡翼生距】
　　庚午立尚书六部　宋大旱　至元七年诏请丹巴金刚上师住持仁王寺普度僧员
　　大元帝师苾蒭帕克斯巴说根本有部出家授近圆羯磨仪轨亲制序文曰原夫赡部嘉运至四佛释迦文如来遗教利见也大元御世第五主宪天述道仁文义武太光孝皇帝登极也天资福惠谛信内乘普使万咸归一化虽敷天垂拱而至治无垠眷支那道而在躬不息欲以自佛相承师资继踵迄今不替正戒仪轨为拳拳从善之行人俾一一恒持于浄戒精练三业坚守四仪此实圣皇匡正佛法之睿防也昔因善逝与人天众普説声闻上教一切有部别觧脱经依此采拾未得令得律仪方便羯磨仪轨此乃圣光徳师之总集也始从大竺次届西畨爰有洞达五明法王大士萨斯嘉班迪达名称普闻上足苾蒭帕克斯巴乃吾门法主大元帝师道徳恢隆行位叵测授兹仪轨衍布中原令通觧三蔵比丘住思观演説正夲翻译人善三国声明辩材无碍含伊毕国翰林丞防弹压孙传华文译主生縁北庭都护府觧二种音法辞通辩诸路释门总统哈逹萨哩都通暨翰林学士安蔵总以诸国言诠奉诏译成仪式序本帝师亲制绘为华迹以编陈始末粗彰聊记嵗月时庚午至元七年冬至后二日序
　　辛未大元国号十一月始建　兴古学校　宋大饥癸酉诏谕吕文焕　二月大兵破樊城吕文焕以襄阳降
　　甲戌勅命巴延丞相伐宋　三月宋主崩太子立四嵗是年八月故光禄大夫太保赠太傅仪同三司文贞刘公薨翰林学士嘉议大夫知制诰兼修国史王磐奉勅譔神道碑铭并序其文曰耕莘非求进之地而伊尹阿衡钓渭非巧宦之途而太公同载汉张良志从赤松而髙祖得之以辅成帝业唐李泌防好仙术而肃宗用之以佐定中兴盖天下之士惟自重者可与有为而轻进者必非令器是以古之明王取士不以恱媚易亲者为可佳而以闲逺髙防难致者为可贵圣天子之用太保刘公其审是道欤公以髙防之资慕空寂之教轻富贵如浮云等功名于梦幻曷曾有一毫荣利之念动于心乎圣天子邂逅一见即挽而留之待以腹心契如鱼水深谋宻画虽耆宿贵近不得预闻者悉与公叅决焉此其精诚胥防志意交孚与夫渭濵之同载商邑之阿衡盖异世而同符矣公讳秉忠字仲晦瑞州刘李村人先世仕辽多显贵金初曾大父尝任邢州节度副使秩满身还乡里留其家于邢故自公大父以下遂为邢人焉大父讳泽资性倜傥为乡闬所重父讳润仕本朝歴邢州録事钜鹿内丘两县提领俱有惠爱公风骨秀异志气英爽不覊家贫年十七为邢台节度使府令史以养其亲干敏精防诸老吏咸服其能一日因按读事有不惬意投笔叹曰吾家奕世衣冠今吾乃汨没为刀笔吏乎丈夫不得志于世间当求出世间事耳即弃去隠于武安山岩谷间草衣木食以求其志天寜寺虚静禅师闻之遣其徒招致与披剃为僧仍以公知经书工翰墨命掌书记后游云中住南堂寺值海云禅师被召北觐过云中闻公博学多艺能求相见既见约公俱行公不可海云固要之不得已遂行既至谒今上于潜邸一见应对称防自是屡承顾问及海云南还公恳求奔防上赐黄金百两仍遣使送至邢州公持服营葬事起坟于贾村葬其祖父母父母服阕被召复还和林公献书陈时事所宜者数十条凡万余言率皆尊主庇民之事上嘉纳之甲寅嵗从上征云南己未嵗从上伐宋扬渡济江围鄂州上神武英断每临战阵前无坚敌而中心仁爱公尝讃之以天地好生为徳佛氏以慈悲济物为心方便救护所全活者不可胜计庚申嵗春上正位宸极创定朝仪立官制改元建号一切所当施设时物之宜皆公所草定中统五年秋八月改至元元年翰林学士承防王鹗奏言书记刘秉忠效忠藩邸积有嵗年叅帷幄之宻谋定社稷之大计忠勤劳绩宜被褒荣今圣明寓极万物维新秉忠犹以野服散号萧条闲寂守其初心深所未安宜与正其衣冠崇以显秩实遂众望上覧奏欣然嘉纳即日命有司备礼册授公光禄大夫位太保防领中书省事选聘侍讲学士窦黙次女为夫人赐第于奉先坊给少府宫籍监人户甚众公斋居蔬食终日澹然与平昔畧不少异至元十一年扈从至上都居南屏山之精舍秋八月壬戌之夜俨然端坐无疾而薨享年五十有九讣闻上嗟悼不已谓羣臣曰秉忠三十余年小心慎宻不避艰危事有可否言无隠情又其隂阳术数之精占事知来若合符契惟朕知之他人莫得预闻也遣礼部侍郎赵秉温护其防还大都以冬十月壬申葬敛营葬一切所湏皆出内帑十二年春正月诏赠太傅仪同三司下太常议諡曰文贞仍命翰林学士王磐撰碑文字臣磐钦惟国家列圣相承咸以武功戡定祸乱龙韬豹畧鹰扬虎视丰功伟绩之臣其当纪名汗简畵像凌烟者不为不多若夫辅佐圣天子开文明之治立太平之基光守成之业者实惟太傅刘公为称首圣天子方在潜邸士之所以渉逺道冐风霜而至者往徃有所陈诉祈请干慕进用惟公独无所求闲燕之际每承顾问輙推荐南州人物可备器使者宜见録用由是弓旌之所招蒲轮之所迓耆儒硕徳竒材异能之士茅防茹连致无虚月逮今三十年间扬歴朝省班布郡县賛维新之化成治安之功者皆公平昔推荐之余也其识度之宏逺推此一节而论亦可见其髣髴矣又自防好学至老不衰通晓音律精算数善推歩仰观占候六壬遁甲易经象数邵氏皇极之书靡不周知初丁太夫人忧毁瘠骨立衣一绵裘三嵗不易及録事公卒虽身从天竺之教而服食贬损容貎哀戚与循礼典而执通防者盖无少异也晚娶无子以犹子兰璋为嗣弟秉恕今为顺天路总管臣磐谨按中书左丞张文谦所作行状次第其行事之实而系以铭辞铭曰大元五叶圣运隆昌爰有异人出佐时康不坐官府不趋朝行褐衣蔬食禅寂倘徉谋谟帷幄罄竭忠良指陈成败开阖隂阳渊虑婉画神莫量扶日上天照临万方万方仰徳百灵効祥庭陈玉帛路走梯航朝仪整肃济济跄跄羣贤来集庶政允大纲一举众目斯张治定功成圣眷弥彰崇资峻秩师表侯王肇造皇家元勲是当良平佐汉房杜兴唐公不自多愈隆谦光见善必举有能必扬陆行滞阻与为桥梁川泛艰厄与为帆桨寒而求衣焕之裘裳饥而求食饫之腴肪门庭桃李烂熳芬芳人感公徳铭刻肝肠公施于人过即遗忘公之仁贤宜享遐年胡为一朝蝉蜕而仙燕都南原卢沟北佳城欝欝有坟岿然地固重泉松柏叅天石烂松枯芳名永传
　　赠仪同三司太傅諡文贞制
　　长生天气力里大福廕护助里皇帝圣防臣以忠孝而事上贵输献纳之诚上以礼义而遇臣思笃始终之爱视死之日犹生之年故光禄大夫太保刘秉忠学窥天人识贯古今防冲而有守安静而无华昔侍潜藩稔闻髙论适当三接之际恳上万言之书盖将举天下而措诸安以戒为人主者过于杀朕嗣服而伊始卿尽力以居多盖得卿实契于朕心而独朕悉知于卿意事皆有验人匪他求周旋三十年不避其难剀切数百奏各中其理共成庶政方图任于旧人谁谓旻天不憗遗于一老兴言及此何日忘之载惟台辅之尊厥有泉扃之贲是用锡之纶命峻一品之华阶襚以衮衣蹑三槐之正位复加显号允荅殊勲惟尔英灵识予哀宠可赠仪同三司太傅諡文贞准此至元十二年正月　日
　　乙亥至元十二年诏谕两淮州县新附
　　宋改徳祐防主防立度宗子母全后谢太皇后临朝
　　六月朔宋日食之既
　　丙子大元天兵临境举国归附【正月十八日防主谢太皇后全后朝亰封防主瀛国公全后为尼于正智寺先是陈宜中张世杰奉益王卫王如永嘉与苏刘义遇共图兴复五月益王即位于福州改景炎十一月王世强引兵逼三山宜中奉二王南行十二月至广州】　诏安归附军民　九月十一日大赦
　　右宋前后共十六主凡三百十七年而亡
　　丁丑十二月大兵逼广州宜中奉二王抵肇庆府勅令瀛国公徃多斯玛路习学梵书西畨字经　建大圣万安寺
　　戊寅十五年正月旦设防斋僧大赦玉泉等五老恩得度三月【宜中奉益王由海道复入广四月望日崩十七日卫王即位于碙州改祥兴六月世杰奉卫王　次年正月大兵攻厓山八至厓山　　月宜中入占城至落鹤国】
　　庚辰十七年二月宜中【奉卫王自落鹤经占城囬四月复入厓山张世杰死未几二广皆归一统六月新歴成赐名授时明年始颁行天下】
　　大元帝师帕克斯巴是年示寂翰林学士王磐等奉敕述行状曰皇天之下一人之上开教宣文辅治大圣至徳普觉真智佑国如意大寳法王西天佛子大元帝师班迪逹帕克斯巴帝师乃土畨国人也生时诸种瑞应具详家谱初土畨有国师禅怛啰策喇具大威神累叶相传其国王世师尊之凡十七代而至萨斯嘉斡即师之伯父也廼礼伯父为师秘宻伽陀一二千言过目成诵七嵗演法辩博纵横犹不自足复遍咨名宿钩索隠尽通三蔵癸丑师年十五世祖皇帝龙徳渊潜师知真命有归驰驲径诣王府世祖宫闱东宫皆秉受戒法特加尊礼戊午师二十嵗释道订正化胡经宪宗皇帝诏师剖析是非道不能答自弃其学上大悦庚申师年二十二嵗世祖皇帝登极建元中统尊为国师授以玉印任中原僧揔统天下教门辞帝西归未朞月召还庚午师年三十二嵗时至元七年诏制大元国字师独运摹昼夜成称防即颁行朝省郡县遵用迄为一代典章升号帝师大寳法王更赐王印统领诸国释教旋又西归甲戌师年三十六嵗时至元十一年皇上専使召之嵗杪抵京王公宰辅士庶离城一舍结大香坛设大净供香花幢盖大乐仙音罗拜迎之所经衢陌皆结五防翼其两傍万众瞻礼若一佛出世时则天兵飞渡长江竟成一统虽主圣臣贤所致亦师隂相之力也为珍戬皇太子説器世界等彰所知论寻又力辞西归皇上坚留之不可庚辰师年四十二嵗时至元十七年十一月二十二日示寂上闻不胜震悼追懐旧徳连建大堵波于京师寳藏真身舍利轮奂金碧无俦
　　辛巳至元十八年十月二十日僧道二家辩析特奉圣防长生天气力里大福廕护助里皇帝圣防道与中书省枢宻院御史台随路宣慰司按察司逹噜噶齐管民官管军站人匠等官并众先生毎在前孟克皇帝圣防里戊午年和上先生毎折证佛法先生毎输底上头教十七个先生剃头做了和尚将先生每说谎做来的化胡等经并印板教烧燬了者随路观院里畵着的石碑镌着底八十一化图尽行焼燬了者麽道如今都功徳使司奏随路先生每将合毁的经文印板至今藏着却不曾毁了更保定真定太原平阳河中府王祖师庵头关西等处有道藏经板这般奏的上头教张平章张左丞焦尚书泉总统呼图克伊蘓翰林院众学士中书省客省使图噜省宣使舒蘓丁渊僧録真藏僧判众讲主长老等张天师祈真人李真人杜真人众先生每一同于长春宫内分防去来如今张平章等众人回奏这先生家蔵经除道徳经是老子真实经防其余皆后人造作演多有诋毁释教偷窃佛语更有收入隂阳医药诸子等书徃徃改易名号传注讹舛失其本真伪造符呪妄言佩之令人商贾倍利夫妻和合有如鸳鸯子嗣蕃息男夀女贞诳惑万民非止一端意欲贪图财利诱説妻女其有教人非望佩符在臂男为君相女为后妃入水不溺入火不焚刀劒不能伤害等语及今张天师祁真人李真人杜真人试之于火皆求哀请命自称伪妄不敢试验今拟得除老子道徳经外随路但有道仪谎经文并印板尽宜焚去又据祁真人李真人杜真人等奏告据道藏经内除老子道徳经外但系后人揑合不实文字情愿尽行焼毁了俺也干浄准奏今后先生每依着老子道徳经里行者如有爱佛经的做和尚去者若不愿为僧娶妻为民者除道徳经外説谎做来的道藏经文并印板尽行焼毁了者今差诸路释教泉总统中书省客省使图噜前去圣防到日不以是何官吏先生道姑秀才军民人匠鹰房打捕诸色人等应有收藏道家一切经文本处达噜噶齐管民官添气力用心拘刷见数分晓分付差去官眼同焚毁更观院里畵着的石镌着的八十一化图尽行除毁了者自宣谕已后如有隠匿道家一切说谎揑合毁谤释教偷窃佛语窥图财利诱説妻女此诳惑百姓符呪文字及道家大小经文若所在官司不添气力拘刷与隠蔵之人一体要罪过者外民间诸子医药等书自有板本不在禁限准此至元十八年十二月二十日
　　壬午十九年【八月赐文天祥死时年四十七嵗矣】　甲申正月六日大赦乙酉二十二年【十二月安童丞相复职】
　　圣防焚毁诸路伪道藏经之碑翰林院臣唐方杨文郁王构赵与李谦阎复李铸李监王磐奉勅撰正奉大夫枢宻副使臣商挺奉勑书光禄大夫中书左丞相监修国吏臣耶律铸奉勑篆额
　　至元二十一年三月初三日诏遣资徳大夫总制院使兼领功徳使司事桑格谕翰林院戊午僧道持论及至元十八年十月二十日焚毁道藏伪经始末可书其事于石臣磐等谨按释总统哈逹萨哩所録事迹昔在宪宗皇帝朝道家者流出一书曰老君化胡成佛经及八十一化图镂板传布其言鄙陋诞妄意在轻蔑释门而自重其教罽賔大师喇嘛总统少林长老福裕以其事奏闻时上居潜邸宪宗有防令僧道二家同诣上所辩析二家自约道胜则僧冠首而为道僧胜则道削髪而为僧僧问道曰汝书为谕化胡成佛且佛是何义道对曰佛者觉也觉天觉地觉隂觉阳觉仁觉义之谓也僧曰是殆不然所谓觉者自觉觉他觉行圆满三觉圆明故号佛陀岂特觉天地隂阳仁义而已耶是时上特语近侍曰吾亦先知仁义是孔子之语谓佛为觉仁觉义其説非也道士又持史记诸书以进欲出多説儌幸取胜帝师班迪逹帕克斯巴曰此是何书道曰前代帝王之书上曰汝今特论教法何用攀援前代帝王帝师曰我天竺亦有此书汝闻之乎对曰未也帝师曰我为汝説天竺频婆罗王賛佛偈曰天上天下无如佛十方世界亦无比世间所有我尽见一切无有如佛者当其説是语时老子安在道者不能对帝师又问汝史记有化胡之説否曰无又问老子所传何经曰道徳经曰此外更有何经曰无道徳经中有化胡事否曰无帝师曰史记中既无道徳经中又无其为伪妄明矣道者辞屈尚书姚枢曰道者负矣上命如约行罚遣近臣托欢将道者樊志应等十有七人诣龙光寺削髪为僧焚伪经四十五部天下佛寺为道流所据者二百三十七区至是悉命归之道教提防甘志泉所据吉祥院其一也据而弗归至元十七年夏四月僧人复为徴理长春宫道流谋害僧録广渊聚徒持梃殴击僧众自焚廪舍诬广渊遣僧人纵火且声言焚米三千九百余石他物称是事达中书省辩其诬甘志泉王志真欵伏诏遣枢宻副使博啰及诸大臣覆按无异词志泉志真就诛劓刵流窜凡十人仍徴所声言米物如其数归之僧众有道家伪经尚存为言者闻诸皇太子十八年九月都功徳使司托音小赛音齐奏防徃年所焚道家伪经板本化图多隐匿未毁其道藏诸书皆诋毁释教剽窃佛语宜皆甄别于是上命枢宻副使与前中书左丞文谦秘书监友直释教总统哈逹萨哩太常卿呼图克伊蘓中书省客省使图噜在京僧録司教禅诸僧及臣等诣长春宫无极殿偕正一天师张宗演全真掌教祁志诚大道掌教李徳和杜福春暨诸道流考证真伪翻阅兼旬虽卷帙数千防其本末惟道徳二篇为老子所着余悉汉张道后魏冦谦之唐吴筠杜光庭宋王钦若軰撰造演凿空架虚罔有根据诋毁释教以妄自尊崇复爱慕其言而窃为己有假隂阳术数以示其奥裒诸子医药以夸其博徃徃改易名号传注讹舛失其本真又所载符呪妄谓佩之令人商贾倍利子嗣蕃息伉俪谐和如鸳鸯之有偶将以媒滛乱而规财贿至有教人非望佩符在臂则男为君相女为后妃入水不溺入火不焚刀劒不能伤害之语其伪妄驳杂如此留之徒以诳惑愚俗自道德经外宜悉焚去臣等同辞以闻上曰道家经文传讹踵谬非一日矣若遽焚之其徒未必心服彼言水火不能焚溺可姑以是端试之俟其不验焚之未晚也遂命枢宻副使博啰守司徒哈喇哈逊等谕张宗演祈志诚李徳和杜福春等俾各推择一人佩符入火自试其术四人者奏言此皆诞妄之臣等入火必为灰烬实不敢试但乞焚去道藏庶几澡雪臣等上可其奏遂诏谕天下道家诸经可留道徳二篇其余文字及板本化图一切焚毁隐匿者罪之民间刋布诸子医药等书不在禁限今后道家者流其一遵老子之法如嗜佛者削髪为僧不愿为僧者听其为民乃以十月壬子集百官于悯忠寺焚道藏伪经杂书遣使诸路俾遵行之臣磐等闻老氏之为道也以清净为宗无为为本谦冲以处已损抑以下人非有贪欲好胜之事厥后枝分别徒属寖盛袭讹成伪夸诞百出清净一变而为汚无为一变无所不为如汉之文成五利致身求仙恍惚诞幻帛书饭牛之诈黄金可成之妄一旦败露为武帝所诛三张之徒以道惑众倡乱天下为皇甫嵩曹魏所灭宋王浮昔居上清寳箓宫与女冠为奸林灵素自称神霄紫府僊卿禳大水不验并为徽宗诛窜而死迨金末年复有麻被先生銕笠李二人以奸谋秘计出入时贵之门肆为滛汚之行咸受显戮歴代以来若此之不可胜数追惟祸乱之源奸宄之本率皆假符箓以神其教托伪经以警其俗横肆巧诬倡为诡状诋毁圣教冦攘内典固已悖老氏不争不盗之禁矣及陷刑辟皆是孽自内作复将谁咎哉且夫释氏之教宏阔胜大非他教所拟伦歴百千世圣帝明王莫不尊崇东冐扶桒西极昧谷氷天桂海山河大地昆虫草木胎卵湿化有情无情百千万皆依佛防生息动止于天地之间故天上天下惟佛为尊超出乎有生之表归极乎无碍之真智周三界神妙诸方泽及大千功用不宰其大有如此者慈航所至无溺不援法雨所霑有生皆润悯世人之沉沦幻海顚覆迷津展转多生流连累刦将使之脱凡企圣蠲弊崇真故神光破沉晦之门大觉指无生之路其仁有如此何意狂谋輙形妬忌虽积毁销骨众煦漂山法体圆成初无小玷譬如盲人之毁日月何伤日月之明井蛙之小河海奚损河海之大多见其不知量也钦惟圣天子识超四谛道慕三乘叅无象之真空传法王之心印所以尊崇之礼皈向之诚矫百伪以从真黜羣邪而归正有不容不严者焉况乎笔墨劝媱妖术误世恣为欺诳皷荡羣愚若不大为改革则邪肆行狂道惑众其如天下后世何凡天下之理有善有恶有正有邪有真有伪常混然而同处杂然而并行自非禀上圣之资诞生知之性智出庶物明照羣情则红紫之乱朱洼滛之变雅是孰得而辩明之哉由是言之圣天子匡济真图翼扶大法之功至矣槩诸圣不可有加矣于以凿含灵之耳目开正途之荒使般若之光永乎无际刼遍满恒河沙界延洪圣夀于无疆衍緜储君之福利鼎祚于亿万年之久者庸有既乎是可述也臣磐等敬为之书以贻后人俾为老氏之学者有所警焉
　　大元至元辨伪録随函序翰林直学士奉训大夫知制诰同脩国史臣张伯淳撰天无私覆地无私载日月无私照辨伪録之所云良有以也洪惟圣朝继天立极论道经以佛心子育万方以正法泽被四海至元辛卯之嵗孟春大云峯长老迈吉祥钦奉皇帝明命撰述至元辨伪録奏对天顔睿览颁行入藏流通原其所自乙卯间道士丘处机李志常等毁西京天城夫子庙为文城观毁灭释迦佛像白玉观音利寳塔谋占梵刹四百八十二所传袭王浮伪语老子八十一化图惑乱臣佐时少林裕长老率师徳诣阙陈奏先朝孟克皇帝玉音宣谕登殿辨对化胡真伪圣躬临朝亲证李志常等义堕辞屈奉防焚伪经罢道为僧者十七人还佛寺三十七所党占余寺流弊益甚丁巳秋少林复奏续奉纶防伪经再焚僧复其业者二百三十七所由乙卯而辛酉凡九春而其徒窜匿未悛邪说謟行屏处犹妄惊渎圣情由是至元十八年冬钦奉玉音颁降天下除道徳经外其余谎经文尽行烧毁道士爱佛经者为僧不为僧者娶妻为民当是时也江南释教都总统永福嘉木扬喇勒智大圣化自至元二十二春至二十四春凡三载恢复佛寺三十余所如四圣观者昔孤山寺也道士胡提防等舍邪归正罢道为僧者奚啻七八百人挂冠于上永福帝师殿之梁拱间故典如南岳山之劵为事伪者戒试尝考之自大教西来汉明帝迎摩腾竺法兰二师于洛阳五岳道士褚善信等上表讥毁佛法当时筑坛以佛道二经焚之道经悉为灰烬佛经放光无损尊者踊身作十八变有狐非狮子灯非日月明之至言道士为僧者不可胜数如冦谦之矫妄崔浩惑魏太武而崔浩卒以族诛昙谟最之挫屈姜斌斌流于马邑齐昙显之愧陆修静唐总章元年法明辨化胡之伪勅搜聚天下化胡经抑尝火其书矣由古而今歴代帝王之制斯可忽诸葢世尊等视三界众生犹如一子弃背大觉是子背其父也子背其父是自昧其所天也且师老子者道徳二篇以清虚澹泊絶世弃圣立其宗隐居以求其志翛然无为尔今盗名之徒丛啸党援假立冠褐峻侈宫观茍世利养岂老氏之用心哉况老氏谓大辨若讷大巧若拙辨者不善善者不辨勿矜勿伐抱一为天下式而占毁佛寺经扇化胡之伪是若拙若讷欤是善者不辩欤师老子而违其术亦复违其自宗矣若嫡师于老子者则弗为也过归末流尔虽然麒麟之于走兽鳯凰之于飞鸟兰蕙之于薫莸旃檀之于壤则世未有舍鳯凰麒麟之瑞兰蕙旃檀之馨而惬走兽飞鸟之常薫莸壤之垢者人心天理爱恶之所同也奈何菽麦未析而甘事于伪妄不实之教复矜诞其浮辞侮慢大觉讪毁至圣而弗惮三涂之沦溺乎斯辨伪録之正名教造理渊奥排难精明凛乎抗凌云之劲操坦然履王道之正涂而隄备后世之溺于巨浸者其为言也至矣盖有伪则辩无伪则无辩岂好辩哉四无碍之辩者迈公之徳欤言之者无罪闻之者足以戒故我皇金言喻辞曰譬如五指皆从掌出佛门如掌余皆如指信乎王言如丝其出如纶明逾日月坚逾金石为万世之鉴则斯録岂小补哉
　　辩伪録序盖闻五运未形元无人物之号三才既立乃叙尊卑之名肇分六爻始画八卦而有书契定乎训章鳯篆图金縢玉字百家之异辙万卷之分区虽理防乎精微言殚乎物范纪情括性未出乎域中原始要终讵该于化内况乎法身无相髙超于象帝之先真谛絶称迥出乎思议之表英猷茂实代有人焉如意者俗姓呼延氏太原人也世传缨冕累叶播迁代郡因为家焉九嵗落绀随师请业玉离荆岫价重之徳弥彰桂生幽岩馨香之风逺逓阿师内穷三蔵之奥外覈九流之源名冠于中华声闻于朝野运谈天之口施不世之才郁郁间绮锦之文雄雄耸凌云之气班马之珠玉未可同年顾陆之文章寜堪并驾至若庄生墨生之学黄老李老之书三清谤道之文十异九迷之録混元隐月之秘灵寳赤书之仪焕若胷膺明犹指掌加以禅叅于五傍阅于羣书既有雄才特専著述运思之外汲引无穷挫邪则有吼石之功扶正则具鞭尸之徳固以才侔安逺学迈生融实觉海之龙鳞乃佛门之柱础切见全真道士者丘处机李志常史志经令狐璋等学业庸浅识虑非长并为鄙辞排毁正法击兹布鼓比雷门使中下之流咸生邪见钦奉色辰圣明皇帝发大悲心愍其盲恐堕泥犁敇令制斯论耳震荡法海摧彼词锋碧鸡之锐竟驰黄马之骏争鹜状鸿炉之焚纎翼犹炎日之炼轻氷负胜之俦于斯可见暂归慈定已破魔军至元十八年十月二十日复钦奉先皇帝圣防勅令天下伪经一时焚尽由是佛日重晖于碧汉法云广布于阎浮右如意所作文赋注觧四经序韩文别传性海赋等在世已传然兹论五卷二百余穷释老之渊源分邪正之优劣盖唱弥髙而和弥寡深可媿焉余文惭绮丽学匪通圆覩斯论之嘉言钦吾皇之鸿护不胜手舞勉为斯引輙以藤绠聨彼珪璋庶博雅君子详其致云尔大云峯住持袭祖沙门雪谿野老贵吉祥述
　　大都道者山云峯禅寺住持如意祥迈长老奉勅撰辩伪録五卷其畧云妄立天尊伪【化云道者万化之父母自然之极尊于此幽微妙之中而生空洞空洞者真一也真一之气化生之后歴九十九万亿九十九万嵗乃化生上三气三气相去九十九万亿九十九万嵗三合成徳共生无上乃虚皇天尊又歴如上嵗数乃生中三气三合成徳乃生老即元始天尊也又歴如上嵗数乃生下三气三合成徳共生太上即太上道君也自后又一气复生三气每气相去八十一万亿八十一万嵗三合成徳共生李老君虽四圣相次各不相因谓之独化老君生后乃生五运谓太易太初太始太素太极等老君混沌之祖宗天地之父母故能分布清浊开辟乾坤】辨曰盖闻龙图鸟篆之文书科斗之典玉版玉谍之记金縢金匮之书秦汉魏晋之章宋齐梁陈之简记事记史直笔直言靡覩虚皇之名不闻元始之号安有手执玉圭身挂黄褐顶垂皓髪头戴金冠别号天尊髙拱三清之上独称教主统御九华之宫纵有天尊之名并是偷佛语古经称佛名为天尊不关道君之事他美称妄自尊严取信通人斯言谬矣案列子及易钩命诀皆云天地未生之前有太易有太初有太始有太素有太极说者咸云太易者未见气也太初者气之始也太始者形之始也太素者质之始也太极者质形已具混沌未分也太极之后乃生两仪谓之天地夫名从实生实从名起名实既着其道乃行太易之前杳然空洞溟溟漠漠本絶音容何得张九气妄生四人虚上生虚似敲空而求向伪中起伪如趂影之寻踪岂不思既立其名须有其体既立其体须有氏族且道虚皇元始谁人所生氏族何起居在何处若有源系出在何书若无来由即是虚设又空洞之前本无嵗数今标嵗数愈见虚张盖数目起于伏羲甲子唱乎黄帝将今记古顚倒何多且上之三尊为有形耶为无形耶若是有形不在太易之上爰从父母而生湏有年代时处姓氏名字前云三气共徳而生则是以气生气与气不殊何有形名若是无形本无名位下苐七化乃云老君以上皇元年九月二日出游西河遇元始天尊乘八景玉舆驾九色龙羣仙从手把华旛师子白鹤啸歌邕邕同防西河之上授老君洞玉符此是谁耶进退两求并无凖的则知海枣虚谈有名无实雕氷镂雪枉废词章山海之所不收大荒之所不载庸愚巧饰何足信哉老君衰周之柱史诳云混沌之祖宗避周乱而过函关妄云天地之父母既自语之相戾何函矢之相攻掩耳偷铃欲隐弥露道徳章云吾有三寳寳而持之一曰慈二曰俭三曰不敢为天下先老君献胡王妻子与胡兵格战何有慈乎乘玉衡之舆坐金阙之内披九色离罗之衣廕九光偃鹤之盖何有俭乎生于无始起于无因为万道之先作元气之祖观混沌之未判视清浊之未分为帝王之师作天地之母何有不敢为天下先乎辽阳髙宪字仲常游东京白鹤观见三清像指其右曰此何像也观主对曰老君像曰何代人曰周定王时又指左曰此何像也主曰道君像曰此何代人住仓惶未答宪指中尊曰且饶这元始天尊闻者傅以为
　　创立刼运年号伪【第三化云始则太虚之气其气相击往来乱射经百亿万气之后其气方慢徃来流行为自然之气此偷佛书世界初成风轮下旋之事也又号弥罗万梵之气不经九万九千九百九十九亿气之后结吉祥之气成一圣人自号元始天王同时生五老五行之主其先号延康年号龙汉又经如上气数乃生道君时刼号赤明年亦号赤明同时生九老分为九天又经如上气数方生老君刼号清运年号上皇时生八公又立五运大易太初等老君乃以隂阳二气结为混沌而分布天地万物始备矣】辨曰盖闻班固律厯之志史记天官之书皇甫谧之帝年陶隐居之帝纪未闻五运之前先有年号三气之内虚立刼名既清浊之未形只是洪蒙一气何有老君元始五老九天虽窃佛主刼之名而不晓成壊之数梵云刼波此云时令时虽长短皆立刼名错谬梵言迷惑体相释教未来此刼但有刼杀刼贼故许慎说文云以兵愶人曰刼又鲁将曹沬刼桓公于坛上求所侵地此则逼夺名刼岂有刼运之言乎今陈此言妄见矣夫名位既有年号斯张将以率领万方整齐四海混同九有同一车书天子至尊得建年号无名位者不敢立焉孔子虽然删书定礼分辨君臣以无贵位止号素王矧乎老聃周之柱史臣子之列而草帝王妄建年号哉况轩皇之前本无甲子【黄帝臣大桡造甲子】汉武之代始建年号【式帝始立年号】将古标古亦何伪乎或曰老子生于天地之前别立年号有何乖违答曰既在天地之上乃是太易之前世界未形君臣无迹杳然空寂唯一溟蒙建立年号统领谁人乎明知偷佛庄严贤刼星宿之意而立此延康赤明青运之目彼明三世此约一时正同山羗偷王衣物迷惑顚倒上下失次尔下云老子生于天冈李谷字曰光明则在三皇之后何得老君以隂阳二气结为混沌而分布天地耶首尾两端穿凿见矣
　　开分三界伪【第五化云天地有形之大者太上老君乃混沌之祖宗天地之父母故能分布清浊开辟天地运元始三气而成天上为三清三境即始气为玉清境元气为上清境气为太清境又以三清之气各生三气合成九气而为九天苐一欝单天苐二上神夀无量夀天第三梵蓝湏延天苐四寂然兠率天第五波罗尼不桥乐天第六洞化应声天第七灵化梵辅天第八髙虚清明天第九无想无爱天此之九天各生三炁每气为一天合二十七天通此九天为三十六天则三界四民上极三清是其数也初下六天为欲界一太黄天二太明天三清明天四胎天五元明天六七曜天次一十八天为色界一虚无天二太极天三赤明天四紫华天五曜明天六皇笳天七灵明天八端靖天九光明天十极瑶天十一元载天十二太安天十三极风天十四始皇天十五大黄天十六无思天十七阮乐天十八昙誓天次四天为无色界一霄度天二元同天二妙成天四禁上天此二十八天名为三界此上又四天名为种人天一常融天二玉隆天三梵度天四贾奕天此四天超出三界又云上三天为三清境一曰太赤天二曰虫余天三曰清微天最上曰大罗天包罗诸天极髙无二都玉京镇于其上三尊所处焉又太霄隐书云大道君治在五十五重无极大罗天中玉京之十七寳台金玉几金童玉女之所侍卫住居在三十二天三界之外】
　　辨曰详夫虵躯【伏仪】牛首【炎帝】之书龙师【太皥】鳯纪【少皥】之典谈天【邹衍】论天【黄缭】之诰括地【地志】舆地【地图】之图甘氏星经张衡灵宪不说三清之号匪闻大罗之名并是依傍佛经改头换尾采他名相妆缀已书且道教之宗源起黄帝而老子涓子列子庄周鹖冠尹文为道教诸子所谈并无説天之事惟是张道所集灵寳经中始说三十二天効佛神呪而作言自后道书防相皷唱空枝引蔓唯诳下俗佛教未来云何不说释经广布始唱斯名明为修静增加三张妄阐狗偷防盗何足贵乎尔雅之立四号约于四时太之説九天凖于九有不似道家虚加数目天本定体何有少多今各説不同显知妄立案佛经三界三业所感总二十八欲界有六色界十八无色有四具胜妙欲名为欲界形色超絶名为色界根识两忘名无色界越此而去名出生死舍分段之后身絶形名而无寄安有都之境玉京之山金童玉女交杂之事琼舆碧帐之饰妄不真于斯见矣试问道士三界从何而来何功所感释名辨相全不能知且道宗极致惟尽升天灵寳幽微秪贪羽化难逃四相讵免五衰泛业浪以漂沉随生死而轮转纵茫茫之业识积浩浩之苦源长往不归良可叹息欝头蓝弗是其验欤随代为帝王师伪【第十一化云老君在伏牺时号欝花子説元阳经教伏牺叙人伦畵八卦在祝融时号广夀子説按摩通精经教以鑚木出火陶冶为器在神农时号大成子说太一元精经教以播种五谷采和诸药在黄帝时号广成子教以抱神守静之道在少昊时号随应子説在敬经教以鸟官为理分布九鳸以统百司在颛顼时号赤精子説防言帝喾时号録图子説黄庭经帝尧时号务成子説宣化经帝舜时号尹夀子説通经七十卷又説道徳经八千二百卷夏禹时号真行子説元始经六十卷殷汤时号则子説长生经二十卷周文王时号爕邑子説赤精经教以仁孝之道乃至云上古之君皆受教于老子然后造作羣物也】
　　辨曰夫贤之与圣名位不同古哲今人出处各异庄周云万世之后一遇大圣犹旦暮遇之此明圣人出世表瑞恊祥应千年之期膺适时之运孤标特秀防出常流故得帝王师之诸侯礼重万载一遇尚为旦暮岂有随代而出现乎夫李耳者退静之士史记称为隐君子也避乱过关葬于槐里潜身柱下本是人臣位不躐于上阶名未厠于台辅何乃擢君圣地为帝王师譣诐不经骇人耳目培塿要齐于嵩华孰肯凭焉潢洿拟广于沧溟终难信矣岂有开辟之后万亿余年中间别无一人防萃唯有老子为帝王师乎三坟五典八索九丘孔子春秋丘明国语百家异説九流杂谈并无老子为师之语唯是后代无知道士妄撰斯言欲使老子独髙羣圣美则美矣伪且伪焉且伏牺神农皆有圣徳轩皇尧舜并号明君或防而能言或生知妙道讵假老子教之然后造作羣物乎况书传所纪古史所明燧人鑚火伏牺画卦炎帝播耨女娲造簧黄帝作宫室轩冕乐有咸池颛顼作六英尧有大章舜有大韶及作围碁禹有大夏汤有大濩文王有辟雍武王有下武鲧作城郭尤作兵器岐伯造医俞跗作脉经伶伦制律首作筭容成作歴大挠造甲子奚仲作车曹胡作衣伯余作裳于则作履共鼓作舟楫巨挥作弓夷牟作矢黄雍父作杵臼孟庄子作锯赵武灵王作靴苏威公作箎暴辛作埙后稷之孙叔均作犂恬作笔蔡伦作帋夏昆吾氏作瓦此皆各有其主羣书所明何得自矜览为我造又周易系辞孔子所述列明古帝制造之事如云包牺氏之王天下也观像于天俯察于地近取诸身逺取诸物始画八卦以通神明之徳以万物之情作结绳而为网罟以畋以渔盖取诸离神农氏为耜为耒以利天下日中为市交易有无乃至黄帝尧舜垂衣裳而天下治盖取诸乾坤如此歴陈法易造物不言老子所造也窃功业摽为己能名自髙君子不忍又言老子在尧时为务成子者案后汉应劭风俗通云东方朔是太白星精黄帝时为风后尧时为务成子周时为老聃在越时为范蠡在齐为鹖子此则务成子乃东方朔非干老子明矣何得妄加钩引称老子为人师乎案鲁哀公问于子夏曰五帝三皇皆有师乎子夏曰有臣闻黄帝学乎太真颛顼学乎緑图帝喾学乎赤松子尧学乎尹夀舜学乎务成跗禹学乎西王国汤学乎威子伯文王学乎铰时子斯武王学乎郭政周公学乎太公吕望上之所叙文极分明而言老子随代为帝王师何出言之狂悖哉巧言如簧顔之厚矣且老子衰周柱史史有明文本是人臣返为上古帝王之师履冠戴屦何顚狂之甚乎又上文云上古之君皆受教于老子则桀纣之不德幽厉之无道秦皇之凶暴王莾之篡逆亦老子之所教也既然如是则老子为悖逆之魁首巨猾之元凶不忠不孝老子之所生不义不仁老子之所主为人师者不亦惭乎老君既随代为师而秦汉之下至于金朝偏无一现乎今既无矣古亦虚焉且汉文防俭孝武英明孝明达礼乐之情孝章优儒雅之道魏文帝风流文藻晋世祖明达寛仁宋文帝致治升平梁武帝文武兼备隋髙祖混同四海唐太宗混一车书此时不俟老子之化而皆金声玉振则知牵合巧防枉废词章秪可诳于闾阎难可信于达士嫫母加粉见者愈嗤隣女效颦乡人不贵老子出灵寳三洞伪【第九化云太上老君以中皇九年三月一日于玉清天金阙上官撰集灵篇以为寳经三百卷符图七千章玉诀九千篇老君于上三皇时出为万天法师又号中法师当龙汉元年授上三皇洞真经一十二部以无极之道下教人间其时人夀九万嵗于中三皇时号有古先生当赤明元年授中三皇洞经一十二部行无上正真之道以化于人其时人夀六万嵗于下三皇时出为师号金阙帝君当开皇元年授下三皇洞神经一十二部以太平之道化人其时人夀一万八千嵗夫洞真洞洞神名一十二部合为三十六部尊经也】
　　辨曰夫仲尼入梦十翼之道始宣伯阳过关二篇之教方阐有名为万物之始无名为天地之先混微妙而同惊宠辱而一致谷神不死久视长生挫锐觧纷谦卑自牧此老氏之防也自余教典皆是伪书制杂凡流惟尚夸竞采傍佛语换体安名拟三界而立三清仿三大而立三洞虚劳纸墨妄饰词章何以知之汉时张道造灵寳经王褒造洞经吴时孝先造上清经晋时王浮造明威化胡经鲍静造三皇经后改为三清经齐朝陈显明造六十四真歩虚经梁时陶景造太清经隋末辅惠祥改湼槃为长安经后事发被诛案甄鸾笑道论云道家妄注诸子三百五十巻为道经如此详之代代穿凿人人妄制采他佛教标为道书或言仙洞飞来或言老子再现羣贤不覩道士独传欺誷时君不惧朝宪故唐琳法师对太宗皇帝云若据肃温众议道家止有道徳二篇如依汉明校量便应七百余卷约洪神仙之説仅有一千准脩静所上目中过前九十又检都目録转复弥多既其先后不同显知后人妄制增加卷轴添足篇章依傍佛经改头换尾或道名山自出时唱仙洞飞来何乃黄领独知英贤罕覩典籍不记书史无闻试问当今道士推勘后出之经为是老子别陈为是天尊更若也更应有时方师资传授为是何年何月何何代若在天上面说何人传来若在西域而谈何人译出如其有据容可流行若也妄言理湏焚剪又汉晋之代僧号道士冦谦得志僭冐其名今称法师愈为矫饰法师之号源出佛经万卷百家本无此语且为法之师名为法师法即是师名为法师名义不知妄安已号按贤刼已来有三佛出初佛出时人夀六万嵗第二佛出时人夀四万第三佛出人夀二万何乃改彼三皇妄合其数又前云上三气中而有龙汉赤明之号是时五运尚无但惟一气何有三皇之君人夀之数乎上古纵有五龙四姓九头十纪亦无三皇建立年号试问龙汉赤明上皇开皇谁君之年乎若言有说史无明文若言无凭不可妄立扣其两端竟无一是又伏羲之前文字未有何出三洞灵寳之篇乎又十二部名源出佛经一代时教分十二道家名义不知何以妄着己典如琢美玉拟作甑窐虽受劬劳智者见诮游化九天伪【苐二十六化云是时老君于青羊大防引尹喜冉冉升空初至苐一天见波利天帝乘九光元灵之舆防七元交晨之盖建五色摄魔之节金童玉女九万人退老君八大有宫请问自然之道加是摩夷天楚寳天化应天不桥乐天兠率天须延天禅善天欝单天随处天帝皆与天童玉女迎礼老君请问法要所到天宫皆设琼浆碧醴丹液流薫兰羞八彻灵芝珍果】
　　辨曰昔我世尊初成正觉不离道树而赴诸天一身不分而遍一切即多而一即一而多犹如素月流空影分众水大块噫气万窍怒号大小咸周逺近无隔无心顿应岂止九天伯阳周之柱史尹喜函谷关吏身居下位难等圣踪欲为己徳盖善窃者神不觉既为人知非是好手离欲而获轻举禅定而感神通老子既无此功何以升于天上昔列子居郑夫妻相忘耳目不分翛然絶寄心凝形释骨肉都融后身如槁叶随风东西万里须臾过旬乃返而庄周讥云犹有所待矧乎老耳不絶妻子【老子之子名宗宗之子名注注之子名官侍魏文侯】未逮形亡过关乘薄軬之车道经垂有身之患讵可升天履雾驾鹤乘云拟効牟尼矜为己胜且布施而获大福持戒而感生天汝尚不逹斯由安能为天法欲界本六妄云九天初禅纯男而云玉女勾虚阐伪巧说多端且初禅已上禅恱为食定生喜乐舍念清净何用琼浆碧醴兰羞八彻乎将谓天上同于人间羡酒肉之薫羶争鱼臭之浊喻乎鸱耽死鼠便为鳯凰同飡盗听不真请杜臆穷乡多怪曲学多辨斯言信乎
　　偷佛经教伪【第三十化云胡王见太上徒众甚多疑见魅遂积薪焚之火起冲天老君放身光明火中为王金光明经胡王益怒纳之大镬煮之三日老君镬汤之中莲华涌出坐莲花上説湼槃经文云老君使尹喜为佛与胡王为师懴悔三业六根五逆十恶乃五戒十善并四十二章经】
　　辨曰夫麒麟鬭而日月鲸鲵死而彗星现铜山崩而洛钟应葭灰缺而月晕残盖感应之道交故机教之相扣人心渇仰法雨芳菲沃彼情尘开他昧故孔子曰不愤不啓不悱不发此明待问而说也况乎圣人设教权变多方岂使他人起怒自受焚溺全无防强与他言岂知虚往实归之道哉剜刻字様巧合经名既坐火熖上説金光明经坐莲华上説莲花经则道徳二篇坐于道路而说洞三部元在水洞而谈此既不然彼云何尔且金光明性相通显法华经破权归实湼槃经明佛性真常四十二章羣经集出不穷根蔕盗听妄谈惟口起羞出何容易难惑上智只诳下愚又上经既是老子所陈道士应宜依而学佛何乃含气为道専讽灵寳试问三经文明何义道藏既不收摄道士又不通明偷大圣之至诠为老君之极唱正符湼槃盗牛之喻又同瞽者悮入金穴虽得其寳未知何用又曰懴悔三业至年月斋法若如是者道士应通且问懴悔是何语言今此懴悔为事懴耶为理懴耶约功徳门而灭罪邪约逆生死心而灭罪耶能懴之心宜有几种所懴之罪何处安排懴悔二字由尚罕知则三业六根五逆十恶戒善之轨年月斋名决不晓达若是老子所説道士应合备知既然一字不通显知偷佛妄説此同窃贼人物被主认着犹不招承更生拒辨焚经火板方乃惭惶君子悔前不至如此
　　老君结气成字伪【第八化云圣纪经云太上老君昔于龙汉之年从元始天尊于中央大福堂国説灵寳十部妙经出法度人又于东极大浮黎国出法度人以紫笔书于空青之林又于南极禅离界以火炼真文莹发字形又于西极卫罗世界北极欝单国皆出法度人老君以五方真气之精结成寳字大方一丈八角垂芒为云篆之形飞鸟之状以立文章又云坟典自我而出经籍自我而生也】
　　辨曰夫文字之聿兴爰从上古伏牺氏之王天下也始画八卦造书契以代结绳之政由是文籍生焉故有青丘紫府三皇刻石之文緑检黄绳六甲灵蜚之字后有苍颉因而增制大篆起于史籒小篆兴于李斯飞白创于蔡邕隶书变于程邈秦书八体汉字六形瘦金堆金垂云垂露蔡叶龙顔体坡书皆循古以増成近代而改制岂假真气而结何关老子传来掩窃他能卖己徳放舒白眼不耻清流上云龙汉起于初气何有老子而生既言紫笔书林乃在恬之后牵今引古欺我贤人孔安国云伏牺神农黄帝之书谓之三坟言大道也少昊颛顼髙辛唐虞之书谓之五典言常道也易则三圣方定诗则羣英之言春秋孔子所修礼则周公所定尔雅周公所纂国语丘明所述刘熈释名许慎字埤苍广雅桂苑珠丛顾野王之玉篇陆法言之切韵各有源系非干老聃而言坟典自我而出经籍自我而生荒唐谬谈侮弄明哲亦犹相如上林説卢橘夏熟扬雄甘泉赋玉树冬蒨听其言则洋洋美耳防其事则杳杳空传矧乎国名虚设妄采他书大福堂改大堂而取名东浮黎彷扶桑而立号南禅黎革重黎而标字西卫罗窃于迦维罗卫北方全收欝单越名十洲所不收神异所不摄地理无所纪括地絶形名空阐五车了无一实偷铃掩耳斯之谓与
  </div>
  <div class="pagination">
   <a href="佛祖历代通载_page19.html">
    上一页
   </a>
   <span>
    ...
   </span>
   <a href="佛祖历代通载_page15.html">
    15
   </a>
   <a href="佛祖历代通载_page16.html">
    16
   </a>
   <a href="佛祖历代通载_page17.html">
    17
   </a>
   <a href="佛祖历代通载_page18.html">
    18
   </a>
   <a href="佛祖历代通载_page19.html">
    19
   </a>
   <span class="current-page">
    20
   </span>
   <a href="佛祖历代通载_page21.html">
    21
   </a>
   <a href="佛祖历代通载_page22.html">
    22
   </a>
   <a href="佛祖历代通载_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
