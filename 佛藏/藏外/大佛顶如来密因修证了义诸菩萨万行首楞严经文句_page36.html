<!DOCTYPE html>
<html>
<head>
    <meta charset="UTF-8">
    <title>大佛顶如来密因修证了义诸菩萨万行首楞严经文句 - 第 36 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大佛顶如来密因修证了义诸菩萨万行首楞严经文句 - 第 36 页/共 45 页</h1>
    <div class="content">（庚）今初。

阿难。此等皆是彼诸众生自业所感。造十习因。受六交报。

此等二字。牒上地狱而言之也。自业所感。所谓非从天降。非从地生。亦非人与。亦非无因妄招果也。

（庚）二别释二。初明十因。二明六报。

（辛）今初。

云何十因。阿难。一者淫习交接。发于相磨。研磨不休。如是故有大猛火光于中发动。如人以手自相摩触。暖相现前。二习相然。故有铁牀铜柱诸事。是故十方一切如来。色目行淫。同名欲火。菩萨见欲。如避火坑。二者贪习交计。发于相吸。吸揽不止。如是故有积寒坚冰于中冻冽。如人以口吸缩风气。有冷触生。二习相陵。故有吒吒波波罗罗青赤白莲寒冰等事。是故十方一切如来。色目多求。同名贪水。菩萨见贪。如避瘴海。三者慢习交陵。发于相恃。驰流不息。如是故有腾逸奔波。积波为水。如人囗舌自相緜味。因而水发。二习相鼓。故有血河。灰河。热沙。毒海。融铜灌吞诸事。是故十方一切如来。色目我慢。名饮痴水。菩萨见慢。如避巨溺。四者嗔习交冲。发于相忤。忤结不息。心热发火。铸气为金。如是故有刀山。铁橛。剑树。剑轮。斧钺。枪锯。如人衔冤。杀气飞动。二习相击。故有宫割。斩斫。剉刺。槌击诸事。是故十方一切如来。色目嗔恚。名利刀剑。菩萨见嗔。如避诛戮。五者诈习交诱。发于相调。引起不住。如是故有绳木绞校。如水浸田。草木生长。二习相延。故有杻械。枷锁。鞭杖。檛棒诸事。是故十方一切如来。色目奸伪。同名谗贼。菩萨见诈。如畏豺狼。六者诳习交欺。发于相罔。诬罔不止。飞心造奸。如是故有尘土屎尿秽污不净。如尘随风。各无所见。二习相加。故有没溺。腾掷。飞坠。漂沦诸事。是故十方一切如来。色目欺诳。同名劫杀。菩萨见诳。如践蛇虺。七者怨习交嫌。发于衔恨。如是故有飞石。投礰。匣贮。车槛。瓮盛。囊扑。如阴毒人。怀抱畜恶。二习相吞。故有投掷。擒捉。击射。抛撮诸事。是故十方一切如来。色目怨家。名违害鬼。菩萨见怨。如饮鸩酒。八者见习交明。如萨迦耶。见戒禁取。邪悟诸业。发于违拒。出生相反。如是故有王使。主吏。证执。文籍。如行路人。来往相见。二习相交。故有勘问。权诈。考讯。推鞫。察访。披究。照明善恶。童子手执文簿辞辩诸事。是故十方一切如来。色目恶见。同名见坑。菩萨见诸虚妄徧执。如临毒壑。九者枉习交加。发于诬谤。如是故有合山合石碾硙耕磨。如谗贼人。逼枉良善。二习相排。故有押捺捶按蹙漉衡度诸事。是故十方一切如来。色目怨谤。同名谗虎。菩萨见枉。如遭霹雳。十者讼习交諠。发于藏覆。如是故有鉴见照烛。如于日中。不能藏影。二习相陈。故有恶友。业镜。火珠。披露宿业对验诸事。是故十方一切如来。色目覆藏。同名阴贼。菩萨观覆。如戴高山履于巨海。

旣云十因。因必克果。是故备陈惑业苦之三相也。淫是贪惑之最重者。又是生死根本。故首明之。二根交接。是其业相。研磨发火。致成铁牀铜柱诸事。是其苦相。二习者。死逆生顺之二习也。相然者。生前别业欲火。死后同分苦火。俱现而交发也。十方如来。觉悟圆满。深达一切业因业果。故于行淫一事。定其名色名目。谓之欲火。令诸众生知所警惧。一切菩萨从迷得悟。故见欲如避火坑。誓不敢蹈也。下皆淮知。贪是根本烦恼。于有有具染著为性。故以交计而为业相。吸揽生冻。致成寒冰而为苦相。吒吒波波罗罗。皆是地狱忍冻之声。赤白青莲皆地狱冻冽之色也。慢亦根本烦恼。恃己于他高举为性。故以交陵而为业相。驰流生波。致成灌吞诸事而为苦相。嗔亦根本烦恼。于苦苦具憎恚为性。故以交冲而为业相。忤结铸金。致成宫割诸事而为苦相。诈亦名谄。是小随惑。为罔他故。矫设异仪。谄曲为性。故以交诱而为业相。乃至杻械诸事而为苦相。诳亦小随烦恼。为获利誉。矫现有德。诡诈为性。故以交欺而为业相。诬罔造奸。致成没溺诸事而为苦相。怨卽是恨。亦小随惑。由忿为先。怀恶不舍。结怨为性。故以交嫌而为业相。衔恨畜恶。致成投掷诸事而为苦相。见是根本烦恼。于诸谛理颠倒推求。染慧为性。故以交明而为业相。此见行相差别有五。一萨迦耶见。谓于五取蕴执我我所。有二十句。乃至六十五句。二是见取。谓于诸见。及所依蕴。执为最胜能得清净。三戒禁取。谓于随顺诸见禁戒。及所依蕴。执为最胜能得清净。四边执见。谓于五蕴随执断常。五是邪见。谓谤因果作用实事。及非四见诸余邪执。皆名邪见。今云邪悟诸业。总摄边邪二见也。发于违拒出生相反者。随起一见。卽与诸见互相违反。各言此是真实。余皆虚妄也。勘问辞辩诸事。是其苦相。枉者。非理横加。以直为曲。是害所摄。亦小随惑。于诸有情。心无悲愍。损恼为性。故以诬谤而为业相。合山乃至衡度而为苦相。讼是恶业。由于藏覆。覆亦小随烦恼。于自作罪。恐失利誉。隐藏为性。因我覆罪。彼则发之。遂成讼业。致招恶友业镜诸苦报也。戒序云。忏悔则安乐。不忏悔。罪益深。戴山履海之喻。持戒者幸深思之。问曰。根随烦恼共二十六。何故独约此十为习因耶。答曰。佛具一切种智。深知众生惑业因果差别。举此十因。卽能该摄一切烦恼。如根本中痴疑二种。及中随二。大随八。皆与此之十因。并得相应而起。若小随中忿恼嫉三。皆属嗔摄。憍是慢摄。悭是贪摄。故举十因。卽摄二十六种烦恼。乃至恒沙烦恼业苦。皆摄尽也。

（辛）二明六报

云何六报。阿难。一切众生六识造业。所招恶报从六根出。云何恶报从六根出。一者见报招引恶果。此见业交。则临终时。先见猛火满十方界。亡者神识。飞坠乘烟。入无间狱。发明二相。一者明见。则能徧见种种恶物。生无量畏。二者暗见。寂然不见。生无量恐。如是见火。烧听。能为镬汤洋铜。烧息。能为黑烟紫焰。烧味。能为焦丸铁糜。烧触。能为热灰炉炭。烧心。能生星火迸洒煽鼓空界。二者闻报招引恶果。此闻业交。则临终时。先见波涛没溺天地。亡者神识。降注乘流。入无间狱。发明二相。一者开听。听种种闹。精神愗乱。二者闭听。寂无所闻。幽魄沉没。如是闻波。注闻。则能为责为诘。注见。则能为雷为吼。为恶毐气。注息。则能为雨为雾。洒诸毒虫周满身体。注味。则能为脓为血。种种杂秽。注触。则能为畜为鬼为粪为尿。注意。则能为电为雹。摧碎心魄。三者齅报招引恶果。此齅业交。则临终时。先见毒气充塞远近亡者神识。从地涌出。入无间狱。发明二相。一者通闻。被诸恶气熏极心扰。二者塞闻。气掩不通。闷绝于地。如是齅气。冲息。则能为质为履。冲见。则能为火为炬。冲听。则能为没为溺为洋为沸。冲味。则能为馁为爽。冲触。则能为绽为烂。为大肉山。有百千眼。无量［口*帀］食。冲思。则能为灰为瘴为飞砂礰。击碎身体。四者味报招引恶果。此味业交。则临终时。先见铁网猛焰。炽烈周覆世界。亡者神识。下透挂网。倒悬其头。入无间狱。发明二相。一者吸气。结成寒冰。冻冽身肉。二者吐气。飞为猛火。焦烂骨髓。如是尝味。历尝。则能为承为忍。历见。则能为然金石。历听。则能为利兵刃。历息。则能为大铁笼弥覆国土。历触。则能为弓为箭为弩为射。历思。则能为飞热铁从空雨下。五者触报招引恶果。此触业交。则临终时。先见大山四面来合。无复出路。亡者神识。见大铁城。火蛇火狗。虎狼师子。牛头狱卒。马头罗刹。手执枪矟。驱入城门。向无间狱。发明二相。一者合触。合山逼体。骨肉血溃。二者离触。刀剑触身。心肝屠裂。如是合触。历触。则能为道为观为厅为案。历见。则能为烧为爇。历听。则能为撞为击为剚为射。历息。则能为括为袋为考为缚。历尝。则能为耕为钳为斩为截。历思。则能为坠为飞为煎为灸。六者思报招引恶果。此思业交。则临终时。先见恶风吹坏国土。亡者神识。被吹上空旋落乘风堕无间狱。发明二相。一者不觉。迷极则荒。奔走不息。二者不迷。觉知则苦。无量煎烧。痛深难忍。如是邪思。结思。则能为方为所。结见。则能为鉴为证。结听。则能为大合石。为冰为霜为土为雾。结息。则能为大火车火船火槛。结尝。则能为大叫唤为悔为泣。结触。则能为大为小。为一日中万生万死。为偃为仰。

根尘识三。如恶叉聚。设非根尘。则识何由造业。设非尘识。则根何由受报。故吴兴云。造业招报。根识必俱。今以识为业而报从根出者。盖业并由心。报多约色故也。此见业交者。谓见根所造恶业。正当死逆生顺二习相交之时也。此明极重恶业。直入无间。所以不经中阴之身。成论所谓极善极恶。皆无中阴也。发明二相者。平时见根造罪。元有二种不同。一者因于明见。二者因于暗见。故今受报。亦随其惑业而发明不同也。一根所招恶报。令余五根亦互受者。良由造罪之时。虽以一识为主。必曾牵动余识。从而和之。故今还感斯报。倘造罪时。缺有一识不起。则受报时。当亦免此一苦也。耳识造罪本有开闭二相。乃至意识造罪本有迷觉二相。所招恶报。义并可知。惟心地狱。地狱惟心。迷般若而成惑。迷解脱而成业。迷法身而成苦。读经至此。不悚然急断生死三缘。不恍然顿悟性德三因者。非夫也。

（庚）三总结

阿难。是名地狱十因六果。皆是众生迷妄所造。若诸众生。恶业同造。入阿鼻狱。受无量苦。经无量劫。六根各造。及彼所作兼境兼根。是人则入八无间狱。身口意三作杀盗淫。是人则入十八地狱。三业不兼。中间或为一杀一盗。是人则入三十六地狱。见见一根。单犯一业。是人则入一百八地狱。由是众生别作别造。于世界中。入同分地。妄想发生。非本来有。

恶业同造。谓一切时中。六根同造十因也。六根各造。谓六根虽各有罪。而造非一时。或但兼十因之几境。但兼六根之几根也。身口意三作杀盗淫。谓六根中减去三根。十因中减去七因也。三业不兼。谓身口意随缺一种也。或为一杀一盗。谓三恶业随缺一种也。见见一根。谓六根中惟有一根造业。举见见以例闻闻等也。单犯一业。谓十因中惟造一因也。别作别造。结显恶业自招。入同分地。结显兼有元地。妄想发生非本来有。结显实本真净也。有卽非有。如空华无体。故云非本来有。非谓本来不有而后来成有也。思之。思之。

（己）二示饿鬼趣三。初总标。二别显。三结示。

（庚）今初。

复次阿难。是诸众生。非破律仪。犯菩萨戒。毁佛涅槃。诸余杂业。历劫烧然。后还罪毕。受诸鬼形。

克论鬼趣。有四差别。一者下品十恶为因。直招其报。二者过去异熟业力。忽牵其报。三者将入地狱。先受华报。四者从地狱出。受此余报。以要言之。七趣后有。皆可趣于鬼道。只此一趣。复分有财少财无财三类九品之不同。今但约地狱余报。乃一往略言之耳。

（庚）二别显

若于本因。贪物为罪。是人罪毕。遇物成形。名为怪鬼。贪色为罪。是人罪毕。遇风成形。名为魃鬼。贪惑为罪。是人罪毕。遇畜成形。名为魅鬼。贪恨为罪。是人罪毕。遇虫成形。名蛊毒鬼。贪忆为罪。是人罪毕。遇衰成形。名为厉鬼。贪慠为罪。是人罪毕。遇气成形。名为饿鬼。贪罔为罪。是人罪毕。遇幽为形。名为魇鬼。贪明为罪。是人罪毕。遇精为形。名魍魉鬼。贪成为罪。是人罪毕。遇明为形。名役使鬼。贪党为罪。是人罪毕。遇人为形。名传送鬼。

贪物卽是贪习。由其爱著诸物。故今遇物成怪也。贪色卽是淫习。由其淫风鼓扇。故今遇风成魃。作旱妖也。贪惑卽是诈习。由其谄媚成性。故今遇畜成魅。如妖狐之类。仍欲媚惑人也。贪恨卽是嗔习。由其心怀毒恚。故今遇虫成蛊。仍毒害于人也。贪忆卽是怨习。由其衔恨不忘。故今乘衰作厉。报夙仇也。贪慠卽是慢习。由其尚气自恃。故今遇气成于饿鬼。所谓空腹高心之剧报也。贪罔卽是诳习。由其暗地造奸。故今遇幽成于魇鬼。依旧乘人之卧而魇之也。贪明卽是见习。由其邪悟邪执。故今遇精成魍魉鬼。望之有似高明。就之实无威德也。贪成卽是枉习。由其证人入罪。指暗为明。故今遇明为役使鬼。助人成事也。贪党卽是讼习。由其发他阴私。必须牵引傍人为证。故今遇人为传送鬼。仍报种种阴私事也。只此十类。必各各苦乐别报之不同。亦是略而不说。可以理推。

（庚）三结示

阿难。是人皆以纯情坠落。业火烧干。上出为鬼。此等皆是自妄想业之所招引。若悟菩提。则妙圆明本无所有。

言是人者。本从人道造十习因而坠落也。虽以业火烧干。上出为鬼。乃其夙习仍在。故习不可不慎也。然旣云悟菩提而本无。则今正在迷时。又岂实有。无奈一翳在目。空华乱坠耳。哀哉。

（己）三示畜生趣三。初总标。二别显。三结示。

（庚）今初。

复次阿难。鬼业旣尽。则情与想二俱成空。方于世间与元负人怨对相值。身为畜生。酬其宿债。

克论畜趣。亦四差别。一者中品十恶为因。直招其报。二者过去异熟业力。忽牵其报。三者从地狱出。卽偿其报。四者从饿鬼来。乃偿其报。以要言之。七趣后有。皆可趣于畜生。只此一趣。复分上中下品各各三类之不同。今但约鬼业旣尽言之。亦是一往语耳。言情与想二俱成空者。向来坠狱之人。或是纯情无想。或是九情一想。八情二想。乃至鬼趣之中。或是七情三想之所直招。今则虚妄所积恶情善想。势力已尽。不复更招二趣苦报。故曰成空。非谓幷空于宿债。亦非谓能空其惑体也。

（庚）二别显

物怪之鬼。物销报尽。生于世间。多为枭类。风魃之鬼。风销报尽。生于世间。多为咎征一切异类。畜魅之鬼。畜死报尽。生于世间。多为狐类。虫蛊之鬼。蛊灭报尽。生于世间。多为毒类。衰厉之鬼。衰穷报尽。生于世间。多为蛔类。受气之鬼。气销报尽。生于世间。多为食类。緜幽之鬼。幽销报尽。生于世间。多为服类。和精之鬼。和销报尽。生于世间。多为应类。明灵之鬼。明灭报尽。生于世间。多为休征一切诸类。依人之鬼。人亡报尽。生于世间。多为循类。

枭类者。盗贪余习。附块为儿。又盗贪之最重者莫如食肉。故今怀怨报仇。致成食父母想也。咎征一切异类。卽凶事之前征。由淫习故为妖为孽也。狐仍诈习。毒仍嗔习。蛔类乘人之虚。仍是怨习。并皆可知。由慠慢故。妄言天生万物。本以养人。取诸众生血肉充食。故今报为食类。又慢习陵人。今乃以肉充食。则受陵斯极也。服类者。蚕虫及诸皮毛。可为衣服。牛马可以乘服。由昔诳人。今以此偿债也。应类者。社燕塞鸿之属。应时而来。此由计时计方种种邪见之余习也。休征者。嘉凤祥麟。乃至鹊噪报喜之类。由昔枉人成罪。故今报人善事以酬之也。循类者。猫犬之属。由昔贪党讼人。今故依顺人也。各言多为者。举其大概言之。正显不必尽然之意。

（庚）三结示

阿难。是等皆以业火干枯。酬其宿债傍为畜生。此等亦皆自虚妄业之所招引。若悟菩提。则此妄缘本无所有。如汝所言宝莲香等。及琉璃王。善星比丘。如是恶业。本自发明。非从天降。亦非地出。亦非人与。自妄所招。还自来受。菩提心中。皆为浮虚妄想凝结。

由惑火故成业火。由业火故感报火。今言业火干枯者。恶业如薪。薪不尽则火不息。以果从因而言之也。若悟菩提。先转惑火以为智火。则一切业薪。当下烧尽。何俟地狱报火所烧。惟其迷菩提为烦恼。所以迷解脱为恶业。迷法身为苦报也。然而烦恼之性。不离菩提。恶业之性。何殊解脱。苦报之性。岂外法身。故曰菩提心中。皆为浮虚妄想凝结。譬如迷空作华。结水成冰耳。岂于空外有华。水外有冰也哉。

（己）四示人趣三。初总标。二别显。三结示。

（庚）今初。

复次阿难。从是畜生酬偿先债。若彼酬者分越（其）所（当）酬。此等众生还复为人。反征其剩如彼（人）有（定慧）力。兼有福德。则于人中不舍人身。酬还彼力。若无福者。还为畜生。偿彼余直。阿难当知。若用钱物。或役其力。偿足自停。如于中间。杀彼身命。或食其肉。如是乃至经微尘劫。相食相诛。犹如转轮。互为高下。无有休息。除奢摩他及佛出世。不可停寝。

此明三恶趣中复还人道之相。幷详示杀业难停以警迷也。克论人道。亦三差别。一是五戒及中品。十善为因。直克其果。二是从胜类中来。谓天仙等。三是从恶道中来。复有四类。所谓地狱鬼畜及阿修罗。今但约畜生复形人道。亦是一往略言之耳。就互偿中有二差别。一偿力。二偿杀。偿力又二。一有福力。卽于人身中偿。二无福力。还为畜生偿之。偿杀亦二。一为畜生相食。二于人中相诛。又人旣杀畜。畜亦害人。唯此相食相诛之业。结怨连仇。终无自停之日。除是修行一心三止。永超生死。方可停寝。或是诸佛出现于世。以不思议大慈悲力。大神通力。为之解怨释结。亦可停寝。舍此二途。纵经尘劫。常如转轮。然而奢摩他路。殊不易臻。诸佛出世。悬远难值。可不哀哉。可不畏哉。

（庚）二别显

汝今应知。彼枭伦者。酬足复形。生人道中。参合顽类。彼咎征者。酬足复形。生人道中。参合异类。彼狐伦者。酬足复形。生人道中。参于庸类。彼毒伦者。酬足复形。生人道中。参合狠类。彼蛔伦者。酬足复形。生人道中。参合微类。彼食伦者。酬足复形。生人道中。参合柔类。彼服伦者。酬足复形。生人道中。参合劳类。彼应伦者。酬足复形。生人道中。参于文类。彼休征者。酬足复形。生人道中。参合明类。彼诸循伦。酬足复形。生人道中。参于达类。

人道自有正因。所谓五戒十善。今是酬足复形。故皆云参合也。贪故愚顽。所谓利令智昬。淫故妖异。所谓乱伦灭理。多诈故庸鄙可贱。怀嗔故狠毒不仁。怀怨故陋劣轻微。不齿于人。慠慢故自失威力。柔弱可欺。诳他故劳形酬债。邪见故巧饰文词。枉习故小慧明察。讼习故世事敏达。此非经天纬地之文。仰观俯察之明。聪明圣智之达也。

（庚）三结示

阿难。是等皆以宿债毕酬。复形人道。皆无始来业计颠倒。相生相杀。不遇如来。不闻正法。于尘劳中。法尔转轮。此辈名为可怜愍者。

虽则复形人道。还于人道起惑造业。不久又堕苦轮。由淫欲故相生。由杀盗故相杀。譬如捏目。乱华发生。诚可怜也。修心之士。可不以断业计为急务哉。

（己）五示仙趣三。初总标。二别显。三结示。

（庚）今初。

阿难。复有从人。不依正觉修三摩地。别修妄念存想固形。游于山林人不及处。有十种仙。

言复有从人等者。意显进趣菩提。惟有人道为易。今旣幸得人身。又复稍知修进。乃不依正觉修三摩地。而别修妄念。甚可惜也。不依正觉。谓不以正觉为本修因。不修三昧。谓不以首楞严定上趋极果。别修妄念。正显除佛法外。决无真修。存想固形。正显仙虽十种。宗趣是同。总不出于固其妄形而已。形有二种。一浮尘根。二胜义根。若欲幷肉身而常存。则是固浮尘形。若欲舍凡躯而蜕化。则是固胜义形。计此胜义诸根。以为本命元神。而不知其如频伽瓶。只是生死幻妄色法。非实我也。

（庚）二别显

阿难。彼诸众生。坚固服饵而不休息。食道圆成。名地行仙。坚固草木而不休息。药道圆成。名飞行仙。坚固金石而不休息。化道圆成。名游行仙。坚固动止而不休息。气精圆成。名空行仙。坚固津液而不休息。润德圆成。名天行仙。坚固精色而不休息。吸粹圆成。名通行仙。坚固咒禁而不休息。术法圆成。名道行仙。坚固思念而不休息。思忆圆成。名照行仙。坚故交遘而不休息。感应圆成。名精行仙。坚固变化而不休息。觉悟圆成。名绝行仙。

坚固服饵者。服延生物。不忌烟火。故但得长寿。名地行仙。坚故草木者。不用烟火。但餐松柏黄精之类。故身能轻举。名飞行仙。坚固金石者。用五金五石以炼外丹。故能化形易骨。撮土点石游戏人间。名游行仙。坚固动止者。调气固精。遗形涉空。故气精圆成。名空行仙。坚固津液者。鼓天池。咽津液。不交世欲。故令肌肤若冰雪。绰约若处子。与天无异。名天行仙。坚固精色者。吸风饮露。采取日月精华。故能通于造化。名通行仙。坚固咒禁者。专精术法。故能役使鬼神。显其道力。名道行仙。如此方张道陵之流。又依内教密部。亦有误成此者。坚固思念者。或存想顶门而出神。或系心丹田而炼气。或送想蓬莱而委蜕。澄凝精思。久能照应。故名为照行仙。坚固交遘者。以心为离火。肾为坎水。降火提水。令其交遘以成仙胎。故感应圆成。名精行仙。坚固变化者。谓存想变化之理。心随邪悟。故能起大变化。其行超绝。名绝行仙。夫此十仙。虽复高下不同。一一皆云坚固而不休息。方得圆成。则其修炼功夫。殊亦非易易者。乃所成妄果。不过寿千万岁。倘将此全副精神。依于正觉修三摩地。岂不能顿阶常住乎。譬如不龟手药。但洴［糸*辟］纩。又如夜明之珠。用弹黄雀。亦可叹也。

</div>
    <div class="pagination">
<a href="大佛顶如来密因修证了义诸菩萨万行首楞严经文句_page35.html">上一页</a><span>...</span><a href="大佛顶如来密因修证了义诸菩萨万行首楞严经文句_page31.html">31</a><a href="大佛顶如来密因修证了义诸菩萨万行首楞严经文句_page32.html">32</a><a href="大佛顶如来密因修证了义诸菩萨万行首楞严经文句_page33.html">33</a><a href="大佛顶如来密因修证了义诸菩萨万行首楞严经文句_page34.html">34</a><a href="大佛顶如来密因修证了义诸菩萨万行首楞严经文句_page35.html">35</a><span class="current-page">36</span><a href="大佛顶如来密因修证了义诸菩萨万行首楞严经文句_page37.html">37</a><a href="大佛顶如来密因修证了义诸菩萨万行首楞严经文句_page38.html">38</a><a href="大佛顶如来密因修证了义诸菩萨万行首楞严经文句_page39.html">39</a><a href="大佛顶如来密因修证了义诸菩萨万行首楞严经文句_page40.html">40</a><a href="大佛顶如来密因修证了义诸菩萨万行首楞严经文句_page41.html">41</a><span>...</span><a href="大佛顶如来密因修证了义诸菩萨万行首楞严经文句_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
