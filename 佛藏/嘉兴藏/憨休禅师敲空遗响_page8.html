<!DOCTYPE html>
<html>
<head>
    <meta charset="UTF-8">
    <title>憨休禅师敲空遗响 - 第 8 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨休禅师敲空遗响 - 第 8 页/共 47 页</h1>
    <div class="content">
　　复雪兆和尚

　　客秋至山。讨扰常住。兼领法诲。建后东驰。翘渴日西。想吾兄春秋鼎富而腹疾。未尝不在弟心中也。不审比来何如。正念悬切。坤潜二公至。开读翰示。如晤对一室。询知腹疾大愈。弟不胜喜跃。矧风穴祖席。光老人开建之道场也。关系甚重。非吾兄孰能撑持。须善珍摄。为法门幸。常住琐末。悉委执事。不必过劳。至于眷属。又当绳之以规矩。不可以幼而溺爱。恣纵放肆。异日蛊毒丛林。为害非小。况佛法下衰。祖途荆棘。典型后学全在吾侪辈导之以礼法耳。礼法一坏。祖道不复整矣。后学当何以取。则弟深虑之。致言逆耳。谅不我较。闻木庵任护法。解组归来。烦为致意。先师塔头于初五日已拜扫矣。为事不周。简亵来便。辱贶拜灯末品。谢非笔墨所申。春日和融。顺时自爱。寸衷耿耿。心与书驰。惟祈原鉴不备。

　　与纯哲和尚

　　向来野鹤云踪。散诞成性。一旦置之城市边头。如生猿入槛。束缚不能自持。从冬及春。送往迎来。日无暇晷。执事人尚无闲工夫。未及讯候而翰贶俨然先辱之。实增赧愧矣。昨会汝阳丘护法。云法体欠安。适坤首座至。询及已愈。弟心少慰。特遣休一知事代礼猊座。恃在同条。不敢作套。不腆为大众小食之供。春日载阳。密云不雨。祈吾兄加餐自玉。珍重未一。

　　复坤野▆▆禅师

　　五月十二日了凡禅人持令师讣音到山。不觉闷绝。躄地五内。何啻崩裂。连年何吾家门不幸之如是乎。昨春冲兄姑趋寂。今夏令师复归真。二载之间哲人相继隐沦天地。岂真遂闭乎。况祖园凋弊。得令师克振而兴起之。以为先师法道不坠。后学典型有望。何遽舍我而长往耶。栋折榱崩。不胜有将厌之叹。所幸者公辈凤毛济济。后事安详。令师为不亡也。但为人后者。在丕承先烈为孝。不以隆崇仪供为美。凡事当主之以静。吊问经营不得过劳。虽然魔强法弱。公辈以孱提任之。法门事重。各人自有一段光明。不可令他人借为口实色斯举矣。在集宜翔。想公等自有高见。时当炎暑。不及趋吊。俟凉秋当图奠扫山门。大众统候起居。余不尽言。此复。

　　与广慧纯哲和尚

　　春中讯座。后入夏。音问寥寥。未审法体鲜健何如。属今紫薇霞映。芳槿荣敷。当火云烧空之候。适兄毗蓝降沐之时。疾欲躬捧金盘以附人天之末。值道路水淹。芦航乏渡。特遣侍僧代为华祝。惟冀寿量期龙猛之年。甲子逾赵州之算。福造愚弟。利彼后学。庶滹沱涨拍天之雄浪。汝南扇匝地之真风。是所愿也。一芹将意。囊具别幅。统惟慈照。不胜神驰。

　　与宋子勉

　　前论丈室东客堂仰棚今已成就。欲得一屏以遮墙土。大则室不能容。小则难称其处。须是合乎中者。量有尺寸。又要雅素。不宜绮丽过当。得扇面者可须看过发来。免至往返。此实。

　　与关内众居士

　　鲖阳风土。大约米少麦多。食用与关内同。地平水浅。瓜蔬颇贱。所产亦佳。常住园圃辽廓。若肯勤植。则不少菜吃。未至蔡时。岁亦颇歉。常住空虚。幸今夏麦收。诸庄租稞取足。及到蔡日。人境觉倍常矣。即今谋建塔院。镌铭拓基。似有可成。但步出林塘。引领西望。不无怅然。近来饘粥稍健。只是人事酬繁。不审何日得于终南深处。缚个茅棚。支折脚铛子。煮和罗饭。作休老计也。

　　与知还禅友

　　去岁风穴晤对。杖笠匆匆。戒途握手山前。人情恋恋。有不能自已者。使谷口啼鸟。岭上苍柏听歌骊而转增愁剧矣。别去过襄城。望首山汝水东流。沃野千里。回首，白云莽苍则近，犹疑身在锦屏风前，翠岚亭上也。飙风可御，缩地无从。幽梦遐思，不尽怅▆。

　　与沧涵和尚

　　新蔡去汝州七百里，如隔辽海，杳不闻风穴信息，未审吾兄近日起居何如，大众各安否。此间虽煨大麦粥，煮蔓菁菜，聊复粗遗，不以为忧，独以学者不肯死心学道为忧耳。法社寥寥，良可浩叹，奈何奈何。吾兄久为众望，门下象龙济济，当有逸群越格者，先师法道自是不孤。如弟顽钝下材，主斯大刹，加以修理塔院，搬砖弄瓦，日无暇晷，忙忙落落，后不知作何折合前语。山主言过，俟塔院告成，三年志满，欲以虎堂兄相代。彼则默然揆之，意在两可之间。倘遂其志，得一粗笨行者，挂破帙袋，槜楖栗杖，相从于苍崖翠壁之下，就窟为宅，倚树为门，石床草榻，晏坐其上。食松花，煮山泉，亦任猿啸鸟啼，鹿游豕伴，竟不知是何世界也！快活快活！不审可有此日否？遇便作此报书。匆匆不尽。

　　与青门全孟元文学

　　疏远教范，凉燠迭更。缅想丰神，恍然白云天际。时对秋水碧潭，空林明月，益增遐想。昔者托迹青门，久衔顾遇，荷以兰臭之知。不忆有金粟之命，辄叹莲飞，事在万不得已。然知我心忧，谅不过督。自到彼处，即料理先师塔院碑铭。地乏铁笔，不能镌石，日夜焦思，所以旷焉闻问。耿耿积怀，寤寐难写，兹遇便鸿，肃此布悃，讯候崇禧。倘缘弗罄，再得把臂于青门，啸傲畅游，亦未可知也。前嘱拙稿附来，祈郢削为感。临楮拳切，不尽欲言。

　　与张子敏众文学

　　不聆音教者期年矣。每怀风度，未尝不在羹墙寤寐间。想迩来德业闻望，慧祉洊加，自不在余饶舌也。昔主炖煌，承大力弘护，实三生之缘，非偶然尔。忽有中原之行，孤负良多。谅仁者爱人，必不以此而督责我也。因僧回秦，特笺讯候。不知何日再聆音徽，坐春风于程席中也。善谢故人珍爱，自摄远在千里，不尽所怀。区区之意，统惟照鉴不既。

　　与张水若

　　客岁秋风落木时，拜违光霁。刹那间黄菊又媚荒▆矣。始知方外电光，人世石火，尘寰信非曲谈也。然高明之宇，冰雪之怀，时切左右。但别时尊体欠安，不审近况珍摄何如？关内十载，承令尊老护法不以形骸为异，相视莫逆，而执事者又能留心内典。二世雅爱，感遇益隆。遽尔萍分东向，鳞鸿悬隔。悰积乃怀，徒结梦寐。兹因羽便，聊布阔衷。微物侑缄，伏惟昺鉴。临颖神驰，不胜怅惜！

　　与董斗垣文学

　　曩时驻锡炖煌，久叨光庇。匪但勤事供养，兼能倾心向道，竭力护持，可见不慧与足下夙有胜缘，真大不可思议者也！昨秋东行，亲承祖饯，复办先师塔，供斋金，种种厚道，感谢不尽。畅涤契阔，星霜一易。但新为住持，琐务氄集，曰欲裁候，因循至今。怠忽之罪，愧怍万万矣。言念肺腑，寤寐为劳。兹以鸿便，肃候兴居。情绪依依，临风不既。

　　与紫谷和尚

　　关内古今称名胜地，况终南山水，富甲三秦。十数年来，得吾兄高竖法幢，宗风丕振。不惟西方缁素知所景仰而洗其凡陋之习，即不肖弟亦得依附末光，藉以扬眉吐气，激昂于其间。遽尔壑舟东移，承兄慈诲，多方提奖，兼以厚赠，感刻不尽。别云一载，道阻且长。不审比日起居安乐否？少病少恼否？众生易度否？不令吾兄生疲劳耶？悠悠遐思，何可喻也！汝南连年荒旱，今岁稍改饥色。真俗景况，较之长安，霄壤悬殊矣。至于鲖水，荒残更胜。唯兄二严称足，不居难处，如弟则身经目击矣。断崖回借楮申讯，金风体露，善为调摄，法门庆幸。谢私之语，非笔墨可能尽也。伏惟慧照弗备。

　　与愚参珍侄禅师

　　炖煌二载，得贤契协力，毗贽顾厚益隆。感激万万，星聚萍分，忽已再更岁籥。每一注念，渴想西驰，不审比来法幢何若？河南连岁水荒，光景狼藉。今年麦收，鸡皮稍展。较之关中，如在睹史多天。但不知何时铁枷卸肩，再得与贤契纵步于五冈寺前，望终南而拾翠色耳。

　　复李孔门文学

　　客冬心一来蒙扎远惠。痛念炖煌修造中止，仍复荒废，再召不慧重整理之。深衔道谊，愧不能承当。但年运已往，世机日薄，揆之时事，必须待缘。若勉强行之，恐孺子学趋，鲜有不颠躜者。自入金粟已来，任大责重，众广事繁。经昼筹虑，形神日敝，岂能再工土木而兴建大刹乎！若夫终南佳气，中峰瑞烟，常以为怀，正不知何日得把茅其中而息此疲劳也。奈何奈何。

　　与问松禅人

　　关门一别，瞬息两年。知参学之志未去于心。彼时不唤尔随行者，以尔修造初营，恐中止而退十方檀越之信念耳。于今料已完矣，趁此色身强健，正好勇往向道，不可以些子小缘而弃掷大事。况人生有涯，世法无尽，岂可以有涯之身而谋无尽之妄乎？急来金粟，再加磨砻，一决生死之疑，以快畅生平。勿负尔幼年出家参询之初志也。吾年日衰，诸事冗冗，粥饭大不似前，齿摇发脱。汝闻岂不惧乎？断崖回素，直笔附寄。望望。

　　与省然铎藏主

　　忆癸丑春，不期水乳针芥，自然契合。法缘共聚，南北相从者，十有余年。偶尔备员，金粟洒扫，萍梗东西，花开花落，倏见两度矣。想石火易驰，晤缘难必，此中剧怀，不无耿耿。未审近况起居纳福否？眷属易调否？鼻孔增进否？汝年虽高而气尚壮，身尚康健，于道尚能勇猛精进。虽不曾形于言句，观其疑情愤愤，只欠喷地一下，千了百当耳。宜勿堕初志，勿废前工，极力参究。果到水穷山尽，自然知眉毛元在额头上也。至望至望。

　　与知所觉都寺

　　关中栖迟，十数年缘契而长远不退者，唯汝贤师徒耳。偶然召主金粟，不得不往。特过宝界相别，未获晤面，遂即东行。忽逾年矣，至今心尚忡忡。想人生天地，固如逆旅而会少离多，不无落世见之有，可慨也。金粟法席，声光赫赫，体局既大，所累匪轻。兼之久经废弛，四来者广，土木兴工，日夜筹画，精神疲困之极。再求与汝步泾川、看桃花、到原头、问竞渡，一息洒然，不可得也。吾齿亚于汝，近来齿非软不能食，目非镜不能书。老景逼人，窃自感之，不知汝齿目何如。衲布一端，千里遐思。后缘会晤，未卜何时也。

　　与汝宁熊恕雯太尊

　　辽教近一载矣。托庇棠阴，山门镇静，缁行清修，铭感之私，亟佩二天。方外人未知所报，唯于晨昏焚香合爪，冀佛光默相，起居多福耳。时及阳止，紫气盈西，适真人悬弧令旦也。躬宜趋祝，圣制期临。谨采一芹，专僧代献。九如之颂，对钟鼓以称扬。五福之畴，冀霞杯而溢露矣。稽首晋椷，伏惟鉴亮。不宣。

　　与汝阳丘象屏明府

　　前光贲敝寺，辉映泉石。念别去日月如驶，倏尔裘葛相易。每于清灯静夜，追忆丰仪，亹亹言笑犹在风沼月树间也，令人喜而不寐。瞻台星光耀，想护法近祉，自是永膺夭眷矣。新蔡新任于公，亦继美芳躅，护持山门。乃护法春风嘘及隆护之厚爱也。谢谢。岁聿云暮，切有蒹葭之思。肃函讯候，不尽愚衷。

　　与汝宁刘君佐别驾

　　赤霞东映，紫气西来。遥知岳降生甫及申矣。某散木疏慵，久阔趋候。大护法惠泽覃敷，泉石蒙庇。在金粟樾荫良多，不胜感佩。兹逢星辉南极，无能跻彼公堂。元效曝献之忱，用代冈陵之祝。谨椷尺素，借引寸衷。仰冀台照，幸惟鉴原。

　　与刘叔子进士

　　三春霪雨，夙痾顿发。药不即效，痰嗽日深。惟匡床垂坐，专务静默为养痾计。适雨霁初晴，瑶章忽降。时一讽咏，如游琼▆玉沼，问风韵锵然，手不能释。读未竟而夙疾▆然矣。尝闻杜诗去疟，信不诬也。愧藜脏藿腑，其如绣口锦心，益感高谊。敬步来章，但不能如题，聊以押韵而已，不可曰诗。投瑶报木，深有耻焉。祈喷饭为幸。

　　与纯哲和尚

　　蒲柳惊秋，年与俱逝。一事无成，两鬓颁白，已忘贱辰之届期矣。辱劳系念，厚贶远颁。却之至罪见外，受觉汗颜滋甚。谨登二种，焚香烹茗，以志不忘。使旋肃复，尚容专谢。

　　与钦一耆德

　　连日苦雨，履无所之，唯与竹榻蒲团相伴。久则眉毛作祟，一茎千斤，当何以遣。取架上传灯，对窗展玩，魔军之伎果穷。适有僧自六安来，送茶一封，云仙人冲社前采者。命行童以雨水烹试尝之，味极甘馨。其质细而蒙茸，其色微而净白，与蜀之雀舌相类。公性嗜茶，必能辨得真味。故分作二分，一分自用，一分奉公。近来懒慢辍吟，不能有作，特借佛印寄东坡茶诗云：“穿云摘尽社前春，一两平分半与君。遇客不须容易点，点茶须是吃茶人。”公当如诗意，勿为龙团称屈也。附笑。

　　与虎堂和尚

　　昨岁秋杪，自风穴早发，过上刹相讯。十数年积悰，万未舒一。以进院期促，仓匆告别。未尽所怀，至今使我心痗。自进院便打入闹蓝，诸事繁冗，未暇通问，中心耿耿。不审比来法祉佳胜何如？山中无事，想与衲僧辈觅紫度火，问数插锹，演大般若，作大佛事，保等高尚！此间刹临城市，地辟林塘，往来投闲游客，不啻半日而竟话终日也。又以先师塔院营建经心，弟之骨瘁神疲，较前大不相侔。每尝注念丰仪，恍如左右。不知兄亦曾念及弟否？向过山时，为潜辉忘失，故道引入深菁。旷泽之中，木荫蔽天，草长过人。东西无分，南北不辨。斑斓之石似虎而惧入，蟠曲之藤惊蛇而塞径。叶分微洞，日影散星。松崖瀑挂，水涧云腾。逐树鸟鸣，成群猿啸。注目聆音，意恍神摇。梦耶觉耶，武陵之记桃源得非若此者耶。忽闻人声，山鸣谷应。寻声拨草，手足顿劳。越涧攀萝十有余里，始获故道。回视迷处，真如梦觉，而日已衔山矣。循途而前，未出山口，天地昏黑，晦如墨漆。幸拄杖识路，约二鼓方抵文殊店。想人生会合之难，有不可容易得者。兹因问石禅子，远诣座下。资性只得其中，如其可教，收之以供中瓶。秋尽初寒，伏惟保爱，为道自重。幸甚。
</div>
    <div class="pagination">
<a href="憨休禅师敲空遗响_page7.html">上一页</a><span>...</span><a href="憨休禅师敲空遗响_page3.html">3</a><a href="憨休禅师敲空遗响_page4.html">4</a><a href="憨休禅师敲空遗响_page5.html">5</a><a href="憨休禅师敲空遗响_page6.html">6</a><a href="憨休禅师敲空遗响_page7.html">7</a><span class="current-page">8</span><a href="憨休禅师敲空遗响_page9.html">9</a><a href="憨休禅师敲空遗响_page10.html">10</a><a href="憨休禅师敲空遗响_page11.html">11</a><a href="憨休禅师敲空遗响_page12.html">12</a><a href="憨休禅师敲空遗响_page13.html">13</a><span>...</span><a href="憨休禅师敲空遗响_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
