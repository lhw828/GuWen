<!DOCTYPE html>
<html>
<head>
    <meta charset="UTF-8">
    <title>阅藏知津 - 第 17 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阅藏知津 - 第 17 页/共 129 页</h1>
    <div class="content">
　　维摩诘所说经(三卷)　(一名不可思议解脱)　方

　　姚秦天竺沙门鸠摩罗什译

　　佛国品第一，佛在庵罗树园，与八千比丘，三万二千菩萨，及梵释八部四众俱。宝积等五百长者子，各持宝盖供佛。佛令合为一盖，普现世界中事，及现十方诸佛说法。宝积偈赞，并问净土之行。佛答以众生之类，是菩萨净土。乃至随其心净，则佛土净。舍利弗疑此土何以独秽，佛按指现净土相。

　　方便品第二，维摩诘长者方便现疾，为众说法。

　　弟子品第三，佛遣十大弟子，乃至五百弟子问疾，皆辞不堪。

　　菩萨品第四，佛遣弥勒等诸菩萨问疾，亦辞不堪。

　　文殊师利问疾品第五，大众同往，相见酬答。

　　不思议品第六，借座于须弥灯王佛国，演不思议解脱之法。

　　观众生品第七，维摩答文殊问，观众生如幻，如水月，如镜像等。乃至从无住本，立一切法。次有天女散华，舍利弗等不能去华，与天女种种问答。

　　佛道品第八，维摩答文殊问，明菩萨行于非道，通达佛道。文殊答维摩问，明一切烦恼为如来种。维摩答普现色身问，明法门眷属，智度母，方便父等。

　　入不二法门品第九，三十二菩萨各说入不二法门，最后文殊问维摩，维摩默然。

　　香积佛品第十，维摩遣化菩萨往上方香积佛所，乞世尊所食之余，悉饱众会。

　　菩萨行品第十一，维摩与大众见佛，佛为阿难说诸佛一切施为，无非佛事。及为香积世界诸菩萨，说不尽有为，不住无为，法门。

　　见阿閦佛品第十二，维摩答佛观如来问，及断取妙喜世界，来示此会大众。法供养品第十三，天帝赞叹持经，誓愿拥护。佛为说过去药王佛时，宝盖转轮圣王，与其千子，供养于佛。有一王子，名为月盖，思惟供养，以何为胜？乃至问佛。佛示以法供养最。遂于末后守护法城，今得成佛。

　　嘱累品第十四，嘱弥勒及阿难广宣流布。

　　按智者大师，曾有玄义及疏。今皆流入高丽。此间仅存四教义六卷，乃玄义中一分耳。

　　维摩诘经(三卷)　(亦名不可思议法门之称)　方

　　吴月支国优婆塞支谦译

　　说无垢称经(六卷)　(南方北盖)

　　唐大慈恩寺沙门释玄奘译

　　二经并与前同。

　　善思童子经(二卷)　(南赖北敢)

　　隋北天竺沙门阇那崛多译

　　佛住庵婆罗波梨园，与八千比丘，万菩萨俱。化作天身，入毗耶离城乞食。至毗摩罗诘家，善思童子从高楼上投身礼佛，献彼所执莲华，誓成菩提。与舍利弗，富楼那，阿难陀，互相问答。佛复为说大菩提路，无有一法而可得者。并说不惊不怖不畏之法。童子证无生忍，佛为授记。

　　大方等顶王经(一卷)　(一名维摩诘子问经)　万

　　西晋月支国沙门竺法护译

　　大乘顶王经(一卷)　万

　　萧梁优禅尼国王子月婆首那译

　　二经并与前同。

　　月上女经(二卷)　染

　　隋北天竺沙门阇那崛多译

　　佛在毗耶离草茅精舍，与五百比丘，八千菩萨众俱。有一离车，名毗摩罗诘。生美女，名为月上。一切童子争欲娶之，约七日后，自行选择。至第六日，手有莲华，华有化佛，执华而出，说偈诃欲，引众见佛。路答舍利弗问。既到佛所，复答诸菩萨问。次以手中莲华供佛，化成华帐，如是共出十华，共发十愿。即得记，转男出家。(记中先生天，次末世护法。次生兜率，次随弥勒受持正法。次生阿弥陀佛国，次供养十方诸佛，乃成月上如来。)

　　大乘密严经(三卷)　(前有圣教序)　(南染北凊)

　　唐中印度沙门地婆诃罗译

　　密严会品第一，佛住出过三界密严之国，与十亿佛土微尘菩萨众俱。放光照现庄严胜相，答如实见菩萨之问。有金刚藏菩萨，问第一义法性。佛答以如来藏不生不灭，如月普现。

　　妙身生品第二，如实见菩萨，请金刚藏菩萨，说诸圣人内证之境。金刚藏以偈答之。又请示归依之处。亦以偈答。复示缋像梦境等喻。又以偈明三性五法等义。复现大小无量身形，次有众多菩萨，同问世间一切谁之所作。金刚藏偈答阿赖耶识，能现众法，次有螺髻梵王，承佛威力，来密严国，以偈问法。金刚藏亦以偈说如来善示现义。

　　胎生品第三，金刚藏菩萨告螺髻梵王，诃斥胎生不净，应当舍离。亦不应为三昧所缚，若离二取，生密严国。

　　显示自作品第四，金刚藏菩萨复告螺髻梵王，深明五蕴不实。宝髻菩萨更请随宜说法，金刚藏深明一切唯心。

　　分别观行品第五，金刚藏复说舍拳军车等喻，以明诸法无实。应速发广大心，修清净观行，生清净佛土。

　　阿赖耶建立品第六，金刚藏复明阿赖耶识，与染净法恒作所依。

　　自识境界品第七，金刚藏菩萨放髻珠光，普照一切。告如实见菩萨，以雪山恶兽。喻外道于阿赖耶，所生我见。

　　阿赖耶微密品第八，宝手菩萨白众色最胜王，令问金刚藏菩萨名想等义。金刚藏偈答。依相立名，名无实事。乃至赖耶与七识，如铁与磁石，二俱无有思。若得如幻首楞严定，则于一切法皆得自在变现。又复广明阿赖耶识，随迷悟缘，为凡为圣，于是众色最胜王等，复以偈请说法。月幢世尊分身眷属，亦咸集会。金刚藏重以偈明唯识妙义，菩萨天人，咸皆赞叹供养。更请说法，金刚藏又与大树紧那罗王，持进菩萨，观自在等诸大菩萨，演说诸法性空，从心而起，乃至阿赖耶识，与如来藏不一不异等义。

　　大乘密严经(三卷)　(有新翻御制序)　(南不北凊)

　　唐北天竺沙门大广智不空译

　　品数并同前经，而名目稍异，多是偈语。

　　解深密经(五卷)　(南常北效)

　　唐大慈恩寺沙门释玄奘译

　　序品第一，薄伽梵住超过三界所行之处，与无量大声闻俱，及无量菩萨，从种种佛土而来集会。

　　胜义谛相品第二，如理请问菩萨问，解甚深义密意菩萨答。具明有为非有为非无为，无为亦非无为非有为，但是本师假施设句，如幻事等。法涌菩萨向佛述东方外道之所思议。佛为说胜义超过一切寻思境相。善清净慧菩萨，向佛述修解行地菩萨之所疑惑。佛为说胜义超过诸行一异性相。佛告善现，有情界中，几怀增上慢，几离增上慢。善现答以怀者甚多，离者甚少。佛为说遍一切一味相。

　　心意识相品第三，广慧菩萨问佛，齐何名为于心意识秘密善巧菩萨？佛言，于内各别如实不见阿陀那及识，不见阿赖耶及识，不见积集及心，不见六根，六尘，六识，是名胜义善巧菩萨。
</div>
    <div class="pagination">
<a href="阅藏知津_page16.html">上一页</a><span>...</span><a href="阅藏知津_page12.html">12</a><a href="阅藏知津_page13.html">13</a><a href="阅藏知津_page14.html">14</a><a href="阅藏知津_page15.html">15</a><a href="阅藏知津_page16.html">16</a><span class="current-page">17</span><a href="阅藏知津_page18.html">18</a><a href="阅藏知津_page19.html">19</a><a href="阅藏知津_page20.html">20</a><a href="阅藏知津_page21.html">21</a><a href="阅藏知津_page22.html">22</a><span>...</span><a href="阅藏知津_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
