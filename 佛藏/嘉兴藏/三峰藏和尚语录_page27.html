<!DOCTYPE html>
<html>
<head>
    <meta charset="UTF-8">
    <title>三峰藏和尚语录 - 第 27 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三峰藏和尚语录 - 第 27 页/共 28 页</h1>
    <div class="content">
　　四祖优波鞠多尊者在世化导证果最多每度一人以筹置于石室其室纵十八肘广十二肘充满其间勒曰怕烂却尧封潜曰待我抽解了来。

　　五祖提多迦尊者说偈付法已踊身虚空作十八变火光三昧自焚其躯勒曰传者以为笑尧封潜曰莫便面赤。

　　六祖弥遮迦尊者有一人持酒器逆而问曰师何方来欲往何所祖曰从自心中来欲往无处曰识我手中物否祖曰此是触器而负净者曰师识我否祖曰我即不识识即非我勒曰抽刀蓦口斫尧封潜曰不为人斟酌。

　　七祖婆须密尊者法付难提已即入慈心三昧时梵王帝释及诸天俱来作礼而说偈曰贤劫众圣祖而当第七位尊者哀念我请为宣佛地尊者从三昧起示众曰我所得法而非有故若识佛地离有无故语已还入三昧勒曰瞎秃奴颠却他人入地狱尧封潜曰何不直下与伊打脱。

　　八祖佛陀难提尊者因伏陀密多来作礼起而说偈曰父母非我亲谁是最亲者诸佛非我道谁是最道者祖答以偈曰汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离勒曰此话大行尧封潜曰第一莫拱手作禅师。

　　九祖伏陀密多尊者承八祖付嘱即起身虚空散众宝花勒曰国有宪章三千条罪尧封潜曰当局者迷十祖胁尊者遇九祖落发出家羯磨之际祥光瞩座感舍利三七粒现前勒曰无恁么事无恁么事尧封潜曰如春细雨。

　　十一祖富那夜奢尊者胁尊者从中印土来憩一树下祖合掌前立者问汝从何来祖曰我心非往者曰汝何处住祖曰我心非止者曰汝不定耶祖曰诸佛亦然者曰汝非诸佛祖曰诸佛亦非勒曰天寒日短夜更长锦绣鸳鸯行人难见尧封潜曰从此蹬蹬以碣碣。

　　十二祖马鸣尊者有外道索祖论义集国王大臣及四众俱会论场祖曰汝义以何为宗外道曰凡有言说皆能破祖乃指国王曰当今国土康宁大王长寿请汝破之外道屈服勒曰甚么经里有恁么语尧封潜曰长长出不得。

　　祖作性海偈曰山河大地皆依建立三昧六通由兹发现勒曰但只用得不可执本也尧封潜曰神从空里来却往空里去。

　　十三祖迦毗摩罗尊者山行逢一大蟒祖直前不顾蟒盘绕祖身祖因与授三皈依蟒听讫而去勒曰艺不辜人尧封潜曰弄得一出。

　　十四祖龙树尊者于座上现自在身如满月轮一众惟闻法音不见祖相勒曰大似一头驴尧封潜曰不知圣人立言之难。

　　十五祖迦那提婆尊者及龙树之门龙树以满钵水置于座前祖即以一针投之勒曰一众总念摩诃般若波罗密多尧封潜曰何不向膏肓穴上下。

　　十六祖罗睺罗多尊者既度僧伽以右手擎钵举至梵天取彼香饭将饭大众而大众忽生厌恶之心祖曰非我之咎汝等自业即命僧伽分座同食一众讶之勒曰于方便中向上座道这里合下得一转语尧封潜曰诸方以为口实。

　　十七祖僧伽难提尊者攀树化后诸罗汉欲移之不得以诸象力挽亦不动遂就树下焚之身尽树更蓊郁勒曰详观斯集擅于理者偏于事尧封潜曰忽然非次闻之诸人尽惊愕。

　　十八祖伽耶舍多尊者手持圆鉴直造僧伽前僧伽问汝手中者当何所表祖曰诸佛大圆鉴内外无瑕翳两人同得见心眼皆相似勒曰侧跳上山巅尧封潜曰更不再勘。

　　十九祖鸠摩罗多尊者法付阇夜多已即于座上以指瓜剺面如红莲开出大光明照耀四众勒曰不愿再见尧封潜曰问他继嗣何人。

　　二十祖阇夜多尊者月氏国王闻师德风躬诣问法修敬已请开演祖曰大王来时好道去亦如来时勒曰只得七成尧封潜曰不是一劫两劫得休。

　　二十一祖波修盘头尊者对阇夜多曰我忆念七劫前承师智者月净之诲责躬悔过以来闻诸恶言如风如响勒曰罄舍衣资设斋尧封潜曰为人师匠大不易。

　　二十二祖摩拏罗尊者因西印土国王得度请问法要祖曰佛法能具七事去三物乃可学王问三物七事祖曰所去三物贪瞋痴所具七事大慈欢喜无我勇猛饶益降魔无证人所以明了不明了以此耳勒曰坐是滥食尧封潜曰拄杖头拨着一个会佛法底人。

　　二十三祖鹤勒那尊者与师子比丘语已忽指东北问曰是何气象师子曰我见气如白虹贯乎天地复见黑气五条横亘其中祖曰其兆云何师子曰莫可知矣祖曰吾灭后五十年北天竺国有难起婴在汝身勒曰不负汝见别有人不肯尧封潜曰脱得髑髅里意想留他挂搭。

　　二十四祖师子尊者与禅定师达磨达论义达磨达词屈遂作礼曰我于学道皆虚劳耳尊者幸有以教我殷勤哀请祖曰诸佛禅定无有所得诸佛觉道无有所证无得无证是真解脱勒曰莫取次发言吐气尧封潜曰古人所以有目睫之论。

　　二十五祖婆舍斯多尊者当生便拳左手年二十终未能舒二十四祖睹之即以手接曰可还我珠祖遽开手奉珠众皆惊异勒曰决定决定尧封潜曰白日挑灯仔细看。

　　二十六祖不如密多尊者一日与东印土王坚固同车而出璎珞童子稽首于前祖曰汝忆往事么曰我念往劫中与师同居师演摩诃般若我演甚深修多罗今日之事盖契昔因祖顾王曰此大势至菩萨也继后出二人一人化南印土一人缘在震旦九年却返此方即以昔因故名为般若多罗勒曰长安道上衮衮地尧封潜曰争出他名身句身。

　　二十七祖般若多罗尊者告菩提达磨曰如来以正法眼付大迦叶如是展转乃至于我我今嘱汝听吾偈曰心地生诸种因事复生理果满菩提圆花开世界起勒曰日面佛月面佛尧封潜曰如是经百千万亿。

　　二十八祖菩提达磨尊者寓止嵩山少林寺面壁而坐终日默然人莫之测谓之壁观婆罗门有僧神光诣祖参承值大雪光夜侍立迟明积雪过膝立愈恭祖过而悯之问曰汝久立雪中当求何事光悲泪曰惟愿和尚开甘露门广度群品祖曰诸佛无上妙道旷劫精勤难行能行非忍而忍岂以小德小智轻心慢心欲冀真乘徒劳勤苦光闻祖诲励潜取利刀自断左臂置于祖前祖知是法器乃曰诸佛最初求道为法忘形汝今断臂吾前求亦可在遂因与易名曰慧可勒曰卤莽底相知玲珑底相讶尧封潜曰相续也大难。

　　慧可问从上法印可得闻乎祖曰匪从人得可曰我心未宁乞师与安祖曰将心来与汝安可曰觅心了不可得祖曰我与汝安心竟勒曰畜生畜生尧封潜曰喏喏。

　　又曰外息诸缘内心无喘心如墙壁可以入道勒曰这里别有个道处尧封潜曰掇不转个副面孔。

　　二十九祖慧可大师邺都化导四众皈依三十四载遂韬光混迹变易仪相或入酒肆或过屠门或习街谈或随厮役或问之曰师是道人何故如是祖曰我自调心非关汝事勒曰堂中只空第二位尧封潜曰难更改。

　　三十祖僧璨大师谓道信曰有人借问慎勿道我处得法来勒曰此是第三段义尧封潜曰盖千年余矣又信心铭末曰信心不二不二信心言语道断非去来今勒曰争传诵之尧封潜曰禅子相寻而来。

　　三十一祖道信大师因唐太宗向师道味欲瞻风彩诏赴京祖辞谢前后三返第四返命使曰如果不起取首来使至山谕旨祖乃引颈就刃神色俨然使回以状闻帝弥钦重勒曰决定不流至第二念尧封潜曰更勿疑也。

　　三十二祖弘忍大师既以衣法付六祖末上嘱曰所谓受衣之人命如悬丝也勒曰还具见闻觉知否尧封潜曰黄河如带泰山若砺。

　　三十三祖慧能大师印宗问曰久闻黄梅衣法南来莫是行者否祖曰然印宗作礼请衣钵出示大众令瞻礼宗复问曰黄梅付嘱如何指授祖曰指授即无惟论见性不论禅定解脱勒曰借一路过那边还得否尧封潜曰扶得起好手。

　　七月八日谓门人曰吾欲归新州汝等速理舟楫大众哀留甚坚祖曰诸佛出现犹示涅盘有来必去理亦常然吾此形骸归必有所众曰师从此去早晚可回祖曰叶落归根来时无口勒曰风高月冷尧封潜曰不能入拔舌地狱。

　　三十四祖南岳怀让禅师入室弟子总有六人师各印可曰汝等六人同证吾身各契其一一人得吾眉善威仪(常浩)一人得吾眼善顾盻(智达)一人得吾耳善听理(坦然)一人得吾鼻善知气(神照)一人得吾舌善谭说(严峻)一人得吾心善古今(道一)勒曰啮草含烟尧封潜曰龙钟横集。

　　师一日问众曰道一在江西为众说法否众曰已为众说法师曰总未见人持个消息来众无对因遣一僧去嘱曰待伊上堂时但问作么生伊道底语言记将来僧去一如师旨回谓师曰马师曰自从胡乱后三十年不曾少盐酱师然之勒曰如何斯言独能见欺尧封潜曰举目有江河之异。

　　三十五祖江西道一禅师僧问为甚么说即心即佛师曰为止小儿啼曰啼止后如何师曰非心非佛曰除此二种人来如何指示向伊道不是物曰忽遇其中人来时如何曰且教伊体会大道勒曰将无播朱紫之艳色尧封潜曰登城不指。

　　僧问如何是西来意师便打曰我若不打汝诸方笑我勒曰三揖而后至阶尧封潜曰不获侍座。

　　三十六祖百丈怀海禅师谓众曰有一人长不吃饭不道饥有一人终日吃饭不道饱勒曰恤病讨贰尧封潜曰争免口过。

　　一日僧问抱璞投师请师一鉴师曰昨夜南山虎咬大虫曰不谬真诠为甚么不垂方便师曰掩耳偷铃汉曰不遇中郎鉴还同野舍薪师便打僧曰苍天苍天师曰得与么多口曰罕遇知音拂袖便行师曰百丈今日输却一半勒曰岂例是沙门尧封潜曰是玉真大奇。

　　三十七祖黄檗希运禅师一日捏拳曰天下老和尚总在这里我若放一线道从汝七纵八横若不放过不消一捏勒曰师徒不烦尧封潜曰所以平生亲旧唾闻讳见。

　　一日上堂曰阇黎不见马大师下有八十四人坐道场得马大师正法眼者止两三人庐山归宗和尚是其一勒曰便须露布个道理尧封潜曰尚忍言之。

　　三十八祖临济义玄禅师住镇州临济学侣云集一日谓普化克符二上座曰我欲于此建立黄檗宗旨勒曰无由造敬尧封潜曰三月护生。

　　师应机多用喝会下参徒亦学师喝师曰汝等总学我喝我今问汝有一人从东堂出一人从西堂出两人齐喝一声这里分得宾主么勒曰两头三绪尧封潜曰如今论年论月。

　　麻谷问大悲千手眼那个是正眼师搊住曰大悲千手眼作么生是正眼速道谷拽师下禅床却坐师问讯曰不审谷拟议师便喝拽谷下禅床却坐谷便出勒曰不由至公大义而起尧封潜曰古有之乎。

　　三十九祖兴化存奖禅师有时唤僧僧应诺师曰点即不到又唤一僧僧应诺师曰到即不点勒曰中人已下指其迹尧封潜曰使天下敛手栗股以伺颜色师谓克宾维那曰汝不久为唱导之师宾曰不入这保社师曰会了不入不会了不入曰总不与么师便打曰克宾维那法战不胜罚钱五贯设饡饭一堂次日师自白椎曰克宾维那法战不胜不得吃饭即便出院勒曰道自是难复尧封潜曰就之以中庸。

　　四十祖南院慧颙禅师上堂曰诸方秪具啐啄同时眼不具啐啄同时用僧便问如何是啐啄同时用师曰作家不啐啄啐啄同时失勒曰提其身而命之耶尧封潜曰亦不敢自出意见。

　　一僧才入方丈以手指曰败也师乃拈拄杖度与僧僧才接师便打勒曰礼不筋力老于敢侮尧封潜曰驱而率之。

　　四十一祖风穴延沼禅师上堂曰若立一尘国家兴盛野老颦蹙不立一尘家国丧亡野老安怗于此明得阇黎无分全是老僧于此不明老僧却是阇黎阇黎与老僧亦能悟却天下人亦能瞎却天下人欲识阇黎么右边一拍曰这里是欲识老僧么左边一拍曰这里是勒曰当得住山事也无尧封潜曰茫乎前圣已远。

　　一日示众曰夫参学眼目临机直须大用现前莫自拘于小节设使言前荐得犹是滞壳迷封总饶句下精通未免触途狂见劝汝诸人应是从前依他见解明昧两岐凡圣疑情一时埽却直教个个如师子儿哮吼一声壁立万仞谁敢正眼覤着觑着即瞎却渠眼勒曰患沙浑水投土益之尧封潜曰大抵贤圣发愤之所为作也。

　　四十二祖首山省念禅师常作纲宗偈曰咄哉拙郎君巧妙无人识打破凤林关着靴水上立咄哉巧女儿撺梭不解织看他斗鸡人水牛也不识背阴山子向阳多南来北往意如何若人问我西来意东海东面有新罗勒曰螭首龟趺揭于天衢尧封潜曰七世之庙可以观德。
</div>
    <div class="pagination">
<a href="三峰藏和尚语录_page26.html">上一页</a><span>...</span><a href="三峰藏和尚语录_page22.html">22</a><a href="三峰藏和尚语录_page23.html">23</a><a href="三峰藏和尚语录_page24.html">24</a><a href="三峰藏和尚语录_page25.html">25</a><a href="三峰藏和尚语录_page26.html">26</a><span class="current-page">27</span><a href="三峰藏和尚语录_page28.html">28</a><a href="三峰藏和尚语录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
