<!DOCTYPE html>
<html>
<head>
    <meta charset="UTF-8">
    <title>憨山老人梦游全集 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游全集 - 第 1 页/共 10 页</h1>
    <div class="content">嘉兴大藏经　憨山老人梦游全集


　　憨山老人梦游全集卷之一

　　东海那罗延窟侍者福善日录

　　法语

　　答郑昆岩中丞

　　若论此段大事因缘虽是人人本具各各现成不欠毫发争柰无始劫来爱根种子妄想情虑习染深厚障蔽妙明不得真实受用一向只在身心世界妄想影子里作活计所以流浪生死佛祖出世千言万语种种方便说禅说教无非随顺机宜破执之具元无实法与人所言修者只是随顺自心净除妄想习气影子于此用力故谓之修若一念妄想顿歇彻见自心本来圆满光明广大清净本然了无一物名之曰悟非除此心之▆别有可修可悟者以心体如镜妄想攀缘影子乃真心之尘垢耳故曰想相为尘识情为垢若妄念消融本体自现譬如磨镜垢净明现法尔如此但吾人积劫习染坚固我爱根深难拔今生幸托本具般若内薰为因外藉善知识引发为缘自知本有发心趣向志愿了脱生死要把无量劫来生死根株一时顿拔岂是细事若非大力量人赤身担何单刀直入者诚难之难古人道如一人与万人敌非虚语也大约末法修行人多得真实受用者少费力者多得力者少此何以故盖因不得直捷下手处往往只在从前闻见知解言语上以识情抟量遏捺妄想光影门头做工夫先将古人玄言妙语蕴在胸中当作实法把作自己知见殊不知此中一点用不着此正谓依他作解塞自悟门如今做工夫先要铲去知解的的只在一念上做谛信自心本来干干净净寸丝不挂圆圆明明充满法界本无身心世界亦无妄想情虑即此一念本自无生现前种种境界都是幻妄不实唯是真心中所现影子如此勘破就于妄念起灭处一觑觑定看他起向何处起灭向何处灭如此着力一拶任他何等妄念一拶粉碎当下冰消瓦解切不可随他流转亦不可相续永嘉谓要断相续心者此也盖虚妄浮心本无根绪切不可当作实事横在胸中起时便咄一咄便消切不可遏捺遏捺则随他使作如水上葫芦只要把身心世界撇向一边单单的的提此一念如横空宝剑任他是佛是魔一齐斩绝如斩乱丝赤力力挨拶将去所谓直心正念真如正念者无念也能观无念可谓向佛智矣○修行最初发心要谛信唯心法门佛说三界唯心万法唯识多少佛法只是解说得此八个字分明使人人信得及大段圣凡二途只是唯自心中迷悟两路一切善恶因果除此心外无片事可得盖吾人妙性天然本不属悟又何可迷如今说迷只是不了自心本无一物不达身心世界本空被他障碍故说为迷一向专以妄想生灭心当以为真故于六尘境缘种种幻化认以为实如今发心趣向乃返流向上一着全要将从前知解尽情脱去一点知见巧法用不着只是将自己现前身心世界一眼看透全是自心中所现浮光幻影如镜中像如水中月观一切音声如风过树观一切境界似云浮空都是变幻不实的事不独从外如此即自心妄想情虑一切爱根种子习气烦恼都是虚浮幻化不实的如此深观凡一念起决定就要勘他个下落切不可轻易放过亦不可被他瞒昧如此做工夫稍近真切除此之外别扯玄妙知见巧法来逗凑全没交涉就是说做工夫也是不得已譬如用兵兵者不祥之器不得已而用之古人说参禅提话头都是不得已然公案虽多唯独念佛审实的话头尘劳中极易得力虽是易得力不过如敲门瓦子一般终是要抛却只是少不得用一番如今用此做工夫须要信得及靠得是咬得住决不可犹豫不得今日如此明日又如彼又恐不得悟又嫌不玄妙这些思算都是障碍先要说破临时不生疑虑至若工夫做得力处外境不入唯有心内烦恼无状横起或欲念横发或心生烦闷或起种种障碍以致心疲力倦无可柰何此乃八识中含藏无量劫来习气种子今日被工夫逼急都现出来此处最要分晓先要识得破透得过决不可被他笼罩决不可随他调弄决不可当作实事但只抖擞精神奋发勇猛提起本参话头就在此等念头起处一直捱追将去我这里元无此事问渠向何处来毕竟是甚么决定要见个下落如此一拶将去只教神鬼皆泣灭迹潜踪务要赶尽杀绝不留寸丝如此着力自然得见好消息若一念拶得破则一切妄念一时脱谢如空华影落阳焰波澄过此一番便得无量轻安无量自在此乃初心得力处不为炫妙及乎轻安自在又不可生欢喜心若生欢喜则欢喜魔附心又多一种障矣至若藏识中习气爱根种子坚固深潜话头用力不得处观心照不及处自己下手不得须礼佛诵经忏悔又要持楞严咒心仗佛密印以消除之以诸密咒皆佛之金刚心印吾人用之如执金刚宝杵摧碎一切物物遇如微尘从上佛祖心印秘诀皆不出此故曰十方如来持此咒心得成无上正等正觉然佛则明言祖师门下恐落常情故秘而不言非不用也此须日有定课久久纯熟得力甚多但不可希求神应耳○凡修行人有先悟后修者有先修后悟者然悟有解证之不同若依佛祖言教明心者解悟也多落知见于一切境缘多不得力以心境角立不得混融触途成滞多作障碍此名相似般若非真参也若证悟者从自己心中实朴朴做将去逼拶到水穷山尽处忽然一念顿歇撤了自心如十字前头见亲爷一般更无可疑如人饮水冷暖自知亦不能吐露向人此乃真参实悟然后即以悟处融会心境净除现业流识妄想情虑皆镕成一味真心矣此证悟也此之证悟亦有深浅不同若从根本上做工夫打破八识巢臼顿翻无明窟穴一超直入更无剩法此乃上上利根所证者深其余渐修所证者浅最怕得少为足切忌堕在光影门头何者以八识根本未破纵有作为皆是识神边事若以此为真大似认贼为子古人云学道之人不识真只为从前认识神无量劫来生死本痴人认作本来人于此一关最要透过所言顿悟渐修者乃先悟已彻但有习气未能顿净就于一切境缘上以所悟之理起观照之力历境验心融得一分境界证得一分法身消得一分妄想显得一分本智是又全在绵密工夫于境界上做出更为得力○凡利根信心勇猛的人修行肯做工夫事障易除理障难遣此中病痛略举一二○第一不得贪求玄妙以此事本来平平贴贴实实落落一味平常更无玄妙所以古人道悟了还同未悟时依然只是旧时人不是旧时行履处更无玄妙工夫若到自然平实盖由吾人知解习气未净内薰般若般若为习气所薰起诸幻化多生巧见绵着其心将谓玄妙深入不舍此正识神影明分别妄见之根亦名见刺比前粗浮妄想不同斯乃微细流注生灭亦名智障正是碍正知见者若人认以为真则起种种狂见最在所忌○其次不得将心待悟以吾人妙圆真心本来绝待向因妄想凝结心境根尘对待角立故起惑造业今修行人但只一念放下身心世界单单提此一念向前切莫管他悟与不悟只管念念步步做将去若工夫到处自然得见本来面目何须早计若将心待悟即此待心便是生死根株待至穷劫亦不能悟以不了绝待真心将谓别有故耳若待心不除易生疲厌多成退堕譬如寻物不见便起休歇想耳○其次不得希求妙果盖众生生死妄心元是如来果体今在迷中将诸佛神通妙用变作妄想情虑分别知见将真净法身变作生死业质将清净妙土变作六尘境界如今做工夫若一念顿悟自心则如大冶红炉陶镕万象即此身心世界元是如来果体即此妄想情虑元是神通妙用换名不换体也故永嘉云无明实性即佛性幻化空身即法身若能悟此法门则取舍情忘欣厌心歇步步华藏净土心心弥勒下生若安心先求妙果即希求之心便是生死根本碍正知见转求转远求之力疲则生厌倦矣○其次不可自生疑虑凡做工夫一向放下身心屏绝见闻知觉脱去故步望前眇冥无安身立命处进无新证退失故居若前后筹虑则生疑心起无量思算较计得失或别生臆见动发邪思碍正知见此须勘破则决定直入无复顾虑大概工夫做到做不得正是得力处更加精采则不退屈不然则堕忧愁魔矣○其次不得生恐怖心谓工夫念力急切逼拶妄想一念顿歇忽然身心脱空便见大地无寸土深至无极则生大恐怖于此若不勘破则不敢向前或以此豁达空当作胜妙若认此空则起大邪见拨无因果此中最险○其次决定信自心是佛然佛无别佛唯心即是以佛真法身犹若虚空若达妄元虚则本有法身自现光明寂照圆满周遍无欠无余更莫将心向外驰求若舍此心别求则心中变起种种无量梦想境界此正识神变现切不可作奇特想也然吾清净心中本无一物更无一念凡起心动念即乖法体今之做工夫人总不知自心妄想元是虚妄将此妄想误为真实专只与作对头如小儿戏灯影相似转戏转没交涉弄久则自生怕怖又有一等怕妄想的恨不得一把捉了抛向一边此如捕风捉影终日与之打交滚费尽力气再无一念休歇时缠绵日久信心力疲只说参禅无灵验便生毁谤之心或生怕怖之心或生退堕之心此乃初心之通病也此无他盖由不达常住真心不生灭忹只将妄想认作实法耳这里切须透过若要透得此关自有向上一路只须离心意识参离妄想境界求但有一念起处不管是善是恶当下撇过切莫与之作对谛信自心中本无此事但将本参话头着力提起如金刚宝剑魔佛皆挥此处最要大勇猛力大精进力大忍力决不得思前算后决不得怯弱但得直心正念挺身向前自然巍巍堂堂不被此等妄想缠绕如脱韝之鹰二六时中于一切境缘自然不干绊自然得大轻安得大自在此乃初心第一步工夫得力处也○已上数则大似画蛇添足乃一期方便语耳本非究竟亦非实法盖在路途边出门一步恐落差别岐径枉费心力虚丧光阴必须要真正一门超出妙庄严路所谓行步平正其疾如风其所行履可以日劫相倍矣要之佛祖向上一路不涉程途其在初心方便也须从这里透过始得。

　　示无生禄禅人(乙未夏日在圆中说)

　　古人最初发心真正为生死大事决志出离故割爱辞亲参师访友历尽艰辛心心念念只为己躬下事未明忧悲痛切如丧考妣若一见知识如婴儿得母倘得一言半句开导心地如病得药若一念相当胸中了悟如贫得宝拼身舍命陆沉贱役未尝惮劳若二祖之安心断臂六祖之坠腰负石百丈之执劳杨岐之供众凡名载传灯光照千古者无不从刻苦中来乃至过去诸佛求无上菩提舍身命如微尘数无一类而不受身无一身而不苦行百劫修因故感天上人间无量供养乃至末法儿孙犹受用白毫光中一分功德不尽岂有天生弥勒自然释迦者哉痛念末法去圣时遥法门典刑已至扫地吾辈出家儿不知竟为何事生来祗知惧饥寒图饱暖一入空门因循俗习游谈终日捧腹纵情徒骋六根备造众恶靡所不至不耕而美食不蚕而好衣虚消信施唐丧光阴竟不知生从何来死从何去岂复知有因果难逃罪福无爽一朝大限临头如石投水三途剧苦一报五千再得出头知更何日兴言及此痛可悲酸目击时流滔滔皆是望吾人之修者如披沙拣金非曰绝无盖亦鲜矣嗟乎三界牢狱四生桎梏况大火所烧生死险宅何由能湿猛焰离众苦至无畏处耶非丈夫儿具灵根含夙骨者不能奋发猛勇一超真入耳汝等幸尔生逢佛法形寓袈裟早值明师六根完具当痛念无常深思大事思地狱苦发菩提心改往修来昼夜精勤早求出离若复因循度日纵放身心大限到头悔之何及嗟乎行矣其无忘我临岐叮咛之言以负吾自负也。

　　将之雷阳舟中示奇侍者

　　佛祖教人于生死中顿证无生法忍且每怪其于无生中妄见生灭此语如对市人说梦事闻者非不明目张胆但未证真耳要之所说非所闻所闻非所见也古人贵实证者直欲于生死法中亲切勘破而已非别有奇特处也尝见小儿怕鬼者每于夜中行恍然一物随之大生惊怖虽慈母善谕本无亦未之信必待其自信不疑而后止苟自止不疑之地纵假鬼怖之将一笑而释矣余昔游塞上同健儿乘马夜行道傍一石马忽见而大惊几堕地尔乃顿辔奋力鞭策绕石周行数十匝仍引熟视良久方纵逸而去马自是遇物皆不惊余因是知道人游生死险道历境验心必如是而后已是故华严以善财表证其所历百城参多知识至于刀山火聚亦迟回待劝而后入及入之果得清凉大解脱门此其策马绕石令其熟视之谓耶由是观之佛祖殊无他长盖能熟视世间相者耳世人所惊怖者非生死祸患乎佛祖乃欲令人于中证无生忍且欲明言于无生中妄见生灭噫此果何谓哉苟非熟视自到不疑之地吾意虽慈尊善谕殆亦难免惊怖也余比以弘法罹难上千　圣怒如白日雷霆闻者掩耳自罹难以来备历苦事不可言而从始至终自视一念欢喜心竟未减于平昔观者莫不惊异为非常然而生死祸患人故为余惊之矣及视不减欢喜心乃又惊之此余不惊其所惊而人惊其所不惊是或有道焉奇侍者不远三千里赴难问余于幽狱已而荷蒙　圣恩待以不死贬窜岭海奇乃伴行舟中遂书此为别且解长途困顿耳嗟乎生死险道正在所惊其无闻我欢喜心如梦事耶异时验子于寂灭场中无以今日之言为梦语也子熟视之。

　　示无隐桂禅人

　　明桂禅人初参余于东海及余被放禅人复走岭南省余且将还蜀老人因示之曰惟佛性之在缠如神光之在目虽明暗去来而照体独立以障翳厚薄故智用浅深是故从上佛祖必经多劫事多知识入多法门然后得见性真所以然者如人被缚自不能解必假手于他至若释然解脱自在纵横受用处又非解者所可与也即称上根利智有能一念顿悟自心不从人得者亦未必不由积累辛苦中来如万里还家入门一步庆快平生则回视向之跋涉艰难间关险阻依稀仿佛如梦中事然且大通十劫犹不现前身子发心中道退沮在圣尚尔况其他乎是知信向此段大事因缘能操久远之志持毕竟之怀者从古为难得历观前修拼舍身命亲师择友动则三二十年乃至尽形毕寿不以穷达改心易虑以极愿力所持穷劫而不化千载如一日者所以光明广大一发则为人天师表非苟然也禅人以夙习般若闻薰之力不忘所先今幸为佛子历事法门殷勤若是苟能执金刚心尽此形寿乃至周遍恒沙以极究竟菩提不退初心将布法云于火宅圆智种于觉园未必不以今日为因地也子其行矣即归峨嵋亲见普贤倘问诸变化人报言瘴海炎方不减白银世界无恙无恙。

　　促小师大义归家山侍养

　　余少读史窃慕程婴公孙杵臼之为人念曰持此心为人臣子者可谓不忝所生矣及长出家乃曰吾佛为三界法王四生慈父苟能持二子之心为弟子者可谓不负己灵矣及读传灯诸祖机缘见神光之断臂船子之覆舟百丈之于马祖杨岐之于慈明叹曰苟忘身为法若诸老之为心者何患祖道之不昌法门之不振乎嗟夫丈夫处世既不能尽命竭力以事人主荣名显亲即当为法王忠臣慈父孝子易地皆然又何屑屑以事龌龊乎故余自知有向上事以来此心翩翩负超世之思即处樊笼游廛市未尝不置身永雪千岩万壑中也隆庆初余居龙河讲肆时识妙峰师于稠人中睹其貌悴骨刚知其为法器虽未语而心许之矣及万历癸酉余北游上都适遇于长安市相与共坐龙华树下一语而决生死乃结伴同参即共游方外过河中山阴檀越延之道院数月是时义尚童年为沙弥明年余同妙师入清凉置身万年冰雪中严寒彻骨几死者数矣时余幸有自信之地越丁丑而山阴檀越以书抵清凉属义从事法门因着入槽厂义跃然负米采薪履冰蹈雪略无倦色百务惟先日夜无隙众皆推其精勤殊无短长越辛巳冬适奉　慈旨求　皇储荐　先帝建大会于台山日集万指时义独任点茶汤昼则周旋不失一人夜则以余力课诵余始心知其力能荷负第未察其信根耳明年壬午春台山会罢余与妙师各解携师目义谓以此子可代执役因命义曰古人从师为法誓死为期尔其尽形竭力倘中道志沮当此生不面尔其志之明发即理策东西余同龙华老人养痾于太行之障石岩时义只身以从百务惟勤凡操食时必侍立辍餐而后已察意之可否以为忧喜余饱亦饱余偶不欲食则涕泗交颐而亦终日不糁也余每每私察久之如一日因谓龙华老人曰此子天性纯孝人也子夏问孝孔子曰色难其是之谓乎明年癸未余即东蹈海上藏修于牢山深处人迹所不能至神鬼之乡也余因那罗延窟而居之乃披荆榛卧草莽犯风涛涉险阻艰难困苦不可殚述人不堪其忧而义实甘心焉余亦将谓老死丘壑无复人世矣居三年丙戌适蒙　圣天子诏为　慈圣圣母颁大藏经布天下名山及二牢焉余适丁之乃喟然叹曰因缘障道往哲所难福始祸先前修明诫意欲避之义与同伴安桂二侍者进曰师即无意人世岂不上念圣心所以为法门之隆斯民之福利乎余乃翻然念曰惟我　圣天子仁孝　圣母慈恩以法为社稷苍生福某也何人敢不竭躬尽瘁以敷扬法化上报　圣恩乎法王忠臣慈父孝子实余所图第此海峤遐陬故称蔑戾苟不等心死誓又何以转魔界而成佛土尔辈试揣其衷果能以法为心毕命从事则止之否则去之无使异日作世谛流布昧人天眼目也安等唯唯进曰师唯何人此惟何事愿师安意以道自任为法忘情岂以我辈去留为行止余于是判然拜受慈命创志克意以建立为心其经营事务无论巨细一切悉委付义而以安桂二人为知事予但总其纲要耳上赖　圣慈宠灵不三年而果丛林成法道兴四方衲子日益至时则东海洋洋佛国之风焉其天人冥会转化之机盖亦神且速矣至于山门供众法物毕备秋毫皆出义心而其建立规模居然不减在昔观者以为天降地涌将为东鄙法幢盛世永永福田也不意竖立未几而狂魔竞作于己丑岁即遭侵挠余所经涉无论污辱即祁寒溽暑而奔走于风尘道路冒生死之际者不可指陈而此心一念孤光未尝少易义辈之志愈益坚如是者三年如一日也或谓余曰闻之谈者到处皆家山以师高致道眼视此不啻轻尘聚沫柰何倦倦于此乎余曰尝闻世之君子以身徇国则死国以身徇法则死法今蒙　慈恩以法见托而且表扬　圣孝也其事虽异其命实均避难不义弃命不忠不义不忠何以为法假而以此即有封疆尺寸之寄苟临难而去之又何以自处宁效死而弗去不为苟生以失经或者唯唯项亦魔风顿息矣又四年乙未春二月岂意衅从中起而以魔事为借资竟致　圣天子怒若雷霆诏下金吾逮及无辜者众是时安已先去而义与桂共婴此难余则以一死肩之荷蒙　圣恩待以不死　诏遣雷阳于是冬十月出长安与义别余观往事如梦游而亦未尝一语及世谛常情也义送余河梁余乃谓之曰丈夫处世固不恋恋为儿女态况吾释子学出情法者乎第尔从老人几二十年矣老人固未尝以一语佛法累汝不知汝于何处见老人乎义稽首曰义自事师以来自知愚钝不敢外求上不见有佛祖下不见有禅道唯知作务供众至于动静闲忙疾病祸患死生之际止此一念直观师心而已是故师生则生师死则死余曰我心无相汝作么观义曰师心若有相弟子则无今日也余乃大笑而别余则独携善侍者而南之及明春三月抵雷阳适遭频岁饥荒瘴疠大作伤残者泽若焦余坐尸阤林中蒙毒气炎蒸交攻而至殆者亦数矣秋八月镇府檄来五羊及冬而昔之在门者接踵而至余见则诟骂曰尔等各有出生死路脚跟谁无一尺土见我何为皆痛斥而去顷之义亦自蒲中万里相寻而来余乃蹙然曰尔何为至此耶义俯首即躬事爨煮无间在昔时粤省会亦以饥荒疫疠而死者骸骼蔽野余命义率人亲检而埋之者不下万余计作津济道场以拔之会罢促义以归曰尔何恋恋于此耶余生平志在忘生以学出情法者今竟以法罹难荷蒙　圣恩待以不死实出望外即未尽之年皆天赐也况古人异类中行无适而不可今虽荷戈行伍何莫而非佛事万里比邻太虚咫尺以法界海慧观之了无去来死生之迹又何嗟嗟作梦中颠倒耶但冀尔识心达本以金刚焰烁破历劫情尘务使爱根习气缘影荡尽毫无自欺如此可谓不负佛恩不辜本有方是老人不负汝处也否则抱佛而眠犹不兑为魔伴况复守此幻身而增空华障翳究竟何为且尔父母师长今皆老矣若弃彼取此亦为法中之愚也岂正信哉尔其行矣幸为谢诸故人生当重逢死则长别异日常寂光中回视今日犹作梦中事也尔其识之无忘所嘱。

　　示洞闻乘禅人

　　洞闻法乘来参请授戒法因示之曰三世诸佛历代祖师与一切众生鳞介羽毛乃至地狱三途以极空散消沉靡不眉毛厮结不隔纤毫其所同者金刚心地所异者情想爱憎耳由佛祖善用其心故转秽邦而成净土化刀山而为宝林即剧苦辛酸皆为极乐真境此无他术盖于此心中情想不生爱憎无寄譬如净目彻见晴空又何颠倒幻华自生起灭哉众生返此无怪乎种种颠倒自取其咎耳佛祖怜愍此辈特特出世一番并无剩法与人不过直指此心令一切众生当下知归故毗卢老子初坐菩提场亦不过宣明过去十方三世诸佛此戒法耳千华台上叶叶释迦亦不过禀明诸佛此心宣传此戒法耳即四十九年摇唇鼓舌波波挈挈为人委曲周旋者亦不过普令众生信受此戒法耳及至末后拈花天人瞪目而不知者盖亦迷此心戒耳金色头陀破颜微笑亦不过默契此心戒耳乃至二十八传递代授手亦不过密付此心戒法耳即达磨西来神光立雪无言无说盖亦分明直指此心戒耳展转六传至老卢俗汉子柴担下闻金刚经云应无所住而生其心盖乃顿悟此戒不从人得不因师授性自具足者也又更有何奇特哉及至黄梅印正即解道本来无一物何处惹尘埃因此黄梅老人亦不柰伊何只得无语归方丈即三更密付大似乌豆换人眼睛岂此外更有奇特哉从此儿孙满目遍满寰中得之者死失之者生千七百人鼓簧播弄亦不过递相发明此心地法门耳岂此心外别求妙悟耶若离此外别求即堕外道邪径矣故梵网云卢舍那佛心地初发心中所诵一名戒光明金刚宝戒是一切佛本源一切菩萨本源佛性种子一切众生皆有佛性一切意识色心是情是心皆入佛性戒中又云众生受佛戒即入诸佛位位同大觉已真是诸佛子故五十五位进修未见佛性皆堕涂程及至末后等觉位中乃云是人始获金刚心中初干慧地到此直入佛性海中由是观之从凡入圣成佛作祖之要除此金刚心外岂复更有剩法耶是知此戒不易悟悟则名为住位不易行行则名为行位不易通通则名为向位不易净净则名为登地位不易忘忘则名为入佛位矣禅人今日诚当自揣以何心为出家以何心为参师访友以何心为乐求佛法以何心而愿受此戒苟得其心则三世诸佛历代祖师普及一切众生一齐向老人一毫端头放光动地则汝二六时中与诸圣凡眉毛厮结也此则是名真持戒者否则险险则堕参参。

　　示优婆塞结念佛社

　　惟吾佛出世说法利生四众人等各皆得度随机教化各有方便普令获益譬若时雨三草二木无不蒙润随分充足各得生长是故法有千差源无二致然以佛性而观众生则无一生而不可度以自心而观佛性则无一人而不可修但众生自迷而不知又无真正善知识开导故甘堕沉沦枉受辛苦耳所以卢祖初至黄梅问何处人答曰岭南人黄梅道獦獠亦有佛性耶祖云人有南北佛性岂有二耶自此一语如雷惊群蛰此语流布人间知之者希悟之者鲜是则岭南为禅道佛法之源头爰自卢祖演化则道被中原而门庭之前竟埋荒草寥寥几千载矣而谈者皆谓非善根地是不达佛性之旨耳余蒙　恩遣雷阳以丙申春至秋复檄来五羊垒壁间注楞伽经完戊戌夏即为诸来弟子演说诸经每一座中见诸善男子辈衅衅而来风雨无阻余见而深嘉叹之未几即有善士某其辈十余人作礼愿乞教授优婆塞五戒法余欣然应请即为羯摩自是归心日诚听法弥笃余哀其未悟愍其不达造修自度功夫因授以念佛三昧教以专心净业痛厌苦缘归向极乐月会以期立有规制以三时称名礼诵忏悔为行欲令信心日成罪障日消必以往生为愿果能此道虽在尘劳则可谓生不虚生死不浪死岂非真实功行哉然佛者觉也即众生之佛性以迷之而为众生悟之即名为佛今所念之佛即自性弥陀所求净土即唯心极乐诸人苟能念念不忘心心弥陀出现步步极乐家乡又何必远企于十万亿国之外别有净土可归耶所以道心净则土亦净心秽则土亦秽则一念恶心起刀林剑树枞然一念善心生则宝地华池宛尔由是观之天堂地狱又岂外于此心哉诸善男子各谛思惟应当痛念生死事大无常迅速一失人身万劫难复况日月如流时不可待倘负此缘当面错过大限临头悔之何及各宜拏力珍重珍重。

　　示真遇禅人

　　禅人真遇弃妻子出家乐远离行志向名山参访知识适幻人以幻业迁讹至岭海禅人因得来参顷辞往普陀因得礼达观师授以毗舍浮佛偈复特来五羊时幻人于幻化场中作如幻佛事开诸幻众说如幻法门适禅人作礼请益幻人乃依如幻三昧为说一切诸法皆如幻梦境界而开示之曰善哉佛子当善思惟一切诸佛依幻力而示现一切菩萨依幻力而修持一切二乘依幻力而趣寂一切外道依幻力而昏迷一切众生依幻力而生死若夫天宫净土依幻力而建立琼林宝树依幻力而敷荣铁床铜柱依幻力而施设镬汤炉炭依幻力而沸腾鳞甲羽毛依幻力而飞潜蠢蠕蛸翘依幻力而动息以极三世诸佛之所证六代祖师之所传总不出此幻网三昧也禅人安得而逃之耶汝试谛思何因而落生死何因而入母胎何因而汩没爱缠何因而愿出沉沦何因而发足超方何因而参访知识因何而履名山登福地穿丛林入保社今年而南海明年而五台后年而峨眉汝将遍历寰中纵经尘劫穷尽十方微尘国土承事十方诸大知识总皆不出幻化门头而非究竟真实处也然虽如是唤作迷头认影不妨就路还家苟能一步踏断幻结则无边幻网一时顿裂无涯幻海一时顿枯无量幻业一时顿消无边幻行一时顿得无量幻生一时顿度此则是名以幻修幻所谓众生幻心还依幻灭者也其或未然则纵经三生六十劫以文殊为父观音为母普贤为师而欲恃此亲因以求出生死事远之远矣汝谛思惟其无谓我为幻化人非真实语也参参。

　　示优婆塞易真潭

　　佛性善根如草种在地但有土处莫不有之若遇时雨靡不发生第雨有早晚故生有迟速耳凡人人皆有善根种子若遇大善知识而开导之如时雨降则勃然生芽抽条长干开花结实鲜不成就所谓有情来下种因地果还生未有无因而招果者此从上佛祖教化门头贵在观根逗机善为开导使其自性成熟耳非有别法以夸诞众生也善士易真潭生在边地长于尘劳若夫汩汩口体不暇安有留心出世切念生死事大乎自非夙种善根深厚油然于中而不容己者何乃遇缘即发不待教自能者若是耶余初贬雷阳未度岭时谈者只谓边俗好鬼而啖血食绝无善人且据佛言边地下贱篾戾车种以为大难以其断绝佛种破灭善根不闻三宝名字故为恶类余因为实然及过电白时见潭携善士数辈头面作礼余甚异之及过苦藤岭诛茆茨施茶结缘盖潭创为佛事集众信而为之者此则不因开导而自为之岂非善根纯熟时节因缘已至有不能自止触事而现遇缘而成者耶由是观之佛性未必尽善魔性未必尽恶随其所习故有异耳佛说边地恶种盖言其重者欲人生正信生中国闻正法故也余因见潭之纯诚笃信一时善士良友若某辈诚敬之由此而推足见佛法不难行于边地陋习之境也余因创化城庵舍茶结缘以种善根乃作疏命潭与二三善士同心一力果期年而功成三年而化行即今海外路人皆知有佛事将转魔界而成佛界未必不从此一人一事而倡始也如一阴以至坚冰一阳而炎赫日造化之机如此道化之机亦然将来转秽邦而成乐国固不难矣佛言无佛法处建立三宝非菩萨人不能克成梵语菩萨此云大心众生潭也可称大心众生若从此增进信心不退善根转深苟能勇猛精进顿悟本心即永断生死迥脱沉沦一超直入菩提彼岸未必不从今日出门一步为初地也但办肯心必不相赚勉之勉之。

　　示本净贵禅人

　　禅人宝贵以守护佛法为心初书金字法华诸经募造旃檀释迦弥陀二圣像成居端州之鼎湖时往来五羊一日稽首请益余示之曰吾佛有言诸法从缘生诸法从缘灭是知一切诸法缘会而生缘会而生则未生无有未生无有则虽有而性常自空性空则诸法本无自性矣故曰知法常无性佛种从缘起故能达缘起无性者则为成佛真种矣善哉佛子汝之所书诸经者法也所造旃檀如来者佛也今以汝之信力为因托诸所化为缘是则佛从缘起而法亦从缘起于法性中法则佛而佛即法也第不审果了此法性空乎性不空乎若言其性空则现见佛之相好庄严毕竟光明炽盛赭如宝山而华严八十一卷之灵文三十九品之次第五周因果之行布四十二位之森严不欠一字法华之三周授记忏法之诸佛洪名不少一人灿然满目焕乎全彰谓之性空无物可乎若言其性不空方其缘之聚也则纸自纸墨自墨金自金而香自香如是纸墨皆为世谛流布如是金香皆为恶业庄严如是佛法之名又何从而有耶求其本无则性自空矣方其今之缘聚也即以世谛之金香而为佛即以世谛之纸墨而为经然纸墨之相不异当时体不增于昔日而佛法之名既彰则敬慢之心悬隔其助成之人虽不改于故武而善恶之机天渊矣由是观之则一切诸法本无自性从缘会而生者明矣斯则能达此佛此法本无自性则为成佛真种矣而汝所作种种诸缘胜美不审达无性而作耶不达无性而作耶由作而后得无性耶若达无性而作则佛法在己而不在物若不达无性而作则佛法在物而不在己若由作而后达无性者则己与物皆无性矣达己无性则无能作之人达法无性则无所作之法如此则人法双空是非齐泯则己与物皆无迹矣又从何而分别耶如是则为功德不可思议菩提亦不可思议佛子如是而知则为真知如是而作则为妙行否则以思惟心而作难思之佛事譬如手把萤火而烧须弥秪益自劳又何从而究竟耶善哉佛子谛观法王法法王法如是应如是作应如是持可谓善超诸有矣。

　　示法锦禅人

　　法锦禅人请益自言性多嗔习老人因以方便调伏而示之以忍辱法门出卷求语更为开导之曰永嘉大师有言我师得见燃灯佛多劫曾为忍辱仙是知忍之一行为成佛之第一妙行也故我师释迦老子生生世世而为提婆达多之所谤害至于今生出世种种破法无所不至甚而杀害其命者非一及法华会上为其授记作佛且曰我之三十二相八十种好胜妙功德皆由提婆达多善知识故之所成就观此岂非以忍之一行而为成佛之要又云昔我于歌利王割截身体我于尔时无我相无人相无众生相无寿者相若有我相人相众生相寿者相燃灯佛即不与我授记由是观之一切众生生死苦具皆以有我而成无上菩提福慧庄严皆以无我而至以我与物敌故是非生是非生则爱憎立爱憎立则喜怒滋自性浊而心地昏心地昏则诸恶长诸恶长则众苦集众苦集而生死长矣是皆从我之所致甚矣我之为害其来旧矣譬如严城坚兵岂易破哉老氏有言曰柔胜刚弱胜强此盖忍行之初地也然众生恃其我见最极坚牢而难破所以一言之逆不能受一事之违不能安一饥一寒之不能耐一念之欲不能净斯皆不知忍之之方徒增我见之执耳所以佛教诸弟子修和合行又曰苦法忍苦法智又曰无生法忍八地乃得是知从生法忍忍至无生则妙行圆佛果成矣忍之一行岂浅浅哉故曰凡有所作皆当忍之是则举心动念处以忍试之举足动步处以忍先之折旋动容处以忍持之喜怒哀乐处以忍验之如斯则心有不敢妄动身有不敢妄作事有不敢妄为情有不敢妄发故老氏曰不敢为天下先不敢即忍之异名由不敢为天下先故忍为成佛第一行如此则忍大而我小故忍能衣被于我亦能衣被于物而自利利他之德无出此者故曰柔和忍辱衣谓是故也禅人求法语故余题之曰忍辱为衣而复书之以此禅人勉而行之其无以为口头话且又无以此为博饭具也。

　　示性淳禅人

　　若论此事如青天白日十字街头长安路上往往来来谁不觌面相呈何曾瞒昧丝毫又如杲日丽天山河大地草木昆虫鳞甲羽毛飞潜动植谁不通同受用至若生盲虽从来不见亦未尝不蒙利益也何独于汝分上有所欠缺隐昧又劳汝费草鞋钱登山涉水远远迢迢寻师觅友偏向深山穷谷中求之而后得耶汝但自己不解向脚跟下一步剿绝命根被他无量劫来种种戏论习气所弄恰似白日被鬼迷之相两眼睁睁开口向人胡言乱语竟不知从何处发来亦不知谁之所使终日竟夜淹淹缠缠随波逐浪波波劫劫更不知所作何事亦不知自己本来是甚么人及至忽然梦省亦自大生惭愧甚至扼腕顿足切齿椎心恨不能　地跳向佛祖顶额上行及乎遇境逢缘眨眼之间不觉堕入黑山鬼窟去也此乃天下有志学道之人通病岂独禅人为然然其病根直在不了自心但为习气所弄耳老人生平有志此一大事恨般若缘浅习气偏厚又无如古之真正明眼知识炉韝且自发志出家操方学道以来以至入山冰雪寒岩一至万死一生之地于中种种伎俩知解向遮里一毫用不着唯独于泠地衲被蒙头时忽然觑得父母未生前一点消息便回视昔之种种颠倒皆梦中事耳且复自恨为他业缘牵引堕入种种幻化境界一至滨万死而获一生者所赖冻饿中博得一点孤光处处受用以此为炉冶种种逆顺境界以为钳锤以此煆炼习气粗重缘影尘垢耳即今生死关头未知何如禅道佛法未必能会至若的信自心不向他求一着以此为消磨岁月之具其他更复何容启齿哉禅人今且行矣即求老人法语一似含元殿里觅长安若向自己脚跟未动步一着解提得起放得下乃至日用见色闻声未开眼时未入耳时早能耳亲眼辩决不向生死窠中习气队里头出头没此所谓不涉途程一步早已超过如此则佛祖亦无挨身处阎老子岂柰伊何如此方不负雪浪开导之恩亦不负自己百劫千生带来这一点种子不被三毒习气熏蒸烂亦不负老人今日向戈戟场中为汝出气如此方不负出家之志操方行脚登山涉水之辛苦也其或未然纵使斗到三生六十劫更有何用学得三藏十二部更有何益如昔为人纵能穿衣吃饭更唤作甚么人即老人今日之语大似木人穿靴石女戴帽耳古人云初秋行脚汝等诸人只须向万里无寸草处去且道如何是无寸草处参参。

　　示妙湛座主

　　从上古人出家本为生死大事即佛祖出世亦特为开示此事而已非于生死外别有佛法非于佛法外别有生死所谓迷之则生死始悟之则轮回息是知古人参求只在生死路头讨端的求究竟非离此外别于纸墨文字三乘十二教中当作奇特事也所以达磨西来不立文字只在了悟自心耳以其此心为一切圣凡十界依正之根本也全悟此心则为至圣大乘半悟即为中乘少悟即为小乘不悟即为凡夫若悟而不存证而无得即为超圣出凡生死之向上一路矣近代学人去圣逾远不见古人真实行履向日用现前境界生死岸头一一透过即此日用不离一法不住一法处处不轻放过便是真切工夫即此目前一切声色逆顺爱憎境界一一透得过处便是真实悟门即此悟处头头法法便是真实佛法非是听座主撞钟击鼓登华座开大口学野干鸣侧耳低头闭目披衣时方为佛法也所以善财童子南历百城参礼佛刹微尘数诸善知识故得开悟尘尘刹刹诸解脱法门然法门固无论即善知识安得有刹尘之多多耶殊不知刹刹尘尘者乃吾人日用妄想念虑情尘也苟能于日用起心动念处情根固结处爱憎交错难解处贪嗔痴慢种种习气难消磨处就于根本痛处劄锥一一勘破一一透过知此识此便是真善知识当下即登无碍自在大解脱无上法门岂舍此外更有何知识可参更有甚奇特法门可入耶。

　　示灵洲镜上人

　　余昔游海门登妙高峰入无际三昧时入楞伽室睹东坡老人代张方平手书楞伽经与佛印禅师留作金山常住余是时举身毛孔惧怕悦豫如春生百草不自知其所以然也及后览教乘印证乃知为习气横发于中熏然不自觉耳自尔行脚云水间而此海阔天空虚明昭旷之境时时如大圆镜悬于眉睫间也顷为幻业所弄直走瘴乡舟行过曹溪之口下浈阳之峡经小金山而抵羊城时无济胜之具未暇登览及戊戌秋日因送大司马陈公始得览其胜与镜心上人遇东坡堂读悟前身诗又爽然自失恍然若睹旧游是知天地一幻具万法一幻丛出没一幻迹死生一幻场江山一幻境鳞介羽毛一幻物圣凡一幻众尔我一幻遇耳上人降心白法日诵金刚经以为定课而旧染顿袪心光渐朗盖肯于刮垢磨光非泛泛波流业海者比也顷持卷索法语为进修之资老人猛思昔游海门之故事今此地见东坡如前身因叹人生生死幻化去来梦事若以法界海慧照之则三际十方当下平等天官净土一道齐平心佛众生了无差别镬汤炉炭实际清凉草树庭莎风帆沙鸟烟云变状日月升沉举目对扬无非普现色身三昧也吾学道人所贵金刚正眼烁破无明痴暗焕发本有智慧光明拈向现前日用欬唾掉臂扬眉瞬目之际拈匙举箸之间顿显自性无垢法身不为尘情之所遮障不为业识之所稽留不为境风之所摇荡自然不为生死苦业之所系缚是称为得解脱人即如空生悟般若时涕泪悲泣对佛自谓实无有得名阿罗汉也盖一切世间所有诸法岂有过此般若者哉然般若非他即吾人心镜之光耳此段光明人人本具个个不无但为业垢自昏故永嘉云比来尘镜未曾磨今日分明方剖析上人号曰镜心是以心为镜耶是以镜照心耶若以心为镜则老卢道明镜亦非台非台则无镜可寄若以镜照心心本无相又何从而照之耶如此非心则非镜非镜则非心心镜两非名从何立如此则上人名是假名名假则真亦非真是则所读之般若又岂有文言字句而寄于齿颊之端耶上人苟能悟此法门则江光水色鸟语潮音皆演般若之实相晨钟暮鼓送往迎来皆空生晏坐石室见法身时也如此则东坡之所书楞伽佛印之杀青灾木与老人今日荷三生之缘重过此山上人偶拈此卷以请益莫道又是前身梦语也故经云一切有为法如梦幻泡影如露亦如电应作如是观上人苟能不昧本因般若当习气横发时试取此卷读之不觉妄想颠倒情尘自然冰消瓦解矣。

　　示冯文孺

　　学道人第一要发决定长远之志乃至尽此形寿以极三生五生十生百生千生万生以至劫劫生生直是一定以悟为期若不悟此心决定不休纵然堕落地狱三途或经驴胎马腹誓愿不舍此决定成佛之志亦不以苦故退失今日之信心如此譬如有人发心有万里之行决定以所至之处为的从今日最初发足一步直至入彼所至之门亲彼所求之人以至升堂入室与之交欢浃洽以极忘形而后已如此方称有决定志也苟无此判然决定之志只说出门要去回顾目前种种所爱放不下或因循延挨口去心不去或者幸有亲朋大力之人促发出门及乎上了路头悠悠荡荡或为歌管队里富贵场中恋其耳目之玩忘却未出门的念头邈然不知所向往或中道缘差撞遇恶友恶缘弄得囊空资竭加之疾病缠绵进退回惶生无量苦或身体疲顿久沐风霜不柰劳苦便生退还之念或将近及门遇见一机一境一事之差或讹言误听以为实使其将见而不及见其人临门而不得入其室如此者举皆枉费辛勤终无实到究竟之地者无他盖缘初发心时无决定志耳苟如此欲作世间小小功名事业亦不能成何况无上佛道了死生证菩提乎故曰佛道长远久受勤苦乃可得成岂可取其近效求其速就哉故曰欲速则不达此之谓也虽然如是有决定之志更须要真实之见若知见不真志其所不当志行其所不当行亦更枉用功矣吾人求道既有此志须要的信自心当体是佛本来清净无物本来光明广大如此所以日用现前不得受用者只为被此幻妄四大拘蔽介尔妄想浮心遮障难得透彻过此生死关捩子不啻百千生万劫之远也吾人既知此心谛信不疑今日发心定要以悟为期即从今日发心做工夫便是出门第一步今日亲承善知识开导使是促发之者至其促发上路途中种种境界种种辛勤种种迟回留连不留连退情不退情皆在学人自己脚跟底本分上忖量皆非善知识所可与也冯生文孺有志此道剔起眉毛且看脚跟最初出门一步。

　　示赞侍者

　　侍者真赞雁余小像焚香作礼请说法语以开示之老人蓦拈柱杖趁之曰尔朝夕执侍尚不自知生尊重想又何以纸墨画像为师范乎每亲闻法教如春风度耳又何以纸上陈言为准则乎尔自发心出家求出离想而不决志修远离行果真出家乎实为生死乎尔自心痴迷向外驰求不知顿歇狂心为成佛秘要而区区执幻妄为真实迷头认影了无出期即老人坐向汝胸中尔亦作热病想耳佛言狂心不歇歇即菩提胜净明心本非外得果能如此可称坐参不劳遍礼知识自入无量法门也是则名为随顺觉性又何以包裹老人为尔自思惟二六时中除却穿衣吃饭迎宾待客折旋俯仰咳唾掉臂杂谈戏论处如何是自己本来面目这里参透许汝觑见老人一茎眉其或未然对面千里。

　　示明哲禅人

　　余被放之四年己亥夏为讲楞伽新疏于五羊之青门旅泊庵适禅人不远数千里参余于瘴乡余视其谨悫而精于洒扫因命典斋食且将令知三德而调六和摄一心而修万行也禅人唯命是听勤力半载余矣适饮瘴烟浸染成疾久而不愈调之不痊药之无力禅人自视四大不支难堪众务乃乞度岭北寻乐地以休养之辞行老人因而勉之曰尔岂以苦乐为异地死生有彼此哉殊不知四大为假借苦乐为幻场死生为夜旦亦不知心乃众恶之源身为众苦之本也原自迷心而为识执妄以为身颠倒死生出没苦道曾不知几千万劫譬如梦驰险道怖畏张惶求脱而不能欲离而不得忧愁悲楚望救无门疲顿精神暂息无术自谓终堕沉沦尔乃甘心汩没矣又安知极力而呼猛然勃跳而大觉之哉则向之悲楚辛酸皆成笑具以今既觉与向之求脱何异天壤哉即尔而观今之病苦呻吟而作去就求脱之想正若梦中事耳不能自呼而觉余为大呼而汝犹不知是薾然长夜终无惺眼之时矣柰何以幻妄而甘苦辛认梦想而为真宅今既遇呼而不觉舍此而谁又呼之耶嗟嗟蒙冥颠倒长夜欲求睹慧日之光如今日之缘者难矣尔试思之忽然猛省回头转恼生死情关顿然迸裂便是破梦宅出险道之时也。

　　示舒中安禅人住山

　　舒中禅人愿住山请益老人因示之曰夫道不在山而居山必先见道见山忘道而山即障根见道忘山而触目随缘无非是道此古德名言永嘉之谛训也子今志欲居山是见道而后居耶是居之而后见道耶若见道而后居居则有住住则道非真道若欲居山而后见道道本无住住则道不在山也子将以何为道而又何所居也子徒以山为山殊不知日用现前身心境界皆山也承教有云生老病死四山所逼又云五蕴山又云人我山又云涅槃山然涅槃心也人我镜也五蕴身心乃生老病死之窟穴也梵语涅槃此云寂灭然幻妄身心境界总属动乱原其本致则真妄不二动静皆如但以迷悟之分故有圣凡之别迷之则涅槃而成生死悟之则生死而证涅槃是知五蕴人我之山元是涅槃安宅也斯则一切圣凡出生入死未尝不居此山而子之寝处长夜于此久矣夫何今欲居之耶若以欣厌取舍为入道之资是犹避溺而投火也故曰狂心不歇歇即菩提由是观之入道之要唯在歇狂心泯见闻绝知解忘能所息是非寂灭此心政不在逃形山谷饱食横眠恣懒怠长我慢为道妙也梵语头陀此云抖擞以其能抖擞客尘烦恼耳所谓但自怀中解垢衣何劳向外夸精进是知入道之要而以远尘离垢为第一义也故曰但净其心是诸佛道子其勉之。

　　示曹溪诸僧

　　曹溪为天下禅宗道脉之源而山川之胜冠岭表故丛林甲于诸方所称由来旧矣爰自大鉴禅师入灭以来而青原南岳二大老抽枝发干普荫人天至若一言半句之下扬眉瞬目之间而得超生脱死者不可胜数自尔此山寂寥几千年矣岂非枝大而批其本耶然其道虽曰无相而实寓有形是故与时升降固其理也所以远求五宗之源其本无二其建立之旨亦在随宜自宋而元如高峰断崖中峰诸大老皆力振家声而雷电之机不减丛林盛时至我明兴以来其风浸微不敢望其真履实证求其有志向上一路者盖亦几希而他方尚或有一二知此道者若曹溪为当家的骨儿孙独不识袈裟为何物剃发为何事也岂独人与道违即山川之胜丛林之茂想亦无复当时矣况为恶魔所侵作诸难者非一岂非其道与时升降而与山川共为休戚乎余于丙申春蒙　恩遣雷阳道经曹溪口因得参谒六祖大师正值众僧遭烧煮之余鼎沸未消余为潸然者久之而去明年秋蒙制台大司马陈公念曹溪禅门洙泗欲置余于其间为供洒扫余是时方惭愧为法门玷惧辱祖庭以谢又明年观察海门周公摄治南韶心与陈公合余坚让不已但命执笔重纂其志刚成草而周公以入贺去未几观察惺存祝公莅其政公自号曹溪行脚僧下车不日无论地方盗弭讼息民享参和即曹溪山门百废一时悉举宛若大鉴重拈袈裟角耳而向之不识不知之僧皆焕发佛性光明此岂非有情来下种因地果还生耶公久欲得区区为大鉴侍者异将焚香洗钵之劳以续破法之愆余惭愧者久之顷公以入贺去滨行乃令寺僧长老率诸大众作礼辱公先以书抵复面叮咛之意恳恳至再余感公高妙此行不以官为得而喜得作曹溪主人是其幻化门头现宰官身而佛事者乎盖亦世道交兴故能令此山色溪声挺露法身而吐广长舌相也顾区区罪垢之躯不敢蹈宝华檛毒鼓聊书此以付来僧且为异日得度因缘作升堂入室之券时庚子三月既望。

　　示宗远禅人住山

　　余窜海外之五年庚子春宗远绍禅人同庆堂福自南岳来五羊慰老人于穹庐时悟心融佛岭干二子皆在行间伴老人以食息相与结夏垒壁将半复移居东华解制后各辞去将各事事而宗远独稽首乞一语为住山法要老人挥汗以示之曰夫入深山住兰若此从上佛祖第一入道因缘也惟我本师释迦老子弃舍金轮辞亲割爱走入雪山万丈寒岩埋身千尺以至鹊巢其顶芦穿其膝犹不知六年涷饿皮骨支持而苦空寂莫之状又何如也一旦睹明星而悟道朗长夜而独明便见天龙拱卫神鬼钦崇为天人师作世间眼至今光照四天道流百亿闻名者喜见相者皈王臣敬仰有识倾心梵宇琳宫庄严殊丽无分遐迩百代如生如此泽流而无穷功垂而不朽者皆从雪山六年涷饿中博来只今后辈儿孙四事受用不尽此乃开天辟地一个住山样子也自斯已降无论西域见闻邈远即法道东垂若远公之莲社僧远之胡床五祖之破头老卢之猎队西江之隐山石霜之枯木凡载传灯列名僧史者未有一人不向深山穷谷苦空寂莫中出呜呼世衰道微人心不古凡托迹空门寄形袈裟之下者靡不假我偷安罔然不知出家竟为何事将谓四事供养应当受用更不思生死大事为出家儿第一要务也古人出家专为生死一着参师访友发明己事然后向深山穷谷草衣木食岩栖涧饮支折脚铛煮脱粟饭尽将从前业识影子扫除荡净不留一丝单单的的提持向上一路身如枯木心似寒灰直至大彻而后已如此方称佛之真子方能报佛深恩禅人今发大勇猛心以住山为志只须放下诸缘心如墙壁单提一念直欲上齐古人必以发明生死大事为期不明不已切不可效时辈作偷安计为养懒资也行矣为我前驱诛茅岳麓待老人酬偿债毕以送余年也其念之哉。

　　示念松通禅人

　　昔中峰禅师居天目久参高峰大事未明乃立悬崖抚孤松七日遂大彻即今崖松独峙而追迹中峰者几希通禅人往于松下诛茅结屋居之三年日诵华严为业其精苦固有之其期则过中峰远矣若夫发明个事则犹未也故达观禅师字之曰念松欲其不忘本耳今禅人远问余于瘴乡居无何且别余去将东游过支提北入五台寻文殊万眷属中得一侣傍金刚窟诵华严满百部以毕余生临行乞一语为法要余乃掀髯而笑曰子作此见解是犹涉海而求河浴也以狭陋之习而入广大法界此其难矣古德云尽大地是一卷经尽十方是沙门一只眼以如是眼读如是经尽未来际曾无间歇如此又何去来之相彼此之见哉但学人己眼不明诸尘障隔故作种种取舍欣厌之想耳然华严以平等法界为宗以无障碍为门苟能悟此宗入此门则无一物不播遮那之体无一声不阐圆妙之音无一时不修普贤之行无一人不是刹尘知识如是则光网三昧举目昭然普眼真经随念具足举足下步不离寂灭之场居尘出尘顿到般若之岸化热恼而作清凉变苦具而为极乐如此则子何处觅五台以何法为大经乎故曰我欲逃之逃不得大方之外皆充塞是所谓无边刹海自他不隔于毫端十世古今始终不离于当念子如当念了却又何必登山涉水寻伴侣诵文言以了余生乎若了生本无生则住无所住苟能悟无住之旨自不作去来动静生灭之想耳故六祖大师于无所住而生其心一语打落从前百千万劫颠倒知见▆当于此剔起眉毛高着眼看切不得错落出门一步全身入却荒草也珍重珍重。

　　示佛岭乾首座刺血书华严经

　　佛岭乾首座将归东林寻远公之芳躅效莲社之清修且愿刺血手书华严大经以为庄严佛土之净业愿乞一言以开示之余曰佛子谛听尔以何为大经以何为净业尔以书写纸墨为经乎语言文字为经乎以运动折旋为净业乎以点画分布为净业乎若以书写纸墨为经则市肆案牍无非大经若以语言文字为经则谈呼戏笑世俗文字无非妙理斯则本无欠缺又何庸书若以运动折旋为净业则日用寻常咳唾掉臂无非观音入理之圆通若以点画分布为净业则迎宾待客举箸拈匙无非普贤之妙行如是则本自具足又何别求舍此而言法行是犹知二五而不知十也虽然尽十方是常寂光元无明昧极法界是清净土本没精粗森罗万像皆海印之灵文鳞甲羽毛尽法身之真体猿吟鸟噪皆谈不二之圆音雨施云行尽显神通之妙用如是则无背向无去来无取舍无始终三际为之不迁十世圆成一念此法界无尽藏也尔欲于无尽藏中徒以区区生灭心行指色相庄严为法行求净土之真因者是以牛粪为旃檀鱼目为意珠也况一字法门海墨书而不尽尔欲以有限之四大涓滴之身血刹那之光阴而欲写无尽之真经作难思之佛事是犹点染虚空扪摸电影也尔其参之如其未然试向五老峰头谛观山色湖光听鸟语溪声与毗卢老子坐普光明殿与十方无尽身云刹尘海会说法界普照修多罗时有何差别参参。

　　示怀愚修禅人

　　学人圆修自吴中一钵走瘴乡侍余二载余适余于戈戟场中而作佛事修精持一念作务为众先昼夜无倦始终如一日余时时泠眼觑之颇有衲子气息念末法向袈裟下提持此事者难得其人心甚爱之顷辞余欲参诸方知识临行乃问四大本空五蕴非有病在甚么处老人曰病在没有处因说此偈以助行脚四大本空空是病五蕴非有有成非两头坐断无消息始信家山到处归。
</div>
    <div class="pagination">
<span class="current-page">1</span><a href="憨山老人梦游全集_page2.html">2</a><a href="憨山老人梦游全集_page3.html">3</a><a href="憨山老人梦游全集_page4.html">4</a><a href="憨山老人梦游全集_page5.html">5</a><a href="憨山老人梦游全集_page6.html">6</a><a href="憨山老人梦游全集_page7.html">7</a><a href="憨山老人梦游全集_page8.html">8</a><a href="憨山老人梦游全集_page9.html">9</a><a href="憨山老人梦游全集_page10.html">10</a><a href="憨山老人梦游全集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
