<!DOCTYPE html>
<html>
<head>
    <meta charset="UTF-8">
    <title>天王水鉴海和尚六会录 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天王水鉴海和尚六会录 - 第 15 页/共 17 页</h1>
    <div class="content">　　衰残发已半垂霜那用描来挂法堂看遍人间无此汉息心未得气昂昂。

　　　　　　又(云树果请)

　　放憨放痴妆哑妆聋身披紫服手握青筇时而山上时而水中问渠何以欲钓狞龙夜静水寒鱼不食满船明月载还空。

　　　　　　又

　　富川楼上思归切九顶山头望杳然几度携囊还挈杖业缘羁绊不能旋于今衰朽胫无力难得波波光祖筵放我故园松菊下敲风打雨乐余年。

　　　　　　又(信庵哲请)

　　肝肠一副曾无遮盖每与学者曰而汝参禅须是涅槃堂里用得不可图他舌便口滑知解文章妄拟玄旨而今非汝为然即乃匡徒领众者要求亲识鼻孔洞达宗乘不可多得苟居一刹机巧多般以支口体故沙翁年来无意于斯独将白眼看人忙岂谓无法与人增吾为罪人哉更复组之绘之为轨为则而汝焚香稽首而我宁无愧于中乎。

　　　　　　又

　　村僧村僧问伊何能业如山重福似羽轻不知律仪懒打葛藤开口见胆楂滓不存村僧村僧者样行状那好载上传灯。

　　　　　　又

　　自从饭后通消息处处逢渠无暂时双径报恩居不歇更来持钵入龙池道场金粟曾留榻末后灵山也太痴有便宜没便宜观他天上月轮孤失却手中桡一枝。

　　　　　　又(祖殿还灯敏请)

　　平生竭力何为也逼得死蛇成活龙眼内有筋欺佛祖胸中无物眇虚空华开荆国天王寺果结吴山金粟峰逗到于今年六十敏公描画作禅宗。

　　　　　　又(幻寓山房憨梦亭请)

　　主席三十载无法为人宣幻寓山房里白日唯打眠憨极忘人世梦回觅神仙三界家随住四生子任传。

　　　　　　又(古松正请)

　　胸襟极小眼匡甚大糟魄诗书敝屣学霸佛祖不同途癞狗喜并驾者样不慧人说甚中兴天王道满天下。

　　　　　　又(鹤林芝庵明请鹤林主山名双峰)

　　拙质陋容头发髼松牛行虎视气宇吞虹不作谢十郎便称海沙翁佛法胸中无些子惯向人前说脱空于今坐在双峰顶看取鹤林一叶红。

　　　　　　又(地藏常住请)

　　浮世五十载为僧三十秋生平常不足觑破尽风流荆州章华宫尝住扬州琼华观曾游天宫未必有如此行乐图留在真州。

　　　　　　又(黄龙常住请)

　　吕仙问道黄龙机五百年来绝是非沙翁今日重兴此黄鹤已去白云飞劳劳欲打前鼓笛几坐江头黄鹄矶钓得鲤鱼长八尺为云为雨去不归纸上描来也有意瞎驴头角颇依俙。

　　　　　　又(栖贤常住请)

　　眼光炯炯鼻孔棱棱见面不相识闻名人尽憎大别山高难并渠胸中之人我晴川水深莫比渠心内之贪瞋人我贪瞋无别计总要指人见本心五欲七情人所乐街头滚滚谁知音精神费尽空捞捷不如壁上挂觜唇栖贤寺里陈滞货漫言握土可成金。

　　　　　　又(金粟常住请师住当第十代)

　　盐官州里击法鼓金粟堂中辊木毬五百禅流齐起舞一条拄杖逞风流九十九峰间啸傲白鸥滩上垂直钩今朝掷向祖堂内十代住持我愧俦。

　　　　　　又(佛照宽请时见玉泉举古华山之诗乃题)

　　千载溷淆一朝清正贤者谓其法苑功臣不贤者谓其螳臂抵车殊不知关要处为当力任况从上诸大老几番出手拨乱反正今称济下儿孙者用心举作只图迎合群小以讨一时和好不顾义背祖父核定法脉之血衷此辈何面对祖宗对正人君子为继法荷任之人哉寓叟之面目汝之真心描亦可也。

　　水鉴海和尚六会录卷七
嘉兴大藏经　天王水鉴海和尚六会录


　　水鉴海和尚六会录卷八

　　嗣法门人原源等编

　　题跋

　　题澹庵庄翰林观音画象

　　圆通秀谓黄山谷曰汝以艳语动天下人淫心不止马腹正恐生泥犁耳山谷繇此而惧兹澹庵以翰林之学不施于无用之处颛画观音大士法象一藏使天下人瞻之仰之宁非山谷惧而改作耶虽然大士无相随类现身众生没在诸苦睹此有以拯拔此又澹庵济世之一端也有心者其宜审之。

　　题玄宰董宗伯所书金刚经

　　士大夫崇信吾教委身虚怀问道归心如裴休相国之于黄檗白居易侍郎之于佛光陆亘大夫之于南泉陈操尚书之于睦州黄庭坚太史之于黄龙张九成侍郎之于径山往往皆博达伟人一时浩归吾教所谓儒门澹薄收拾不住也至明毅庙时崇信之心犹然未衰宗伯书经所繇来也宗伯书经多种此经系是江陵吴弘功宰江都时所赠可见吴公亦是好道士大夫也是故宗伯书经以赠而吴公携归又摹石于沙市观音寺闯贼陷荆一埽劫灰无可留者而此经独存可谓金刚不坏矣然则此乃宗伯之金刚若是如来亲谈之金刚岂止经此一劫而已哉。

　　题天童悟和尚登金山诗

　　临济之道盛而复衰兴而复废其在明季如一缕之系鼎九卵之累棋危之甚矣其持危挽废后五百世起而复振者则吾天童和尚也夫圣人降世为拯沉沦虽起寒微颖脱非凡不事翰墨而动笔皆是草圣不精诗书而开口便成章法和尚万历丁未春自燕还南是时尚未受嘱气宇已自不群偶登金山辄成是句不独自出手眼尤且玉韵惊人其绘文琢句者曷能有此哉吴人勒石已供游客后孤云鉴禅师重树丰碑并自手书垂镇金山又以骚人采入诗林合成风雅然则读之者幸毋作文字诗句观当眼豁心开可也。

　　跋夔州郡守梦得破山明和尚偈

　　丙午春夔州郡守梦破山和尚与一扇展读其偈曰屣声滑滑响苍苔老去寻山亦快哉回首五云堪一笑淡然潇洒出尘埃觉即遣候和尚已化去矣郡守以此为辞世之偈乃梓而遍示之且和尚自出金粟悟和尚之门声名洋溢乎东南逮归蚕丛道价益盛然其笔其舌妙有入神鲜有不发扬其道者即发扬之处不带濂涎逆行顺行自由自在实乃大乘菩萨游戏国土开觉众生者也今视此回首五云堪一笑淡然潇洒出尘埃之句似有羁绊脱去觉非菩萨涉世无碍虽则梦幻之语窃恐传夫后世以郡守之妄误和尚为二乘之人也况辞世之偈关乎人天眼目繇是不慧振笔跋之。

　　题妙明子折疑论

　　天下无二道圣人无两心既无二道两心则何分华夷三教譬夫人之一身有肝胆焉有肠肺焉名虽有异实共一命也儒者显者也释者隐者也显以治国隐以学道有其道矣君王不得为臣诸侯不得为友非有慢也无苟荣也遂尔高风独立或为人天师表或作鬼神恃怙则巍焕无为道在无所不在俗夫不知以己之学方人之见谓曰铁砚磨穿故纸钻破尚不能通心达理彼殊方异教广大深远望重若是猛有疑焉妙明子学佛之徒也终不以己之道博论雄谈唯其疑之所请明而折之宛若庖丁解牛恢恢乎游刃其有余地俗夫曲辩不得亦醒久坐瓮中不知乾坤许大且赧然愧畏矣然斯论也折其疑矣余则不然请其更疑大疑所谓大疑必有大悟大悟必有大明大明方识天下无二道圣人无两心始不疑吾圣人之道有异也。

　　题孔子世谱

　　庄生讥孔子行仁义道德犹如骈拇枝指附赘县疣亦若行舟于陆推车于水又曰先王仁义道德正如刍狗陈而无用悲夫蒙庄可谓夏虫不知春秋者也夫春秋之世周室微而道德废仁义亡而霸业兴乱臣贼子出焉宣尼蒿目而忧怃然而起周流列国辙环天下约人以礼乐晓人以信忠识之以义趋规之以仁行作春秋修周易名分无紊道德有隆孰谓骈拇乎孰谓枝指乎所以天不生孔子万古如长夜又岂与蒙庄独善其身同日而语哉今宣尼之裔枝叶繁茂门户赫然亦皆宣尼之德泽乃继微子之宗系与世岂不煌哉兹因征及辄以荒言敬书其谱后识者勿以余为多辩焉。

　　题列仙传

　　今天下论仙者首以老耳次即庄周其余失其真矣何则往往以身为不老修之延年翀举升天亦为妙术殊不知饶经八万劫终是落空亡又不知吾有大患为吾有身是故修者不识其本致使门庭至今落莫。

　　题天王寺遗迹古铁(约四五千斤或云寺毁钟镕或云象镕)

　　物有所待理有时而彰其天王寺古铁乎寺创于唐道悟禅师所辟荆南节度使丘公亲临访道见路隘车马发怒抛悟在水因感空中有声曰我是天王神我是天王神节使设拜忏悔遂建寺供悟号曰天王悟元和戊戌夏示寂节使为撰塔铭现载皇藏当是时道场必乃雄杰至宋以武穆岳公征湖南贮火炮废尽独一巨铁暴露坡下是铁也远不具论即明时居民有近傍抚摩者旋即头疼脑热焚香祷之即愈又有冶人窃为所胥将掘之时天际巨雷哼哼更复电火闪闪冶人由此惊退清总镇郑公取铸西瓜炮发卒将近其地仍晦冥忽作风沙陡起卒又惊退然则世间有用之物防守不坚人且贼之况数百年无主之铁有用之物几不被人窃去尚乃存之其天王神护欤古铁自护欤不然未有不废倾者也顺治戊戌夏余始至荆开法铁佛己亥春亲访其处拨草视铁其蹴蹴然似有愁戚之态余喟然曰吾有愿而来卿有灵能助我乎至辛丑夏方于此诛茅未几领众临其处众拒不可动恐致祸余叱曰物见主眼卓竖何祸哉遂拽入寺内书一额曰天王古迹命匠以金刚钻镌之往来观览者如市其精精然觉有喜容是时道场已建一阁一殿矣呜呼宁非物有所待理有时而彰也哉是以书之告夫来者(此铁康熙丙寅巡宪祖公载入荆志)。

</div>
    <div class="pagination">
<a href="天王水鉴海和尚六会录_page14.html">上一页</a><span>...</span><a href="天王水鉴海和尚六会录_page10.html">10</a><a href="天王水鉴海和尚六会录_page11.html">11</a><a href="天王水鉴海和尚六会录_page12.html">12</a><a href="天王水鉴海和尚六会录_page13.html">13</a><a href="天王水鉴海和尚六会录_page14.html">14</a><span class="current-page">15</span><a href="天王水鉴海和尚六会录_page16.html">16</a><a href="天王水鉴海和尚六会录_page17.html">17</a><a href="天王水鉴海和尚六会录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
