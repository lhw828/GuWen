<!DOCTYPE html>
<html>
<head>
    <meta charset="UTF-8">
    <title>金刚般若经疏论纂要刊定记会编 - 第 11 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金刚般若经疏论纂要刊定记会编 - 第 11 页/共 41 页</h1>
    <div class="content">　　六众。

　　●文二初释标类。

　　与者并也及也大者名高德着比丘梵语此含三义故存梵不译一怖魔二乞士三净戒众者理和事和。

　　名高谓遐迩称誉德着谓行业恢隆怖魔者谓初出家日飞行夜叉唱乃至魔宫闻故怖也以一人出家展转化度损减眷属故然出家人从因至果三度怖魔谓出家时发菩提心时成正觉时前二但怖后乃兴戈为佛所摧莫不降伏乞士者谓上从善友乞法以炼心下从檀越乞食以资身故智度论云何名比丘比丘名乞士清净活命故名乞士如经中说舍利弗乞食向壁而餐时有梵志女名净目来见舍利弗云沙门汝食净耶答言食净净目言沙门下口食耶答曰不也乃至问仰维方等皆答言不也净目女言食有四种我问于汝汝皆言不我今不解汝说舍利弗言有出家人合药种谷植树等不净活命名下口食有观星宿日月风雨雷电等不净活命名仰口食有曲媚豪势通致四方巧言多求不净活命名方口食有以种种咒术卜算吉凶不净活命名维口食姊我不堕是四种不净食中我用清净乞食活命净目因闻是说清净法食欢喜信解得须陀洹道如是清净乞食活命故名乞士净戒者谓比丘二百五十戒比丘尼五百戒有表受无表持清净持戒名为净戒有说五义谓加净命破恶今以乞士即净命净戒即破恶故唯三也理和事和者梵语僧伽此云众和合谓理和无违事和无诤也。

　　●二释举数。

　　千二百五十者佛初成道度憍陈如等五人次度迦叶三兄弟兼徒总一千次度舍利弗目连各兼徒一百次度耶舍长者子等五十人经举大数故减五人此常随众故偏列数非无余众文隐显耳俱者一时一处。

　　佛初成道者即菩提树下示成正觉也憍陈如等者余阿湿鞞摩诃男婆提婆敷富那婆蹉准本行经说佛初成道梵天王等请转法轮世尊受请作是思惟诸世间中谁先得度有五仙人昔日与我有大利益堪能受我初转法轮复作是念彼等五仙今在何处以净天眼观彼五仙在鹿野苑中尔时世尊即向彼园广为说法外道身心悉皆伏灭所著之服即成三衣手执钵器须发自落经于七日威仪具足如百夏比丘乃至为转四谛法轮得阿罗汉果迦叶三兄弟等者智度论说尔时第一优楼频螺迦叶在火龙窟为首教化五百弟子二那提迦叶领三百弟子在象头山修行三伽耶迦叶领二百弟子在希连河曲共计千人皆为世尊之所降伏求索出家师徒皆得阿罗汉果舍利弗等者智度论说摩伽陀聚落有婆罗门名檀耶那而有八子中有一子名优婆低沙即舍利弗也复有一婆罗门产子名离多即目连也是二童子共为亲友于删阇耶外道所出家二人同心立其誓愿若复更得胜是师者为我等说甘露胜道必相契悟尔时世尊有一弟子名曰马胜威仪庠序入城乞食进止有方舍利弗见已随到所止白言仁者汝是正师为是弟子马胜言别有大师我是弟子又复问言汝之大师说何法耶答言诸法从缘生诸法从缘灭如是灭与生我师如是说时舍利弗闻是语已即于是处远尘离垢得法眼净归到所止为目连说亦复如是二人共相领诸弟子俱诣佛所求索出家佛呼善来须发自落袈裟着体执持应器成比丘相于声闻众中智慧神通各得第一是二百眷属悉得出家即受具戒乃至得成阿罗汉果耶舍等者未检此常随等者以此诸人先并事外艰苦累劫一无所证才遇见佛便得上果感佛恩深故常随也然此具四众及龙天等今但显一隐余流通分中自见俱者下前则标指约主望众故言与此则都结主众通论首末相望事不异也。

　　金刚般若经疏论纂要刊定记会编第三卷
　　(终)

　　校讹第十四纸
　　(十一行反北藏作及楞严寺流通本同误)第十七纸
　　(四行令北藏作今流通本同)第十八纸
　　(十四行绝流通本作沈)第二十纸
　　(五行且北藏作具十七行拣北藏作栋流通本并同)第二十一纸
　　(十五行心境之境北藏作竟流通本同)第二十二纸
　　(六行合北藏作舍十八行即北藏作既流通本并同)第二十三纸
　　(一行亦亡北藏作纯净流通本同)第二十六纸
　　(十六行回北藏作回流通本同)第二十七纸
　　(一行顷北藏作倾流通本同)第二十九纸
　　(十六行减北藏作灭又文北藏作末流通本并同)第三十一纸
　　(十二行北藏脱见字流通本同)
嘉兴大藏经　金刚般若经疏论纂要刊定记会编


　　金刚般若经疏论纂要刊定记会编卷第四

　　秦三藏法师鸠摩罗什译经

　　唐　圭山大师宗密　述疏

　　宋　长水沙门子璇　录记

　　清荆溪后学沙门行策会编

　　
　　○二发起序。

　　●疏二初叙意。

　　谓乞食威仪离于邪命是为持戒戒能资定定能发慧故以戒定发起般若正宗。

　　戒能等者以戒是防非止恶义定是寂静不动义慧是明照拣择义但能防非心即不动心若不动慧乃分明世出世法无不鉴照其犹海中欲现万像必要水清欲求清水无过水静欲得水静勿令起波止波如戒水静如定水清如慧所现万像如一切法喻中则水若不起波则水静水静则水清水清则现万像法中则心不起非则心寂心寂则照知万法法上但唯一心喻上但唯一水法喻相对义则昭然故经云尸罗不清净三昧不现前此则戒资定也圆觉云一切诸菩萨无阂清净慧皆依禅定生此则定发慧也。

　　●二随释二如疏列。

　　
　　○文二初戒。

　　尔时世尊食时着衣持钵入舍卫大城乞食于其城中次第乞已还至本处。

　　分七节释一化主成实论说具上九号为物钦重故曰世尊天上人间共所尊故。

　　具上九号者以佛有十号世尊当第十故云具上九号十号者一如来二应供三正遍知四明行足五善逝世间解六无上士七调御丈夫八天人师九佛十世尊。

　　二化时食时辰时当日初分求乞易得不恼自他乞已归园正当巳时如常斋法。

　　当日初分者谓一日夜十二时总成四分一初分即寅卯辰诸天食时二中分即巳午未人法食时三晡分即申酉戌神鬼食时四夜分即亥子丑畜生食时今言辰时即初分之后际也唐周二译皆言日初分斯则时胜也此时则乞求不难以太早太迟皆难得故若非时乞食欲施即无不施又愧便成恼他乞之不得亡餐又饥是恼自也。

　　三化仪着僧伽梨衣持四天王所献钵。

　　佛有三衣一安陀会即五条名下品衣亦名行道作务儭身等衣二郁多罗僧即七条名中品衣亦名入众说法衣三僧伽梨即九条乃至二十五条名上品衣亦名福田衣制像水田见生福故入王城聚落即着此衣今以入城乞食故着也天王钵者梵语钵多罗此云应量器是过去维卫佛钵入涅槃后龙王将在宫中供养释迦成道龙王送至海水上四天王欲取化为四钵各得一钵以奉如来如来受已重叠四钵在于左手以右手按合成一钵此是绀琉璃石钵持用乞食也佛出行化须着衣持钵者为离苦乐二边故诸在家者好尚锦绮华洁衣服宝器增长放逸太着乐边出家外道苦行尼干裸形手捧饭食致招诃丑太着苦边佛处中行故着衣持钵也。

　　四化处园在城东南五六里自外之内为入处广人多曰大。

　　园是所住处国是所化处之往也今行化故出祗园入舍卫也处广等者准西域记国周六十余里内城周二十里故云处广智度论云居家九亿故曰人多。

　　五化事佛为欲显头陀功德令放逸者惭愧以同事摄故自乞食璎珞女经说化佛身如全段金刚无生熟二藏今所乞者利益他故故净名云为不食故应受彼食。

　　此释经中乞食两字头陀下或曰佛为教主何须乞食故此释也头陀此云抖擞抖擞烦恼故然头陀有十二种事谓常乞食阿兰若乃至树下坐露地冢间坐等今则一也若行此事获大功德佛现斯轨令人效之头陀既获功德放逸足明尤过世尊尚自乞食余人岂合懈怠惭耻愧悚自然行之同事摄者则四摄法之一也又佛自乞食准缨络经说有十意一止苦故谓盲得见二得乐故谓一瞻一礼生无量福三除慢故谓众生见之不生我慢四满钵愿故富欲施多钵则为空贫欲施少钵则为满五鬼神供养故六障阂者见佛故老病贫贱悉皆得见佛也七示天王所献钵故八作轨模故九绝诽谤故十令弟子不畜八不净物故有此十意故自乞食璎珞女下通难前引经难今所下释通净名下但证上乞食不食之义。

　　六化等一由内证平等理外不见贫富相二心离贪慢慈无偏利三表威德不惧恶象沽酒淫女等家四息凡夫猜嫌五破二乘分别。

　　此释经中于其城中次第乞已也内证平等等者如理见故心离贪慢等者不贪富好不慢贫拙平等修乞故云慈无偏利也表威德等者谓佛制小乘律不许入恶象家恐彼损害不许入淫女沽酒家恐生染心佛入者表威德胜也息凡夫猜嫌者谓恐增此爱彼故破二乘分别者谓迦叶舍富从贫乞意令生福须菩提舍贫从富乞不欲恼他二人所见互有是非如来异此是非一贯也然上五中初大智二大悲三显德四息凡五破小。

　　七化终然已字义属下句文连上句饭食字义属上句文连下句若广其文令当句中备者应云次第乞已还至本处饭食饭食讫收衣钵佛若不食他福不满宝云经说随所乞得分为四分一拟与同梵行二拟施贫病乞人三水陆众生四自食十二头陀经唯说三分除梵行。

　　然已等者和会字之句义也今读则从文释则从义若广下权加数字显文义兼畅也饭即吃也论语云饭疏食佛若下通伏难应先难云前引璎珞女经言不食今经何以言食故此释也有说食欲至口有威德天在侧隐形接至他方施作佛事斯则示现而食非真食也由是彼此皆不相违宝云下显斋仪也此四事中前二云拟后二不云者以梵行贫病来则与之不来自食后二不然故不云耳十二头陀经除梵行者以自乞故故不分之。

　　
　　○二定。

　　饭食讫收衣钵洗足已敷座而坐。

　　●疏二初正解此文三如疏列。

　　分三节释一并资缘将欲入定须息攀缘衣钵不收心有劳虑故佛示现为后轨也即收大衣着七条。

　　此释经中收衣钵也饭食两字如前所解讫了毕也须并资缘者以修定时具于五缘谓闲居静处息诸缘务等佛虽至圣诸习都无实于衣钵不生劳虑若不并除后人仿效无由得定以佛是教主凡有所作人皆效学故云示现为后轨也。

　　二净身业阿含经说佛行离地四指莲华承足今示现洗者顺世表法为后轨也。

　　此释经中洗足已三字阿含下牒难也又如佛三十二相中有皮肤尘不染相今何用洗耶示现下释通也此有三意一顺世故夫人外归必恐尘染故须洗足佛顺亦尔也二表法故洗去烦恼垢染显得清净法身也三为后轨者如资缘说。
</div>
    <div class="pagination">
<a href="金刚般若经疏论纂要刊定记会编_page10.html">上一页</a><span>...</span><a href="金刚般若经疏论纂要刊定记会编_page6.html">6</a><a href="金刚般若经疏论纂要刊定记会编_page7.html">7</a><a href="金刚般若经疏论纂要刊定记会编_page8.html">8</a><a href="金刚般若经疏论纂要刊定记会编_page9.html">9</a><a href="金刚般若经疏论纂要刊定记会编_page10.html">10</a><span class="current-page">11</span><a href="金刚般若经疏论纂要刊定记会编_page12.html">12</a><a href="金刚般若经疏论纂要刊定记会编_page13.html">13</a><a href="金刚般若经疏论纂要刊定记会编_page14.html">14</a><a href="金刚般若经疏论纂要刊定记会编_page15.html">15</a><a href="金刚般若经疏论纂要刊定记会编_page16.html">16</a><span>...</span><a href="金刚般若经疏论纂要刊定记会编_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
