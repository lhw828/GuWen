<!DOCTYPE html>
<html>
<head>
    <meta charset="UTF-8">
    <title>石门文字禅 - 第 74 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石门文字禅 - 第 74 页/共 84 页</h1>
    <div class="content">
　　南禅师学鲁公字最有工当时归南公者无不学之然无出云庵之右者昭默老人尝与德洪共观此书叹慕之不已以谓不减杨少师一道人其珍之崇宁五年十月十八日门人某题。

　　云庵和尚与檀越帖一纸伏读如受训词丛林荒寒无复平日此老知不复见况笔画语言乎门人某流涕谨书。

　　右云庵寄张惠渊偈一首惠渊予不见二十年闻其精进日新真能遵受云庵之言者也诚上人来自宣梵问其师洎惠渊健否偶记前偈遂书以授诚归举似惠渊使较当日之本异同也某书。

　　题彻公石刻

　　彻上人诗初若散缓熟味之有奇趣字虽不工有胜韵想其风度清散如北山松下见永道人耳公虽游戏翰墨而持律甚严与道标皎然齐名吴人为之语曰余杭标摩云霄霅溪昼能清秀稽山彻洞冰雪予视三人者在唐号以诗鸣者尚多有而后世敬爱之者以其知所守而已文字不足道也东坡每曰使鲁公书不工尚足以为希世之珍其是之谓耶。

　　题观音赞寄岳麓禅师

　　崇宁间至东明拜瞻石像作此赞时无际禅师方领住持事及无际迁居岳麓余十年生成宝坊于灰烬之中而予以弘法婴难流落之余幸复相见问前赞无恙乎无际戏予曰羽化矣暇日因阅文稿乃得旧本忻然录以寄之曰当善护持无使复为人持去覆酱瓿耳。

　　石门文字禅卷第二十五
嘉兴大藏经　石门文字禅


　　石门文字禅卷第二十六

　　宋江西筠溪石门寺沙门释德洪觉范着

　　门人觉慈编录

　　毗陵天宁法云堂校

　　题

　　题才上人所藏昭默帖

　　传曰虽无老成尚有典刑然则老成典刑所不逮也予还自海外丛林顿衰心不为之动者恃昭默在耳今又弃我而先惟之不自知涕零也宣和元年八月游法轮见东瓯才公道人出此轴为示知师弟子之间盖如是衲子动成阡陌而才独轸念昭默岂妄与人者乎予既见其笔迹又得与才游弥日兹游也岂虚行哉。

　　题灵源门榜

　　灵源初不愿出世堤岸甚牢张无尽奉使江西屡致之不可久之翻然改曰禅林下衰弘法者多假我偷安不急撑拄之其崩颓跬可须也于是开法于淮上之太平予时东游登其门丛林之整齐宗风之大振疑百丈无恙时不减也后十五年见此榜于逢原之室读之凛然如见其道骨山谷为擘窠大书其有激云呜呼使天下为法施者皆遵灵源之语以住持则尚何忧乎祖道不振也哉传曰人能弘道非道弘人灵源以之。

　　题昭默墨迹

　　余还自海南馆于道林道人朱公破雨自云盖来坐未定出昭默书一轴予久去箴诲初见必辄辍熟视之不自觉意消也秦少游至钱塘见功臣山政禅师书叹以为非积学所致其纯美之韵如水成文出于自然昭默暮年臻妙其以是哉颜平原有大节于唐而以书名识者惜之予以谓斯人德高而名往就之耳借使此老书不工尤当宝秘况工乎愈可宝也然与其门人书语多以见及余衰退流落又自恨生所知遇不能不短气耳。

　　题昭默自笔小参

　　游东吴见岑邃为予言秦少游绝爱政黄牛书问其笔法政曰书心画地作意则不妙耳故喜求儿童字观其纯气昭默自卧疾后无他嗜好以翰墨为佛事如示众以小参之语皆肯自笔此殆清闲有余又性不违人岂一代宗师而作许儿戏事此所谓大慈过人之行非近世栽培声名高自摽致所能及也诚侍者出以示予览之涕泗横流某年月日。

　　题昭默与清老偈

　　昭默孝友于昆弟而以谦自牧不如是法道何由兴乎予观其赠洞和禅师法句曰志有常守诚无外求及疑其语瞻其风度此老为作实录耳未见洞和令人莫测其为人及见之坐使人意消也韩子苍曰真本色住山人子苍岂欺予哉。

　　题昭默遗墨

　　昭默老人道大德博为丛林所宗仰虽其片言只偈翰墨游戏学者争秘之非以其书词之美也尊其道师之德耳予游诸方处处见之开卷辄识其真精到之韵骨枯老状盖其退居时笔也南岳见方广圆首座出此为示噫圆知敬慕昭默其亦贤于人远矣。

　　题真归诰铭

　　宗师之于生死之际说法作偈者有之未有自作铭诰者也予观昭默此文奋激顿挫精到无余虽鸠摩罗什道安辈平时作为且不能及况病与死邻者能尔乎盖其道眼高妙唯道是视初不知其有死生之烈也不然何以卓绝高胜如是之盛哉拜读不胜增气。

　　题潜庵书

　　传曰有国者非谓有乔木也谓有世臣也予亦曰有禅林者非有四事之传也谓有耆年也潜庵今九十一岁矣而笔语如此真丛席之大老人也年月日某题。

　　题佛鉴僧宝传

　　禅者精于道身世两忘未尝从事于翰墨故唐宋僧史皆出于讲师之笔道宣精于律而文词非其所长作禅者传如户婚按检赞宁博于学然其识暗以永明为兴福岩头为施身又聚众碣之文为传故其书非一体予甚悼惜之顷尝经行诸方见博大秀杰之衲能袒肩以荷大法者必编次而藏之盖有志于为史中以罪废逐还自海外则意绪衰落魂魄遗失其存者无几宣和改元夏于湘西之谷山发其藏畜得七十余辈因仿前史作赞使学者概其为书之意书既成有佛鉴大师净因者曰噫嘻此先德之懿也愿首传以为毕生之玩因以父事佛照以大父事云庵而视余为季父也因生庐山之阳游方饱丛林参道有知见恭谨孝友盖其天性而酝藉雅尚若出自然与余游余二十年久而益敬故余欣然授之因以谓此书当得妙于笔札者传之于是凭川道者敏传愿施其能传以伯父事佛照以兄事佛鉴其能书乃夙习笔楮不择精粗飞翰如蚕食叶俄顷千字其衡斜布列擘窠棋画非特字工而已工诗善丹青兼众妙而有然未尝以自多长坐不睡一食终日者十二年矣人以为难而传以为易久游灵源之门得其旨要者也六月二十五日佛鉴携此书来请记其本末而以谓先觉之前言往行不闻于后世学者之罪也闻之而不能以广传同志之罪也今予既以传次之而因又善传传公又成之呜呼后世学者读之当想见法席之盛也。

　　题谊叟僧宝传后

　　清凉大法眼禅师出世行道三十年其所示徒皆劝勉之语未尝以法传人非有法而秘惜寔无有法耳譬如无病而饮药病从药生故曰一切文字语言学者嗜着是名壅蔽自心光明然前圣指道之辙入法之阶后世不闻而学则又如无田而望有秋成无有是处予初成此书于谷山时出尘庵师宜公谊叟在焉命南州传道者录之以众编参定特为善本明年春予游岳还复过谊叟出以为示其装写之精窜较之完非用意之专信道之审莫能臻是予知其阅而仰思当助发其光明侔倡其智证去先德亦何远哉则清凉以文字语言为壅蔽者盖治疾之药耳览者其以是窥出尘可也。

　　题珣上人僧宝传

　　予初游吴读赞宁宋僧史怪不作云门传有耆年曰尝闻吴中老师自言尚及见宁以云门非讲学故删去之又游曹山拜澄源塔得断碣曰耽章号本寂禅师获五藏位图尽具洞山旨诀又游洞山得澄心堂录书谷山崇禅师语较传灯皆破碎不真于是喟然而念云门不得立传曹山名亦失真崇之道不减岩头丛林无知名况下者乎自是始有撰叙之意凡经诸方三十年得百余传中间忘失其半晚归谷山遂成其志时长汀璲珣二衲子来从予游录此副本易曰多识前言往行以大畜其德是录也皆丛林之前言往行也能不忘玩味以想其遗风余烈则古人不难到也二子勉之。

　　题宗上人僧宝传

　　予撰此传方定稿上净三昔而东瓯道人将还石门自沩水过谷山款予见其书曰噫嘻此一代之博书先德前言往行具焉愿手录以示江南道侣即挂巾屦坐夏四月二十三日录毕以示予予叹曰夫弹冠必整衣心敬必形肃宗非至诚爱重法道其谨楷精严渠能至是哉欧阳率更以书画名世见钟太傅碑爱其笔法卧其下三昔不忍去率更嗜世间法且尔况出世间法乎宗为法坐夏贤于率更远甚。

　　题圆上人僧宝传

　　仰山初见耽源所传六祖圆相即以焚之及其授法也则有默论云门不许录语句而远侍者以纸为衣遂传于今以是论之非离文字语言非即文字语言可以求道也临川圆道人少游方有志学道一钵经行诸方其孤征绝俗雪鸿戾天仰不可及而骨董中有此录小字薄纸画画精诚可以见其志也。

　　题淳上人僧宝传

　　问如何是火性答曰热是火性问如何是水性答曰湿是水性问者欣然而有得水火之义尽于此矣又问何以谓之恕答曰如我之心以待人则恕矣又问何以谓之慎答曰心之一具德见于慎耳问者又欣然有得盖恕慎之理极于此矣此世间义理之论也义理者心之尘垢也其去佛道不翅如百亿天渊然昔者有问竹林如何是法身答曰法身无相又问如何是法眼答曰法眼无瑕为道吾众中所失笑者宜矣近世邪师相与传授谓无有悟但直问直答谓之于法中不生异见纷然棋布名山称嗣祖沙门学者例无英气往往甘心屈伏每为之流涕宣和四年九月二十七日夜为众说参同契至本末须归宗尊卑用其语处曲折引譬以发明先圣之意使忱信而虔敬者一洗其矫诬宗旨之气而福唐太淳上人适出此编示予灯下为书以付之淳能识宗则知尊卑之语不出义理之域而悟首山独坐无尊卑从上无一法与人为太老婆饶舌矣。

　　题其上人僧宝传

　　长沙益阳白鹿大禅师门弟子季芳福唐人纯静寡言笑年二十余侍其师宣和四年夏于湘西南台写此书三十卷写毕以示予予曰汝师出云盖西堂之门西堂为临济九世之嫡孙而黄龙南公之真子也禅家辩才丛林畏仰之汝能自勤自诵习此书玩味其旨踪迹其行事继之以不休则古人岂难到哉如写而不读读而不味其意徒欲粉饰清兴于道何有。

　　题范上人僧宝传

　　蚍蜉细字欲阑斑病眼临窗看亦难八十一人闲鼻孔那卢穿在一毫端且道有鼻孔从范上座穿只如怀禅师无鼻孔作么生下手若也道得西川漏篮子一钱买三个若道不得南台门外是湘江。

　　题端上人僧宝传

　　临川志端上人宣和四年夏于长沙之谷山谷山有众而领袖者鲁暗不通晓世事丛林以是凋落端律身益敬日诵经行道暇则写僧宝传同学劝经行他山要与之俱端辞以山水未暇观正以白业未办为忧同学怒弃去端怡然勿恤也明年正月上浣日端袖此书来求题其后予告之曰一精想中十法界种子皆具随其所熏发而起譬之田有稻种藉时雨以芽孽之十法界者六凡四圣谓也今端屏绝诸缘日唯录佛祖之语味佛祖之意则亦熏发佛乘之种与夫游谈无根疲精神于庄孟为陈言腐说以欺无知者异矣然能穷究其所自使所言所履如传八十一人者则可谓出家知恩者予视端精紧板而声圆若可语此者聊及之端其勉之。

　　题隆道人僧宝传

　　古之学者非有大过人者惟能博观约取知宗而用妙耳唐沙门道宣通兼三藏而精于持律持律小乘之学也而宣不许人呼以为大乘师枣柏长者力弘佛乘而未尝一语及单传心要方是时曹溪之说信于天下非教乘之论所当杂宣公甘以小乘自居枣柏止以教乘自志竟能为百世师者知宗用妙而已禅宗学者自元丰以来师法大坏诸方以拨去文字为禅以口耳受授为妙耆年凋丧晚辈猬毛而起服纨绮饭精妙施施然以处华屋为荣高尻罄折王臣为能以狙诈羁縻学者之貌而腹非之上下交相欺诳视其设心虽侩牛履狶之徒所耻为而其人以为得计于是佛祖之微言宗师之规范扫地而尽也予未尝不中夜而起喟然而流涕以谓列祖纲宗至於陵夷者非学者之罪乃师之罪也以苟认意识为智证为师者之门望见以轻慢之心萌矣非特然也又执己是而去取诸方贱目睹而尊信传说故不见至道之大全古人之大体因编五宗之训言诸老之行事为之传必书其悟法之由必载其临终之异以讥口耳授受之徒谓之禅林僧宝传书成而九嶷道人道隆阅之一月而　　上口两月而娓娓成诵三月而能为末学者举纽领夏于云盖闭门寝饭之外口诵而录之非诚著于学志存于道何能臻是哉然其为人不甘为哑羊苾刍混处疾之甚至于诟骂喜与有识博闻者游意所合则不问道俗千里从之呜呼丛林博闻者既不可人求之而哑羊苾刍动成阡陌隆虽口受吾文抱吾所集以游诸方亦安能忘诟骂之喙乎宣和二年秋得得自山中来出此编为示予佳其好学为书其本末以告未知隆者。
</div>
    <div class="pagination">
<a href="石门文字禅_page73.html">上一页</a><span>...</span><a href="石门文字禅_page69.html">69</a><a href="石门文字禅_page70.html">70</a><a href="石门文字禅_page71.html">71</a><a href="石门文字禅_page72.html">72</a><a href="石门文字禅_page73.html">73</a><span class="current-page">74</span><a href="石门文字禅_page75.html">75</a><a href="石门文字禅_page76.html">76</a><a href="石门文字禅_page77.html">77</a><a href="石门文字禅_page78.html">78</a><a href="石门文字禅_page79.html">79</a><span>...</span><a href="石门文字禅_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
