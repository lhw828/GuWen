<!DOCTYPE html>
<html>
 <head>
  <meta charset="utf-8"/>
  <title>
   紫竹林颛愚衡和尚语录 - 第 18 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   紫竹林颛愚衡和尚语录 - 第 18 页/共 37 页
  </h1>
  <div class="content">
   大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至德至道不凝焉故君子尊德性而道问学致广大而尽精微极高明而道中庸温故而知新敦厚以崇礼是故居上不骄为下不倍国有道其言足以兴国无道其默足以容诗曰既明且哲以保其身其此之谓欤。

　　此章承前文王之德纯亦不已发起圣人之道也由前天德不已文德亦不已故云大哉圣人之道峻极于天礼仪威仪明上发育万物之用待其人而后行惟圣人才能行此礼仪威仪也故曰下成上待人而后行之义故君子下又蹑至德至道而言也是故居上不骄等又踵敦厚以尚礼而言也诗曰下引诗证明敦厚尚礼可言可默不倍不骄以保其身可谓明哲矣。

　　子曰愚而好自用贱而好自专生乎今之世反古之道如此者灾及其身者也非天子不议礼不制度不考文今天下车同轨书同文行同伦虽有其位苟无其德不敢作礼乐焉虽有其德苟无其位亦不敢作礼乐焉子曰吾说夏礼杞不足征也吾学殷礼有宋存焉吾学周礼今用之吾从周。

　　此章释前章诗云既明且哲以保其身之义也前云明哲能保其身此以愚贱而灾其身反显明哲之德也非天子下皆明哲之事也。

　　王天下有三重焉其寡过矣乎上焉者虽善无征无征不信不信民弗从下焉者虽善不尊不尊不信不信民弗从故君子之道本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则远之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也。

　　此章因前章一征字发起推明前章之义也三重者即议礼制度考文三事乃天下公行之事万古通行之道不可轻易妄作故曰重也其寡过矣乎成上一重字重此三事故寡过也上言者等言此三事不可轻易作明重字之义故君子之道本诸身至知人也明寡过之义是故君子下明三重之成德也下引诗结明通章之义惟一征而已矣在彼无恶在此无射即征诸民之义也。

　　仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小德川流大德敦化。此天地之所以为大也。

　　此章释前礼仪三百。威仪三千。待其人而后行。孔子是其人也。所以云。祖述尧舜。宪章文武等此章。天地万物全体是一圣人。圣人全体是天地万物。所以结云。此天地所以为大。即圣人所以为大也。自愚而好自用。至此皆推明大哉。圣人一章中之义。此中庸一书。以天命之谓性。一章为纲目。自君子中庸至君子依乎中庸。遁世不见。知而不悔。唯圣者能之九章。明修致绵密工夫。自君子之道费而隐。至哀公问政一章共九章。明修致终始功验。此二节共十七章。发明修道之谓教一句。自诚明至至诚如神四章。发明率性之谓道一句。自诚者自成至故至诚无息二章。发明天命之谓性一句。上发明三句皆所知所行之道。道即诚也。乃显诚之能德故。自大哉圣人。至此四章是发明能知能行之人即显圣人之能德也。或曰。前舜与颜子二章。及大孝无忧达孝三章。皆称圣人之德。何云彼唯所行之道哉。曰。前舜与颜子是借人明修致工夫。大孝三章是借人明修致工验。虽称人道为显道之发用。故为所知所行也。此大哉圣人。四章是借道显人。其中极尽道之圆备。乃极显圣人之能事。所以此四章为能知能行之人也。上明人与道之义已究竟矣。故下结赞初赞圣人以配天德。末赞至诚以归天性。尽矣。

　　唯天下至圣为能聪明睿知。足以有临也。宽裕温柔。足以有容也。发强刚毅。足以有执也。齐庄中正。足以有敬也。文理密察。足以有别也。溥博渊泉而时出之。溥博如天。渊泉如渊。见而民莫不敬。言而民莫不信。行而民莫不悦。是以声名洋溢乎中国。施及蛮貊。舟车所至。人力所通。天之所覆。地之所载。日月所照。霜露所坠。凡有血气者莫不尊亲。故曰配天。

　　此章结赞圣人之德以配天也聪明等。乃知仁勇质文五者德之实也。溥博渊泉。德之深广也。而时出之。德之发用也。溥博如天。渊泉如渊。形容上溥博渊泉之义。见而民莫不敬三句。形容而时出之之义。是以下明发用极致。周圆充满。范围天地。故曰配天。此结圣人之能也。

　　唯天下至诚为能经纶。天下之大经立天下之大本。知天地之化育。夫焉有所倚。肫肫其仁。渊渊其渊。浩浩其天。苟不固聪明圣知。达天德者。其孰能知之。

　　此章结赞至诚之德归于天性也。经纶等三句乃教乃性乃道三大体也。焉有所倚。明上三大体。乃诚者自成。无假于物。即中也。肫肫其仁。言诚之实也。渊渊浩浩。明诚之广大也。苟不下结。诚之高明深厚。非圣人不能到也。下引诗证成。

　　诗云。衣锦尚絅。恶其文之着也。故君子之道闇然而日章。小人之道的然而日亡。君子之道澹而不厌。简而文。温而理。知远之近。知风之自。知微之显。可与入德矣。诗云。潜虽伏矣。亦孔之昭。故君子内省不疚。无恶于志。君子之所不可及者。其惟人之所不见乎。诗云。相在尔室。尚不愧于屋漏。故君子不动而敬。不言而信。诗曰。奏假无言。时靡有争。是故君子不赏而民劝。不怒而民威于鈇钺。诗曰。不显惟德。百辟其刑之。是故君子笃恭而天下平。诗曰。予怀明德。不大声以色。子曰。声色之于以化民。末也。诗曰。德輶如毛。毛犹有伦。上天之载。无声无臭。至矣。

　　此章广引诗。证诚之能德也。前以隐名诚。于此章见矣。曰恶其文。曰闇然。曰淡。曰简。曰温。曰潜伏。曰人所不见。曰不愧屋漏。曰不动。曰不言。曰无言。曰不赏。曰不怒。曰不显。曰不大声以色。曰无声无臭。皆隐之义也。此书依一诚为万事。复万事于一诚。故此显诚之德至精至细矣。闇然淡简温之诚也。知远知风知微明也至诚如神也。潜虽伏矣至毛犹有伦。皆言隐能见。微能显。乃诚之实德也。其重在隐。故有天性无声无臭结之。至隐也。万事至于无声无臭。尽矣极矣。莫可加矣。故云至矣。此章与前章是一文。不必分也。

　　紫竹林颛愚衡和尚语录卷第十五

　　　(信商▆▆龙同室杨氏
　　信商▆▆▆同室江氏
　　喜刻
　颛愚和尚语录第十五卷计字一万六百三十
　　该银六两三钱▆▆▆厘
　　伏愿仗
　般若而悟证真乘赖▆▆▆安宁老稚谨意
　　康熙十四年十月　　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十六

　　住南康府同安寺嗣法门人正印重编

　　杂着

　　天主说辩(并序)

　　天主教乃西域梵自在天外道也。震旦往无其种。自我明万历间。有璃马窦自西洋航海而来至京师。神宗厚遇之。后兹陆续而至者有数十人多。在闽粤浙淮南北两京诸地。所从者皆斯文学者。其类精于天文。能博金银等物。所以能动人心。专排佛。其从化者家有佛像菩萨像。皆令投诸江海中。或蹑佛言为难。如云梵网有言。一切有生皆宿生父母。杀而食之即杀吾父母。如是则人亦不得行婚。是妻妾吾父母云云。士僧无能答。云栖大师尝为折之。其辞藻雅深细。非上智未易晓。衡因广其说。言虽不文。意虽浅识者易解。不为舛说所惑。全生生一念。远离颠倒梦识。证自性之仁慈。续诸佛之慧命。仍以云栖大师说首置。使知兹辩源流深浅。如此而已。

　　古杭云栖大师着

　　又问彼云。梵网言。一切有生皆宿生父母。杀而食之即杀吾父母。如是则人亦不得行婚。是妻妾吾父母也。人亦不得置婢仆。是役使吾父母也。人亦不得乘骡马。是陵跨吾父母也。士人僧人不能答。如之何。予曰。梵网止是深戒杀生。故发此论意。谓恒沙劫来。生生受生生。生必有父母。安知彼非宿世父母乎。盖恐其或己父母。非决其必己父母也。若以辞害意。举一例百。则儒亦有之礼。禁同姓为婚。故买妾不知其姓则卜之。彼将曰卜而非同姓也则婚之。固无害。此亦曰娶妻不知其为父母为非父母则卜之。卜而非己父母也则娶之。亦无害矣。礼云。倍年以长则父事之。今年少居官者何限。其舁轿引车。张盖执戟。必儿童而后可有长者在焉。是以父母为隶卒也。如其通行而不碍。佛言独不可通行乎。夫男女之嫁娶。以至车马童仆。皆人世之常法。非杀生之惨毒比也。故经止云一切有命者不得杀。未尝云一切有命者不得嫁娶。不得使令也。如斯设难。是谓骋小巧之迂谭而倍大道之明训也。胡可得也。复次。彼书杜撰不根之语未易悉举。如谓人死其魂常在。无轮回者。既魂常在。禹汤文武何不一诫训于桀纣幽厉乎。先秦两汉唐宋诸君何不一致罚于斯高莽操李杨秦蔡之流乎。既无轮回。叔子何能说前生为某家子。明道何能忆宿世之藏母钗乎。羊哀化虎。邓艾为牛。如斯之类。班班载于儒书。不一而足。彼皆未知。何怪其言之舛也。

　　天说余

　　予顷为天说矣。有客复从而难曰。卜娶妇而非己父母也既可娶。独不曰卜杀生而非己父母也。亦可杀乎。不娶而生人之类绝。独不曰去杀而祭祀之礼废乎。被难者默然以告予。予曰。古人有言。卜以决疑。不疑何卜。同姓不婚。天下古今之大经大法也。故疑而卜之。杀生。天下古今之大过大恶也。断不可为。何疑而待卜也。不娶而人类绝。理而然矣。不杀生而祀典废。独不闻二簋可用享。杀牛之不如禴祭乎。则祀典固安然不废也。即废焉。是废所当废除肉刑禁徇葬之类也。美政也。嗟乎。卜之云者姑借目前事。以权为比例。盖因明通蔽。云尔子便作实法会。真可谓杯酒助欢笑之迂谭。排场供戏谑之诨语也。然使愚夫愚妇入乎耳而存乎心。害非细也。言不可不慎也。客又难。杀生止断色身。行淫直断慧命。意谓杀生犹轻。不知所杀者彼之色身。而行杀者一念惨毒之心。自己之慧命断矣。可不悲夫。

　　观衡着

　　天主教云。梵网经言。一切有生皆宿生父母。杀而食之即杀吾父母。如是则人亦不得行婚。是妻妾吾父母也。人亦不得置奴仆。是役使吾父母也。人亦不得乘骡马。是陵跨吾父母也。此以妻妾奴仆不得言父母难。所杀生灵亦不得言是父母也。斯言特肉眼不明。不知轻重耳。试为论之。世间者轮回也。轮回者上下返复也。若子孙妻妾。奴仆骡马中无多生父母。则世间不名轮回。既世间有轮回。而子孙妻妾。奴仆骡马中实有多生父母。以肉眼不见。隔生不识。姑不罪之。独杀一事大惨。杀之业大重。故佛特为伸明。使知生灵中或有父母。岂忍杀父母而食之乎。此吾佛至极悲诲。最后明训。愍四生之惨毒。救三涂之业苦。岂将肉眼不明之事以难佛眼真明之理哉。是以蝇火争明。于杲日特不自量也。

　　又。世间颠倒轮回。而妻妾奴仆中或有多生父母眷属而不识者。皆长夜中人梦未醒耳。唯佛洞然。故称觉者。谓觉世间颠倒故也。有云。三界不生。释迦万古。如长夜是也。佛既已觉。又觉诸有情。劝人辞亲割爱。出尘离俗。不杀生。不妻妾。不奴仆。不骡马。远离颠倒梦想。究竟真常而后已。岂妻妾奴仆决然不可废乎。若谓不妻妾。绝生人之大本。不奴仆。绝役使之名分。是不知不妻妾。不奴仆。不骡马。即圣世人皆圣贤。自能化生。何假妻妾。自能所欲随至。何用奴仆。自能乘空往来。何用骡马。岂必定要妻妾而后生。奴仆而后役哉。果是圣贤处世。示有妻妾。示有奴仆。示有骡马。皆变化所出。定无多生父母属眷。相亲相冤而为颠倒也。今以世间经常难出世间之大道。实明暗相背耳。

　　又佛名空王。无有实法可说。特以名字引导众生。归乎自性。至如真理。名曰真心。名曰法身。于真理中岂有身心之名哉。盖众生所重者身心。故就其所重而名之曰幻身。非身更有法身。妄心非心。更有真心。使人信是自己本体。孰肯不尽心焉。是佛以身心之名。引人至于性地。佛愍世之迷倒。杀贪猛炽无可遏禁。以众生所重者父母。故言多生父母有在六道中者。而杀而食。即杀父母。是以父母之名。止人之杀心。救众生之冤苦。佛以假名杜人杀机。导人至于仁慈之地。是佛善巧方便。无上妙诲。岂得以世智辨聪而可议哉。

　　又。以理论之。天地万物同一真性。则万物之身岂非诸佛圣贤法性耶。万物既是诸佛法性。又非父母妻妾奴仆法性耶。法性既一。万物名诸佛亦可也。名父母妻妾奴仆亦可也。杀万物。说杀诸佛亦可也。说杀父母妻妾亦可也。欺陵妻妾奴仆。说欺陵诸佛父母亦可也。而妻妾奴仆骡马独不可敬重乎。或谓妻妾既可名父母。而复妻妾者是丧伦也。岂有人而妻妾尊长者耶。曰妻妾可名圣贤父母。性一也。伦者迹也。现今父母妻妾各有其形。岂得混迹而丧伦耶。以迹观则殊尊卑。以性观则等亲爱。视父母兄弟如路人则不可。视妻妾奴仆骡马如父母。未尝不可也。视万物如父母亦未尝不可也。万物既可视如父母。可忍杀而食之耶。如是难者。是以迹驳性。以事障理。而有限之恩焉能驳无碍之辩耶。又六道中必有父母者。以众生自有识神以来。生死轮转。恒河沙之恒河沙不足较。劫数之多。遍观大地。无芥子许。不是众生舍身受身处。备经六道。生生皆有父母。其劫数恒沙不足为较。曾为父母眷属者恒沙亦不足较也。大地既无芥子许。不是众生受身处。则六道中亦鲜有不是亲缘眷属者。总之亲而复冤。冤而复亲。近而复远。远而复近。上而复下。下而复上。改头换面。从冥入冥。互不相知。悲夫。轮回颠倒甚至于斯。然人之父母妻妾子孙奴仆骡马及所杀众生亦非无因而相遇。必是多劫多生亲缘眷属。或冤或亲。因缘相感。聚于一时也。寒山有言。我笑他家颠倒颠。媳妇骑驴阿翁牵。骑爷马。擂自皮。锅里煮着肥羊肉。羊肉都是沾亲带故人。知此可忍以众生肉举筋下咽耶。

　　又。妻妾奴仆骡马中或有多生亲缘眷属而不为罪者。何耶。曰。非全无罪。但就世间肉眼不明不知而无犯伦之罪。其实是生死重业。故佛教人出生死。一切悉离也。如人有犯上者。或杀或淫。或天加之雷霆。或王加之刑法。必至大辟。人有梦中犯上。亦有淫杀盗妄者。在佛法则不容。在世法则付之不知。无可证明则不加罪。而天地鬼神或知之。以梦事沉迷。亦不见过。梦迷既可减过。而多生亲缘或有在妻妾奴仆中。以隔生不识。过亦可减。但出世圣人厌其颠倒耳。或曰梦迷犯上可减过。隔生不识有长上。误为妻妾奴仆者。亦可减过。独不曰隔生不识。误杀亲缘。亦可减过耶。曰。此言迷谬。不足论也。妻妾奴仆是摄受因。杀生是惨毒因。以惨毒加蚤虱尚有罪。况加之鸡犬。加之牛羊。加之骡马。加之多生父母而可无罪耶。佛言六道中有父母者。意在生人亲爱。救众生之惨毒。非以隔生论伦理也。

　　为安城石者朱太史结放生社文

　　古杭云栖大师乘愿力来。为净土法门中兴教主。广远法师之弘范。绍寿禅师之芳猷。诚弥陀示现。慈氏分身也。著述甚多。盛行于世。有戒杀放生等文。而慈覆万灵。得全生活。往生安养者非算数可知。有七事不宜杀生之戒最为明训。能启千古不觉之习弊。有智识读之无不涕泪太息也。吉州安城石者朱居士慧性猛利。信从多劫多佛深种善根而来。闻道即有深契。从病僧受诸佛净戒。遵云栖戒杀放生之仪。合普门慈悲护念之旨。举家持年三长斋。严于戒杀。于云栖七事中抽生日一事。自本家不论尊卑长幼生诞之日。不许杀生。将平素诞日杀生宴会之费买各般生命放之。再来庵放生。所随彼天年长短。自去自来。以免汤火刀砧之苦。资之食寝法力之乐。即合家护念清净。可谓变火宅为莲花净域。转眷属为菩萨伴侣。欲同之亲里。结放生社。广此一行以及诸方。周于天下皆知天地同胞。万物一体。以跻天下同仁也。然石者公此一念。虽不敢妄拟是佛。是菩萨。是圣贤。但世间凡俗之念不能收之。石者公恐此一行不能恒普。欲病僧一言以鉴于后。盖放生戒杀一事乃圣贤之本心。从古至今。碑铭传记甚广。岂容再说。但条理放生所得宜。不至虚名废坏为善。可为远大之念也。要择一宽广地。建庵作放生社。后靠山。要高远。围筑为放生所。前离庵百步外开一大放生池。高筑垣墙。近池建接引佛殿三间。安僧十二众。修净业。昼夜六时以佛声熏悟所放生物。凡放生主人随家丰俭。素常生日所费广者不可苟减。素常生日所费少者不可强增。但依常随宜为善。凡所放生物大至牛羊猪犬。小至鹅鸭鱼鳖。田鸡鸟鹊等物。陆生安之以陆。水生安之以水。以各生其生。各乐其乐。野生放山林。家畜养之以栏栈。亦须严防密护。勿使盗贼狐狸侵犯。若放之而不守护。亦徒有放生之名。而无放生之实。每凡作会之日。请僧六众。礼忏一日。以资所放生物神识。消彼往业。此日多买生命。依云栖放生仪作法放之。其能放之人个个是圣贤。用心所放之命物物具圣贤妙性。形相虽。殊同一生活。念虑各别。共一真源。人为万物名相标扬。万物为人耳目玩悦。有人无物。人则顽然。有物无人。物则寂尔。人物对待。文彩昭然。是则人物互相发用。彼此互宜安生。互相供乐。互相明心。岂不是庄严净土。岂不是圣贤同临。岂不是天地同胞。万物一体。岂不是天下同仁耶。聊计此。

　　放生社文

　　丙子夏月。避暄苏溪桂柏园中。有诸上善人结放生社。持此册求一语。以为盟证。病僧喜曰。诸善男子放生之道大道也。古今圣贤。世出世法。唯一生字而已。离生之外。无道可言。盖天地万物同一生理。凡血气之属莫不有知。但有知者均谓之佛性。所以谓上至诸佛。下至蝼蚁。佛性皆然是也。一切山川林薮之属。皆无智识。均谓之法性。佛性法性。有情无情。差别不一。同一生理。所以古圣先贤观得生理既同则护惜万物。与护惜己身等无有异。书云。非时杀一兽非孝也。非时断一木非孝也。非孝。不顺生理故也。原其草木禽兽与人相与为用。互为资生。同为保爱。岂可妄为伤杀乎。是大违生理。大非孝道。明矣。又则人非万物则智不生。谓智非境不生也。万物非人则名相不显。谓境非智不了也。是人与物相生。境与智相待。乃能发智慧。立名言。乃出生诸佛菩提也。若杀一有情身即灭菩提因。以身能运载菩提故。若坏一无识物即损菩提缘。以法能轨生物解故。是则若人妄杀有情之身。妄坏有生之物。即杀佛慧命。断灭佛种。岂不是大恶大罪耶。但世沉迷。习以为常。不觉其为大恶大罪。随流忘返。轮回不绝。如能觉其非。此觉即是佛心。既得佛心。即入佛数矣。今诸上善人同为放生。不唯得世间圣贤之心。即诸佛之心也。盖世间圣贤以生生为主。虽是护惜万物。必有能护之生。所护之命。世外诸佛菩萨先安于无生。无有我人等相。而护生之念乃能普能常。世之圣贤以生理既同。各使其安生养生。有陷不生之地。则救之解之释之。故有救生放生之名。佛菩萨以同体大悲。无缘大慈。不唯救众生世间苦难。而能与一切众生出世间之大乐。故有利生度生之愿。若但救之安之。世间寿数能有几何。故佛利益度脱。使其超越世间之外。究竟常住。始是大全生理。大安性命。永不生不灭。是谓真长生。真寿命也。诸善男子既得世出世间圣贤之心。非圣贤何疑哉。须要保持覆护此心此行常远不退。即从今已去。为诸佛菩萨摄授。欲此心此行常住。先择空闲地建立三宝形像为大伽蓝。每结会期。都要入伽蓝内。使心有归向。伽蓝前大开放生池。凡水生者放之于水。伽蓝之后或左右围放生所。凡陆生者放之于陆。使各安其生。各乐其命。再加之佛法咒力薰习。自然各得超生。其在会诸上善人姓名同勒石于伽蓝内。教其各人子子孙孙相承入会。如子子孙孙继此放生一会。永世不断。即众善人法身常住。众善人光明常照。亦可谓清白传家。亦可谓贤善继世。岂不转凡品成圣品。转尘土成乐土哉。有识宜勉之。

　　莲社成规

　　圭峰禅师云。今知心是佛心。定当作佛。诸上善人。今既知人人具有佛性。个个本是弥陀。从今已去。再不可作众生颠倒之事。口常念佛。身常礼佛。心常想佛。想佛者想佛清净法身即是我之本性。无生无灭。不堕诸数常要。超越圣凡名相。想佛智身无障无碍。慈悲喜舍。常行慈悲方便。与佛无二。想佛色身相好光明。解脱自在。常要厌离五欲。莫生贪着。心既是佛。又行佛事。不名为佛。又名何等。岂非顿登佛地。此即是成佛要门也。如是行去。不待往生而佛身具足。再入莲质。更见增修。直至圆满菩提。永无退屈。如无决定信心。别求玄妙知见。向上机缘。恐不免误入枝岐。应慎之慎之。如决定信心念佛。行住坐卧之中不可间断。此是各人自己密绵工夫。亦要兴扬三宝。开导万方。相邀同志。或十人。或三五十人。择幽僻伽蓝之地。结会定期。同声念佛。使若见若闻同登莲品。在僧在俗共跻佛乘。此自利利他。成佛之妙行也。今将念佛规范条分于后。

　　一。凡至会期当次。会首先期入庵营备○。一。凡会次有不到者。罚油一斤。如有不得已事。先入庵白过。或请人代说不论○。一。凡会次。念佛三次。早晨诵弥陀经一卷。往生咒三遍。绕堂念佛三百声。足小净土文。回向完。念三皈依。三拜。日中诵弥陀经一卷。往生咒三遍。拜四十八愿。念古净土文。回向完。念三皈依。三拜毕。午后诵弥陀经一卷。往生咒三遍。念八十八佛忏悔。绕堂念佛三百声。足念云栖大师净土文。回向完。称南无西方极乐世界毫如五须弥之赞。三称三拜毕○。一。凡会次。有赴斋僧至。请上座。以表恭敬三宝故○。一。凡会次。随分放生。不论大小多少。以表救护一切故○。一。凡供佛香烛果品。要殊胜精洁○。一。凡念佛毕。各人静坐默念。不可杂谈戏论。妄说他家是非长短○。一。凡自有过者。当对众发露改悔。或自己闻他人有过。亦劝对众发露。或彼此究竟。务要莫违佛心。如不彼此究竟。不名同会。不名同志。不名同是佛心○。一。三会念佛毕。将供佛果品均之。清茶一坐。以表受佛所赐。深结佛缘。真为佛子○。以上条成。一一不可移易。如有违者。罚油一斤。入庵供佛。

　　圆通会成规

　　首楞严经云。此方真教体。清净在音闻。欲取三摩地。实以闻中入。历观竺天震旦。依观音一门修证者最多。古之明教嵩大慧杲等都从此门而入。皆有礼观音仪文。即今诸方缁素拜观音洪名者甚多。每见即获聪明智慧。福寿崇高。乃至悟入圆通圣性者不能备举。观衡既生此方。复值此时。舍此妙妙闻心一门。别求易悟易入者无有是处。是以自出家以来。常礼拜观音大士洪名。因受持首楞严经。更见观音大士名体俱遍十方。超越一切。不唯此方独上也。是以发心生生世世传持楞严大教。世世生生常随观音菩萨修学。从因至果。历事诸佛。教化众生。乃至入胎出胎。出家苦行。成道说法。入大涅槃。不出此一闻薰闻。修金刚三昧。因撰礼观音仪文一卷。以成自利利他妙行。普劝一切同修此行。今诸上善人宿乘般若根。因此良聚。不以病僧见弃。相从受戒起名。此名宗派依圆通法门建立。摄受一切。同为观音菩萨眷属。从今已去。直至成佛。亦不出此圆照三昧。如一人顶礼菩萨。或持念菩萨圣号。于行住坐卧。亦无有间。欲显扬大教。普劝诸方。应于清净伽蓝。同众修礼。使见闻随喜。共入圆常。今将结会礼忏规成条。列于后。

　　一。凡临会次。当事会首。先期入庵。宿歇营备○。一。凡会次。在会列名者俱要到。如散漫不赴者任罚○。一。供佛香烛果品。要殊胜精洁○。一。凡有不得已事不得入会。先期入庵白过。或请人代说。如先不白。不赴听罚○。一。凡会期。早饭后礼忏二次。中饭后礼忏二次。完○。一。凡礼忏。必请清净大德。二众掌磬及木鱼○。一。称名要清远。起拜要齐。不可前后参差○。一。伏地必要观想忏有观门明言○。一。行道要五步远一位。安详徐步。不可过缓过急○。一。跪拜各人拜席一条。不可厚铺被褥○。一。跪诵忏文须合掌。不可手靠忏桌。离桌三寸○。一。伏地须两手伸过头前。如佛项光相似○。一。礼忏毕。各就本位坐。默念菩萨。不可杂谈戏论○。一。众中有违菩萨心者。当善为劝谕○。一。凡见赴斋僧至。当如菩萨。以表恭敬心故○。一。凡会次须放生。不论大小多少。以表慈悲心故○。一。凡食时。每人和菜一盘。不可广设珍味。恐妄费折福故○。一。凡会毕。将供果均之。清茶一坐。以见受佛所赐。真为佛菩萨眷属。承佛加被故○。以上条成。一一如法。不可妄自移易。违者依法任罚。

　　为父母礼忏疏

　　伏以十方刹海。未隔自他之殊。一土区隅。那分南北之异。事有远近。理无参差。土木金石之顽品尚能感通。骨肉血脉之至亲岂不冥应。阴宅阳居。情与无情。祸福关于累代。天堂地狱。善及不善。业报转于寸心。父母身即我之身。我之念即父母念。恳祷归依。期父母身心俱净。求哀忏悔。愿椿萱生死顿超。大开报本道场。广作荐亲佛事。弟子观衡是日净手拈香。刳心泣血。一心归命十方三宝。一切圣贤。南无本师释迦牟尼佛。南无本师观世音菩萨。愿放慈光。俯垂洞鉴。伏为修荐先考某。先妣某。观衡切念生来福薄。累父母财散家贫。幼小灾多。苦父母形劳念瘁。乳哺万般。未报劬劳。一点无酬。方知问字。早计伦安。十四岁出家。恼父母犁肝之痛。发父母断肠之悲。不唯养育成虚。返增爱别离苦。二十岁行脚。数千里踪迹遥隔。二十年音问无闻。倚门之望。徒伤泣血之悲。更惨生子如斯。要子何益。养子似此。求子何为。衡自惭背至亲之深恩。得弥天之大罪。每有回养之心。业不由计。今闻风水之叹。罪不容诛。懊悔空怀。迷闷无策。由是自控衣钵之净资。营办香花之妙供。就于本堂。仗请清众。启建修礼慈悲忏法荐亡报本大道场。观衡有识以来。过去所作善业恶业。若远若近。若多若少。恶业自己承当。善业回向父母。今生所作善业恶业。若忆若忘。若散若定。恶业自己承受。善业回向椿萱。我以今世宿生贤善回向父母。倘力不能强。复以现前当来身心代替父母。决愿其得度。又惭自无天眼宿命。不能见父母今居何道。倘父母罪报难超。愿现前身。愿当来身。入大地狱。受无量苦。经无量劫。不生退屈。又恨自乏道力神通。不能令父母顿证佛乘。如父母积业未净。愿入我心愿。入我识沈大业海。经无量劫。受无量苦。不生厌离。我今如是恳到投诚。发愿回向。十方常住三宝。一切圣贤。同运慈悲。放大光明。摄受先考某。先妣某。业缘顿断。罪性皆空。正念圆明。佛心显现。长别轮回之趣。竟生安养之乡。莲开上品之花。果授一乘之记。八解六通。随心自在。三身四智。应念圆成。不违安养导师。遍事尘刹大觉。广修慈悲喜舍。圆满定慧光明。传无尽之神灯。作有情之慧帜。虚空有尽。行愿无穷。

　　宗侯为母生日礼忏疏

　　伏以贵处宫壸。生生之本与民不二。尊居宗室。亲亲之念与世皆同。理合天地。同根孝通。人神一致。缘苦发心。黎庶尚乃希登乐地。知荣悟本。王侯岂不顿超禅天。奉亲求忏。愿亲寿高增百龄。为母植因。祈母福安。享千足顶礼。圆通圣号。薰修自在法门。二殊胜力应念备于身心。四不思议唯心遍于世界。切念慈母某虽处花宫。恒存莲域。知身心。如水月。悟世界是空华。每求解脱之门。未达菩提之路。六十春光已是因循虚度。百年晚景自当精进修持。若不努力向前。犹恐怠心退后。是以弟子某遥闻五台梵刹。投诚三宝座前。代母归依。求佛摄受。禀受解脱净戒。乞命圆通法名。誓作观音大士眷属。愿为自在法门伴侣。兹者某月某日乃慈母某天地赐生之日。灵岳初降之辰。是以云云。伏愿寿岳巍巍松柏相参。南极福源浩浩江河共注。东溟闻根清净。有妙音。有梵音。有海潮音有观世音。永不闻于世间之音。十方圆明。无我相。无人相。无众生相。无寿者相。常能现于自在之相。世世生生修习闻薰三昧在在处处兴扬圆通法门愿与菩萨同一法身愿与普门共一名号直至成佛不遭枝岐再祈礼忏报恩弟子金篱修密玉树郁蓊天潢滚滚常流圣派源源不尽彩凤祥麟交集金龙朱鹤齐臻上下安和内外承顺诸有所作一切如愿。

　　晓幽冥榜
  </div>
  <div class="pagination">
   <a href="紫竹林颛愚衡和尚语录_page17.html">
    上一页
   </a>
   <span>
    ...
   </span>
   <a href="紫竹林颛愚衡和尚语录_page13.html">
    13
   </a>
   <a href="紫竹林颛愚衡和尚语录_page14.html">
    14
   </a>
   <a href="紫竹林颛愚衡和尚语录_page15.html">
    15
   </a>
   <a href="紫竹林颛愚衡和尚语录_page16.html">
    16
   </a>
   <a href="紫竹林颛愚衡和尚语录_page17.html">
    17
   </a>
   <span class="current-page">
    18
   </span>
   <a href="紫竹林颛愚衡和尚语录_page19.html">
    19
   </a>
   <a href="紫竹林颛愚衡和尚语录_page20.html">
    20
   </a>
   <a href="紫竹林颛愚衡和尚语录_page21.html">
    21
   </a>
   <a href="紫竹林颛愚衡和尚语录_page22.html">
    22
   </a>
   <a href="紫竹林颛愚衡和尚语录_page23.html">
    23
   </a>
   <span>
    ...
   </span>
   <a href="紫竹林颛愚衡和尚语录_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
