<!DOCTYPE html>
<html>
<head>
    <meta charset="UTF-8">
    <title>佛古闻禅师语录 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛古闻禅师语录 - 第 1 页/共 5 页</h1>
    <div class="content">嘉兴大藏经　佛古闻禅师语录


　　香林佛古禅师语录序

　　古唐语录者西蜀佛古禅师驻锡于娄之古唐开林说法其侍者从梵筵载笔而记者也佛所说经与菩萨造论僧祗戒律逾五千四百余卷而其后乃分为南北藏迦叶奉遗教传二十四祖以逮达磨度江为此土始祖而其后乃分为南北宗又各立门庭而有五宗之别马驮龙负皮纸空繁象顾狮颦狐嗥昼现此烂熳之花惜者所以指为衰而盛午之明智士所以忧其昃也佛师来自梓州灵根宿植五岁入青莲寺已灰心作巢顶禅水火不能焦濡矣筇杖挑云未瓢插雪遍踏天下名山参访灯幢嫡嗣所过香林宝塔辄见舍利放光脊中神透空里灵飞于是通玄林和尚嘱以真谛然犹软草承趺自闻天语也又六年云屩偶过娄东娄人士瞻仰鹤姿莫不延脰观之降情诱接听其一言嚗然破人闷郁乃相与扫香林之静苑布法席于香台古唐近在娄西原田膴膴茅堂菌阁衔土初成佛师提唱宗风学侣云集而衣荔饭松封泥运甋一任其真甘苦同趣州人感之抖囊蠲佐未几柳路渐入禅林桑津让为定水海岸古塘与竺天古德交映千秋今览其语录击碎虚空打翻窠窟从不思议中流出玉浆向大千法界重回宝炬无一语不为人发意叶开心香者所谓丰干坐虎豆图收蛇不过寻常举动而云门吃茶赵州吃粥便是无上风规今日古唐赤髭亦骑得象王狮子真为苦海船师者矣学人辈读此等话不能解黏去缚且效释迦嚼六年麻麦再向不死亭前指出香楼可也。

　　顺治辛卯中秋娄东法弟胡周鼒拜题

　　佛古禅师语录引

　　溯昔初祖折芦五宗绍叶下至北山南岳曹洞赵州应化现真金鎞度世而一时宰官哲士又皆皈心夙业标胜禅宗信乎古德机缘文人妙喜并合两行用证千古西蜀佛古禅师来自娄水观乎上京
祖皇帝眷礼特优访咨时及遂卓锡千佛兰若为四道唱宗古貌和风宏才妙觉单拈直指导达天人缁素同时连轨接坐莫不心契香城身依净域乃以上堂渊旨传示及余妙证微言心光迸现倾河注烛豁尔神开借此舌本清凉示世以耳根圆顿堂头一席地何逊如来第四时耶顾余不敏宿仰宗风师行将归敢以三言仰质尘外牟尼座前师子心生镜现相威真空毕竟因缘以何了证文殊猛参毕力敷赞维摩默指一语不设渐顿增减以何合并我闻四字华严六百无量为涯一念作本后先详略以何分际惟师解粘释缚随口津梁洒出本地风光广付当场杖钵是月是指为风为幡不敏敬以心香俟之矣师其高座古唐为下一转语。

　　康熙壬寅春正月
赐进士及第翰林院修撰徐元文科题

　　佛古禅师语录目录序文卷第一住太仓香林禅院语录卷第二嘉兴平湖曹溪禅院语录燕都千佛禅院语录燕京圆宁禅院语录卷第三拈古颂古像赞偈佛事卷第四塔铭

　　目录终

　　佛古禅师语录卷第一

　　嗣法门人超质等编

　　住苏州太仓香林禅院

　　师于顺治庚寅仲春受娄江当道缙绅文学居士等请入院拈疏示众云言锋展演密意发明世出世间尽在这里诸公还见么其或未然却烦剖露宣毕师升座拈香云者瓣香奉为
今上皇帝圣躬万岁万万岁恭愿福等虚空寿同劫石皇风振而海宴河清圣日辉而天长地久次拈云者瓣香恭为本寺护法宰官檀越伏愿大功不宰柱石壮于皇家大善无名波澜涨于法海复拈云者瓣香描不成画不就昔从通玄峰顶拾来今向香林堂前拈出爇向炉中专伸供养现住浙江嘉兴府栖真堂上林野奇老和尚用酬法乳之恩遂敛衣趺坐本公白椎云法筵龙象众当观第一义师云若论第一义谛未入门时已为诸人华劈了也乌待摇唇鼓舌受其处分耶于中未谙此事者不妨致问僧问世尊不说说迦叶不闻闻不说不闻即不问今朝意旨是如何师打云你且吃棒着进云者老汉通身是眼师云那里见得僧礼拜云谢和尚去也师云料掉没交涉问祖道重兴四众云集未审和尚将何法示人师竖拂云会么进云恁么则人人洞彻生死根源个个顿见本来面目师云见个甚么道理便恁么道进云今日当阳承指示大千无处不沾恩师云莫诳山僧好乃云本志深藏万壑中那知鸟道绝行踪囊绦海月方堪系又见鸿音格外通鸿音既至躲避无门直得舒卷随时方圆符契无分城市山林宁择魔宫虎穴到这里且喜梅颜乍破柳眼方新鸟啭簧音人臻锦地矫目则瑞气腾空运足则韶光遍野头头彰祖印物物露家风喜乐清夷歌谣盛化毕竟应时及节一句作么生道蓦竖拂云等闲识得东风面万紫千红总是春复举世尊因地布发掩泥献花于然灯灯见布发处遂指地云此处宜建梵刹时贤于长者持标插于指处云建梵刹已竟时诸天散花赞云庶子有大智矣师云贤于长者虽则见机而作争奈落他陷阱众中设有个汉于斯亦持标插云建梵刹已竟山僧也无华可散亦不赞叹他何故不见道自作其因自受其果本公复白椎云谛观法王法法王法如是。

　　浴佛日普门大士开先上堂黄面老瞿昙圆通观自任惯饶三寸舌导利十法界苦海渡愚蒙娑婆援滞爱同途不同彻两彩却一赛年年恶水泼头颅历历神珠遭点坏香林今欲雪冤仇且向人前齐捉败且道以何为验遂捻香云都卢这里一坑埋。

　　师过复古堂值祭酒冯杨二公操琴遂置弦请升座当机剖露只贵知音格外提持惟斯荐取若于弦中寻妙徽下觅奇不但错过指锋亦且辜他音韵所谓轻重疾徐宜接应撞猱行走怪支离会万物为己者其惟圣人乎不见黄龙心与夏公立剧谈肇论论万物为自己情与无情共一体时有狗子卧香卓下龙拈压尺击狗子又击香桌云狗子有情即去香桌无情自住情与无情如何得成一体公无对龙云才涉思惟便成剩法何尝会万物为自己哉师云黄龙心善乃鹤舞洞天客窗夜话争奈罕遇子期夏公立虽解流水高山雁落平沙惟欠指法精妍山僧亦有一曲要且不属宫商角徵羽以指作撮弦势云会么设或未谙更听一颂焚香调轸却相弹不意溪山夜月还紧缓断时空淅沥须看指上血痕斑。

　　供天童林老和尚像上堂长松蓊郁壮丽清关古柏重荣复隆海宇祖印玲珑泻活眼于钵盂峰畔旧潭清水易潜鳞于太白山头龙象交参人在衍庆到这里且喜人康物阜海宴河清正眼提持罕遭此际蓦挥拂子召云大众曾过铁蛇关么我要问伊天童消息设或未过必须亲到始得何故古殿疏钟扣莫穷清关长锁断云踪玲珑岩畔多奇秀黄叶飘飘万壑中。

　　上堂举钦山禅师因僧问如何是和尚家风山云锦绣银香囊风吹满路香岩头闻得令僧去云传语十八子好好事潘郎师云绵密针线还他钦老冷热机关无过奯公检点将来犹是霞帔半抹翠黛全遮未得山林境界设有问山僧如何是和尚家风向伊道时挑野菜和根煮旋斫生枝带叶烧。

　　元旦上堂玄枢密运至道无私包括乾坤该罗万有所谓元正启祚万象咸新人人瑞气盈眸个个春风满面殊胜中最殊胜奇特中更奇特阔而无际穷不可及到这里三目非睹二听不闻一道清虚十方普覆且道是甚么物便乃如是遂挥拂云一气不言含有象万灵何处谢无私。

　　示众举三圣慧然禅师参德山山云不用展炊巾者里无残羹馊饭然云赖遇无设有向甚处着山便打圣接住推向床上山大笑圣哭苍天出去师云一拶一捺略露风规一笑一哭郎当不少检点将来未免傍观者哂且道谁是傍观者乃喝一喝下座。

　　上堂重提要妙雪上加霜再展机轮梦中说梦所谓眼若不昧诸梦自除心若不异万法一如到这里顿空三际迥绝纤尘一片凝然十方坐断山门于是起舞佛殿自此欢呼香炉　跳上天净瓶抹过东海你等诸人还信得及么设信不及不免重下注脚举起拂云当台一鉴明如日万古晴空绝是非。

　　示众问如何是夺人不夺境师云檐前黄鹊噪槛外白云飞进云如何是夺境不夺人师云闲携竹杖过桥西进云如何是人境两俱夺师便打进云如何是人境俱不夺师云两岸松阴笛一声乃举五祖因端和尚垂语云古人道如镜铸像像成后光向什么处去祖叉手进前抬头顾视云也不争多端大称赏师云诸方尊宿尽为白云父子争不足让有余殊不知端和尚也是乞儿见小利。

　　仲夏上堂问威音那畔动着不得因甚德山见人便棒临济见人便喝师云也是无事生事进云恁么则香林风化古祖道焕然新师云理长则就问薰风自南来殿阁生微凉其中亲切旨请师为举扬师云且待秋来看进云水归大海波涛静云到苍梧气象新师云信你不及进云也要和尚疑着师云早已勘破乃云巢知风穴知雨智鉴无痕灵源无底不是心不是佛月娟娟而万水不沉非幡动非风动云霭霭而千峰自启达磨西来不会禅至今露却当门齿且节至理彰一句作么生道柳阴拂地黄鹂啭水碧摇天白鹭飞。

　　正殿竖柱上堂检点将来一物无偏于白地立规模功勋虽即檀那事亘古令人邈画图良繇香林始辟梵宇初成御甲海之名蓝乾坤壮丽挹鹫峰之远秀龙象交驰到者里且喜绅衿合德勋贵同心远近输金耆童布福虽曰异方便不出第一义且道如何是第一义蓦竖拂云若向者里倜傥分明便知毫端宝刹寸草金躯一木参天千祥骈庆脱或未然不免更资一路去也复挥拂云但愿春风齐着力一时吹入我门来。

　　上堂阳来复阴渐剥石笋抽条花开枯木祖师西来意东壁挂胡芦。

　　上堂脚跟稳固廓大方而无外智眼洞明透声色以无遗所谓参禅须透祖师关学道要令心路绝心路不绝祖关不透未免受他寒暑变迁生死笼罩不见僧问圆悟云生死交谢寒暑迭迁未审无位真人还有寒暑也无悟云汗出如雨进云分明在目前悟云莫向目前作窠窟进云争奈即今何悟云钝置阿师师云圆悟老人可谓慈悲太过然有落草之谈致使者僧认奴作郎彼此不了山僧即不然待问无位真人还有寒暑也无向伊道寒时寒杀热时热杀设若拟议劈脊打出何故免教伊向寒暑里摸索。

　　元旦檀越请上堂诸佛说不到祖师提不起本来真面目无异声色里况复风清柳墅香发梅梢春烟凝而水碧光浮瑞气生而村歌社舞松直棘曲凫短鹤长觌面相呈更无隐晦且庆赏一句作么生道上苑琼开香馥郁哲人先得一枝归。

　　转藏请上堂演出演入河沙妙义全彰对一倒一百千功德成就所谓言言玉转字字珠回顿渐双融事理一致还会么一句了然今古事大千无处不分明。

　　上堂透脱时毗耶穷众士之辩受用处曼殊逞七佛之师耀古腾今骑声盖色所谓玉转珠回机先路活风飞电激顶门眼空蓦竖拂子云会么檐声不断前旬雨电影还连后夜雷复举韩文公问大颠和尚弟子公务事繁佛法省要处乞师一言大颠默然侍者敲禅床三下颠云作什么者云先以定动后以智拔文公忽然大悟师云大颠默然贼身已露侍者敲床转见不堪文公忽然悟去也是杓卜听虚声。

　　示众举盘山和尚道似地擎山不知山之孤峻如石含玉不知玉之无瑕若能如是是真出家育王云若能如是捏目生花师云是真出家捏目生花坐断两头归堂吃茶以杖横肩云唵摩呢吽　吒。

　　汪门唐氏圆经请上堂一句全该无量义一机通透万重关若能洞彻机关外倒用横拈不被瞒况复千光应现万古一春烛吐优昙香腾兜陆以此树福则福至如云从以此益寿则寿同虚空界尘尘刹刹普现威权物物头头全彰正眼不见僧问投子云一大藏教还有奇特事也无子云演出大藏教又有古德云演入大藏教师云二老宿虽则演出演入要且不知奇特事在且道如何是奇特事卓拄杖云几度醉归明月下笙歌引出画堂前。

　　对灵小参生死不到处觌体晏然圣凡未兆时当央卓荦直得千古万古只如今前佛后佛无别道放行也风清野岸梅寒透而香浮把住也点水成冰云踪绝而岫丽净裸裸依傍无门赤洒洒收摄不住到个里圣不增凡不减去无忧来无喜一道平沉万缘廓彻所以道澄潭月影静夜钟声随扣击以无亏触波澜而不散检点将来未是无生境界且如何是无生境界卓拄杖一下云不离当处常湛然觅即知君不可见。

　　敕封弘觉禅师开戒海印延师为羯磨众请上堂珠澄碧海鱼龙现舍那之身月上青山草木舒宝华之座头头显梵网家风物物彰毗尼境界人天共辙生佛同源进修不假阶梯圆成安有持犯于斯略回光相即三事衲衣为百福庄严顿令万善云敷千祥骈集若要提持向上纲宗不涉时流举措敢借我法伯和尚威光聊通一线挥拂云撒手那边千圣外回眸光射万峰寒。

　　供三大士像请上堂三十二应随念斯彰八十相好依作而感当其念之未起作之未兴早已津济四生梯航三有所谓应以宰官身得度者即现宰官身而为说法应以居士身得度者即现居士身而为说法乃至比丘比丘尼优婆塞优婆夷措躬蛤蜊遁迹寒明如示佛身等无有间何况湛上座一片辛勤塑成古佛昔饰无竭今供有地众中设有个汉出来道香林门下把断要津不通凡圣因甚又容供三大士聻山僧但向道曲为今时蓦拈拄杖卓一卓下座。

　　上堂声色里坐声色里卧冷地商量早成错过不错过堪笑杨岐三脚驴踏倒嵩山破灶堕。

　　晚参举五祖演禅师示众云四五百石麦二三千石稻好个休粮方耆婆不得妙师云五祖和尚大似富嫌千口少贫恨一身多争似香林这里园无半茎菜廪无一粒米信手拈将来供养诸贤者阿呵呵真快活夜半钟声敲未断清晨齐唱太平歌复举镜清问僧近离甚处僧云三峰清云夏在甚处僧云五峰清云放你三十棒僧云过在什么处清云为你出一丛林入一丛林师云出一丛林入一丛林无怪其然只是清老棒头至今无有落处。

　　示众举僧问岩头三界兢起时如何头云坐却着僧云未审师意如何头云移取庐山来向你道师云者老宿向须弥顶上撑舟大洋海底走马虽则快便难逢不免和泥合水设有问山僧三界兢起时如何向伊道看脚下未审师意如何劈脊便棒且道与古人是同是别。

　　示众举南岳让禅师参六祖因缘师云轻轻一句凝结八秋蓦地知非翻成涂毒不假修证如桂月之高辉染污不得似骊珠之朗耀只如诸佛之所护念且道护念个甚么良久云露。

　　示众大道只在目前要且目前难睹欲识大道真体不离声色言语蓦竖拄杖云拄杖子闻恁么举不觉手舞足蹈走入诸人鼻孔里默自念云有佛处不得住无佛处急走过你诸人还知么设若不知且看兴化见同参来才上法堂化便喝僧亦喝化又喝僧复喝化近前拈棒僧又喝化云你看这瞎汉犹作主在僧拟议化直打出法堂又僧问者僧有何相触忤化云适来见他也有权也有实也有照也有用我将手向伊面前横两遭到这里去不得是这般瞎汉不打更待何时师云这老宿虽则欺胡瞒汉逞俊一时殊不知万劫泥犁甘心领受何故可怜不遇攀花手狼藉枝头多少香。

　　晚参举仰山法堂坐次见僧从外来问讯了向东边叉手立以目视山山乃垂下左足僧却过西边叉手立山垂下右足僧向中间叉手立山收足僧礼拜山曰老僧住此未曾打着一人拈棒便打僧腾空而去师云仰山虽则善应来机争奈随邪逐恶者僧纵然乘空而去要且当面受瞒还委悉么谁家别馆池塘里一对鸳鸯画不成。

　　晚参举云门云若说菩提真如解脱是烧枫香供养你若说佛说祖是烧黄熟香供养你若说超佛越祖之谈是烧饼香供养你皈依佛法僧下去师云云门烧香供养要且不是好心香林即不然设有如何若何便乃点茶湿嘴何故三生六十劫。

　　除夕示众几番湖海变沧桑始信吾家别有长煨芋尚无收俗涕烹牛讵为塞僧肠龟毛拂处龙蛇化拄杖挑时日月忙亘古一桩奇特事令人言外自承当虽然也不得将断贯索穿人鼻孔何故来年更有新条在恼后春风卒未休。

　　上堂大雪覆千山孤峰顶不白无人识得渠万户俱打彻举拂子云者里挨开线道拶得身来许你诸人持论设若眼孔定动喉噎心知早是白云万里。

　　上堂风生古殿月转回廊云散峰青水澄鱼现说什么三登九上短限长期直下知归参学事毕竖拄杖云还知观音菩萨将钱买糊饼放下手来却是馒头么三生六十劫。

　　上堂横按拂子云通身是遍身是木人裁兔角于猫头接得伊识得伊石女剪龟毛于鳖背不是主宾三玄亦非君臣五位若作佛法商量笑杀三门土地。

　　上堂虚空包不住大地载不起古鉴辨媸妍良工列规矩末后句只者是我与雪峰同条生不与雪峰同条死且道如何是末后句喝一喝云善财拄杖子。

　　对灵小参槐国悠悠梦断时青灯黄卷阅何期髑髅识尽摩醯眼枯木龙吟一段奇蓦卓拄杖云子坚陆君若向者里领略得去本来面目触处分明生死笼罩无繇荣辱干他不得说甚么兜率仙苑佛刹魔宫纷纷花雨严身袭袭香风衬足其来也如千葩竞放锦丽霞彰其去也似鸟翔空天宽地阔还委悉么蛰户未惊新岁电梅腮已露旧时颜。

　　对灵小参夏木阴阴数乌啼庭兰玉砌草萋萋轻身既入莲华土明月依然照海西所谓圣凡不异石女明劫外之机去住无为木人唱还乡之曲七情网破莹若澄潭五障缘空皎如白昼说什么尸林契悟泾渡抛婴直下知归顿逾诸圣还知张淑人去处么春光不到无根树一度花敷一度荣。

　　授石璞质西堂衣拂上堂机先领略格外承当灭却瞎驴边流通正法眼佛佛授手罟四海之鲲鲸祖祖相传掠千峰之烟菟大振光明幢便作师子吼且孤标一句作么生道伫看血汗八骏驹何啻日驰三千里复说偈曰与师智等减师半智过于师始见雄非是香林殃及你从来正脉贵流通。

</div>
    <div class="pagination">
<span class="current-page">1</span><a href="佛古闻禅师语录_page2.html">2</a><a href="佛古闻禅师语录_page3.html">3</a><a href="佛古闻禅师语录_page4.html">4</a><a href="佛古闻禅师语录_page5.html">5</a><a href="佛古闻禅师语录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
