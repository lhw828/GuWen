<!DOCTYPE html>
<html>
<head>
    <meta charset="UTF-8">
    <title>百痴禅师语录 - 第 18 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>百痴禅师语录 - 第 18 页/共 67 页</h1>
    <div class="content">　　小参。蓦召众云。人人有个要紧底。且道在什么处。若说山河大地是个闲家具。草木丛林是个闲家具。佛祖圣凡是个闲家具。菩提涅槃是个闲家具。即汝四大六根亦只是个闲家具。且道要紧底在什么处。向这里觑得透。净裸裸赤洒洒无丝毫遮障。无丝毫渗漏。则即说山河大地为要紧底亦得。草木丛林为要紧底亦得。佛祖圣凡为要紧底亦得。菩提涅槃为要紧底亦得。乃至汝四大六根为要紧底亦无不得。既都与么得。且道要紧底毕竟是个什么。喝一喝归方丈。

　　对灵小参。僧问一句弥陀就位超荐。吾师升座将何指示。师云山僧一句也无。进云恁么则孝子门中添瑞彩。鹧鸪啼处百花香。师云不用麻巾拭泪眼。举头时自见阿爷。进云且喜亡灵超升去也。师云上座还见么。僧喝。师云也是乱叫。乃云未达境惟心。起种种分别。达境惟心已。分别即不生。大众。上是天。下是地。前是廊庑。后是寝堂。唤作心得么。若唤作心。岂有心在境外。不唤作心。又作么生说个达境惟心不生分别底道理。向这里拶得一机通。挨得一句透。在诸佛分上丝毫无增。在诸人分上丝毫无减。便识得芳仲钱孝廉。出生入死得大自在落处。非惟识得钱孝廉落处。抑且识得诸大孝子起一诚心为令先严追修落处。苟或情存限量。堕在句后声前。不免重说偈言和泥合水去也。善来请法荐亲爷。满目风光绝覆遮。势至弥陀齐拍手。金阶宝树属君家。击拂子云还信得及么。剔脱上头关捩子。生来死去总空花。

　　卓先为宁波徐玉井修荐请小参。乾坤之内。宇宙之间。中有一宝。秘在形山。当阳信手轻拈出。闪烁光生笑破颜。道是不值分文。却又千金价重。道是等闲易遘。却又迥绝跻攀。以此资冥途应时超脱。以此酬故旧道义如环。铁笛一枝无孔窍。夜深吹过绿萝湾。复云霜风鸣剥剥。玉井忽干枯。举目谁为伴。抚心只自图。拄杖嶙峋兮。我今直指。脚跟历落兮。汝莫相辜。诸人有知伊去处者。试出来通个消息看。良久云休休。座中赖遇江南客。何用樽前唱鹧鸪。便下座。

　　除夜小参。释迦老子四十九年。横说竖说是小脱空。达磨西来直指人心见性成佛是小脱空。天下善知识行棒行喝竖指擎拳是小脱空。且如何是大脱空。金粟到这里有口也无开处。虽然记得少时听有两句语颇相类。不免举似诸人。腊月廿九。堂堂月亮盲子解看哑儿解唱。东村许阿八被贼偷去一头牛。倩无脚人赶无手人捉。轻轻将髻把一揪。原来是个川和尚。大众若向这里会去。要见大脱空也不难。莫有会得者么。如或未会。莫怪恼乱春风卒未休。须知明年更有新条在。遂拈拄杖起身。

　　蒋氏率男明浩请小参。飒飒凉秋起异风。高贤一去杳无踪。琴书剑履依然在。触著令人怅莫穷。然虽如是。也不消得。遂竖起拂云看看。仲开刘居士来也。在山僧拂子头上放莫大宝光。现广长舌相。其光普遍照及。百亿山河。百亿日月。百亿国土。三世诸佛总在此光中接物垂慈。历代祖师总在此光中随机阐化。四生六道总在此光中出没升沉。现前大众总在此光中行住坐卧。脚跟点地说什么髑髅翻身。鼻孔辽天亦何贵棺材瞠眼。智慧华开香不断。玉楼筵上古文清。菩提果熟利无穷。金阁池边仙子聚。敢问诸仁者。开翁居士。既到恁么田地。为复是夙承记莂耶。为复是受荐而然耶。复竖起拂云。还委悉么。冰姿雪骨包来久。一遇东君便吐花。

　　入殓请小参。桃英洒雨竹户迎风。昨夜许氏孺人应时应节去矣。且道去在何处。天宫佛国摆手任逍遥。铁壁银山翻身都靠倒。是即是若论末后光明。也须山僧助汝一着。遂以拂子点一点云。点开清净慧眼。复画一画云。划断生死根芽。直教释迦弥勒饮气吞声。文殊普贤未敢当前。觑着政当此际盖棺一句。作么生道。髑髅识尽能藏覆。本有灵锋不可埋。

　　孝女方氏请对灵小参。红轮毕竟沉西去。未审灵魂往那方。盘山老汉向这里打失眼睛点胸点肋直至于今无有藏处。诸人若识得盘山落处。便识得敬槐方居士。自生而少而老以及临命终时。悉从此本有灵明施为运用。虽然如是犹恐微云所蔽。未免业识茫茫。且听山僧觌面举扬去也。竖拂子云。秪这是不须参。二月春华映碧潭。踏着故乡田地稳。脚跟在处现优昙。

　　到平湖为焕也小参。几年此室受香斋。今日升堂话去来。人去茫茫不复返。果然鲍老送灯台。若是正念修行底不在此论。何故他知。如来者无所从来。亦无所去。既无来去。则无生死。无生死。则无轮回。无轮回。则无天宫地狱。无天宫地狱。则无爱憎好丑等相。无爱憎好丑等相。谁是佛谁是众生。即欲觅其佛众生名字了不可得。故我焕也上座。未出家时如是修。如是信。如是因。如是果。已出家后。亦如是修。如是信。如是因。如是果。兹于六月廿三日。自料住世不久。特修书仪。请山僧为伊西归日指示个安乐法门。虽是求搔待痒。特地多端。然亦见伊生平修行。有主到临末梢头能无丝毫动摇。无丝毫紊乱。所以昨者中元节届。预知午时吉祥而逝。山僧闻之。不惮跋涉来为伊表扬。诚可谓佛法人事一时周毕。且作么生是安乐法门。还会么。心正何如眼正。眼亲何如手亲。击开多年漏壳。迸出无位真人。正当此际且道焕也上座毕竟在什么处着脚。卓柱杖云。莫向鹦湖楼上觑。堂堂随类现全身。

　　(居士金超顿陈嘉惠吴圆润宋圆澄捐赀助刻
　祈合家平安百事如意世世生生心不退转者)

　　百痴禅师语录卷第十五终
嘉兴大藏经　百痴禅师语录


　　百痴禅师语录卷第十六

　　嗣法门人超宣等编

　　小参下

　　对灵小参。一道孤光逼太阿。云蒸雾掩弗销磨。几回收拾藏将去。犹有余辉挂绿萝。蓦竖拂云。山僧此者尽情撒出。普请大地群生同入此光中。与祝老夫人为不请友。未审祝老夫人还识自己受用处么。若也识得。可谓慧性圆明。顿超人间天上。内障外障一切障当下冰消。自冤他冤曩劫冤。即时解脱。照彻死生无异路。了知身世本来空。山僧与么举扬不惟祝老夫人面目俨然抑且。大地群生恩波有赖。是汝诸人助荐又如何道。以拂子打圆相云。夜静月明长似昼。枝头好鸟为谁啼。击一击下座。

　　小参。眼豁迷云。觑透自己本来面。胸悬古镜。顿悟威音那畔人。任他出死入生。千回百转。要且圆明廓落无欠无余。所以道大人具大见。大智得大用。随处现全身。愿力千钧重。此乃宝月顾老夫人寻常应分底事。山僧屈算将来无庸别说。秪可肝胆相照共作证明而已。若是凡夫之见。便计有生有死有得有失有苦有乐有聚有散。头头系绊处处乖宗。逗到识尽计穷如何解得相应。兹当入殓之际。锦花红簇簇。孝子哭哀哀。汝且道顾老夫人与从上佛祖还有分别也无。击拂云。一朵青莲捧两足。生生拥护法王家。然虽如是。诸人也须高着眼始得。复说偈云。灰飞葭管一阳来。宝月光收晓不开。尽道北堂萱室冷。那知西界佛身回。腾腾任运无拘碍。湛湛虚凝绝点埃。珍重幕前枕块者。呼天且莫泪盈腮。

　　除夜小参。僧问古人烹露地白牛分岁。未审金粟有何款待。师云无核青州枣一枚。进云恁么则与古人相违也。师云须知别是一家风。乃云日日闹啾啾。时时静悄悄。展转到今宵。一年事过了。爆声催。霜色晶。惊起梅梢双白鸟。可怜云外未归人。梦眼依稀天不晓。忽然梦眼大开时如何。便是无锥贫。也甘低头下视千峰小。复举法昌遇禅师岁夜与感首座吃汤。次座问昔日北禅分岁曾烹露地白牛。和尚今夜分岁有何施设。遇云腊雪连山白。春风透户寒。座云大众吃个甚么。遇云莫嫌冷淡无滋味。一饱能消万劫饥。座云未审是什么人置办。遇云无惭愧汉。来处也不知。师云首座不避艰劳。横身为众法昌私取官物。任意安排门庭施设。可观岁夜尽觉热闹。金粟臂长袖短。拟欲比富诸方不能得构。只有一枚无核青州枣。与汝等细嚼粗餐。亦免得穷厮煎饿厮炒。就中嚼得些少滋味出来。管教一饱能忘百饥也不定。

　　对灵小参。竖起拂云。唤作拂子则触。不唤作拂子则背。毕竟唤作甚么。已故义桥徐居士。若向这里觑得透去。便了知从前生幼壮老。立业理家婚男育女。波波挈挈无有休期。今日于常寂光中不见烦恼可舍。菩提可求。任运腾腾自由自在。所谓灵光独耀迥脱根尘。体露真常。即如如佛。且作么生是如如佛。诸人还委悉么。天乐声清匝地闻。阶前花雨正缤纷。彩幢下接金仙子。璚树重重起瑞云。然虽如是。更望大众同念摩诃为伊资助。莫道此行力弗借。添华锦上果何妨。

　　董尔潜请小参。僧问不劳弹指楼阁门开。且道董父何处转身。师云佛光从口发。天乐满空鸣。进云三月晴风遍九垓。师云也须是耳观眼闻始得。进云指挥如意天花落。坐卧闲房春草深。师云任汝啧啧。乃云久征老居士生平以道德居身。仁慈济物。若僧若俗共见共闻。兹于季春四日。不见病苦呻吟。遽尔安寝而逝。亦可谓脱然无累。洒落自由者矣。只此一着便见盖天盖地。亘古亘今。上与诸佛同源。下与群生合命。头头不昧。无文铁印向空抛。刹刹相通。折角泥牛连夜吼。仙乐送归清泰国。好风吹上紫金莲。其受用至而且深。又岂待予言赘赘乎。事弗获已。带累山僧来这里。说白道黄也。是对会走路人重宣个路引。还识路引么。五里一亭十里一铺。游遍大千何曾动步。花谢花开唯自知。去时不异来时路。呈拄杖云九征老居士来也。汝且道他说个甚么。遂敲香几三下。下座。

　　为孝廉严孟侯掩棺小参。以拂子击一击云。全机大用触处现成。溢目清光贯通今古。孟翁老居士未闯母胎以前。这一着子早已觑破了也。及乎处胎。示现坐享世荣。护丛林。亲知识。摄大藏于方寸。逢刀剑而不伤。这一着子。居士又已觑破了也。迄今功圆果熟撒手归家。念佛数声异香满室。亦总凭这一着子。腾腾任运无碍无拘。玉转珠回丝毫弗易。所以道。适来夫子时也。适去夫子顺也。安时而处顺。哀乐不能入也。然虽哀乐不能入。还有个带不去底合与覆藏始得。且如何是覆藏底句。复击拂子云。狸首斑然埋幻质。芳名百世不销磨。

　　小参。西孟请我荐亡灵。亡灵如何解听法。髑髅敲醒眼睛开。脚下无私活泼泼。地狱不能拘。天宫亦透脱。拈起宝珠正觉成。是名希有真菩萨。山僧为唐门陈氏孺人荐了也。汝且道陈氏孺人还受荐也无。若道不受荐。所说总是虚言。若道已受荐。毕竟以何为验。拈拄杖云看看拄杖子作证据去也。受荐不受荐。不离本来面。业净慧花圆。清光凝一片。分付达观人。切莫苦留恋。卓拄杖云会么。要见便见。

　　除夜小参。德山棒。临济喝。譬如国家兵器不得已而用之。三乘十二部一切修多罗。亦似训童蒙。熟读上大人。要芥拾金紫无有是处。山僧际此魔强法弱之秋。岁尽年穷之候。且不必与汝计短较长。但得与么应节应时。各各做个洒脱衲僧。亦是一期快事。还识洒脱衲僧么。三文钱买响火炮。小者呜呜大者啸。筋斗连抛四五番。佛祖当前都不要。为什么不要。诸人试道道看。一僧云。男儿自有冲天志。一僧云好事不如无。一僧云富家不用买良田。又一僧云暗香春信到寒梅。师云莫有再道者么。众默然。师云既无人道。德山临济来也。拈拄杖打散。归方丈。

　　对灵小参。踏着上头关。地狱天宫从何而有。豁开顶　眼。波旬鬼属甚处得来。虽则满目纷然杂陈。总已被伊当前坐断。所以学道人寻常单持正念勇猛提撕。就作家炉鞴鍜炼一番。窃得些子腥臊气息。到山穷水尽时。自然着着可据。是汝今日还肯山僧与么道也无。山僧论实不论虚。计理不计事。诸人要见济公禅德么。呈拄杖云。磨今历古绝无覆藏。要见山僧拄杖子么。卓一卓云。石火电光不容拟议。只如济公禅德与山僧拄杖子。同明同暗同死同生。登大解脱门入微尘数世界海。诸人又作么生分辨。复卓拄杖云。觌面是没乖张。头头悉达本家乡。雨过槛前寒桂影。黄昏幽鸟噪斜阳。

　　对灵小参。生生死死世之常。何处是人不死乡。梦眼豁开都照了。脚跟无碍路头长。以拂子打圆相云。已故印门朱老孺人。若就这里照了去。便见六十三年前。治家节俭恤下宽慈。险恶道中为梁为楫。有为界内知果知因。只是这个消息。六十三年后。以虚空为化境。以四大为蘧庐。恩爱识情浑无所著。涅槃生死永不相干。亦是这个风光。风光既普。消息又真。逆行顺行随意自在。乃至示大妙用。显大神通。向一毛端倾出大海水。将一茎草纳却须弥山。种种庄严。种种福慧。初非分外。总属现成。山僧今日与么敷陈。虽则画饼不堪疗饥。是汝灵寂光中。也须高着眼好。所以道外边寻讨自波吒。一念回光已到家。金相玉毫皆伴侣。团圞共坐宝莲华。击香几下座。

　　开炉晚小参。诸方结制四门紧密不通风。明发开炉八面玲珑任来往。非是事出寻常。盖为寮堂未备。诸人既在这里坐卧经行。也须知紧密之中有个透露处。直得森罗万象尽在目前。玲珑之际有个把住时。从教十圣三贤摸索不着。设或矮子看戏随人上下。说这边宽那边紧。这头高那头低。要构自己真实地。驴年亦未得在。且如何是山僧今日为人一句。还委悉么。不逢别者不开拳。一遇知音便分付。

　　许锡侯同室刘氏请对灵小参。身跻仁寿域。在在皆真。腰佩佛祖符。头头无碍。兴家立业。教子训孙。克孝修行。爱人及物此是故檀越熙春刘翁八十六年前分上事。而今撒手回乡唱没腔曲。以拄杖画一画云。试问这个路头还有差误也无。山僧不敢分外指陈。秪就手中拄杖子当前点破。令汝归源返本觌体承当。处生死流。不为生死所笼罩。踞涅槃岸。不为涅槃所拘牵。富贵华荣视如幻梦。声色货利等之浮沤。便乃善始善终造大解脱。大快乐底境界。既造这等境界。则无尽光明藏现在里许。微尘数佛刹佛身亦在里许。宝座宝床华鬘璎珞亦在里许。琵琶箜篌狮子幢云亦在里许。以至累劫冤亲多生眷属若大若小若女若男都在里许。故曰本源未达名相万殊。已达本源体用一致。拈拄杖卓云。山僧尽情说破了也。熙翁熙翁委悉么。灼然古镜无昏翳。大道何愁不易行。复举宋时刘彦修居士曾参大慧。慧令看赵州无字士后。于柏树子话发明作颂云。赵州柏树太无端。境上追寻也大难。处处绿杨堪系马。家家门首透长安。师云老彦修费尽生平腕力。也只道到这里。争似熙翁老居士虽不曾参个什么人。不曾看个什么话。而此一点昭昭灵灵自昔迨今。何尝少变。况德风远布。兰桂盈庭山高水长。言犹在耳。兹者期逢五七停柩在堂。孝婿孝女特请山僧远来为伊荐引。政当与么时。且道伊是生耶是死耶。合哭耶不合哭耶。良久云。久参上士未举先谙。后学初机切莫错认。卓拄杖下座。

　　除夜小参。天地玄黄宇宙洪荒。个事繇来绝覆藏。赵钱孙李周吴郑王。人人本有自支当。但能知过必改。得能莫忘管取。云腾致雨露结为霜。山僧恁么说话只是小年夜禅。若是诸人大年夜禅则未在。且毕竟如何。击拂子云。罔谈彼短靡恃己长。复举密庵杰和尚偈云。一年三百六十日。今宵正是结交头。移身换步无多子。六合清风来未休。师云山僧续貂去也。一年三百六十日。今宵挨过又年头。千钧担重谁能荷。汝若忙时我便休。

　　金翰金　请为母掩棺小参。六十七年发半皤。忽朝雷电化龙梭。慈容杳渺无寻处。本有灵光不受磨。此本有灵光在天同天。在地同地。在人同人。在物同物。不论男女老少。夙种钝机。原自步步现成。头头磕着。只为当人不能深信力行。未免念虑纷纷是非扰。扰向幻缘梦境里辊过一生。以致前途恶报轮回都来自作自受。所以古者道。说得一丈不如行取一尺。说得一尺不如行取一寸。诚哉是言也。朱氏超升老孺人。而今还说得么。说则千言万语。与旨全该。而今还行得么。行则万里千程家乡已到。业障报障烦恼障。似火烧冰。戒根定根智慧根。如油入面三贤十圣把手逍遥。黄面瞿昙记莂有分。如是之时。岂非汝大安身立命所在乎。安身立命即且置。寿器掩藏意若何。卓拄杖云。上下四维没罅缝。从教绵密弗通风。

　　为独露道人小参。六十五年前。水碧连天巍然独露。六十五年后。天连水碧独露巍然。政当今年六十五。水天黯黑慧日西沉。惨怛不胜。无由见面。是汝诸人还知伊去处么。伊生平清淡自守。节操可风。阅教参禅得大受用。山僧昔在金粟时。为伊印证。而今四大幻躯虽曰已死。此一点真心昭昭灵灵。明明了了。原非生死之所能移。亦非境界之所能隔。或现女身以化俗。或舍女身而复现他身。不妨应物垂慈逢缘作主。其于当来世中。蒙薄伽授记坐道场成正觉。自然少他一分不得。何以如此。击拂云。逝水终须朝海去。行云决定觅山归。

　　马日斯荐严请小参。僧问四大消殒一灵晏然。即今见翁居士在什么处。师云春风开竹户。进云还有转身也无。师云夜雨滴花心。进云恁么则一念普观无量劫。无去无来亦无住。师云一任钻龟。乃云尊灵何处是。寻觅杳无踪。今日明为指。重扬佛祖风。竖起拂云。此是释迦老子当年用不尽底。历代祖祖相传至山僧。已六十九世未曾断绝。是汝诸人果能直下觑透。管取头头是路法法全该。可以易龙江为七宝莲池。香雾入天浮盖影。不妨撮东岳为如来佛刹。暖风吹树作琴声。异姓宗亲咸登正觉。幽魂滞魄共沐恩光。且道过去见兰马居士。还在里许也无。击一击云。自从踏断千差路。端向毗卢顶上行。复举睦州云。大事未明如丧考妣。大事已明亦如丧考妣。师云大事未明如丧考妣则固是。为什么大事已明亦如丧考妣。山僧偶有一颂对众拈出脚下青泥头上灰。孤吟倚杖任徘徊。行人未到三巴峡。争识寒猿泣夜台。

　　行定超弘请小参。四大分离。主人公且道向甚处去。一灵显焕。菩萨子毕竟从这边来。来去知无异途。死生不得拘系。棺木里瞠眼。黄泉下翻身。豁达心花随方示现。贝叶莲经真受用。层楼杰阁旧家乡。以拄杖敲香几三下云。思慧上座到这里。还得洒脱也无。洒脱则不无。只如兹者是伊终七之辰。柳塘日暖桃坞风和。飞飞黄鸟唤春愁。落落斑鸠鸣午寂。诸人又作么生与思慧上座相见。会么。面目堂堂绝盖覆。超今越古莫能京。复敲香几下座。

　　对灵小参。若人欲识佛境界。当净其意如虚空。远离妄想及诸取。令心所向皆无碍。要识佛境界么。山河大地草木丛林是佛境界。风起云行鸦鸣鹊噪是佛境界。牛栏马厩酒肆歌楼是佛境界。乃至一花一香一毛一滴一刹一尘无非是佛境界。良由诸人意根不净起种种妄想种种取着。见色被色碍。闻声被声碍。如是所向皆碍。欲识佛境界。三生六十劫缓缓在。蓦呈拂子云已故雪庵老师来也。向诸人道。若人欲识佛境界。只此莫别求。当净其意如虚空。阿谁染污汝。远离妄想及诸取。拨水以求波。令心所向皆无碍。孰为证明者。未审诸人还见么。还闻么。若也见得精明闻得透脱。则可谓凡夫觉声闻觉买石得云饶。如来禅祖师禅。移花兼蝶至。地狱天宫打成一片。菩提烦恼坐断两头。其或未然。雪庵老师依旧入佛界里藏身去也。汝且道雪庵老师寻常有何功用而能若是。六十七年世路行。祗林屡建自支撑。击拂子云全凭这个薰修力。脑后圆光不变更。下座。

　　因事小参。若欲参究此事。如公差捉船相似识。得三叉港口十字渡头有无数船只往来。不管疾风暴浪勇猛进前。忽然逢着一只小船便牢牢捉住弗肯放手。然犹未以为足。只管东觑西捕南寻北觅。直待巨舰长艘到来。着实下个恶辣手脚。逆撑将去。把住放行权都在我。施威作福靡不由他。只如超果堂中结制。人人撑船个个捉船。捉得著者为什么撑不动。撑得动者为什么捉不着。饶汝捉得着撑得动。我还要汝打破下水。随后与汝索舵在。良久云有么有么。如无山僧昨日那边落节。今宵这里拔本。拈拄杖打散归方丈。

　　冬夜小参。天不言而四时行。群阴剥极阳复亨。地不言而万物生。梅花破雪小窗横。拄杖子不言而化道成。信手拈来信手用。枯荄腐草放光明。汝且道拄杖子有甚长处。截鹤续凫一方峻峭。鼎新革故八面崚嶒。今贤古圣凭渠力。永日寥寥谢太平。复举洞山与泰首座吃果子次。山云有一物上拄天下拄地。黑似漆常在动用中。动用中收不得。过在什么处。泰云过在动用中。山令掇退果桌。师云泰首座不得果子吃。尽道落节输机。若论这一枚果子。直饶老洞山也无处下口。岂不见道常在动用中。动用中收不得。便起身。

　　除夜小参。十字街头开个破絮铺。往来攒簇者亦就商量。只是货物郎当不堪上眼。十字街头悬个明月珠。往来见闻者亦解击节。只是当行罕遇着价无人。逗到岁尽年穷。各各迎新换旧。或炊无米饭。或烹露地牛。或烧王老钱。或饮屠苏酒。频剔寒灯长夜坐。明晨摆手贺元正。大众且什么处是破絮铺。什么处是明月珠。有眼目者各自辨取好其。或眼目不清随人起倒。明珠唤作破絮。破絮唤作明珠。忽然大年夜来。未审如何折合。还会么。不经大冶红炉鍜。争见真金彻底鲜。喝一喝。

　　石行美预庆请小参。若据当人寿量。本无延促迁更。只缘人不惺觉。所以逐妄随情。且作么生是当人寿量。居士还委悉得么。倘于此委悉得去。便见现前山河大地。草木丛林风动云飞。蝉吟蝶舞尽是自己。真实体相日日如是。月月皆然。不假预修。宁属点污。脱若未能更试举个熟烂公案相助发机。昔庞居士问马祖云。不与万法为侣者是什么人。祖云待汝一口吸尽西江水即向汝道。士于言下领旨。后有偈云。有男不婚有女不嫁。大家团圞头共说无生话。秪如无生话又如何说聻。良久竖起拂子云。看看元上座说去也。复击一击云无生之话许谁知。子女团圞未语时。叶落空山秋正好。庚星炯炯入庭帏。虽然居士也须亲悟亲证始得。

　　小参。二月初八吴中风俗传为张大帝生辰。有请客风送客雨之说。今年此日不见卒风暴雨。兼乃日暖天晴。莫是张大帝不请客么。莫是改换规条么。莫是偶尔成文么。莫是风伯雨师不听号令么。这个话端虽则平常两两三三也好聚头卜度。忽然卜度得出。为晴为雨浑闲事。李姓张名总一般。其或未能。张大帝与山僧手中拂子　跳上三十三天筑着帝释鼻孔。东海鲤鱼打一棒雨似倾盆。是汝诸人晴干不肯走。直待雨淋头。拟向古庙里躲避。迟了十刻。

　　小参。僧问不是心不是佛不是物是个甚么。师云不是心不是佛不是物答汝了也。僧礼拜。师云南泉即今在什么处。僧无语。师便打。问狗子还有佛性也无。师云赵州道底。僧无语。师打两棒。云无无。问万法归一一归何处。师云灯台挂露柱。僧礼拜。师云会么。僧云不会。师云拶破汝眼睛触翻汝鼻孔。僧无语。师亦打。问如何是诸佛出身处。师打云汝自己出身处又作么生。进云特地一场愁。师云愁个甚么。僧礼拜。师复打。问打七已来第五日未审真金有几人。师云独汝一个。进云莫谤学人好。师云又不肯承当。乃云万法归一一归何处。抛向壁角边。父母未生前如何是本来面目。拶出山门外。不是心不是佛不是物。惟有这一句却较些子。大众既不是心不是佛不是物毕竟是个甚么。山僧今夜不惜眉毛为诸人通个消息去也。遂打散归方丈。

　　为雨苍姚居士对灵小参。不曾握手话平生。谁料君今别路行。琴剑尘埋檐月冷。衣衫泪湿岸云横。故人奠唁无寻迹。往事思量易变更。卓拄杖云且向杖头开只眼。九莲仙子笑相迎。还会么。看看山僧再打葛藤去也。华严经云若人欲了知三世一切佛。应观法界性一切唯心造。所言心者如太虚空。本来清净无方无状。不灭不生单传者传此心也。累修者修此心也。三乘圣贤所悟悟此心也。一大藏教所指指此心也。四生六道所迷迷此心也。良由此心随缘变造。故有种种法界。三乘圣贤有三乘圣贤法界。四生六道有四生六道法界。虽则相去悬殊。究竟不离此一心耳。今且问雨苍居士寻常无悟无迷。未审居何法界。直饶道个地狱天宫留不住。娑婆安养任逍遥。简点将来犹属眼中翳在。因甚如此。遂以水洒云。渠侬自有清凉处。弗效他人行处行。

　　小参。无禅可参是名参禅。无道可悟是名悟道。无法可说是名说法。无佛可成是名成佛。汝若谓参底是禅即为禅障。悟底是道即为道障。说底是法即为法障。成底是佛即为佛障。要见真禅真道真法真佛远之远矣。且如何是真禅真道真法真佛。呈拄杖云会么。春色满园关不住。一枝红杏出墙来。便起身。

　　钱森玉同室刘氏请对灵小参。佛法大意因言而彰。意尽只字半句不为少。意未尽千言万语不为多。山僧住武原数年。实未曾与草臣翁钱老居士相见。然于宝华王座佛法大意已两次为老居士举扬了也。迄今庚子岁六月逝世。尤恐隔阴多迷不无迟滞。是以孝子孝妇等于五七将届之辰。仍请山僧远来举扬个事。冀其冥冥之中有所领悟。且个事作么生举扬。遂竖起拂子云还见么。击香几云还闻么。已故臣翁钱老居士。若向这里一闻便透。一见无疑。则本来面目现前。本地风光显露。如意轮随处具足。大宝藏信手揭开。有时佛祖场中抽钉拔楔。有时人天路上布锦攒花。有时十法界藏身望之莫及。有时一毫端示现即之愈亲。虽曰应物随形千化万变。究其虚凝。正体不动不摇。是汝今日亦宜深信而力行之。方不辜山僧指引落处也。矧老居士乃衣冠礼乐之臣族。诗书文物之旧家。自先世以来多积仁德以遗子孙。又何罪而不灭何福而不生。何佛祖而不引导乎。山僧不愧词繁。重宣一偈。正体虚凝用自周。都缘领悟有来由。松风出壑波涛快。杲日环空瑞霭浮。只这是勿他求。力行深信己躬修。顶门眼豁没藏覆。佛国天宫任意游。复击拂子下座。

　　金声中月请对灵小参。生老病死谁能躲避。本来一着要知落处。落处既知则无生死可疑。亦无老病可怖。秋月盈空秋风入户。个是当人洒脱机不用重重别指注。敢问恒修上座还知本来一着落处么。只这本来一着如天普盖似地普擎。诸佛得之演说大藏教化众生。历祖得之行愿相资随缘度世。君王得之奄有四海和协万邦。士庶得之修身齐家五常不昧。至于现前大众得之银山铁壁八字打开。亡过尊灵得之脚底牢关一击粉碎。且毕竟从甚么处得起。蓦呈拂子云。唤作拂子则触不唤作拂子则背。是汝灼然唤作甚么。就这里离四句绝百非。领略而去却许与诸佛祖平等受用平等修持。何以故。六十七年路不差。毗尼坛演妙莲华。今朝撒手超然去。极乐乡中是故家。复举恒修临终偈云。不会参禅并打坐。单单一味念头坚。了知万法从心起。极乐西方只现前。师云恒修上座。寻常念佛修行。汝道伊有得力处也无。若道伊无得力处。为甚解恁么道。若道伊有得力处。因甚只恁么道。大众试定当看。如定当不出。各请灵前至心为伊念诵一遍。

　　金山卫孝子杨颖公请对灵小参。僧问孝子无由得荐严。殷勤三请拜师前。猊座已登。乞师指示。师云脚下无羁绊。随方得自由。进云五蕴山头明祖意。翻身步步踏金莲。师云谢汝殷勤说偈言。乃云朝露晨星岂能长久。堆箱积廪难免无常。执迷逐妄不知归。犹如金山昏雾障。回光返照豁然悟。可似东海日轮红。以拄杖敲灵几三下云寿生翁寿生翁。急须回头猛觑。切莫滞寂沉空。跳翻生死窟。踏倒是非丛。全机活泼举体和融。佛国天宫随去住。四维八面绝罗笼。如是则居士虽未曾会晤。却与山僧把手并行。虽迁谢月余。却与山僧历的相见。无量无数浮幢香水海。无量无数解脱菩提场。无量无数庄严楼阁云。无量无数国城善知识。总在这里同时显现。同口赞扬。所以道五七期临五蕴空。五殿阎王何处摸索。十千号满十缠断。十方佛子此地皈依。较之业识茫茫无本可据者。奚啻霄壤而已哉。良久云山僧荐拔了也。居士受荐了也。把手并行一句毕竟有何证验。复以拄杖敲灵几三下云。剔拨顶门正眼开。生生世世具莲胎。练江水湛秋光媚。各有灵犀自主裁。就此告违伏惟珍重。

　　孝子姚枚吉非木锷须畹之等。请对灵小参。僧问透白云关。裂破空中鸟迹。佩黄梅印。捉败水底鱼踪。今则青霜铺锦嫩菊筛金。孝子殷勤请师升座。如何是荐扬一句。师云匝地普天无障碍。进云莫便是他安身处么。师云分明一点座中圆。进云只如生也不道。死也不道。又作么生。师云礼拜去。进云竭尽沧溟龙尚隐。掀腾碧汉凤犹高。师云孝子说多谢。乃云若论提持向上事。灼然坐断乎千差。那有间房著白云。佛来也请居门外。恁么见得则无烦恼可除。无菩提可证。无众生可度。无佛道可成。全体露堂堂。十方空索索。更拟教人参禅学道。为人追荐往生。大似拨火觅沤。难免贻讥。作者其或尚留观听。山僧落二落三去也。佛与众生同一体。良由迷悟有差殊。悟则为佛迷即为众生。迷只迷却悟底。悟只悟却迷底。是故我祖西来直指人心。使人开悟。以至千七百葛藤亦为此一着开悟。于人间有夙具灵根一言而便透脱者。有累受钳锤而当前领略者。有怀疑弗信而发心未能者。有生前迷妄而临没回头者。此不可以概举也。今且问子美姚翁老檀护即今是什么时节。如此邈茫。即今是什么因缘。如此自在。拶到山穷水尽。看看云散月明解冤释缚也。在此了生脱死也。在此转凡成圣也。在此历劫受用无涯也。在此抑平日所读底书所诵底经。也在此今朝所礼底忏。所熏修底功德也。在此在此在彼纤悉靡遗。十方世界一间房。谁分门内与门外。山僧与么敷演可谓亲切曲顺孝家之情。居士蓦地承当亦见直截不辜指引之意。是汝诸人还知落处么。呈拂子云。华鬘玛瑙阶前结。灵鸟珊瑚树里飞。劫火洞然渠不坏。紫金光聚自巍巍。

　　除夜小参。今宵腊月廿九。衲僧个个知有。春风入户多时。不用藏头缩手。秘魔叉。寒山帚。西余狮。紫湖狗。大家拈弄大家看。莫论高低与好丑。忽若黄涅槃老师持条竹杖作女人拜云。禅和流。听分剖。岁尽年穷如何乱走。但向他道。老师老师合取口。汝也是虾跳不出斗。莲山恁么说话还端的也无。良久云。端的不端的。僧堂有茶吃。数声爆竹响如雷。惊起鸟鸡飞上壁。喝一喝起身。

　　入室

　　僧进。师拈拄杖云。三级浪高鱼化龙。汝试向这里变化看。僧拂坐具出。师打云。也要烧尾始得。库司进。师云。我欲取常住物为己有。汝还肯么。司一喝。师打云。似个卖生姜汉。僧进。师云世尊拈花意旨如何。僧云不识。师云汝也一对眼我也一对眼。为什么不识。僧无语。师打出。僧进。师云如世良马见鞭影而行。汝作么生会。僧云再加一鞭得么。师拈棒。僧便出。僧进。师云有物先天地。无形本寂寥。且道是什么物。僧云不会。师云会了言不会。不会言不会。僧云某甲禅堂事忙。师休去。古庵进。师云古庵内为什么黑漆漆地。庵云某甲不晓得。求和尚点破。师打云山僧与汝一点。僧进。师云龙得水时添意气。如何是添意气。僧一喝拂坐具而出。师随后打云争奈金翅鸟王何。园头进。师云无根菜作么生栽。头云但恁么栽。师云好个园头。头礼拜。师便打。香灯进。师云终日点灯那一盏因何不点。灯云与灯相照。师便打。灯云这一棒落在甚处。师又打云灼然落在甚处。金山进。师云金山砖岸惯经风浪。卓拄杖云风浪起也。汝作么生。山拟议。师连打云和头也浸却。僧进。师云鸳鸯绣出从君看。不把金针度与人。呈拄杖云此犹是鸳鸯如何是金针。僧云某甲不会请和尚道。师打出。典座进。师云不用费盐费酱向无滋味上道将一句来。座云今年春色早梅花独占先。师云又费许多盐酱也。座云惯得其便。师云念汝是典座。悟生进。师举拄杖云花开见佛悟无生。如今花开也汝还见佛么。生喝。师云这一喝落在什么处。生无语。师打云这虚头汉。一航进。师云万顷烟波一航可渡。忽遇狂风巨浪时如何。航云纤毫不动。师打云争奈淹却了也。僧进。师横按拄杖云高山耶流水耶。若是知音试请辨看。僧云玎玎珰珰。师云毕竟是何曲调。僧云和尚未知音。师云却是汝未知音。僧进。师云如何是汝本来面目。僧云不可以智知。不可以识识。师云问汝本来面目说许多道理作么。僧复进语。师打出。朽木进。师云朽木还解开花也无。木无语。师云真个是朽木。木礼拜。师云花落了也。戒月进。师打圆相云戒月何似这个。月无语。师云犹被黑云遮月。又无语。师打出。僧进。师云鸳鸯绣出从君看。不把金针度与人。如何是金针。僧竖拳。师云此犹是鸳鸯。僧便出。师顾傍僧云金针且止秪如鸳鸯作么生绣。僧下语不契。师云汝等既绣不得看山僧绣出几只去也。遂一齐打出。堂主进。师云兴化打克宾意旨如何。主云泣泪斩丁公。师云克宾为甚便与么去。主云含屈不少。师云忽若山僧与汝一顿又作么生。主云情知和尚不肯放过便出。茂林居士进。师云利剑拂开天地静。如何是利剑。士云铲断天下人舌头。师云试请拈出看。士无语。师打出。少顷士复进云某甲初机不会。师云赖汝不会。汝若会山僧性命在汝手里。即健进。师云狮子林中狮子吼。如何是狮子吼。健震威一喝。师云犹是野犴鸣。健伫立。师拈杖打趁。健复喝出。印明进。师云世尊拈花意旨如何。明云突出难辨。师云迦叶微笑又作么生。明云学人礼拜和尚。师云即今事如何。明一喝而出。师云又恁么去也。懒拙进。师云不用竖拳下喝。本分上道将一句来。拙云吃饭知饱饮水知渴。师云众生皆有佛性为甚赵州道狗子无。拙云一字入公门九牛拖不出。师云。赵州即今在什么处。拙云。两眼对两眼。师休去。少顷师云一队东边立。一队西边立。中间事作么生。众无语师遂拖拄杖打散。

　　(海盐县比丘尼超弘捐赀助
　刻祈慧根永固寿命延长者)

　　百痴禅师语录卷第十六终
嘉兴大藏经　百痴禅师语录
</div>
    <div class="pagination">
<a href="百痴禅师语录_page17.html">上一页</a><span>...</span><a href="百痴禅师语录_page13.html">13</a><a href="百痴禅师语录_page14.html">14</a><a href="百痴禅师语录_page15.html">15</a><a href="百痴禅师语录_page16.html">16</a><a href="百痴禅师语录_page17.html">17</a><span class="current-page">18</span><a href="百痴禅师语录_page19.html">19</a><a href="百痴禅师语录_page20.html">20</a><a href="百痴禅师语录_page21.html">21</a><a href="百痴禅师语录_page22.html">22</a><a href="百痴禅师语录_page23.html">23</a><span>...</span><a href="百痴禅师语录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
