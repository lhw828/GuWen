<!DOCTYPE html>
<html>
<head>
    <meta charset="UTF-8">
    <title>憨休禅师敲空遗响 - 第 9 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨休禅师敲空遗响 - 第 9 页/共 47 页</h1>
    <div class="content">
　　与哀辉生文学

　　雨霁初晴，水光树色可佳。时拄杖随二三子纵步堤上。石苔新翠，花点落红，如绣锦茵。兼以鸟声在树，鱼跃深池，触目会心，天机活泼。愧无谢眺惊人句以涤其枯淡耳。即今坐微笑亭子中，特邀七步才收入诗料，以这画工神逸之妙。不得推泥懒步，以至佳景寂寞，而笑吾侪辈不能得坡仙游戏三昧也。呵呵。

　　敲空遗响卷第五(终)
嘉兴大藏经　憨休禅师敲空遗响


　　憨休和尚敲空遗响卷第六

　　关中张恂稚恭编阅

　　益州记室继尧校订

　　尺读(下)

　　答刘叔子进士

　　适示手教，以总河观风诗赋歌词之题属，不慧以文之。然不慧释者也，乃临济儿孙，岂知做文章、作诗词耶。间或有见于纸墨者，不无雕虫篆刻，一时之应酬耳，随手即云散鸟没，安能并文场之士相埒而至其推敲乎？可发一笑。况不慧中无异材，幼而学佛，文字亦非吾家事。固应世行道，不过借为酬酢，非专学以资事业者也，足下以不慧为知文则谬矣。冀当知我于文字之外可也。不罪不罪。

　　与净音西堂

　　岁聿云暮，大雪连宵，平地深二三尺许。森罗万象，尽被活埋。可嘉处法堂前大小桐槐梓柳，条封干闭，缀枝似梅，覆庭如玉，莹光交映，如大梵天网罗幢。时呼行者拨炉火，烧榾柮，扫雪烹茗，啜之果味异平尝。援毫呵冻，书雪偈四五首。一段现成公案，无人领会。特召尔来，为概诸人道破。

　　与刘木斋先生

　　不慧鄙人也，学佛未能，岂能学诗？然禅余之暇，间或效颦。如鸦臭当风，故不存稿。设有则焚之，所以平日未尝有一字见知于人。适瑶篇见贻，三薰捧读。杜旨雄浑，李词俊逸，当代骚坛称独步者，吾见其却让也。什袭笥箱，永为山门宝玩。若不慧笋蕨肚肠，肤浅俚陋，穴藏蜣丸，敢出与明珠争耀。既辱知爱，僭笔续貂，幸勿见责。荷荷。

　　复刘木斋

　　疏违台范，梦想频驰。倏奉教书，如从天降，始知从渤海旋也。询使沿途动止吉祥，幽人与有喜焉。兹者葛将轻体，荷始擎池，芳树流莺，丛兰芬砌，月影池光，松竹交荫。此时此景，欲得老护法来共坐幽篁深处，向麈尾上一挥，了却这段公案。不审老苍头肯肩过篮舆否。

　　复青门全孟元众文学

　　昔主炖煌，法幢崛起者，皆众护法金汤之力也。如不慧朽栎，无似之夫，何禅宗教，能益增四众之忻慕▆？披读来翰，溢美过常，内愧犹深。索筇西归，重理旧案，语意讳切，有所缘者。先师肉身灵塔在彼，洒扫必以三年。圣门有心丧之礼，端木赐有庐墓之规。若以方外而废礼，则同于无父之俦。舍此则佛法何有焉？所以东行时以山门付托沧涵和尚者，即不慧之作始有终也。不料风穴虚席而沧兄出秦，致令炖煌冷落。故众护法有见鞍思马之感。沧兄虽量移风穴，闻山门亦嘱托有人在。众护法鼎力栽培，法幢自然兴起。人能弘道，良有旨也。况金粟山主赴选都门，尚未回家，庐墓期亦未周，岂可苟顺私意，恝然西归？于人谋为不忠，于弃礼为不孝。不忠不孝，何以为法门师表哉。众执事素以知爱见称，而一旦使不慧违礼悖法，获罪法门，又恐非众执事之心也。所以决不可以辱召命者，明矣。兹待少假，候期满有代，自当作不请友也。使旋申意，统惟鉴谅。此复。

　　复张子敏文学

　　久阔德音，殊深渴想。专使至，辱示手书，如闻齐韶奚啻，三月之忘味也。询知近况佳胜，信念益增，甚慰鄙怀。但以炖煌未了公案，促不慧速理归筇。重恢祖席，诲切谆谆，亦知方外骨肉由过于至亲者也。况金粟先师归根之地，炖煌不慧新住之坊，若以法源论之，则当洒扫于金粟也。不审以何因缘，承雅爱股股，而关中返有故乡之乐焉。所以客舍并州之叹，不无令人有遐思也。

　　复青门众居士

　　壬咸十一月十二日，心一禅人至，得手书，劳问甚厚，感愧殊深。询及众檀越动止修吉，甚慰渴想。但以炖煌废虞再邀不慧，至诚恳切。不慧果何人斯！有何因缘而得众檀越至此忻慕溢美者也？金粟先师灵塔在彼，洒扫焚修理之必然。至于炖煌，前以交代沧涵和尚。虽杖移风穴而山门嘱托有人在，众檀越信心极力辅弼，鼓舞首倡，未有不兴崇起色者也。不慧俟三年志酬，方敢与众檀越较西归话也。使旋布复，统祈原鉴，兹不尽言。

　　复涂吉吾居士

　　客秋，断侍者回秦，有书致意，不知达于居士否？昨心一来，远辱手教，过蒙道爱之深而溢美之多，不胜惋愧之至也。询知令郎游泮，甚慰夙怀。承念炖煌先圣古刹，法鼓寂然，力挽不慧重理旧案，谆切至再。不慧不审何因何缘而叨居士眷爱忻慕之若是乎。

　　复灵源紫谷和尚

　　十载素川，承兄不弃樗朽而无摩眷顾，教益殊多。深欲畏托邻光，老守渭滨。不谓专不由己，天夺我好。至今渴怀千里，梦寐频驰。昨岁冬月十一日，忽接来翰。薰香展读，始知谢事荐福，退居灵源，于中悲祖道之凌迟，法门之衰替，痛切至再。弟不禁凄然泪下，为之失声。大众一时西注，企仰高风。想如今顺水推船，热闹门庭者极多，谁似吾兄道丰德茂，法眼精明，烁破此等勾当而痛念及此哉。然兄善安颐养，精神矍铄，正宜砥柱狂澜，挽回末运，高悬佛日，为群生依怙，何得遽高卧林丘而逸然自适乎？如弟者菲躬眇德，滥厕法门，惶愧无地。至于金粟之命，以先师塔头不可不供洒扫。况近城市，边头在前，父兄辈尚难撑持，年来百事俱废。只缘敝山主之不谅与众宰官之不察，遂以弟充住持，何异蚊负泰山，又何必言。兄以佛祖风规人天巨筏嘉之，过矣！岂不令弟愧杀奚止，汗流竟趾哉。辱承以荐福相招，应奉尊命，但庐塔有三年之志，岂能如巴陵三语而撩起便行。况塔碑镌石未竖，塔院廊庑俱无，若弟行，谁与为任？俟异日志终有代，或可释此羁锁，得侍杖笠于千峰万壑间，亦未可知也。使旋附复，凭楮瞻驰。

　　复兴善愚参珍侄禅师

　　献云、心一二僧来，蔡承尺书，见及感佩良深。迨询法体近日佳胜，山门庶事倍常，喜慰不尽。如不慧鲜福寡才，居常安分，不忆有金粟之命。所以力谢炖煌，交割沧和尚住持者，已知有今日之迟留也。况金粟年来百事俱废，自入院迄今日无暇晷。先师塔铭将镌上石，塔院廊庑瓦木方集，尚未动工。凡百举动艰难，日夜焦思。正如触籓之羊，进固不能，退亦不可。岂能速转芦头，与贤契共操蜀音，唱绵州巴歌于渭水之滨也哉。不审关中缁素何幸而有此举。若心丧志酬，瓜代有人，方能脱却笼头，卸却角驮。东西行止，尚未可必。多承远念，冬袜领到。使旋肃复布谢，伏祈千万为道善爱自玉。不宣。

　　复若愚法师

　　曩于青门，承不弃外。以法门见重，待遇益隆，感刻之至，殊深于怀。时念别已来，星霜两度，石火电光，诚非虚诞。缅想德教，时增▆慕耳。献云至，远枉音问，恳切真诚，不无有千里故人之思。良以庐塔志必三年，俟限满有代，自当紧峭草鞋，与道兄再得论风幡于炖煌室内，睹花雨于兴隆座前，真一场大快事也。不识愿从人否。使旋肃复，不尽覶缕。

　　复董斗垣

　　冬月十一日，献云持足下书至，如从兜率而降。披读教示，莫不沥心沥血，以法门衰替为念。诚不忝法苑金汤、吾道之干城也。询及近况，动履咸亨，惟以长公子仙逝为憾，不无凄然太息。然又有说焉。父子本天伦至爱，故老杨舐犊，卜子丧明。情知士大夫之轻富贵也易，而断恩爱故难也。足下生平以道自守，身视浮云，我相不有，而于妻孥聚散，生死去来，等一儡戏耳。况有季子，足以承欢。若铁丝纲不破，徒自苦恼，蒿愁悲叹于九泉，何益哉。至于竖精进幢，扬道场幡，信念愈坚。此等高见，于道人分上稍有些子气习。即吾儒亦云：“夭寿不抵，修身以俟。”之所以立命也。出世妙道，风味自别，当宽以自慰，乐夫天命，复奚疑哉。金粟近来稍有起色，多承远念，隆情厚施。不慧即升堂剖判一上，蔡之人士无不嘉羡，又为金粟增一番教化也。谢谢。至若先师塔铭已镌上石，尊讳亦在弟子之列。炖煌虽请，暂不能脱身，必志终求代，方议行止。骡头斋金，如数收入常住。献云回肃，复并谢。临楮瞻注，万不一陈。

　　复本具禅人

　　心一来投书，有金粟老人之字，视之愕然。顷拆读之，始知尔之书也，已为沧和尚收录矣。可见师资缘分，各有相契。然既做吾家儿孙，当朴朴实实，本色本分，深蓄厚养，直待果熟香飘，龙天推出。尚不敢以法门自任。非但如今披狮子皮毛，作野狐精勾当，求名闻利养，俱为魔孽所摄，切不可效。当以法门为重，不可随群逐队，如正月十五扮社火相似，得罪法门，取笑识者。既守炖煌老僧与众护法书中教，一一栽培看道。尔当谦光下贤，僧俗平等，使内外宾主协和，而法幢自然兴起也。嘱嘱。

　　复涂居士

　　别来岁首纪四，年实回三。面目犹然，须发已皤。青门白社之间，杖屐行踪，无复问虎溪桥过矣。关中风景较之他方略为殊胜。每念玉尘清谈，还似金山语偈、解带留镇时否也？远辱瑶翰，以感业相招。不慧年来精神疲极，退鼓久打，意欲结茅深山为终老计。况金粟庐塔三载虽满，方议代席，不审可能交割以遂云踪野鹤志否。倘夙缘有待，后图再晤。湖颖书笺，千里寸赤，正不嘱寄语加餐耳。此复。

　　与虎堂和尚

　　前岁关石来山，讯书想达于座前矣。比日起居，山中自是佳胜。恨鳞鸿稀阔，无从缩地以叙衷私，用是寤寐为劳耳。金粟连年幸托福庇，先师铭碑塔院工已告成，常住废坠俱获兴起。虽于山门无补，较之昔日亦可代过。所虑者，金粟乃先师弘法扬化之地，而盛德大业赫赫巍巍在人耳目。吾侪为后者各担先师千二百斤担子，关系甚重，固不肯出手搀先一整理之，使弟驽骀无识之夫充主大刹。不唯不能克振宗猷，亦何以丕光前烈。痛念及此，惭与泪下。然弟与吾兄同入先师之室，俱蒙印可。而吾兄虽欲韬光晦迹，其如先师法道何！况后学辈无不引领日望法施。弟心丧之志已酬，循序推举，当在于吾兄。故专僧呈词，奉攀法驾。目今执事整齐，凡事成现，只待吾兄开法扬化，以听狮音一吼耳。乘时利物在此一举，称无推脱。想先师有二十余年之爱于吾兄，吾兄岂无三年塔头之爱于先师乎。临池激切，不尽所言。

　　与广慧纯哲和尚

　　乡也，弟本庸材，谬承推逊。不惟有玷同门，而且辱及先宗。数年来兢兢业业，夙夜匪懈，诚恐取罪法门。托兄福庇，幸无虞败之事。弟素顽弱，虽充洒扫，实不胜任。退鼓久打，但未出口向人耳。昨虎堂兄远来扫塔，甚适我愿。即力言邑侯及众绅士，举以自代，于十九日已送入方丈矣。弟退处塔院，今冬佐理开法。俟明春解制，方议行脚。就便附闻。余不赘。

　　与耿天逸文学

　　退居塔院一阅月矣。连日雨雪泥涂，不便就食，近移客堂后之准提殿，日无所事。庭中有古桧一株，森然盛茂，郁密苍葱，风起辄怒号如飞流疾湍，响异群木，不减坐钱塘听潮时声也。教示题柱联大小字四纸。况非题柱客，大字本不能为，纵勉强为之，岂能如古木惊涛以悚人之观听耶？不能如命随意，只了得小字二纸，聊以塞责。祈勿罪。幸幸。

　　与宋子勉

　　昨夏于甘岭分袂，倏尔八阅月矣。心与路长，慕偕时积。去值炎暑，常怀蜀道之难。切听好音，日望南来之雁。不审载道平安否？到彼水土相宜否？贵地自驾起程，淋雨三月，两河俱淹，诸庄颗粒无收，米价腾贵。禅林所积，只可支遣半载，诸事淡泊。腊月又复震雷，雨雪连阴不止。麦下种者十才二三，尚不知收成何如。谅蜀中未必如是。兹有启者，不慧昔承召主金粟，今及四载。住持已来，山门无补，尸位素餐，朝夕恒愧。向曾告过三平瓜代序请之说，幸于十月十四日虎堂和尚来扫先师之塔，就便推举。情相揖让，得荷垂慈，于十九日已居方丈，为金粟之住持矣。不慧退居塔院，佐理开法。一冬事事如意，内外悦服。禅林之庆幸，山主之福庇也。倘异日与熊太尊于县尊通问，托令护持，则禅林转见兴盛矣。至于禅林事宜，已对贵总管一一交割明白。诸事无虞，制期已解，杖欲西行。数千里外，不及面辞。肃具奏言，遥申致谢。倘升转则近图晤有期。临楮瞻注，意恍神摇。引领蜀山，不知所云。甲子春王正月廿有一日。

　　与熊太尊

　　阳春布泽，万物生辉。庆硕人之新社，纳兆庶之祯祥。恭惟大护法匡时名世，应运福星。德溥洽于闾阊，千门争晓。恩实覃于井里，万姓讴歌。祇园幸荷栽培，缁徒徼蒙垂荫。檀施屡钖，报德何能。惟钟鼓晨昏，冀佛天毫相加庇以绥福耳。兹有启者，不慧昔承召主金栗，荣依四载，恒愧素餐。前对宋山主言过，循序敦请住持。客冬适法弟虎堂远来扫塔，情相推让，于十月十九日已居方丈，为金粟之住持矣。禅林诸事，一一对宋宅总管武奠交割明白，内外无虞。今当杖笠西上，躬宜奉辞。原以公堂之上，非缁徒所当烦扰。想大护法心包太虚，涵容品类，故敢恃爱，必不以世外越礼而见责也。肃具奏言，泐声致谢。

　　再与宋子勉

　　别去鳞鸿竟杳，眼日望南。宫津渡头，树久疑人矣。新正制解，杖笠将西。忽银伻从山门而来，恍如梦中。述及近况，于九月初六已抵任矣。一路平安，心悬方解，如病热人得一身清凉汗也。欢欣踊跃，始信作善余庆，圣经明训之不爽也。开读来教，垂注金粟，其中眷顾之情何啻骨肉。足见不慧与山主夙有因缘，不止三生之遇合也。况先师灵塔已主贵刹，不慧岂肯冒不孝之名而忍弃置耶。然缁门礼制虽与俗殊，而庐墓守塔其旨一也。轮流洒扫，教有恒规，非一人独得而专守也。所以请虎堂和尚代方丈者，乃法门之大义。令后世知法门能如是之揖让，模范后学，有补声教，其利岂浅鲜哉。不慧髫入家塾，于圣经贤传稍有所闻，岂同恋窟蚖蛇而废弃山主之盛德大业也哉。不得不如是做一番也。虽离上刹，自然安置妥贴，不烦远虑。禅林琐末，前书已备。祈署事稍宽，可发人回蔡相帮料理。前汉口马寄到，近又蒙惠，并谢不既。

　　复杨子简文学

　　昨僧以蜣丸误投函文，只增哕恶，敢辱珍和，过望不可言也。捧读瑶篇，精粹雄伟，当与少陵并驾。置之案头，夜必生光。恐跋难陀龙见之窃去，付侍者袭藏箧中，非个中人不得与观也。河北步归，腹热抱闷，不能作楷书，走笔布谢。祈谅宥祗复。
</div>
    <div class="pagination">
<a href="憨休禅师敲空遗响_page8.html">上一页</a><span>...</span><a href="憨休禅师敲空遗响_page4.html">4</a><a href="憨休禅师敲空遗响_page5.html">5</a><a href="憨休禅师敲空遗响_page6.html">6</a><a href="憨休禅师敲空遗响_page7.html">7</a><a href="憨休禅师敲空遗响_page8.html">8</a><span class="current-page">9</span><a href="憨休禅师敲空遗响_page10.html">10</a><a href="憨休禅师敲空遗响_page11.html">11</a><a href="憨休禅师敲空遗响_page12.html">12</a><a href="憨休禅师敲空遗响_page13.html">13</a><a href="憨休禅师敲空遗响_page14.html">14</a><span>...</span><a href="憨休禅师敲空遗响_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
