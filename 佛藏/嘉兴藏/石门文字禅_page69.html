<!DOCTYPE html>
<html>
<head>
    <meta charset="UTF-8">
    <title>石门文字禅 - 第 69 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石门文字禅 - 第 69 页/共 84 页</h1>
    <div class="content">
　　长沙楚之大藩民俗殷富可也而山水之富亦擅名天下千雉垣叠万井喧阗而嚼岳色之芳鲜饮湘流之甘寒宝坊精舍楼观追逐烟云蔽亏梵放酬酢如钱塘之西湖伊洛之嵩少开福在郡城之北基构雄夸尽占形胜昔马氏植福之地也弘法聚徒皆当时之望士号大丛林名镇诸方马氏尝命苾刍智光建东藏奉安法宝欲增妙丽规法忉利诸天光以意造不合教乘议者曰惟劲禅师隐居岳中三十年得心法之要而淹通三藏异迹甚着厚礼致之劲果来于是布地文石为云涛之状以象海琢石云涛之上以象须弥山建大轮山之颠而辅以小轮四棋布峙立如人聚五指翔空为朱栏青锁间见层出以象忉利宫阙光之徒颇相折难劲博引楼炭等经瑜伽俱舍诸论证尤甚明会尊者室利嚩啰者来自五天是劲之说而藏乃克成为湖湘第一政和之初长老道宁开东山法道食堂日五千指百须颐指可辨门人法圆寔阴相之圆宜丰人短小精悍而材能任事宁使牧众典金谷道俗归之宁克日而化潭帅以大长老智公黄龙高弟时年九十余可嗣其席遣令佐即云盖迎之智以老辞令佐曰太守请饭乃不赴贻法门之咎智至即鸣鼓问其故曰请师住持也心知堕其计中受之未几以职事付其嫡子文正(避昊天讳)正本色饱参有局量克肖前懿圆不以新故二其心唯集诸功德成就胜缘三年化众檀钟瑜等翻修藏殿五年秋将毕工九月己卯梦合抱之木半空而止圆蒲伏疑将压焉呼曰谁为此木危人如此乎有答者曰此藏心也黎明觊州男子程俊来谒愿施木以修藏如梦中自是施者日填门十月癸丑使木工张询梯其颠施斧凿得木镂谶文其略曰吾成此藏魔事极多不逾二百年有吾宗法子革作转轮此其基也住持者荆山宝也法子者月望也匠者弓长也自伪天福癸丑至宣和改元己亥盖百九十余年夫岂偶然也哉余获拜观遣十辈下推其毂五轮俱旋其上涂金间碧电驰风绕庄严之丽惟见者心了而言所不能形容也圆自言其巧非木工所能皆梦中若有指授者凡费缗钱五百万六年而后成且求文以记其事余闻三世如来教法有微尘数偈句藏于龙宫秘于五天者太山毫芒尔而流传中国者才五千轴然众生痴迷且不闻其名况义味乎双林大士以平等慈行同体悲广摄异种为此方便如疲军闻梅林虽未及见而渴心止如病夫入药肆虽未及饮而病已除况于见之而获饮者乎虽若简易然不犹贤于未知者耶晋道人惠受尝宿王坦之园梦以园营精庐既觉讶之假寐复理前梦以语坦之遂果其事已而又梦得刹柱明日行江亭获随流之木唐法师昙彦居越州龙兴寺大殿隳坏众请彦修之彦曰非贫道力也却后三百年有非衣檀越来兴此殿及期太守裴肃果符其谶呜呼圆退然寒窭一钵行人间而已梦如惠受而非有王氏之园为之赀谶如昙彦而非有裴公之力成其愿乃能不起于座出双林之横枝续光明之千焰必有大过人者可无书乎五月日记。

　　潭州大沩山中兴记

　　崇宁三年十一月大沩山密印禅寺火一夕而烬住持僧海评移疾郡以子方者继焉未几而弃去寺规模宏大而经营者非其人岁移三霜才办法堂大殿寝室而已然又苟简斋庖垣庑皆未具上雨旁风无所盖障故禅学者分处山间林下蜂房蚁穴百丈大雄之风陵夷至此极矣大观三年潭帅曾公孝蕴闻之曰沩山南国精庐之冠非道行信于缁衲名誉重于缙绅者莫能振兴之吾闻天衣怀禅师在嘉祐治平之间五迁法席皆废残荒寂处而怀能幻出宝构化成禅丛今空印禅师轼公者盖怀四世之孙而吴江法真之嗣方说法于庐山之下学者归之如云挺然有祖风烈当能整大圆真如已坠之网于是厚礼遣人致之越明年三月空印来自归宗山川改观丛席增气登殿拜起周顾太息曰冠世绝境大佛应迹而殿宇卑陋堂室狭小何以严像设而致吉祥震潮音而集龙天哉皆广其基构而增修之使其壮丽称山雄深传曰钟声铿铿以立号号以警众也寺钟不足以光焰四海选佛来者于是聚铜神运仓之下穴山为炉钟成万斤涂以黄金建阁馆于殿之东庑佛菩萨之语藏于龙宫传自五天学者所当尽心所以资智证之妙而尽细微之惑即室五千轴者藏于殿之西庑又明年增广善法堂之后为雨花堂含风而虚明吐月而宏深夜参既罢缤纷满庭自两廊之左绕以复屋建库院所以总庶务也自祖龛之右翼以修廊建堂司所以牧清众也又明年重修僧堂广博靖深冬温夏凉曰僧者天人之福田佛祖之因地十方如来同一道故出离生死旷野深山圣道场地皆阿罗汉所住持世间粗人所不能见既以广延其所见则所不见者敢不敬乎又刻五百尊者之像阁而供事之又明年得异木于绝壑断而为三大合抱长倍寻刻净土佛菩萨之像庄严妙丽千花照映如紫金山并高争峻建殿于天供厨之南又特建阁于寝室之前绿疏青琐下临风雨奉安神宗皇帝所赐御书阁成而东南倾师默计曰增万牛莫能挽且天章宸翰之所在山君水王之所宜谨藏而卫护之今职弗修是神羞也言卒而风雷挟屋山岳憾动俄而阁正万人欢呼昔大圆禅师开法此山也有众千人硕大而秀出者有若大仰寂子香严闲禅建两堂为学者燕闲之私而名其东曰香严名其西曰大仰方欲广摄异根则修净土观法不以宗门为谦及其成就法器则以寂子闲禅期学者盖其方便应机而设教譬如大海蚊虻阿修罗饮者皆得饱满又明年重修大三门宏壮杰立镂金镂碧宝翰飞动于千岩万壑之上而太师楚国公为书其额却望形胜众峰来朝如趋如俯如屹立如蹈舞有台自献其前以宝积灵牙舍利葬台之中而建塔其上千尺九层荡摩云烟微风徐来塔铃和鸣比丘来往旋绕作礼望之如开牒疑师以三昧力抟取梵释龙天之宫置于人间不然何其幻怪神异如此其多耶唐元和中僧昙叙开基则有绪言曰地灵甚不可葬葬且致祸今三百余年僧物故莫敢塔塔于回心桥南十里师曰事无大小而断于理从违不可苟也僧火化众俱临先圣令不可违也祸福之来以智避就之不可从也遂建普同塔于寺之西又修大圆禅师之塔而峙立两亭以覆古今碑刻部从者以其威灵奏赐真应禅师塔曰净惠圣溪庄垄亩为比邻所吞数世且百年莫敢谁何师云此唐相国裴公施以饭十方僧者横目何德以堪之不直而归是陷人入泥犁遣掌事执券证诸官竟还二百亩岁度一僧上资睿算有玉泉住持僧死于龙牙山山中之人不容其葬弟子抱骨石涕师哀之使于沩山择地建冢塔丛林义之师之潜行密用之懿时时见于与夺然皆本于仁义道俗化其德政和六年敕补住镇军之焦山师雅意不欲东解住持事力辞之归庵鸾溪之上俄诏听还之沩山自其始至中而还八年之间百废具兴非乘愿力何以臻此雪窦天衣之道至师大振丛林归心焉兴修盖其游戏也今嗣法者自南台定昭了山法光而下诜诜辈出棋布名山方进而未艾也法义谓余曰沩山之雄夸非空印老师莫能办之精神非文字莫足以传愿求文以昭后世不得辞系以辞曰。

有异比丘清而狂相山趼足穷衡湘黄才掬溪行嗅尝笑云水作青莲香梯空杙险屡仆僵寝宿雾露冲虎狼水与石斗声舂撞谁挽千乘行羊肠霄然洞开云水乡横峰侧岭争回翔咨嗟曰此古道场山灵乃今发天藏泥草吟啸久彷徉无人告语空夕阳翩然曳杖还江南道经新吴山郁苍登山作礼僧中王骨面气宇凌八荒侍其侧者矫鸾皇祐公杰出尤堂堂袖中肉山倾置旁瓶锡一笑戏取将懒安寂子尤敦庬佐于耨耕立禅房九世沉溺为津梁分灯延联世相望既绝复续暗而彰轼公貌臞中方刚漆瞳照人俨而庄食堂十年折绳床有大长老续遗芳派出天衣嗣吴江烬余为子整颓纲机峰击电谁敢当宗风回顾已举扬以印印空成文章凛然面目如冰霜令人望见折慢幢丛林迩来顿荒凉反袂拭面空叹伤而师声价重四方力能咄嗟办宝坊又取佛日重洗光芙蓉峰峻沩水长功德之利建我皇愿同山呼寿无疆

　　重修龙王寺记

　　祝融占南极其高盖四千八百丈与中原相直其平如衡故名衡岳岳之北崇冈峻岭如奔如伏晴岚夕晖星螺掩玉百里而至阳陂翔为奇峰呀为深谷峰之颠有大穴泉满石裂攧雷溅雪夏冬弗竭盖神龙之所蟠蛰故名龙山唐贞元间马祖传曹溪心要隐于岳中从之游者多得道散处林壑之佳处老死而世不闻矧见之乎洞山悟本禅师价公游方时与密师伯者偕行尝经阳陂迷失道路见溪流菜叶知有隐者并溪深入丛薄间有茅茨僧出迎貌臞而老索尔虚闲谓价曰此山无路阇梨自何而至价曰无路且止老师自何而入曰我不曾云水价曰住此山多少时曰春秋不涉价曰老师先住耶此山先住耶曰不知价曰何以不知曰我不从人天来价曰得何道理便尔歇去曰我见泥牛斗入海直至于今无消息于是价班密师伯之下拜之拜起问如何是主中宾曰青山覆白云问如何是主中主曰长年不出户问宾主相去几何曰长江水上波问宾主相见有何言说曰清风拂白月价心异之求依止僧笑曰三间茅屋从来住一道神光万境闲莫作是非来辨我浮生穿凿不相关即焚其庐而去莫知所终故龙山又名隐山今祖堂王英诸禅师书江西宗派亦着隐山之号光化中有奇比丘名师信不知何许人庵于隐山之故基一衲宴坐异迹显著龙众皆易形为王者服从之听法岁旱民祈雨辄响应马氏据有荆楚钦事之不敢名斥赐号雨禅师而增名为龙王山自信之化世为禅林号西禅寺太平兴国改赐今额宗教下衰师法大坏至以大福田之衣蒙市井无赖而兹山十世宣和四年夏潭帅大学曾公尽礼致前住道林云禅师来领院事云孤硬饱参精严临众洞山十世之孙而焦山枯木之嫡嗣也人望翕然师解包之日顾嗟太息因发其形胜增广其基构而鼎新之聚材鸠工以岁入输租饭僧之余助成之不专取于檀信以谓檀法以信而发心为净施止增一草获福不赀不然虽侧布但名住相人徒见云法劳熏役而不知游戏也有无诸道人上白寔阴相之且从余求文记其事曰价公参道于此山而云禅师嗣其法以兴修之疑非偶然余曰隐山单丁住山把茅覆顶刀耕火种而食两客及门焚其庐而去之今云公不起于座使绿疏青琐以栖千柱飞甍画栋以粲万瓦层楼杰阁以荡摩云烟虚堂广殿以吞吐风月挝鼓升堂千指围绕云屯川增方进而未艾也视其迹若相远然其道实相须如来世尊盖尝曰不住无为不尽有为金刚般若开空法道也而曰持戒修福者名发信心开空法而修福无住无尽之旨也隐山之焚庐灭迹与云公之幻出楼阁托斯文于不朽殆得如来世尊之遗意于是为疾书之宜和六年春公生明斋记。

　　隋朝感应佛舍利塔记

　　唐僧史曰同州大兴寺者般若尼寺故基也隋文帝以魏大统七年六月癸丑生于寺中赤光照室紫气满庭如幻出楼阁而其色赭人之衣你母觉时炎热以扇扇之栗然暴寒几绝不能啼有尼自外至谓太祖曰儿乃那罗延也盖天佛所祐不可令处秽杂间当为养之于是太祖以儿委之不敢名问而辟馆以延尼通门往来一日皇妣阚尼在不就抱持之忽化为龙鳞角已具惊仆于地尼归见之怒曰乃敢妄触吾儿致晚得天下文帝七岁尼告之曰像教堙灭一切鬼神皆西儿当父母天下而教法赖儿而兴之年十三乃令还家四十余年足不越阃周既废教尼隐皇家文帝践祚教果重兴尼名智仙神异不可测河东蒲阪刘氏女也七岁出家其师一旦失之意必堕井俄见坐殿楯瓦上世号神尼尝以舍利一掬授文帝曰以此福苍生仁寿二年出以示僧昙迁置掌而观数数有盈缩迁曰吾闻法身过于数量非智所及此未可量乃分而为五十三分诏于五十三州名山福地以建塔塔下图神尼之象有铭其略曰维年月日菩萨戒佛弟子大隋皇帝坚敬白十方三世一切三宝弟子蒙三宝福祐为苍生君父思与民庶共建菩提分布舍利诸州供养欲使普修善业同登妙果者特请两京名僧将命奉安之日皆有祥瑞长沙岳麓寺之前涧阴之上石浮图其一数也山中僧道安尝为余曰隋朝舍利塔事极奇伟而五季烽火之余铭碣焚毁道俗游观无所质问余曰岂直此而已晋建兴二年长沙县之西一里二十步有千叶青莲华两本生于陆地掘之丈余莲之根茎自瓦棺而出发棺而视但纸衣拴索而莲寔生头颅齿颊间有铭棺上曰僧不知名氏唯诵妙法莲华经已数万部既化遗言以纸为衣瓦棺葬于此郡以其事闻朝廷有旨建寺其上号莲华今长沙驿即寺故基也西城之谯门与湘江之潭皆以莲华名之者以此然邦人无有知者安请余并书以示道俗宣和七年二月住山道人法光与安化马章彦达登涧阴问建塔之因光乃以余文示之彦达踊跃愿施钱刻石山中上巳日除馑某记。

　　潭州白鹿山灵应禅寺大佛殿记

　　灵应禅寺天人师殿者无诸沙门用澄之所建而邦之大檀越刘革之所施也寺占岩腹临清流发一区之形胜规模宏大营建伟杰绿疏朱闼吞饮风月飞檐楯瓦荡摩云烟宝铃和鸣珠网间错像设释迦如来百福千光之相文殊师利普贤大菩萨大迦叶波庆喜尊者散花天人护法力士又环一十八应真大士序列以次庄严毕备道俗拜瞻其无以异登忉利诸天至普光明最吉祥地钦奉慈严亲闻圆音也其费缗钱三千万而不听余人增一草鸠工于宣和元年而断手于七年之秋余过襄沔谒方禅师于潮音堂而澄前请为之记余闻百丈大智禅师之训曰世尊遗教弟子因法相逢则当依法而住饮食服玩经行宴坐必为丛林营建室宇必先造大殿以奉安佛菩萨像使诸来者知皈向故昼夜行道令法久住报佛恩故又闻德山鉴禅师之语曰比丘行脚当具正眼诵经礼拜乃是魔民营造殿宇又造魔业且天下惟奉一君一化岂容二佛所居撤去大殿独存法堂呜呼百丈德山皆祖师一则建立一则扫荡安所适从折中哉方禅师黄龙云居之仍孙必知其要乃以问之方曰如医师之治病应病与药今人病寒必投以丹砂鸟喙设或病喘必投以紫团白术寒疾愈则所谓鸟喙丹砂者姑置之可也喘疾既去则虽常服紫团白术庸何患然无病则焉用药哉众生无明峥嵘业海横肆莫知津涘而以佛为彼岸则殿宇之建像设之严所当然矣余拊手曰临济之后善说法要如此因取以文次为之记澄公外枯而中秀耐烦冗甘淡薄十年不解其志非止为此殿而已要将咄嗟办一梵刹可也九月初吉记。

　　重修僧堂记

　　湘南号为山水之国故佳处多为得道者所庐自唐贞元间马祖石头卜邻于衡岳学者散止岩丛本朝康定间慈明禅师中兴于石霜望马祖为十世嫡孙儿孙遍天下而长沙尤盛元丰元祐之间角立杰出者比比领名刹诸方指以为道之所在今三十年禅林下衰以大福田之衣自标识而号分灯嗣法者例皆名愧其实盖族大口众不肖之子乃生固其所也龙图阁曾公之帅长沙慨然惊嗟曰吾祖楚公识雪窦显公于行间擢置人天之上遂为云门中兴吾亲受大和尚圆照印可今而坐视非雪窦圆照所以付祝之意于是删去其甚无状者老病物故惧詟而宵遁者时或有之遴选诸方之名德十余辈所以扶其颠整其倾灵应方公乃其一也方既至问其地利之所出度不足以瞻众则化净檀为油麦库以生财役力事众未有效劳者则合众力建度僧之库越两年而告成又化邑之贤者钟世高修僧堂五间鸠工于宣和六年十月明年秋九月落成之而余适至方偕余游观其高深壮丽涂金间碧香雾为帐秋水为簟粥鱼斋鼓戢戢而趋合爪而集会四海而不为混跏趺而禅休万缘而不为灭余曰此曾公发之而其利如是博也方笑曰曾公发之而成之者乃贤令尹贾公也自公下车盗贼衰息风雨时若民以是安吏以是畏风雨时若则连岁有秋盗贼衰息则夜户不闭岁丰时和则民乐施故吾堂成于谈笑使令尹不贤民且离散矧所谓沙门乞士者乎余爱其言理而明喜为之记十月初吉除馑某记。

　　五慈观阁记

　　古之仁人将有为于世必特立独行自行其志汉将李陵之降虏致武帝疑其臣属于是苏武奉使不屈牧羊海上十九年起居必仗汉节宣帝以智力御世君臣凛然既杀盖宽饶于是疏广父子袖手而去使人主知区区爵禄不足骄天下之士岂激颓波而独往冒冲风而孤骞者欤岂惟世之仁人如此出世之圣师亦然三祖璨公既得法隐于淮山悼学者枯禅缚律以地位证修为归宿不信达摩别传之宗故作信心铭又名其弟子曰道信造次颠沛语言寝息必以信自心为劝呜呼吾祖之于法道深切着明可以想见其余风遗烈东山住持沙门宗致者临济十一世之玄孙而泐潭准禅师之嫡嗣也骨面严冷英气逸群以荷担云庵法道为己任说法有辩慧护教有便行卑丛林以宗旨争沟封以语言争非是纷然诸方方炽未艾名为走道其实走名射利裨贩无所不至而正宗微矣欲弃之而弗忍欲导之而弗从于是为室于方丈之东名曰慈航又自名其号曰慈觉犹以为未也建阁于大门名曰慈观蜀僧居竭者倾长财一百五十万以助成之竭生平自奉甚约所得檀信之施毛累寸积四十年之藏一旦举以施之人以为难南晋僧子照者有实行自然之智如人信手斫方圆皆中绳墨慈觉使总院事事无巨细谈笑而办阁经营照寔董其事垢面龟手不惮霜雪伐山相材运土拾砾与苍头短发进退凡半年而落成竭以财施而慈觉之志乃克成师弟子之于宗皆无所愧贤矣哉余与双峰祖印禅师仲宣来游遂登是阁晚望淮山万叠自献雪尽苍然却立周视朱栏碧瓦荡摩云烟苾刍往来午梵方奏疑其身世之在诸天也祖印问余曰慈觉之慈宗师之慈其与佛菩萨之慈奚若余曰如恒河女子抱婴儿欲渡儿堕水中女子与之俱死此爱儿之慈也满慈子曰人骂辱我我则自幸曰骂辱非拳驱也设或拳驱又自幸曰拳驱之酷不犹愈杖击兵刃乎此忍力之慈也曹溪六祖夜为男子张行昌所谋将施刃六祖笑曰止负汝金不负汝命以金赠之使去人无知者行昌感涕愿落发为比丘所至辄访道复至曹溪而祖授以法要使分灯于江西冤亲一揆是谓等慈也提婆达多每欲害佛以毒置十指爪中见佛接足佛笑曰未毒我足先毒汝手又劝国驱千醉象以冲佛驾象来佛垂手示之于是象见十指皆有师子怖骇遗粪而去此谓大慈也若慈觉则不受诸慈管摄击涂毒之鼓死却偷心镕凡圣之铜不存情见如胜热婆罗之火聚无猒足王之刀锯使一切众生触其焰蒙其刃皆获无分别智此盖真慈也夫岂不然哉祖印笑曰道人固菩提园中之耆年何其辩慧乃尔惊群耶龙舒禅鉴大师无学犯众而言曰阁成而老师适至似非苟然愿为记之余曰唯建炎元年十二月记。

　　资福法堂记

　　资福禅院在金沙斗方之北奇峰峻冈环绕以掩映风林云壑秘邃以旷平自非逃世绝俗忘躯为法者无因而至崇宁间蜀僧文慧嗣百丈九肃禅师说法此山求心之所决择发趣之所归投凡丛林之所服用寺宇之所宜有者十八九矣建炎元年十月住持沙门九琛以书抵印曰寺僧绍恂者无诸人惠公之高弟有行业淮山道俗爱敬之惠公以政和五年远化诸大檀越重修潮音堂一所俾知法上首临众演法以上祝天子之万寿恂欣然从之于是远近闻之富者输财贫者输力艺者输巧劝者输语越明年七月而堂克成凡用缗百万有余乃设无遮大会饭凡圣僧而落成之未有文以记其事公为我记之印曰自后汉摩腾竺法兰来自五天馆于洛阳鸿胪寺有经而未有精舍至吴赤乌中康僧会入建康架茅茨与其徒以行道有精舍而未有僧三日男子朱士行最初落发有僧而未分禅律迨唐之朝禅律并行曹溪独号禅宗而律学乃不敢与之抗行元和中百丈大智禅师方建丛林废蜂房蚁穴之众为九州四海而建大法堂以总众至于天下禅席宗之知比丘因法相逢以法为亲主者升座而坐学徒雁序而听示尊法也恂能化众檀以成斯堂其知本者欤资福院为此邦之福田道俗男女贵贱老幼者　授之者得长老升堂布法雨以滋灌之令善种福芽丛生而并茁其为惠利岂有既乎不可以无书。

　　双峰正觉禅院涅槃堂记

　　大江之北梦泽之东万山走趋屹立两峰蟠岸千楹宝势翔空烟云开遮户窗青红天花堕飘舞雨旋风疑登梵释龙天之宫大钟横撞山空玲珑犀颅戢戢步趋肃雍祖印禅师盖其长雄宽而边幅壮而疏通谦以自牧众所追崇如海下之百川则宗论其世家非侯则公弃之耻言安乐岩丛与彼假我染衣妄庸垂涎富贵忘其顶童雀卢自诬者则若不同也余自襄沔南归新丰道由淮上托宿山中欣然见我如旧游从日陪杖屦摧颓两翁偶立小语又指役工纷然斧斤声杂鼓钟坐僧日多其来无穷庸免包藏衰老笃癃跛盲失心不祥之凶作堂馆之工行告终矣要余即之周行庑廊入门疏快密室虚窗搴帏设帘宜温宜凉濯衣栅榻负喧橙床药炉茶鼎可剂可汤颐指如意失其异乡即戏问之欲资抵掌岂有少年如邃青狂法战不胜舁入此堂者乎岂有垂死如剖倔强而敢横机摩叠大阳者乎岂有英灵如黄涅槃杖擿病者随起激昂者乎岂有病愈枵然空房而尝卧处尚多痂疮以火烧之皆熏陆香者乎岂有头陀以纸为裳而其迅机石火电光方酬洞山言讫而亡者乎祖印愕然视余嗟咨如子精敏亦迷怪奇甘弃坦涂而行险巇子知太平无象可窥雨露霜雪自然四时我廪既高里无呼追鸡豚社饮老幼扶携安用鳞凤之与菌芝耶昔维摩病卧毗耶离教诲天魔使令艳姬手提大千戏而掷之世尊有疾则异于是背痛乃卧须乳作麋而已何尝变化怖骇群儿乎余闻其说乃加敬虔而僧祖偁祖印所贤而余里闬又掌寺权婆娑献诚愿拾此言丐余文之为记以传夫千里水滥觞其源若合众流遂成大川则知此堂众檀成焉增土为阜增毛为毡两尼勤勤佳其精专同其调度所费缗钱盖六十万净愿乃圆有僧道齐以身率先杂众工中唱叫挽牵十方之多道俗嗟羡咨尔堂众谛观病缘此四大躯无可肇坚生死之趣爱见所缠虽相扶持终各弃捐当令以观常自现前授与此疾非人非天是我自业成熟则然受尽还无如鸡出燖此心自住如珠在渊观苦进道诸佛悯怜岁在丁未建炎改元季冬初吉集者骈肩叙多率众二百九员领衲景修守珂守诠至其纲维又拣耆年办众法钦牧众法琏丛林精神照映云泉祖印为谁住持仲宣而作记者寂音老禅。

　　合妙斋记

　　无尽居士真拜之明年大晟乐成诏试于西府余适在焉无尽曰声起于日而律起于辰四十有一而阳数全三十有六而阴气备如黄钟之律九寸而为宫增之毫厘减之杪忽则其音不应宫苟适其和是谓之雅熟视其理盖大遍无外细入无间余曰诸佛众生日用无以异于此其体本自妙而常明因缘时节不借语默其义自见违时失候则拟议而动其义自隐诸佛知此者也故善用而合本妙首楞严岂不曰虽有妙音若无妙指终不能发如我按指海印发光哉众生昧此者也故不善用而成粗大智度岂不曰犹如利刀惟用割泥泥无所成刀日就损哉余涉世多艰困于忧患后三年华发海外翩然来归依资国寺乞食故人而老焉晨香夕灯经行晏坐翛然静住索尔虚闲追绎大晟乐之和雅而庶几善用其心以合本妙之意也遂以名其斋曰合妙又为之记政和四年二十五日书。

　　信州天宁寺记

　　江南山水冠天下而上饶又冠江南自昔多为得道者所庐鹅湖龟峰怀玉号称形胜而灵山尤秀绝盖唐义武初西平周王发其天藏也初建精舍名兴圣神符天子改赐普明沙门德延以讲学聚徒甚盛弟子德熙者有智略实阴相之崇宁二年诏革以为禅林赐田度僧听遇天宁节进功德疏太守周公邠命长老德延为第一世而以僧正德熙董其事也三人者叙立顾瞻而叹曰寺以群居而自为户牖犬牙相接如蜂房蚁穴非相臣所以建请集禅衲演祖道上延睿算之意于是蝉蜕其卑陋而一新之也入门纵望序庑翼如而进层阁相望而起登普光明殿顾其西则有云会堂以容四海之来者为法宝藏以大轮载而旋转之以广摄异根也顾其东则有香积厨以办伊蒲塞馔为职事堂以料理出纳特建善法堂于中央以演法开毗耶丈室以授道又阁其上以像观世音示以闻思修令学者入道也粥鱼茶板霜颅螺顶凫趋而集寂无人声余履声而禅斋密室冰怀雪虑株枯而坐不见心相惟身相也呜呼西平王郡太守虽异世而姓氏同前以讲后以禅而领袖者虽异趣而名号同也吾闻浮图未成故裴公美为玄度之后身千尺像毕而僧护为僧祐道宣之前身古今所传不可诬也宗衍禅师出自白牛法窟中来嗣延公之法席分照觉之祖焰道行孤峻为邦人所钦然人但见其能集前人之大成幻出楼观而不知其游戏也政和元年八月又诏以天宁万寿名寺七年三月遣僧庆瑫来乞文以记其事余虽未获览山川之佳气披华构之雄夸然能系而为之词也辞曰。

群峰宝势争岧峣云收眼寒空翠摇灵山独受王水朝跨水谁作朱飞桥苍官马鬣低龙腰谷风吹空翻海潮忽惊宝坊碍层霄天花细雨纷堕飘草衣大士唾雾消定力持之日劫超太霞仙子坐可招夜晴往往闻吹箫西平贤王想风标长剑拄颐气勇骄擅此兴圣开前朝宋兴和气弥宇宙佛宫道祠恩益厚初以毗尼相讲授易为禅林冠江右大钟横撞午梵奏紫金光聚世福祐苾刍千指聚拜手太平天子千万寿切云楼阁谁所构臣子净愿力成就白牛乳犊师子吼虎溪嫡孙气奇茂学者趋之俯并首我作铭诗招尔后斯文与山俱不朽

　　高安城隍庙记

　　城隍庙者故使君应侯庙也应侯世高安讳瑱陏季政荒天下盗起李密起巩王仁德起邺皆称公李子通起海陵邵江海起岐州薛举起金城窦建德起河间皆称王刘武周起马邑刘元晋起晋安林士弘起豫章皆窃尊号高安豫章属邑也侯时以布衣募兵乌合而击之士弘却隐去因婴城固守唐武德元年五月甲子唐公即帝位五年十月己巳林士弘殄灭呜呼方是时贼兵浩如海孤城眇如块微侯之忠勇义武则民鱼肉之久矣朝廷旌其功授以刺史符于是千里亲之如仰父母既没赠尚书左仆射庙食此邦盖五百年而书功烈者词不达意余尝叹息之政和六年九月十六日因请福许铭庙念文字陈陋又罪废惧渎神听稿成复坏者数矣越明年二月二十六日夜梦有客过余甚都雅曰向许我诗当以示我梦中问公谁氏曰我唐人居湖中既觉三鼓矣坐而假寐又梦理前事旁有赞者曰应侯君也于是起呼灯火洗心为铭铭曰。

炀帝南游江都湄唐公集兵祷晋祠连和突厥人户知传檄诸郡称义师豫章邈在江之西杀气熏烝喧鼓鼙芟民如刍救者谁应侯忠勇英特姿精诚贯日如横霓振臂大呼老幼随空拳乌合当新羁贼锋为却气少衰守城泯默天助威贼虽猖狂其敢窥民甘九死侯生之不然荡涤无孑遗故宫下瞰缘锦溪过者肃趋不敢驰功德之大山岳巍惜其粉饰无雄辞心许作文恨陋卑梦中索之不呵讥俾侮神者读此诗知神威灵不可欺

　　石门文字禅卷第二十一
嘉兴大藏经　石门文字禅


　　石门文字禅卷第二十二

　　宋江西筠溪石门寺沙门释德洪觉范着

　　门人觉慈编录

　　毗陵天宁法云堂校

　　记

　　无证庵记

　　余顷得罪谪海外馆于开元之上方俨师院日与弥勒同龛颓然听造化琢削有道人械类丛林款余甚勤曰吾泉南分化至此与语翛然令人忘百事逃空虚者闻足音而喜矧置身蛮夷论效鴃舌衣缠花贝心绪怵然非复中华气味而见道人哉相从盖百许日问出世法余曰有亚圣大人出世南州临济十世之孙号灵源大士者今为法檀度譬清凉月下瞩热恼天下名缁奇衲龙蟠凤逸而趋之子可跨海北去无后时矣道人愕曰敢不承教翼日翻然而去余盖莫敢必其所往后三年余蒙恩北归馆于石门精舍有力持书视其款识乃吾证公也发缄疾读则知其不鄙弃余言见灵源于龙山两白矣呜呼子可谓真有志于道者耳又三年灵源弃学子分化他方余拜塔而至于是见证颀然人群中攀翻追绎海南之人烟树石纷然落吾目中为留一昔曰吾措庵自藏子当为我记之问庵所在证笑曰以太虚为顶以大地为基以万象为床榻以天魔外道为侍者举足下足皆是妙圆密海余心知其戏曰子岂所谓随身丛林者乎问其名曰无证曰圆觉谓一切众生皆证圆觉学者以为至矣余笑以为诬之也本无数量不落识情奈何谓之证乎谓之证譬如加首于首名为染污吾又强区分别之无证盖就学所知言耳若亲见灵源于宝觉背触之拳则当以身为舌为说之尚无证之足云乎余曰有是哉因序其语为之记。

　　菖蒲斋记

　　东坡居士性喜推挽后进之士知名当时多公赏识者然以今多士犹未足以饱其欲而雌黄遂及草之微以胡麻杞菊之贤于其类援笔而赋之则名声亦能光显于后世暮年又以菖蒲之才为迈秀居以铜盆培以怪石挹寒泉而灌之根须连络于璀璨之间其色苍然可玩也天下以公之所玩从而玩之柯山道人如公行云山中所至不蓄长物独于菖蒲而友之至以名其斋江南洪觉范见而叹曰菖蒲为物无异味可嗜嚼而君友之无猒非能知东坡所乐之真则尚乌能谈此情味乎支遁蓄骅骝以寄逸想慧理呼白猿以发高韵而后世多其风鉴君之所寓其清修绝俗之致岂减遁理哉为之记以示知君者庶亦知余言之非夸也。

　　舫斋记

　　宣城李德孚有美才善属文宣和初与余邂逅于长沙年既相若且同学又相好也久之德孚侍亲移漕江左而官之金陵即官舍之东辟室以观书其室连数楹而户相重东西而视如在船中乃以舫斋名之有客聿至视其榜揭而疑之曰以子为隐者耶则忠义之色功名之志见施为语言以子为非隐者耶则山水之意嗜好之异与侪辈不侔于是避席而问之曰夫渺漫际天一碧万顷微风徐来雪浪山涌一叶傲睨其中覆却陈乎其前而不入其舍者津人之妙也子宁欲从事于此乎曰操舟之为非吾事也害利之域并首而趋憎爱横生顷刻万态瓦合流俗与之偕而不与之俱逝是知津之妙也子宁于是有得乎曰问津之学非吾志也然则既不事乎操舟之为又不志乎问津之业而乃列五经之遗编布百家之陈说明窗棐几继晷然膏冥搜博求探赜索隐与古圣贤相际于百千岁之后若心同而意契德符而道通殆将简之而弗得所谓吾无间然者其或醉心坟典则直造渊源玩意群书则涉猎涯涘放浪诗书之奥望洋浑灏之间则孔子之所得知之矣其浮游万物之祖者耶送之者皆目崖而返矣德孚仰而笑俯而应曰吾非放愁也但吾以忠信孝友为烟波随所遇而安之为舟舫昔冯夷得之以游大川渔父语已缘苇而去意窃慕之如是而已矣客愕然无对明年复来长沙理前事以语余请书以为记于是乎书之。

　　一击轩记

　　宣和元年冬余自临汝以职事来宜春暇日与客游天宁宫爱小轩修竹解衣磐礴终日不忍去长老德公请名其轩余曰一击客问其说余曰香严闲禅师参道于沩山久而不契乃焚画饼之书归庵南阳粪除瓦砾击竹而悟余以是知道不可求也使道而可求则肉饭鹰兕身当坐榻与夫伐冰食玉之贵谷量牛马之富者皆举意而得有谋而获者也客曰然则道终不可见欤余曰吾闻诸云庵以谓道不可求而可致也如人市黑白暗走岭海望京师疲岁月于道路卒不能获居肆于八达之衢不以必得为计则货也有时而自致昔人尝嗜草书行则书空卧则划席夜闻滩声而得妙晓见蛇斗而入神与香严同科而异致且道岂有粗妙哉学者根有稚敏耳时方贵敏故丛林有思齐之心石霜一年而悟道吾以为敏永嘉一宿而悟曹溪以为敏香严一击而悟庸讵知此君不以为敏乎德公请以为记余知其为云庵之嗣也故并书载其说宣和元年十一月日。

　　忠孝松记

　　宣和元年余谒枯木大士成公于道林是日游客喧阗喜气成雾余曰噫嘻登高望远此日犹然其荆楚旧俗哉成笑曰有异木产吾冢巅非缘佳节也于是导余登清富堂下临潇湘如开画牒千里纤秾一览而尽得之盖龙图聂公以诗眼增损发其天藏也故其形胜冠于湘西暇日必俱宾客燕赏于此堂公所建也想见其风流余韵不减叔子之岘首而其去思遗爱有类召伯之甘棠之左有奇石状如覆斛稚松贯石而出初如插秧未阅旬高尺许孤根秀拔分枝调达紫鳞翠鬣之中已有合抱凌云之气岂地灵献瑞着公拔擢之异乎公自荆湖奉使入对未几年三迁要职遂尹京都实钟临川之英气而其学出于舒王有石之象松为苍官为十八公玉版之荣金瓯之拜跬步可待有松之象丁生梦之犹为后世美谈况目睹其异乎成曰心法之妙不可以言传而着为忠孝之效故种石而玉生知其孝倒植而竹茂知其忠譬如太平无象而出菌芝见麟凤然彼各得其偏如公则道契主上名落天下富贵追逐之不赦而忠孝之瑞并见于松石之间盖理之固然于是像公之形仪置堂之上而名其松曰忠孝以慰邦人之思顾未纪其岁月于是使其客甘露灭为之记。

　　朱氏延真阁记

　　出高安之西门行五十里山川有佳气草木有华滋桑林有秀色民俗有古风如武陵桃源如剡溪赤城有隐君子朱坚伯固者世家于此特临广陌为危阁以延真为名余自京来归过而登焉凭栏而睇烟云杳霭形胜纤秾一览而尽得之而恨其名未足以副其趋谓伯固曰君风度儒者也年方壮有美材乃不以功名富贵为急甘隐约于山林也而雅志欲延真岂有说乎伯固曰然吾当语子夫功名富贵偶然尔士以身徇惑也何以知之汉武帝见相如赋喟曰吾安得与此人同时及见之止以为上林令富贵若不可必也唐太宗见马周之论促使召之接武于道及见之谈笑而断国论富贵又若可必也李广之伎无双于天下及从贰师出征迷失道路竟不得侯而死功名若不可必也薛仁贵白衣从征辽东以三矢而定天山卒为名将功名又若可必也吾以谓人生百岁如驹过隙要当从吾之志耳昔梅子真补南昌尉时放浪此邦有别业之遗基在焉已为道士庐元始中弃妻子归寿春后人见之于稽山变姓名为吴门卒而传不书其终其为仙明矣庸讵知其不杂屠沽尚往来故居乎吾为阁以延之傥幸及见又庸讵知不携吾登毛车渡弱水以游道山哉余不得而答乃叙其说援笔而记于壁。

　　思古堂记

　　东坡先生曰孔子孟轲道同而其言未必同何以知之以其言性知之孔子曰成之者性继之者善盖善者性之效尔而孟轲曰人之性善孔子之言譬则如珠走盘孟轲之言譬则如珠着毡夫珠非有二者走盘则影迹不留故子贡曰夫子之言性与天道不可得而闻性既有言矣乃曰不闻是其可以影迹求哉着毡则观者庸讵知不疑箪缛亦可以留珠乎故荀卿又言人之性恶自善恶之论兴盖有不胜其言者圣贤相去百年而其言相远如天渊况不翅百年而守众人之言为知道非愚则狂颜渊韩愈异世而同出孔门然其识有深浅何以知之亦以其言知之渊饮水曲肱在陋巷不改其乐此亚圣全德懿行也而愈谓哲人之细事愈且未知颜渊能知孔子乎易曰君子多识前言往行以大蓄其德然言行之精以韩孟之识有不能尽窥学者其可不思乎吾尝诵之三衢毛庠文仲少有英气深于学问而善功名富于翰墨而饱筹策以破赵会食为迂伏轼下齐为椎所与游皆天下第一等流遭时外平疆场久空无所施其材蹇寓一官不甘忧患折困袖手来归圃于衡岳之下寝处晴岚夕霏按行春花秋月弄琴阅书以娱宾客枵然与世相忘而名其堂曰思古与东坡之论相表里如维摩自藏于不言之中以发文殊之义缙绅高之文仲殁其子在庭季子以书抵余曰惟子可以知先人为堂之意强为我记之故余独载东坡之论以著文仲之高然晋刘寔作崇让论曰世议士名德不迨前人非也时非乏贤士不崇让耳然则士必生而能贤不由稽古之力为循墙巽床之伪是学使寔不死登此堂将逃羞无地尚何论哉季子年二十余种性工文听其论古今瞻博绝伦真能世其家者也故乐为书之。

　　远游堂记

　　宣和元年秋八月朝奉郎夏公自天府谪官祁阳明年三月至自三岘馆于灵泉寺寺临大江江流湍急断岸千尺万峰环之如趋如揖如翔如集公构堂其西尽收其形胜靖深以宜茂林修竹虚明以隔嚣声尘氛而名之远游重九后二日余从公登焉对立凝睇晴岚夕晖浮动乎绿疏青琐之上促榻对语笑响散落乎千岩万壑之间于是隐几枵然忘言盖其倚功名于忧患之外玩云川以自娱心饱新得百想俱灭然知国知兵百未一施而沉冥小邑如对彭泽之狄梁公通泉之郭代公乃名所居之堂为远游何哉嗟呼世之识真者寡所从来旧矣袁天纲识武后于襁褓惊曰贵武氏者此儿也使天纲果识真当曰亡武氏可也贺知章果识真当曰游仙可也夫一尘翳目天地四方易位袁贺方眩梦幻以其祸为贵以游为谪要不足怪也公今去国之远而能酬酢风月安乐泉石酒后耳热侍儿扶掖而歌则忘其身之为逆旅谓之谪可乎公尝首肯余论祝余为之记公讳倪字均甫其先江南人嘉祐为名臣之后凛凛有祖风者也。

　　普同塔记
</div>
    <div class="pagination">
<a href="石门文字禅_page68.html">上一页</a><span>...</span><a href="石门文字禅_page64.html">64</a><a href="石门文字禅_page65.html">65</a><a href="石门文字禅_page66.html">66</a><a href="石门文字禅_page67.html">67</a><a href="石门文字禅_page68.html">68</a><span class="current-page">69</span><a href="石门文字禅_page70.html">70</a><a href="石门文字禅_page71.html">71</a><a href="石门文字禅_page72.html">72</a><a href="石门文字禅_page73.html">73</a><a href="石门文字禅_page74.html">74</a><span>...</span><a href="石门文字禅_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
