<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游全集 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游全集 - 第 8 页/共 10 页
  </h1>
  <div class="content">
   示曹溪沙弥达一

　　六祖未到黄梅岭南尚为篾戾车地暨得西来衣钵止于曹溪宝林乃圣僧先开道场于百七十年前待祖师说法四十余年时座下发明心地者三十余人其青原南岳二派分灯续为五宗传灯所载千七百员大善知识皆曹溪一脉的骨儿孙而禅宗东振何其胜也法润海宇独曹溪根本道源寂寥千载诸方教化在在如林宁无一人留心此山为整理而振起者岂不为之大可哀欤老人往与紫柏大师方议同浚其源未几老人即以弘法罹难蒙　恩遣海外时则以为佛祖神力所摄也以万历丙申二月入山礼祖则正值魔挠寺僧有不能安者比当道即欲以老人重整道场以在席稿待罪之时未敢应命越五年庚子冬方应聘入山乃不自揣恨不能翻然一新如六祖踞华座时也最初选诸沙弥教习本业比得百有余人意可成者数十因重建宝林禅堂以安诸得度沙弥冀将见初开化时也柰诸新学夙无闻薰种子若无上根利智难遽示以向上一路各随机开导读诵书写事行而已诸沙弥中有达一者其根虽钝而习性最纯独有向上志惜乎老人离山太早未能成就以是未满本愿今老人老矣兹逸老匡山时宝林堂主昂公携一远来参谒此念感恩之诚最切第老人无复人世矣一拈香请益老人因示之曰汝等当思何修何福生在边地得为六祖儿孙朝夕亲近祖师肉身如现身说法无异何其至愚如生盲人不知日光所照己也汝又何缘何幸得老人至以金鎞刮翳开其盲瞑始见天日犹然不知日光之照也汝等当思六祖未至黄梅但新州一卖柴汉耳一闻诵金刚经应无所住一语顿断历劫生死根株此岂由教习而然耶良以佛性种子人人具足未遇缘开发如种在地未得雨露之滋耳老人一向直示汝等种种方便皆得雨之功但汝等烦恼根深难生智种灵苗今远来请益犹是昔润之功也从今要智种发生则将六祖所悟无住一语会取参求忽然心地发明是时不但了却历劫生死即六祖鼻孔尽在你诸人手里把住放行只由自己如此便如亲侍六祖说法时无异岂特更要老人打葛藤费婆心也老人虽不在曹溪汝只将当家一则公案说与同参诸沙弥等人人都要如此做工夫不可一念放舍如此即是老人常住此山时时为汝诸人说法也此事不是儿戏直要一片死心下毒手判命根做将去若是朝三暮四一寒十曝不但智种不生抑恐作焦芽败种也如是不唯辜负老人实辜负自己切不可空过时光恐大限到来一失人身万劫难复汝当深思自勉勿忽。

　　示曹溪沙弥方觉

　　达么西来单传直指之道衣钵六传至曹溪正法眼藏流布震旦今千余年皆云曹溪一脉如孔门之洙泗盖所系法门非轻也余昔居东海时每慨禅门寥落必源头壅阏尝与达观大师议欲往浚之期于匡庐未几余以弘法罹难达师以余不果行遂先独往至其山见其僧皆田舍郎也止于檐下信宿而归及余蒙　恩遣岭外第执政者亦以曹溪故也及余南游过白下师候余于江上且曰某先探曹溪矣即六祖复生不能再振也余曰固愿力何如耳及余度岭谒六祖睹其荒秽信其难矣时则僧以魔扰不遑安其居矣徘徊久之而去居五年庚子当事者大以曹溪护法为心力致余往整顿之余至则始于祖庭及诸三门百废齐举其僧无论其大小即诸沙弥率皆樵儿牧竖耳余选其少可教者为教授令其沙弥尽皆受业经典更延诸生之有信心者教以儒门经书以破其俗业稍成即为披剃授具戒别修禅堂设为清规令其各各皆从本业如是者百余人及其可进者三之一耳即方觉乃初所选者惜乎般若之缘不深老人切诲以佛法大义领荷者希第在威仪之间耳老人苦心八年寺僧阐提作难老人竟谢去之南岳时则诸沙弥如失乳儿大可愍焉相继而随者不能留如觉侍者先候于南岳今候于匡山乃拈香请益老人哀而谓之曰汝等生边地不闻三宝名盖一难也幸而遇老人为开导又何幸也虽受化有缘而卒不能深入佛法是未种般若之缘耳汝等念我不忘则信根既具而佛法终有时而入所谓欲识佛性义当观时节因缘汝今既知舍离俗缠脱然方外此为入道正因且又亲近知识知其所难则不当以妄想狂心当面错过乃是知所重也若离俗缘自以为无拘束纵浪身心徒事虚华耽玩山水徒费草鞋钱竟有何益岂不为重增业苦耶汝今果能拼舍身命志求大法为生死大事参究向上称色力强健三二十年不异其心不改其志直欲发明自性不悟不止如此立行乃是出家正行方不负老人开道之恩亦不负千生万劫遇善知识之缘亦不负出家亲近六祖肉身如生前无异仍须发愿愿弘祖道以敕道场以存法门之标准如此操心立志乃是曹溪的骨儿孙若更悠悠度日执愚自是以朝名山礼祖庭随喜道场此是粥饭庸流最下品人之行径汝何全无正知见舍却珍宝徒事乞丐之事耶饶汝行尽名山依然俗骨凡胎毫无进益岂不辜负自己百千万劫之大因缘耶汝谛思惟当择所行慎无以俗习妄想自误也。

　　示同尘睿禅人

　　滇南同尘睿禅人远至大都亲历讲肆久之既而尽弃所习南参知识游新安之黄山爱其幽胜遂隐约其间一钵往来无定栖止然以华严大经为课诵壬戌仲夏来参匡山求授大戒拈香请益老人因示之曰子以华严大经为常课能知此经之纲宗乎惟我毗卢遮那旷劫因中称法界心修普贤行证穷法界名为报身号卢舍那具有佛刹尘数相好是为正报所感二十重华藏世界无尽庄严以为依报安住海印三昧称普光明智为地上菩萨演说此经名曰普照法界修多罗为称性法门种种微妙不可思议广大无边而有三部今所诵者乃下部略本特应众生心量所见者如此而已其中所诠有四法界统以一真无障碍法界而为根本依此建立四重法界谓事法界理法界事理无碍法界事事无碍法界然虽四重以事事无碍而为究竟故其大旨谓一尘一毛具含无尽法界一尘一毛如此而尘尘毛毛一一融摄无障无碍所以经云于一微细毛孔中不可说刹次第入毛孔能受彼诸刹诸刹不能遍毛孔又云华藏世界所有尘一一尘中见法界等重重交映如帝网垂珠念念圆融若夕梦经世正所谓广大自在威德法门二乘绝分劣解非机非上根大智不能信入是为难信难解之法也如此法门乃诸佛自证境界具在众生日用妄想心中念念现前故经云奇哉奇哉一切众生具有如来智慧德相但以妄想颠倒执着而不证得若离妄想颠倒则一切智自然智当下现前譬如一微尘中具有大千经卷书写三千大千世界中事有一智人明见此经剖破微尘出此大经利益无穷然一微尘者众生妄想心也大千经卷众生本具性德也隐而不现所谓众生日用而不知也明眼智人破尘出经即诸佛证穷此法开示众生为大利乐也是知此经所说乃说众生日用妄想心耳大哉众生之心也具有广大不思议力智用无边而为介尔妄想所蔽可不悲哉是以吾佛特为此事出现世间故曰为一大事因缘故出现于世以诸佛证此大事因此缘此特出世间为众生说更无别事以众生迷此大事而为生死故以生死为大事也以即此众生妄想之心若悟之而为舍那果体华藏庄严迷之而为五蕴陋躯娑婆秽土甚至三途剧报然则迷悟端在一念转变之间耳何日用自昧而不知耶由是观之即八十卷之雄文而所开示者乃吾人一念之妄想心耳故曰我今于一切众生心中成等正觉所谓诸佛心内众生时时成道众生心内诸佛念念证真故般若多罗尊者曰入息不居阴界出息不涉众缘常转如是经百千万亿卷斯则不独众生日用念念转如是经即水流风动鸟噪猿啼无非出广长舌也苟能以如是眼转如是经则尽未来际无间断时所谓尘说刹说炽然说无间歇此乃华严法界真经之大旨也禅人若悟此法则于未展卷前彻见无边法界于拨火拈香謦欬弹指之间也虽然如是也要牛皮钻透始得若透此法门则即心是戒即戒是佛所谓成就慧身不由他悟以自心具足不假外也禅人如是诵持如是参求是真佛子是名真持戒者否则当面错过不免如人数他宝也。

　　示修净土法门

　　海阳禅人远参匡山求授戒法命名曰深愚拈香请益云弟子某发愿求生西方净土结法侣若干人同会一处专修净业愿乞慈悲指示法要老人因示之曰佛说修行出生死法方便多门唯有念佛求生净土最为切要如华严法华圆妙法门普贤妙行究竟指归净土如马鸣龙树及此方永明中峰诸大祖师皆极力主张净土一门是知从上诸祖无有一人不归净土者此之法门乃佛无问自说三根普被四众齐收非是权为下根设也经云若净佛土当净自心心净则佛土自净故娑婆秽土乃恶业所感众苦充满西方极乐乃净业所感故但受诸乐惟今修行净业必以净心为本要净自心第一先要戒根清净以身三口四意三此十恶业乃三途苦因今持戒之要先须三业清净则心自净若身不杀不盗不淫则身业清净口不妄言绮语两舌恶口则口业清净意不贪不嗔不痴则意业清净如此十恶永断三业永清是为净心之要于此清净心中厌娑婆苦发愿往生安养立念佛正行然念佛必要为生死心切先断外缘单提一念以一句阿弥陀佛以为命根念念不忘心心不断二六时中行住坐卧拈匙举箸折旋俯仰动静闲忙于一切时不愚不昧并无异缘如此用心久久纯熟乃至梦中亦不忘失寤寐一如则工夫绵密打成一片是为得力时也若念至一心不乱则临命终时净土境界现前自然不被生死拘留则感阿弥陀佛放光接引此必定往生之效验也然一心专念固是正行然必资以观想更见稳密故佛为韦提希说十六妙观故得一生取办今观经现存若结净侣同修然任各自志愿于十六观中随取一观或单观佛及菩萨妙相或观净土境界如弥陀经说莲华宝地等随意观想若观想分明则二六时中现前如在净土坐卧经行开眼闭眼如在目前若此观想成就则临命终时一念顿生所谓生则决定生去则实不去此唯心净土之妙指也若行人如此用心精持戒行则六根清净永断恶业烦恼则心地清净观念相继则妙行易成净土真因无外此者若但口说念佛求生净土若净戒不持烦恼不断心地污秽佛说是人永不成就是故行人第一要持戒为基本发愿为助因念佛观想为正行如是修行若不往生则佛堕妄语矣。

　　示念佛参禅切要

　　念佛审实公案者单提一声阿弥陀佛作话头就于提处即下疑情审问这念佛的是谁再提再审审之又审见这念佛的毕竟是谁如此靠定话头一切妄想杂念当下顿断如斩乱丝更不容起起处即消唯有一念历历孤明如白日当空妄念不生昏沉自退寂寂惺惺永嘉大师云寂寂惺惺是寂寂无记非惺惺寂寂是惺惺乱想非谓寂寂不落昏沉无记惺惺不落妄想惺寂双流沉浮两舍看到一念不生处则前后际断中间自孤忽然打破漆桶顿见本来面目则身心世界当下平沉如空华影落十方圆明成一大光明藏如此方是到家时节日用现前朗朗圆明更无可疑始信自心本来如此从上佛祖自受用地无二无别到此境界不可取作空见若取空见便堕外道恶见亦不可作有见亦不可作玄妙知见但凡有见即堕邪见若在工夫中现出种种境界切不可认着一咄便消恶境不必怕善境不必喜此是习气魔若生忧喜便堕魔中当观唯自心所现不从外来应知本来清净心中了无一物本无迷悟不属圣凡又安得种种境界耶今为迷此本心故要做工夫消磨无明习气耳若悟本心本来无物本来光明广大清净湛然如此任运过时又岂有甚么工夫可做耶今人但信此心本来无物如今做工夫只为未见本来面目故不得不下死工夫一番方有到家时节从此一直做将去自然有时顿见本来面目是出生死永无疑矣。

　　示海阔禅人刺血书经

　　禅人发心书华严五大部经特礼匡山请益老人因示之曰毗卢遮那安住海印三昧现十法界无尽身云说华严经名普照法界修多罗若正报身诸毛孔中放光明说若依报世界草芥微尘则尘说刹说如是演说尽未来际无间无歇如是之经充满法界所谓一字法门海墨书而不尽今子以有限之身心涓滴之身血若为而尽书之耶虽然此经果不能书则一切众生绝分矣且曰法界之经则凡在法界无非此经若悟毗卢以法界为身则自己身心亦同法界此则日用现前动静语默拈匙举箸欬唾掉臂皆法界之大用是则何莫而非书写此经之时耶若身同法界则一一毛孔皆悉周遍如是则举一滴之血当与性海同枯矣所以普贤大士剥皮为纸析骨为笔刺血为墨量等法界是则全经不出一字即书一字亦同全经何况百轴之文禅人苟能作如是观则自书者与见闻者及礼拜赞叹一香一花而作供养乃至执劳运力者无不同归法界矣如是功德岂可得而思议耶斯为普贤之妙行普眼之境界又可以世谛观之耶禅人若无如是眼作如是行亦不勉捏目见空花耳岂不重增颠倒想耶。

　　示曹溪沙弥能化书华严经

　　佛云佛种从缘起是故众生正因佛性本具但以无明坚固不遇善缘终不能发如种子在地要假雨露阳和之缘方能抽芽发干乃至开花结实耳老人未至曹溪时诸沙弥所习世俗之业且不知有佛有僧安知佛法哉自老人开化种种方便诱引教导始则知为僧矣既而以佛性难明先教书写华严大经使知亲近随顺佛法信心若发而后方可引入佛慧初则二三其人自是人人相望发心不十年间而书此大经者已成十余部矣较之六祖入灭已来千年矣今日之事从前所未有也今沙弥能化能自发心初刺血书法华经行愿品今则书大经将完其师德云来礼匡山代为请益老人因示之曰经云譬如一微尘中有大经卷书写三千大千世界中事无人知者假有一人智眼明见剖破一尘出此大千经卷利乐众生无穷无尽一微尘者众生妄想心也大千经卷众生本有佛性具含恒沙功德也有一智人乃善知识也是故佛性人人本有恒沙功德人人本具以无知识开导皆以性德而造恶业所招三途之苦报若悟此佛性则转恶业而为无量净土庄严今沙弥能化能以造业之心转为净土庄严作成佛真因所谓智种含于心地而遇法雨慧曰之缘故能发菩提芽生长善根抽功德枝开万行花将来必成菩提妙果此正所谓佛种从缘起也老人往往开示曹溪诸弟子等若人人相望彼此相益则转秽邦为净土转生死为涅槃固无难矣若从此人人勇猛发无上心有志佛法究明己躬大事即如六祖住世时发明自心者千人之中岂止三十余人而已耶是在递相转教之功耳。

　　憨山老人梦游全集卷四终

　　　(江州佛弟子左春魁同男左克勤发心刻
　憨大师法语第四卷计字贰万参千▆▆银
　　壹拾壹两伍钱整
　　五乳峰侍者广益编对　海阳郑一相书)
嘉兴大藏经　憨山老人梦游全集


　　憨山老人梦游全集卷之五

　　东海那罗延窟侍者福善目录

　　法语

　　示惺初元禅人书经

　　性元禅人来参匡山老人字之曰惺初发愿书写大经请益老人因示之曰出家修行佛说方便多门固在各各发心何如耳第一向上参禅求明自心志了生死次则深穷教海志愿弘通护持正法续佛慧命又次则深厌生死专心净业愿生西方此皆理行为最上者若夫事行种种至于书写经典乃六种法师之一是佛称赞者故法华经说持经法师现世肉身得六根清净此岂事行可拟哉且云举手低头皆已成佛此称性之行又岂可以描抹点画可致耶老人昔住五台曾刺血泥金书写华严大经每于书写之中不拘字之点画大小长短但下一笔则念佛一声如是点点画昼心光流溢念念不断不忘不错不落久之不在书与不书乃至寐寤之中总成一片由是一切境界动乱喧扰其心湛然由是得一切境界自在无碍解脱门乃至一切见闻无非真经现前以此证之则书经之行妙在一心不乱又岂若童蒙抹珠便以书经求功德耶禅人试以此行如是书写如是受持似有少分相应若以描写为妙行博名高为求供养之资则又不若寻常粥饭为无事僧也勉之。

　　示昭凡庸禅人

　　庸禅人往参老人于五羊请益尝示以无生之旨别来十余年矣顷来谒匡山见其为道之志弥笃而参究工夫未纯以未把作一件真实大事耳老人因示之曰古人学道第一要为生死心切不是要求玄妙道理也所言生死者何即吾人日用现前种种尘劳境界中遇境逢缘若逆若顺内心习气引发现行起爱憎取舍等种种妄想分别心也以念念攀缘起善恶等种种业行都作未来生死根株以妄想无涯故生死无际所以众生长劫流转生死苦海无出头时良由不知自心之过也故云若不了自心云何知正道所以古今学道人有志出生死者单要求明自心耳以此心迷之既久无明日厚情尘益深凡日用举心动念但随妄想流转从来未曾返省不知生灭根源古今参究之功不在求玄妙只在求自心生灭之根源耳但以此心一向粗浮如沸汤烈焰未尝一念清冷如何能究故古人权设方便将一则公案教学人念念提持参究如僧问赵州狗子还有佛性也无州云无又如永明教人审实念佛的是谁即此一无字谁字便是断生死命根之利剑也然此参究审实只是觑此无字谁字起从何处起落向何处去只看这一念起落处要见生灭根源若参到极则处将一念生灭妄想迸断打破漆桶顿见本来面目方知本自无生今亦无灭无灭无生究竟寂灭耳到此便将佛祖向上鼻孔一时尽在自己手中从此识得本来人更不疑张三李四恰元来是自己本命元辰如是有何玄妙可求又何必向他家屋里求耶至此则生死栏柄在自己手中回视日用现前境界如梦如幻如化如影依然只是旧时人但不是旧时行履处耳然此一着若不是最初发心为生死切任你做尽伎俩都是鬼家活计纵有一知半见都是魔说凡有所作皆是魔业可惜百千万劫难遇之一段大事因缘也禅人果有志此事直须将自己胸中从前世谛伶俐聪明知见及种种妄想一齐折合归向到一念上做将一句话头作横空宝剑斩断从前妄想如斩乱丝果能如是下毒手做苦切工夫若无真实悟处则从上佛祖皆堕妄语矣然所最忌者唯是无真实心只将参禅做皮面说好看话耳似此诚为自欺到底有何利益所以孔圣教人毋自欺吾佛教人戒大妄语耳宜珍重勉之。

　　示履初崇禅人

　　禅人生长豫章蚤年出家素有向上志闻老人逸老匡山遂弃世谛缘洁心来参求依止焉老人见其循循故不拒来意因留入众随时入室久之察其多软暖之习而骨气不刚故入道之心不猛居常策其不逮一日拈香请益老人因示之曰子有向道之志而无振拔之气者以心力不纯故骨不劲骨不劲故无刚毅勇猛之志所谓中无主不立耳所以中无主者以第一无真实为生死心故无决定久远不退之志然学道人既无决定之志则一切趣操而无特达之行所以因循旧习悠悠日月但守闲散任意以为自在无拘以此为快如此不唯于道无进至于一切佛法亦无潜心精求之意所以于心既不知检而于四大幻身亦无支持之力故日用现前全无真实工夫亦无真实受用耳如此岂不虚丧光阴空过此生又何取于亲近善知识以求出世之业哉是则徒有向道之名而无真实之操可不悲哉子从今日去先要发一片真实为生死心立一定久远不退之志尽此形寿决定要究明己躬下一段大事毕竟要齐古人方不负此生平如是乃可名为真学道人不然又何取于虚尚哉子今纵有决定学道之志若不知用心之方亦汗漫无处摄取从今用心要如古人必以一则公案以为参究话头如永明大师念佛审实的公案最为稳当若以念佛为参究话头时即将心中从前一切夙习知见一切杂乱妄想思算一齐放下放下又放下放到无可放处单单提起一声阿弥陀佛即看此念起处审实这念佛的是谁如此且念且审又审又念靠定一念审实得力处便觉心如墙壁究到究不得处便是得力时节如此久久参究参到心无用处如老鼠入牛角时忽然一念迸裂便是了生死的时节也子能如是用心如此着力自然骨刚气猛名为挺特丈夫视前软暖之状真日劫相倍矣子其勉之。

　　示慧镜心禅人(有引)

　　禅人蕲阳人身在尘劳心怀出世常亲立庵和尚中年乃投太空老宿剃染得大定和尚策励遂怀操方之志曾参紫柏老人于匡山后朝南海复叩云栖法席授净土法门后回故土因与诸乡缙居士同归宗老友重兴宗远庵仿远公遗事结念佛社修净土法门老人逸老匡山之六年禅人失明不能亲来问讯特使其弟子持书遥礼请求开示禅净一心之旨为净土之资老人因示之曰。

　　吾佛说法以一心为宗无论百千法门无非了悟一心之行其最要者为参禅念佛而已而参禅乃此方从前诸祖创立悟心之法其念佛一门乃吾佛开示三贤十地菩萨总以念佛为成佛之要故十地菩萨已证真如岂非悟耶然皆曰不离念佛念法念僧故善财参五十三善知识第一德云比丘即单授以念佛解脱门及至末后参见普贤为入妙觉善知识乃专回向西方净土云亲睹如来无量光现前授我菩提记由是观之即华严为最上一乘而修称法界行始终不离念佛而十地圣人已证真如尚不离念佛而末法妄人乃敢谤念佛为劣行又何疑参禅念佛为异耶是缺多闻不知佛意妄生分别耳若约唯心净土则心净土净故初参禅未悟之时也非念佛无以净自心然心净即悟心也菩萨既悟而不舍念佛是则非念佛无以成正觉安知诸祖不以念佛而悟心耶若念佛念到一心不乱烦恼消除了明自心即名为悟如此则念佛即是参禅若似菩萨则是悟后不舍念佛故从前诸祖皆不舍净土如此则念佛即是参禅参禅乃生净土此是古今未决之疑此说破尽而禅净分别之见以此全消即诸佛出世亦不异此说若舍此别生妄议皆是魔说非佛法也。

　　示修六逸关主

　　余初度岭至五羊时菩提树下弟子修六逸公即相率同辈归依乃至出岭之南岳游吴越相从于艰难困苦之中始终二十五年未尝少间及余归隐匡庐公素为生死心切志求向上亦相从于金轮峰顶闭死关三年单提一念幸有自信之地今以省师归故山拈香请益老人因示之曰。

　　出家为生死求向上一路乃本分事禅人死关三年其于放下身心抖擞客尘烦恼消磨习气乃最初一步业已自信但于参究生死病根未能顿拔以参禅先须识取生死病根方能用药调治耳何谓生死病根以贪痴嗔慢皆以我见而为根本一切圣凡二种生死皆因执我然我依见立是则妄见乃我执之本称为法身之刺见刺不拔生死难出是以一切凡夫执身心人我是非之见一切外道横执邪见二乘圣人执生死涅槃欣厌取舍之见一切菩萨执有生可度有佛可求之见等觉圣人未忘佛见法见故有二愚乃至祖师门下初学参禅者则多先起将心待悟之见于未悟中妄起未得谓得之见及有一念狂心暂歇处即执为妙悟便生得少为足之见即将古人言句扳扯回为己解执为玄妙之见以此蕴集于怀不肯唾却久之酿成毒药以致误堕邪见纵有一念顿悟自心本来无物则又堕在光影门头以为究竟之见所以云门道只饶得到法身为法执不忘己见犹存堕在法身边谓之抱守竿头则永无超脱之见总之但有丝毫情见未除皆是生灭边收通是生死病根纵然悟得尚属生死故云悟之一字亦须吐却何况全未了悟但依希恍惚便起知见自以为得即将古人现成语句把作自己妙悟此皆堕自欺全非真参实究功夫如此用心皆是未识生死病根之过也所以古德云不用求真唯须息见苟知见消亡不真何待所以佛示阿难云见见之时见非是见见犹离见见不能及此其究竟穷元单以见为生死病根以从法身而起妄见见有身心世界而沉生死故今以离见为出生死证法身之极则也马鸣大师示人以离念为真修实证以因念有见若见谢则念自离妄自泯矣是知贪嗔烦恼之病根浅唯独见刺之病根深最为难拔故参究功夫烦恼易断习气难除习气不除则妄见潜滋妄见滋则纵有悟处皆成习气以成魔见矣所以楞严经中说见魔最深隐而难知也禅人有志真参实究直须看破切不可堕在知见网中正当做功夫时只将赵州无字与六祖本来无一物同参于未提起时先将身心内外一齐放下放下又放下放到无可放处透底看遮无字毕竟有什么气息才有一念起处当下一觑觑定看他毕竟是个什么如此安身立命在话头上靠定深锥痛劄一念不移如老鼠咬棺材自有透脱时也切不得将古人公案言句蕴在胸中将来比拟以拟心即错决不是古人见处至于寻常应缘时只将话头靠定历历孤明自然不被境风摇夺乃至与人接谈时切不可将古人公案当作自己知见以资谈柄此一种病根最深以正当说时直图爽快全不知不是自己本分事以此纵心矢口全不曾回头照看所以不知是病若养成此病则将为大我慢魔及狂魔之所摄持今目中所见缁白好说禅者比比皆然不可不惧也古人参禅无别玄妙只是肯将凡情圣解一齐扫却放得胸中空落落不留丝毫知见作主宰知见不存则真见发光自然了无一物矣如此放下时则当人一念如大火聚一切情尘习气一触便烧如红炉片雪绝无影迹可留回观一切知见边事如说梦耳所以道参禅无诀法只要放得下若放下一念则一念真实若念念放下则念念真实若彻底放下则尽未来际彻底真实矣公行矣能不忘此叮咛之言则与老人眉毛撕结未尝有丝毫间隔时也万无以离合关心唯以此道是望嗟嗟老人老矣倘负此缘错过此生则再求今日之缘又不知几千万劫也。

　　示慧玄兴后禅人

　　东海佛法不行之地自灵山桂峰师开化令舍邪归正者不少老人昔居海印寺时叹师法利之盛其诸弟子能说法者居多今学人兴后乃嫡孙也老人别灵山二十有八年矣每切念之辛酉岁后来参匡山一见如再面灵山也改岁后辞归故山请益修心法要老人因示之曰佛最所诃者烦恼所知二种障为为生死根本然烦恼障乃贪嗔痴爱为凡夫生死根本所知障乃佛法知见为三乘圣人生死根本苟二障之不除则众苦无由得出也嗟今世人不知佛法者固无足怪即学佛法人不肯断除烦恼又以所学佛法为所知障生长我慢重增烦恼心地染污种子触发现行放逸身心毫无检束循情造业岂非大谬耶学人今闻老人开示知为生死大事发心参求本地工夫此乃最胜愿力但今参究工夫不用别求只要将胸中旧有习气种子一一打点干干净净不许触发现行就于日用对境逢缘起心动念处当下看破不许相续其用心下手只如楞严经所说观音耳根圆通旋倒闻机返闻自性一则观门最好用心若于日用见闻处果能返观自性则不随外境流转如此念念返流则念念是归真之路如此用心若习气不除触发现行定不得力此全在违现业一着为最上行也然又必要为生死心切乃肯下死工夫耳学人实为生死真切用心乃有受用不是说了便休作一种佛法知见也。

　　示净心居士

　　往老人过吴中净心居士参礼请益老人示之以念佛法门以念佛如水清珠能清浊水故以净心为道号别数年矣今书来云念佛难成一片复请开示老人因示之曰修行第一要为生死心切生死心不切如何敢云念佛成片且众生无量劫来念念妄想情根固蔽即今生出世从知事以来何曾一念痛为生死日用念念循情未尝返省今欲以虚浮信心就要断多劫生死所谓滴水焉能救积薪之火岂有是理哉若当人果为生死心切念念如救头燃只恐一失人身百劫难复要将此一声佛咬定定要敌过妄想一切处念念现前不被妄想牵缠遮障如此下苦功夫久久纯熟自然相应如此不求成片而自成一片矣此事如鱼饮水冷暖自知告诉不得他人全要自己着力若但将念佛做皮面如此驴年无受用时直须勇猛更莫迟疑。

　　示仁天老宿持法华经

　　余过金沙孙图南居士为言仁天大德诵法华经二十余年深重其操及人天相见貌古神清余将行仁天请益因谓之曰法华最上一乘乃吾佛久秘之要为授记诸弟子之券书也诸佛慧命所系更有何法过于此者乃请益别求乎虽然仁天持经久矣未审果能忘言而得义乎抑区区文字而已乎六祖云心迷法华转心悟转法华诵经不解意与义作仇家二十七祖云入息不居阴界出息不涉众缘常转如是经百千万亿卷如上二祖所说是则仁天毕竟如何持此经耶经云是法非思量分别之所能解如是则六祖纵许解义亦未能持又云此经开方便门以示诸法真实之相如是则山河大地草木瓦石无非实相纵若二十七祖离出入息亦未能持然则仁天毕竟如何持耶如佛所说持品乃至展转第五十人转教持经功德不可思议由是观之转教之功不论解义不解义离息不离息但能一念信心自知本有则慧命不断由是老人最赞青莲法社以持法华为妙行也以一闻此经便下成佛真种如是则仁天岂不以转教多人尤胜自己一人持之耶此青莲社老人所以拳拳仁天能如佛所赞叹乎。

　　示沈大洁

　　大洁请益云参究净土二行皆所笃信愿修但参究要离念净土要系念两者似违用心难一愿乞指示老人曰此禅净二行原无二法永明大师示之于前矣禅本离念固矣然净土有上品上生未尝不从离念中修若曰念佛至一心不乱但一心不乱岂存念耶但此中虽是无二至于下手做工夫不无巧拙以参究用心处最微最密若当参究时在一念不生若云念佛则念又生也如此不无两橛念就参究念佛处打作一条要他不生而生生即不生方是永嘉惺寂双流之实行也何耶若论参究提话头堵截意根要他一念不生如此虽是参的工夫古人谓之抱桩摇橹只这要他不生的一念即是生也岂是真不生耶只如念佛若只将一声佛号挂在心头念念不忘岂是真一心不乱古人教人参活句不参死句正在生处见不生意如经云见刹那者方悟无生即此一语则参究念佛当下可成一条矣道人谛听参究念佛此中易落淆讹不可忽也如何参究即念佛念佛即参究耶佛祖教人只是了悟无生则大事毕矣然无生岂如木石枯桩耶要在生处了无生为第一义且参究乃无生也念佛乃生心也如今参究就将一句阿弥陀作话头做审实的工夫正当做时先将自己身心世界并从前一切世谛俗习语言佛法知见一齐放下连放下亦放下放到无可放处则当下空空寂寂不见有一念生矣就从此空空寂寂中着力提起一声阿弥陀佛历历分明如此提一声两声三五七声正当提起时就在直下看觑审实此念佛的是谁重下疑情审之又审疑之又疑疑情少松又似前提又审又疑单看此念佛的毕竟是谁向何处起落向何处去如驴觑井觑来觑去疑来疑去疑到心思路绝处如银山铁壁无转身吐气处是时忽然搕着触着真无生意忽然猛的现前时则通身汗流如大梦觉到此方信生即无生无生即生参即是念念即是参元无二法回头一看始知向来如在含元殿里觅长安也如此做工夫最怕将心要悟才有要悟的心便是拦头板也只管一直做将去不计工程即到做不得时则打起精彩又从做起又切不可贪求玄妙即有一念暂息寂静欢喜切不可当作好处直须吐却切不可将佛祖玄言妙语来作证当作实法不可堕在无事甲中以此为得总之一切圣凡迷悟都不管单单只是追求一念下落追到赶尽杀绝处久久自见本来面目如十字街头见阿爷更不向人问觅也看来此事元是人人本分上事更无甚奇特处纵做了手依然只是旧时人只是旧时行履处不曾增益一毛但只是眼睛光光亮亮不被他见闻觉知瞒昧也道人真真实实为生死大事试从此下手决不相赚。

　　示本怀印禅人

　　海印禅人早受业于栖霞嗣与诸同志结社于金沙东禅集海内学人专以背诵妙法华经为业不数年间成就者三十余人先社主海耀与诸檀信约请余休老以主之禅人因特走南岳以迎余一见禅人循循若讷纯诚端确则识其为有心力者及余以了达师因缘至社中见诸法侣济济端然经声琅琅朗彻如空中梵响余因叹曰即使闻者入流可证耳根圆通矣时余缘毕虽即归老匡山然亦法身常住此中及三年耀公以缘去而社无主余闻之痛惜急遣书檀越勉留禅人坚守之以待来者保此法社勿替也且亟嘱禅人苦志居之禅人谛信余言果保全无恙禅人遣弟子瞻礼持卷请益老人因示之曰甚矣末法弟子能持慧命而以护法为心者难其人矣非特今也昔吾佛于灵山会上欲以妙法华经付嘱有在令于末世受持此经广宣流布是时无论人天百万即得授记诸弟子中竟无一人敢于娑婆世界流通此法者必待地涌之众乃能荷担由是观之持此法者岂易易哉以其五浊恶世众生薄福其性刚强最难调伏是以吾佛教持经者必以忍辱为第一行故曰如来灭后欲为四众说是经者应入如来室着如来衣坐如来座乃可为众广说此经如来室者一切众生中大慈悲心是如来衣者柔和忍辱心是如来座者一切法空是安住是中然后以不懈怠心乃可为众说是法华经故佛自述其往昔求法之行如提婆达多世世之冤害及常不轻之礼拜四众乃至辱骂或加刀杖瓦石种种苦事皆欢喜忍之无一念懈退此正教菩萨法末世持经之最胜行是则吾徒为佛子苟无忍行又何以持佛慧命使不断哉及受付嘱持经之菩萨则誓之曰种种苦事皆当能忍是以佛说观三千大千世界无有如芥子许不是菩萨为求菩提舍身命处乃至头目髓脑无有吝惜故教持经者先以忍行悲此末法非大忍力又何能护佛法续慧命乎故老人每每以忍行开示禅人禅人以能笃信老人亦能以忍力自持故今不但率保道场抑且成就己行岂不为二利之妙行哉惟此一事禅人切不可以世谛寻常观之更于此外别求出生死法也且此经乃吾佛世尊为一大事因缘故出现于世一大事者乃众生本有佛之知见也以久迷而不悟特劳佛出世为开示而使自悟入之唯此一事更无别事所言佛知见者以能见诸法实相也以众生迷真知见但认五蕴幻妄身心而不见其真实之相若见实相则三界上下了无一法又何生死可寄耶如此岂独参禅能了生死而持经不能了生死乎第恐为法华所转耳若南岳天台皆悟实相之大宗师也倘法社诸侣读诵此经能有一人如天台悟入法华三昧者即此灵山一会俨然未散如是则护持之人具足恒沙功德不可思议矣若是则纵舍身命亦非分外况世间言语谷响音声幻妄小诟岂失出世广大法利耶且佛为此法劫劫生生舍此身命禅人即能舍此一生成大法益又何外慕别求佛法乎然今纵不能了生死即仗此法为舟航愿力持之于生死海中亦必终有到彼岸时尤胜从前虚生浪死也禅人既请老人言应当谛信老人语从此更当发起大忍力大精进力是名真法供养如来以成普贤大行切不可起生灭心立人我见而生退堕之想也。

　　示新安仰山本源觉禅人

　　本源觉生长新安自剃染来重兴仰山道场三十余年幻出种种庄严皆自心力诵圆觉梵行二经亦二十余年未尝暂辍精持净行皆从夙习般若中来今礼匡山请授大戒拈香请说圆觉大义老人因示之曰佛说三界上下法唯是一心作故十法界圣凡因果皆一心之影像况此幻妄身心目前幻境岂从外来所谓圆觉流出一切清净真如菩提涅槃及波罗密教授菩萨是故为佛弟子若达唯心法门则一切染净因果皆即现前念念转变故曰心净则佛土净直如仰山因缘向皆危石巉岩荒榛茂草今一旦幻此道场如从天至皆从最初一念坚固信心故致如斯广大佛事由是观之则西方净土又岂从心外得耶老人今为禅人特授梵网金刚宝戒此戒名为毗卢遮那心地法门经云若人受佛戒即入诸佛位是知一念信心即开佛知见一切佛土应念现前故诸佛净土皆从金刚心地建立禅人果能了知此个法门则从此向前日用头头一切运为明明了知皆从自心流出则法法皆为净土真因若更能将一声阿弥陀佛念念不忘心心不昧念至动静无二寤寐如一则现前步步皆踏净土宝地经行即此身心已坐莲花胎中直至临命终时才舍此身即花开见佛如从梦觉到此始知生死如梦净土如幻一念之间永居不退此外更有何而为出生死之要路乎是知今日所受心地法门乃成佛之根本更复何疑又岂可以寻常目之耶禅人久修梵行第未亲闻善知识打破从前妄想梦耳但了法法唯心何用别求佛法努力珍重。

　　示陈善人

　　楚沔称名郡故文宪之邦但法门善知识过化者希观智禅人向杖锡于此掩关三年一时向化者众适来善人乃旧归依信心弟子也远参匡山俚人为求开示以传白大众老人因示之曰在家男女能持五戒谓不杀不盗不邪淫不妄语不饮酒食肉佛住世时常在法会称优婆塞优婆夷此云近事男女以堪亲近承事三宝故其所修者精持五戒免堕三途苦趣是为人天之福故曰五戒不持人天路绝若持五戒第一要明信因果善恶报应如影随形谓作善因福果定生人天若造恶因恶果必堕三途苦趣且观世之高官尊爵富贵荣华者此等必是前世修福供养三宝斋僧布施印经造像修寺建塔济贫拔苦之所感招其长寿多男父慈子孝夫唱妇随兄友弟恭者必定从放生不杀持斋戒中来是故在家不能持此五戒者即五常备矣谓不杀仁也不盗义也不邪淫礼也不妄语信也不饮酒智也儒门能此者即成德之君子矣是故持斋岂分外事耶其中有上智高明之士既持此戒复念人世无常如风中烛怕生死苦一失人身万劫难复如此思惟念生死苦求出离心切更宜发心持念阿弥陀佛将此一句佛横在胸中心心不断念念不忘朝暮礼佛诵经回向西方求生净土若念佛念到一念纯熟一心不乱临命终时见阿弥陀佛放光接引投托莲花以为父母花开见佛从此永出生死轮回之苦长揖三界是名菩萨此念佛工夫古今在家男女行持一生取辩生西方者不少故曰唯有径路修行但念阿弥陀佛此外别求皆为邪见邪行矣善人持此转化同类一人一家以及一乡一郡通都为佛国矣但愿努力修行只要信心真切一念奉行不必别求玄妙佛法。

　　示盛莲生

　　老子云吾所以有大患者为吾有身若吾无身吾有何患圆觉经云我今此身四大合成当观身中坚硬归地润湿归水暖气归火动转归风四大各离今者妄身当在何处如此谛观此心久久纯熟身相忽空种种烦恼皆从妄想颠倒而生如梦颠倒本来不有当烦恼时直观此心妄想从何处生追到本无生处则妄想不生妄想不生则念顿空身心忽空则一切烦恼当下消灭应念即入清凉极乐国矣此观吃紧乃脱苦之妙药然初心观未易成但将阿弥陀佛审实话头切切不忘若妄想起时提起话头一拶则妄想自灭以寻常无有正念故专逐妄想流转攀缘不停以滋苦耳以一切诸法皆自心生心外无法若不观心而求脱苦之路犹却步而求前也只须发勇猛心切不可说不能乃自画耳。

　　示吴启高
  </div>
  <div class="pagination">
   <a href="憨山老人梦游全集_page7.html">
    上一页
   </a>
   <a href="憨山老人梦游全集.html">
    1
   </a>
   <a href="憨山老人梦游全集_page2.html">
    2
   </a>
   <a href="憨山老人梦游全集_page3.html">
    3
   </a>
   <a href="憨山老人梦游全集_page4.html">
    4
   </a>
   <a href="憨山老人梦游全集_page5.html">
    5
   </a>
   <a href="憨山老人梦游全集_page6.html">
    6
   </a>
   <a href="憨山老人梦游全集_page7.html">
    7
   </a>
   <span class="current-page">
    8
   </span>
   <a href="憨山老人梦游全集_page9.html">
    9
   </a>
   <a href="憨山老人梦游全集_page10.html">
    10
   </a>
   <a href="憨山老人梦游全集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
