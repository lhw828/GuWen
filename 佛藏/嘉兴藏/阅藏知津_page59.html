<!DOCTYPE html>
<html>
 <head>
  <meta charset="utf-8"/>
  <title>
   阅藏知津 - 第 59 页/共 129 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阅藏知津 - 第 59 页/共 129 页
  </h1>
  <div class="content">
   (比丘海登　弘选　信士闻尚义
　　　　刘书业各助银一两同刻
　　　阅藏知津一卷以此刻经功德普愿法
　　　　异众生不离文字得解脱性
　　　　岁久癸卯菊月望日吉旦)
嘉兴大藏经　阅藏知津(第卷-第卷)


　　阅藏知津卷第十六

　　北天目沙门释智旭汇辑

　　大乘经藏　般若部第三之一

　　述曰：“般若为诸佛母，三世诸佛皆从般若得生。故曰：‘从初得道，乃至泥洹，于其中间，常说般若。’当知一切佛法，无非般若所流出，无非般若所统摄也。然初成顿演，则称华严；渐诱钝根，则名阿含；对半明满，则属方等；开权显实，则让法华；扶律谈常，则推涅槃。故唯显示二空，破情立法，或共不共。以般若题名者，乃别成第四部云。”

　　大般若波罗密多经(六百卷)　(有唐太宗三藏圣教序唐高宗三藏圣教记　沙门玄则大般若经初会序)　(十六分各有一序)　天字至柰字

　　唐玉华寺沙门释玄奘译

　　初分缘起品第一。佛住鹫峰山顶，与千二百苾刍，五百苾刍尼，无量邬波索迦，邬波斯迦，无量无数菩萨众俱。世尊于师子座上，自敷尼师坛，结加趺坐，入等持王妙三摩地，从定而起，观察十方，从两足，乃至眉间毫相，一切毛孔，各出六十百千俱胝那庾多光，各照大千世界，乃至十方殑伽沙等诸佛世界，遇斯光者，必得无上菩提，又演常光，出广长舌，流杂色光，现宝莲华，华有化佛，皆演般若，闻者必得无上菩提。复入师子游戏等持，令大千界，乃至十方佛刹，六种震动，恶道离苦，生人天中，同来佛会，佛以神力，现本色身，令此大千有情，皆悉睹见，诸天散华，变成华台，量等大千，此土庄严，犹如极乐。又从面门放光，照十方土，令此彼有情，互得相见，东方宝性佛所，普光菩萨，南方无忧德佛所，离忧见菩萨，西方宝焰佛所，行慧菩萨，北方胜帝佛所，胜授菩萨，东北方定象胜德佛所，离尘勇猛菩萨，东南方莲华胜德佛所，莲华手菩萨，西南方日轮遍照胜德佛所，日光明菩萨，西北方一宝盖胜佛所，宝胜菩萨，下方莲华德佛所，莲华胜菩萨，上方喜德佛所，喜授菩萨，及一切世界上首菩萨，各奉佛命，以千茎金色莲华寄上，佛受此华，还散各方，遍诸佛土，诸华台中，各有化佛，说大般若，闻者必得无上菩提，尔时此界，如众莲华世界普华如来净土。

　　学观品第二。佛告舍利子言，菩萨欲于一切法，等觉一切相，当学般若波罗密多。谓以无住而为方便，安住般若，所住，能住，不可得故。以无舍无护无取无勤无思无著而为方便，圆满六波罗密。施者，受者，及所施物，不可得，犯无犯相不可得，动不动相不可得，身心勤怠不可得，有味无味不可得，诸法性相不可得故，复以无所得而为方便，应圆满三十七品，三解脱门，四静虑，四无量，四无色定，八解脱，八胜处，九次第定，十遍处，九想，十随念，十想，十一智，三三摩地，三无漏根，不净处观，遍满处观，一切智智，奢摩他，毗钵舍那，四摄事，四胜住，三明，五眼，六神通，六波罗蜜多，七圣财，八大士觉，九有情居智，陀罗尼门，三摩地门，十地，十行，十忍，二十增上意乐，如来十力，四无所畏，四无碍解，十八不共法，三十二相，八十随好，无忘失法，恒住舍性，一切智，道相智，一切相智，一切相微妙智，大慈，大悲，大喜，大舍，及余无量无边佛法，如是一切，不可得故。舍利子问，“云何修行般若波罗密多，能如实知如是六度，由方便善巧故，各互能满六度？”佛言：“以无所得而为方便，能满六度。又菩萨欲得一切不可思议功德，皆应学般若波罗密多，知一切法，皆但有名，不生执着，若五蕴，若十二处，若十八界，若触，若受，若六界，若四缘，及所生法，若十二支，若六度，若二十空，若三十七品，若三解脱门，若四圣谛，若四静虑，四无量，四无色定，若八解脱，八胜处，九次第定，十遍处，若陀罗尼门，三摩地门，若极喜等十地，若正观等十地，若五眼，六通，十力，四无所畏，四无碍解，大慈悲喜舍，十八不共法，若三十二相，八十随好，若无忘失法，恒住舍性，若一切智，道相智，一切相智，一切智智，若永拔习气，若四果独觉，若一切菩萨行，若诸佛无上菩提，以要言之，世出世法，有漏无漏，有为无为，十六知见，皆但有名，实不可得，菩萨于名，所名，俱无所得，以不观见，无执着故，如是智慧，胜于声闻智慧，不可比喻，以能成胜事故，声闻智慧如萤，菩萨智慧如日，从初发心，乃至菩提，常与二乘作真福田，已报诸施主恩。”

　　相应品第三。谓与一切蕴处界，乃至无上菩提空相应故，与般若波罗密多相应，亦不见若相应若不相应等。又于一切诸法，不著有，不着非有，不着常无常，不着乐苦，不着我无我，不着寂静不寂静，不着空不空，无相有相，无愿有愿。又不为一切法故，修行般若，不见有所修般若，如是善能安立有情于涅槃界，魔不得便，烦恼伏灭，诸佛菩萨，皆共护念，设有罪业，转现轻受，如是菩萨，不见空与诸法相应，不见诸法与空相应，是为第一与空相应，毕竟不起悭贪犯戒忿恚懈怠散乱恶慧障碍之心，六度任运现前，无间无断。

　　转生品第四。舍利子问：“安住般若菩萨，从何处没，来生此间，从此处没，当生何处。”佛为广分别答：“无量大苾刍众，以新净衣献佛，发无上心，佛为授菩提记，又有无量有情，愿生十方净土，佛亦授记。”

　　赞胜德品第五。舍利子，大目连，大饮光，善现等，同赞菩萨般若，佛印成之。

　　现舌相品第六。佛复现广长舌，放光照十方土，十方菩萨云集供养，诸天亦来供养，佛令诸供养具，合成台盖，遍覆佛土，百千俱胝那庾多众，悟无生忍，授记作佛。

　　教诫教授品第七。佛命善现，为菩萨说般若相应法，善现告舍利子，诸佛弟子所说教法，皆承佛威神力，非以自慧辩才力也。因即问佛：何法名为菩萨？何法名为般若？佛言：菩萨但有名，般若亦但有名，如是二名，亦但有名，如是假名，不生不灭，不在内外中间，不可得故，譬如我人等十六知见，乃至色等，但是假名，不可得故，菩萨于一切法，名假，法假，及教授假，应正修学。复次不应观色等若常，若无常，若乐，若苦，若我，若无我，若净，若不净，若空，若不空，若有相，若无相，若有愿，若无愿，若寂静，若不寂静，若远离，若不远离，若有为，若无为，若有漏，若无漏，若生，若灭，若善，若非善，若有罪，若无罪，若有烦恼，若无烦恼，若世间，若出世间，若杂染，若清净，若属生死，若属涅槃，若在内，若在外，若在两间，若可得，若不可得，菩萨于一切法，住无分别，能修六度，能住二十空，及真如等。能修三十七品，能住四圣谛，能修十二门禅，乃至三脱，十地，及三智等。不见菩萨及菩萨名，不见般若及般若名，唯正勤求一切智智。何以故？于一切法，善达实相，了知其中无染净故。复次于名假施设，法假施设，如实觉已，不着色等，乃至不着方便善巧，以一切法，皆无所有，能着，所著，着处，着时，不可得故。次问善现，即色等是菩萨不？异色等是菩萨不？色等中有菩萨不？菩萨中有色等不？离色等有菩萨不？善现一一答云：不也！又问：汝观何义，言即色等非菩萨，乃至非离色等有菩萨耶？善现一一答言：若菩提，若萨埵，若色等，尚毕竟不可得，性非有故，况有菩萨，此既非有，如何可言即色等是菩萨。云云！佛赞印之。又问：即色等真如是菩萨不？乃至离色等真如有菩萨不？善现一一答言：不也！又问：汝观何义，言即色等真如非菩萨，乃至非离色等真如有菩萨耶？善现一一答言：若色等尚毕竟不可得，性非有故，况有色等真如，此真如既非有，如何可言即色等真如是菩萨。云云！佛赞印之。又问：即色等增语，色等常无常等增语，是菩萨不？善现一一答言：不也！又问：汝观何义，言即色等增语非菩萨，乃至即色等若可得若不可得增语非菩萨耶？善现一一答言：若色等，若色等常无常，乃至可得不可得等，尚毕竟不可得，性非有故，况有色等乃至可得不可得等增语，此增语既非有，如何可言即色等增语，乃至即色等若可得若不可得增语，是菩萨。佛赞印之。次明诸法不见诸法，诸法不见法界，法界不见诸法，法界不见法界。乃至非离有为施设无为，非离无为施设有为，于一切法，都无所见，其心不惊，不恐不怖，于一切法，心不沉没，亦不忧悔。

　　劝学品第八。善现白佛言：菩萨欲满六度，欲遍知一切善法，欲永断一切恶法，欲修习一切善法，欲得一切佛法，欲满一切有情心愿，欲满殊胜善根，当学般若。舍利子问菩萨顶堕。答言：无方便善巧，住三解脱而起想着，是为顺道法爱，如宿食生，能为过患，若于二十空门，不见不得，若作是观，名入菩萨正性离生。又于一切法，及一切名，皆应知不应着是心非心，本性净故，与一切法非相应，非不相应，无变异，无分别。舍利子问：如心无变异，无分别，色等一切法亦无变异无分别耶？善现一一答言：如是！舍利子赞言：欲学声闻地，独觉地，菩萨地，如来地者，皆当于般若听习读诵受持，如理思惟，令其究竟。何以故？般若广说开示三乘法故，菩萨若学般若，则为遍学三乘，亦于三乘法皆得善巧。

　　无住品第九。善现白佛：我于诸法，不得不见若集若散，诸法名义，既无所有，故色等名皆无所住，亦非不住，云何令我以般若相应法，教诫教授诸菩萨，必当有悔，诸法因缘和合，施设假名，于蕴处界，乃至佛菩萨声闻僧等，皆不可说。又一切若有名，若无名，皆无处可说，若菩萨闻时，心不沉没忧悔，不惊，不恐，不怖，当知已住不退地，以无所住方便而住。又修行般若菩萨，不应住色，不应住受想行识等，何以故？色，色性空，受想行识，受想行识性空，是色非色空，是色空非色，色不离空，空不离色，色即是空，空即是色，受想行识，乃至一切陀罗尼门，一切三摩地门，亦如是，故不应住。若菩萨无方便善巧，我我所执所缠扰故，心住色等，于色等作加行故，不能摄受修行圆满般若波罗密多，不能成办一切智相，是故色等一切法，皆不应摄受，既不应摄受，便非色等一切法，所以者何，本性空故。其所摄受修行圆满般若波罗密多，亦不应摄受，既不应摄受，便非般若波罗密多。本性空故，菩萨应以本性空，观一切法，作此观时，于一切法，心无行处，是名无所摄受三摩地，此三摩地，微妙殊胜，广大无量，能集无边无碍作用，其所成办一切相智，亦不应摄受，既不应摄受，便非一切相智，以内空故，乃至无性自性空故，是一切相智，非取相修得，诸取相者，皆是烦恼，胜军梵志，由胜解力，于一切法不取不舍，实相法中，无取舍故，菩萨于一切法无所取着，能从此岸到彼岸故，若于诸法少有取着，则于彼岸非为能到，虽无所取，而以本愿，不于中间而般涅槃，虽圆满一切佛法，亦不见一切佛法。以一切法，非法非非法故，于一切法虽无所取，而能成办一切事业。

　　般若行相品第十。善现白佛：菩萨修行般若审谛观察，若法无所有，不可得，是为般若。于无所有不可得中，何所征责。舍利子问：何法为无所有不可得耶？善现言：谓般若等六度无所有不可得，由内空故，乃至无性自性空故，又蕴处界触受等，乃至菩萨法，如来法，若常，若无常，乃至若内，若外，若两间，一一皆尔。菩萨审谛观察一切法皆无所有不可得时，心不沉没忧悔，不惊恐怖，当知能于般若，常不舍离，以如实知一切法，离一切法自性故。舍利子问：何者是般若自性？乃至一切法自性？善现答言：无性是般若自性，乃至无性是一切法自性，又般若离般若相，乃至一切法离一切法相，自性亦离自性，相亦离相，自性亦离相，相亦离自性，自性相亦离相自性，相自性亦离自性相。舍利子言：菩萨于此中学，则能成办一切相智。善现言：如是如是。知一切法无生无成办故。舍利子言：何因缘故，一切法无生无成办。善现言：色等空故，色等生成办不可得，菩萨作如是学，便近一切相智，得身语意清净，得相清净，不堕胎生，不生恶趣，乃至菩提，常不离佛。善现白佛：若菩萨无方便善巧，若行色，若行色相，非行般若，若行色常无常等，若行色常无常相等，非行般若，广说一切法亦如是。乃至若作是念，我行般若，我是菩萨，彼行般若，彼是菩萨，皆是有所得行相，非行般若。又语舍利子，若于色住想胜解，便于色作加行，由加行故，不能解脱生老病死，及当来苦，乃至于独觉菩萨如来，及于彼法，亦如是，是名无方便善巧，若有方便善巧，不行色，不行色相，不行色常无常等，不行色常无常相等，乃至一切法，亦如是，于一切法，不取有，不取非有，不取亦有亦非有，不取非有非非有，于不取亦不取，由一切法自性不可得，以无性为自性故，于般若波罗密多，不取行，不取不行，不取亦行亦不行，不取非行非不行，于不取亦不取，由般若自性不可得，以无性为自性故，是名于一切法无所取着三摩地，恒住不舍，速证无上菩提。更有健行三摩地等，略举一百五十七名，复有无量无数三摩地门，陀罗尼门，若善修学，亦令速证菩提，菩萨虽住诸三摩地，而不见不着，亦不念我已入，今入，当入，唯我能入，非余所能，如是寻思分别，皆不现行，以无所有中，分别想解无由起故，佛赞印之。兼劝菩萨应如是学。舍利子问：此为正学般若，乃至正学一切相智耶？佛言：如是！又问：以无所得为方便，为何等法不可得耶？佛言：我不可得，毕竟净故，有情命者等，乃至如来不可得，毕竟净故，诸法不出不生，不没不尽，无染无净，无得无为，是名毕竟净义，如是学时，于一切法，都无所学，若于无所有法不能了达，说名无明，由无明，及爱势力，分别执着断常二边，不知不见诸法无所有性，堕于愚夫异生数中，不能出离三界，不能成办三乘，不能信受一切法空，不能住于三十七品六度等法，是故欲学般若，欲成办一切智，道相智，一切相智，当以无所得为方便，如应而学。

　　譬喻品第十一。善现与如来问答，明一切法不异幻，幻不异一切法，一切法即幻，幻即一切法。若无方便善巧，不为善友之所摄受。闻说甚深般若，其心有惊恐怖，若以应一切智智心，观一切法常无常相等不可得，是有方便善巧，其心不惊恐怖，次明善友之相，虽说一切法不可得，而劝依此法勤修善根，不令回向二乘，唯令证得一切智智，若离应一切智智心，于修一切法有所得，有所恃，以有所得为方便故，闻说甚深般若，有惊恐怖。次明恶友之相，若教厌离般若等相应法，若不为说魔事魔过，是名恶友，应速远离。

　　菩萨品第十二。善现白佛：菩萨是何句义。佛言：菩提不生，萨埵非有，故无句义，是菩萨句义，如空中鸟迹句义，幻事等句义，真如等句义。又如幻士色相等句义，如来色相等句义，当知一切句义，无所有，不可得。菩萨句义亦如是，菩萨于一切法皆无所有，无碍，无著，应学，应知，次为善现分别解释善法，非善法，有记法，无记法，世间法，出世间法，有漏法，无漏法，有为法，无为法，共法，不共法，菩萨于如是自相空法，不应执着，应以无二而为方便，觉一切法，以一切法无动相故。

　　摩诃萨品第十三。佛答善现：发金刚喻心，发殊胜广大心，发不可倾动心，发利益安乐心，爱法，乐法，欣法，喜法，以无所得而为方便，亦不自恃而生憍举，故于大有情众，定为上首，又以无所得而为方便，安住二十空四静虑等，故于大有情众，定为上首，舍利子，善现，满慈子，亦各广说摩诃萨义。

　　大乘铠品第十四。佛答善现：菩萨擐大乘铠，谓六度，十二禅，三十七品，二十空，五眼，六通，十力，无畏，无碍，大慈悲喜舍，十八不共法，三智，身相诸功德等，擐如是铠，放光遍照，令诸世界六三变动，息三途苦，为赞三宝，令生天人，觐佛禀法，犹如幻师，虽有所为，而无一实，诸法性空，皆如幻故。善现白佛：不擐功德铠，是为擐大乘铠，以一切法自相空故。佛言：如是。当知一切智智，无造无作，一切有情，亦无造无作，菩萨为是事故，擐大乘铠，由诸作者不可得故，我非造非不造，非作非不作，我毕竟不可得故，广说乃至一切法皆尔。善现白佛：如我解佛所说义，一切诸法，性无所有，性远离，性寂静，性空，性无相，性无愿，性无生，性无灭，性无染，性无净故，皆无缚无解。满慈子问：何等色、受、想、行、识、无缚无解。善现答言：如幻、如梦、如像、如响、如光影、如空华、如阳焰、如寻香城、如变化事色等。无缚无解，以性无所有，乃至性无净故。又过去未来现在色等，善、不善、无记、有染、无染、有罪、无罪、有漏、无漏、杂染、清净、世出世间色等，皆无缚无解。以性无所有，乃至性无净故。广说一切法亦如是。菩萨于是无缚无解法门，以无所得而为方便，应如实知，应勤修学，应住无缚无解一切相智，应成熟无缚无解有情，应严净无缚无解佛土，应亲近供养无缚无解诸佛，应听受无缚无解法门。

　　辩大乘品第十五。善现白佛：云何知菩萨大乘相，云何知发趣大乘，如是大乘，从何处出，至何处住。如是大乘，为何所住，谁乘大乘而出。佛言：六度是大乘相，发应一切智智心，大悲为上首，以无所得而为方便，修行施等，持此善根，与一切有情，回向无上菩提。又大乘相者，谓二十空，一百五十七三摩地，三十七品，空无相无愿三三摩地，十一智，三无漏根，有寻等三三摩地，十随念四静虑，四无量，四无色定，八解脱，八胜处，九次第定，十遍处，佛十力，四无所畏，四无碍解，大慈悲喜舍，五眼，六通，三智，十八不共法，四十二字陀罗尼门(多有细释)。从一地趣一地，是为发趣大乘。初地修治十种胜业。二地思惟修习八法。三地应住五法。四地应住十法。五地远离十法。六地圆满六法，应远六法。七地离二十法，满二十法。八地应满四法。九地应满四法。十地满十二法(各有征释)。如是大乘，从三界中出，至一切智智中住，然无二故，无出无至，非已出已至，非当出当至，非今出今至，无相之法，无动转故。如是大乘，都无所住，诸法住处不可得故。然此大乘，住无所住，如一切法非住非不住，大乘亦尔。若所乘乘，若能乘者，由此为此，所出所至，及出至时，如是一切，皆无所有，都不可得。以一切法毕竟净故，非已可得，非当可得，非现可得，如是菩萨修行般若，虽观一切法皆无所有不可得毕竟净故，无乘大乘而出至者，然以无所得为方便，乘于大乘，出三界生死，至一切智智，利益安乐一切有情，穷未来际，常无断尽。

　　赞大乘品第十六。善现略赞，如来广赞，菩萨住此三世平等相中，精勤修学一切智智，无取着故，速得圆满，菩萨安住如是大乘相中，超胜一切世间。

　　随顺品第十七。满慈子问：如来令善现宣般若，而今何故乃说大乘。佛言：一切善法，无不摄入般若，若大乘，若般若，其性无二，无二分故。

　　无所得品第十八。善现白佛：三际菩萨不可得，色等无边故，菩萨亦无边，即色等菩萨无所有不可得，离色等菩萨无所有不可得，我于一切法，以一切种一切时求菩萨，都无所见，竟不可得。云何令我以般若教诫教授诸菩萨？世尊，菩萨但有假名，如说我等，毕竟不生，诸法亦尔，都无自性。世尊，色等诸法若毕竟不生，则不名色等，我岂能以毕竟不生般若，教诫教授毕竟不生诸菩萨，世尊，离毕竟不生，亦无菩萨能行无上菩提，若菩萨闻作是说，其心不惊恐怖，不沉没忧悔，当知能行般若。舍利子问善现：何缘故作是说。善现广答释之。

　　观行品第十九。善现白佛：菩萨修行般若，观诸法时，于色等不受不取不执不着，亦不施设为色等，又修行般若时，不见色等，以色等性空，无生灭故。又色等不生，则非色等，色等与不生，无二无二分，以不生法，非一非二，非多非异故，色等不灭亦尔。又色等不二，则非色等。又色等皆入不二无妄法数。舍利子问：何谓菩萨，何谓般若，何谓观诸法？善现答言：为有情类求大菩提，亦有菩提，故名菩萨，能如实知一切法相而不执着，故复名摩诃萨。所谓如实知色相等而不执着，有胜妙慧，于一切烦恼见趣，一切六趣四生，一切蕴处界等，而得远离，有胜妙慧，于色等实性而得远到，故名般若波罗密多。观色等非常非无常，非乐非苦，非我非无我，非净非不净，非空非不空，非有相非无相，非有愿非无愿，非寂静非不寂静，非远离非不远离，是谓观诸法。舍利子问：何缘故说色等不生，则非色等？善现答言：色等，色等性空，此性空中，无生无色等，故说色等不生则非色等，问答色等不灭亦尔。又问：何缘故说色等不二，则非色等？答：若色等若不二，如是一切，皆非相应非不相应，非有色非无色，非有见非无见，非有对非无对，咸同一相。所谓无相，故说色等不二，则非色等。又问：何缘故说色等入不二无妄法数？答：色等不异无生灭，无生灭不异色等，色等即是无生灭，无生灭即是色等，故说色等入不二无妄法数。

　　无生品第二十。善现白佛：菩萨修行般若，观诸法时，见我等无生，毕竟净故，见色等无生，乃至见如来法无生，毕竟净故。舍利子问：若如是者，六趣受生，应无差别？又若一切法定无生者，何缘为预流果？修断三结道，乃至何缘诸佛为有情故，转妙法轮？善现答言：非于无生法中，见有六趣受生差别，乃至非于无生法中，见有诸佛证无上菩提，转妙法轮，度无量众。又但随世间言说施设，有得有现观，非胜义中，有得有现观，乃至六趣差别，亦随世间言说施设故有，非胜义也。色等是不生法，我不欲令生，以自性空故。又色等是已生法，我不欲令生。以自性空故，生与不生，俱非相应非不相应，乃至非有对非无对，咸同一相。所谓无相，故我不欲令生生，亦不欲令不生生，乃至于不生法起不生言，此不生言亦不生。以色等皆本性空故，诸佛弟子能随问答。以一切法无所依故，色等本性空，依内、依外、依两中间、不可得故。

　　净道品第二十一。善现谓舍利子：菩萨修行六度，应净色等，乃至应净一切相智，应净菩提道。具明六度各有二种，一者世间，二出世间。以有所得为方便，着三轮而行施等，名为世间。三轮清净，以大悲为上首，所修施等，普施有情，于诸有情，都无所得，虽与一切有情同共回向无上菩提，而于其中不见少相，由都无所执而行施等，名出世间波罗密多，又二十空，真如等，四谛六度，四静虑等，八解脱等，四念住等，乃至一切相智，名菩提道。如是功德，皆由般若势力所致，如是般若，能与一切善法为母。一切三乘善法从此生故，如是般若，普能摄受一切善法。一切三乘善法依此住故，若菩萨闻说般若，心无疑惑，亦不迷闷，当知住如是住，不离大悲作意，以有情等非有故，作意亦非有，有情等无实故，无自性故，空故，远离故，寂静故，无觉知故，作意亦无实，乃至无觉知，佛赞印之。大千六种转变，如来微笑明益。

　　天帝品第二十二。诸天来会，帝释问言：何者是菩萨般若，云何应住，云何应学？善现答言：以应一切智智心，用无所得为方便，思惟蕴、处、界、触、受、六大、十二因缘、皆无常、苦、无我、不净、空、无相、无愿、寂静、远离、如病、如痈、如箭，如疮，热恼逼切，败坏衰朽，变动速灭，可畏可厌，有灾有横，有疫有疠，性不安隐，不可保信，无生无灭，无染无净，无作无为，是为般若。复次以应一切智智心用无所得为方便，观察二十空真如等，无我我所，无相、无愿、寂静远离，无生无灭，无染无净，无作无为，是为般若。复次以应一切智智心，用无所得为方便，行六度十二禅，乃至修一切相智，是为般若。复次作如是观，唯有诸法，互相缘藉，滋润增长，遍满充溢，无我我所，虽观诸法，而于诸法都无所见，佛赞印之。善现又答：色等，色等性空，菩萨，菩萨性空。若色等性空，若菩萨性空，如是一切，皆无二无二分。菩萨于般若，应如是住，不应住色等。不应住此是色等，不应住色等若常若无常，乃至若有愿若无愿，以有所得为方便故。又不应住预流等是无为相，是福田，不应住初地等殊胜事，不应住我当圆满六度十二禅，乃至我当成办三十二相，八十随好等。又不应住愿我当得净佛土中，无一切法名声，以有所得为方便故。一切如来得菩提时，觉一切法都无所有，名字音声，皆不可得。舍利子作是念，若菩萨于一切法不应住者，云何应住般若？善现谓曰：诸如来心为何所住，舍利子言：诸佛之心，都无所住，以色等不可得故，如来之心，于一切法都无所住，亦非不住。善现谓言：菩萨虽住般若，而同如来，于一切法都无所住，亦非不住，以色等无二相故，以无所得而为方便，应如是学。

　　阅藏知津卷第十六
嘉兴大藏经　阅藏知津(第卷-第卷)


　　阅藏知津卷第十七

　　北天目沙门释智旭汇辑

　　大乘经藏　般若部第三之二

　　大般若经之余一

　　诸天子品第二十三。有诸天子窃作是念，诸药叉等言辞咒句，虽复隐密，而尚可知。尊者于此般若，虽以种种言辞显示，而我等辈竟不能解。善现告言：我曾于此不说一字，汝亦不闻，当何所解。何以故？甚深般若，文字言说皆远离故，由此于中说者听者，及能解者，皆不可得。如来所证无上菩提，其相甚深，亦复如是。如化、如梦、如响、如幻。时诸天子复作是念，尊者虽复方便显说，欲令易解，而其意趣甚深转甚深，微细更微细。善现告言：色等非甚深，非微细。色等深细性不可得故。诸天子复作是念。尊者所说法中，不施设色等，色性等不可说故，亦不施设文字语言，文字语言性等不可说故。善现告言：如是！如是！应住无说、无听、无解、甚深般若。常勤修学，不应舍离，乃至我今欲为如幻如化如梦有情，说如幻化梦法，设更有法胜涅槃者，我亦说为如幻化梦所见。所以者何？幻化梦事，与一切法，乃至涅槃，皆悉无二无二分故。

　　受教品第二十四。舍利子等同声问善现曰：所说般若，如是甚深，谁能信受。善现答言：菩萨住不退地，能深信受，已见圣谛，及漏尽罗汉，亦能信受，已于多佛植众善本，诸善知识所摄受者，亦能信受，如是人等，终不以空不空分别色等，亦不以色等分别空不空。有相无相，有愿无愿，生不生，灭不灭，寂静不寂静，远离不远离，以对色等。广说亦如是。舍利子问：岂不于此般若甚深教中，广说三乘法等。善现答言：诚如所说。如是深教诸有所说，以无所得而为方便，谓于我有情等，色等、处等、乃至有为界，无为界，以无所得而为方便。又问：何因缘故？答言：由内空故，由外空乃至无性自性空故。

　　散花品第二十五。诸天化花散供，佛力合成花台，覆大千界。善现念言：非草木水陆所生，从心化出。天帝释言：亦不从心实能化出，但变现耳。善现言：是花不生，则非花也。帝释问：为但是花不生，为余法亦尔。善现答：色亦不生则非色，乃至无上乘亦不生则非无上乘，以不生法，离诸戏论，不可施设为色等故。

　　学般若品第二十六。帝释心念：尊者智慧甚深，不坏假名而说法性。佛便印言：色等但假名，如是假名，不离法性。善现不坏如是色等假名，而说色等法性，以色等法性，无坏无不坏故。善现所说，亦无坏无不坏。善现语帝释言：菩萨知一切法但假名已，应学般若，如是学时，不于色等学，不见色等可于中学故。帝释问言：何缘不见色等。善现答言：色等色等性空故，菩萨不见色等，不见色等故，不于色等学。何以故？不可色等空见色等空，不可色等空于色等空学故。若菩萨不于空学，是菩萨为于空学，无二分故，不于色等空学，为于色等空学，无二分故，若于色等空学无二分故，是能于布施等学，是能于内空等学，是能于真如等学，乃至是能于三乘学。何以故？无二分故。若能于布施等学无二分故，是能学无量无数无边不可思议清净佛法。何以故？无二分故。若能学无量清净佛法，是不为色等增减故学。以色等无二分故，若不为色等增减故学，是不为色等摄受坏灭故学，以色等无二分故。舍利子问：不为色等摄受坏灭故学耶？善现答言：如是！如是！舍利子问：何缘不为色等摄受坏灭故学？善现答言：不见有色等是可摄受，及所坏灭，亦不见有能摄受色等，及坏灭者，以色等若能若所，内外俱空，不可得故。若菩萨于色等，乃至于无上乘，不见是可摄受及可坏灭，亦不见有能摄受及坏灭者，而学般若，是菩萨能成办一切智智，是不见色等若生若灭，若取若舍，若染若净，若集若散，若增若减，以色性等，空无所有，不可得故。是菩萨于一切法不见若生若灭等而学般若，则能成办一切智智，以无所学无所成办为方便故。

　　求般若品第二十七。帝释问舍利子：菩萨所行般若，当于何求？舍利子言：当于善现所说中求。帝释问善现言：舍利子所说，是谁神力，谁为依处？善现报言：是如来神力，如来为依处。帝释言：一切法无依处。如何可言如来为依处。善现答言：如是！如是！如来非所依处，亦无所依。但随顺世俗施设说为依处，非离无依处。如来可得，非离无依处真如，如来可得，非离无依处法性，如来可得，非离无依处，如来真如可得，非离无依处，如来法性可得，非离无依处真如，如来真如可得，非离无依处法性，如来法性可得。又非无依处中，如来可得。非如来中，无依处可得。非无依处真如中，如来可得。非如来中，无依处真如可得。非无依处法性中，如来可得。非如来中，无依处法性可得。非无依处中，如来真如可得。非如来真如中，无依处可得。非无依处中，如来法性可得。非如来法性中，无依处可得。非无依处真如中，如来真如可得。非如来真如中，无依处真如可得。非无依处法性中，如来法性可得。非如来法性中，无依处法性可得。广历色等一切法，各作二十一句亦如是。憍尸迦，如来于色等非相应非不相应，于色等真如非相应非不相应，于色等法性非相应非不相应，如来真如于色等非相应非不相应，于色等真如非相应非不相应，如来法性于色等非相应非不相应，于色等法性非相应非不相应。又如来于离色等非相应非不相应，例作七句。彼舍利子所说，是于一切法，非离非即，非相应非不相应。如来之神力，如来为依处。以无依处为依处故。善现复告帝释：菩萨所行般若，不应于色等求，不应离色等求。所以者何？若色等，若离色等，若菩萨，若般若，若求，如是一切，皆非相应非不相应，非有色非无色，非有见非无见，非有对非无对，咸同一相，所谓无相。何以故？菩萨所行般若，非色等，非离色等。如是一切，皆无所有，性不可得，是故不应于色等求，不应离色等求，色等真如，广说亦如是，色等法性，广说亦如是。

　　叹众德品第二十八。帝释白善现言：菩萨所行般若，是大波罗密多，是无量波罗密多，是无边波罗密多，三乘皆于此中学而得果。善现印之。广明色等大故，般若亦大，以色等前中后际皆不可得，故说为大。色等无量故，般若亦无量。譬如虚空量不可得，色等亦如是，量不可得。色等无边故，般若亦无边。以色等若中若边皆不可得故。又一切智智所缘无边故，般若亦无边，法界无边故，所缘亦无边，所缘无边故，法界亦无边，真如无边故，所缘亦无边，所缘无边故，真如亦无边，法界所缘真如所缘无边故，般若亦无边，又有情无边故，般若亦无边，以诸有情本性净故，彼从本来无所有故。

　　摄受品第二十九。天仙三返唱善，若有菩萨于此般若能如说行，不远离者，我等于彼敬事如佛。如是甚深教中，无色等法可得，而有施设三乘之教。佛赞印之。广明非即布施等如来可得，非离布施等如来可得，若菩萨以无所得为方便，于一切法能勤修学，便得不离一切佛法。如我于然灯佛时，便得受记。天仙赞言：如是般若，甚为希有，令诸菩萨，速能摄取一切智智，谓于色等不取不舍为方便故，世尊照知四众诸天，同为明证。顾命帝释，若有不离一切智智心，以无所得为方便，于此般若受持读诵，精勤修习，如理思惟，为他演说，广令流布，魔不得便，以善住色等空无相无愿，不可以空而得空便，不可无相得无相便，不可无愿得无愿便，以色等自性皆空，能恼所恼，及恼害事，不可得故，又人及非人，无能恼害，由是人以无所得为方便，于一切有情，善修慈悲喜舍心故，又不横为诸险恶缘所害，亦不横死，以修行布施，于诸有情正安养故，又不怖畏惊恐毛竖，以善修内空等故，于是诸天发愿恭敬拥护，以由是菩萨，令诸有情断四恶趣，离一切苦，由是菩萨便有十善四禅等一切善法，由是菩萨，便有人天三乘胜果。佛赞印之。较量供养一初发心功德，展转乃至供养十方二乘圣众所不能及。帝释复叹受持般若功能，复叹摄受般若，则为摄受一切善法。佛印述之。并示现法后法功德胜利，若有魔外恶慢，暂闻般若声故，众恶渐灭，功德渐生，如莫耆妙药，能消蛇毒，及般若能灭贪等恶法，增彼对治，乃至能灭般涅槃取，增彼对治，如是能灭一切魔所住法，及能生长一切善事，以无所得为方便故，是菩萨自离十恶，教他离十恶，赞说离十恶法，欢喜赞叹离十恶者，自行施等，教他行施等，赞说施等法，欢喜赞叹行施等者，是菩萨行六度时所行施等，以无所得为方便，与一切有情，同共回向无上菩提，常作是念，我不应随悭贪破戒等势力，若随彼力，则施戒等不得圆满，终不能成一切智智。帝释叹言：如是般若，甚为希有，调伏菩萨，令不高心，而能回向一切智智，谓世间施等，无方便善巧，遂起高心，不能回向一切智智。我我所执，扰乱心故，若出世间施等，善修般若故，不得三轮，能如实调伏高心，亦能如实回向一切智智。佛告帝释，念诵般若，不为刀仗所伤，以自除贪等刀仗，亦能除他贪等刀仗故，毒不能害，水不能溺，火不能烧，邪不能伤，以是般若，是大神咒，大明咒，无上咒，无等等咒，一切咒王。是人精勤修学如是咒王，不为自害，不为害他，不为俱害。所以者何？了自他俱，皆不可得。所谓不得色等，乃至不得无上乘。是人学此般若大咒王时，于我，及法，虽无所得，而证无上菩提。观诸有情心行差别，随宜为转无上法轮，令如说行，皆获饶益，三世菩萨皆尔。此大咒王，诸天守护，不令有留难者。

　　较量功德品第三十。帝释问书经福聚，供设利罗福聚，何者为多。佛言：我于般若修学，得一切智智，及相好身，不以获相好身，说名如来。但以一切智智，说名如来，一切智智，及相好身，并设利罗，皆以般若为根本故。是故书经福多，以一切善法，皆从般若而出生故。又十方有情，发心定趣无上菩提，而由远离甚深般若方便善巧，多分退堕二乘地中，若欲住不退转地，速证无上菩提。应于般若数数听闻，受持读诵，精勤修习，如理思惟，好请问师，乐为他说，书写供养，又于余摄入般若诸胜善法，亦应听闻，乃至乐为他说，所谓五度，二十空，乃至三智等，又随顺般若蕴处界等无量法门，亦应听受思惟，不应非毁，令于菩提而作留难，以诸如来，昔皆修学如是等无量法门，证得无上菩提。如是等法，是三乘真实法印，是一切圣凡利益安乐所依处故。帝释问持经福：佛展转较答：以此般若在赡部洲人中住，则三宝皆住不灭，则世间常有十善六度等一切善法，则世间常有人天三乘等一切胜果，于是欲色诸天，同白帝释，劝令受持读诵，精勤修学，如理思惟，供养恭敬尊重赞叹如是般若，能令恶法损减，善法增益，普摄一切三乘法故。佛告帝释：依因般若大咒王故，一切胜因胜果，出现世间。复次依因般若，故有菩萨。依因菩萨，故一切胜因胜果显现。譬如依因满月轮故，一切药物星辰山海皆得增明。若如来未出世时，唯菩萨具方便善巧，为诸有情，无倒宣说世出世法，当知菩萨能出生五乘，而菩萨所有方便善巧，皆从是般若生长，若于此般若听受，乃至流布，成就现在未来功德胜利。尔时外道为求佛过，来诣佛所。帝释念诵般若，外道退还。恶魔化作四兵，来诣佛所，帝释念诵般若，恶魔退还。诸天化供，愿此般若人中久住。庆喜问佛：何缘不广称赞施等，但广称赞般若。佛言：由此般若与彼一切善法为尊为导，若不回向一切智智而修施等，不名真修施等。故我但赞般若。庆喜又问：云何回向一切智智？佛言：以无二为方便，无生为方便，无所得为方便，修习施等，是名回向一切智智。庆喜又问：以何无二无生无所得为方便？佛言：以色等无二无生无所得为方便，回向一切智智，修习施等。庆喜又问：云何以色等无二无生无所得为方便，回向一切智智，修习施等。佛言：色等，色等性空。以色等性空，与布施等无二无二分故，由此故说以色等无二无生无所得为方便，修习施等。庆喜当知，由此般若故，能回向一切智智，复由回向一切智智，能令修习施等得至究竟，故此般若于彼施等为尊为导。譬如大地，以种散中，众缘和合，则得生长。应知大地与种生长，为所依止，为能建立，如是般若及所回向一切智智，与施等一切善法为所依止，为能建立，故此般若，与彼施等为尊为导。帝释更广说般若功德，佛更广说般若功德。若此般若随所在处，周匝除去诸不净物，扫拭涂治，香水散洒，敷设宝座而安置之，烧香散华，庄严供养，便有威德天龙，来观礼读，欢喜护念，是人身心安乐，寝得善梦，不贪四事。因问帝释，佛设利罗，及此般若，汝取何者。帝释白佛：宁取般若。舍利子言：般若无色无见，无对一相，所谓无相，汝云何取。帝释言：若于般若能如是知，是为真取般若，亦真修行般若，以不随二行，无二相故，前五度亦不随二行，无二相故。佛赞印之。帝释又更广赞：乃至若无般若，施等不能到彼岸故。譬如无价大宝神珠，又若欲得常见一切如来法身色身智慧身等，当于般若供养。乃至流布，若修般若，应以法性，于诸如来，修随佛念，法性有二，如实知我智有情智等无量门智，皆名有为法性，一切法无生无灭等无性自性，皆名无为法性。佛言：三世三乘，皆因般若得果，如是般若秘密藏中，广说三乘相应法故。然此所说，以无所得为方便故，无性无相为方便故。无生无灭为方便故，无染无净为方便故，无造无作为方便故，无入无出为方便故。无增无减为方便故，无取无舍为方便故。如是所说，由世俗故，非胜义故，如是般若，非般若非非般若，乃至非境非智，不与三乘法，不舍异生法。帝释白佛：如是般若，是大波罗密多，是无上波罗密多，是无等等波罗密多，虽知一切有情心行境界差别，而不得我等，不得色等，乃至不得三藐三佛陀法，以能得所得，及二依处，性相皆空，不可得故。佛言：菩萨以无所得为方便，具行六度，由甚深般若为尊为导，修习施等，无所执着，速得圆满。又于色等一切法，以无所得为方便，修习般若，由此因缘，无所执着，令所修习，速得圆满。如赡部洲诸树，枝茎花叶果实，虽有种种形色不同，影无差别，如是施等虽各有异，而由般若摄受，回向一切智智，以无所得为方便故，亦无差别。次较量书写供养功德，不若书写施他功德，次明佛成道已，还依此法而住，供养恭敬，尊重赞叹。况欲求无上菩提者，而不至心归依甚深般若。次更展转较量福多，乃至教化十方一切世界有情，皆学四禅四等四定五通，不如书写般若，施他流布，以此秘密藏中，广说施等一切无漏之法，三乘种性修学此法，各速获果证故，又教化一切有情，皆修四禅，乃至五通，不免三恶，不如教一有情，住预流果，教化一切有情，令住四果，不如教一有情，安住独觉菩提，教化一切有情，皆住独觉，不如教一有情，趋无上觉，则令世间佛眼不断，由有菩萨，便有三乘三宝，由此般若秘密藏中所说法故，便有世出世间善果善因施设可得。若于般若如理思惟，所获福聚，胜于教化一切有情。住五神通，如理思惟者，谓以非二非不二行觉，于此般若，及六度二十空等，如理思惟，又若于此般若，以无量门，广为他说，宣示开演，显了解释，分别义趣，令其易解，胜自受持读诵如理思惟功德，所言般若义趣者，非二非不二，非有相非无相，乃至非实际非非实际，如是义趣，有无量门，若能广教他令易解者，胜自受持功德无量倍数。帝释白言：诸善男子善女人等，应以种种巧妙文义，宣说开示如是般若。佛赞印之。次明有所得而为方便，但名施等，不名波罗密多。无所得为方便，能满六种波罗密多。若说相似般若，乃至相似布施，初心闻者，心便迷谬，失于中道，是故应以无所得慧，及以种种巧妙文义，为发无上菩提心者，宣说六度。若说有所得六度，名说相似六度，若说色等若常若无常，若乐若苦，若我若无我，若净若不净，复说行般若者，应求色等若常若无常等，若人如是求色等若常若无常等，皆是说有所得相似般若，广说静虑，乃至布施亦尔。又凡以有相为方便，有所得为方便，及时分想，教他修学六度，乃至随喜回向，皆是说相似法。若说无所得六度，是名宣说真正六度。作如是言，汝应修般若，不应观色等若常若无常，何以故？色等，色等自性空，是色等自性，即非自性，若非自性，即是般若。于此般若，色等不可得，彼常无常亦不可得。所以者何？此中尚无色等可得，何况有彼常与无常，汝若能修如是般若，是修般若波罗密多，若乐若苦，若我若无我，若净若不净，亦如是说。是为宣说真正般若，广说静虑，乃至布施，亦尔。又言：汝修学时，勿观诸法有少可住，可超可入，可得可证，可受持等，所获功德，及可随喜回向菩提，何以故？于此般若，乃至布施波罗密多，毕竟无有少法可住可超入等，以一切法自性皆空，都无所有，若无所有，即是般若，乃至布施波罗密多，于此般若等，毕竟无少法有入有出，有生有灭，有断有常，有一有异，有来有去，而可得者，作此等说，是说真正般若。乃至布施波罗密多，次又广较福德，乃至若十方一切有情，皆于无上菩提得不退转，有人于此般若，以无量门巧妙文义，为他广说，令其易解，复作是言。来！善男子，汝当于此甚深般若，听受通利，如理思惟，随此般若所说法门，应正信解，则能修学，则能证得一切智法，则修般若增益圆满，便证无上菩提。是人所获功德，甚多于前。复次乃至若教十方一切有情，皆于无上菩提不退，复以般若说令易解，有人于中，劝一速证无上菩提，令说三乘救度一切。复以般若说令易解，功多于前。何以故？速趣大菩提菩萨，要甚假藉所说法故，于无上觉，求速趣故，观生死苦，运大悲心，极痛切故，于是帝释叹述，善现赞印。

　　随喜回向品第三十一。弥勒菩萨白上座善现言：菩萨于一切有情所有功德，随喜俱行诸福业事，以此福业事，与一切有情同共回向无上菩提，以无所得为方便故，于彼异生二乘诸福业事，为最，为胜，为尊，为高，为妙，为微妙，为上，为无上，无等，无等等，以诸异生，但为令己自在安乐，二乘为自调伏寂静涅槃，菩萨普为一切有情故。善现白言：是菩萨普缘十方佛及圣众诸事，起随喜回向心，为有如是所缘事，如彼菩萨所取相不。弥勒答言：实无如是所缘事，如彼菩萨所取相。善现言：如是所起随喜回向，将非想颠倒，心颠倒，见颠倒。弥勒答言：若菩萨久修行六度，曾供养诸佛，宿植善根，久发大愿，为诸善友所摄受，善学诸法，自相空义，能于所缘事，及一切法，皆不取相，而能发起随喜回向无上菩提，如是随喜回向，以非二非不二为方便，非相非无相为方便，非有所得非无所得为方便，非染非净为方便，非生非灭为方便故，于所缘事，乃至无上菩提，能不取相，非颠倒摄，若不久修六度等所起随喜回向，以取相故，犹颠倒摄。复次不应为新学菩萨宣说般若，乃至一切法自相空义，以虽有少分信敬爱乐，而闻已寻皆忘失，惊疑恐慑，生毁谤故。若不退转菩萨，或曾供养诸佛等者，应为广说般若，乃至一切法自相空义，以能受持，终不废忘等故。善现言：此所用心，尽灭离变，此所缘事，及诸善根，亦皆尽灭离变。何等是所用心，复以何等为所缘事，及诸善根，而说随喜回向无上菩提，是心于心，理不应有随喜回向，以无二心俱时起故，心亦不可随喜回向心自性故。若菩萨修行般若，能如实知色等皆无所有，以随喜俱行福业事，回向无上菩提，是名无颠倒随喜回向菩提。帝释问言：新学菩萨，闻如是法，将无惊疑怖畏，云何以所修善根回向，云何摄受随喜俱行诸福事业回向？善现承弥勒加被答言：新学菩萨修般若，以无所得为方便，无相为方便，摄受般若，乃至修无上菩提亦尔。由此因缘，多信解般若，乃至多信解无上菩提，由此因缘，常为善友之所摄受，以无量门巧妙文义，为其辨说六度相应之法，令其乃至得入菩萨正性离生，常不远离般若等法。复次新学菩萨，随所修习施等，随所安住内空等，皆应以无所得为方便，无相为方便，与一切有情同共回向无上菩提。复次新学菩萨，应普于十方佛及弟子功德，人天善根，一切合集称量现前，发起无等等随喜心。复以随喜福业，与一切有情同共回向无上菩提。弥勒问善现言：云何不堕想颠倒，心颠倒，见颠倒？善现答言：于所念佛及弟子众所有功德，不起佛弟子众功德之想，于人天等所种善根，不起善根人天等想，于所发起随喜回向之心，亦复不起随喜回向心想，是菩萨无想颠倒，心颠倒，见颠倒，若取其相，是有颠倒。复次正知此心尽灭离变，非能随喜，正知彼法，其性亦然，非所随喜，又正了达能回向心，法性亦尔，非能回向，及正了达所回向法，其性亦尔。非所回向，若能依是所说随喜回向，是正非邪。弥勒又问：云何不取相而能随喜回向？善现答言：菩萨所学般若中，有如是善巧方便，虽不取相，而所作成，非离般若，有能发起随喜回向。弥勒言：勿作是说，以般若中，佛弟子众功德善根，皆无所有，不可得故；所作随喜发心回向，亦无所有，不可得故；应作是观，过去佛弟子众功德善根，性皆已灭，所作随喜发心回向，性皆寂灭，若取相分别，佛所不许。妄想分别，杂毒药故。大德应说云何随喜回向？善现答言：应作是念，如诸佛以无上智，遍知诸功德善根，有如是类，如是体，如是相，如是法，而可随喜，我亦如是随喜。又如诸佛以无上智，遍知应以如是福业回向菩提，我亦如是回向。则不谤佛，随佛所教，随法而说，不杂众毒。复次如色等，不堕三界，非三世摄，随喜回向，亦应如是。以彼诸法自性空故，又如实知色等自性不生，则无所有，不可以彼无所有法，随喜回向无所有故，若以有相为方便，或有所得为方便，发生随喜回向，佛不称赞，不能圆满六度等法，于是佛赞印之。诸天亦皆赞印。佛告善现：菩萨欲于三世佛，及三乘功德，人天福业，发起无倒随喜回向心者，应作是念，如解脱，色等亦如是，乃至一切有情亦如是，一切法性亦如是，一切随喜回向亦如是，如诸法性无缚无解，无染无净，无起无尽，无生无灭，无取无舍，我于如是功德善根，现前随喜回向菩提，如是随喜，非能随喜，无所随喜故，如是回向，非能回向，无所回向故，如是所起随喜回向，非转非息无生灭故，是随喜回向，为最、为胜、乃至为无等等，疾证无上菩提，功德无比。

　　阅藏知津卷第十七

　　　　　　　(比丘寂惺　照满　普让
　　　　　　　　普见共助银八两)
嘉兴大藏经　阅藏知津(第卷-第卷)
  </div>
  <div class="pagination">
   <a href="阅藏知津_page58.html">
    上一页
   </a>
   <span>
    ...
   </span>
   <a href="阅藏知津_page54.html">
    54
   </a>
   <a href="阅藏知津_page55.html">
    55
   </a>
   <a href="阅藏知津_page56.html">
    56
   </a>
   <a href="阅藏知津_page57.html">
    57
   </a>
   <a href="阅藏知津_page58.html">
    58
   </a>
   <span class="current-page">
    59
   </span>
   <a href="阅藏知津_page60.html">
    60
   </a>
   <a href="阅藏知津_page61.html">
    61
   </a>
   <a href="阅藏知津_page62.html">
    62
   </a>
   <a href="阅藏知津_page63.html">
    63
   </a>
   <a href="阅藏知津_page64.html">
    64
   </a>
   <span>
    ...
   </span>
   <a href="阅藏知津_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
