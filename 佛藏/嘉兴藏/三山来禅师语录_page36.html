<!DOCTYPE html>
<html>
<head>
    <meta charset="UTF-8">
    <title>三山来禅师语录 - 第 36 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三山来禅师语录 - 第 36 页/共 39 页</h1>
    <div class="content">
　　拈云将谓是个祖师。

　　前五识转成所作智第六意识转妙观察智。

　　前五识谓眼耳鼻舌身此乃四大和合而成皆各司其用之体本来无过止因外有色声香味触之尘内之根与外之尘相偶而识生焉罪业所由起也不转则为识转则成所作之功而各效其用矣第六意识乃意根而意为六根中之头目意识一动则眼贪色耳贪声鼻贪香舌贪味身贪细滑起遍计之情转则妙于观察见色非干色闻声不是声香臭不分甘苦不别粗细一体而成自然之智矣起信论云三界虚伪惟心所作离此则无六尘境界也毗婆沙论问曰心意识有何差别答曰无有差别即心是意意即是识祖师云遍现俱该法界收摄在一微尘识者谓之佛性不会唤作精魂虽然如是蹉过者多错会者不少。

　　拈云用会作么虽然如是蹉过即不可具眼底辨看。

　　第七末那识转平等性智。

　　楞伽云末那者此云染污盖由六识既动意根着处即成污染七识亦名传送识前粘六识后连八识七识无定体亦无定用因意识分别好丑七识即从而分别之故以此分好分丑传送于第八识八识则受而含藏故云七八二识不相离倘意识转为妙观察则七识亦不分彼分此而转为平等性矣染污之名何自而得哉是以体清而用亦不浊也。

　　拈云本非污染那求清净原无分别说甚平等虽然如是若不拨转关捩吾恐生死海中头出头没无了期也欲不污染得乎。

　　第八阿赖耶识转大圆镜智。

　　第八多异熟性故名含藏识谓前世中以善不善业为因招感今生异熟心是果异熟者异世熟染之性不期然而自合也阿赖耶者即是真心不守自性随染净缘不合而合能含藏一切真俗境界如明镜不与影像合而含影像亦名如来藏识伽陀云诸法于藏识识于法亦尔更互为因相亦互为果相若于含藏处破诸恶见舍我执等但如大圆明镜物来则照物去不留影像都无能入如来真空妙藏与诸佛同证同得有何不清净者哉故曰大圆镜智性清净。

　　拈云○这个是大圆镜阿那个是含藏识○这个是含藏识阿那个是大圆镜含藏识且置只如打破镜时又向甚么处会取。

　　第九阿那识亦名纯净识。

　　合论云寄说阿那识此云执持为第九纯净识如五六七八等识常依九识以依止凡愚不了妄执为我如水暴流不离水体诸波浪等以水为依故六七八识常以净识为依何谓九为净识为二乘人久住在生死业种六七八识有怖畏故恐彼难信方便于生死种外别立净识使令悲智渐渐得生达识成智则赖耶成圆镜之体持功德之门末那为平等之源一自他之性第六起观察之妙转正法之轮五识兴所作之功垂应化之迹斯则一心匪动识智自分不转其体但转其名不分其理而分其事但伏六识不取尘境故名识灭是故离心之境文理俱虚即识之尘诠量有据狂心不歇歇即菩提垢净心明本来是佛。

　　拈云是济世航登者得渡是起死药服者得苏须知纯净就真体而言若染污即不得矣实志修行者勖诸。

　　评云如上三身四智并转识成智之说历据经论可谓详明似乎落于教网而不知学者意识纷飞茫茫无定若能返观自照不为尘境所摇是亦修行证修者得力处也这里见得看破原来无一物其或未然自家人害自家人。

　　募建高峰禅院引

　　忠南东北四十里许有高峰山境僻林幽较众山为独出有长松有修竹有甘泉有磊石草坪可以趺膝而寓目山野采而居之非选胜也若曰将以习静而安吾弟子也癸卯至止斯土爰为修创事而力不瞻募之诸檀而费亦不充兹则广而求之盖以补缘化之不及也夫建刹佛业也募引普事也布施功德也十方檀信倘从功德起见则山野之广而求之非过也何也将以习静而安吾弟子也费若充而刹以成即谓之选胜也亦何辞。

　　盂兰会引

　　作善以其地以其人以其时三者合而善以兴弗可强也石宝善地居者善人盂兰善会三者合矣是故有主之者而善以兴有辅之者而善以兴有一唱而众和者而善以兴善既兴矣畴无本源之思而祖宗因之荐拔孰为功德之据而营盆仗作津梁僧欢喜也佛欢喜也三世宗亲累生父母无不欢喜矣前有赐福之曹兹则以善而袭福后有解厄之帝兹则以善而厄解当斯时何罪不赦而尚有不济拔之先灵也哉予故曰作善可谓因其时矣而其地之善人之善又不待予为之引也若僧但将是说以去。

　　心一禅人募建庵引

　　一块瓜田半间茅屋学道人处之泰然似亦可以无求于世山野曰不然无求者僧之志必求者僧之时当求者僧之理方今烽烟初罢满目荒冈谋所以处之则必图所以备之备之云何有茶瓯有香鼎有粥桶菜钵石榻柴床正其方面前后百尺审其位次周围十丈短墙砖砌不可减也竹壁茅檐不可缺也客来或置一座草凳几椅不可少也矧夫堂堂慈尊森森贝叶虽莲花小国也须备极庄严况玕珀琅函尤当净敷几案诸如此者以一云水瓢衲而能自为办乎山野曰势必不可无求也若夫锄畬芟草不烦其力扫地焚香不劳其功而凑腋成裘合木襄厦系阿谁事山野曰无往而不求者化主也无求而不应者施主也两相需而互相成者此事此道也谓之时也理也亦无不可。

　　募安众引

　　芒鞋破衲溪山云月平分踞象蟠龙草木丛林生色铜头铁额尽在山中糊饼馒头从教咂碎普告十方檀度大家称水和泥不拘粟帛金钱共发慈悲喜舍有缘同度无福不增。

　　重修福田寺疏

　　山水为域中之两大吾蜀山水尤甲宇宙之奇观探奇者惟缁流为最非好奇也盖泉石之缘于彼似有巧遘耳巴渝而下巫夔而上官溪间有福田寺其来旧矣洪荒既辟之后此地犹然草昧迨宋而云雷甫动矣阅元而鼎震继起矣迄明而焕然改观前之两朝远不可考明之文帝时垦斯土而创垂者厥僧继纯也佐若功而丕承者厥徒净琳也一传再传及今十有二传后先济美而递为住持者代不乏人也上下二百余年靡不号为西国祗园称盛浯江一带奈何阳九之运梵土皆灰兹刹也台砌宛然而楼阁煨炉矣阶除俨若而砖影苔没矣石梯竹径仿佛依稀而藤蔓茅茨虬结龙盘于委蛇古道矣虽溪声山色尚尔可亲然鸟迹兽蹄不堪一视呜乎兴废之际有犹然乎方今大清定鼎兵戈寝息野无风鹤之惊年岁丰盈室免悬磬之苦国运隆矣兰舍不宜更新乎其僧性坚者慨然以重修之事谋之诸檀诸檀曰善以导引之疏求之山野山野曰许或者曰天地蘧庐也古今传舍也区区一刹胡以再建为山野曰不然其不可久荒而不治者福田也其不可终颓而不理者福田寺也其不可辜负而不应者福田僧之一片苦心也十方檀信顾名思义当必有鼓掌而劝成者朱提白粲各捐其赀碧瓦雕梁共增其丽异日功德告圆庄严悉备予将溯曹溪泛一叶登坳曲策瘦筇芒鞋到处一览其胜而后知山野今日之言果非赘也辄援笔而弁于册首。

　　修万松山天台寺引

　　松石禅人初参山野于崇圣继而执侍兴龙后先数载于一指头禅少有见处别后五年山野出江寓云岩洞松石来礼询之则有住持事而且以土木之务相告乞山野为之一言因思帝释随世尊山行次世尊以手指地云此处宜建一梵刹帝释拈一茎草插于地云建梵刹已竟世尊微笑此可谓一时建竖千载奇功世尊也自辜负帝释不得今日山野无指地之事而禅人有插草之谋欲得不赠一言未免辜负禅人去也但拈一偈万松山里天台寺垦土开基绀殿新拈草一茎谁作主今时犹是昔时人虽然如是毕竟施财助力十方檀那得无留念禅人其以是引告之。

　　补修观音殿引

　　观音大士以无边愿力济度众生为众生者则应以无量庄严供养大士乃愿力有余而供养不足非知恩报恩之道也长安寺之观音殿历年深久梁桷倾颓几乎有莫支之势大士之金容则如故也像不可毁而殿不能存殿不能存而像亦不免于毁呜乎创之难而毁之易岂众生之所以云供养乎问之住持住持无力问之檀越檀越能无念耶有一方之香火则必有一方之护持有一方之护持则必有一时之垂创今则补修也永而守之是所以云垂创也整殿宇以安大士供养之道亦几得矣大士之愿力不更弘乎将以此为一方劝。

　　重修古刹引

　　丛林兴废自古有之乃若劫火之后废之独苦兴之最难倘非头陀有广大之悲心檀信有护持之愿力未易言也僧某以募修古刹求说于山野山野曰刹既古矣荒台败砌不问可知丰草茂林不亦难乎僧曰无难也缘有方便之门则募之云便畴无好善之念则助者良多得是说而募之其以襄厥美也一举手耳山野曰似此则无难也予为是说也亦甚易。

　　高峰禅院垂诫文

　　古来丛林之设所以供慈尊安僧众养病老接四来之处也然有丛林则必有丛林之规矩有丛林之规矩则必有建立规矩之人有建立规矩之人则必有遵守规矩之法众有遵守规矩之法众而后规矩克行规矩克行而后丛林光大丛林光大而后檀信皈依檀信皈依而后香火永久香火永久而后法门兴盛法门兴盛而后建立规矩之人之心始安建立规矩之人之心安而后遵守规矩之众之功始大然则规矩之关系丛林岂小哉山僧不德募诸檀信开创此山阅岁余而功粗备其在造创之日也山僧亦行众耳山僧之内外两堂亦行众之众耳丛林未就规矩安行今则丛林就矣山僧方欲整理规矩安众林泉而复受向化爵台之请辞之不得而去岂遂忘情此山哉此山不可忘则丛林不可忘也丛林不可忘则丛林之规矩并不可忘也然有规矩而在丛林者丛林之法众守之亦有规矩在丛林而为十方檀信所护念者十方檀信当因护念而共遵之遵之之功所以成守之之德也遵与守既有功德丛林之法众十方之檀信何惮而不乐行乎是以人无论众寡事无拘小大具列数款以贻将来今日信而行之异日守而不变光扬法苑垂范人天福利宁可量与咨尔法众其恪遵勿忽。

　　袁宝善居士颂古序

　　古来咬不尽底葛藤翻去覆来浑如嚼蜡那堪个个带齿粘唇叵耐宗匠作家忍禁不过张抬李捺正打旁敲历有颂古诸篇递为流播轮到袁宝善大家技痒用棘枝向粪屎堆中一番挑剔忙冗之暇搜古宿机缘着颂成帙呈似山僧亦浅亦深亦直亦婉亦不在婉直深浅之列虽未尽媲美前休亦尽堪标榜后进近代居士中得母有笑此饶舌者父闻子健恨不杀身因令自叙入道行由并传之梓从兹遗臭诸方外扬家丑是谁之过与是谁之过与。

　　偶拈

举目看前冈前冈曙色晓老树三五枝在在闻啼鸟

　　雪后

云薄山犹见雪消路更新庵前樵子径不见有人行

　　晚眺

夕阳何处是斜照九峰山无事看归鸟霞天带影还

　　山居

山低天也阔风细花微香不是居山者游人那得尝

　　雪中

玉甲凭空落银花匝地飞青山一夜老茅屋数间厞

　　邸寓怀戒欺兄

闻君策辔来侧耳道傍听但遇往来人问君尚远近

　　静观洞

空谷音传石壁茅檐响落珠帘闲听溪声鸟语静观山色罏烟

　　唐岩志

怪石原郊乱点荒烟老树平浮远水绕经野岸斜阳横照山楼
</div>
    <div class="pagination">
<a href="三山来禅师语录_page35.html">上一页</a><span>...</span><a href="三山来禅师语录_page31.html">31</a><a href="三山来禅师语录_page32.html">32</a><a href="三山来禅师语录_page33.html">33</a><a href="三山来禅师语录_page34.html">34</a><a href="三山来禅师语录_page35.html">35</a><span class="current-page">36</span><a href="三山来禅师语录_page37.html">37</a><a href="三山来禅师语录_page38.html">38</a><a href="三山来禅师语录_page39.html">39</a><a href="三山来禅师语录_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
