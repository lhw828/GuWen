<!DOCTYPE html>
<html>
<head>
    <meta charset="UTF-8">
    <title>天隐和尚语录 - 第 12 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天隐和尚语录 - 第 12 页/共 44 页</h1>
    <div class="content">
　　举云门示众云直得触目无滞达得名身句身一切法空山河大地是名身亦不可得唤作三昧性海俱备犹是无风匝匝之波直得亡知于觉觉即佛性矣唤作无事人更须知有向上一窍在。

　　师征云还知么云门大师语句一一与修多罗合也要诸人简点直饶透得过须知有向上一窍且道如何是向上一窍参。

　　举石头问长髭甚处来髭云岭南来头云大庾岭头一铺功德画了未髭云画了只欠点眼在头云莫要点么髭云便请头垂一足。

　　师征云长髭既善画大庾岭头一铺功德而不善点眼者何也还知么今时人画亦未就而先自点眼不知瞎了多少人也众中还有请点眼者么僧云有师手摇云我也知你画未就在。

　　举僧辞大随随问甚么处去僧云峨眉礼普贤去随竖起拂子云文殊普贤只在这里僧画一圆相抛向背后随云侍者将一贴茶与这僧。

　　师征云且道大随是赏伊是罚伊众中有人道得老僧付你拂子去。

　　举三圣道逢人则不出出则便为人兴化则不然逢人则出出则不为人。

　　师征云二大老一者逢人则出一者逢人则不出且道逢什么人诸人还识得么。

　　举黄檗云若拟着一法印早成也印著有即四生文现印着空即空界无想文现但不印一切物此印与虚空等。

　　师征云不著有不着空印即是不印即是试道看又云唤甚么作印。

　　举兴化和尚示众今日不用如何若何便请单刀直入兴化为你证据时旻德长老出礼拜起便喝化亦喝旻德又喝化亦喝旻德礼拜化云若是别人三十棒一棒也较不得何故为你会一喝不作一喝用。

　　师征云宾家也喝主家也喝且道那里是他一喝不作一喝用或有人亦喝老僧道且谩且谩我也晓得你一喝不作一喝用且道是语与兴化同也异也师复喝一喝。

　　举雪岩禅师上堂云道在日用日用不知饥只吃饭寒只添衣晴天爱日挂枯藜点简溪头梅树向阳偷放南枝。

　　师征云还灼然会得么若会许你识得临济大师人境俱不夺之句虽然直须亲到若不亲到也是抱桩摇橹有甚么用处。

　　举仰山问沩山如何是西来意沩云大好灯笼仰云莫只这个便是么沩云只这个是什么仰云大好灯笼沩云果然不识。

　　师征云汝等参详也未且道当时仰山会得西来意恁么酬不会西来意恁么酬你若道会沩山又道果然不识若道不会仰山又道只这个便是会与不会且置如何是西来意。

　　举兴化道三圣逢人则不出出则便为人兴化则不然我逢人则出出则不为人雪岩颂云弄晴微雨湿春风柳自青青花自红寄语游人急回首歌楼不在画桥东。

　　师征云你看二大老作略被雪岩翁一颂彻骨彻髓撒向诸人面前了也还会么若会得为人也得不为人也得如未会为人也不得不为人也不得参。

　　举僧问赵州和尚学人乍入丛林乞师指示州云吃粥了也未僧云吃粥了州云洗钵盂去其僧有省。

　　师征云今时丛林或三百五百那个不知道吃粥了洗钵盂去且道当时其僧省个什么。

　　举祖师道执之失度必入邪路放之自然体无去住。

　　师征云且道执又执个什么放又放个什么你向不执不放处道将一句来看。

　　举云门普请搬柴次门拈一片抛下云一大藏教只说这个。

　　师征云既是一大藏教只说这个何故又道教外别传诸人试说看若说得许汝通一大藏教。

　　举临济行脚到龙光值上堂济出问不展锋铓如何得胜光据座济云大善知识岂无方便光瞪目云嗄济以手指云这老汉今日败阙也。

　　师征云临济大师行脚时气吞诸方如狮子游行自无伴侣虽然太露锋铓了也诸人不展锋铓道将一句来看。

　　举僧问洞山相逢不拈出举意便知有时如何洞乃合掌顶戴。

　　师征云且道洞山是肯伊是不肯伊。

　　举僧问云门十二时中如何即得不空过门云向甚么处着此一问僧云学人不会请师举门云将笔砚来僧乃将笔砚来。

　　师征云诸人十二时中莫空过不若空过常时碌碌若不空过终日闲闲看取云门大师遂题其颂曰举不顾即差互拟思量何劫悟参。

　　举僧问法眼如何披露即与道相应眼云汝几时披露即与道不相应。

　　师征云相应不相应且置汝等还曾披露也未若披露老僧许你相应若未披露管教不相应在咄。

　　举金刚经云若见诸相非相即见如来法眼云若见诸相非相即不见如来天童拈云世尊说如来禅法眼说祖师禅会得甚奇特不会也相许。

　　师征云天童恁么和会将来也要诸人简点磬山道如来禅祖师禅即不问你向诸相中指出个非相来看拈柱杖云切忌动着动着则打折你驴腰。

　　举沩山坐次仰山入来沩云寂子速道莫入阴界仰云慧寂信亦不立沩云子信了不立不信不立仰云只是慧寂更信阿谁沩云若恁么即是定性声闻仰云慧寂佛亦不立。

　　师征云快哉你看仰山如珠走盘纵横无碍还识得么如识得即向前速道速道莫入阴界。

　　举洞山云体得向上事方有些子语话分僧问如何是语话山云语话时阇黎不闻云和尚还闻不山云不语话即闻。

　　师征云藏身处没踪迹没踪迹处莫藏身洞山老汉得之矣咦汝等还闻么若闻须知有向上事若知向上事闻与不闻远之矣。

　　举僧问首山如何是佛山云新妇骑驴阿家牵云未审此语什么句中收山云三玄收不得四句岂能该云此意如何山云天长地久日月齐明。

　　师征云还识得首山老汉紫罗帐里撒真珠么有僧问如何是紫罗帐里撒真珠师云阿家牵驴新妇骑会么云不会师云切忌妄生穿凿。

　　举僧问新兴如何得出三界去兴云汝还信么云信则深信乞师慈悲兴云只此信心亘古亘今快须究取何必沉吟要出三界三界唯心。

　　师征云既是唯心有什么出入众中有人道取一句看更听颂云若得信心无古无今非舍非取有韵有吟空观三界即达唯心。

　　举僧问灌溪如何是一色溪云不随僧云一色后如何溪云有阇黎承当分也无。

　　师征云今时人造到这里都坐在一色边还知灌溪老答处么直饶明得到磬山正好吃棒。

　　举三圣问僧近离甚处僧便喝圣亦喝僧又喝圣亦喝僧云行棒即瞎便喝圣拈棒僧乃转身作受棒势圣云下坡不走快便难逢便棒僧云这贼便出去次有僧问适来争容得这僧圣云是伊见先师来。

　　师征云若识得三圣与此僧交锋处堪为济下儿孙且道次僧恁么问三圣答他道是伊见先师来是肯伊不肯伊时有僧欲进语师即喝出。

　　举兴化问云居权借一问以为影草时如何居无对化云想和尚答此话不得不如礼拜了退二十年后居云如今思量当时不消道个何必后遣化主到兴化处化问和尚住三峰时老僧问伊话对不得如今道得也未僧举前话化云云居二十年只道得个何必兴化即不然争如道个不必。

　　师征云古人一机未透积岁穷研岂肯造次胡言乱道今人不揣己分才入门来学些口头三昧便要为人师范可不深愧古人乎且道当时云居道个何必兴化道个不必还有优劣也无试道看。

　　举曹山辞洞山洞遂密授洞上宗旨复问云子向什么处去曹山云不变异处去山云不变异处岂有去耶云去亦不变异。

　　师征云古今师资道合岂造次成就耶当时曹山事师数载亲承实授临别洞山尚不肯放过云子向甚么处去洞山向伊一拶道不变异处岂有去耶云去亦不变异看曹山此语稳密无以加矣然在临济门下正好吃棒不见洛浦当时自谓了当别济南去当仁不让济以拄杖画一画云过得这个便去浦乃喝济便打浦礼拜而去济明日上堂云临济门下有个赤稍鲤鱼摇头摆尾向南方去不知落谁家齑瓮里腌杀他日果跳不出夹山圈缋子可见临济大师岂轻授受乎然而洛浦亦不越师之记莂虽然到这里诸人向不变异处道将一句看道得许你前去道不得按下云头参。
</div>
    <div class="pagination">
<a href="天隐和尚语录_page11.html">上一页</a><span>...</span><a href="天隐和尚语录_page7.html">7</a><a href="天隐和尚语录_page8.html">8</a><a href="天隐和尚语录_page9.html">9</a><a href="天隐和尚语录_page10.html">10</a><a href="天隐和尚语录_page11.html">11</a><span class="current-page">12</span><a href="天隐和尚语录_page13.html">13</a><a href="天隐和尚语录_page14.html">14</a><a href="天隐和尚语录_page15.html">15</a><a href="天隐和尚语录_page16.html">16</a><a href="天隐和尚语录_page17.html">17</a><span>...</span><a href="天隐和尚语录_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
