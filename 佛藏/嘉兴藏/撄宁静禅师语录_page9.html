<!DOCTYPE html>
<html>
<head>
    <meta charset="UTF-8">
    <title>撄宁静禅师语录 - 第 9 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>撄宁静禅师语录 - 第 9 页/共 15 页</h1>
    <div class="content">
　　　　　师参两尊宿机缘

　　师初参天童密老和尚时问云学人日疑个事直得虚空逼塞未审如何下手童打云且道老僧在甚么处师云学人日用中为甚不明自己童云汝说甚么师高声进云为甚学人不明自己童连打云还识日用事无别么师将再问被童扑面一掌师于兹有省作礼起一喝便出童携杖直打出方丈骂声不绝适知客曹源师进方丈云你这禅师为甚触犯老和尚师即与一推云被公带累。

　　师一日参次童云你这小郎是那里人师云宜兴人侍者玄玄师云他山阴人当面诳语童竖拳云且道这个是那里人师云与某甲同乡童不顾师便出。

　　师辞天童出山适童举偈示傍僧云堪惜今时学道流千千万万认门头恰似入京朝帝阙秪到潼关即便休师作礼起身云老和尚为甚过桐棺也便休傍僧云一是潼关一是桐棺师云恰是公错童叱云你这两个传言送语汉总该出院将拈棒师云老和尚大似开门放贼便趋出。

　　师欲上崆峒参瑞老人道过东山适尔密老和尚下岭看田水与师邂逅中途山云你这僧为甚犯我苗稼师云还某甲祖券来山云你到会说禅师云和尚临风受敌山呵呵大笑云这片蒲团好做遮箭牌师即放下云请和尚箭山拦胸一　师便作礼山云汝且上山吃了饭再走随令侍僧引入寺嘱客寮云和尚命留这僧度夏去。

　　师随后具威仪入方丈人事毕问云从上宗乘即不问如何是和尚觌面相呈句山云今日山僧背痛师云不涉程途的人来又如何接引山云还要敲两敲师云和尚绵密家风如何得金针暗度山云我不做裁缝师云刀尺现在山云你且到东眺西眺看看师作礼云入门便知山云不信道。

　　山一日问师云你在天童几年作些甚么师顿足云不敢辜负他山云你这个橛头到底不脱气味须在这里多吃几年饭才好出口师云某甲过在甚么处山云出语犹带功勋未脱渗漏师云昔日云门老和尚因僧问如何是异类中事山云轻打我轻打我某甲拣点秪是用处不换机山云我道你未在师直得汗流挟背伫立更余山唤侍者剔琉璃灯者失手扑灭山骂云火聻侍者遽答云有在这里师蓦然大悟其旨乃云云门古佛国庆真师山随后又出问云适举异类中事你试转一语看师云夜半贼筛锣山云何不道天晓贼筛锣师珍重礼谢。

　　师随侍山上雪窦次游千丈崖山踞石指云几人能知得这个消息傍僧云和尚一个师云和尚决不如是山云若不如是焉得如是。

　　师因僧参问云上座那里发足僧云黄檗师云黄檗和尚安否僧云黄檗久没人主持方丈师云上座不从黄檗来僧云和尚原来是拈佛法师云我向你道甚么僧无语。

　　僧参问和尚几时离天台师云我不曾去僧云和尚受法天台何得相弄师云我不曾住僧云和尚忒煞慈悲师合掌云山僧罪过。

　　师天台回道过棠溪孝廉吴佩芝居士迎师至宅斋毕作礼问云弟子平时阅楞严有云一人发真归元十方世界悉皆消殒且道此时何处安立师云无须锁子两头摇士云弟子愈加增疑师云渠无国土何处逢渠士欣然作礼而退。

　　师于罗汉寺开戒适有一僧碎钵进方丈求忏悔师云你没了钵盂将甚么吃饭僧悚栗无语师笑云平时口在那里去了僧云弟子三衣一钵为求大戒师云要且不是大戒僧作礼师以杖擉出。

　　师住蕺山开期越中缙绅谒师方丈茶次师云今日一会何异灵山吏部邢淇澹居士云愚老护持三代法席亦一奇遇师云老居士担子忒重了士摇首云一些着力不得师云难得居士到得这个地位士云列位先生你看宗师家用处如走盘珠难得难得师云老居士点缀不少。

　　师在丈室应林体圆天柱三人侍立次师横按拄杖云你等不得有语不得无语转得一机方许出去应林便趋出方丈师指云你看此子大似漏网之鱼圆云和尚开门放贼师云子又作么生圆云到即不点柱云和尚巡人犯夜师又问天柱云秪如露柱怀胎毕竟是男是女柱从傍捏师膝一下而去。

　　两序具威仪进方丈恳师升堂说行脚师闻之即翘左足维那云不是请和尚说这个师又翘右足一众久侍不去师拍案云驴脚马脚尚不会要说甚么行脚便以杖一时赶散。

　　师至振纲居士斋中茶次举高峰末后四句问云和尚此四句不知是一义两义瑞云居士云这里说甚么一义两义师云二俱有过一个白日挑灯一个黑夜穿皂纲云和尚意又如何师云古庙纸钱灰。

　　师至南浔大慈庵太尹百陶金居士参问云弟子桑榆暮景一生被子曰误了大事启大和尚慈悲指教师云老居士一身如幻生死亦如幻毕竟那个是幻中不幻者士云弟子亦知一切如梦如幻但生死只是生死师云居士秪识其理未得其体看作两橛故受用不着士云弟子愚钝秪是念佛求往生到是指望师云山僧用处居士尚不领会况弥陀说法乎总饶生彼亦须自悟士惊问云一生未闻此语原来往生还要自悟师笑云不见教中道将以如来惠我三昧要知身心本不相代西方岂外于是士再三点首云不差不差今翻到要立定脚跟参取去罢师举庞居士问马祖云不与万法为侣者是甚么人祖云待汝一口吸尽西江水即向汝道居士试道看士云且领教但有入处必当叩印遂辞谢而去。

　　师因侍者度扇师问云还是风从扇出还是扇逐风生侍者拟议师打云汝终日不知用个甚么。

　　撄宁静禅师语录卷第四(终)
嘉兴大藏经　撄宁静禅师语录


　　撄宁静禅师语录卷之五

　　侍者德顶记录

　　示甬东如幻衡山主

　　古之住山者个事了办表里无疑故束一芭茆独坐穷峰目视云汉作天地一间人虽承其事亦出乎万不得已恐慧命孤绝非因名世也既荷之后恐不胜任尚直入千峰之上深埋头角笃志力行如勿应世则已一朝应世响震十方师范天下传诸不朽本乎见真行实故山可使移声名不可使没唯一真而矣近代浮浅不堪纲纪大坏以禅道为裨贩短径学者于道未经染指便乃鼻孔高至梵天盖最初既伪于心向后复伪于人沿习恶见如胶投漆日往月诸恬不知怪上则高名中则循利下则靡所不及一朝失志变异叠出本乎见虚行伪至是无不被伪所败宜矣智者非惟不忍见此亦且不忍言此子既有志法门当磨励身心到其所不到行其所不行莫向门庭上讨取冷热唯于行解处脱略今时梅子熟时酸尽诸人齿颊钁头　处断却衲子命根不负前贤岂惭当世如是则住山一事了办无余更复何言。

　　示映石峨禅人

　　操道之士一味平怀二六时中若太虚空无一毫发粘缚亦不装装点点无事生事亦不掘地讨天空里担枷但一念万年去干爆爆地去自然头头进步不费纤毫气力若强生枝节胸次壅塞非唯现前打叠不开腊月三十日到来必至脚忙手乱万劫无出头分切宜慎之。

　　示文学在甫大侄(讳肇兹)

　　此事参至结角罗纹处不宜坐守枯桩如万丈悬崖撒手相似危亡不顾拼其心力直下划断智识俱尽自然心体寥廓岂容拟议中而能得耶秪如香严上树一着足不踏枝手不攀枝开口则丧汝身命向转身不得时定睛一看毕竟如何解交直待大死一回拶得露柱攒眉虚空叫屈和底一脱便是到家消息亲见香严立地处也努力参取莫负莫负。

　　示沈正参居士净土关键

　　吾佛运广慈智度诸万类虽化门不等唯净土一阶独为普遍摄受三根末世众生行解未全言过其实参一机一句未得四棱蹋地邈视先贤指净土为鄙隘噫去古既远人心更薄学道之士痼疾恶风师者半学者半见地遑遑拣点身心到不如三家村里俗汉岂法之过欤贵在平日操之深深用之勤勤则禅宗与净土无二无别何必分途列辙为是非耶吾土莲宗从匡庐远公之后相继其化线线几绝幸云栖老人从冷灰一爆向恶狠狠风波海里捷尽鱼龙末法众生不知先贤往迹如傅大士感七佛随行永明寿流梵声帝阙明教嵩顶戴持诵昼夜不彻彼大尊宿尚尔若斯况近代人物不能较其万一敢睥睨净域肆口不羁宁知禅即净土净土即禅乎此举世所共知者余安敢复赘一言但时有不等耳如云末世众生心不懈怠坚忍力行即现世菩萨幸今正参居士笃志力办自利利人弘愿深铭劫石犹可移而志不可夺将十方国土众生推入八宝池中无一蠛蠓可遗者此正参大愿也诸大宗匠翰墨赞述出广长舌余不敢为之续貂唯稍叙前案以相赞助今询正参云若中忽突一人把住道我不入这宝社正参又将何处分喻指代云虾跳不出斗一并书之卷末呵呵。

　　悟心说示仲言赵居士

　　大道只在目前要且目前难睹欲识大道真体不离声色言语故云门大师云乾坤之内宇宙之间中有一宝秘在形山云门如握利刃向群生千万劫中昏梦颠倒直下一刀两段无奈众生迷沉既久把个妄知妄识活活认定甘将一颗明珠埋向粪扫堆头急令渠收拾归家拈来照天彻地奈何本有之性闻而不顾耶又于心外觅佛何异饭箩里坐饿杀人不见祖师道森罗及万象一法之所印心外无法满目青山但能彻底掀翻决定饭是米做较余悟心之说总属剩语矣。

　　明因果说示兖州不空禅人

　　作有义事是惺悟心作无义事是散乱心惺悟不繇情临终能转业散乱总繇情临终被业牵是以因若影果若形形随影转影逐形生善因恶因毫厘不爽有智者观福业如幻罪性如幻法法如幻学者肯于洪波浩渺处探得源头则始知三界惟心万法唯识不随邪业不昧正因因明果彻因真果实亦不拨无因果莽荡招殃故诸贤圣于真智中兴无缘慈破众生惑不舍一法成就四无量心六波罗蜜转不退转若千源万派总摄令归于性海不取一法不舍一法取舍情忘登大觉位总不出汝最初一念之真而受果报亦如是也切今小智之流以报缘为幻纵心邪念平地堕生死险道长劫无出期分皆不信因真果实坐招罪愆应知法法不即不离如是住如是信解返照其本则百福庄严人间天上遍微尘国土而作佛事亦不离当人全体妙用得以无我我故行诸佛智则果因转处即不属情量弹指能入普贤三昧于始终绝其过患矣宜力行之。

　　寄示剖初临终语(法名德任侍师有年诸弟子辈惟士事师最谨士因病笃特至辞师而去师因愍其终始不忽随寄示之)

　　法道离离而吾徒愈老愈坚惜今已经不起之疾幸晚年得闻斯法不为虚度矣但今放身命时须观此身从头至足皆不属我而我此性亦不属生死流转不随情爱所拘不属修证不属古今全体自在一切如幻回头直下一觑返看是个甚么无有一法敢当于前赤洒洒活泼泼十方坐断一念无为即此是涅槃心如来藏更莫别寻头脑十法界中总属识情变现离却心意识则全体金刚三昧王远离怖畏谓之安隐幢保任保任切须着眼。

　　示唯让张居士(法名德悟)

　　大觉世尊昔舍轮王宝位十八出家三十成道说种种法门欲令大地群生咸知本有入佛知见以了生脱死为第一法然吾众生罪根深重贪爱缠结不能当下消释障蔽自心闻而惊骇因设三乘权学阶级十波罗蜜门先以戒施为基以慈忍为户以智慧为主令以精进为引导广大其心普度其行任其险难终不退步直至成佛而后已此之谓大乘菩萨发心也第一先要信知即心自佛本来具足勿假他求若肯参从定为实证故六祖云清净法身佛汝之性也圆满报身佛汝之智也千百亿化身佛汝之行也一身具三宝一体具三身总在汝自性中流出天堂地狱九有四生总不出汝自心变现方广经云应观法界性一切惟心造又云三界唯心万法唯识袛如四大分张一口气不来时毕竟此心归向何处若不知这着源头则三涂异类改头换面业识忙忙无本可据岂不寒心故教公参句万法归一一归何处不可须臾离此话头迎宾待客穿衣吃饭一切处一切时紧紧靠住看这一毕竟归于何所直得念念尔心心尔无一丝走作忽然用力不及时一朝话头扑落原来秪是自家底勿待他处寻讨然后将一切法看来悉是黄叶止儿啼信知不在色见上寻求音声上卜度离人我相离是非相谓之离四句绝百非日用中显露自性金刚三昧水流花开鸦鸣鹊噪尽是深谈般若祖意教意悉在其中无有一法异同方始悟先天本不生后天本不灭亘古亘今法性迥露超生死关渡苦海岸因居士垂暮之年信笃皈投不免叨呾如此然遵而行之管取坐证但办肯心必不相赚勉旃。

　　示文学大持金居士(讳之铭)

　　吾人欲透万劫生死关键贵于屏却所习知见从空放下直得无一点胶柱向言前领略始解枯木生花更须透过差别知见方谓之了事人故大慧杲和尚平常教人参竹篦子唤他则触不唤他则背不得有语不得无语道将一句来若拟议思量即被他当头按住觌面千山应知此事如人立在万仞悬崖相似拼得身心一掷蓦然翻转面皮信知眉毛只在眼上持翁信得亲切远来参请特为示此最要一着从兹但向吞吐不得处生佛未名时倒换眉目直待石人汗流则开眼不被人瞒洞见古人心髓矣时日不易祈自勖励焉。

　　寄示大鉴玹书记

　　子晚年慕进宗乘一闻便力行参究不为无根茎耳但参处支离病沉解路是以久而不见其彻满地葛藤绊住回头转脑处不知利害更欲待时而悟岂不谬之犹甚如近代宗师家虽愈出愈奇大有古人作略而学人反经掣肘病在参究不真师家易肯也又以用处周遮难于决断余昔参方时每每闻师家示人大疑大悟不疑不悟之语激励后学虽悟必由此但亦宜着便若不随问便按倒未免累人大小疑处错脚如平日学人一罅去不得时便是生死根本直下与他椎碎令其就窠打脱若再不能领略秪教他去不得所看是甚么此便是银山铁壁处水尽山穷处和身放倒处转关拨捩处时刻挨排偷心死尽直下便休岂有终身役役而不见其成功乎今以示子但向一切去不得处着些精彩直与一踏到底立地罢参岂不快畅若弄做婆子禅何日有出头分勉之。

　　示亮上座

　　子今既任斯法固宜笃志力行应处穷岩深谷顿绝尘缘不宜踏习轻狂裨贩之辈一言一行必循古法切忌贬叱大方轻视后学亦莫好奇新句子夸诞一时贵于平日操之之深密向后行之之真实也如龙山一偈蚬子一机遵仰万世岂在盈卷充笥为法式乎且古人纲要当细究之虽系建立一时盖为千古法弊若用之正大则上下俱受益深矣唯道德可以服人山林之士日用听其自然一味平澹襟怀直操古人不到之地庶不负佛祖之重任也已深嘱。

　　示敏一居士居家修省十法

　　(师念近代尘中之士皈向三宝者甚广恐其偏信近于理忽于事因示简易切要以便其学以谨其行虽为一人说而与众兼之之意盖有深沐焉)。

　　一观身如幻泡

　　观此四大和合而成百年修短倏忽异世当一切处割截贪爱应念此身为众苦之本智者视之惊叹业聚终不随其妄缘作诸罪垢又念不假是身圣因难就要当急切究竟生死迁流把目前恩爱尽情抛却总以住世如旅馆驿亭若梦若影则道念必有趋进时也故云息心是道场破情是智域若受其倒惑则万劫迷沉递无出期矣噫可不慎欤。

　　二勤行须正见

　　得闻是法虽宜旦暮勤求但不可希乐人天小果厌喧欣寂故经云不为自求愿与大地群生齐成正觉此系菩萨发心也或云我本业力凡夫已尚沉没不得解脱何能度人耶每至怀疑未下吾故宜晓之若人有万里之程必起于初步将成万仞之山必始于一篑凡夫发心初因若广其愿力久必培蓄深厚而证斯法是有不可思议者且凡圣虽殊途而其性不异要在其人力行何如耳儒云有为者亦若是从兹以往直至成佛众生若尽吾愿乃尽听其顺逆愈久愈坚进修吾道决无退转正行正见勤而行之永无舛谬。
</div>
    <div class="pagination">
<a href="撄宁静禅师语录_page8.html">上一页</a><span>...</span><a href="撄宁静禅师语录_page4.html">4</a><a href="撄宁静禅师语录_page5.html">5</a><a href="撄宁静禅师语录_page6.html">6</a><a href="撄宁静禅师语录_page7.html">7</a><a href="撄宁静禅师语录_page8.html">8</a><span class="current-page">9</span><a href="撄宁静禅师语录_page10.html">10</a><a href="撄宁静禅师语录_page11.html">11</a><a href="撄宁静禅师语录_page12.html">12</a><a href="撄宁静禅师语录_page13.html">13</a><a href="撄宁静禅师语录_page14.html">14</a><span>...</span><a href="撄宁静禅师语录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
