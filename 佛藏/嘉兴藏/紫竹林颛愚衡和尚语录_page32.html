<!DOCTYPE html>
<html>
<head>
    <meta charset="UTF-8">
    <title>紫竹林颛愚衡和尚语录 - 第 32 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>紫竹林颛愚衡和尚语录 - 第 32 页/共 37 页</h1>
    <div class="content">　　赠中潜居士归乡

江上官棚板壁黄。优游水国自风光。知君明岁春先到。惠我松萝一小囊。

　　赠应度居士游南岳

祝融峰顶四天空。可望金乌出海红。折得珊瑚盈碧袖。归来遥听马嘶风。

　　赠思履王公北上

天衢莺啭百花新。信手拈来都是春。无限香风吹不尽。采芳还是玉阶人。

　　次孝廉罗青田韵

北山孤鸟自南来。数载回翔忆五台。灯夜喜君谈密意。那知红焰起寒灰。

　　题小画

万叠青山望不极。重重霞色结幽深。乔松几处影茅舍。欲问人家生隐心。

　　赠东川李居士七十九

只少一年是八十。霜盈须发雪盈眉。迢迢大路观如旧。来往行人几故知。

　　题墨画芦雁

远山极目色苍苍。芦雁相参步有行。野燎杳无烟火气。前村应有路还长。

　　怀司空澹然黄翁

长干车马古今丛。台殿峥嵘海气雄。高坐瓦官前代寺。知君乘兴访支公。

　　赠克远曾国学五旬

阶下青兰迎客至。庭前白鹤望仙来。云山水接龙山水。长注曾公五十柸。

　　赠玄印上座

云阳共入楞严定。别后俄经二十年。此日相逢来意外。真情难尽旧因缘。

　　寄怀雪峤和尚(有引)

　　衡昔居静天台华顶峰。有头陀号不空者。常来投斋共宿。行坐喃喃。句多不落古人声调。予时癖净。忽而不察。别已四十余年。不闻下落。数年来徒仰雪峤之名。今乃知峤公即向之不空也。声高海内。深愧昔时当面错过。偶成二绝。书呈法坛并政。

四十余年音未通。诸方共暮雪峤翁。今知名异人无异。雪老原来旧不空。

　　　　又

当年华顶同儿聚。今日犹闻襁褓声。自是异人无轨辙。风来雨去若为情。

　　五言绝句

　　怀古

举头秦日月。极目汉山川。试问长安道。谁为古圣贤。

　　秋夜

月色清铺水。砧声响落秋。萧疏人影净。恍惚泛虚舟。

　　　　其二

萤火去还来。虫音响不绝。谁堪臻此境。能乐不能说。

　　晚望

长空八九雁。秋水两三鸥。往返归何处。茫茫一叶舟。

　　送禅人归云阳

远自云阳来。今辞澬水去。溪山都一般。明月归何处。

　　雨中

微雨空含润。轻风荷欲摇。兀然风雨里。蛙声破寂寥。

　　林间坐

无事林间坐。鸟来傍我立。不唯心已灰。形亦寂如石。

　　山居

早年急学道。到老返无为。溯思童子日。恰似隔云泥。

　　　　又

日暮倦欲息。早起仍复作。不知谁所使。岁月流如梭。

　　　　又

少年多独行。老与众同居。身老心不老。真个是颛愚。

　　　　又

自小未作家。到老多颠倒。不解讨安闲。锄云复锄草。

　　　　又

秋山独自行。忽然遭一跌。至今筋骨疼。羞向人前说。

</div>
    <div class="pagination">
<a href="紫竹林颛愚衡和尚语录_page31.html">上一页</a><span>...</span><a href="紫竹林颛愚衡和尚语录_page27.html">27</a><a href="紫竹林颛愚衡和尚语录_page28.html">28</a><a href="紫竹林颛愚衡和尚语录_page29.html">29</a><a href="紫竹林颛愚衡和尚语录_page30.html">30</a><a href="紫竹林颛愚衡和尚语录_page31.html">31</a><span class="current-page">32</span><a href="紫竹林颛愚衡和尚语录_page33.html">33</a><a href="紫竹林颛愚衡和尚语录_page34.html">34</a><a href="紫竹林颛愚衡和尚语录_page35.html">35</a><a href="紫竹林颛愚衡和尚语录_page36.html">36</a><a href="紫竹林颛愚衡和尚语录_page37.html">37</a><a href="紫竹林颛愚衡和尚语录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
