<!DOCTYPE html>
<html>
 <head>
  <meta charset="utf-8"/>
  <title>
   观涛奇禅师语录 - 第 1 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   观涛奇禅师语录 - 第 1 页/共 13 页
  </h1>
  <div class="content">
   嘉兴大藏经　观涛奇禅师语录


　　观涛奇禅师语录目次卷一上堂(小参晚参附下同)卷二上堂卷三上堂卷四上堂卷五拈古颂古卷六法语诗偈赞佛事塔铭

　　观涛奇禅师语录卷第一

　　门人兴舒等编

　　师于顺治庚子秋受杭州护法缙绅文学居士暨本山耆旧请。住皋亭山崇先显孝禅寺。

　　三门。泼天门户。原无阶级。就路还家。君子可入。卓拄杖便进。

　　弥勒殿。大坐当轩。笑等何人。我若不来。有屈难伸。

　　佛殿。拄的拄。撑的撑。带累麻三斤。依旧可怜生。且道新长老到来。又作么生施设。以手炷香曰。捻土定千钧。(时殿屋倾圮)。

　　韦驮殿。量才补职。相席打令。汝承佛敕。我奉师命。卓古该今。谛听谛听。

　　伽蓝祠。现成行市。不费唇齿。时有通塞。物有粗美。广大家风。从新做起。

　　列祖堂。面面相觑。鬼争漆器。彼此各说异端。好似花开碓嘴。所以项上铁枷。岂是无因而至。今日狭路相逢。果然业难回避。

　　宋开山第一代悟空禅师真歇清了祖像。开疆展土。立标建帜。正偏干城。主宾文备。仔细检点将来。大似乞儿小利。引得后代儿孙。尽道顾名思义。门前桃李成蹊。谁识祖翁田地。

　　据室。者里是从上老古锥与天下人生身陷入泥犁的处所。山僧今日信是业在其中。还有同声相应。同气相求者么。如无。吞热铁。饮洋铜。各自着便。

　　上堂。指法座曰。须弥灯王如来入平等三昧。为诸人彻困了也。还有知恩者么。不然新长老将第二杓恶水泼汝等去也。遂升座。拈香曰。此一瓣香奉祝。

　　一人有庆。兆民赖之。次拈香曰。此一瓣香奉为股肱王室。屏翰法城。人人乘般若力。获金刚心。此一瓣香向毒鼓声中挝得。从百怨门里拈来。囊藏一十二年。不敢轻易着价。今对人天众前拈出。供养天界善世堂上。前住本山觉浪盛大和尚用酬法乳。遂敛衣就座。白椎毕。师曰。诸佛递相出世。俱免不得者一椎。还有当炉不避火迸者出来(问答不录)。乃曰。建法幢。立宗旨。明明佛敕曹溪是。所以八万四千非凤毛。三十三人入虎穴。圣谛不为。大藏小藏。从何处来。石头路滑。东土西天。自者里去。共住不知名。邈摸难成。同行不同步。提掇不起。宝镜当空。光披五位。则有君有臣。有父有子。个个始解奉重。人人尊贵自居。威音那畔。田地稳密。空劫已前。家风日盛。高卷洞帘。露出好山秀色。冲开碧落。倒回九曲文澜。笔花灿而大地皆春。祥麟出而众角齐伏。野老自此讴歌。家国以之安怗。虽然共见熙皞。其奈递相钝置。若有个汉向者里着得眼。出得身。自然不肯循途守辙。溺于名言。脱却本来衣。不食空王俸。横身物外。独步大方。建立埽除。未为分外。正当今日。三世诸佛。历代祖师性命俱在新长老手里。放行也得。把住也得。总不由别人。且道凭个甚么得恁般奇特。不见僧问曹山霞和尚。佛未出世时如何。山曰。曹山不如。出世后如何。山曰。不如曹山。师曰。曹山老汉将威音王已前。娄至佛已后一手提来。一肩担荷。大似以己方人。今日或问新长老。佛未出世时如何。只向他道。填沟塞壑。出世后时如何。锦上铺花。若向者里荐得。堪报不报之恩。其或未然。卓拄杖曰。从前汗马无人识。只要重论盖代功。

　　小参。万机休罢。古路坦然平。直透威音外。千圣不携。坐断毗卢顶。显出本来人。巍巍堂堂。炜炜煌煌。不是目前法。亦非目前事。转功就位。牛背牧童高卧斜阳。转位就功。扁舟渔父钓残寒月。功位双超。石女机梭妙夺天孙之巧。木人雪曲歌回银汉之章。宾主混融。人境一致。然后拈一机。鹘眼龙睛莫辨。立一言。河目海口难宣。若是固守寒岩。意存玄解机。不知向背语。未出窠臼。如跛驴上壁。不堪驱驰。直须及尽玄微。掀翻劫外。方可入作竿木随身。遇缘即宗。所以道打破玄关无佛祖。方知此道出寻常。

　　上堂。卓拄杖曰。雁横沙塞。猿啸古台。夜来风色紧。寒雨打空阶。百草头上插足不入。闹市红尘挨拶不闲。明明祖意。何用安排。皋亭恁么道。若是未过五马桥。笊篱大小。杓柄短长。置之膜外。问着总不知。必须亲从浴龙池畔出得一身白汗。方能拍拍是令。着着机先。向釜里添米。灶下抽柴。埽帚匙箸。检点一回。自然知家大口阔。门庭深邃。又何待十石油麻树上摊。始去说难说易。大众。山僧今日困。无佛法身心。少间僧堂内随例餐　子。也得三文买草鞋。

　　天界老和尚忌辰。上堂。问。好山突出。洞水弥天。干蛊重新。谁能出手。师曰。凉风吹落叶。秋色满平芜。曰。秪如先和尚今日还来否。师曰。白雁传霜信。黄花落客衣。曰。恁么则学人瞻仰有分。师曰。且谩承当。曰。武夷迥出千峰秀。梦笔花开遍地春。师曰。者汉当面涂污。便打。乃曰。向上一路。掘地觅天。末后一句。鬼家活计。分付知事行者打鼓。普请大家荷钁持锹。将法堂前。佛殿后。东廊西廊。铲底铲。埽底埽。且得眼前洁净。脚下平稳。免彼江西湖南饭袋子挨挨排排。蹑足附耳商量。道有明句暗句。全提半提。当央直指。最后全机。使老胡西来直指之道。便成弯曲了也。赖有黄鹤峰向最平坦处一坐坐断。使东西南北船来陆来。但到此中。皆可登峰造极。若不曾过皋亭渡。又焉知有五马桥。浴龙池。自然不见山中人。所以佛祖出世。不过为此一事。何妨屈曲垂慈。要他莽卤者不敢莽卤。儱侗者不致儱侗。始成佛祖之功。虽然今日皋亭对人天众前岂肯覆却。记得昔年在太平城里有一个得力句。不免举似大众。乃喝一喝。便下座。

　　晚参。猫有歃血之功。虎有起尸之德。山门骑佛殿。绕四天下。扬声大叫云。万物自有功。当言用及处。汝等因甚见似不见。闻似不闻。良久曰。特地一场愁。又曰。隔身句拈却一边。觌面相呈事作么生。还见壁么。

　　晚参。点即不到。到即不点。黄梅坠腰石。风雨生苔藓。投子和尚赤脚下桐城。是汝诸人见惯底。铜砂锣里满盛油。作么生与他辨主。一僧礼拜便出。师曰。闻名不如见面。

　　结制上堂。选佛场开。是圣是凡齐着倒。心空及第。十分春色属吾家。恁么也得。不恁么也得。有杀有活。有纵有夺。恁么不恁么总得。释迦老子无出头分。德山临济只可傍观。有个汉向者里撩起便行。也须勘过了打。若是九十日长期说。吞栗棘蓬。跳金刚圈。长连床上和泥合水。天下老和尚底老婆禅诳吓闾阎。皋亭本拟别行一路。且与诸人放一线道。以拂子左边击一下曰。者里是银山铁壁。右边击一下曰。者里是剑树刀林。还有要求出者么。复击一击。乃举临济上堂曰。赤肉团上有一无位真人。常在诸人面门出入。未证据者看看。时有僧出问。如何是无位真人。济下禅床搊住曰。道。道。僧拟议。济拓开曰。无位真人是什么干屎橛。便归方丈。师曰。临济大师虽是个射雕手。争奈输去先锋。赢得殿后。若不是背手抽金镞。翻身控角弓。几乎伤锋犯手。

　　双峰存和尚讣音至。上堂。飞猿岭上事淆讹。碧眼黄头尽偃戈。报道寿昌桥忽断。无端平地起风波。我的好大哥。掷却钓。脱却蓑。谢家人不奈船何。相唤相呼归去来。棹入芦花不见他。好大哥。还乡曲调机何疾。唱出令人不敢和。岂忍和。肯蹉跎。换手捶胸为甚么。长空无月星徒多。大夜冥冥暗谁破。不见道。涅槃生死等空华。成佛作祖皆话堕。虽然如是。且道寿昌和尚迁化向甚么处去。良久曰。夜明帘卷门高厂。水上东山雪嵯峨。

　　晚参。举世尊初降生时。一手指天。一手指地。周行七步。目顾四方。曰。天上天下。唯吾独尊。云门曰。我当时若见。一棒打杀与狗子吃。贵图天下太平。师曰。总谓云门跨灶。也是疾行先长。皋亭也与一棒。贵图两得相见。尔等还甘么。

　　金华分卫归。上堂。古人道。去去实不去。途中好善为。来来实不来。路上莫亏危。山僧虽离家六十日余。拄杖子穿云渡水。打雨打风。娄智者七宝瓶是甚闲家具。双林傅大士道冠儒履释袈裟。多年滞货。闻名不如见面。蓦拈拄杖云。拄杖子向婺州界内之绕一回。也无甚亏危。而今依旧倚在古屏畔。此是山僧用底。汝等诸人合有长处。试举似看。众无语。师曰。不图打草。且要惊蛇。

　　解制。上堂。把住也在我。放行也在我。九十日内事。看来成话堕。有底闻恁么说话。便道将差就错。挟袱上法堂。背身着草鞋便去。虽则似俊鹞快鹰。依旧在孤峰顶上草里坐。阿呵呵。啰啰哩哩哩啰。

　　上堂。问。高提祖印。正令当行。请师说法。垂何方便。师曰。山僧败阙。曰。只如说法四十九年。今日和尚说法与他是同是别。师曰。瞒得阿谁。曰。怎奈学人何。师曰。你得恁么懵懂。曰。一句无私语。当阳显大机。师曰。三十年后。乃曰。浓云乍卷乍开。寒雨欲止不止。打湿达磨眼睛。浸烂释迦鼻孔。深山岩崖里事。闹市红尘中挨拶将来。枯木髑髅前机平田浅。草上针劄不入。千斤担。五两轻。时人行履。十石车。万斛船。末后功勋。须知信手拈来。粒粒皆从者一粒生。且道者一粒毕竟从甚么处生聻。易开终始口。难保岁寒心。

　　结制。上堂。皋亭开炉结制。薪米亦难措备。忍饥尚且不暇。有甚西来祖意。旋斫生柴烧火。湿烟薰眼流泪。十方龙象交参。勉强扳条引例。两序纲纪整肃。丛林风规不坠。事在发轫之初。约法三章告示。第一不得躲根。第二不许瞌睡。第三所关重大。拈匙把箸谁为。舌头原自无骨。鼻孔秪可出气。从顶至踵揣摩。圣名凡号孰置。于此借令而行。破釜沉舟之计。战退生死魔军。始见心空及第。直待嫌佛不做。脑后一椎授记。乃召大众曰。既是嫌佛不做。为甚又要授记聻。不经敏手雕琢。纵好终成废器。

　　立春。上堂。二十四气之始。七十二侯之元。江上柳梢漏泄劫前消息。远村梅萼占尽格外风光。寒岩异草。排成心印。空庭瑞雪。显示家珍。藤条在握。天机历掌。又何须枯木龙吟。吹落片片馨香。髑髅眼瞎。折取枝枝秀丽。等闲识得。步步皆如。能为万象主。不逐四时凋。若或踌躇。不觉日又夜。争教人少年。

　　佛成道日。上堂。释迦老子三千年外于正觉山前。明星现时。无端开眼说梦曰。一切众生具有如来智慧德相。但因妄想执着而不能证得。虽则似舍己从人。其实冒功要赏。蓦面相欺。皋亭一向眼大肚皮宽。不见小过。今日翻思往事。重为告报。意在于何。便下座。

　　晚参。举天亲菩萨从弥勒内院而下。无著问经称。人间四百年。彼天为一昼夜。弥勒于一时中成就五百亿天子。证无生法忍。未审说什么法。天亲曰。秪说者个法。天衣怀云。弥勒已是错说。天亲已是错传。师曰。弥勒也不错说。天亲也不错传。皋亭今日与你重举。秪是不得错会。良久曰。止止不须说。我法妙难思。

　　乌龙深谷岑和尚至。上堂。举曹山大师示众曰。诸方尽把格则。何不与他道一转语。教伊不疑去。云门问曰。密密处为甚么不知有。山曰。秪为密密。故不知有。门曰。此人如何亲近。山曰。莫向密密处亲近。门曰。不向密密处亲近时如何。山曰。始解亲近。云门诺诺。师曰。二大老恁么问答。虽则告往知来。争奈疑杀天下人。何然玉局瑶坛尽向步虚声中唱出。青鸾白鹤皆从散花掌上飞来。知者能于彩云影里亲见一面。不知者犹在梦中惺惺。醉后叮咛。且道古人恁么道。山僧恁么举。还是有格则。无格则聻。幸遇乌龙和尚象驾光临。大众翘勤礼请。为汝等决疑。

　　晚参。举世尊于涅槃会上以手摩胸。告众曰。汝等善观吾紫磨金色之身。瞻仰取足。勿令后悔。师曰。漆以坚自割。膏以明自焚。黄面瞿昙。至死不变。强哉矫。

　　解夏。上堂。一叶落。天下秋。霜鸿阵阵向南征。满天凉气斗西指。水落石出句分明。行脚士。莫因循。南岳天台不涉程。乃顾视左右曰。秪如万里无寸草。作么生去。堪对暮云归未合。远山无限碧棱层。

　　重建大雄宝殿。升梁。上堂。师以拄杖卓一下曰。向者一片田地进得一步。着得一眼。自然出生一切佛祖。含育一切有情。安立一切世界。庄严一切报土。折伏一切魔外。圆成一切种智。于一茎草上现琼楼玉殿。始能圆中规。方中矩。横斜延袤。宽广低昂。理事兼备。因果一如。以此祝圣国王长寿。以此保厘物无疵疠。以此兆年丰。谷稼成熟。以此植福田。慈荫后昆。以此报恩。普覆含生。此犹是建化门庭边事。未是向上宗乘。且道正当恁么时。一句作么生道。乃喝一喝曰。谩从睹史天宫见。又向皋亭日下看。

　　结制。上堂。佛祖成规。丛林旧例。火炉头无宾主句。举似诸人莫生拟议。青州七斤衫。寒时好当被。复举长庆因僧问。众手淘金。谁是得者。庆曰。有伎俩者得。曰。学人还得也无。庆曰。太远在。雪窦代者僧当时便喝。复云。有伎俩者得。一手分付。有伎俩者不得。两手分付。学人还得也无。苍天。苍天。师曰。长庆雪窦秪知欲钩牵人。不顾伤慈近刑。今日有人问皋亭。众手淘金。谁是得者。只向他道。有惭愧者得。学人还得也无。曰。太无惭愧。

　　小参。问。拨尘见佛即不问。场中选佛是如何。师曰。雪打玉麒麟。曰。不落阶级一句。请师直指。师竖拂云。向者里荐取。曰。万机休罢。千圣不携。未审还有向上事也无。师曰。杲日当天。曰。秪如疏山道肯诺不得全又作么生。师曰。泪出痛肠。曰。疏山倒屙三十年。莫是香严授记么。师曰。正是阇黎分上事。曰。月舟不犯东西岸。须信篙人用意良。师嘘一嘘。问。官不容针。私通车马。汾阳五门句请师垂示。如何是入门句。师曰。相见了也。如何是门里句。师曰。出身不异。如何是出门句。师曰。拄杖活如龙。如何是当门句。师曰。狮子咬人。如何是门外句。师曰。打之绕作么。曰。秪如未问话已前有一句子在和尚处。又作么生。师曰。合眼跳黄河。僧顾左右云。大众记取堂头老汉末后一句子。师曰。笑杀傍观。乃曰。学道图出生死。饮食为疗饥虚。佛法本自无多。受用得着为贵。青原垂下一足。俱胝竖起一指。石室行者踏碓。普化摇铃入市。见则直下便见。何曾肯涉言语。顶门有路泼天。不必随人起止。事是现成事。理是本有理。疏山手握木蛇。原是曹家之女。

　　立春。两序为师庆诞。请上堂。师以拄杖卓一卓曰。过去诸佛与拄杖子同时出生。同时悟道。同时证果。同时转法轮。秪为贪程太速。未来诸佛与拄杖子同时出生。同时悟道。同时证果。同时转法轮。秪为佛法不现前。现在诸佛与拄杖子同时出生。同时悟道。同时证果。同时转法轮。各各不相知。各各不相到。拄杖子把住则尽十方世界风匝匝地水泄不通。拄杖子放行则大地春回。十洲花发。无影树覆荫天下。不萌枝果熟三千。且道拄杖子承谁恩力。有如是奇特。有如是威神。良久。复卓一下曰。自古上贤犹不识。造次凡夫那得明。

　　小参。雪峰三登投子。九上洞山。资福望见刹竿便回去。走杀天下人。不离家舍。坐杀天下人。常在途中。山僧当时若见。总与三十棒。不见道。云雷相送。

　　解制。上堂。九十日前。山僧有一句子在诸人脚跟下。滴水滴冻。诸人抵死要道。直得额头汗出口里胶生。只是道不着。九十日后。诸人有一句子在山僧拄杖头上。今日特为汝等拈出。尽教三十年后天下人道山僧教坏人家男女。不肯因时转变。必须待价而沽。沽不沽。赵州东壁挂葫芦。大的大。如木杓。小的小。如棘蒲。虽然大小平等。就中也费分疏。以拂子击禅床曰。向者里分疏得去。是法住法位。世间相常住。其或未然。江北江南丛林去卜度看。免使他时后日说细说粗。

　　武夷东苑镜老和尚忌日。上堂。武夷山上云千顷。九曲溪流清莫比。儿孙代代仰高深。此事可凭重为举。识破不值半文钱。年深月久价弥增。宗门尽是欺心汉。看来无出阿翁上。老胡西来果无传。千圣不易真实言。丛林此日一炉香。家丑不许外人扬。

　　上堂。问。芦花两岸和明月。夜深不见把钓人。如何是夺人不夺境。师曰。昨夜雁回沙塞冷。海门斜挂一天秋。曰。高山流水知音少。却是伯牙遇子期。如何是夺境不夺人。师曰。疋马蓬婆去独还。无端失却燕支山。曰。柳陌不闻车马过。花街那听管弦声。如何是人境俱夺。师曰。无渡朔风吹黑水。不见单骑射虎人。曰。阳春白雪歌盈道。满载清风下十洲。如何是人境俱不夺。师曰。花发天山春未老。杜鹃声里木兰开。曰。龙得水时添意气。虎逢山色长威狞。师曰。桦皮搭柳树。缠绕自生枝。乃卓拄杖曰。一九二九。相逢不出手。袖中暗掷金锤。未免张乖露丑。逢人且乞一文钱。拈得鼻孔失却口。争似皋亭者里桑麻相接。鸡犬相闻。小者如弟。大者如兄。牛马同风。总是国王水土。那辨溪西溪东。尽他工夫深。岁月久。自然推门落臼。又何用苏州有。常州有。普化邈真翻筋斗。

　　晚参。举黄檗因南泉问。黄金为城。白银为壁。此是甚人居处。檗曰。圣人居处。泉曰。更有一人。居何国土。檗近前叉手。泉曰。道不得。何不请王老师道。檗曰。更有一人。居何国土。泉曰。可惜许。师曰。南泉豢龙有术。击虎无能。黄檗虽见机而作。其奈身云不普。检点将来。两个老老大大以己妨人。设有人问山僧。更有一人。居何国土。但咄曰。草里汉出去。须知皋亭者里从来不许倚门傍户。

　　至日。上堂。群阴剥尽。一阳来复。大冶烹金。蓝田出玉。拨转天关并地轴。惟有无位真人一向元无拘束。丝不如竹。竹不如肉。吹回暖律。冰河焰续。虎啸寒崖。龙吟枯木。两序大众雍雍肃肃。上来下去如辐辏毂。此时山僧俱不会。六六元来三十六。

　　上堂。若不是大地平沉。虚空粉碎。争显得一亘晴空。红日当天。蓦竖拂子。山僧今日使汝等立地构去。便能钳锤佛祖。号令人天。驱耕夺食。敲骨打髓。转三毒为三解脱。出五蕴为五根力。翻邪破恶。一道平等。切不得分缁素。别男女。爱净恶染。慕圣轻凡。良久乃掷拂子曰。彼自无疮。勿伤之也。

　　立春。上堂。师蓦竖拳曰。便恁么捏聚将来。离名离相。绝照绝用。直得天地易位。七曜迷方。万象藏形。生佛泯迹。德山临济有眼如盲。有口如哑。汝等向甚么处摸索。乃展掌曰。放开一线道。随汝等颠倒所欲。于泥牛背上加鞭。令木马绝尘奔逸。便见金乌东上。玉兔西移。四序迭彰。五行交错。山河焕彩。草木敷荣。物逐人兴。时亨道泰。正当恁么时。应时及节一句作么生道。侵陵雪色还萱草。漏泄春光有柳条。

　　解制。上堂。师卓拄杖曰。未结制已前。山僧口似扁担。将千二百斤担子人人肩上着到。及结制已来。山僧口似纺车。骂佛呵祖。自矜自夸。正当今日。有人道得一句子。坐断山僧舌头。便能于拄杖头上风飒飒地七纵八横。草鞋跟下踢着踏着。印水印泥。天台普请。南岳游山。随处作主。遇缘即宗。还有道得者么。如无。切忌向诸方说皋亭口过。

　　上堂。桃花红。李花白。向者里着得一只眼。色不是色。莺语巧。燕语忙。向者里闻得一句子。声不是声。有般汉闻恁么道。便向声前色后坐地。劳他坐断春风。老布袋东捞西捷。自来宽皮大肚。也忍俊不禁。便道。弥勒真弥勒。分身千百亿。时时示时人。时人自不识。才开口一笑。不觉绿树阴浓。楼台倒影。皋亭一向冷眼热心。不免于根本上剖出。省得他时后日一队队摘叶寻枝。牵藤引蔓者论长较短。说因道果。蓦竖拂子曰。山中活计虽如此。不与人间作见闻。

　　融初慧日斋并谢江西淮北二专使。上堂。昨日有人从江西来。接得淮北信报。道黄河水涨。浪激三千里。拄杖子忍俊不禁。推波助澜。将阿耨达池流出四海水一齐注入西子湖里。于是五老峰。黄鹤峰欢喜踊跃。合掌赞叹曰。不但能润泽八荒。直使尽浮幢王刹。众生皆得。饮水知源。今日分付典座直岁。打鼓普请。他时后日免得人道庵内人不知庵外事。虽然山僧业方外二十余年。蓦竖拄杖曰。与者上座起居食息未尝少间。世法佛法并为一道。有情无情安置一体。不独饮我以德。饱我以义。要皆生死以之。性命以之。何故聻。相识满天下。知心能几人。不见老宿曰。客从远方来。贻我径寸璧。上有四个字。要且无人识。师呵呵大笑曰。古人恁么说话。大似欺压乡佣。殊不知性海流入义海。一切神通智慧门。一切总持陀罗尼门。皆自者里流出。既无人识得。则贻璧之意与受璧之心何在。山僧即不然。但道上有四个字。字字人用得。用得则不无。且道毕竟是那四个字。复以拄杖向空中点三点曰。孰其嗣之。我有遗则。

　　结制。上堂。尽十方世界是个火炉。日月星辰。山河大地。草木丛林。人与非人。羽毛鳞甲。飞潜动植。皆入此中。鼓动橐籥。亘空红焰。直得情与无情融为一体。正恁么时。三世诸佛向火焰里转大法轮。火焰为三世诸佛说法。三世诸佛立地听。听即不无。且道说甚么法。良久曰。若将耳听终难会。眼里闻声方始知。

　　小参。目前无法意在。目前不是目前。法非耳目之所到。蓦竖拂子曰。看。看。夹山和尚来也。还有人道得相见句么。若也道得。藏身处没踪迹。没踪迹处莫藏身。拟议不来。骑牛入诸人鼻孔去了也。还知得痛痒也未。乃放下拂子曰。水流黄叶来何处。牛带寒鸦过远村。
  </div>
  <div class="pagination">
   <span class="current-page">
    1
   </span>
   <a href="观涛奇禅师语录_page2.html">
    2
   </a>
   <a href="观涛奇禅师语录_page3.html">
    3
   </a>
   <a href="观涛奇禅师语录_page4.html">
    4
   </a>
   <a href="观涛奇禅师语录_page5.html">
    5
   </a>
   <a href="观涛奇禅师语录_page6.html">
    6
   </a>
   <span>
    ...
   </span>
   <a href="观涛奇禅师语录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
