<!DOCTYPE html>
<html>
<head>
    <meta charset="UTF-8">
    <title>阅藏知津 - 第 15 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阅藏知津 - 第 15 页/共 129 页</h1>
    <div class="content">　　药师琉璃光如来本愿功德经(一卷)　惟

　　唐大慈恩寺沙门释玄奘译

　　此即流通本也。然亦无神咒，及八菩萨名。今之八菩萨名，乃后人依灌顶第十二经添入。今之神咒，乃后人依七佛本愿经添入。

　　观佛三昧海经(十卷)　量

　　东晋迦维罗卫国沙门佛陀跋陀罗译

　　六譬品第一，佛住尼拘楼陀精舍。僧自恣竟，父王阅头檀，姨母憍昙弥，欲来见佛。佛令遍集比丘菩萨，及天龙八部等众，父王为后世众生，请问云何观佛身色相好光明？佛入遍净色身三昧，微笑放光。说师子在胎喻，栴檀生伊兰林中喻，金翅鸟王心喻，多勒果喻，波利质多罗树喻，阿修罗幻力喻，皆喻念佛三昧。

　　序观地品第二，言众生乐观佛相，各有不同。或顺或逆等。

　　观相品第三，一明观如来顶。二明观如来发。三明观发际。四明观白毫相。从初生乃至成佛，叙事最详。五明观额广平正，六明观眉。七明观眼睫。八明观耳。九明观方颊车。十明观师子欠。十一观鼻。十二观髭。十三观唇。十四观广长舌。十五观颈相。缺盆骨满相，胸臆卍字印相。十六悉现具足身相。大众所见，各各不同，其见如炭如墨等者，由昔恶业。各各殷重忏悔，乃见好相。十七明观放常光相。十八明观眉间光明。十九复明额广平正。面上三轮，发际等相。二十复观鼻出光明。二十一复观面门光明。二十二复观耳出五光。二十三复观颈出二光。二十四复观缺骨满相光明。二十五复观胸卍字相。腋下摩尼珠，皆放光明。二十六观宝臂。指缦，掌轮，各放光明。二十七观脐相，光照十方。二十八因父王请，现心内境。

　　观佛心品第四，具明大慈悲心，专缘地狱等罪苦众生，并广叙地狱苦事。

　　观四无量品第五，使大众见佛心中，有无数佛，乘大宝船，往来五道，救苦众生。大慈，大悲，大喜，大舍。

　　观四威仪品第六，行佛，住佛，坐佛，卧佛也。于中具明度老婢事，上忉利天为母说法事，伏旷野鬼将事，降毒龙事，降力士事。

　　观马王藏品第七，明宫中为诸女所现相，舍卫国度淫女所现相，波罗奈国度淫女所现相，伽耶城为尼犍所现相。本行品第八，先明念佛三昧，能灭大罪。次文殊菩萨，十方十佛，四方四佛，财首菩萨，释迦如来，阿难尊者，各言本修念佛三昧。

　　观像品第九，弥勒为末世众生请问，佛为广说观像除罪方法。

　　念七佛品第十，念十方佛品第十一，密行品第十二，言得三昧者，当密身口意，莫起邪命，莫生贡高。次复说种种喻，以喻念佛三昧，结名受持。阿难复问无见顶相。佛入顶三昧海，现大胜相，众倍获益。

　　佛说弥勒成佛经(一卷)　贞

　　姚秦天竺沙门鸠摩罗什译

　　佛经行波沙山顶。说偈集众。舍利弗请问弥勒菩萨成佛时事。佛为说其国土，时节，种族，出家，成道，转法轮，度人，见迦叶，乃至法住等事。

　　佛说观弥勒菩萨下生经(六纸半)　贞

　　西晋月支国沙门竺法护译

　　佛在祇园，因阿难请，为说弥勒下生成佛之事。与前经大同小异。

　　佛说弥勒来时经(二纸余)　贞

　　附东晋第四译

　　佛说弥勒下生经(六纸余)　(一名弥勒当来成佛)　贞

　　姚秦天竺沙门鸠摩罗什第三译

　　佛说弥勒下生成佛经(五纸)　贞

　　唐大荐福寺沙门释义净第六译

　　舍利子以偈问，佛以偈答。三经皆与前同。

　　佛说观弥勒菩萨上生兜率陀天经(一卷)　贞

　　刘宋居士沮渠京声译

　　佛在祇园，放金色身光，并现化佛。唱千佛始末名，大众云集。佛出舌相，放千光明，现无量化佛。说诸陀罗尼法，弥勒菩萨闻已，得百万亿陀罗尼门，起住佛前。优波离请问，此人命终，生于何处？佛为说兜率天中庄严之事，作此观者，皆得往生彼天。随侍下生，得菩提记。

　　佛说一切智光明仙人慈心因缘不食肉经(四纸)　(南贤北信)

　　　　　大乘单本失译人名

　　佛住寂灭道场，弥勒来见。梵志问其往因。佛言，过去有弥勒佛，说慈三昧光大悲海云经，一切智光明婆罗门闻经发心，入山修行，绝粮七日，白兔母子舍身供之，仙人不食。仙，即今之弥勒。白兔母子，即今释迦及罗睺罗。

　　佛说师子月佛本生经(六纸半)　同上

　　新附三秦录

　　佛住竹园，有婆须蜜多比丘，缘树上下，与八万四千金色猕猴跳戏，大众讥嫌。频婆娑罗大王诣佛问之。佛言，比丘即是师子月佛，补弥勒处，并说猕猴往因，授菩提记。

　　文殊师利般涅槃经(四纸欠)　维

　　西晋清信士聂道真译

　　佛在祇园，于后夜分，入定放光，照文殊房，作诸化现。阿难集众，跋陀婆罗问其始末。佛为略说观文殊法，及说示灭起塔种种佛事。

　　佛说观药王药上二菩萨经(一卷)　(南得北知)

　　刘宋西域沙门疆良耶舍译

　　佛在青莲华池精舍，与千二百五十比丘，一万菩萨，及十亿十方菩萨，五百离车子俱。佛入普光三昧，身毛放光，化七宝盖，现十方事。又放眼光，照药王药上二菩萨顶，住其顶上，如金刚山。十方诸佛，皆悉映现。长者子宝积请问观法。佛言，具五因缘，方得闻此二菩萨名。二菩萨遂各说咒，复以璎珞供佛，住佛肩上，如须弥山。山有梵宫，十方十佛，坐宫中华。赞二菩萨所说神咒，佛即授二菩萨记。次说观法，说五十三佛名。次为阿难说二菩萨往昔因缘。

　　地藏菩萨本愿经(二卷流通本作三卷)　(南思北斯)

　　唐于阗国沙门实叉难陀译

　　忉利天宫神通品第一。佛在忉利天，为母说法，十方诸佛菩萨集会赞叹，如来含笑，放光明云，出微妙音，十方天龙鬼神，亦皆集会。佛为文殊菩萨说地藏菩萨往因。

　　分身集会品第二，十方地狱处分身地藏菩萨，与诸受化众生，来见世尊。世尊摩顶付嘱。

　　观众生业缘品第三，摩耶夫人问业报所感恶趣，地藏略答五无间事。

　　阎浮众生业感品第四，定自在王菩萨更问往因，佛又略说二事。四天王请问菩萨大愿方便，佛述其所说报应之法。

　　地狱名号品第五，普贤菩萨问，地藏菩萨答。

　　如来赞叹品第六，佛放身光，出大音声，赞叹地藏菩萨。普广菩萨请问利益，佛为广说。

</div>
    <div class="pagination">
<a href="阅藏知津_page14.html">上一页</a><span>...</span><a href="阅藏知津_page10.html">10</a><a href="阅藏知津_page11.html">11</a><a href="阅藏知津_page12.html">12</a><a href="阅藏知津_page13.html">13</a><a href="阅藏知津_page14.html">14</a><span class="current-page">15</span><a href="阅藏知津_page16.html">16</a><a href="阅藏知津_page17.html">17</a><a href="阅藏知津_page18.html">18</a><a href="阅藏知津_page19.html">19</a><a href="阅藏知津_page20.html">20</a><span>...</span><a href="阅藏知津_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
