<!DOCTYPE html>
<html>
<head>
    <meta charset="UTF-8">
    <title>阅藏知津 - 第 6 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阅藏知津 - 第 6 页/共 129 页</h1>
    <div class="content">
　　妙慧童女会第三十(二会同卷)　佛在耆阇崛山，与千二百五十比丘，十千菩萨俱。王舍城有长者女妙慧，年始八岁，诣佛问法。佛为说四十行。女发大愿，动地雨华，众变金色。次答文殊诸问。文殊向佛赞之。佛因说其发菩提心，经三十劫，然后佛始发心。女又发大誓愿，即转如三十岁知法比丘。众会获益。

　　恒河上优婆夷会第三十一　佛在给孤独园。此优婆夷来礼佛足，与佛问答第一深义。佛为授记。

　　阅藏知津卷第二
嘉兴大藏经　阅藏知津(第卷-第卷)


　　阅藏知津卷第三

　　北天目沙门释智旭汇辑

　　大乘经藏　方等部第二之二

　　大宝积经之余

　　无畏德菩萨会第三十二(一卷)(佛陀扇多译)　婆伽婆住耆阇崛山，与五百比丘，无量无边菩萨，及八千大菩萨俱。舍利弗等入城乞食，至阿阇世王宫殿，王女名无畏德，年始十二，安坐不起。王语令起，女即种种弹诃声闻。舍利弗目犍连往问，皆被屈服。又以誓愿令诸声闻得见香象世界，放香光明如来。次答大迦叶问，答须菩提问，答罗睺罗问，答父王问，人天获益。然后下床礼敬声闻，施妙饮食，同至佛所，现丈夫身。佛与授记，并授其母月光夫人道记。

　　无垢施菩萨应辩会第三十三(一卷)(聂道真译)　序品第一，佛游给孤独园，与千比丘，万二千菩萨俱。文殊等八大菩萨，舍利弗等八声闻，各发胜愿。入城乞食，波斯匿王女无垢施，年始八岁，与五百婆罗门出城浴洗天像，为婆罗门说其初生七日，即闻三宝功德，乃趋菩萨声闻处礼足。王亦随至。声闻品第二，女问八大声闻，皆不能答。菩萨品第三，女又次第问八菩萨已。须菩提语诸声闻菩萨，已得法食，不须乞食，遂同还佛所。女即以偈问佛菩萨诸行。菩萨行品第四，佛为说十八种四法，女即发誓奉行，震动世界，雨众天花，天乐自鸣，变成十六童子。佛乃明其修菩萨行经六十劫，文殊乃发菩萨之心。授记品第五，佛为授菩提记，及授五百婆罗门记。

　　功德宝华敷菩萨会第三十四(二会同卷)　佛在耆阇崛山。开敷功德宝华菩萨问受持佛名，速证菩提之义。佛为说十方佛号，及受持功德。东方无量功德宝庄严威德王如来，南方功德宝胜庄严威德王如来，西方一切法殊胜辩才庄严如来，北方积集无量辩才智慧如来，东南方千云雷吼声王如来，西南方最上妙色殊胜光明如来，西北方种种胜光明威德王如来，东北方无数劫积集菩提如来，上方虚空吼声净妙庄严光明照如来，下方一切法门神变威德光明照耀如来。

　　善德天子会第三十五　佛在给孤园，与千比丘，十千菩萨，并欲色诸天子俱。佛敕文殊为天众说诸佛甚深境界，所谓平等，无依，无数，无得等。次受善德天子请，现大神变。往兜率天，说四种法，住不放逸，则能摄取一切佛法。一住于戒律而具多闻，二住于禅定而行智慧，三住于神通而起大智，四住于寂静而常观察。及说八种八法。又说依不放逸，不损三乐，得离三苦。超三畏，三有，离三垢，满三学，近三宝，离波罗蜜三障，得波罗蜜三伴助。次示观察正勤，念处。如意，根，力，觉，道等法。次以光照上方普贤佛刹，与持法炬菩萨同来见佛。

　　善住意天子会第三十六(四卷)(达磨笈多译三菩提流志译一)　缘起品第一，婆伽婆住耆阇崛山，与六万二千比丘，四万二千菩萨，及天龙八部俱。文殊入无诤除心三昧，震动十方佛土。又入普光无垢庄严三昧，大集十方菩萨来到佛所，皆入隐身三昧。迦叶舍利弗须菩提入二万三万四万三昧求之，不见微相。文殊复遣化佛菩萨，遍召诸天。开实义品第二，文殊与善住意天子问答，共谈实义。文殊神变品第三，善住意先发后至，文殊后发先至。华台诸化菩萨说偈赞佛，众益地动。破魔品第四，文殊入破散诸魔三昧，魔见衰相，恐怖归佛。次说具二十法，得是三昧。复有六种四法。菩萨身行品第五，十方菩萨从隐身三昧起，各现其身。文殊问菩萨名义。佛答以觉一切法。破菩萨相品第六，明初发心义，无生忍义，超越转入诸地义。破二乘相品第七，明真出家持戒头陀禅行等义，及明聪辩利智，是婴儿凡夫。得陀罗尼，是愚痴凡夫。诸余智人，尽入顽钝。五百比丘不信诽谤，堕大地狱。佛记其从地狱出，速证涅槃。以闻如是甚深法门故。破凡夫相品第八，说杀三毒谤三宝等性恶法门。神通证说品第九，文殊为善住意入如幻三昧，及为五百五通菩萨执剑害佛，以除彼分别心。令得无生法忍。称赞付法品第十。

　　阿阇世王子会第三十七(半卷)　佛在耆阇崛山，王子名师子，与五百人见佛。问答各十六颂，佛与授记。

　　大乘方便会第三十八(二卷半)(竺难提译)　佛在给孤园，与八千比丘，万二千菩萨俱。智胜问菩萨行于方便。佛具答之。兼明众尊王菩萨与女人同坐事，过去树提梵志十二年摄受女人事，无垢比丘容女借宿事，爱作菩萨度德增女事，于是阿难叹诸菩萨如须弥山。亦如药王。迦叶亦说空泽大城之喻。以叹菩萨。次因德菩萨之问。佛为具说示现八相十恼等一切方便。皆为化度众生。非有实事。

　　贤护长者会第三十九(三卷)(阇那崛多译)　佛在迦兰陀竹园。与千二百五十比丘俱。跋陀罗波梨长者，与千眷属，向世尊前请问决疑。佛先为阿难具说长者所受乐果，虽帝释亦不能及。唯真月童子则又胜之。由于古乐光佛时，作大法师，开示未闻。以是法施因缘，九十一劫恒受福报。长者乃问众生神识相貌名义，及此世他世作受等义，佛具答之。真月童子问，色，及欲取，见取，戒取，云何须观？佛亦答之。次有大药王子菩萨问神识从此身移，当有何色？佛答如幻师火，如人水内影，如风轮无定，无有定色，如众生眼见虚空等。及问答受罪受福等事。次又答贤护问聚、积、阴、移，四种名义。

　　净信童女会第四十(三会同卷)　佛在给孤独园，与五百比丘，八千菩萨，及贤劫诸菩萨，文殊等六十人，贤护等十六大士，二万兜率天子俱。波斯匿王女名净信，诣佛问法。佛答以十二种八法，又转女身二种八法。净信与五百童女，俱得授记。

　　弥勒菩萨问八法会第四十一(菩提留支译)　婆伽婆住耆阇崛山，与千二百五十比丘，十千菩萨俱。弥勒问速成菩提之法。佛答以成就八法，一深心，二行心，三舍心，四善知回向方便心，五大慈心，六大悲心，七善知方便，八般若波罗蜜。

　　弥勒菩萨所问会第四十二　佛在鹿林，与五百比丘，一万菩萨俱。弥勒问菩萨成就几法，离诸恶道，及恶知识，速证菩提？佛答以增一至十法。弥勒以偈赞佛。阿难叹其辩才。佛明其十无数劫前。于焰光游戏妙音自在王佛时，曾为婆罗门子贤寿，悟无生忍，便获神通。本先四十劫前，发心行道，由我勇猛精进，行于二种十法，故能超之。次明弥勒往昔所行善巧方便安乐之道，次明见一切义太子施血，妙华太子施髓，月光国王施眼，本生苦行。次明佛与弥勒二人本愿不同。

　　普明菩萨会第四十三(一卷)(附秦录勘同编入)　佛在耆阇崛山与八千比丘，万六千菩萨俱。佛为迦叶说菩萨二十种四法，又说三十二法，又说如地如水等喻，又说中道真实正观，又说菩萨为真佛子，又说毕竟智药，又说当来比丘，如犬逐块。又说二不净心，一读外道书，二畜好衣钵。二坚缚，一见，二利养。二障法，一亲近白衣，二憎恶善人。二垢，一忍受烦恼，二贪诸檀越。二雨雹坏诸善根，一败逆正法，二破戒受施。二痈疮，一求见他过，二自覆其罪。二烧法，一垢心受着法衣，二受他持戒供养。二病，一怀增上慢，二坏他大心。又说四种沙门，一形服，二威仪欺诳。三贪求名闻，四真实。又说四种破戒似持，一说有我论，二身见不灭，三取相行慈，四见有所得。于是五百比丘得解脱，三万二千人得法眼净。五百比丘从坐去。佛化二比丘随与问答，令其解脱。来诣佛所，答须菩提种种诸问。又有五百比丘得解脱。三万二千人得法眼净。普明菩萨问云何住？及云何学？佛言不取不着，发大精进，习大法船。

　　宝梁聚会第四十四(二卷)(道龚译)　沙门品第一。佛在耆阇崛山，与八千比丘。万六千菩萨俱。摩诃迦叶问沙门义，佛详答之。并说三十二垢，八覆，十二表式，八法敬重袈裟，及说破戒比丘不能消信施。比丘品第二，先正说比丘法，次说恶比丘能坏正法，有十六种四恶法。旃陀罗沙门品第三，说恶沙门如旃陀罗，亦名败坏，亦名箧，亦名枸栏茶，亦名求利，亦名稗，亦名逋生稻，亦名形似，亦名失血气。五百比丘舍戒还俗。佛记其信解惭悔，得生兜率，在弥勒初会数中。营事比丘品第四，详明营事之法。兰若比丘品第五，详明阿兰若法。五百比丘，漏尽解脱。乞食比丘品第六，粪扫衣比丘品第七。

　　无尽慧菩萨会第四十五(半卷)　佛在耆阇崛山，与千二百五十比丘，一万菩萨，十六在家菩萨，六十无比喻心菩萨，贤劫一切菩萨，及无尽慧等六万菩萨俱。无尽慧问菩提心义，及依何义而得修行。佛答菩提本无名字言说，若依言说敷演，则以十波罗蜜为十发心。一一波罗蜜皆以十法为首，及明十地先相。十地圆满十度，得十三昧，十陀罗尼。于是无碍光明师子幢天子叹佛及法。佛更为说听受此法门者，必不退转。

　　文殊师利说般若会第四十六(卷半)(曼陀罗仙译)　佛在给孤独园，与千比丘，十千菩萨俱。文殊晨朝诣佛，舍利弗等亦至。佛问文殊，欲见如来耶？文殊即说正观如来法门。佛印许之。舍利弗与文殊问答深义，佛亦与文殊互相问答。深明修般若义，观身实相，观佛亦然，等义。乃至福田无差别相，大地震动，众会获益。次明入不思议三昧，如人学射，久习则巧。次明欲具一切佛法，当学般若。次明一行三昧，乃至微笑放光。以为无相法印。

　　宝髻菩萨会第四十七(二卷)(竺法护译)　佛在灵鹫山，与四万二千比丘，八万四千菩萨，及天龙八部俱。东方净住佛国宝髻菩萨，与八千菩萨俱，以一宝盖覆此忍土，雨花说颂，来礼佛足，请问清净之行。佛总告以四事，一曰行度无极，二曰遵修诸佛道品，三曰具足神通，四曰开化众生。次详解释六度，三十七品，五通，及化众生有二十事不厌生死。次说古普坏世佛时，有珍宝菩萨问饶益众生，严净道场等义。佛以无放逸答之。彼时珍宝，即今宝髻。次又说开化众生有四四法，又说古离垢光佛时，有极妙精进菩萨，以大忍力，仰承佛命，往化业首太子。彼时菩萨，即今世尊。彼时太子，即今弥勒。次说菩萨一种四法自在道业，宝髻以其髻中明月珠，贡佛发愿佛为授记。

　　胜鬘夫人会第四十八(一卷)　佛在给孤独园，波斯匿王与末利夫人致书于女胜鬘，称扬佛德，胜鬘发书寻绎，遥空请佛，佛即现身。胜鬘说偈叹德，佛为授记。胜鬘复发十弘誓愿，感于天花天音。又发三愿，佛赞印之。又说一大愿摄恒沙愿，所谓摄受正法。更复演说广大之义，及大威力。佛赞印之。又说大乘了义，广明二乘为不了义。以不出变易生死，不断无明住地故，唯一佛乘。一归依，一实谛为了义耳。佛亦印之。次又说三种人入大乘道，一成就甚深法智，二成就随顺法智，三仰推唯佛所知。余有随己所取，执着妄说，违背正法者，一切天人应共摧伏。佛亦赞印。然后放光，升空步还，告语阿难，及与天帝，结名付嘱。

　　广博仙人会第四十九(一卷)　佛在恒河岸上，与无量比丘俱。广博仙人与五百同行来见，问云何为施，何者施义，及施主、施者、等义。佛详答之，并示三十二种不净之施。次明五大施，又五大施，又五无上施，又九大施等。次答中有识，及明智识差别。次答六道来生差别，仅说持鬘，四王，忉利，三种生死时相。文来未尽。

　　大方广三戒经(三卷)　乃

　　北凉中天竺沙门昙无谶译

　　即第一三律仪会同本异译。

　　佛说如来不思议秘密大乘经(二十卷今作十卷)　映

　　宋中印土沙门法护共惟净等译

　　即第三金刚力士会同本异译。分作二十五品。

　　佛说无量清净平等觉经(二卷)　乃

　　后汉月支国沙门支娄迦谶译

　　佛说无量寿经(二卷)　乃

　　曹魏天竺沙门康僧铠译

　　佛说阿弥陀经(二卷)　乃

　　吴月支国优婆塞支谦译

　　佛说大乘无量寿庄严经(南作二卷北上中下同卷)　(南深北命)

　　宋中印土沙门法贤译

　　已上四经并第五无量寿如来会同本异译而法贤本中，有慈氏问答。尤妙。但止三十六愿。

　　佛说大阿弥陀经(二卷)　贞

　　宋国学进士王日休，取前四经删补订正。析为五十六分。惜其未见宝积一译。然心甚勤苦，故举世多流通之。

　　佛说阿閦佛国经(二卷北作三卷)　服

　　后汉月支国沙门支娄迦谶译

　　即第六不动如来会同本异译。

　　佛说大乘十法经(一卷)　服

　　萧梁扶南国沙门僧伽婆罗译

　　即第九大乘十法会异译。

　　佛说普门品经(一卷)　服
</div>
    <div class="pagination">
<a href="阅藏知津_page5.html">上一页</a><a href="阅藏知津.html">1</a><a href="阅藏知津_page2.html">2</a><a href="阅藏知津_page3.html">3</a><a href="阅藏知津_page4.html">4</a><a href="阅藏知津_page5.html">5</a><span class="current-page">6</span><a href="阅藏知津_page7.html">7</a><a href="阅藏知津_page8.html">8</a><a href="阅藏知津_page9.html">9</a><a href="阅藏知津_page10.html">10</a><a href="阅藏知津_page11.html">11</a><span>...</span><a href="阅藏知津_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
