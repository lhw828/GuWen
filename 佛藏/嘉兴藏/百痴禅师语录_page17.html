<!DOCTYPE html>
<html>
<head>
    <meta charset="UTF-8">
    <title>百痴禅师语录 - 第 17 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>百痴禅师语录 - 第 17 页/共 67 页</h1>
    <div class="content">
　　尼见修等请秉拂。击鼓敲钟日日升座。但恐大家不耐听。不愁自己舌尖破。还识渠侬舌尖么。风铃鸣风幡动更非别物。干屎橛麻三斤总是这个。只要当人向未开口以前退步就己一踏踏得　。元来师姑是个女人做。既到恁么田地。任汝高揖释迦说甚亲逢达磨。直饶鹘眼与龙睛。正好拦胸蓦面唾。虽然如是。争奈元上座手中辣藜未肯放过。且道元上座毕竟有什么长处。无念无修见亦无。单单鼻孔下头大。

　　印化士回请秉拂。毗卢宝印文彩灿然。提得便行了无窒碍。或孤峰绝顶闲闲啸月栖霞。或垂手长街步步拖泥带水。珠玑运满载谁道从门入者不是家珍。钵盂口向天凭他竖嚼横吞饱齁齁地。我衲僧家。寻常百事不管米价不闻。到这里也合识伊来处。且作么生是伊来处。委悉么。黄龙昔日曾亲指。犹有眉间挂剑人。复举云门因僧问如何是云门一曲。云腊月二十五。师云云门腊月二十五。曲高不落宫商谱。争似今朝十五时。等闲唱出超千古。玉波腾金山舞。露柱灯笼齐听取。更问其中意若何。枝头恼乱风和雨。下座。

　　岁旦秉拂。僧问凤历初颁日。鸿钧乍转时。旧年佛法则不问。如何是新年头佛法。师云镜清道底。进云恁么则太平新气象。共睹乐欣欣。师云恰似恁么。乃云龙躔易朔凤历颁新。拈却诸方旧话。放出无位真人。太成现莫巡逡。个个欣添一岁春。闲探墅梅呵手折胆瓶横亚碧如银。

　　荐严请秉拂。僧问红轮决定沉西去。未审灵魂往那方。师云瞻之仰之。进云孝子闻此语。因甚哭哀哀。师云泪出痛肠。进云今日所荐启吾居士又在什么处安身立命。师云照顾前话。进云恁么则一句无私语万古觉昏迷。师云儿郎说多谢。问请师登座追荐先亲。若念兹可在兹否。师云恰。进云觌面无消息。临机耀古今。师便打。乃云三十年前生而死。一道灵光没彼此。三十年后死而生。无拘脚下任腾腾。地狱莲宫都踏碎。人间天上系何能。政当恁么时还识伊面目么。透脱顶门眼一只。霜华映水碧棱层。复举盘山宝积禅师因出门见人舁丧歌郎振铃云。红轮决定沉西去。未审灵魂往那方。幕下孝子哭云哀哀。山闻之忽然大悟。师云歌郎振铃言中有响。孝子哀哭泪出痛肠。无端带累老盘山。十字街头死郎罢。正所谓愁人莫向愁人说。说向愁人愁杀人。愁即且置。只如盘山当时死底与元上座今朝荐底是同是别。于此倜傥分明。无恩不报。若犹未也。蒲团静倚无余事。请自回光返照看。

　　解制秉拂。僧问九旬已满。本分未明。还有究竟相应也无。师云春风开竹户。夜雨滴花心。进云学人从此无疑礼谢去也。师云未信汝在。乃云一亩之地三蛇九鼠。鼻孔通同眉毛结聚。逗到而今已值散制时节也。风和冻解柳绿花红。眼角忽生春。脚尖都活动。南州北县任意翱翔。狐穴狮林随机踏倒。然虽如是。以拂子打圆相云。究竟何曾离这里。所以道尽十方是沙门一只眼。见见无差。尽十方是沙门一只脚。行行不二。行既不二说甚去去来来。见既无差分甚前前后后。且各归本位一句如何话会。九九峰峦呈瑞彩。万年围护法王家。

　　入塔秉拂。生如寄死如归。赤体条条绝所依。可笑杜鹃啼夜血。天明乱逐李花飞。生住庵死入塔。随处安身随处合。一把柳丝孰解收。玉栏干上和烟搭。元上座恁么道却将如禅德三百六十骨节八万四千毛孔尽情撒向诸人面前了也。莫有识机宜底汉试出来通个消息看。一僧喝拂袖而出。师云直饶恁么翻身去。犹隔渠侬半月程。

　　荐室人难亡请秉拂。同心带结锦鸳鸯。忽地榴红染碧裳。粉瘦胭消今已矣。郎怀耿耿未能忘。既未能忘则设斋求荐。理所必然。元上座更不用别吐尖新多方曲引。记得古佛偈云。假借四大以为身。心本无生因境有。前境若无心亦无。罪福如幻起亦灭。已故朱氏就向这里会去。便知生也是幻。死也是幻。生也唱随不离是幻。死也白刃横身亦是幻。乃至死死生生遍一切处苦乐因仍总无非是幻。从上诸圣尽在此幻海中头出头没。互相激扬。六道四生尽在此幻海中流转轮回无有休息。然虽如是。且毕竟向什么处与朱氏的的相见。呈拄杖云。还见么。万叠云山藏不得。觉华斜露一枝春。

　　秉拂。生死事大迅速无常。一息不来便同灰壤。所以汝我出家儿。须趁色力康健参究此事。莫只贪图快乐蹉过时光。况今兵燹相仍。人民离苦。柴荒米贵。处处皆然。而我辈犹得赖佛祖余庥遵安居旧范。高堂巨厦坐卧经行。粥饭茶汤现成受用。若不知惭识愧。信施何以能消。是用着实加鞭方见初心无负。但此事不必别求。秪在当人四大六根里灵灵弗昧了了常知。三世诸佛历代祖师。天下老和尚不敢正眼觑着。惟许当人直下承当。自然透顶透底。众中有直下承当者试出来通一机转一语。与他古人命脉相契。元上座望风展拜有分。设或未然。莫怪压良为贱。更下一个注脚。世事茫茫没了期。自家活计猛提撕。忽然提到无提处。咄。这一句子要汝自道。元上座今日有口终不肯为说破。便起身。

　　保子请秉拂。脑后圆光万丈高。谁人分上减丝毫。秪因弗信长抛却。致使云烟结转牢。以拂子拂一拂云。元上座尽力拂开了也。直得纯清绝点如明镜以含空。照烛无私似红轮而印水。可以安家乐业。可以集祉消殃。可以种未来胜因。可以维正法眼藏。父慈子孝。各归本然。日用行持了无异念。且本然一句如何道。须知义重恩深处。利刃刚刀割不开。

　　明经朱季充请秉拂。岁序星驰急。人情波底忙。千门无寿药。一镜有秋霜。若欲志心求解脱。除非参叩大觉王。且大觉王在什么处。头长三尺不是赵州殿里底。项短二寸岂干荆叟烂冬瓜。如是知如是见如是信解。管取当前显露触目现成。般若智圆金刚体固。寿算重重数不尽。福资岁岁集无涯。忽有个汉出来道今日举唱将谓有惊群迈俗之谈。原来如三家村里王长老念诵相似。元上座心不负人面无惭色。秪轻轻向他道恰是。何以如此。还钱就货当行家。种谷几曾生豆麻。

　　(海盐县马门顾氏法名超辉捐赀助刻祈保
　先夫承溪公往生净土并自身寿命延长者)

　　百痴禅师语录卷第十四终
嘉兴大藏经　百痴禅师语录


　　百痴禅师语录卷第十五

　　嗣法门人超宣等编

　　小参上

　　开堂晚小参。师云药山小参不点灯。德山小参不答话。莲峰灯也要点话也要答。有不受人瞒底出众相见。一僧拂袖便出。师云好个仙陀。又一僧出礼拜。师打云汝又上钓作么。乃云有机有境有问有答。总属情识计较边事。若论当人真实一着子。决不在是。故虽世尊出世达磨西来。亦只巧设权宜。曲为方便。要且三乘十二部不是世尊说底。直指人心见性成佛不是达磨传底。须知别有能说能传者在。诸人还识得么。寻常着衣吃饭行坐打眠。以至一静一动无非全承渠力。既各全承渠力。则个个分上曾受丝毫许计较也无。曾受丝毫许移易也无。所以道世尊不出世。达磨不西来。佛法遍天下。谈玄口不开。且如何是遍天下底佛法。举拂云白云流水依然在。翠竹黄花何处无。

　　小参举应庵和尚住莞山示众偈云。三十三州七十僧。驴腮马额得人憎。诸方若具罗龙手。今日无因到净明。后雪岩钦和尚拈云。应庵老祖开了这般大口。至今合不得。报恩道八十余人十七州。相看尽是恶冤仇。诸方有道不肯学。来共山僧作对头。到这里有口却无开处。师云二远祖少卖弄。莲峰亦有一偈举似大众。百日禅期十月开。家尝无计可安排。人来共聚难分析。捏起拳头趁一回。到这里大似有口欲开开不得。欲合合不得。然虽如是也要诸方简点。

　　小参。踢万别截千差。横身异类意气堪夸。路见大虫云是汝。令人长忆古玄沙。遂举百丈海禅师凡参次有一老人常随众听法。丈问汝何人也。老人云某甲非人也。于过去迦叶佛时曾住此山。因学人问大修行人还落因果也无。答云不落因果。五百生堕野狐身。今请和尚代一转语。贵脱野狐身。丈云不昧因果。老人于言下大悟。作礼云某甲已脱野狐身。师乃拈拄杖云。不落因果为什么堕野狐身。左边卓一卓云过这边着。不昧因果为什么脱野狐身。右边卓一卓云过这边着。诸人还知落处么。若也知得莲峰功不浪施。其或未然更听重下注脚。复卓一卓云。堕也如是堕。脱也如是脱。何止五百生。转转自超越。汝这一队野狐又来觅个甚么。以拄杖打趁。

　　小参。单传直指意。无别可筹量。梅影横窗瘦。偷风泄暗香。卓拄杖一下云。面门拶破如相识。方信由来绝覆藏。

　　除夜小参。若论个事阿谁无分。只要当人用一切心便有打破漆桶底时节。堪笑今时一等不识好恶。如矮子看戏。随人上下。贪图些少热闹处。以为宗师。以为具眼。波波挈挈永不回头。呜呼。似恁么名作参学。直参至弥勒下生。敢保未梦见在。莲峰非是减伊声价。但恐腊月三十日到来个个手忙脚乱。从前所有伎俩一点都用不着。蓦拈拄杖云。且道拄杖子还用得着么。良久云。夜冷鱼潜休下钓。不如收卷过残年。便拽拄杖归方丈。

　　因事小参。拈拄杖云。未明这个要求明。既明这个要求行。明行念念无时息。那有间工别较争。所以古昔真正道流。凡入一丛林或三百五百或一十二十。汲汲孜孜秪以己躬下事为急。至有甘陆沉而不悔履。颠仆而弗惊者。法道之兴所由来矣。迄今去圣年遥。人情变换。处处无明火炽。在在我慢山高。欲求其己事明丛林盛。宁可及乎。诸兄弟韶光可惜。乌兔无几。切莫学这般魔队自锢乎生。各须努力向前认取活路。他时异日有个紧切处。方知别人替汝不得。障汝亦不得也。久立珍重。

　　小参。把住牢关人天莫测。裂开爪缝凡圣咸知。拘执则万别千差。融通则得此全彼。且道是阿谁行履。试举看。古德一日不赴堂。侍者请赴堂。德云我今日庄上吃油糍饱。者云和尚不曾出入。德云汝去问庄主。者方出忽见庄主来谢和尚到庄吃油糍。师云这则公案平直甚是平直。淆讹太煞淆讹。自非拶透重关未免出身无路。莲峰此者无庄上可到。亦无油糍可吃。随挑野菜和根煮。旋斫青柴带叶烧。较之古德相去多少。诸人还缁素得出么。倘或未然。谩提一颂。庄上吃油糍。逢人蓦面欺。莫谓胡须赤。更有赤胡须。喝一喝归方丈。

　　除夜小参。爆竹声中一岁除。西来祖意谩分疏。团圞且向干柴火。满面光生乐有余。复举北禅贤和尚示众云。年穷岁尽。无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了唱村田乐。何故。免见倚他门户傍他墙。刚被时人唤作郎。便下座归方丈。至夜深维那入方丈问讯云。县里有公人到勾和尚。贤云作甚么。那云道和尚宰牛不纳皮角。贤将头帽掷下。那便拾去。贤下禅床擒住云贼贼。那将帽覆贤顶云天寒且还和尚。贤呵呵大笑。师云北禅为众竭力。祸出私门。莲峰则不然。人人有头水牯牛。今夜要伊自宰。要伊自烹。吃了共唱村田乐。亦免见倚他门户。暗地不平或有冒公人来索皮角又且如何便与。蓦鼻一拽直令者汉和赃捉败。

　　小参。湛湛湖光夜不收。鱼虾蟹鳖任沉浮。争如百尺悬崖井。秪见骊龙在里头。骊龙倏起。雷雨后随。两曜失明。山河陡黑。政当此际莫有斗胆向前取颔下神珠者么。喝一喝云照顾性命。

　　清明小参。僧问如何是清明时节。师云暗风吹弱柳。新火弄清烟。进云家家祭扫又作么生。师云纸钱烧半陌。冷酒洒三巡。进云恁么则一场春梦也。师云可怜相对懡　去。犹有墦间乞祭人。乃云未出父母胞胎以前。一段光明历历地。既出父母胞胎以后。一段光明亦历历地。大众须知这一段光明人人本具。处凡不减在圣不增。秪为背觉合尘迷己逐物。致使光明蒙翳弗能现前。便见有诸佛有众生。有天堂可欣有地狱可怖。如此纷然惑乱。终无了时。到不如放下身心竖起脊骨。默地回光返照。冷眼自看。忽然看破父母未生前本来面目。似贫得宝似暗得灯。何等快活何等受用。到这里说甚么佛。说甚么众生。更说甚么天堂可欣地狱可怖。出生入死不犯毫芒。或去或留全超旷劫。其或信根浅薄。弃厌真修。生死到来悔将奚及。君不见荒丘新故冢累累。多少英雄富贵儿。正值清明时节好。只添白纸绕空飞。久立众慈伏惟珍重。

　　因事小参。尺管窥天。情知所见不广。篑沙塞海。看来用力徒劳。理本乎至公。事难以妄作。因缘会遇果报自征。急须回头且莫错怪。复举子湖一夕夜深于后架叫云贼贼。一僧走出。湖拦胸捉住云。捉得也。僧云不是某甲。湖拓开云是即是只是不肯承当。师云这僧不肯承当亦觉小胆。若是真正解作贼底。待伊拦胸捉住。便露出白拈手段。岂不名震诸方。然虽如是子湖未必放过。

　　小参。小店新开。贵买贱卖不图越倍本钱。只要买主便快。杨岐栗棘蓬。明州破布袋。一一横抛在面前。无遮无盖。乃环视左右云。莫有下顾者么。请出来交关看。众无对。师云宝峰今日失利。

　　冬夜小参。石笋抽条暗。寒梅破玉新。乘时能荐取。许是个中人。所以道欲识佛性义。当观时节因缘。时节若至。其理自彰。大众如今有一等禅和子。不能向枯木上生花。寒灰里发焰。秪管死墩墩地噇饭过时。今日也恁么。明日也恁么。乃至尽未来日也恁么。恁么恁么究竟成个什么。若是具愤性底孟八郎汉。终不作这般去。就便于天地未开之始阴阳未判之先。直截承当认取自己本来面目。到这里方知有物先天地。无形本寂寥。能为万象主。不逐四时凋。大小傅大士不合将常住物华擘私作人情。好与一顿趁出。然虽如是。不因樵子径。争到葛洪家。

　　除夜小参。以拄杖卓一卓云。爆竹一声乾坤震动。山魈鼠怪何处出头。因思王老烧钱太煞胆小。可笑北禅分岁自取勾牵。百山非是屈抑先贤。秪为门风各别。汝等诸人莫有成褫者么。众无对。师云不遇知音客。徒劳话岁寒。遂拖拄杖打散。

　　佛涅槃日荐母请小参。机先的旨。岸柳拖金。末后全提。溪桃喷火。此方既尔他界亦然。不昧高踪。斩新光彩。故我佛如来昔年弃皇宫登雪岭。观明星悟道。脱母氏艰辛。后来于此日入大涅槃。双跌示现。转眼经今千百载。人间犹想旧丰仪。想即不无。且道我佛如来即今在什么处。诸人若识得如来落处。便识得已故周氏先灵落处。生无生相灭无灭形。本有圆光透彻内外。然虽如是山僧为伊荐拔一句又作么生道。举拂子云。地狱天宫留不住。九莲花内露全身。

　　开炉晚小参。僧问红炉猛焰不可凑泊。钳锤运动贵乎翻身。学人上来请和尚一接。师便打。进云恁么则翻身去也。师连棒打退。乃举法昌倚遇禅师示众云。法昌今日开炉行脚。僧无一个。惟有十八高人缄口围炉打坐。师云古人垂一则语。坐断乾坤直至于今。犹令人想其风概。百山恰似逢此时节未免略说数句颉颃一上。百山今日开炉。衲僧亦有几个。不必逐队随群。听板装模打坐。任伊洒洒潇潇。自然免见话堕。此是真实相为。那管诸方笑破。何以故。盖诸方开炉多则一千八百。少则三百二百。然其间半青半白。不上不下者比比。即欲求真正底于十分中之一亦大难矣。若与么到不如冷灶边埋却一个半个。蓦忽星儿火发。便见薰天炙地。报乃佛乃祖。深恩是为得也。且冷灶边如何解火发去。以拂子击一击吹一吹云。向这里荐取。

　　小参。僧问如何是第一玄。师云已在言前。如何是第二玄。师云拟议隔万千。如何是第三玄。师云掩面哭苍天。僧礼拜。师云何不问三要。僧便问如何是三要。师打云汝要我不要。乃云屋老周围半是茅。高丝累滴没开交。茶汤况又不如意。问着乌藤蓦脊敲。诸禅德还受得这般苦楚么。然大家既已聚头在这里。则这般苦楚知必乐受。决不比一等泛泛之徒。专图些少稳便打哄过日。所以密庵杰老人云。我者里也无。禅到汝参也无。道到汝学也无。钱到汝使也无。好食到汝吃也不会顺。摩捋汝只有劈胸一拳。汝若参得透。尽未来际受用无尽。看他古圣垂慈。等闲立一言半句直下如大火聚凑泊不得。众中或有出格底汉向凑泊不得处掉转枪头。与他相见。百山无甚闲气力。项上有百二十斤铁枷。且要望汝替代。因甚如此。不见道前头犹自可。末后苦杀人。

　　除夜小参。一年三百六十日。看看逗到今宵毕。东村爆竹响连天。西舍纸钱光满室。更有途中索债人。脚尖走得血流出。大众百山幸自不曾少汝分文半文。又各各走来这里索个甚么。良久云。不如归去好。明日贺新年。

　　春日小参。僧问东君昨夜遗消息。红白枝头已着花。底事分明无向背。不知春思属谁家。师云大家在里许。进云少年一段风流事。只许佳人独自知。师云不妨庆快平生。进云扑落非他物纵横不是尘。师云多此一句。乃云山堂寂寞把扃开。忽报天边春信来。瘦策闲拖吟一遍。桃英风峭逐人回。诸仁者这般光景一年一度诚不多得。直须猛着精神快着手脚。以到无疑之地方可称汝参学本怀。如其未然。只恐有意送春归。无计留春住。杜宇枝头恼乱人。落红长见水流去。遂拽杖起身。

　　对灵小参。大道纵横离男女相。一真烜赫绝去来踪。秪因认境漂流。以致轮回弗息。若是灵苗秀巧。不涉垢净底人。虽居闺阁中亦可任运随缘。周繇无碍。或齐眉佐助。或孑守幽贞。或布德持斋。遐龄永享。或功成愿毕撒手他方。总不外此湛寂常光。与百千诸佛同坐同行同解同证。所以道见身无实是佛身。了心如幻是佛幻。了得身心本性空。斯人与佛何殊别。即今期逢四七。序属三春。燕声寻王谢堂上之巢。马蹄踏刘阮溪边之路。且道顾门姚氏毕竟在什么处着到。卓拄杖云。阎浮树下亲修得。九品莲开妙果圆。

　　小参。日月急如梭。人生奈老何。不谙这个事。总是妄奔波。所以有志之士要洞明此段因缘。在乎办铁石心真实履践。切不可泥于见闻。作个依草附木底汉也。年来佛法荒凉人情懈怠。一二行脚者例无正因。或记取长言短句。　在肚皮里以为究竟。才见人问着不论得失是非。秪管信口撒将去。或悠悠漾漾打哄过时。玩水观山长视丛林为驿舍。或贡高我慢累发无明。甚至沦于邪魔伤风败教者。不可胜数。如斯等辈实足痛心。岂不见古德山。未遇人时气宇何等雄壮。词锋何等颖利。及到龙潭一点都用不着。忽于吹灭纸烛处。蓦尔知归。乃云从今日去更不疑天下老和尚舌头也。此是第一等行脚的样子。又不见仰山在百丈时。寻常口吧吧地。及到沩山三问三拟答。皆遭喝出。从此发心看牛三载。一日沩山见他在树下坐。以拄杖点背一下。他回首。沩山云寂子道得也未。他答云虽道不得要且不借别人口。沩山云寂子会也。此又是第一等行脚的样子。看他古圣前贤。幸有如斯榜样。若是养成头角底。不在所言。倘有后进初机者。到此大宜仔细。良久喝一喝云。莫怪忠言频逆耳。须知药苦病堪疗。

　　小参。若究此事如自己登高山搏一头猛虎相似。不论得失危亡。秪管拚命进前。极力搏将去。忽于计穷力竭。没可奈何处。痛与一拳拳死。方可到大安乐田地。虽然如是更须死后弄得活底出来。插翅飞腾直教尽生佛性命都在他手里。有么有么。如无山僧放这一头猛虎咬杀诸人去也。拈拄杖打散。

　　因雪小参。莫道太平贫。虽贫实不贫。空阶浑削玉。列瓦尽堆银。莫道太平富。虽富实不富。忽尔转和煦。依前却漏逗。富亦得贫亦得。应用随时原莫测。堪笑茫茫世路人。黄金掷去无颜色。复举圆通秀云雪中有三种僧。一者蒙头打坐。二者吮笔吟诗。三者围炉说食。师云善为逆料人情如镜照像毫发弗差。但不合分作三种。似乎优劣较量。太平这里也不管汝蒙头打坐。也不管汝吮笔吟诗。也不管汝围炉说食。只要各各起居轻利和气辊成一团便是出他一头地。可谓山华不费栽培力。自有春风管带伊。

　　除夜小参。僧问北禅烹牛分岁勾贼破家。东村王老烧钱不除俗气。去此二途请师速道。师云两个栗蓬蓦面掷。进云爆竹数声消雪态。梅花几点壮春颜。师云闲闲语。进云举头天外看谁是我般人。师云独汝一个。乃云腊月三十日到来也教山僧说个什么即得。若要攒花簇锦说性说心。山僧无这闲工夫。若要发用施机行棒行喝。今日且放过一着。若要烹露地白牛分岁。山僧决不图他家富贵私做人情。若一总不与么。又觉蹉过时光辜负大众。思来算去。忽记得当年曾于粪埽堆里拾得两个干萝卜头。不妨拈出烂烹和无米饭与汝诸人吃了。向榾柮炉边说几句清淡话。亦见太平家风迥别。且作么生是清淡话。诸人还说得么。如说不得。山僧念个起句去也。遂操闽音唱云。王老夜烧钱。残灰飞满天。醉后睡一觉。明日是新年。复喝一喝云。若不喝住未免个个都学打乡谈到底去。便起身。

　　为餐玄公对灵小参。尔潜居士问亡弟临终云心无挂碍便是佛。又云无佛可成还是自语相违还是自相激扬。师云赖有居士证明。进云恁么则亡弟已证无生。和尚今日升座又追荐个甚么。师云有条攀条。进云大地众生皆得度不独亡弟自超升。师云大家叹赏有分。天叙居士问今日董宅请和尚开示亡灵。若道亡者无灵何必开示。若道亡者有灵又何必开示。师云两途截断分明看。进云和尚既已开示即今亡者在何处安身立命。师云不离当处常湛然。士礼拜。师云觅则知君不可见。乃云茫茫世路杳无涯。忽地翩跹已到家。业果轻摇成慧果。心花豁达现昙花。枫江月浦随缘度。宝阁银台应用奢。今日山僧为证据。鞭头拨动白牛车。白牛车且止。还识鞭头么。以拂子向灵前指云。秪者是。复举道吾禅师与渐源至檀越家吊慰。源拊棺云。生耶死耶。吾云生也不道死也不道。源云为什么不道。吾云不道不道。回至中路。源云和尚快与某甲道。若不道打和尚去。吾云打即任打道即不道。源便打。师云道吾虽则赤心为人。争奈无有活变。看来一顿拳头也是自己招得。当时待伊问生耶死耶。但高声唤云源阇黎。伊应诺即云生耶死耶。伊若拟议拦胸痛与一拳。灵利汉这里挨得身转。非惟撑门拄户法道不致寂寥。即棺中人亦觉凛凛有生气。然虽如是。在舍秪言为客易。临筌方信取鱼难。

　　小参。结夏七日了也。本分事作么生。参禅学道是汝本分事。吃粥吃饭是汝本分事。屙屎撒尿是汝本分事。行坐打眠是汝本分事。乃至应机接物语默动静皆是汝本分事。与么说本分事无有不知无有不会。为什么被人问着十个有五双眼瞠瞠地。设或秪对得分明。更与汝掇向那边连声道个不是。汝又转加疑惑。这里病在于何。秪为平日不曾向蒲团上真实用工以到大透彻田地耳。如昔日有一二禅者曾在闽中亲近山僧。数年寻常做偈做颂如羊竖起尾巴便有百十余颗。只是聪明知解。本分事实未梦见。山僧常对他云。须真实用工一番切不可执此两本闲说话便以为足。恐已后都用不着。在他总不肯听信。春初因事出山。明眼人前果见纳败。众兄弟似这等钻故纸汉。倘能于此回头去。他时异日事未可料。若犹是沉迷弗返。纵撞到这边那边遇着盲瞎阿师。满口印证。亦只是乱统禅和如麻似粟。要真正撑持法门敢保驴年构不得也。兹值首七之期。见诸兄弟用工多不紧切。偶思量及此不觉扯来对众葛藤。且本分事一句毕竟如何道。天气初炎汗珠尚薄。山僧说底不干汝事。直须各各自悟去好。

　　除夜小参。荒凉古寺千难万难。竹爆声响前山后山。不说违时候。欲说太无端。何如小桥畔。断墙间几树。梅华清韵好。一任跻攀。任跻攀。度岁阑。就中也有不平处。忙者忙兮闲者闲。复举杨岐和尚云。薄福住杨岐。年来气力衰。寒风雕败叶。犹喜故人归。师云山僧薄福住长庆。日与数辈搬石弄瓦。气力犹幸未衰。即今风吹败叶。光景亦无甚别。秪是不见有故人归。敢问大众阿那个是故人。还识么。不辞向汝题名姓。但恐相逢蹉过伊。

　　住金粟谢众护法。并前两序道旧小参。僧问德山小参不答话。赵州小参要答话。二人酬唱还有优劣也无。师云无甚优劣。进云今日新金粟又作么生。师云与汝三十棒。进云一堂风冷淡。千古意分明。师云且道山僧是答话是不答话。僧喝。师便打。僧又喝。师又打。乃云长庆山中住。一年口懒开。今朝居广慧。舌上起殷雷。所以道欲识佛性义。当观时节因缘。时节若至回避无门。按下云头和泥合水。便见全宾是主。全主是宾。宝剑光寒金锤影动。独角犀牛翻　跳。三脚驴子弄蹄行。前三三后三三。南斗七北斗八。净瓶踢倒处生姜价重。人总在此会中与诸维摩大士放大宝光照天照地。同声唱和极力赞扬。使见者闻者人人顿发心华。个个豁开正眼。政当恁么时。叙谢一句如何话会。击拂子云。但凭此道酬知己。自有清风廓九垓。

　　秋日澉城对灵小参。本自解脱阿谁缚汝。本自清净何物染汝。本自圆明昧汝不得。本自具足缺少甚么。故我稚仙翁吴老居士才高八斗学究三车。虽处富贵中不为富贵所误。虽居尘劳内不为尘劳所牵。正念真修孜孜兀兀。法门城堑切切殷殷。及夫启手足之际。和气蔼然安寝而逝。岂非多生薰习般若能有如是操略耶。既尔则稚翁居士已于大清净大解脱场中与百千佛祖具足圆明了无障碍。又何待首七之辰请山僧升于此座簸两片皮始为得哉。然罗汉有出阴之迷。菩萨有隔罗之惑。犹恐微瑕所玷未免借拂子神通助他末后光明去也。遂竖起拂子云。东方妙喜世界不离这里。西方极乐世界不离这里。上方兜率世界亦不离这里。乃至十方所有世界总不离这里。向这里信步行去。云柯月渚头头妙德家风。水鸟树林处处庄严国土。一悟一切悟一超一切超。玉楼文触目现成。金仙众永劫为伴。山僧恁么告报敢问诸人还识得稚翁居士也无。良久云不因夜静南来雁。争见海门今日秋。复击拂子下座。

　　小参。鸥滩夜棹角里樵歌。塔院疏钟康桥月影。车亭边行人沓沓。宝阁后群鸟啾啾。无一物不为诸人启圆通妙门。无一时不为诸人阐正法眼藏。何须待起期结制方始鼓两片皮。假饶构得将来不知剑去久矣。所以古昔抱道之士未曾轻易以一言半句急于人知。逼弗得已略露锋铓。只要当人声前领略赤体荷担。年来此道倾颓。参学禅流且不必论。即出世为人师者。有一等眼脑不正。名利牵怀。一期未终便打发三个五个以为丛林得人。有一等眼脑稍正。心术不端。党援相攻挥金夺院。又有一等不识自家好恶。偏学简点诸方。卖弄笔尖。毫无忌讳。更有一等才承付嘱。便出头来吓鬼瞒神。自尊自大。蹉因昧果言行张乖。凡此皆是离师太早。煆炼未纯。较之古先云泥何啻。山僧虽无个什么胜过诸人。要且不落这几等圈缋是。汝诸人也试甄别看。有么有么。如无再听一偈。养成头角已多年。偶尔出门被业牵。犁耙至今难摆脱。几番痛苦叫霜天。遂拈杖嘘一声起身。

　　荐兄请小参。本在他乡住。来为此界人。无何缘已谢。当下便翻身。便翻身。明窗净几原依旧。玉版芸编不是尘。珍重同胞休苦忆。觉华横亚一枝新。且毕竟如何相见。举拂子云。莫于他处觅。秪此露全真。复举庞蕴居士临终时太守于頔公特往问候。士云但愿空诸所有。慎勿实诸所无。言讫枕于公膝奄然而化。师云庞居士末后提持可谓人之将死其言也善。当时勘辨诸方底手眼向甚处去。只如石声张居士昨临终时遗命请山僧小参指引觉路。还是空诸所有耶。还是实诸所无耶。诸人试道道看。良久云直饶道个有无不涉句。亦犹是寻常见解。

　　到平湖张启英等请小参。若论此事。如山僧未到平湖时。先蕴一个平湖光景在胸中。不知如何若何。及乎到来。原来天是天地是地。僧是僧俗是俗。男是男女是女。寺西月白钟鼓交参。浦口舟横渔歌互答。忽地被人问着。便可一一抵对。历历无差。虽然如是。向上还有事在。且如何是向上事。一拳拳倒弄珠楼。一吸吸干鹉湖水。虾蟹鱼龙无处藏。从教遍界香风起。喝一喝起身。

　　除夜小参。僧问年穷岁尽时如何。师云忙者自忙。闲者闲。乃云一年今夜尽。万里未归人。大众等。是他乡之客为甚么不归。即欲归也且道归在何处。莫是金粟山中是汝归处么。争奈山外又有山。莫是江南淮北蜀地闽川是汝归处么。法堂内大有人不肯在。毕竟如何。击拂子云。爆竹数声辞腊去。梅花几点引春来。复举德山示众云。今夜不答话。问话者三十棒。时有僧出礼拜。山便打。僧云某甲话也未问因甚便打。山云汝是甚处人。僧云新罗人。山云未跨船舷好与三十棒。师云敢问诸人这僧有吃棒分无吃棒分。若道有吃棒分。这僧过在甚处。若道无吃棒分。德山因甚便打。于此缁素得出。非惟扶起这僧。抑且捉败德山。设或未能。千里乌骓骑得惯。还他举鼎拔山人。

</div>
    <div class="pagination">
<a href="百痴禅师语录_page16.html">上一页</a><span>...</span><a href="百痴禅师语录_page12.html">12</a><a href="百痴禅师语录_page13.html">13</a><a href="百痴禅师语录_page14.html">14</a><a href="百痴禅师语录_page15.html">15</a><a href="百痴禅师语录_page16.html">16</a><span class="current-page">17</span><a href="百痴禅师语录_page18.html">18</a><a href="百痴禅师语录_page19.html">19</a><a href="百痴禅师语录_page20.html">20</a><a href="百痴禅师语录_page21.html">21</a><a href="百痴禅师语录_page22.html">22</a><span>...</span><a href="百痴禅师语录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
