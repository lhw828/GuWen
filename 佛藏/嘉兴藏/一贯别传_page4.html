<!DOCTYPE html>
<html>
<head>
    <meta charset="UTF-8">
    <title>一贯别传 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>一贯别传 - 第 4 页/共 10 页</h1>
    <div class="content">　　玄宗

　　孟起王先生曰老子所贵道无为故其著书称微妙太史公谓其言至深远矣老子岂故创为异说以滋天下之惑必使人若其道而化哉亦见所独到处甚高故其言始不与世合夫天地人物始初果有乎诚无之也探造化之根源发玄微之妙旨致虚守静自有而无乃可长生久视耳至若雌雄白黑刚柔取与乃其所明御世之术恬淡无为之妙也讵未深于道者所能测识尝考轩岐氏之言曰无劳尔形无摇尔精乃可长生则所谓无为者盖自有焉而非故为异说者也又孔子问礼而有犹龙之叹升喜望紫气而授道德之书盖玄教自此始也李清庵曰今人日用中较勘这个巍巍活泼泼地不与诸缘作对的是个甚么较勘去较勘来到较勘不得处忽然抹着鼻孔通身汗下方知这个原是有家有的自历劫以来不曾变丘长春曰本来真性是金丹四假为炉炼作团又云未至真空阳神难出未至真空虽阴神亦难出据此诸老转语似与吾佛之教同门而异户也彼方士者流多以房术炉火为金丹踵息炼气为上乘按摩运转为功用复以六十四封而配为升降年月日时而攒火候其中妄立铅汞龙虎婴儿姹女丁公黄婆玉炉金鼎黄芽白雪素练青衣十月九转之轨则而谓之玄妙者是皆背清净无为之本性觉妙明之真讹传讹受而流浪生死也纵尔成功亦不外十种之行仙难以返夫大觉故寒山斥为守尸鬼玄沙叱作魂不散的死人也昔杨道生请益于太虚元真人真人曰吾不知汝欲为方士耶欲为道士耶若欲为方士可学采战烧丹种种术法若欲为道士须体会虚无大道道生曰虚无大道可长生否真人曰虚无自然与虚空同体亦无虚空之体说甚么长年短年道生曰不有以神驭气乎真人曰饶他以神驭气也落第二义为他只在躯壳上做工夫更不去心地上下工夫传其术者又多舛谬岂不闻文始真人曰能见精神而久生能忘精神而超生忘精神者到虚极静笃处精自然化气气自然化神神自然还虚此举上而该下也了性而自了命者也见精神者虚静以为体火符以为用炼精化气炼气化神炼神还虚此自下而做向上者了命而性因以存也此二端大小不同而皆有益于人非傍门邪术劳而无成者盖见精神者即吾教天台之童蒙止观也忘精神者即吾教天台之大乘止观也由是而得之谓之金是也由是而证之谓之长生也又安知金丹乃圆觉之(别号)长生为无生之异名哉柰之何叔世学者各立门户互相去取憎爱于其间良可哂也吹万曰可惜僧人薛道光参禅昧却法中王纵然醉得蟠桃酒总是迷头抱镜狂。

　　道德经

　　道可道章。

　　金刚经云一合相者即是不可说但凡夫之人贪着其事此故示以真常之道也寺主问拾得曰汝名拾得乃丰干禅师拾得汝归故名拾得毕竟从来唤作甚么拾得提起扫帚而立此显真常之名也然无处即有有处即无不有而有不无而无故为天地之始万物之母只这能始能母者贯四时而不改恒随缘而不迁若无欲也无以探其静中之至动若有欲也有以见其实中之至虚斯之谓妙斯之谓徼也夫此妙徼两者又何缘而同出亦何因而异名耶徼者虚也静也不空而空者也妙者实也动也不有而有者也动中有静静中有动虚中有实实中有虚同谓之玄玄之又玄也森罗万象依之而立百昌众甫关之而成四大六根山之以生三身四智摄之而得也故曰众妙之门。

　　天下皆知章。

　　古德云境缘无好丑好丑起于心心若不强名妄情从何起故执之为美者不美执之为善者不善不独此也即有无难易长短高下声音前后应知亦复如是是以圣人处无为之事菩萨生无住之心圣人行不言之教菩萨说无说之经无作也无生也无为也而无不作也而无不生也而无不为也所以功成而不知以为功有居即有得有得即有失不居不去正无得而无失。

　　不尚贤。

　　南泉谓赵州曰平常心是道盖道体本平常而用亦平常若尚贤贵货不平常矣不尚贤不贵货能于百花林里过一叶不粘身所以心常虚而腹常实根身既尔器界亦然夫何为而不治。

　　吾不知其谁之子象帝之先。

　　有僧于石上坐次堂头见而问曰汝在此作甚么曰一物不为曰恁么则闲坐也曰闲坐则有为矣曰汝道不为不为个甚么曰千圣亦不识偈曰从来共住不知名任运相将秪么行自古上贤犹不识造次凡流岂可明诸人若于这里明得便可和光同尘湛然而若存矣谁之子帝之先不离当处。

　　天地不仁。

　　菩萨应如是度尽无量无边众生实无一众生得灭度者此皆不仁故也所以万物百姓之去取生杀若刍狗之用之弃之者特自然之随顺觉性耳何尝用心哉故天地之道其犹橐籥盖橐籥虚静而不动即无屈而不减动运而愈出虽遍满而无增此其至中乎存之者即言而无言即穷而不穷也。

　　谷神不死。

　　随缘不变不变随缘者此谷神也从来活泼泼底不是死物但视之不见听之不闻搏之不得捉之无形无而有有而无玄之又玄者也圆觉经云无上法王有大陀罗尼门名为圆觉流出一切清净真如菩提涅槃及波罗蜜故玄牝之门即造化之牝母也谓之天地之根吾人得之而处中乃可。

　　圣人后其身而身先外其身而身存。

　　学人应观发毛爪齿皮肤骨肉皆归于地涕唾津精涎血便沫皆归于水暖气归火动转归风嗟哉是四大也旋聚旋散却属无常洵我身耶非我身耶而令我视听言动行住坐卧者果谁曰毕竟是谁若于此透过这一开始得非相即相即相非相矣古德云易复易只此五蕴有真智十方世界一乘同无量法身岂有二后其身外其身亦当如是究。

　　上善若水。

　　佛性如流水自处万物之下斯一下矣随所方而方随所圆而圆随所长而长随所短而短纯是一个随顺觉性所以性空真水性水真空本如来藏妙真如性。

　　故有之以为利无之以为用。

　　依空立世界以无为万有此造化之利也造化之用也有则不立一尘无则横遍十方此法性之利也法性之用也又安知利与用有与无即诚之通且复也可索而味矣。

　　是以圣人为腹不为目。

　　不应住色生心不应住声香味触法生心应生无所住心要知见色闻声也不妨百花影里绣鸳鸯自从识得金针后一任风吹满袖香如此又见色声香味亦能证得圆通也故老子为腹不为目。

　　致虚极守静笃万物并作吾以观其复。

　　复天心也一切万物皆在此中生故必虚极静笃然后见郡尧夫曰冬至子之半天心无改移一阳初动处万物未生时玄酒味方淡太音声正希此言如不信更请问庖羲且道庖羲只今在甚么处吹万曰清净本然云何忽生山河大地。

　　有物混成先天地生寂兮寥兮独立而不改周行而不殆可以为天下母吾不知其名字之曰道。

　　云门大师云乾坤之内宇宙之间中有一宝秘在形山拈灯笼向佛殿里将三门来灯笼上只这独立而不改周行而不殆者老氏字之曰道云门名之曰宝彻上彻下若夜水之金波浮于桂影明山白地似秋风之雪阵拥夫芦花几度挺向人前而诸人莫睹也且道更有向上人会得这个么吹万曰闻道仙郎歌白雪从来此曲和人稀。

　　是以圣人常善救人故无弃人常善救物故无弃物。

　　血气之属必有知凡有知者必同体故无弃人也溪声尽是广长舌山色无非清净身故无弃物也夫岂独是而然哉除烦恼而趣涅槃喻去形而觅影离众生而求佛果喻默声而求响此亦故无弃人也本迷摩尼谓瓦砾豁然自觉是珍珠无明智慧等无异当知万法即皆如此亦故无弃物也善救之理须从这里去。

　　昔之得一者天得一以清地得一以宁。

　　古德云天得一以清地得一以宁神得一以灵谷得一以盈万物得一以生侯王得一以为天下贞衲僧得一祸患临身且道衲僧既得一为甚么又祸患临身吹万曰杀父杀母害罗汉破散僧众恶心出佛身血俱缘此一而有若得此一竖立起来左右无依无倚始得冤家解脱去。

　　不笑不足以为道。

　　世尊拈花迦叶破颜微笑只此一笑熊山髓度于慧可壁观岩边南岳心传于马驹踏杀天下然非下士之笑也古德云一僧一道一儒流三人共话几春秋不知说个何年事直到而今笑未休且道笑个甚么他的咱却原来就是我的你。

　　道生一一生二二生三三生万物万物负阴而抱阳冲气以为和。

　　性觉妙明本觉明妙此道之一也觉非所明因明立所一生二也所既妄立生汝妄能二生三也三既生矣则世界相续众生相续业果亦相续矣然斯三者虽有同异之分而其所源本如来藏妙真如性故曰万物负阴而抱阳冲气以为和第此冲气之和只今还有人会得么露湿淡红桃开启灵云之笑风摇浅碧竹响动香严之声这里会去萧条已入寒空静如或未然风沓仍随秋雨飞。

　　躁胜寒静胜热清净为天下正。

　　剑树刀山青莲香夫腊月躁胜寒也烟坑火堑白雪飘于炎天静胜热也能如是则真常自清真常自静而常清静矣古德云逆境界易打顺境界难打逆我意者只消一个忍字只过半个时辰便了顺我意者只是无你安排处所以菩萨怕顺境凡夫怕逆境也吹万曰欲得清净门头正莫存逆顺始优游。

　　为学日益为道口损损之又损以至于无为无为而无不为矣。

　　一切菩萨及末世众生应当远离一切幻化虚妄境界由坚执持远离心故心如幻者亦复远离远离为幻亦复远离离远离幻亦复远离得无所离即除诸幻此损之又损以至于无为也若能转物则同如来身心圆明不动道场于一毛端便能含受十方国上此无为而无不为矣以是观之黄老瞿昙何尝为二也吹万曰傅大士头顶道冠身着袈裟足蹑儒履见于梁帝且问这个又是甚么榜样今日还同犯牛斗乘槎共泛海潮归。

　　为无为事无事味无味。

　　白云淡伫出没太空之中青萝夤缘直上寒松之顶此为无为耶片雪滴炉中之火一叶落天下之秋此事无事耶普周沙界浑成饭鼻孔累垂信饱餐此味无味耶果能如是则无为而无不为无事而无不事无味而无不味局破腰间斧柯烂洗清凡骨共仙游好不脱洒咦。

　　知不知上不知知病。

　　知见立知即无明本此不知知病也知见无见斯即涅槃此知不知上也空里流霜不觉飞汀上白沙看不见果知乎不知乎鸿雁长飞光不度鱼龙潜跃水成文亦果知乎不知乎南泉云知是妄念不知是无记吾愿诸学人处乎知与不知之间而已矣切莫动着动着三十棒。

　　南华经

　　何不树之于无何有之乡广莫之野。

　　菩萨有不思议解脱门能大能小能升能降能有能无能圆能方非执一者之所可入亦非边见者之所可到也故鹏虽举九万里而不能抢榆枋蜩鸠笑也蟪蛄不知春秋冥灵不终朝暮是皆大不能于小而小不能于大也夫知效一官行被一乡者凡夫禅也定乎内外之分辩乎荣辱之境者声闻禅也御风者旬有五日而后反犹有所待也二乘之禅也独看积素凝清禁许之不受天下也已觉轻寒让太阳尧之授天下也然谈与不受各各自立其实之宾岂若御六气之辩以游无穷之人及藐姑射之山淖约若处子之神孰弊弊焉以天下为事又孰肯以物为事是得事事无碍之法界也能如是则常处于无何有之乡广莫之野而于世何思何议哉所以小用大用皆有所待不得逍遥惟无所用则无所待而成无为无为而无不为矣斯则谓之真逍遥。

　　吾丧我。

　　尽十方世界是我而何尝有我尽十方世界非我而何尝无我有我则有物而物亦我也有物则有我而我亦物也孰能脱物我一是非齐得丧哉释氏曰一人发真归元十方虚空悉皆销殒盖丧我然后归元无我然后销界是吾不知有我故不知有世界也如是则能敛万有于一息无有一物可役吾之明彻散一息于万有无有一物可问吾之营为故元卓之梦蝶论云灵源湛寂触处皆知变化代兴随遇无择所以篇立子綦之丧我齐物之端已开言寓庄周之梦蝶无我之意竟显噫举世皆梦天下一蝶也孰为我孰为物。

　　庖丁为文惠君解牛。

　　沩山之牛既肥功归庖氏广额之刀已掷因自惠君盖刀非厚薄之伦牛岂水草之属意者宿亲幻智借为能奏之刀方现妄情视作可解之畜若实有牛有刀宛然能所俱立如或无形无迹灼尔物我同虚所以刃潜生杀之机目绝有无之境正所谓离心冥物未尝见牛乘虚愿理未尝游刃者也懒安曰予亦守栏二十年始得见牛第今之解牛者且问能解此栏中牛也么。

</div>
    <div class="pagination">
<a href="一贯别传_page3.html">上一页</a><a href="一贯别传.html">1</a><a href="一贯别传_page2.html">2</a><a href="一贯别传_page3.html">3</a><span class="current-page">4</span><a href="一贯别传_page5.html">5</a><a href="一贯别传_page6.html">6</a><a href="一贯别传_page7.html">7</a><a href="一贯别传_page8.html">8</a><a href="一贯别传_page9.html">9</a><a href="一贯别传_page10.html">10</a><a href="一贯别传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
