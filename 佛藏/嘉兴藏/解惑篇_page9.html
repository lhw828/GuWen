<!DOCTYPE html>
<html>
<head>
    <meta charset="UTF-8">
    <title>解惑篇 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解惑篇 - 第 9 页/共 12 页</h1>
    <div class="content">　　伊川，元丰末，以通直郎，授崇政殿说书，入侍经筵，一日言，闻陛下宫中盥而避蚁。有是乎。帝曰然。深恐伤之耳。颐曰。推此心以及四海。帝王之要道也。尝致书于灵源清禅师，叩问禅要，师答书略曰：妄承过听，以知道者见期，虽未一奉目击之欢，闻公留心此道甚久，天下大宗匠，历叩殆遍，乃犹以鄙人未见为不足。顷年间，有闻先师言公见处，今览法要后序，深观信入真实不虚也(出灵源语录)。

　　绍圣二年。六月九日。韶州南华重辩禅师。请苏轼书柳宗元撰六祖禅师碑。轼题其后曰。释迦以文设教。其译于中国。必托于儒之能言者。故大乘诸经至楞严则委曲精尽胜妙独出者。以房融笔受故也。柳宗元南迁。始究佛法。作曹溪南岳诸碑。妙绝古今。自唐以来。颂述祖师者多矣。未有通亮简正如宗元者。盖推本其言。与孟轲氏合。其可不使学者。昼见而夜诵之(出稽古略)。

　　杜衍

　　出统纪

　　衍，字世昌，越州山阴人，庆历中，拜相时，号清白宰相，封祁国公。以张方平好佛，常笑怪之。有医士朱生，游二公门，一日公呼朱诊脉，朱谓使者曰：往白公言，看楞严经未了，及到，揖坐，谓曰：老夫以君疏通，不意近亦阘茸，圣人微言，无出孔孟，所谓楞严，何等语耶？朱曰：公未读此经，何知不及孔孟？因袖中出其卷，公观之，不觉终轴，大惊曰：方平知之，不以告我！即命驾见之，方平曰，譬如失物，忽已得之，但当喜其得，不必悔其晚也。

　　李遵勖(字用和)

　　出传灯录

　　探索宗要有年，顿明大法，偈曰：参禅须是铁汉，着手心头便判；直趣无上菩提，一切是非莫管。又赞佛诗云：仲尼推大圣，老氏称古皇；天上及天下，应更无比量。

　　(老子西升经云：吾师古皇先生，化游天竺，善入泥洹。符子云：老氏之师，名释迦文。)

　　(○佛不出家，为金转轮王，统四天下，随轮飞行，名飞行皇帝，故云古皇也。)

　　李觏(字泰伯○陈师道)

　　莹中文集

　　觏，旰江人，时称大儒。皇祐间，充太学说书，尝着潜书，力于排佛。嵩公携护教编谒之，觏方留心读佛经，乃怅然曰：吾辈议论，尚未及一卷心经，佛道岂易知耶？

　　陈师道，号后山居士。元符三年，诏治泰陵，又修少林寺为记略曰。孔氏之门。颜闵冉皆无传。仲弓之后有荀卿。曾参之后有孟轲。端木赐之后有庄休。而荀孟庄之后无闻焉。李氏之传关尹。尹之传复无闻焉。释自能仁。二十八世。而为达磨。又六世为曹溪。至于今又十有五世矣。而儒老子之徒。欲校源委。误矣(出后山集)。

　　刘安世(字器之，号元城)

　　鸣道集

　　元祐中，为中书舍人，尝曰：古今大儒，著论毁佛法者，盖有说也，且彼尾重则此首轻。今为儒佛弟子者，各主其教，犹鼎足也，令一足失，可乎？世之小儒，不知此理，见前辈或毁佛教，亦从而诋之，以为佛法，皆无足取，非也！今士大夫多以禅为戏，此事乃佛究竟之法，岂可戏而为一笑之资乎？此亦宜深戒，乃至云：世事有大于生死者乎？此事独一味理会生死，有个见处，则贵贱祸福轻矣！

　　护法论

　　丞相张商英无尽居士撰

　　孔子曰：朝闻道，夕死可矣！以仁义忠信为道耶？则孔子固有仁义忠信矣！以长生久视为道耶？则曰夕死可矣！是果求闻何道哉？岂非大觉慈尊，识心见性，无上菩提之道也。不然，则列子何以谓孔子曰：丘闻西方有圣者焉，不治而不乱，不言而自信，不化而自行，荡荡乎，民无能名焉！列子学孔子者也，而遽述此说，信不诬矣！孔子圣人也，尚尊其道，而今之学孔子者，未读百十卷之书，先以排佛为急务者，何也？或曰：梁武一生奉佛，后致亡国丧身，何也？无尽曰：不明定业之人，诚为可愍！昔日嵩岳圭禅师云：佛有三能，三不能，佛能空一切相，成万法智，而不能既灭定业；佛能知群有性，穷亿劫事，而不能化导无缘；佛能度一切有情，而不能尽众生界。是谓三能三不能也。今有心愤愤，口悱悱，闻佛似寇仇，见僧如蛇虺者，吾末如之何也已矣！且佛尚不能化导无缘，吾如彼何哉！议者皆谓梁武奉佛而亡国，盖不探佛理者，未足与议也。国祚之短长，世数之治乱，吾不知其然矣！尧舜大圣，而国止一身，其禅位者，以其子之不肖，而后禅也。其子之不肖，岂天罪之欤！自开辟至汉明帝以前，佛法未至于此，而国有遇难者，何也？唐张燕公所记梁朝四公者，能知天地鬼神变化之事，了如指掌。而昭明太子亦圣人之徒也，且圣者以治国治天下为绪余耳，岂无先觉之明，而慎择可行之事，以告武帝哉！盖定业不可逃矣！呜呼！定业之不可作也，犹水火之不可入也。其报之来，若四时之无爽也。如西土师子尊者，此土二祖大师，皆不免也。又岂直师子二祖哉！盖修也者，改往修来矣，且宿业既还已，则将来之善，岂舍我哉？今夫为女形者，实劣于男矣，遽欲奉佛而可亟变为男子乎？必将尽此报身，而愿力有待于后世乎！梁武寿高八十有六，不为不多，以至病卒，不至大恶，但舍身之谬，以其先见祸兆，筮得乾卦上九之变，取其贵而无位，高而无民，以此自卑，欲图弭灾召福者，梁武自谬耳！于佛何有哉！但圣人创法，本为天下后世，岂为一人设也。孔子曰：仁者寿，而力称回之为仁，而回且夭矣，岂孔子之言无验欤？盖非为一人而言也。梁武之奉佛，其类回之为仁乎？抑又安知梁武前定之业，祸不止此，由作善以损之，故能使若是之寿也。帝尝以社稷存亡久近，问于志公，公自指其咽示之，盖谶侯景也。公临灭时，武帝又复询诘前事，志公曰：贫僧塔坏，陛下社稷随坏。公灭后，奉敕造塔已毕，武帝忽思曰：木塔其能久乎？遂命撤去，改创以石塔，贵图不朽，以应其记。拆塔才毕，侯景兵已入矣！至人岂不前知耶？如安世高，帛法祖之徒，故来毕前世之对，不远千里自投死地者，以其定业不可逃也。如晋郭璞亦自知其不免，况识破虚幻，视死如归者乎，岂有明知宿有所负，而欲使之避，讵苟免哉(徐俯。字师川。七岁能诗。为其舅黄山谷所知。靖康初。为尚书员外郎。跋护法论曰。无尽居士护法之心。可谓至矣。于三教中。皆有劝戒。然苦口者是良药逆耳者是忠言。其实指欧阳修之过者。余知无他。亦罚一诫百之谓也。览者宜悉焉)。

　　镡津契嵩禅师云。梁武之事。吾原教虽顺俗稍评之而未始剧论。如较其舍身。于俗则过。于道则德。非尔人情辄知。唯天地神明乃知之耳。故当梁武舍身之际。而地为之振。此特非常之事。而史臣不书。而后世益不识知梁武帝幽胜之意也。其发志固不同庸凡之所为。未可以奴胝之也(胝音低视也)。

　　武帝幸同泰寺，讲金刚经，设无遮大会。太子，王侯，百官，六百九十八人，义学沙门一千人，其余僧尼居士五众，及外国使人，三十一万九千六百四十二人，又武卫宿值数万人，同心听受。先东储请讲，止许七日，诸僧欲罢不能，更延二七，而请益之众，喁喁不已，乃终三七日。解讲之辰，正殿大像，忽放光明，左右菩萨，续复放光，帝躬虔礼，大众咸瞩。帝复于华林园，重云殿，讲金字般若三慧经。太子王侯，宗室，外戚，百辟卿士，外域杂使，义学千僧，外国僧众，莫不肃容观听，凡二十三日，宫中佛像悉放光明，夜必澍，朝则霁，天地震动，异香满触，十种灵异，具载广弘明集，此难详录。释迦如来，往劫行菩萨道时，多生皆作国王，以十善化民，至于舍国城妻子，如弃涕唾。有一生曾为长生国王，被邻国梵授王，夺国害身，临终之际，犹嘱太子，以怨报怨，怨终不除，唯有无怨，而除怨耳。后梵授王还国与长生太子，武帝亦大菩萨，故其讲经，感诸灵瑞，又愿生生为僧，化度一切，宁在正法，长沦恶道，不乐依老，暂得生天，岂希一身一国，以失大愿哉！鉴史，谓武帝讲佛经于同泰寺，老而饿死，何不畏天刑人祸，而乖剌之甚！临终口苦，尚有蜜可索，而无饮食可得耶？时太子内宦侍侧，何不先饿死，而至帝先死？虽三岁竖子，亦未之信也！先齐明帝，次子名宝卷，字正严，即位，与潘妃奢佚后宫，一年而库匮，倍价买金，与妃作金步莲花。武帝在齐为大司马，和帝命司马举兵伐之太后令，废为东昏侯。而武帝既与东昏侯有深冤，若常人必有杀身之祸，岂但亡国而已。佛尚放光证其讲经，岂不能救其横祸，正以定业难逃，故无尽居士曰：安知梁武前定之业，祸不止此，由作善以损之，故能使若是之寿，诚哉是言也！言定业不可逃者，如来尚有金创马麦之报。目连位登罗汉，被诸外道，打身如淤麻，归寺，众僧谓曰：佛记汝神通第一，何不升上虚空？连曰：业报既至，尔时神尚不见，何得有通？又迦留陀夷尊者，已证阿罗汉果，誓化一千家，夫妇俱证须陀洹果以报佛恩。已化得九百九十九家，最后一家，其夫外出，妇与贼通，杀尊者，藏尸于马粪堆里。佛夜半入城，命王臣取出其尸，以香木焚之，建塔供养。岂佛知而不救？正以其定业难逃，尊者已证无生，以此最后身偿之，如弃弊屣，佛乃为僧俗说其宿因。又西域昙无谶法师，至北凉，译经毕，三月，知凉将灭，固辞西归，蒙逊怒，密遣刺客，中路害之，谶出关时，谓送者曰：业期至矣！虽上圣不能逃也。未几，逊白日见鬼，以剑刺之，四月逊卒，国寻灭。谶亦安世高之俦，远投死地，故佛常诫恶不可作，而说偈曰：假使百千劫，所作业不忘；因缘聚会时，果报还自受。倘报未定，作福可以禳之，或有余祉，修善可以续之。如晋简文帝，咸安年，彗星现，法旷法师，劝帝勤修德政，以赛天谴，帝乃斋忏，灾星遂灭。梁智藏法师。初游建康。帝召见。深加敬礼。一日遇异人曰。师寿止三十一岁。藏乃竭精修道。专诵金刚般。若波罗蜜经。至厄之年。俄空中曰。承般。若力得倍寿矣。果然寿终六十二岁。敕葬独龙山。宝公寺之左。由是江左道俗。皆持诵金刚般若经。又昔天台智者大师兄陈针，路遇张果，相其死在期月，大师教修方等忏法，后遇张果，骇曰：服何药而至相易？针曰惟修忏耳。果曰：若非法力所加，安能超死。竟延十五年而终，临终生天，如沙弥渡蚁，得越天年等也。

　　王十朋

　　出资鉴

　　十朋字龟龄。永嘉人。绍兴。中廷试第一。号梅溪先生。官至侍御史公。尝谒处州南明雪堂。行禅师曾一夕梦游天台石桥。神僧数百出迎。指公与众曰。彼前身严首座也。曾写此碑。后亲到石桥。与梦中所见之境无异。遂留诗云。石桥未到已先知。入眼端如入梦时。僧唤我为严首座。前身曾写石桥碑。

　　朱熹(号晦庵)

　　出朱子语录并易解

　　理宗朝，赠太师，封徽国公，谥文公。公少年，不乐读时文，因听一尊宿说禅，直指本心，遂悟昭昭灵灵一着。十八岁请举，时从刘屏山，屏山意其留心举业，暨搜其箧，只大慧禅师语录一帙耳。公于竹林小轩，诵佛经，作诗曰：端居独无事，聊披释氏书；暂息尘累牵，超然与道俱(云云)。公尝致书于开善道谦禅师云：向蒙妙喜开示，应是从前记持文字，心识计校，不得置丝毫许在胸中，但以狗子话，时时提撕，愿受一语，警所不逮。师答曰：某二十年，不能到无疑之地，后忽知非，勇猛直前，便自一刀两断，把者一念提撕狗子话头，不要商量，不要穿凿，不要去知见，不要强承当。公有省，师卒，公祭以文，略曰：我昔从学，读易语孟，究观古人之所以圣，既不自揆，欲造其风；道绝径塞，卒莫能通。下从长者，问所当务；皆告之言，要须契悟。开悟之说，不出于禅；我于是时，则愿学焉。师出仙洲，我寓潭上；一岭闻之，但有瞻仰。丙寅之秋，师来拱辰；乃获从容，笑语。日亲一日焚香，请问此事；师则有言，决定不是。始知平生，浪自苦辛；去道日远，无所问津。未及一年，师以谤去；我以役行，不得安住。往还之间，见师者三；见必款留，朝夕咨参。师亦喜我，为说禅病；我亦感师，惟不速证。别其三月，中秋一书；已非手笔，知疾可虞。前日僧来，为欲往见；我喜作书，曰此良便，书已遣矣！仆夫遄言，同舟之人，告以讣传；我惊使呼，问以何故？於戏痛哉！何夺之遽！恭惟我师，具正遍知；惟我未悟，一莫能窥。挥金办供，泣于灵位；稽首如空，超诸一切(出资鉴)。

　　或问朱子曰：今士大夫晚年，都被禅家引去者，何故？答曰：是他高似你，你平生读许多书，记诵文章，所藉以取功名利禄之计者，到者里，都靠不得，所以被他降下。他底且省力，人谁不悦而趋之乎？王介甫平生学许多道理，临了舍宅为寺。又云：只缘他打并得心下清洁，所以本朝李文靖公，王文正公，杨文公，刘元城，吕申公，都是甚么人，也都去学他。又云：佛书说六根，六识，四大，十二缘生之类，皆极精妙，故前辈谓此孔孟所不及。又曰，四大即是魂魄，十二缘生，出华严合论。佛说本源，尽去世间万事，后却说出实际理地，不受一尘。万事门头，不舍一法。熹又曰，金刚经大意，只在须菩提问云何住？云何降伏其心？两句上，故说不应住法生心，不应住色生心，应无所住而生其心。此是答云何住。又说：若卵生，胎生，湿生，化生，我皆令入无余涅槃而灭度之。此是答云何降伏其心。所谓降伏其心者，非谓欲遏伏此心，谓尽降伏世间一切众生之心，入无余涅槃，只是一无字，自此以后，只是者意，若见诸相非相，即见如来，此谓离相，即名为佛。又曰：释氏之学，与吾儒有甚相似处，如有物先天地，无形本寂寥；能为万象主，不逐四时凋。又曰：扑落非也物，纵横不是尘；山河并大地，全露法王身。又曰：若人识得心，大地无寸土。看他是甚么见识？今区区小儒，怎生出得他手，宜为他挥下也。叶适号水心先生。与朱文公书曰。适在荆州无事。读佛书。乃知世外环奇之说。本不与道相乱。良由学者。不深考也(出资鉴)。

　　(○今时学者，尽被鉴史，宋儒知见，而牢笼住，孰能出得其范围乎？所谓尽信书，不如无书。然则古之淳儒硕学，不及欧阳数人之知见耶？惟有智士，深察其病，始不堕彼坑堑，失却千生福善也。)

　　屏山李居士鸣道集说序

　　中书真卿湛然居士撰

　　屏山居士，年二十有九，阅复性书，知李习之，亦二十有九。参药山而退著书大发感叹，日抵万松，深攻亟击，退而著书，会三圣人理性蕴奥之妙，要终指归佛祖而已。江左道学，假于伊川昆季，和之者十有余家。涉猎释老肤浅一二，着鸣道集，食我园椹，不见好音，窃香掩鼻于圣言，助长揠苗于世典，饰游辞，称语录，学禅惠，如敬诚，诬谤圣人，聋瞽学者。噫！凭虚气，任私情，一赞一毁，独去独取，其如天下后世何！屏山哀矜，作鸣道集说，廓万世之见闻，正天下之性命。张无尽谓大孔圣者，莫如庄周，屏山扩充，渺无涯涘！岂直不叛于名教，其发挥孔圣幽隐不扬之道，将攀附游龙骎骎乎！张无尽又谓小孔圣者，莫如孔安国，鸣道诸儒，又自贬屈，附韩欧之隘党，其计孰愈乎尊孔圣与释老鼎峙也耶！鸣道诸儒，钻仰藩垣，莫窥户牖，辄肆浮议，不亦僭乎！余忝历宗门堂室之奥，恳为保证，固非私心昧诚之党，如谓不然，报惟向影耳！屏山临终出此书，付敬鼎臣曰：此吾末后把交之作也，子其秘之，当有赏音者。鼎臣闻余，购屏山书甚切，不远三数百里，徒步之燕，献的稿于万松老师，转致于余，余览而感泣者累曰：昔余尝见鸣道集，甚不平之，欲为书纠其芜谬而未暇。岂意屏山先我着鞭，遂为序引，以针江左书生膏肓之病，为中原之士大夫有斯疾者，亦可发药矣！

　　(念常曰：诸儒鸣道集，二百一十七种之见解，是皆迷真失性，执相循名，起斗诤之端，结惑业之咎。盖不达以法性融通者也。屏山居士，深明至理，悯其瞽智眼于昏衢，析而论之，以救末学之蔽。使摩诘枣柏再世，亦无以加矣！姑录一十九篇，附于通载之左。)

　　(○文备通载)。

　　三教平心论

　　宋静斋学士刘谧撰

　　孝宗皇帝制原道辨曰：以佛治心，以道治身，以儒治世。诚知心也，身也，世也，不容有一之不治，则三教岂容有一之不立。无尽居士作护法论曰：儒疗皮肤，道疗血脉，佛疗骨髓，诚知皮肤也，血脉也，骨髓也，不容有一之不疗也。如是则三教岂容有一之不行焉！世之学儒者，到收因结果处，不过垂功名也，世之学道者，到收因结果处，不过得长生也；世之学佛者，到收因结果处，可以断灭生死，究竟涅槃，普度众生，俱成正觉也。其优劣岂不显然可见哉！故尝试譬之，儒教之所行者，中国也；道教之所行者，天上人间也；佛教之所行者，尽虚空，遍法界也。儒犹治一家，威令行于藩墙之内，若夫藩墙之外，则不可得而号召也。道犹宰一邑政教，及于四境之中，若夫四境之外，则不可得而控制也。佛犹奄有四海，为天下君，溥天率土，莫非臣民，礼乐征伐，悉自我出也。此三教广狭之辨也。学儒者，死而后已，盖百年间事也；学道者，务求长生，盖千万年也；学佛者，欲断生死，湛然常住，盖经历尘沙劫数，无有穷尽也。儒犹一盏之灯，光照一夕，钟鸣漏尽，则油竭灯灭也；道犹阿阇世王，作百岁灯，照佛舍利，经百岁已，其灯乃灭也；佛犹皎日照耀，万古常明，西没东升，循环不息也。此三教久近之辨也。明道曰：佛老其言近理，又非杨墨之比，所以为祸害甚于杨墨之害。抑不思万形皆有弊，惟理独不朽，既曰近理，而复谓其为害可乎？明道曰：释氏之说，若欲穷其说而去取之，则其说未能穷，固已化而为佛矣！明道于此，始知释氏之说，非儒者所能穷也。晦庵曰：就使其说有实，非吾儒之说所及者，是乃过乎中正，而与不及者无以异。晦庵于此，始知释氏之说，非儒者所能发也。夫释氏之说，既非儒者所能穷，亦非儒者所能及，孰谓其可毁哉？韩愈毁之，不知佛者也。先儒毁之，效韩愈者也。尝于韩愈别传，见其与大颠答问甚详，不知何者为可非，何者为可毁乎？见闻不广，而妄肆非毁，是不免为舜犬妾妇而已矣！张无尽曰：韩愈谓作史者，不有人祸，则有天刑，岂可不畏惧而轻为之？夫作史者，采摭人之实迹，设或褒贬不公，尚有刑祸，况无故轻薄，以毁大圣人哉！一切重罪，皆可忏悔，谤佛法罪，不可忏悔。故法华经中，载谤法之罪，至极至重。今人只是谤佛，已种无量罪因，况佛以善道化人，信佛者必为善，不信佛者必为恶，恶积则灭身，身没之后，罪报愈重，天作孽犹可违，自作孽不可逭，此之谓也。愈又曰：其身死已久，枯朽之骨，凶秽之余，岂宜以入宫禁。盖以佛身之舍利，而比凡庶之朽骨，何其无忌惮一至此哉！涅槃经曰：尔时世尊，以大悲力，从心胸中，火涌棺外，渐渐阇维(焚化)碎金体，成末舍利，以是知佛骨者，佛之舍利也。秀州精严院，有一舍利，一日行道，一日入定。行道者，旋转不息；入定者，寂然不动，嵩祖师作行道舍利记，盖以其道之验也。九流百家，纷然谓之道，则与佛未始异也，稽其验，则天下无有也，竞尊其师，谓佛不足与其圣贤校。及其死也，不数日而形腐，不百年而骨朽，其神则漠然乌有乎恍惚，岂其道亦有未臻于佛者乎？然舍利之见乎天下者，古今多矣！有盘空而翔者，有无端而至者，发光而并日月者，不可闻者，不可碎者，若此行道昼夜振之而不息，天下未始见也。捧其塔而敬之，则金铎益转，若与人意而相应，异乎美哉！然则舍利之神奇若此，而以之比凡骨可乎？列子曰：生则尧舜，死则腐骨，故虽褒称嘉美，以为大而化，圣而不可知者，俱不免乎腥臊臭秽，与草木同腐也。其能若佛骨之更数千载，而神奇特异，与世为祥为福者耶？张无尽居士，初问大慧禅师曰，尧舜禹汤，皆圣人也，佛竟不言之何耶？师曰，尧舜禹汤，比梵王帝释有优劣否？士曰：尧舜禹汤，岂可比梵王帝释。师曰：佛以梵王帝释为凡夫，余可知矣！公乃击节，以为高论。由是观之，则尧舜禹汤不及梵王帝释远矣！而梵释犹为凡夫，自尧舜禹汤，至于文武周公孔子，儒家皆以圣称也。彼伯夷伊尹柳下惠，各以一善自著者，亦谓之圣也。而群圣之中，必有大者焉！宰我曰，以予观于夫子，贤于尧舜远矣！子贡曰，自有生民以来，未有盛于孔子也。是孔子者，儒家之大圣人也，然佛又圣中之圣也。佛自修因于亿劫，而证果于今生，六度万行，罔不齐修，恒沙功德，皆悉圆满，列子援孔子之言曰：丘闻西方有大圣人，不治而不乱。范蔚宗着西域论曰：彼土灵圣之所降集，贤懿之所挺生。裴休曰：佛为大圣人，其教有不思议事，叠而观之，则世之所谓圣人者，孰有过于佛哉？彼不信佛而谤佛者，生为愚人，死为愚鬼，舍身受身，愈趋愈下，善择术者果如是乎？程颐儒者也，其论佛也，则以为邪诞妖异之言，涂生民之耳目。盖佛之说无涯，而颐之见有限，对醯鸡而谈浩劫，宜其以邪诞妖异目之也。然颐亦尝反而思之乎？邪诞妖异，于儒教则有之，易曰：见豕负涂，载鬼一车。诗曰：天命玄鸟，降而生商。史曰：甲申乙酉，鱼羊食人。传曰：齐侯见豕人立而啼，至于神降于莘石言于晋，魏颗见老人，狐突遇申生，谓之邪可也，谓之妖可也，谓之异可也。诗曰：帝谓文王，予怀明德，夫天不言也，久矣！偶有言焉，人乌得而闻之。今也予怀之语，若见其口耳之相接，不谓之诞可乎？因程颐邪诞妖异之谤，而求儒家邪诞妖异之实，盖有不可得而掩者。今取议佛者观之，唐有傅奕者，精术数之书，掌司天之职，前后七上疏，谤亵佛教，时有李师政者，着内德论。夫以傅奕而肆诬谤之言，以师政而着辨惑之论，是非曲直，坦然明甚，万世之下，可以观矣！厥后有韩愈者，其见犹傅奕也，原道佛骨，其作奕之章疏也。奕谤佛于前，即有师政以辨其惑。愈谤于后，曷为无人以议其非？盖奕为太史令，特艺者耳。愈以文章显，乃儒者也。艺者之言，夫人固得与之辨是非，儒者之论，世俗每不敢以致可否。吾则曰：言之而当理，虽非儒而可遵；言之而涉诬，虽果儒而可辨。愈不明吾道一贯之理，可不明而辨之，使其言之误后世乎？愈又曰：臣虽至愚，必知陛下不惑于佛。孔子曰：智者不惑，谓天下之可惑者，皆愚者也。智者既明且哲，洞属是非，凡所作为，必真见其理之可为而后为之。以明主而奉佛，谓之受惑，不可也。若宪宗者聪明果决，得于天性，是岂愚者，岂是易惑者乎？非特宪宗为然也，唐世人主，如太宗之聪明英武，由汉以来未之有也，而其笃信佛教，始终如一，而太宗之奉佛，尤不止如宪宗之迎骨也，是岂为佛所惑乎？使太宗果愚而受惑，则当时房，杜，王，魏直言无隐，胡为不谏？不惟不谏其奉佛也，若房梁公玄龄，则相与命玄奘译经。杜莱公如晦，则以法尊京兆玄琬法师，其钦崇归向之心，君臣同一德，又不惟房杜二公为然也。宋璟刚介，为唐朝第一，则以佛法师于昙一，裴晋公以身系天下安危，则执弟子礼于径山法针。抱大节忠于国家，死而不变者，孰若颜鲁公，则以戒称弟子于湖州慧明，问道于江西严峻。至于张说撰心经之序，孟简结尘外之交，杜鸿渐，参无住之禅，权德舆，着草衣之记。彼诸圣贤，皆表表然不世出者，使佛教果能惑人，亦安能惑如是之圣贤耶？唐之君臣，决非受惑，而愈之惑亦甚矣！虽然愈之惑不足论也，而其惑天下后世，则非细故也。盖愈以儒自负，经生学士，视之如泰山北斗，愈之所是从而是之，愈之所非从而非之，谁复详审谛察。虽其文章高天下，何足道乎？周子通书曰：不知务道德，而以文辞为能者，艺焉而已矣！由是言之，则愈与奕等，皆艺者耳，孰谓愈得为儒哉？愈曰：佛者夷狄之一法，彼徒见佛法来自西域，遂从而夷之。殊不知佛生于天竺，而中天竺为南赡部洲之正中，是佛家固以彼为中也。后汉书曰：佛道神化，兴自身毒，其国则殷乎中土，玉烛和气，是儒家亦以彼为中国也。由是知此固一中国也，反彼亦一中国也，而谓之夷可乎？愈之见但知四海九州之内为中国，四海九州之外为四夷，外此更无去处矣！岂知四夷之外，复有非夷者哉！愈之见，坐井观天之见也。不然，北史所载大秦国者，去幽州数万里，而居诸夷之外，其国衣冠礼乐，制度文章，与中华同一殷盛，故号曰大秦而与大汉齿。由是观之，则四夷之外，固有中国，而汉书以身毒为中国，信不诬也！井蛙不足以语海，固非愈之所能知也(大秦，身毒，即天竺也，)。原道谓老子道其所道，非吾之所谓道，其师说乃谓孔子师老聃，审如是，则孔子之道，乃出于老氏之道，亦可谓之道其所道也。与孟简书，谓群圣之道大坏，其祸出于杨墨。其读墨子，乃谓孔墨相为用，审如是，则孔子之道，本同乎墨氏之道，亦可谓之坏群圣之道乎？夫老也，墨也，异端之道也，愈既诋排之矣，而乃指孔子以为老，又指孔子以为墨，不亦叛孔子之甚乎？学孔子而叛孔子，犹陈相之背师，逢蒙之射羿也。后世经生学士，以愈诋佛为可效，则愈之叛孔子，亦可效乎？抑愈虽诋佛，而又取于佛，其作马汇行状也，则取其刺血写佛经，且诋之而且取之，既非之而又是之，愈可谓不常其德者矣！盖愈之中心，初无定见，是非取舍，莫知适从，故肆口所言，随时迁就，前不顾后，后不顾前，而不复虑其遗臭于万世也。识者于此，毋以私心论，毋以爱憎之心论，试乎其心而评之，则愈之为人也，果君子乎？抑小人乎？果儒者乎？抑非真儒乎？(傅奕本是道门，起家贫贱，投僧乞货，不遂所怀，蓄愤致嫌，故七上疏，)。

　　大慧禅师，答无尽居士，可谓言简而义彰矣！宗本禅师曰：书云：士希贤，贤希圣，圣希天，天中至尊，无非玉帝，玉帝比声闻罗汉，犹吏比状元，况佛乎，佛乃菩萨，缘觉，声闻，之师，是为诸圣之师也。或问仙道比佛道何如？答：神仙尚受玉帝控制，岂可比于佛也。况以仙道难修，又有堕落之日，佛道易学永无退转之时。楞严经，有十种仙，报尽还堕诸趣，故洞宾弃却瓢囊，而归依于黄龙禅师也(帝释儒云上帝，道云玉帝，俗云天帝，是欲界忉利天主，梵语具云释提桓因，华言能天主，谓能为三十三天主。昔姓憍尸迦，建迦叶佛舍利塔，三十二人助修，俱生忉利天，帝释为君，三十二为臣，共为三十三天。梵王是色界天主，居欲界之上，菩萨是大乘圣人，缘觉是中乘圣人，声闻罗汉是小乘圣人)。

　　元世祖

　　弘教集并通载

　　庚申即位，大赦，普度僧尼。二年赐僧子聪，并怀孟刑州田各五十顷，赐庆寿寺陆地五百顷。三年大作佛事于昊天寺，七昼夜，赐银一万五千两。至元元年，都燕设会度僧，诏国师扮弥登座，授秘密戒。帝印大藏经三十六藏，遣分赐天下，普令得瞻佛日。帝自有天下，寺院田产二税，尽蠲免，普令缁侣安心办道。帝召群臣曰，朕以本觉无二真心治天下，如观海东青取天鹅，心无二故。一日，上问帝师曰：施食至少，何能普济无量幽冥？帝师曰：佛法真言力，犹如饮马珠。上问帝师云：修寺建塔，有何功德？答云：福荫大千。由是建仁王护国寺。帝命帝师斋竟，天雨金花，缤纷而下。帝曰：何故有此祥瑞？答云：陛下心花内发，天雨金花赞叹。蜀僧元一，游西天回，持佛铁钵献帝，帝悦宝之，帝诏遍天下每岁中行布施度僧，读大藏经，随处放光现瑞，祯祥不一。帝一日问众臣每日还有放间也无？众臣无对，帝乃袖中出数珠示之，由是内外百官皆归至善。帝见僧有过，不加王法，止令阅经忏悔。帝御北征，护神现身阵前，怨敌自退。宋主以王位来归，学佛修行，帝大悦，命削发为僧宝焉。宋太后削发为尼，诵经修道，帝深加敬，仰四事供养。帝以金为泥，命僧儒缮写大藏经一藏，贮以七宝琅　，流传后世。一日帝以佛铁钵，取食前珍味，碎置钵中，内外侍臣，数满千人，各赐一粒，普令得沾如来钵中之禅悦。又外邦贡佛舍利至，帝曰：不独朕一人得福，乃令于城南彰义门建塔，普使往来，皆得顶戴。初帝居潜邸时闻西国有绰理僧道德，愿见之，遣使往请于廓丹大王，王谓使者曰：师已入灭，师有侄癹思巴(此云圣寿)，深通佛法，请以应命，既至都，旬日即乞还西。帝曰，愿为朕留，当求戒法。寻礼为国师，王公咸禀妙戒，诏居五台寿宁寺。壬申留京师，初天兵下襄城，居民请真武降笔云：有大黑神，领兵西北方来，吾亦当避。于是列城望风款附，兵不血刃，至于破常州，多见黑神出入，居民罔知，故实询知，乃摩诃葛剌神也。盖师祖父七世，事神甚谨，随祷而应，此助国之验也。有旨，建神庙于涿水之阳，神像威严，凡水旱蝗疫，民祷响应。壬申年，遣使诏师，问曰：海都军马犯西番界，师于佛事中，能退降否？奏曰，但祷摩诃葛剌，自然有验。复问曰：于何处建坛？对曰：高梁河西北瓮山，有寺，僻静，可习禅观，敕省府供给严护，于是建曼拏罗，依法作观，未几，捷报至，上大悦。世祖在位三十五年，寿八十，有实录百余篇，字字句句，以弘教为己任。国语曰：薛禅皇帝(摩诃葛剌，亦作摩诃迦罗，此云大黑神，斯乃大天之将，手把金囊，事之，能令财宝丰盈，故天竺僧寺库中，塑像奉事。余今令鼎湖，象林，二处皆塑像事之，剌音辣啰，转舌道之二字同一音也。曼拏罗，此云坛)。

　　成宗(世祖之孙，裕宗第三子)

　　元史并通载

　　帝即位，诏悦堂禅师至阙，入对称旨，赐号通慧，并金襕法衣，于五台山建寺，赐曰万寿祐国寺。武宗顺宗长子，即位，发军千五百人，修五台佛寺，又施银七百五十两，钞二千二百锭，币帛三百疋，于昊天寺作水陆大会，赐元叟端禅师，号慧文正辩，并金襕法衣(出元史并塔铭)。

　　仁宗顺宗次子，以西僧班八为国师，敕建栴檀瑞像殿。三年，设水陆大会于金山，命元叟禅师升座说法。竣事，入便殿奏对，深契帝衷，赐号并金襕袈裟。帝闻天目中峰之道，聘之不至，制金纹袈裟赐之，号曰佛慈圆照广慧禅师(出元史并塔铭)。

　　英宗，仁宗嫡子，即位，作佛事于光天殿，铸铜佛像，作金塔，藏佛舍利。敕各寺作水陆胜会七昼夜，诏僧儒，书金字藏经，帝重天目中峰之道，封香制衣，遣使即其居修敬(出广录并塔铭)。

　　王磐(字文炳，封洛国公)

　　通载并金汤编

　　世祖至元十八年，十月二十日，焚毁道藏伪经，敕磐等撰碑文，略曰：昔宪宗朝，道家者流，出一书曰：老君化胡成佛经，及八十一化图，镂板传布，其言鄙陋诞妄，意在轻蔑释门，而自重其教。时世祖居潜邸，宪宗有旨，令僧道二家诣上辩析，二家自约，道胜则僧冠首而为道，僧胜则道削发而为僧。僧问道曰：汝书化胡成佛，且佛是何义？道曰：佛者觉也，觉天觉地，觉阴觉阳，觉仁觉义之谓也。僧曰：所谓觉者，自觉觉他，觉行圆满，三觉圆明，故号佛陀，岂特觉天地阴阳仁义而已耶！上谓侍臣曰：吾亦先知仁义，是孔子之语，谓佛为觉仁义，其说非也。道士又持史记诸书以进，而欲取胜，帝师达癹，问曰：此是何书？道曰，前代帝王之书。帝曰，汝今特论教法，何用攀援前代帝王？帝师曰：史记有化胡之说否？道曰无。又问：老子所传何经？答曰：道德经。问曰：道德经中有化胡否？曰无。帝师曰：史记中既无，道德经中又无，其为伪妄明矣！道士辞屈。尚书姚枢曰：道者负矣！帝命如约行罚，遣近臣将道士樊志应等十七人，诣龙光寺，削发为僧，焚伪经四十五部，天下佛寺，为道流所据者，二百三十七所，悉命归寺，有道家伪经化图尚存，多隐匿未毁，帝命枢密副使等，暨诸道流，考证真伪曰：虽卷帙数千，究其本末，惟道德二篇，老子所著，余悉汉张道陵，后魏寇谦之，唐吴筠，杜光庭，宋王钦若辈，撰造演说，凿空架虚，诋毁释教。假阴阳术数，以示其奥；裒诸子医药，以夸其博。所载符咒，妄谓佩之，令人商贾倍利，子嗣蕃息，伉俪和谐，如鸳鸯之有偶，将以媒淫乱，而规财贿至。有教人佩符在臂，则男为君相，女为后妃，入水不溺，入火不焚，刀剑不伤，徒以诳惑愚俗，自道德外，宜悉焚去。臣等同辞以闻，帝曰：道家经文，传讹踵谬，非一日矣！若遽焚之，其徒未必心服，彼自言水火不能焚溺，可姑以是端试之，俟其无验，焚之未晚也。遂命枢密副使等，谕道士张宗演，祁志诚，李德和，杜福春等，俾各推择一人佩符入火，自试其术。四人奏言，此皆诞妄之说，臣等入火必为灰烬，实不敢试，但乞焚道藏庶几澡雪臣等。帝可其奏，遂诏天下道家诸经，留道德二篇，其余一切焚毁，隐匿者罪之。今后道士，不遵老子之法，如好佛者，削发为僧，不愿为僧者，听其为民。命百官于悯忠寺，焚道藏伪经，诸路俾遵行之。臣磐等，闻老氏之道也，以清净为宗，无为为本，谦冲以处己，捐抑以下人，非有欲好胜之事。厥后支分派列，徒属寖盛，袭讹成伪，夸诞百出，清净一变而为污秽，无为一变而无所不为。如汉之文成五利，致身求仙，恍惚诞妄，帛书饭牛之诈，黄金可成之妄，一旦败露，为武帝所诛。三张之徒，以鬼道惑众，倡乱天下。晋王浮居宝箓宫，与女冠为奸。林灵素自称神霄紫府仙，敕禳大水不验，并为徽宗诛窜而死。迨今末年，复有麻被铁笠李二人，以奸谋秘计，出入时贵之门，肆为淫污之行，咸受显戮。历代以来，若此之类，不可胜数，固已悖老氏不争不盗之禁矣！及陷刑辟，皆是孽自内作，愎将谁咎哉？且释氏之教，宏阔胜大，非他所拟伦，历百千世，圣帝明君，莫不尊崇，东冒扶桑，西极昧谷，冰天桂海，山河大地，昆虫草木，胎卵湿化，有情无情，百千万类，皆依佛荫，生息动止于天地之间。故天上天下，惟佛为尊，超出乎有生之表，归极乎无碍之真，智周法界，神妙诸方，泽及大千，功用不宰，其大有如此者。慈航所至，无溺不援；法雨所沾，有生皆润。臣磐等敬为之书，俾学老氏者有所警焉！道士胡提点等，舍邪归正，罢道为僧，七八百人，挂冠于上永寺，帝师殿之梁拱间。昔唐太宗高宗，敕搜聚天下化胡经，尽火其书矣！由古而今，历代帝王制之，时祥迈禅师，奉敕撰辩伪录五卷(详出通载)。按甄鸾笑道论云：道家妄注诸子，三百五十卷为道经，如此详之，代代穿凿，人人妄制，采他佛教，标为道书。试问当今道士，推勘后所出经，为是老子别陈？为是天尊更说？若也更说，应有时方，师资传授，为是何年何月？何邦何代？若在上天而说，何人传来？若西域而谈，何人译出？如其有据，容可流行，若也妄言，理须焚剪。钦奉圣旨，收取道藏伪经，三十九种，卷有数千(经目附后)，就大都大悯忠寺，命报恩禅寺，林泉从伦禅师，下火焚道藏伪经，举火法语，出通载，文多不录。

</div>
    <div class="pagination">
<a href="解惑篇_page8.html">上一页</a><span>...</span><a href="解惑篇_page4.html">4</a><a href="解惑篇_page5.html">5</a><a href="解惑篇_page6.html">6</a><a href="解惑篇_page7.html">7</a><a href="解惑篇_page8.html">8</a><span class="current-page">9</span><a href="解惑篇_page10.html">10</a><a href="解惑篇_page11.html">11</a><a href="解惑篇_page12.html">12</a><a href="解惑篇_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
