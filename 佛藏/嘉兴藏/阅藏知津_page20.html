<!DOCTYPE html>
<html>
<head>
    <meta charset="UTF-8">
    <title>阅藏知津 - 第 20 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阅藏知津 - 第 20 页/共 129 页</h1>
    <div class="content">
　　西晋月支国沙门竺法护译

　　与上经同，而品数稍减。

　　胜思惟梵天所问经(六卷)　(南大北伤)

　　元魏北天竺沙门菩提留支译

　　亦同上经。而不列品。

　　佛说大乘同性经(二卷)　(南大北慕)

　　宇文周中天竺沙门阇那耶舍译

　　佛住大摩罗耶精妙山顶，与千二百五十比丘，及大菩萨天龙众俱。楞伽大城毗毗沙那罗刹王供佛问法，得菩提记。海龙王问其往因，佛为说之。次有海妙深持自在智通菩萨从东方来，以大宝殿供佛问法。佛为说如来十地名，及声闻十地名，辟支佛十地名，菩萨十地名。复为现如来初地相，及二地相。

　　佛说证契大乘经(一卷)　(有御制序)　(南常北慕)

　　唐中印度沙门地婆诃罗译

　　与上经同。

　　诸法无行经(二卷)　(南伤北常)

　　姚秦天竺沙门鸠摩罗什译

　　佛在耆阇崛山，与五百比丘，九万二千菩萨俱。师子游步菩萨，偈问一相之法。佛先止，次答，大众获益。次说往古高须弥山王佛灭后，净威仪比丘守护正法。有威仪比丘，不能信解，生不善心，受地狱苦。于是文殊请问灭业障法，及问观四谛，四念处，八正道，五根，七觉支等。佛一一答之。又请说陀罗尼。佛为说一切法皆不动相种性法门。文殊亦说种种不动相，乃至答诸天子。云我是贪欲尸利，瞋恚尸利等。次有华戏慧菩萨，请问入音声慧法门。佛亦先止，次答，次敕文殊自说往因。过去师子吼鼓音王佛灭后，喜根比丘，善说诸法实相。胜意比丘持戒得定，行头陀行，不信深法，堕大地狱。喜根今于东方宝庄严国，成胜光明威德王佛。胜意今为文殊。

　　诸法本无经(三卷)　(南伤北五)

　　隋北天竺沙门阇那崛多译

　　与上经同。

　　佛说大乘随转宣诸法经(三卷今作一卷)　(南言北之)

　　宋译经院沙门绍德等译

　　亦同上经，而叙事不甚明白。

　　大乘理趣六波罗密多经(十卷)　(前有代宗序)　(南若北馨)

　　唐罽宾国沙门般若译

　　归依三宝品第一，佛在竹林，与众多菩萨，众多苾刍，及阿僧企耶发心诸有情俱。慈氏菩萨为众请问三宝及归依义。佛言，佛宝有二，一者佛身。二者佛德。法宝有三，一者涅槃常乐我净般若解脱法身。二者戒定智慧诸妙功德。三者八万四千诸妙法蕴。摄为五分，一素呾缆。二毗奈耶。三阿毗达磨。四般若波罗密多。五陀罗尼门。譬如乳，酪，生酥，熟酥，及妙醍醐。僧宝有三，一者第一义僧，所谓诸佛。二者圣僧，谓四果、四向、及辟支佛。三贤，十圣。三者福田僧，谓苾刍，苾刍尼等。为脱苦故，忏悔，随喜，发大誓愿。修行大乘，是名归依。

　　陀罗尼护持国界品第二，东方不眴世界无尽藏菩萨，放大光明，现大神变，偈赞来会。以第一义答阿难问。佛为阿难说彼国土种种胜事。文殊请问持经之福。佛较答之，文殊菩萨说六真言。普贤菩萨，观自在菩萨，曼荼罗诸天菩萨，六波罗密多菩萨，四大天王。执金刚菩萨，铃铎耳微那夜迦，阎摩罗王，诃哩底爱子母，摩利支天，迦噜拏王，迦噜啰王，大自在天王，各说一咒。

　　发菩提心品第三，弥勒菩萨请问。佛答以先发五种胜心。次说入海取珠，发三胜心不退之喻。

　　不退转品第四，弥勒菩萨复问。佛为细释，一大悲心，缘五道苦而起。二大精进心，如入海求如意珠。更发三种胜心，誓不退转。

　　布施波罗密多品第五，净戒波罗密多品第六，安忍波罗密多品第七，精进波罗密多品第八，静虑波罗密多品第九，般若波罗密多品第十，俱弥勒菩萨问，如来答也。事理详明，发菩提心者，急宜受持。复有微末底外道，说自在天常，及说神我能生诸法。佛以正量委细破之。次复偈说八识熏习，及转显义。外道发菩提心。佛又为慈氏说八善巧，及智慧方便。解络掖衣授之，四天释魔。发愿护持。

　　大乘本生心地观经(八卷)　(有御制序)　(南之北兴)

　　唐罽宾国沙门般若等译

　　序品第一，佛住耆阇崛山，与三万二千比丘，八万四千菩萨，及一切天龙八部，他方轮王，十六国王，夫人眷属，四众，四姓，外道，饿鬼，畜生，琰王，诸大众俱。坐宝莲华师子座上，入心璎珞宝庄严王三昧，天雨华香，复入师子奋迅三昧，大千世界，六种震动。恶趣离苦，诣佛供养。如来于胸臆间，及诸毛孔，放金色光，普现十方五趣苦乐之相，及现三大阿僧祇劫因果本末之相。于是师子吼菩萨为众说偈，叹佛功德，请佛出定。

　　报恩品第二，从三昧起，告弥勒菩萨，称叹心地妙法。五百长者不爱苦行，赞二乘道。佛为广说世间四恩，一父母恩，二众生恩，三国王恩，四三宝恩。佛有三身(一自性身，二受用身，三变化身；受用又二，一自，二他)，法有四种(教、理、行、果)，僧有三种(一菩萨，二声闻，三凡夫；凡夫又二，一具戒，二正见)，具足十义，得名为宝。为求菩提，有三种十波罗密。若修十种真实波罗密多，乃名能报四恩。次有智光长者，与不顺子远来听法，佛为重宣，令发大心。

　　厌舍品第三，智光长者问出家不及在家。佛为广说出家最胜，诃在家过。

　　无垢性品第四，广明粗衣，乞食，陈药，兰若。四依知足功德，各十胜利。

　　阿兰若品第五，为常精进菩萨说阿兰若功德。

　　离世间品第六，乐远离行菩萨，承佛威力，为诸菩萨说阿兰若行，佛赞印之。

　　厌身品第七，为弥勒菩萨说三十七观，诃身不净。

　　波罗密多品第八，为弥勒菩萨说阿兰若能满十波罗密。

　　功德庄严品第九，为弥勒菩萨说有一德应住阿兰若处，谓观一切烦恼根源，即是自心。又有二种法，及两番二种人，不堪住阿兰若。次明十一种四法，五种八法。

　　观心品第十，为文殊师利说观心法，并说观心陀罗尼。

　　发菩提心品第十一，为文殊说自觉悟心，有四种义。及说初观菩提心相，并说真言。

　　成佛品第十二，为文殊说三种大秘密法，谓心秘密，语秘密，身秘密。欲修习者，当着菩萨三十二种大金刚甲。

　　嘱累品第十三，明受持者，得三业各十种清净。

　　大乘遍照光明藏无字法门经(五纸余)　(南男北洁)

　　唐中印度沙门地婆诃罗再译

　　佛住耆阇崛山，与无量菩萨，及比丘僧，乃至十方恒沙世界诸天龙俱。胜思惟菩萨请问二字之义。佛言，菩萨有九种一法应除灭。谓欲贪，瞋恚，愚痴，我执，懈怠，睡眠，染爱，疑惑，无明。有一法应守护，谓己所不欲，勿劝他人。如自爱命，则不应杀等。次明无有一法是如来所觉所证，以一切法本无有实，从因缘生。因缘亦如电光，念念不住故。次明持此经者，得生净土，见阿弥陀，及诸圣众，亦见灵山圣会。

　　无字宝箧经(五纸)　洁

　　元魏北天竺沙门菩提留支初译

　　与前经同。

　　大乘离文字普光明藏经(四纸)　洁

　　唐中印度沙门地婆诃罗译
</div>
    <div class="pagination">
<a href="阅藏知津_page19.html">上一页</a><span>...</span><a href="阅藏知津_page15.html">15</a><a href="阅藏知津_page16.html">16</a><a href="阅藏知津_page17.html">17</a><a href="阅藏知津_page18.html">18</a><a href="阅藏知津_page19.html">19</a><span class="current-page">20</span><a href="阅藏知津_page21.html">21</a><a href="阅藏知津_page22.html">22</a><a href="阅藏知津_page23.html">23</a><a href="阅藏知津_page24.html">24</a><a href="阅藏知津_page25.html">25</a><span>...</span><a href="阅藏知津_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
