<!DOCTYPE html>
<html>
<head>
    <meta charset="UTF-8">
    <title>万如禅师语录 - 第 1 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万如禅师语录 - 第 1 页/共 16 页</h1>
    <div class="content">嘉兴大藏经　万如禅师语录


　　万如和尚语录序

　　昔如来以一大事因缘出兴于世续其命者荷担之责无时可懈故未悟悟难悟已守难守已行难往往有善力偶谐虽名唱道秪属世谛流布于祖父田园未免抛家失业非具正见达圆机如覆载无心顺应不滞者不能堪斯任也吾于万如大师深向往焉师受法天童老人不事矜炫深居一庵与二三衲子草衣木食多历年所昨冬亲觐老人还适缁素合词坚请方起诺之会闽江善信不远千里虚曹山法席请师开炉于是飞锡南指勉应一期复弃而还则龙池勤旧赍彼中名公暨诸檀护尺牍请师继席龙池为祖父开化地慈音胜轨昭然在前照耀等于日月自非本际契合若磁石之于铁自然相吸者安能践其位披其衣行其令哉师虽每事恬退而时缘稔会法尔难辞况通真达俗等心普爱随宜摄受真得一行三昧者今读其语有收有放全杀全生肘后灵符逗机发药殆所谓腕头不费丝毫力恢恢乎游刃有余地者矣夫顺风之呼应者加疾当两世化缘已熟缵其绪者暨茨丹雘以终厥图事半功倍前哲有光使人谓禹门不死天童复生盖深蓄厚养培之者有素也为报百川来朝此地请歌唐人龙池篇为左券焉。

　　晋昌唐世济敬题

　　万如禅师语录序

　　万如大师住持东塔随机响应广度含灵余谒
师禅室中偶举因缘数则丝来线去大有作家风规且喜天童一枝佛法又与么流将去也。

　　海岸道人黄端伯拜题

　　万如禅师语录序

　　德山入门便打临济入门便喝何处更著文字语言然浮山以一偈识白云祥庵主以一转语识聪老香林远在云门作侍者十八年称大悟辞行时一语不惬更留三年古人重言句如此盖贵知其落处耳末法淆讹雌黄莫辩非具正知正见续佛慧命嫡嫡相承谁能于十斛驴乳以一滴狮子乳迸散却万如大师天童密和尚法嗣也天童得法于幻老人上溯临济为第三十世源流历然谱牒具在单拈白棒掀翻窠臼穿尽天下衲僧鼻孔令十方参学义路偷心无处栖泊万大师于师传秘密深入阃奥亲承嘱累宗风大振今所居龙池故幻老人选佛场云山钟拂提唱重新遂使幻老人当年灯花熚爆声雷轰电掣照天照地孙祖同堂灵山一会俨然未散岂非栴檀之宿缘震旦之胜事哉所愿一切有情于此法语若见若闻若相传颂如闻涂毒鼓丧身失命去。

　　佛弟子梁溪高世泰斋沐书

　　万如禅师语录序

　　临济一宗代有杰起至天童密老人乃复载振凡瓶锡所临法筵龙象师师济济遐迩四众闻风神肃猗欤休哉可称极盛矣吾万大师参承有年得印心印今其据座敷扬拈条白棒断人命根若方便接引处横说竖说有说无说俱是大师婆心昊也捧读大师语录见其扫尽枝蔓抉剔本根斩绝理路单明向上真机所谓狮子出窟百兽潜踪亿千载之下何时何地何人而不归向于大师也哉斯临济一宗得密老人而中兴而大师于老人又始称克家之子谨序。

　　槜李如如居士黄承昊敬题

　　万如禅师语录序

　　万如和尚于崇祯辛巳间开法如如禅院刹竿方建日绕千指岁殣洊臻香积无匮尔时语录初就即属埽道人为序序曰尝论震旦圣贤之书一言半句尽可彻底不得彻者滞语言文字也于是大部般若西来以梵书左行滴骨滴髓开示何言非棒喝何句非麻三斤干屎橛无奈语言文字习气熟烂认翻译不认般若辜负黄面老子婆心无出头吐气分于是面壁老子西来抹煞翻译经典单提直指人心见性成佛讵知八字流传益添烂熟话头公案支离曼衍三车八藏难分轩轾认得棒喝字麻三斤干屎橛字者曾不认得西来意无乃此方语言文字实为魔崇何若并此八字梵书左行之教震旦人摸索鼻孔不着庶得少分相应有日　地一声响耶昔高坐道人不学晋语非简应对之烦的是面壁前直指一着子今万如和尚幻住苎溪微尘刹里机缘凑泊说法炽然只眼冷看却不曾道着一字句一时骑临济项筑天童肋掀倒黄面面壁两老子窠臼总是到家后白地风光不许旁人将甜颂蜜多浇佛头一点也倘此时有菩提流支在应弹指赞叹仍翻梵书左行转流西土两老子见之咄咄怪叱震旦中语言文字尽的的西来意的的威音王那畔事无有差别云此序自明迨清已阅沧桑万和尚延主龙池整顿祖庭历有岁年复经鼎革于顺治丁酉示寂之后法嗣介为重梓如如曹山禹门三会语录送入楞严紫柏院经坊附藏流通拮据将事可谓法门干子矣奈因龙池原本付嘱机缘辄多更无异同于是同门昆季自立素严中明古镜松若古鉴法海永如尔初一辈法嗣群起有言和尚语录行世多册自于丁酉春汇刻全部删存十之一二编为十卷时欲送入藏坊因梓叙不恭留镇龙池覆按生前原本持论确有证据质成于埽道人稍加点定字句真迹得还旧观此慧命衣钵所关法语义难假借片时率尔徐复翻然因为录成原序明着事宜以白诸方而昭千古谓是震旦中语言文字可谓是西来意梵书左行亦可而万和尚光明且长炳于三千大千世界矣。

　　顺治己亥春仲国子司业前戊辰二甲进士虞衡郎副廷尉曹溪憨祖弟子福征道一居士谭贞默槃谈谨撰

　　万如禅师语录目录卷首序文传卷第一住浙江嘉兴府如如禅院语录卷第二住福建兴化府曹山上生禅寺语录卷第三住荆溪龙池山禹门禅寺语录卷第四荆溪龙池山禹门禅寺语录卷第五荆溪龙池山禹门禅寺语录卷第六荆溪龙池山禹门禅寺语录卷第七示众机缘卷第八法语拈古颂古卷第九书问真赞自赞卷第十佛事杂着偈行实行状塔铭

　　万如禅师语录目录(终)

　　荆溪龙池老和尚列传

　　槜李严大参吕嘉祐同校正

　　师浙之禾郡秀水张氏子也讳通微号万如婴龄丧父随母金氏育于外家稍长从世父习业遽有出尘之志年十九投郡南兴善寺礼涵初公脱白后参方受具戒阅禅关策进遂提撕无字公案历扣名宿偶阅楞严至诸可还者自然非汝不汝还者非汝而谁恍有所得往参湛然澄和尚问无梦无想话一日湛上堂云众兄弟且道一切放下阿那个是主人公竖拂子云举头天外看谁是我般人师闻若暗入明特归养母遂卜居于华严桥之西创净明庵居处是时密云师翁住盐官金粟寺师造其室翁一见便问者位僧那里师便喝翁云老僧过在什么处云再犯不容云犯后如何师拟议翁便打云该我打你师汗流浃背从此心中疑塞仍归事母朝夕克证一日入城闻人家打小厮云看你藏在那里去师闻之释然遂口占偈云没处藏没处藏全身独露在街坊堪笑华亭摆渡汉葛藤打得太郎当虽然尚未自肯适因母逝遂再之金粟由是情不移物立志益劲一日见僧问师翁云如何是佛法的的大意曰近前来僧近前曰老僧从来未曾眼花僧罔措师闻洞彻玄旨顿释从前宝惜及观经诸公案是甚么弄猢孙圈缋欣归旧隐有居士黄清伯者与师道契日深遂鸠资买民屋易名桐月庵迁师居之寒暑一衲学不杂习经史传纪一目知源师虽了悟纵夺随方意不傲物交接冲和禾之士大夫咸推师德请主东塔师辞让不已遂勉赴焉一时闻风趋影道俗具瞻于是结拈花社以策励同志居三载四方耆宿咸来咨决于师师每却席以待如杭郡司李端伯黄公临禾必问道于师机缘载语录中师临众宽直所是必进之以礼非是则规之以道及辞院之日内外眷恋如失依怙焉崇祯乙亥冬天童老人七十大庆师怀香拜祝入门便喝翁云胡喝乱喝师又喝翁又云胡喝乱喝师遂礼拜翁打云你再喝喝看师云苍天苍天便行翁呼云万如我直下疑你者两喝道道看师云歇歇与和尚道遂出自兹师翁钟契固留住山师以院事辞归未久退院寻依座下命典客司次侍巾缶方亲智证咨辩益新一日翁问师云般若无知无所不知速道速道师拍膝而出又侍次举一翳在眼空花乱坠你如何会师诺声便出又一日问师云薰风自南来殿阁生微凉汝作么生会师云严霜初降彻骨皆寒曰天地悬隔师拂袖出复呈颂云薰风自南来殿阁生微凉遍界寒毛竖将身衲被藏鼻息鼾鼾一觉醒从来越国是南方师翁深加器重岁丁丑履素黄公承昊致书迎师归旧隐翁遂授师大法之嘱因山主履素别号如如居士故欣然书如如庵匾额是以改桐月为如如庵也于时德声益彰三年如庵遂成丛席辛巳冬檀护躬请开法四众骈集千指悦依壬午履素公莅任闽宪公清风俭节一临境俗易民欢闻曹山法席久虚钟鼓声沉杳公驰书有住持之请师欣然以赴进院之日公亲临请法升座其参叩盈室而风行闽粤是岁天童师翁示寂于台之通玄师闻计奔往且迎翁全身入塔于天童时癸未二月也居无何而随有龙池之请龙池者元一源禅师受得法师某逢龙即止之识始卓锡于上龙池次成丛林于中址当是时源师三赐号五敕大刹俱辞谢而独休老乎其间其骨塔遗颓幻祖在日嘱迁共一塔焉有凭虚阁避暑窟尚在余废莫知其代迄神庙间林壑寥落于时有毗陵唐太常凝庵公者居京师问道于幻祖机契执弟子礼遂延祖南来卜居于此即今下龙池是也重辟堂宇大成法席题曰禹门院而济上宗风从兹得振于南矣历甲寅幻祖西归密翁礼奉三祀方鄙接踵开法因同门眷属不相为谋遂拂衣长往一虚此席念有三载维时翁主金粟赴黄檗迁育王后居天童所至道风遐播王公贵戚无不倾仰翁虽时恋祖庭不免千里间隔且眷属藩衍日久事生勤旧涤尘公者商之郡邑檀护议请天童法嗣择其德量相宜者来继此席俾山门尊重檀护悦其言辄致书天童敦请适因师翁葬事同门毕集众兄弟咸推师主龙池为久远之计遂以书敦请师慨然应诺踵幻祖绳规而虚己接物和风渗人一住十六载明道德之广振祖父之条内外远近一时悦服始信众举之不谬耳师初入院薪不继炊廪无储积甫三载适遭鼎革烽烟遍布剑戟封林村野之民辄城移山遁所留僧伽黎辈兀然萧寺中凭陵冠盗时恐吣肤及骨有谓师曰事将逼迫奈何师曰行教化临患难自古不免况祖塔重系奚可委而去之宁束手俟命而已众闻师语并力坚持幸无恙呜呼为祖拥护为道持身而临难不惧者求之于时孰若师乎历乙酉越丙壬间虽天步初安道路间尚草窃充斥但闻入龙池者喟然兴善迁义或操戈入院瞻师颜聆师语皆拜谢而去繇是樵采入山之童牧俱沾师德云当是时禾中檀护屡致书迎师谓如庵为师发迹之地欲求重理缘兵燹之后芜秽不治师不忍从前心力隳于一旦于己丑春至禾晤诸檀越专为如庵嘱托务求得人泊一夕即返毗陵不意山中忽被横累有囚执僧行去者师闻之骇异不知殃及何由适常郡协镇曹公虎慕师拜访一见投诚叙次有山中书报遂对众开缄始知波及之累即将事细白于曹公公曰龙池虽密迩寇穴海内谁不钦仰为祖师道场即全身担任亲提面鞠其事一山之安赖公之佑也此非道德所感何机偶若斯耶时又屡经岁馑海内丛林俱告窘唯山来众甚多执事谓师曰廪虚库乏将若何师意殆欲言时尚未出口座下弟子各以意领而罄囊典衣捐金持化来众以安于是口碑载道参慕争先四方列刹莫不渴仰师至时径山天童兴善累次求请师以祖庭塔立创守非易概谢不赴顺治癸巳仲夏师临花甲之庆缁白披诚而祝者罔辞远迩跋涉称一时盛事云师三建法幢任必先劳早夜勤督弗倦衲子升堂入室者机融利钝病去膏肓抚众御下老幼咸宜猥屑顽愚者师亦恕容相待聆师之诲皆抱谢负愧焉众中有病者师必躬临抚慰恒以香资备药饵调治师历尝甘苦自居禹门祖道重新百废具举道胜之韵应若春姁人人实往虚归乃至林木增翠草色遥香檀信云凑雨合皆不期然而然洵德符道化所至也师阐化念有余载有语录若干卷行于世师世寿六十四法腊四十五所化者数千嗣印者数十剃度者二百余人丁酉元夜舟在燕都普济院忽得梦境自立露地见大雪飘身口齿俱堕遂以手捧牙而觉遂增疑虑急欲遄归次日告其院主主曰此梦中幻境何足怪焉勉留坚请结夏解制于秋八月旋南至冬月抵常之龙兴院正拟谒师不俄顷而惊闻讣至心翳语绝逮奔赴师入灭七昼夜矣呜呼师逝也智灯灭焰法海停波天人悲集道俗失仪山光掩映泉鸟咽声大众孜孜兀兀若婴儿之丧怙也是山有娑罗树二株围数抱高百余尺相传谓一源禅师手植向甚凋落及师入院花叶荣盛师化之后花叶顿然衰萎亦异矣哉越明年八月十九日奉师全身入塔塔在山门前若干步塔基为毗陵唐氏所施师诞于万历甲午五月十五日示寂于顺治丁酉十月二十九日梁溪学宪汇旃高公世泰为师铭其塔。

　　顺治十七年岁次己亥清和月嗣法门人行舟谨述

　　万如禅师语录卷第一

　　嗣法门人行猷等编

　　住浙江嘉兴府如如禅院语录

　　师于崇祯辛巳年十一月二十日诸乡绅孝廉文学等请开堂。

　　师拈疏云大众者道符子从作家手中出来诸佛妙义祖师骨髓尽在里许却请维那对众剖露宣毕指法座云三世诸佛历代祖师咸登此座提持法印诸人还知么若也未知为汝指点去也遂升拈香云此一瓣香端为祝延
今上皇帝圣寿万岁万岁万万岁伏愿道超尧舜德迈成康睿算等南山至尊齐北极次拈香云奉为满朝文武天下官僚及本郡各位尊官今辰请主暨现前四众人等伏愿禄位崇高寿基永固同明出世胜因共证真常妙理又拈香云此一瓣香一十五年拨草瞻风东边请益西边寻讨觅得些儿如贫人暴富便有许多境界末后撞着个老作家劈头一棒直得瓦解冰消今日对众拈出爇向炉中端为供养已经六据大刹现住明州天童堂上传曹溪正脉第三十四世密云大和尚用酬法乳之恩敛衣敷坐上首白椎云法筵龙象众当观第一义师云数载荒村藏我拙夜图一觉日三餐今朝推上华王座指出人人旧面颜众中还有举一明三底衲僧么不妨出来互相激扬看僧问大冶▆金圣凡不立正当师资契合未审如何分付师云也要你委悉进云恁么则千年古令重拈出万派朝宗一脉来师云不妨伶俐进云满院馨香谁不足几番彻底在长安师云好语多同僧举坐具云谢师答话师打云不可放过问世尊出世为一大事因缘祖师西来直指见性成佛和尚出世斩新条令一句作么生道师便打进云恁么则今日重光灵鹫事法音震处利群生师云赞叹有分进云声前一句超调御鼓腹讴歌乐太平师复打问选佛场开人天普集学人有一句子举似和尚得么师云合取狗口僧喝师便打问未结制前即不问正当结制时如何师云行住坐卧在其中进云结制意旨蒙师指还许学人单刀直入么师云恐不是者手脚僧喝师云果然僧复喝师便打乃云当阳显露迥绝周遮觌面提持顿超语路苟能机先领略立处皆真言外知归头头合辙便可向孤峰顶上盘结草庵不离十字街头灰头土面十字街头灰头土面不离孤峰顶上盘结草庵从教出没卷舒纵横自在直下坐断报化佛头揭示顶门正眼无一法不为妙用无一物不是真乘然后兴慈运悲广作梯航接引未悟同登觉岸秪如彻骨彻髓一句作么生道还委悉么巨灵抬手无多子擘破华山千万重复举保寿开堂三圣推出一僧寿便打圣云恁么为人非但瞎却者僧眼瞎却镇州一城人眼去在寿掷下拄杖便归方丈师云保寿虽则全提正令有宗师作略检点将来未免龙头蛇尾若是山僧待三圣道非但瞎却者僧眼瞎却镇州一城人眼去在即时摈出为甚如此诸人但晓逢强弱惟有山僧棒硬人上首白椎云谛观法王法法王法如是。

　　小参未举念时早蹉过才拟心处即染污个中消息少人知不是英灵徒露布到者里纵饶玄沙不出岭高亭不渡江脚跟下早吃三十棒况复三登九上一句千山虽然若一向把住牢关汝诸人向甚么处摸索不妨少垂方便使汝得个入处竖拂子云大众还见么若也见得文殊即汝汝即文殊山河大地万象森罗一一为汝发机击拂子云还闻么如其闻得观音即汝汝即观音松声鹤唳鹊噪鸦鸣悉使返本归源只如山僧未举拂子诸人未见未闻已前毕竟是个甚么还委悉么知音不在频频举达者须教暗里惊。

　　上堂人能弘道非道弘人天高地厚海阔山深向上一关岂立主宾东西南北处处通津从门入者不是家珍胸襟流出着着皆亲拈拄杖云欲识个中端的旨蟭螟一口吞乾坤卓一卓下座。

　　上堂举西天国王问波罗提尊者曰我欲作佛不知何者是佛尊者曰见性是佛曰师见性否尊者曰我见佛性曰性在何处尊者曰性在作用曰是何作用我今不见尊者曰今现作用王自不见曰于我有否尊者曰王若作用无有不是王若不用体亦难见曰若作用时几处出现尊者曰若出现时当有其八曰八处佛性当为我说尊者曰在胎曰身处世名人在眼曰见在耳曰闻在鼻嗅香在舌谈论在手捉持在足运奔遍现俱该沙界收摄在一微尘识者知是佛性不识唤作精魂王闻是言心即开悟师召众云西天国王且置现前大众二六时中四威仪内还是佛性耶精魂耶若也定当得出可与西天国王同一开悟同一证入其或未然只知事逐眼前过不觉老从头上来。

　　上堂一大藏教有奇特事笑倒街头赵十四一大藏教无奇特事铁牛踏出虚空髓澄澄刹海月孤圆历历云山尽流翠子规啼血唤人归痴顽正被无明醉道不离人人自离寒山拾得槌胸背灵山空费老婆心少林直指阿谁会大众且道那吒忿怒菩萨慈悲相去多少竖拂子云一点水墨两处成龙。

　　上堂十五日已前总有西来大意诸佛玄机不得举着何故过去已过去十五日已后虽是白鹭下田千点雪黄鹂上树一枝花亦不得道着何故未来犹未来正当十五日天是天地是地僧是僧俗是俗穿衣吃饭运水搬柴未尝欠少一丝毫为甚十个有五双不知落处如如不妨放开一线使汝诸人得个入路竖拂子云拂子　跳上天变成金翅鸟王将两翼一扇直得海水俱分把寿尽诸龙一时啖尽你诸人还知么良久云恶。

　　腊八上堂二千年前腊月八夜明星现时释迦老子蓦地抬头便知本命元辰着落处流传至今谓之佛成道日正当恁么时明星尚未出现诸人还知本命元辰着落处么若也知得超过释迦老子一头地何故为伊有个明星在傥其未知更为指陈去也蓦拈拄杖云还委悉么千圣相传心地印当阳抛出大家看掷拄杖下座。

　　上堂宗门一着离言说万象森罗早漏泄睦州担板赵州无看来犹是多饶舌不饶舌顿超越陕府铁牛吼一声沧州狮子吃一跌旁观抚掌笑呵呵六月炎天飞白雪喝一喝。

　　除夕小参年穷月尽日无余拶到罗纹结角时但得转身亲吐气方能不负两茎眉东村王老烧钱讫西墅卢童鼓乱椎一段天然真境界惟除知有许谁知且道正恁么时如何通信卓拄杖云否极泰来通变化春回腊尽不颟顸。

　　元旦上堂僧问世尊拈花迦叶微笑未审笑个甚么师云笑你不唧溜僧喝师云果然乃云元正启祚千山寒色改仪容万物维新在处冰河齐发焰新年头佛法是有石牛耕破劫前田新年头佛法是无处处敲锣并击鼓直得尧风普扇四夷八表乐升平瑞雪呈祥蛮洞溪山蒙化育所谓庆集一人福流沙界且道林下衲僧以何报答遂插香云香爇一炉沉水供万年长祝圣明君。

　　天童专使送法衣至上堂僧问大庾岭头提不起如今已得在师边如何是祖祖相传底事师提衣角示之进云恁么则一句迥超千圣外满筵目击尽知音师云伶俐衲僧一拨便转乃云祖祖相传即此衣师师相授本无欺如今披上华王座普使人天着眼窥大众且道承受后又作么生将此深心奉尘刹相逢即便用钩锥喝一喝下座。

　　上堂春到阴晴不一那事从来条直日出万象光辉雨下虚空打湿日宫天子与四海龙王战斗不休舜若多神吓得通身冷汗出蓦然突出须菩提无诤法门为宣说自此各各罢干戈人人拍手生欢悦大众既是阴晴不一且道无位真人在阴处耶在晴处耶良久云依稀似曲才堪听忽地翻腾调不同。

　　上堂天地与我同根万物与我一体庭前指出牡丹花途路之人唤方止昨夜三更虎咬大虫天明起来蛇▆鳖鼻沧州狮子吃一鞭陕府铁牛流出血汝等诸人且作么生会良久云参。

　　晚参举僧问洞山云寒暑到来如何回避山云何不向无寒暑处回避僧云如何是无寒暑处山云寒时寒杀阇黎热时热杀阇黎师云洞山老汉能向百沸锅中下一杓冷水虽得暂时宁静犹未得永久清凉如有人问如如寒暑到来如何回避山僧亦云何不向无寒暑处回避待伊问如何是无寒暑处向他道退后着诸人还知么若也未知更听一偈热时白汗通身出冷彻寒毛遍体撑退后若能知落处从来寒暑不相侵。

　　上堂古路坦然平堂堂绝回互不动到其中举足即蹉过扬岐三脚驴玄沙白额虎秘魔爱擎叉禾山解打鼓咸谓度众生实无众生度虽然官不容针私通车马蓦竖拂子云还委悉么掷拂子下座。

　　解制上堂僧问草鞋踏破千山月瓦钵还余旧岁霜楖栗横担即不问竿头进步请敷扬师云近前来与汝道僧咳嗽师便打乃云心源湛寂澄澄不露智海渊深滔滔不竭鼓起春风扑面门无位真人遍体皆寒揭开丽日照虚空西来大意漏泄无多直得亘古亘今无别法前圣后圣悉同源不落功勋纵横自在且道布袋头开一句如何分付虽然竿木随身走须看途中绊脚绳。

　　上堂僧问古人云自从一见桃花后直至如今更不疑如何是不疑处师云待山僧有疑即道僧礼拜师便打问从门入者不是家珍如何是家珍师云领取者一问乃云灵云见桃花眼中着屑香严闻击竹耳里着水玄沙　破脚指痛苦自家知雪峰九上洞山草鞋虚踏破者一队汉总是把髻投衙如如虽则不管闲非也要与诸人指个正路卓拄杖云我见灯明佛本光瑞如此。

　　上堂举云门和尚一日拈拄杖云凡夫实谓之有二乘析谓之无缘觉谓之幻有菩萨当体即空衲僧见拄杖但唤作拄杖行但行坐但坐总不得动着师云云门恁么分疏未免令人作鬼家活计蓦拈拄杖云拄杖子在有破有在无破无在幻破幻在空破空凡夫二乘缘觉菩萨以拄杖画一画云许多闲名闲字一齐划断衲僧见拄杖不唤作拄杖行不唤作行坐不唤作坐直须动着何故住着即不堪。

　　上堂举叶县省禅师云广教有验人关截人机活人句还有人道得么若道不得孤负平生师云如如且无验人关截人机活人句惟有一条拄杖未入头底与伊一顿使伊入头已入头底与伊一顿使伊离其窠窟已离窠窟底亦与伊一顿前两顿诸人皆知后一顿莫说初学摸索不着纵饶久参禅客亦未知落处在卓拄杖下座。

　　上堂举南岳让和尚问僧云道一曾为人说法也未总不见持个消息来僧云已为人说法了也遂令访彼待伊升座但出问云作么生有甚言句持将来其僧依教往问一云自从胡乱后三十年不少盐酱其僧回举似南岳大称赏之师云马祖如贫儿暴富对人卖美家私南岳大为称赏亦似怜儿不觉丑如如当时若见便与一坑埋却何故曹溪波浪如相似无限平人被陆沉。

　　上堂猫有歃血之功虎有起尸之德声闻念念趋寂菩萨当体全空北俱卢洲长粳米饭食者满面春风文殊忽起佛见法见贬向二铁围山且道达磨九年面壁又作么生卓拄杖云罕遇知音。

　　上堂在天而天在人而人不求解脱本自无绳文殊自文殊文喜自文喜苟能如是见何须别问津龙蛇混杂凡圣交参若也不荐蹉过目前云门糊饼赵州茶曹山白酒金牛饭虽然滋味十分佳沾着些儿通身烂且道你有拄杖子与你拄杖子你无拄杖子夺却你拄杖子又如何话会还明得么乾坤容我懒名利任他忙。

　　上堂一猛直前万牛挽不转全身退后千圣不知踪不前不后一句子三世诸佛不能诠历代祖师提不起直须盖天盖地耀古腾今正眼洞明迥无依倚更须知有宾主相见底事却如大将临敌自有鬼神不测之机岂不见僧问百丈如何是奇特事丈云独坐大雄峰僧礼拜丈便打若是个中人一些瞒他不得苟或意地踌躇未免乡关万里。
</div>
    <div class="pagination">
<span class="current-page">1</span><a href="万如禅师语录_page2.html">2</a><a href="万如禅师语录_page3.html">3</a><a href="万如禅师语录_page4.html">4</a><a href="万如禅师语录_page5.html">5</a><a href="万如禅师语录_page6.html">6</a><span>...</span><a href="万如禅师语录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
