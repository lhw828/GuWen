<!DOCTYPE html>
<html>
<head>
    <meta charset="UTF-8">
    <title>古雪哲禅师语录 - 第 17 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古雪哲禅师语录 - 第 17 页/共 34 页</h1>
    <div class="content">　　复镇江笪明府

　　承谕。此著于日用间矛盾特剧。乃至终不敢。便谓小歇场即安乐地者。此正所谓识法者惧耳。今天下学佛者才入丛林。领略得些门头户口边事。坐在意路窠臼中。及至恶习现前。依然走作。或遇流俗阿师阿谀奉承。欢喜不了。若遇作家勘验将来。便生瞋恚求其。如门下之真践实履。随处解脱。而且不自欺。不自歇。必期亲到大安乐地。非大根器。孰能与于此哉。忻羡忻羡。但贫衲不审门下指何所为大安乐地。凭何得到大安乐地。幸当有以教我公余。尚冀枉驾空山。互相酬唱。使庞马之风再见于今日。是所望也。

　　复洪都熊广文(讳文登)

　　春间行迫。弗及躬诣。毗耶室中言别歉甚。想近来台履亨嘉。道味日浓也。某疏慵暗昧。动多谬舛。幸蒙不弃。垂念祖庭。历年弘护无斁。故使堂殿焕然。而铁画银钩五大字如渴骥奔泉。怒猊抉石。额之大厦之上。非特壮观祖庭。抑足以使一阐提篾戾车之流知宰官中有大菩萨也。铭谢铭谢。夏间祭扫之后。哀感过度。形体顿衰。念兹浮沤无复长久于人间世也。缅惟松风堂畔。炉香茗碗。禅椅蒲团。三多既全。万缘不扰。正应拶透祖师关。常作东土维摩诘。是所望也。路远山遥。会晤无日。伏惟珍摄。不尽依驰。

　　复洪都熊少宰(讳文举)

　　成住坏空。世相所不免。死生聚散。幻躯所必然。是故先圣知有无成无坏。无死无生一着子。乃能空华世相。唾涕幻躯。而于聚散成坏之际澹如也。去圣既远。裨贩益多。视田园屋宅为己有。贪恋护惜。至老死而不忍割舍者。滔滔皆是。苟如是则焉得为解脱僧乎。某不敏。窃尝闻先圣之教矣。又岂敢蹈时流之覆辙乎。辱命洒埽祖庭七八年来。不惜身命。为法求人。实欲行己所学之道。以报知己。非有他也。譬如士之仕也。或鸿胪太仆。或黄阁朱门。无非欲翼赞圣明。澄清海宇。岂区区以朱门黄阁。太仆鸿胪为念哉。叠蒙台召。再住翠岩。自愧缘薄。力不从心。且衰病日增。无益于世。万祈宽宥。俾衲得投老烟霞木石之间。不为梦幻空华所翳。则弘护之功宁有既哉。肃此裁谢。不尽缕怀。

　　复洪都陈司理(讳弘绪)

　　三年违教。七度远招。入春以来翰音叠至。苟非乘大愿力。呵护祖庭。安能至此。铭佩铭佩。窃谓祖庭功业浩大。非薄劣所能合鑯者。非敢以翠岩置之度外。而以桑下为钉楔也。自去岁砌墓而后。感伤悲涕。贱体益尪羸。诸病顿发。形未老而先衰。此区区凡情。有不容自己者。岂敢眷恋故土而暂忘大护法之高谊哉。来谕铜像亦次第有成局。不幸化士遽殒。亟须山野身坐翠岩。示信于远方以结胜缘。不可失此机会者。敬如教命。然山野有一问。昔赵州云。木佛不度火。泥佛不度水。金佛不度炉。真佛内里坐。敢问左右。那个是真佛。若箭锋相直。则不辜十载相知。千里之外常相见也。不然。尚俟木樨华开。扶病一来。与山谷结此胜缘。正所谓机会不容坐失也。肃此奉覆。无任神驰。

　　复洪都彭参议(讳份)

　　景仰高风。未遑晋谒。然神交千里。又未可以形迹论也。昨无念禅人携龙舒净土文并大疏至。益见左右不忘灵山嘱付。示现宰官身。随类随机。以化导群生者也。至谓易浊界为乐邦。不作二观。不作二念。亦不作一观。不作一念。则又超出龙舒一头地矣。非亲见作家宗师。入不二法门者。安能若是哉。欣羡欣羡。某窃闻先圣出世本怀。靡不为一大事因缘故。盖众生根器万殊。不能一概直下承当。不得已乃有权实顿渐。偏圆半满之谈。皆因机因时。初无定法。遇上根利智者与之论第一义。中下二机则以权渐之法而摄受之。今所谓净土法门权渐之谓也。执圆顿而废权渐。固非矣。执权渐而毁圆顿。得无谬乎。然法久獘生。非特参禅一门为然。即三教九流。乃至百千法门莫不皆然。其起獘在人。其救獘亦在人。不可因人而废法。若谓参禅獘多。传灯诸老皆未脱轮回。则世尊不当拈华。达磨不合西来矣。今龙舒文中广引无根事迹以证参禅之獘。其为诬污五祖真如者姑置勿办。祇如青草堂后身曾鲁公一段。且谓宋朝有二草堂。其一曾受曾家妇人供养。感恩不浅。乃云。老僧与夫人作儿子。化后果生其家。登高科。作宰相。不脱贪爱。永在轮回云云。及考之传灯并无。所谓二青草堂者而草堂清乃清浊之清。今龙舒所指青草堂既非传灯所录则非禅师明矣今僧中稍有品格者言不妄发。岂有一代宗师出此猥亵之言耶。此皆庸僧口吻。遂引以为禅獘之证。诬谤古人。自感泥犁之报。固无足惜。诚恐后进初机一惑其说。互相非毁。同坠无间耳。某窃谓龙舒亦法门中君子耳。言不该典。非君子所谈。岂有著述立言。不稽古训而可以垂范后世乎。据贫衲细阅。七卷文中必是后人伪增。非龙舒本意。盖龙舒原文祇有十卷。不然则大慧诸老何以不为之删正。而特称其为火中莲耶。左右布袍蔬食。心斋坐忘。不减黄学士。庞襄阳之践履。今复欲流通正法。以惠四方。一片婆心。尽善尽美。但誉尧非桀。仁者不为。矧齐东野语。诬禅毁圣者乎。数段必求大笔删定。永作竺坟董狐。使禅净并行不悖。则弥陀古佛亦当破颜。非特灵山会上而已。草率奉渎。无任神驰。伏惟台照不宣。

　　复常州庄内翰(讳坰生)

　　昨承台旆宠顾荒山。兼蒙金额晃耀。佳什过褒。不啻东坡玉带矣。谢谢。宇内宗风久寂。金紫中弘护法门者不道全无。求其研究此宗。虚怀决择者如披呈拣月。苟非乘愿而来。现宰官身。焉能若是。钦羡钦羡。虚空粉碎。一切不留。二语见解已入微向去。尤冀全身担荷。彻悟玄关。直令杨李苏黄齐立下风。是所望也。

　　复建州周别驾(讳士瑢)

　　从上诸圣出世。靡不观机逗教。因时救獘。故设百千方便权巧。拯溺息焚。非特印贤二老为然。今以一目而罗众禽。一方而疗众疾。虽三尺之童知其为不可。即鼻祖西来。因义学之士溺于筌蹄。极力埽除。然亦不废文字语言三昧。故其嘱神光曰。楞伽四卷。可以印心。嗟夫。在今之学者不待达摩埽除。已先自埽矣。主法者自既不通文字语言。不得全机大用。复从而禁之曰。我者里祇重行德。不崇机辩。夫机辩岂易言乎哉。归宗曰。马祖下出八十余员善知识。唯有百丈得大机。黄檗得大用。其余祇是唱导之师。夫百丈黄檗有超师之见地。故有逸群之机用。然则机辩岂易言乎哉。即传灯所载。如李驸马。杨文公诸老慧辩纵横。激扬向上。岂学语之流所能企及。苟如近日宗师所言。则学者当如木偶。如哑羊。其不流于默照邪禅也几希矣。承谕。索庞公录序将刊出。为白衣榜样者。此举甚善。向因院务倥偬。至今尚未属稿。昔者周海门先生曾集儒门得道者为一帙目。曰知儒编。其意谓知佛然后乃知儒。荷山集弘释录。乃以文公诸大儒列于辅教篇。窃窥二老命题之意。虽欲会儒释于不二之门。似涯岸犹未全泯。衲今据五灯次第集之。目曰镜华录。僭为序言并录寄上。傥可梓而行之。则六十余员知识一时涌出芝城。岂非左右倡首之力乎。翠岩事有断不容辞者。深荷法爱挽留。尚图面布别悰。肃复不备。

　　复建州谢进士(讳相)

　　禅学之盛衰。其枢机盖自王臣。王臣好道则盛。否则衰。是故唐宋之际。上自王公卿相。下而牧竖舆儓。罕有不慕禅学。故禅学大盛于唐宋。凡沙门之有道。可以代先觉。觉民者朝廷必锡号锡衣。以旌劝之。崇其屋庐。厚其资产。免其赋役。出入则轩盖相望。幢幡相导。使彼滥厕缁流之徒有所观感而愤发焉。迄元明以来。宗风渐衰。僧尼杂糅。王臣鄙之。非特不屑屈膝奉事于沙门。且将奴隶犬马其人矣。悲夫。僧既自侮而王臣侮之。王臣侮之。而魁伟奇倔之士复不屑为僧。欲望教法之隆。安可得哉。衲滥尸师位无补法门。痛念宗教之衰零。难洗时流之积獘。即敝山丁乱离之后。耆旧凋残。典型灭裂。所仅存者数椽而已。因念先御史及列位贤昆仲弘护无斁。眷注不遗。虽谫劣无用如衲者。且连篇累牍以留之。则此方法道之机其在诸阁下之主盟。有以再整颓纲乎。来谕婉辞西江护法。复假数年者极荷厚爱。尚俟秋清晤教。面布鄙里。以决行藏。肃复不备。

　　复建州谢进士(讳玄铨)

　　昔远公与十八高贤刻莲漏于虎溪桥畔。天子景仰道风。至浔阳而三召。不出芙蓉。不受皇褒。甘就刑罚。汾州天使再至。遂偕侍者坐脱立亡。典型具在。风范凛然。盖其轻身世等鸿毛。重道德等丘岳。故于死生之际宴如也。某行业荒怠。远不及古人。抚己而观。直令羞杀。然此行亦非为钓沽誉名。实以翠岩继席无人。不得已一出。与诸知己共议次补之事。所以暂违严命。傥一息尚存。断不敢忘金汤之高谊。来秋归期。自当践约。草率奉覆。不备不庄。

　　复新建欧孝廉(讳德生)

　　两辱钧召。佩德殊深。贵省地处不争敝乡。烽烟未靖。诚如至教。苟非真知己。焉能为衲体贴至此。其爱我之深。为道之笃。虽土肝木胆亦当感激。岂容固辞。第名山显位。天下有才有德者皆可居。庶几大同无我之风。揖让讴歌之世再见于今日耳。若有丝毫憎爱取舍之情存于胸次。是摘空华而捞水月矣。惟高明谅之宥之。闻台驾有长汀之役。未知何时俨临。幸一顾我于紫云白石之间。共话不二。何如。遥空布谢。无任神驰。

　　复安义徐刘众乡绅

　　荆州未识。声气已罔。雁塔虽遥。风光不别。两承荣召。理合凫趋。自恨衰残。难申螳臂。知五龙之飞跃。四海具瞻。冀九杰之恩波。八闽普润。神交虽久。瞻注犹深。何日向寒乡一现宰官身。始信是毗耶亿变神通手。肃此辞谢。统冀台原不备。

　　复南昌齐文学(讳凝烈)

　　祖庭法位也。法无有我。我兴我住则与法相违矣。法无有定。胶柱鼓瑟则与法相悖矣。法无取舍。无高下。无爱憎。无小大。苟尊泰岱而卑丘陵。恋显荣而耻岩穴。是非法矣。非祖矣。又何以异于鹪鹩之恋一枝。黑蚖之营一窟哉。向承门下与合郡绅衿同词远召。已布腹心。乃者华翰再颁。非爱我之深。焉能及此。谢谢。尤冀门下于举业之暇。潜神祖道。呵护法门。使儒门君子知我法门中人亦自有超然物外。非富贵尊荣所能笼络者。则佛祖之道当大振于域中矣。翠岩云乎哉。时炎。惟祈为道自玉。不既。

　　复天童山翁和尚

　　岁杪。专使还山。伏审起居清胜为慰。忝蒙法爱。特写先师顶相并如意远寄西江。其雨露焦枯。栽培同学之深心。不啻如天普覆矣。焚香瞻拜之余。感激非可言喻。洎捧读全录全集。机用峭拔。波澜浩渺。直令河伯向洋望若而叹。岂青蓝冰水之足。况其超卓哉。仰羡仰羡。顷闻已允青州大觉之请。恨弗获追随杖屐。以观颦呻回顾于东鲁耳。拙录蒙为灾梨。深烦神思。且维扬丁岁凶之时。又插梓人混扰丛席。并劳两序诸公照拂之冗。愧恧滋甚。不知何以报涓埃于万一也。叠承佳惠下及。统此布谢。临颖神驰。不备。

　　复黄山恒证和尚

　　久耳雷震天都。弗及凫趋猊座。乃辱瑶笺远降。币录特颁。愧慰何可胜言。谢谢。先师道价重一时。儿孙遍寰海。独新安诸刹未闻白椎之声。既获金锡遥飞。慈光再耀。云龙风虎。水到渠成。又奚啻一刹之庆幸而已哉。某卤莽。无似螳臂徒申。退鼓频挝。业缘未竟。不知何时得横肩楖栗。一访故人于六六峰头。以话夙昔也。专使归促。草率奉复。尚图专候兴居。不备。

　　东龙池万如和尚

　　自辛巳冬违教后。煨铛穷谷。音问杳然。每闻道弘阳羡。声播寰中。诚可谓龙生龙子也。弟不才无用。埋影西峰。准拟与草木同腐朽。无何为一伙破落户拉出洪井溪头。拖泥带水一上。客岁始致瓣香于先和尚塔前。曾有小启奉讯兴居。专使以途梗未达。殊为怅然。今秋高足破门。闿公来翠岩相依。不幸竟以疾故。弟为之嗟咨太息。亲率众为茶毗。尚有拂一枝及颂古一册。不敢遗失。敬遣人赍上。想吾兄于白云岩畔亦不能不为之蹙额也。山川修阻。会晤无期。临风瞻企。不尽依依。

　　复洞山元洁禅师

　　曩寓白法时。闻法驾登峰访友。深惭蓬荜。未及攀迎。亲领玄诲。怅甚。迩来衲子自分宁来者靡不称颂德风。然未获睹全录。昨辱专使远惠。如遇差珍。盖新丰一曲调高和寡。非潜行密用。洞达源底者莫能窥其涯涘。今读尊录。词简义丰。诚可谓玉线金针。不忝为若耶真血脉矣。欣羡欣羡。翠岩重兴。机缘犹如蚀木。何当华衮之褒。客岁力挝退鼓。未获抽身。虻负之惭不知何时可谢。然后横肩竹杖。专讯法履于白云青嶂间也。临颖神驰。统祈崇照。不既。

　　复洞山己任禅师

　　辱承翰教远颁。财法并惠。感谢无既。且令法音普示。俾大千界不隔毫端。两溪山一天风月者。不慧到者里直得钳口有分。何则耀爝火于太阳。击布鼓于雷门。得不使明眼人冷笑乎。虽然老兄幸是家里人。何妨说说家里话。生意各别。养家一般。馊饭残羹。不免搬弄一上。非特因斋庆赞。要且锦上铺华。昔年太白真赃悉为据款结案。幸毋谓不慧饶舌也。孟冬渐寒。伏惟为法为人珍摄。不悉。

　　复法昌冰鉴禅师

　　承惠法仪提传。谢谢。律宗久寒。仪文不备。幸获令师和尚一集大成。使后学知禅教律之不可偏废。此书大有裨补于法门。自当与藏典并垂不朽。惜此方未广流通。足下梓而新之。诚可谓善缵其绪矣。但法惠过多。报琼无路耳。分宁诸祖刹渐为裨贩之区。闻之於邑。足下既发明此一坐具地。正应使盲龟跛鳖。玉象金狮同归此一坐具地。益见炊煮之熟。积蓄之深。故发用之宽广耳。专使还。肃函奉覆。厚仪藉璧。统惟鉴原不既。

　　复鼓山惟霖禅师

　　甬水庚峰。乍逢乍别者。不啻几河沙矣。而流云翔鹤。天各一方。眼中胸中。无时不有故人面目存焉者。何哉。盖以法门秋晚。非铁骨冰肝如足下者。卒难负荷此宗耳。岂区区乡曲之情耶。顷接翰教。始知圣箭堂中依然陆沉下板。岂所谓大器晚成者欤。抑亦羞与时流同颉颃耶。来谕年来开堂之风几遍大地。其付帕拂者如稻麻竹苇。某窃谓非众星无以显日月之明。非溪涧无以昭江海之深。非群峰无以见须弥卢之壁立万仞。夫如是。但患其不遍耳。至若帕拂之多。其獘盖自少室评唱公案之徒源源而来者。苟非寿昌天童诸大老倔起一整颓纲。则宗风埽地矣。余枝末流胡足以较其醇疵哉。惟冀足下全身担荷。大振先宗。则圣箭之锋自无敌于天下也。鸿便肃复。不尽依驰。

　　与佛顶观长老

　　一切世法即是佛法。但以凡愚积迷。未免触事违理。声闻见偏。因而执理弃事。在今天下宗师高谈阔论。具大知见者不少。实履真操。滴水滴冻者亦不少。求其事理圆融。打成一片者指不多屈。所以裨贩之徒乘机而入。遂至纪纲废弛。法化不扬。高者则曰。吾主持法道耳。区区世务。何足关心。或枯坐经年。或执卷竟日。或吟诗画画。种柳栽华。卑者则曰。吾百城烟水。辛苦多年。而今既坐方丈。也须穿些紬绢。吃些美甘。享些自在福。丛林之成败。法道之盛衰。绝不关怀。此辈所谓窃位者也。山僧行脚时目击其獘。每以为诫。故三处开堂十年于兹矣。虽无补于法门。清夜扪心。稍可无愧。汝言行笃实。履道多年。诸方时獘亦皆目击。今既出世弘道。与隐居白法时不同。当拌一条穷性命。任他苦恼百千。一往而进。所谓将此身心奉尘刹。是则名为报佛恩。果能如是为众。则众心必悦服。如是为丛林。则丛林必隆盛。如是为法求人。则英俊必至而法灯常朗矣。复何后虑之可断哉。方丈去寺既远。时中常宜与两序商酌事务。调理大众。急其急而缓其缓。从其重而舍其轻。日居月诸。近悦远来。湖海浩归。宗风自当大振耳。书不尽言。惟冀忘躯为道。至嘱。

　　复九峰白长老

　　九峰胜概。甲于筠阳。虽未亲游。久知为诸祖法窟。今舆情欢洽。敦请住持。时至缘熟。于兹可验。来札谓为法而行。为法而住。是衲僧之本分。诚哉是言。儒者为国求贤。我辈为法求人。苟以弘法为念。则身世可忘矣。去住云乎哉。虽然法无定相。舒卷临时。今既应缘已居胜地。复有明公护持。当昼夜忘疲。及时行道。方来衲子相从者毋论多寡愚智。时以此事提持。使其自参自悟。一切小过宜廓落宽容。如此则主伴重重。六种四事不期备而自备矣。法道滥觞。波旬炽盛。败教伤风。闻之发指。吾辈言行愈宜小心翼翼。取法上古。自不落今时之覆辙也。勉旃。

　　古雪哲禅师语录卷十五
嘉兴大藏经　古雪哲禅师语录


　　古雪哲禅师语录卷十六

　　嗣法门人传我等编

　　启

　　复徐王众乡绅

　　伏以玉毫未烛东震。唯尊道德之儒。金粟既生西干。悉仰发须之佛。河海虽别。日月宁殊。恭惟阁下笔翻春浪。句灿朝霞。飞鹗表而扬眉还同拾芥。夺龙标而吐气不异探囊。镜第芙蓉。天眼先窥其兆。华敷丹桂。帝心已察其优。丁五龙之在田。珠藏玉韫。念一马之去寺。境寂人稀。欲起阖邑已坠之宗风。肯辞大法将兴之盟主。由是倩溪声为长舌。遥吐妙音。拓香饭于邻邦。广崇佛事。台函远降。猊座令升。五柳之高风未衰。二苏之芳规再振。杲言惭鄙陋。识乏圆通。难邀天界之华。敢伐雷门之鼓。第厚币遥施。尤胜鬻心之供。鼎言下属。殊超断臂之诚。仰藉台光。聊抒管见。移大唐于西巘。直令五湖四海同登不二之门。掇摩竭于南州。顿使三教九流共入毗耶之室。统倥偬而申谢。唯庆赞以无涯。

　　复黄岩檀越

</div>
    <div class="pagination">
<a href="古雪哲禅师语录_page16.html">上一页</a><span>...</span><a href="古雪哲禅师语录_page12.html">12</a><a href="古雪哲禅师语录_page13.html">13</a><a href="古雪哲禅师语录_page14.html">14</a><a href="古雪哲禅师语录_page15.html">15</a><a href="古雪哲禅师语录_page16.html">16</a><span class="current-page">17</span><a href="古雪哲禅师语录_page18.html">18</a><a href="古雪哲禅师语录_page19.html">19</a><a href="古雪哲禅师语录_page20.html">20</a><a href="古雪哲禅师语录_page21.html">21</a><a href="古雪哲禅师语录_page22.html">22</a><span>...</span><a href="古雪哲禅师语录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
