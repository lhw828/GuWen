<!DOCTYPE html>
<html>
<head>
    <meta charset="UTF-8">
    <title>密云禅师语录 - 第 3 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>密云禅师语录 - 第 3 页/共 42 页</h1>
    <div class="content">
　　密云禅师语录卷第一终
嘉兴大藏经　密云禅师语录


　　密云禅师语录卷第二

　　嗣法门人法藏编

　　浙江嘉兴金粟山广慧禅寺语录

　　天启四年檀越蔡联璧请于五月六日入院至山门云佛语心为宗无门为法门新长老打破牢关一任擎头带角举杖云还见么。

　　佛殿云释迦已过去弥勒犹未来正当恁么时法柄在阿谁手里乃展坐具云遍覆三千及大千。

　　土地堂云伽蓝神丛林主一瓣香两手举便烧。

　　祖师堂云西天四七东土二三尽在这里默默地啇量个事今日一时捉败且道以何为验插香云以此为验。

　　众请上堂师指法座云须弥灯王如来已为诸人露头露面了也还见么若也未然更须拨转上头行遂升座拈香云此瓣香端为祝延
今上圣寿恭愿万邦归圣化八表偃干戈次拈香云此瓣香奉为满朝文武合国官僚本山护法远近檀那同明般若正因共证金刚种智复拈香云此瓣香从无始劫东掷西抛忽于穷途半路收拾得来三回拈出爇向炉中专为供养荆溪龙池山禹门堂上传曹溪正脉三十三代幻有先师用酬法乳遂敛衣敷座上首白槌云法筵龙象众当观第一义师云第一义谛一槌粉碎了也还有锯解不开底衲僧试出来对众举看良久云一众既然吝慈山僧不免自作一场卖弄去也通玄峰顶耸壑昂霄金粟山头十方坐断所以道法随法行法幢随处建立掀翻是非窠窟截断生死根株三世诸佛闻风结舌历代祖师觌面藏锋一切众生退身有分现前大众自合知归恁么告报如将恶水蓦头泼汝诸人了也还知风吹不入雨打不湿去处也无设或未知万古碧潭空界月再三捞捷始应知复举法灯和尚云山僧卑志本欲深栖岩窦隐遁过时柰缘先师有不了底公案出来为他了却时有僧问如何是先师不了底公案灯打云祖祢不了殃及儿孙僧云过在什么处灯云过在你殃及我师云山僧本志亦只如然秪缘人人有个现成公案出来相为了却忽有个衲僧出来道既是现成公案因甚却要了蓦拈拄杖打云横按莫邪全正令太平寰宇斩痴顽下座。

　　因众强请上堂六月一日时当毒热逼人升座爽背汁出恁么告报还信得及也无若信得及管教当下心息若信未及各自反手摸取看是甚么意旨喝一喝下座。

　　观生项居士请上堂若据老僧分上无甚么说且举孔子道未知生焉知死项居士必善其旨虽然如是老僧翻案去也既曰未知生焉知死亦合未知死焉知生试问居士即今孔圣人在什么处若也道得许你名实相称若道不得只是虚名而已士不出师拈拄杖卓云还知么吾无隐乎尔复卓一卓下座。

　　上堂八月中秋不寒不热简点将来识情难测翻笑寒山子有心似秋月世间多少人却认光影悦谁知明月下元是昔愁贼喝一喝复举楞严经云见见之时见非是见见犹离见见不能及师云释迦老子到者里恰是计穷力极转身不得不肖儿孙为伊出手去也见见之时见非是见见犹离见见不能及有人问我正好拦腮劈脊若知棒头落处管教全体透彻何以脱体顿超知见外方名越格自繇人卓拄杖下座。

　　上堂个事明明绝覆藏老僧有口难分析无柰时人不解荐眼睁睁地还如瞎所以道弥勒真弥勒分身千百亿时时示时人时人自不识汝诸人识不识蓦拈拄杖云若不识拄杖子善甄别为诸人更漏泄直须当头点破管教棒棒见血喝一喝下座。

　　众请上堂师云老僧与你去至法堂众拟作礼师云为上堂了遂归方丈。

　　上堂五月五是端午九月九是重阳即今却好个时节诸人不用别啇量所以道三玄三要事难分得意忘言道易亲一句明明该万象重阳九日菊花新虽然老僧更向注脚下添注脚三玄三要事难分自知较一半得意忘言道易亲无者闲心情一句明明该万象眼花作甚么重阳九日菊花新喝一喝下座。

　　上堂僧问十五日已前即不问十五日已后是如何师云明日月渐亏进云明日后又如何师云三十日来与汝道进云即今事作么生师云速退速退乃举僧问云门如何是诸佛出身处门云东山水上行佛果云天宁即不然如有问如何是诸佛出身处薰风自南来殿阁生微凉老僧又不然有问如何是诸佛出身处劈脊便棒且看古人恁么道老僧恁么行诸人还端的也无若也端的到方丈通个消息下座。

　　三峰汉月参请上堂示临济宗旨来源一僧出问如何是和尚恶水泼人师便打僧拟开口师直打出法堂云者便是临济宗旨复升座云我禅门一事自世尊说法四十九年临末稍头于灵山会上拈花默顾大众时百万人天皆不知落处惟迦叶尊者破颜微笑世尊云吾有清净法眼不立文字付嘱摩诃迦叶广流传化母令断绝谓之教外别传至二十八祖到东震旦国直指人心见性成佛一日索门人各呈所见惟慧可大师只礼三拜归位而立谓之得髓传至六祖出南岳青原二派有以言句疏通直指有以全机大用直指虽总为直指言句直指令人多着意见蹉过直指之旨故南岳受六祖密嘱于言句中合机用谓马祖云如牛驾车车若不行打牛即是打车即是后人尚多以意解以牛喻心以车喻身即如此解岂可谓单传直指不见马祖与百丈行次见一群野鸭子祖云甚么处去也丈云飞过去也祖扭丈鼻负痛失声祖云又道飞过去也丈乃有省丈再参时祖视绳床角拂子丈云即此用离此用祖云你向后开两片皮将何为人丈取拂子竖起祖云即此用离此用丈挂拂旧处祖震威一喝丈乃悟旨后因黄檗辞参马祖丈云马师已过去了檗问马祖存日有何言句丈云老僧被他一喝直得三日耳聋檗乃吐舌丈云子后莫承嗣马祖去么檗云不然今日因师举得见马祖大机之用且不识马祖若承嗣马祖已后丧我儿孙故后临济三度问佛法的的大意檗只棒三顿济后出世唯以棒喝接人不得如何若何只贵单刀直入时汉月出众礼拜起便喝师云好一喝月又喝师云你更试喝一喝看月礼拜归众师乃顾汉月复举僧问古德云朗月当空时如何古德云犹是阶下汉僧云请师接上阶古德云月落后来相见且道既是月落后又如何相见月便出法堂师便下座。

　　开炉上堂大地分明一个炉看来浑是火柴头老僧信手轻挑拨便解翻身动地流蓦拈拄杖云还有恁么人么试出来𨁝跳看僧问海众云从慈霖天澍现跃飞腾则不问如何是驱雷掣电底句师便喝进云恁么则金粟花开宝林果熟去也师又喝僧礼拜归众蔡居士问一拳打破黄鹤楼一脚踢翻鹦鹉洲打破踢翻即不问如何是一拳一脚师云今日且放过你乃举起拄杖云举一不得举二放过一着落在第二掷下拄杖云落二去也且一又如何举便下座。

　　上堂僧问如何是金粟境师云四野桑田如何是境中人师云金粟山头望进云人境已蒙师指示击鼓升堂事若何师云瞻之仰之问上无佛道可成下无众生可度即今升座还有为人处也无师云好与一棒进云过在什么处师云犹嫌少在问金粟山头密云弥布大悲院里法雨洪施为甚么地湿树犹枯水深龙困伏师云汝试施设看僧以坐具作舞归位师与一棒云且道是赏你罚你问教中道吾今为汝保任此事保任则不问如何是此事师打云棒头有眼乃云天晴日头出雨下地上湿此事极分明问着皆拟测休拟测试看途中人顶伞田中人戴笠若拟测更参三生六十劫喝一喝下座。

　　上堂有说皆成谤无言亦不容两头俱坐断撒手出当中还有恁么人么速出来与金粟拄杖相见僧问钟鼓丁东金相炜煌满眼满耳无覆无藏秪如声色未萌睹闻莫及正恁么时乞和尚通个消息师默然良久乃震威一喝进云人间四月春光尽金粟秋来菊正开长恨春归无觅处谁知转入此中来师云葛藤窠里藏头缩尾乃云默时说说时默大施门开无壅塞争如临济小厮儿赤手全提白拈贼喝一喝下座。

　　上堂僧问未白椎前学人已问也请师即今答师打云为你答了也进云即今学人现问也请师向未白椎前答师打云为你答了也进云学人即今总不恁么问请师亦不恁么答师打云为你答了也进云苍天苍天师又打进云争柰傍人有眼师连打三棒进云善知识难瞒师云休将恶水泼人乃云若论此事逼塞杀人直下一透便见三世诸佛历代祖师天下老和尚都从个中出现乃至若天若人若僧若俗一切众生尽向里许流出但向一念未生前一提提得不被声色笼罩玄妙知解转变管教头头上全彰物物上独露自然一处明去千处万处光辉一机转去千机万机透脱所以道日用事无别惟吾自偶谐蓦拈拄杖云且道庞老子在什么处安身立命悟彻木来坚密身永证金刚无量寿卓拄杖下座。

　　上堂今朝七月十五日尽十方僧自恣时地狱罪人乘此力铁网铁围都解离蓦拈拄杖云当恁么时自恣一句作么生道世出世间俱不顾楖栗横担信步行下座。

　　上堂僧问学人拟渡龙门乞师一接师以拂子作钓势僧拟再语师云领取钩头意莫认定盘星问从上宗乘本是一个鼻孔为什么后代分宗列派请师明示师云裂破舌头进云如何是临济宗师云一棒打杀如何是云门宗师云一喝便死如何是沩仰宗师云想你跳他圆相不出如何是曹洞宗师云待你死了活来道如何是法眼宗师举起拂子云会么进云五家宗派蒙师指未知和尚是谁宗师与当头一棒云试为老僧分析看乃云入门便见宾主历然开眼便明万汇齐现若向宾主历然处会未免无名立名无相见相遂见天是天地是地山是山水是水僧是僧俗是俗男是男女是女佛是佛祖是祖种种差殊若向万汇齐现处见则天不是天地不是地山不是山水不是水僧不是僧俗不是俗男不是男女不是女佛不是佛祖不是祖宾不是宾主不是主一道平等浩然大均且两头不涉独脱一句作么生道还委悉么云有出山势水无投涧声便下座。

　　上堂今朝十月十六天色阴晴反覆不欲随世变迁悟取本来面目已过关者闻恁么道掉臂而去二六时中折旋俯仰无非本地风光脱未谙悉二六时中未免业识茫茫无本可据且如何是本来面目喝一喝云还见么地缺东南天空西北复喝一喝下座。

　　上堂突出难辨坐断千差万别一尘举起透彻万别千差所以道一法若有毗卢堕在凡夫万法若无普贤失其境界竖起拄杖云者是拄杖子如何是普贤境界若也放过从教遍界分身若不放过不免一椎打碎何以为诸人漆桶不快下座。

　　上堂僧问一阳来复万物资生万物资生即不问一阳在何处安身立命师云天上天下进云正当恁么时心空及第去也师云脚跟下更少一顿在乃云有问有答便落言诠无问无答即沉寂默沉寂默即成诳滞言诠即成谤所以道不可以言语造不可以寂默通语默向上有条通天大路又且如何良久云白日青天全体露下座。

　　师诞辰众请上堂出家人与世人差悟彻无生透死涯为我庆生应有死何殊病目见空华诸人直下信得及去则不见有生不见有死净裸裸赤洒洒证取自家境界岂不庆快平生复云证得当阳第一机个中无是亦无非生死两关都踢脱便是心空及第归下座。

　　云岫庵蕴虚讲主请上堂或是或非人不识逆行顺行天莫测是非逆顺都拈却无孔铁锤当面掷蓦拈拄杖云还见么击香几云还闻么若也闻处精明见处透脱当下知归更不者也周繇岂不畅哉其或未然更据今日时节分明说破云岫庵中讲法广慧寺里参请老僧升座举扬急须直下猛省复喝一喝下座。

　　上堂僧问清净本然云何忽生山河大地师云眼花作么进云如何是清净本然师云脑后见腮乃云当阳一着无启口处正眼洞明无回避处所以道有一物明历历黑似漆上拄天下拄地尝在动用中动用中收不得蓦拈拄杖云穿却了也诸人还委悉也无若委悉得日用之中折旋俯仰无非本地风光若不委悉百姓日用而不知喝一喝下座。

　　上堂僧问两手空拳一贫如洗正恁么时还有受用处也无师云速礼三拜进云恁么则国清才子贵家窘有郎贤师云脚跟蹉过乃云个事繇来本现成何劳三寸更施呈堂堂坐断舌头路历历孤明直下行喝一喝下座。

　　上堂声前一句无处出气当阳一机直下猛觑直下觑透坐断要津不通凡圣提得天上人间用去初无把柄到处逢人蓦面欺直截单提全正令要使个个超佛越祖人人鼻孔辽天蓦拈拄杖云当恁么时如何通气他家自有通霄路便下座。

　　上堂树雕叶落明明脱体全彰云散天空杲杲日轮当午正恁么时霜风劈面来诸人还觉寒毛卓竖也无若也觉得如龙得水似虎靠山日用头头全体露折旋俯仰没遮拦喝一喝下座。

　　开炉上堂般若如大火聚拟之则燎却面门蓦拈拄杖连卓云当炉不避火者与拄杖子相见僧问正偏兼带即不问临济家风事若何师便打僧拟进语师复打云再犯不容乃云火焰为三世诸佛说法照顾眉毛多少茎三世诸佛立地听历历分明赤骨惺死柴头发浑身焰始可联辉继祖灯喝一喝卓拄杖下座。

　　上堂有问有答正是业识茫茫无问无答亦是无本可据直饶闻恁么道撩起便行未免落在山僧圈缋里且不涉化门一句如何通信卓拄杖云举头天外看谁是我般人下座。

　　师六旬诞日上堂人人尽道今日生谁谓老僧今日死但了死生个一时莫问世间花甲子下座。

　　施主送绉纱法衣请上堂祖师西来传衣表信老僧今日据衣征信还有知信处底么出来对众证明良久乃云冬天披领夏袈裟引得时人笑转赊若会其中个消息方知锦上更添花一僧立座前拟开口师打云还知么便下座。

　　上堂今朝是汝诸人满期之日又是诸人圆戒之辰亦是释迦老子眼光落地时节若知释迦老子眼光落地处便是诸人圆戒处亦是诸人满期处何以长期短期千期万期无非以悟为期若也悟去便知适来许多问答处遂举拂云正恁么时收因结果一句作么生道掷下云鲸吞海水尽露出珊瑚枝复举僧问盐官如何是本身卢舍那官云与我过净瓶来僧移净瓶至官云却安旧处着僧安旧处复来问官云古佛过去久矣师云盐官虽善使唤者僧大似劳而无功今日忽有人问如何是本身卢舍那劈脊便棒管教彻骨彻髓永劫不忘遂拽拄杖下座一时打散归方丈。

　　施主请上堂僧问檀信敬持无米饭前来供养十方僧如何是应供一句师云此去杭州一百五进云应供一句蒙师指今日升堂事若何师云败也败也露也露也进云大众证明某甲礼拜师云好不识羞僧便喝师云再喝一喝看僧又喝出堂师乃云此去杭州一百五步步何曾有回互一毫头上通消息十方世界全体露卓拄杖下座。

　　上堂僧问伤嗟今古人几个知恩德今古时人则不问如何是知恩报恩师云惜取鼻孔进云此犹是报恩边事如何是知恩师云鼻孔也不识乃云兹因如盛等五僧为荐师长父母乞老僧升座适来乘白代请云此五人俱无父母师长大众者一句请词好个消息何以若据老僧看来不独此五人无父母师尊尽大地一切人类俱无父母师尊秪因见有父母师尊便见有彼此人我各立种种分别取此舍彼取彼舍此遂有憎爱致成轮转流浪生死故诸佛世尊起大悲心示现降生开示悟入佛之知见令向父母未生以前一觑觑透不惟自己不从父母所生便见父母师尊一切众生人人尝光现前个个壁立万仞不妨与释迦老子同个鼻孔出气所以道未离兜率已降王宫岂从父母所生未出母胎度人已毕岂从师长成立释迦老子得者一着出世四十九年谈经三百余会秪要人人明得者个消息且道释迦老子即今在什么处若知释迦老子去处便见得父母师尊去处若知父母师尊去处便见得人人自己去处若知自己去处便报得父母师尊之恩正当恁么时报恩一句作么生道将此深心奉尘刹是则名为报佛恩下座。

　　高丽僧昙晦请上堂僧问云月不殊乡国有异当阳一着迥绝遮拦云月不殊即不问当阳一着事如何师云放汝三十棒进云恁么则知恩有地师云不知痛痒汉乃呈拄杖云个条拄杖别无才秪点诸人眼豁开彻见本来真面目不见凡胎与圣胎掷拄杖云见么喝一喝复举德山云今晚不答话问话者三十棒时有僧出礼拜山便打僧云某甲话也未问为甚却打某甲山云你是甚处人僧云新罗人山云未跨船舷时好与三十棒师云德山行逸群之令格外提持固是好手老僧即不然待伊云新罗人便与连棒打出使伊做个脱洒衲僧岂不快哉却云未跨船舷时好与三十棒者僧未免向未跨船舷时新罗国里躲根大似龙头蛇尾老僧恁么批判众中莫有为德山作主者出来与老僧拄杖子相见无则老僧作一场独弄去也拽拄杖下座一时打散归方丈。

　　尔立董居士请上堂声前一句人人本具放过一着落在第二若不放过打出骨髓因甚如此只为诸人不自荐取若也荐取所立卓尔以拄杖击香几云还荐么卓一卓下座。

　　开炉上堂金粟今日开炉竟无半个榾柮莫言冷落空疏要冻诸人彻骨苟彻骨撞头磕额乾坤窄喝一喝复云大道秪在目前要且了无遮障为甚等间问着十人五双口似磉盘秪为太分明本非男女相复喝一喝下座。

　　诞日上堂一年一度生一年一度老当人透过两重关白发童颜非老少非老少脱体翻成无价宝嗟见时人不善谙到头哀送埋青草喝一喝下座。

　　弥陀诞日僧本光请上堂老僧昨日是生日弥陀今日是生日我比弥陀先一日三世诸佛从此出所以道一切诸佛及诸佛阿耨多罗三藐三菩提法皆从此经出既从此出可谓诸佛老僧儿老僧诸佛父诸佛父法尔迥超凡圣路我见灯明佛本光瑞如此说甚娑婆并净土喝一喝下座。

　　上堂僧问世尊睹明星意旨如何师云瞎进云将谓和尚忘却了也师云漆桶不快僧喝师拈棒僧云元来元来便礼拜师云元来元来乃云今朝正是腊月八释迦老子悟时节年年大地普皆知试问诸人彻不彻苟彻也与世尊把手共行不彻也且道过在阿谁拽拄杖下座一时打散归方丈。

　　春朝上堂春日晴黄鹂鸣声声无别事口口唤人惺且作么惺等闲识得东风面万紫千红总是春春即且置敢问诸人如何是东风面殿前犬子吠门外有人行蓦地唤伊回首看元来鼻直两眉横且道伊是阿谁喝一喝云参下座。

　　觐云吴居士请上堂呈偈云一场辛苦受风寒喜得逢春便觉欢痒相几番难自举今朝呈向老师看师云若据此偈就向无明窟中发露众生界里出头可谓坐断报化佛头不涉凡圣理路更说超生死越苦海登彼岸证涅槃正是无梦说梦第恐不是玉是玉也大奇所以昨日再三征验无语未实但言弟子说不出请和尚说即今老僧痒相对众举似去也乃云老来血气干枯也抓着风皮白屑飞诸人痒处如抓着也须举似老僧知下座。

　　上堂蔡居士问方今疆场多故圣主焦劳如何得干戈不动天下太平师云未问已前早太平进云恁么则万民乐业去也师云阿谁不愿乃云当阳晓示人人越故超新觌面提持个个全身远害若是上根利器聊闻举着剔起便行却较些子更若伫思停机掠人涕唾正似韩卢逐块所以道平地上死人无数灼然出得荆棘林是好手一句作么生道敌胜还他师子子出群须是丈夫儿下座。

</div>
    <div class="pagination">
<a href="密云禅师语录_page2.html">上一页</a><a href="密云禅师语录.html">1</a><a href="密云禅师语录_page2.html">2</a><span class="current-page">3</span><a href="密云禅师语录_page4.html">4</a><a href="密云禅师语录_page5.html">5</a><a href="密云禅师语录_page6.html">6</a><a href="密云禅师语录_page7.html">7</a><a href="密云禅师语录_page8.html">8</a><span>...</span><a href="密云禅师语录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
