<!DOCTYPE html>
<html>
<head>
    <meta charset="UTF-8">
    <title>破山禅师语录 - 第 66 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>破山禅师语录 - 第 66 页/共 70 页</h1>
    <div class="content">　　师举起火炬云。雨洒洒。风飘飘。涅槃山上寂寥寥。分付空中主火者。放松一着焰头高。撺下火炬云。急着眼觑。莫要燎却眉毛。

　　为敏言禅人下火

　　师举起火炬云。性火真空。性空真火。南北西东。无可不可。烧尽髑髅人不知。无根树子华朵朵。撺下火炬云。咦。

　　为悟圆禅人下火

　　师举起火炬云。一二三四五。金木水火土。个中会得来。随处打口鼓。咄咄咄。逢人切莫莽卤。撺下火炬便行。

　　为宝莲行人下火

　　师举起火炬云。细雨纷纷落翠微。涅槃山上冷凄凄。炉煨品字松根火。烧出摩天铁鹞飞。以火炬绕一匝云。大众还见么。九霄云外。卓卓巍巍。撺下火炬云。咦。

　　为无我库头下火

　　师举起火炬云。观汝风尘却有身。契之法性本无我。也曾几跳金刚圈。今日当炉不避火。咦。光前绝后。莲开朵朵。掷火炬便行。

　　为含平禅人下火

　　师举起火炬云。含平含平。舍死趣生。撒手去处。火焰腾腾。撺下火云。大众举阿弥陀佛送伊一程。

　　为慧光行人下火

　　师举火炬云。一生破活计。苦守到今日。付与火柴头。烧干髑髅汁。撺下火云。个个圆成。人人本具。慧光慧光。何用取我求实。喝一喝。

　　为慧宗禅人下火

　　师云。生从何来。马腹驴胎。死从何去。刀山火聚。喝一喝云。却被山僧一喝。都卢冰消瓦解了也。以火炬打圆相。于中掷下云。南海岸。东塔头。千古万古孰为俦。

　　为乐安行人下火

　　乐安乐安。志已超凡。去投水火。光射溪山。以火炬打圆相云。大众见么。始信去来无挂碍。方知生死不相干。遂下火。

　　为心通碓头下火

　　曹溪赠块坠腰石。老宿记条蛀米虫。惟有心通无所得。临行端坐火莲中。虽然如是。要且行门不别。以火炬打圆相云。心通心通。还会不别处么。草鞋走破千差路。脚底终无一线通。撺下火炬。喝一喝。

　　送尼净空灵骨入塔

　　师云。皮肤脱落尽。惟有真实在。内外与中边。无障亦无碍。咄。信手安在无缝塔里。永同金刚不坏。

　　为静林禅师移骨塔

　　黄金一具骨。久蕴此山中。只为人希识。移来别过峰。如是则层层落落。卓卓巍巍。四方八面。无所觑窥。以拄杖击塔顶数下云。静林师。静林师。塞却顶门者一窍。青松翠柏日皈依。

　　为觉凡监院举龛

　　觉凡觉凡。通身破残。早知是苦。出入何难。以拄杖击龛数下云。拄杖频敲开只眼。一声佛送涅槃山。遂引至火场。举火炬云。山僧示汝烂酸梨。向道相逢不识渠。今日幡然变堆火。烧得渠侬没面皮。遂下火。

　　为皂林觉知监院下火

　　师举起火炬云。苦骨劳筋住皂林。老婆真个老婆心。火神昨夜通消息。烧破阇黎铁面门。撺下火。喝一喝。

　　为发慧优婆夷举龛

　　师以杖击龛云。者个模样。一生倔强。撞着老僧。痛与顿棒。发慧发慧。还委悉痛痒也无。不然且随老僧到火场里锻炼一上。遂引行至火场。举火炬云。发慧发慧。女身男志。持戒参禅。正因修习。不用棺材。惟需火炬。性命今日落在山僧手里。要来便来。要去便去。以火炬打圆相。召大众云。个个翻转面皮看。发慧顿入火光三昧。遂火。

　　为月井禅人举龛

　　师云。一气不来。东倒西歪。大众齐举一声佛号。直送百宝莲胎。遂导至火场。举起火炬云。隔墙见角。已知是牛。隔山见烟。已知是火。性火真空。性空真火。蓦劄相逢。无处容躲。咄。老僧无别相为。助汝者一把火。遂下火。

　　为行首行人下火

　　师举火炬云。行首行首。出家未久。妄念忽生。东奔西走。老僧助汝一把火。烧得汝气冲牛斗。喝一喝。

　　为无隐侍者下火

　　师云。无隐老侍者。终身尚不舍。欲吾火柴头。烧破髑髅也。以火炬打圆相云。飒飒真风满地生。纷纷舍利如雨泻。

　　为林庵禅人下火

　　林庵林庵。苦志住山。掘折锄柄。觅吾指南。咦。老僧助汝一把无明火。烧得汝头上漫漫。脚下漫漫。

　　为廓虚禅人下火

　　师云。廓虚廓虚。出没无拘。撒手便去。火光自如。咦。大众同念弥陀经一卷。助伊东擂西驰。

　　为可可禅人下火

　　师以火炬打圆相云。可可印六。印六可可。富顺开华。梁山结果。返覆追寻。无可不可。咦。老僧助汝一把火。烧得汝光烁烁。净裸裸。

　　为空如知事下火

　　师以火炬打圆相云。空如空如。会么。生年六十五。僧腊十有六。功行圆满时。震威咄一咄。今日落在老僧手里。与汝据款结案。乘愿往生。安养国土。遂撺下火便行。

　　破山明和尚行状

　　住郢州当阳玉泉嗣法门人印正撰述

　　师讳海明。号破山。万历丁酉岁生蜀北果州之大竹。先籍渝州蹇氏忠定公裔。十九岁诣本郡佛恩寺大持老宿脱白。旋听慧然法师讲楞严经。师问常住真心。然种种开示。师不决疑。于是出蜀。住楚之破头山三载。只是胸中厮结不开。必欲明此事。乃依高峰妙祖。七日为限。克期取证。法子一日发极。到悬岩上立定。自誓云。悟不悟。性命在今日矣。立定既久。眼前惟见一平世界。信步经行。不觉堕于岩下。至夜有省。天明高声叫云。屈。屈。落山参诸方。罕可师意。上径山。参雪峤和尚。雪问。你是那里人。师曰。西蜀又过西。雪云。我径山八十一代禅师。也有几个是你四川人。独四川人最是恶赖。师叉手前云。合蒙高鉴。因昆山来数衲子。至夜吃茶。雪举木香炉云。看看是个甚么。师便夺来。作扑碎势。雪连忙两手托住。师喝一喝便出。癸亥冬。参显圣湛然和尚。师问。红脸是关公。笑脸是弥勒。未审此二老出身处。请师决一决。湛云。你看我麻脸是甚么。师曰。不审不审。湛云。你图口快。师曰。苍天苍天。又晚参次。师作礼起曰。学人得个小休歇。来礼谢和尚。湛合掌云。争得底。师曰。婆婆原是小新妇。湛云。前三后三相见。又作么生。师曰。滚锅不是养鱼池。湛云。白鹭下田千点雪。黄鹂上树一枝华。师曰。和尚不顾性命。冷热也不知。湛曰。好个冷热也不知。越明年。补维那职。受具足戒。时师二十七岁也。甲子春。闻天台密云悟和尚赴金粟请。师怀香诣金粟参悟。悟问。那里来。师曰。云门。悟云。几时起身。师曰。东山红日出。悟云。东山红日出。与汝甚么相干。师曰。老老大大。犹有者个语话。悟云。我既如此。你者许多络索又是那里来。师喝一喝便出。次日。同石车和尚进方丈。悟命坐里首。师曰。昨日走得。今日走不得了。悟云。作贼人心虚。师云。是贼识贼。悟颔之。少顷。悟翘一足云。唤作脚则触。不唤作脚则背。你唤作甚么。师曰。婆婆原是小新妇。悟云。饶你道得是。我只不肯你。师曰。用肯作么。便出。一日。猛雨轰雷。悟出堂示众云。假饶雷来打我。汝等如何支遣。一众下语不恰。师曰。要遣作么。悟便归方丈。悟一日落堂。众集久之。悟惟默然。师问。正恁么时如何。悟云。你可到恁么地否。师震威一喝。悟便打。师连喝两喝。悟云。你再喝两喝看。师推倒禅床。拂袖便行。悟追上蓦头一棒。师曰。恁么为人。要瞎却天下人眼在。悟举三圣因缘未毕。师又喝一喝。悟咦一声。出法堂去。至夜。师进方丈。作礼云。今日触忤和尚。悟云。屈打你。师喝一喝便出。悟赶至门外云。我倒不恁么。你倒恁么。悟室中延茶。师赴稍迟。悟藏过茶杯云。你来迟了。茶杯也没有。师将悟前茶杯举起云。者不是。悟笑之。乃出其杯。命西堂职。一日。与悟相遇。悟云。好新鞋。与汝踏些泥。师倒与悟一踏。傍僧云。和尚也好顽。悟云。双狮距爪。你作顽会。师入室。悟向师面连打两喷嚏。师与一推。悟拈拄杖出方丈。师曰。者老贼又恁么去也。侍者寮留师吃茶。悟复来。顾师。师曰。者老贼又恁么来也。悟便卧侍者榻上。师便向悟背抚一掌云。装死卖活作么。便出。丛林公论。当仁不让于师。惟师有之。丁卯春。悟书曹溪正脉来源一纸付师。师受之。辞悟。出山寓苕溪福山。崇祯己巳秋。受嘉禾东塔请。入院阐扬。全提正令。龙象扣击。声誉日隆。庚午。金粟悟和尚专使送法衣至。师上堂云。大庾岭头提不起。鸡足山前成滞货。山僧今日获一披。如云普覆华王座。师于此刹树赤帜三年。凡垂手接人。机锋迅捷。远近观光。罔不悦服。道风遂大振于江南矣。然师又欲唱道于故乡。还蜀抵夔。万有冯铨部郎中伯井延师于梁山万峰卓锡焉。盖西川自宋圆悟大随而后。少室纲宗。久矣绝响。人皆习为讲诵。师一提最上极则之事。远近瞻风。心怀畏爱。道望又于是乎大著矣。及迁中庆后。则有开之栖灵。大宁。紫云。栖凤。宕渠之祥符。大竹之无际。佛恩。叙泸之蟠龙。南浦之万福。至若金城。双桂。皆师逸老最久最盛之地也。住祥符则有江南饱参归来均一老宿苏荐绅流长。大开道场。高敷床座。丛林体裁。无事不备。大宁则有徐居士道臣。先蟠龙之请而不获。先蟠龙行事。遂舍身官潭子。师蟠龙解制。即于大宁建禅期。与徐公说法。以酬为法恳切之愿也。蟠龙则有牟吏部尚书郎秉素奉差金陵。遇朝宗和尚。告以天童衣钵正在破山。归乡与樊总制我劬肃简迎师于蟠龙。大振法道。风励初学。朝夕咨决。甚惬积怀。万福则有谭兵部首四。阖族讲武。累世谈兵。虽当大乱之际。无敢侵。梁万之疆安居。在阵云阐化。亦如治世。末后双桂又以昔年师住万峰德化所洽。怀慕不忘。阖郡绅士。重瞻玉毫。再领慈诲。师法雨均沾。磷火顿息。斯时参徒。常百余人。烽烟虽未靖。蜀道犹未通。冒险乘危。不惜性命。问山寻水。瓢笠同来者。又不足以相容。姚公爰卜一山。有老桂二株。乃旧绅别墅。又古时黉宫。竹树平野。云月曲溪。灵气钟焉。师葺茅安众。以终余年。初非有意建丛林也。越三五年而佛殿法堂高华宏壮。僧寮廊庑。百度皆完。法幢高竖。炉鞴弘开。朝参暮请之众。盈万指而有余。得非法门之大盛哉。甲辰秋。师因三峡重开。以书三唤印正住持双桂。欲买舟往天童埽悟和尚塔。适李总制培之请上渝州说法荐亲。应酬烦重。归山之后。衰颓日增。越丙午春。上堂。辞众。以眼耳鼻舌身意分作六偈。付授六人。趺坐而逝。经旬。颜貌如生。门人遵治命。殓以木直。裰塔于本院后山。世寿七十。僧腊四十三。开堂一十有四刹。说法三十有七年。嗣法弟子八十七人。凡师开法席处。众集如云。久参初进。绝不以词色稍为宽假。惟拈白棒。据令而行。如狮子哮吼。百兽一闻。罔不胆丧。复不问来机利钝。器量浅深。皆施本分钳锤。若拟议而不能顿领。并倔　而妄为低昂。必以痛棒棒到底。直要逼得生蛇化龙。况寻常语默谈笑。皆是陷虎之机。纵有强记座主。辩似县河。一当椎拂之下。即结舌藏锋。嗣是有志道流。收入炉锤之内。锦官年来。尽罢讲席。知有教外别传。正法眼藏。不立文字之旨也。蜀人佥曰。圆悟大师复起于今日矣。岂独衲僧辈下顶门之锤。即王侯公卿。宰官贵要。亦不顺人情。深锥痛劄。赤手提持。俾知法门烜赫。不涉世智辩聪。直教根本无明。当下灰息。如李一阳屯兵涪陵。威怒最甚。师入营中。力为感化。李乃出令止杀。师说法最猛。化物最慈。剑锋上着足。虎口里横身。皆所不惜。自劫运更变来。经历七次大难。未尝以之介怀。缘师识情断尽。了无怖畏。戎马场中。随直摄化。师行脚江南时。已称奇衲子。及后谦光导物。又善协舆情。由是远近慕道钦风。名闻四海焉。孝廉冯百祥梦师授以墨图扇。即举似师。师曰。此文墨之盛也。今料必中。令祖事佛。福荫于公。后果如所言。此又寤寐中信敬而悦服者。然则师之机权。超越佛祖。师之作用。冠绝古今。行藏语笑。细事大纲。若见若闻。卒莫能殚。惟述当日参叩机缘。与后开堂说法实事。俾天下后世景仰其风度者。亦如亲炙云。

　　康熙癸丑年孟夏月门人印正谨状

　　破山禅师语录卷第二十(终)

　　(三世法孙　宜都善溪道束　江陵福昌发宗　堆蓝发慧　竹园通闻　襄州道干　沔州克诲同刻
破山和尚语录第二十卷　堆蓝沙弥光▆对　秀水谢颖仙文英书　倪君亮子天章云望刊)

　　(康熙庚申年季春月嘉禾楞严般若坊附藏流通)
</div>
    <div class="pagination">
<a href="破山禅师语录_page65.html">上一页</a><span>...</span><a href="破山禅师语录_page61.html">61</a><a href="破山禅师语录_page62.html">62</a><a href="破山禅师语录_page63.html">63</a><a href="破山禅师语录_page64.html">64</a><a href="破山禅师语录_page65.html">65</a><span class="current-page">66</span><a href="破山禅师语录_page67.html">67</a><a href="破山禅师语录_page68.html">68</a><a href="破山禅师语录_page69.html">69</a><a href="破山禅师语录_page70.html">70</a><a href="破山禅师语录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
