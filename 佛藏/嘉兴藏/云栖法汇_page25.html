<!DOCTYPE html>
<html>
<head>
    <meta charset="UTF-8">
    <title>云栖法汇 - 第 25 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云栖法汇 - 第 25 页/共 70 页</h1>
    <div class="content">
　　鸡之育其雏也。鹰隼下于空。则奋翼而号呼以护其子。今人爱子亦然。乃日俟其雏之肥以腯也而杀食之可乎。鸡特力不能敌人。而恨可知矣。况复食鸡之不足而食鹅鸭。食鹅鸭之不足而食及于飞空之雀鸽。人生食止一饱。何无厌一至于是。悲夫。

　　论兽

　　虎食群兽。人共恶而捕之戮之。然虎有经旬月而不得一兽之食者。人烹宰无虚日。牛羊犬豕麂鹿獐兔之类不知其几也。人之当捕而戮也甚于虎矣。悲夫。

　　论鳞介

　　人自谓应食肉。不知彼此相食者皆强陵弱也。故虎强于人则食人。然虎有时为人所食。犹迭相胜负也。谁有能食龙者。弱之肉。强之食。宁不信然。是故龙不可陵矣。鱼可陵也而食之。鳅也鳝也鳗也螺蛤虾蟹龟鳖也可陵也而食之。盖与螳螂食蝉雀食螳螂等耳。人也而甘心乎螳螂。悲夫。

　　论虫

　　蜂蚁之勿杀易矣。蚕则为用甚大。自古及今莫之能废也。如之何。噫。夏之衣可葛也。冬之衣可花也。冕可麻。袍可布也。蚕奈何其不可废也。罗绮严身。盖祇取其华饰耳。不罗绮固无害。而乃纳百千万亿生灵于镬汤之中。抽其肠肚。以为吾严身之具。忍乎哉。或又曰。蜂蚁之勿杀宜矣。蚊虱咂我如之何。噫。蚊可帐而避也。虱可放也。奈何蚊虱之必不可贷也。悲夫。

　　刑戒跋

　　有大长者吕叔简氏。作筮仕要诀。邹南皋先生刻石以广其传。中刑戒八章。尤为洞晰隐微。谆切恳苦。予三复之。合掌起敬。三赞三叹而不能已。盖予固有是心。而言非其分。兹何幸得闻仁人君子千古曾无道及之至训乎。岂独筮仕。初官而历久任。一命而至三公。不可一日而不兢兢于怀也。何也。筮仕之始。刑人未惯也。乍而临之。必有惊伤惨戚之情焉。今日习之。明日习之。挞人如击土石矣。又习之。杀人如刈草菅矣。嗟乎。一芒触而肤粟。片发拔而色变。己之身。人之身。疾痛痾痒宁有二乎。而昧昧残毒何一至于是。人有恒谈。刑官无后。诚守是戒。我知其必后而繁且长也。昔有子为刑官。母记之曰。天道昭昭。人不可妄杀。吾不意老见壮子被刑戮也。已而果然。则不守是戒者之明验也。例而推之。治国治家待人待物皆然也。佛菩萨之慈悲不过是也。遂忘其非分而重梓焉。

　　题阶梯声光誉师

　　创业难。善继为尤难。善继难。继而传之永远勿失也为尤难。阶梯建始于古潭老师。恢而弘之者声光誉禅师也。予昔邂逅于京邸。已而年弥久。交弥亲。腊弥长。德弥进。既增辉于前。而复思贻谋于后。于是汇辑其山颠末委细而类之为册以授诸徒。后之人尚念其苦心。慎守世业。而精修道业。异日徜徉于七宝阶道。进步于千仞梯头。俾潭源流衍而不穷。光明照烛而无尽也。懋之哉。

　　跋长庆集警悟选

　　香山居士长庆集。今所传凡七十一卷。中为诗三十有八。大都雅澹平易。不刻意而意已独至。乃予更摘取其明了解脱。足于人世间警策懦顽悟觉迷醉者别为一小帙。名警悟选。若琵琶长恨等。虽感慨讽谕无忝风雅。而以模情写思备极妍巧。恐失其旨者则翻滋欲本。姑置弗录。唯此百篇。试展卷而诵之咏之。长歌而细味之。未必非大睡梦床前两部鼓吹。入乎耳。动乎心。恍然而寤。了然拭目乎明空皎日之下也。不亦快乎。居士之自道也曰达哉达哉白乐天。是谓真语实语。

　　重刻西崖先生拟古乐府跋

　　予少时读书月塘庵。友人周春江者。示予以西崖先生拟古乐府。仅半帙。且咏且叹。作而曰。此古今绝唱也。予后偶获全书。宝而藏之有年矣。恐遂沦没。乃重录而寿之梓。夫诗亡也而有乐府。乐府之渐变也而有歌曲。歌曲无论。即魏汉隋唐以来所称乐府。乃至周柳秦苏诸名家词调。虽各穷藻丽擅工巧。伟哉鸣当时而声后世。然大都摹情写思。缘物缀景。可以裨世道淑人心者千一而已。此诸篇什。一一从先生大学问中发而为大议论。岂惟雄盻百代。盖直追风雅以前。天壤间殆不可多见者。顾自云拟古乐府。古乐府安足拟先生欤。或曰子禅人也。是编非经律论。非尊宿注疏语录文字。是世谛中言也。奚以刻为。噫。子独不观雪窦老人颂古乎。识者品题谓颂古之圣。今先生特未知究心禅道与否。假使参禅有悟。时而出之一拈一评一偈一句。其见力。笔力。断案力。擒纵杀活神奇变幻不思议力。当必与雪老驰骋上下。可无传乎哉。乃重录而寿之梓。

　　栗斋先生遗稿跋

　　张太史阳和公着栗斋先生传。中所纪录。率多称先生孝友廉节。以古圣贤道学为己任。而文字其绪余也。然中所论议歌咏。又率多理性之谈。曾不驰妍竞华。亦不徒放情于山水竹木而已。如太极春秋河图等篇。历孔子而下颜曾思孟至濂溪二程横渠晦庵诸名儒。各有赞颂。阐发幽秘。间附一二题赠游览。亦罔弗会归身心。终不为闲漫语。噫。古谓醇明笃实之君子者非耶。僧智瑞者。持先生传并杂着诗辞若干首诣予请梓。予取其半梓之。名曰栗斋先生遗稿。智瑞于先生世孙。于予则法孙也。亦复赋性醇笃。有先生之风。乃能捐衣钵。充剞劂之费。以光扬其上世之美。而太史与予分深。又不妄语人也。因识之。末简。

　　读周高士行实

　　予往年过平湖。憩圆珠圩塔寺。时高士馆于五台陆公。闻予至甚喜。具威仪。趋舟致敬来访。后予适越。与一时道学诸君子剧谈止观玄义。复邂逅。宿能仁堂中。先后语意颇符合。相信弥固。乃予礼清凉。历燕京。寻匡庐之旧社。自白下南还。而高士墓柏拱矣。高士以仲尼颜子之心地。雅志内典。而名且未成。寿不满半百。兼以无后。世眼观之。可谓佛法无灵验矣。夫学佛者果志于名寿子孙也。谓之无灵验亦宜。而高士固己等成败。齐彭殇。均续断。则漫尔一期之报真浮沤起灭于沧海耳。夫焉足重轻。噫。我观高士。岂不尊荣寿考。而蕃胤百世乎哉。梦幻界中未必无悟之者。

　　为六梦居士书扇

　　莲之为华也。得水而生。得火而萎。今华从火生。谁复能萎之者。夫莲以水为命。而曰火生。厥旨安在。岂不以大红聚炉即清凉沼。盖法尔如是。非神通使然。惟宜过量人。领此希有事。虽然。悟火之有莲。而幻抽幻添。调护之功不废。则此火号作阳和。恃莲之出火。而任燔任熄。上慢之心一生。则此火名为毒焰。是知火称发育。而亦解焦枯。与水本滋成。而兼能汜没。二弊等耳。可弗慎欤。居士以至诚心。索增长火莲之策于山野。山野不孤来问。寐语喋喋。若夫水火不相关一句。居士必已自道。

　　记(散刻及遗稿俱增入)

　　复古云栖寺记

　　予始入梵山之云栖也。父老谓予。兹寺为洪水漂荡。计今将百年。彼时无力营葺。墟其地。庐于半道。曰栖真别院。予犹及见一僧居之。而栖真系在册籍。云栖则山氓野樵所常称也。予仍其便。以云栖名庵。盖三十余稔矣。逮阅咸淳临安旧志。则云栖者。宋艺祖乾德五年吴越国王钱氏所建。至英宗治平二年乃易之以栖真。详见钱塘寺观类中第十五叶。予仍云栖。暗与古合。事固有适然者。曩嘉隆之季。万历之初。修郡志者。据近而不稽远。今复焉。无亦宿缘使之然欤。予既有感于无心合古。又重有感于古今沿革靡常寥寥乎。灵踪胜迹久沦而未彰者何限也。吾郡古曰杭州。已而曰临安。后复为杭。曰古杭。今寺亦尔。因额以古云栖寺。而识其岁月云。

　　重修云栖禅院记

　　杭府治南连大江。西引明圣二湖。万山绕湖而络绎江浒。溯江西上行二十余里。山名五云。先是山之巅有五色瑞云盘旋其上。因以名山。已而五云飞集山西坞中。经久不散。时人异之。号为云栖坞。宋乾德五年。有僧结庵以居。坞多虎。僧至。虎辄驯伏。世称伏虎禅师者是也。吴越王钱氏为之建寺。而云栖于是创始矣。禅师一号大扇和尚。讳志逢。初筑室五云之顶。天禧中。降敕赐真济院。遂并辟云栖天池二院而成三刹。后治平二年改号栖真。今日云栖者。复古也。云栖居五云之西。径曲林幽。四山围合。苍翠枞然。东冈而上有壁观峰。峰下出泉。名青龙泉。迤逦下中峰之傍复出一泉。名圣义泉。又下而西冈之麓复出一泉。名金液泉。笕引涓涓。洁洌甘芳。汲灌不竭。独以荒僻寥落。人迹罕至。非忘形死心者莫能居焉。绍兴初。有余知阁者。扈跸南渡。隐于寺侧。后舍宅归寺。圣朝弘治七年。霖雨发洪。庐宇经像随水漂荡。僧稍稍散去。颓耋者僦居民庄。而故院遂蓁莽。父老过之。伤感垂涕。卫将军玉溪杨公。暨子念堂君。雅向三宝。时募僧重修。而频苦虎患。居无何即引去。隆庆五年。袾宏行脚南还。爱其岑寂。孤形只钵趺坐圮壁间。太学生陈如玉李绣等为之构静室三楹。而宏昼与野鹿主宾。夜与鸣泉唱和。悠然若将终身。村之民怪其能久居也。环村四十里。岁伤于虎者不下二十人。而鸡犬不与焉。宏乃发悲恳。讽经千卷。设瑜伽施食津济之。自是虎不伤人。适岁亢旱。祷于山。偶时雨澍。村之民又大悦。而庆其得安居也。相与累累然肩材木而至曰。兹吾祖所植也。荷锄钁。发其尘坌之础磉而指之曰。兹云栖寺之故物也。禅师福吾村。吾愿鼎新寺之遗址。以永吾一境之香火。繇是不日而成兰若。外无崇门。中无大殿。惟禅堂处僧法堂以奉经律而已。宏自惟迂疏陋劣。寸长无称。抱病入山。分与草木同腐。顷值幻缘。兴此废坠。恶容坐食。不思所以上报佛恩而下酬檀信乎。顾生平尚真实而贱浮夸。甘穷约而羞名利。因共一二同志相砥砺力行古道。盟而后进。犯而必退。大都主之以净土。而冬专坐禅。余兼讲诵。日有程。月有稽。岁有表。凛凛乎使无赖者不得参乎其间。虽于法门无大裨益。庶几救末学之弊以俟后之知识云尔。宏。沈氏子。字佛慧。号莲池。仁和人。是为记。

　　重修上方寺凿放生池记

　　武林自宋跸南驻。环湖山禅讲律寺粲然棋布星列。而郭以内称焉。迨今多半沦没。至不可考。诸传志有上方寺者。背倚城垣。左右掖涌金钱塘二门。前通西井官道。盖肇建后梁贞明七年。而国朝景泰四年。僧以难事作。散去。寺随废。渐蚕食为民居。仅存者什一。优婆塞沈善能者庐其中。嘉靖二十三年。尚宝卿六桥徐公得请于官。佃为圃。公无子。以畀女。遗命还寺。女孝且贤。持契归王氏。遵父嘱。以畀云栖。遂复为僧地如初。无何。王谢世。居士化卿宋君闻其义而高之。化卿以世禄之裔。砥德砺行。乐善不厌。乃输金赠二子。更与之契。予亦罄衣资。偕善信。旁赎其故址若干。向明正位。别为回廊。旋所向。面城而门。取幽寂也。期世世承事三宝。因谂于众曰。唯上方弹丸重兴。伶仃衰微。何修何营而俾久远。或议辟草莱。轮奂其殿堂。群之以僧。僧多则常住。予以为不然。时丁末法。塔寺靡坚。试屈指而计。凡三门乎阛阓者。揵椎之庭。不为樽罍之所能几。僧虽多而行寡。奚以多为。顾兹地邻城。城邻湖。湖外高而城内卑。随锄成流。亢阳所不能涸。因而池之良便。以池放生。以隙地之敝室。稍葺其莛楹。守以二三诚信衲子。蚤莫禅诵。庶几上祝皇图。下济含识。得之一举矣。或谓物如尘如沙。池一勺耳。容有限奈何。而庸知夫凿斯池也。为之兆也。弄引也。引而伸之。而又伸之。汪然遍域中矣。昔子产之畜鱼。一勺也。使郑之人若大夫若士若民皆然。郑之与国若燕赵齐楚辈皆然。则池无量。所畜无量。不然。西湖古放生池也。谓普容天壤间物。宁有是乎哉。化卿曰唯唯。与其仲直卿。诸贤士夫。诸比丘净人。有呈财者。裹粮者。疏其学而锹者。畚者。梩者。枯横泉之挠而戽者。槔者。埭者。固堤防之浸淫崩颓而埤者。堹者。　者。　者。捍狸与獭而　者。闲其外侮而版筑者。忧其暑寒而上为之　。下为之　者。皇皇乎昼胼宵胝。劳不知息。兼工再阅月而池成。于时在筌而释。当釜而逸。洋焉悠焉。出而游焉。一勺之内足其从容也。予喜且惧。稽首而告于十方如来。主池神。主伽蓝神。愿以佛力。法力。贤圣力。诸神誓愿力。慈护而威临之。从于今日。尽未来际。常为鳞介诸水族等栖止安宅。又稽首而告于见住僧。后后住僧。愿以戒力。悲智力。念流水之苦躬而泽焦　。天台之抗章而断簄梁。智觉之负辜成仁。蹈白刃而不悔。尚永持无斁以风四方。敢有叛先盟。师陶朱。媒利于网罟。或倍众而售之乎白衣。是名违佛律。犯波罗夷。诸所称释子者。鸣以羯磨。遄摈绝之。勿共住。即朋比而阿。神必阴絷其魂。显僇其形。无能逃者。脱免焉。其报尽也。堕泥犁中。婴万苦无竟。所以者何。好生恶死。天道也。人情也。前人捐。难舍之赀。役所爱之身。创五浊世不恒见之胜举。以生必死之命置之安全。后人忍不一深思之。而惟便其私图。于天道逆。于人情不祥。从逆凶。不祥者灾逮。鼓桴形影。感应自然。非危言怖之也。化卿及诸大众踊跃欢喜。叹未曾有。作而曰。善哉。是缁与素之龟镜也。不可使无闻于末法也。而碑上方。　颂曰。

始举为兴灭。而兼得放生。岂唯灭不灭。生亦无生相。生灭俱灭已。寂灭何有方。以明超于方。无方中说上。无方说西方。其意亦如是。作寺作池人。愿共了斯旨。

　　万历二十八年普门示现日记。

　　北门长寿庵放生池记

　　西湖古放生池也。法久而敝。实亡名存。敝之久而安焉。恒产乎水族。并迷其名若罔闻者。岁在乙未。予演圆觉于佛国山之南屏。南屏故有池当其三门。一时主会诸名公捐赀赎而出之。植莲其中。断鱼业。人繇是知放生池为武林旧事。既而予复凿池上方。既而北门有园。园有池。复赎之。园距上方南北相望者半拘卢舍。而城之内有二放生池矣。顷予碑上方。谓以是为之兆。兆且引而蔓延之。顾予德微年衰。不足以风。未知继此而兴起者更几池也。上方苦隘。仅为池。余少丛竹。羽虫之获逭其生者聊以依止。兹颇闲矌。池联比。扩之。则濊然成浸。水涵而土出。垒之。则　然成山。循而界之。则幽然成径。相其宜而树之竹木。则郁然荫而成林。将使嘤嘤洋洋。乐而相忘。虽无繇拟飞泳亭之万一。而犹冀想像其遗踪。则上方所不逮也。园以东为兴福禅院。旋而南为养济院。又旋而西为得一道院。养济昔号悲田。圣主贤臣哀茕民之颠连而无告者设也。今之困矰饵。伏质于刀砧。必不可逃而待烹。其无告尤甚。贸而畜之池。纵之林。俾终保残寿。悲孰加焉。佛示三福云。慈心不杀。而五福于箕畴。亦寿为其最。濒杀而重寿之。福孰加焉。天地之大德曰生。舜之德曰好生。德一而已。上清下宁。侯王所以配两问之久长。贞万物之寿命者恒于斯。得孰加焉。儒道释三圣人之伟迹。鼎峙夫三方。若环拱然。而园介乎其中。是曲阜之仁里。摩竭之慈室。西华长生葆真之灵宅。天合而冥邻也。岂偶然之故欤。夫救生之灭也而有生。求其生而未尝生也而无生。无生然后无不生。则生灭一。生灭一。则福兴于无相。悲济于无缘。福不可得。悲不可得。一亦不可得。唯法性常住。不断不续。同于虚空。彼梵网以放生为常住法。常住者。金刚身无量寿也。乃庵其园曰长寿。而园有荒庐数楹。饬治之。为供接引导师。及当来慈氏尊像。盖津梁所放一切含灵先生安养息轮回苦。后于龙华而得授记也。庐止是。无增多。以净戒僧守之。守之之方。具如上方记中语。时里之父老闻予言。前执予手歔然太息曰。园之源吾弗知之矣。吾犹及见二禅人居焉。向稔其古为伽蓝。而业已蔬圃。莫返厥初。吾何图重睹今日也。是役也。始其事者。予与化卿宋君。而诸上善人乐助而成斯美利者。得例书碑左云。万历二十八年岁次庚子佛诞日记。

　　嘉善沉定凡放生池记

　　予既凿放生二池于郡城矣。未有继者。而盐官秀水湖松苏常诸上善人从而应和者颇众。今嘉善沈君豫昌来告予曰。唯昌家积善。奉三宝。自宋历元。有百五府君者。好施。旦至通衢。寒者衣之。饥者食之。率以为常。不倦。次有南宗者。舍俗出家。结庐麟湖。感陆地生莲。遂以净莲名庵。庵至今存。即百五府君行施处也。先妣陆孺人。修净土行。亦好施。昌缵祖德。奉母仪。为善唯力。壬寅长至日。请楞严诸经。满载以还。过芦洲。且行且诵。洲四面水。簄罟之所交会。是时群渔掉帘合围。冀截流罄取。中夜守帘者见红光自围中起。及晨举网。遂只鳞不获。盖鱼闻经声化去。愚兄弟睹此神异。繇是环洲为放生池。筑庵其中。主之以行僧。董太史颜其额曰水月禅居云。予闻此语。念同志之友未得于近而先得于远。远之又远。功德无量矣。为之记。

　　香光室奉安弥陀圣像记

　　云栖供弥陀接引众生立像一躯。本如居士见其端正严好。嘱予命工肖而刻之。甫成。其仲君自桐城来迎。予以金漆未固。舁而舟。虑或有损。于是易本像以行。而新像留山中。仲君扶像至北关。将买舟。而舟人夜梦金色丈夫求载。觉而需其至。意必大贵人也。凡问者皆弗允。乃仲君问亦弗允。既而知其有圣像也。又审而知其为像之伫立者也。则大喜。谓符所梦。至京口。将易舟入江。彼舟人复梦如前。无何。像抵家。奉安于香光室。正虑无贤僧守。而僧大海者适至。海固严净毗尼。足不逾阃。居七年。预知去时。邀居士言别。以七月朔日坐逝。远近从而感化者甚众。海亡。又虑无继之者。得慧光焉。光之贤。海之侣也。夫梦于舟人奇矣。联而入梦。不益奇乎。始得大海难矣。继之以慧光。不益难乎。兼而有之。得未曾有。所以感之者。弥陀之威神。而所以感弥陀之威神者。居士之精诚也。楞严云。忆佛念佛。现前当来。必定见佛。又言如染香人。身有香气。此则名曰香光庄严。今可谓见佛不待当来。而香光已成庄严矣。因捃摭其先后而为之记。

　　背盟恶报记

　　瑜伽之教。自金刚智不空而下无传焉。兹流通末世止施食一法。而习久弊生。浸失古意。予为较而正之。比丘某来从予学。予曰。子学是。应三自誓。不改师承。不受嚫。不退大恭敬心。所以者何。三业相应故名瑜伽。今闲文杂沓。宛类歌谣。唇舌翻腾。几同戏剧。杜作三十五印。考之出自何经。盖惟务悦人。不知其叛道矣。真言密意。字种玄机。作观运心。了不加察。乌在其相应也。慎之哉。某唯唯。起向三宝立誓。无何。悉反之。游口召请。不避昏夜。行坐结印。杂以笑谈。一夕忽昏不知人。日益炽。遂不能言。鸣叫如鸟鹊。自啮手指碎啖之。逢食奔往夺取连咽如饿鬼。傍观者为泣下。而某自若也。浃月而逝。某背厥初心。三誓三犯。今日之报岂徒然哉。因笔以警来者。

　　先考妣遗行记(有序)

　　不孝年二十七。先府君见背。既而男祖植殇。既而妇张氏卒。续娶汤氏。既而先妣周孺人亦见背。不孝乃出家。时年三十有二。今七十三。计之。则出家四十年有奇矣。弟二人俱亡。问诸侄以先府君事。曰不知。问志铭在乎。曰未见。盖先府君得子秋暮。不孝出家。二弟复早世故也。不孝自惟身虽出家。而二尊人懿德芳范胡可不使子孙知之。因记如左。

　　记曰。先府君姓沈氏。讳德鉴。字用昭。别号明斋。世为仁和人。贯籍庆春门外之新塘。永乐间徙入城。宅于平安一图忠清里。高祖某。妣徐氏。曾祖某。妣王氏。祖林。妣周氏。考智。以耆德授冠带。是为松轩翁。妣金氏。松轩翁二子。长曰月岩公。次为先府君。女一。适郁友梅公。不孝生晚。松轩翁不及面。惟见金孺人。然闻于先府君。而知松轩翁殆无怀葛天之民焉。有盗者白日入室。脱衣将裹所得。松轩翁适出。盗弃衣而逃。松轩翁追呼还其衣曰。吾不忍子无得而反失也。人笑以为痴。其淳庞类如此。松轩翁卒。先府君与月岩公商京师。未几家被回禄。时延烧盐菜二桥。上下计千有余家。沈氏屋宇资具悉煨烬无孑遗。惟基地仅存。先府君倾赀营构一新。重垣石门。坚固周密。盖惩于火也。工毕。虚正楼以奉金孺人月岩公及三洲公兄弟姊妹。而自处于偏房。不孝兄弟三人始生。先府君天性孝友。不惟事父母竭力。而事兄如父。事嫂如母。视犹子厚于亲子。与月岩公同居。白首无间言。朝暮曲尽甘旨。三洲公得安心学业。成进士。举家属官北部。先府君米盐酒脯等以时运入惟谨。后不孝兄弟渐长。居隘。不能容。乃出而买宅于菜市桥西。去祖居数百步。不孝时年十有七也。先府君虽不仕。而博闻强记。善真草书。旁涉阴阳医卜诸裨官方技。靡不通晓。居常以谚语中格言训不孝于儿童。如戒自足。曰。学到老不会到老。崇宽大。曰。忍难忍事。恕不明人。教敛戢。曰。带一官字者慎勿为。谓领官钱。织官段。作官保。乃至入官府为吏书。交结官人。嘱托公事之类是也。不孝信受奉行至于今日。知其所不足。力行慈忍。不敢亲近王臣。虽佛制。亦庭训也。其居家。自少至老。惟恭惟巽。曾不与人争一言。兴一讼。家僮为凶悍所殴。垂毙。或劝舁至彼。责以保辜。拒不允。曰。一动不如一静。即死亦命也。伯母王氏。嫂焦氏。咸孀居。王无子。焦有子窘甚。皆迎归。生养死葬如礼。三洲公有弟和叔。与不孝情义笃至。月岩公随任。和叔孤然旧宅中。得瘵疾。先府君日夕奔驰。百计治疗。竟不起。哀悼无已焉。平生教不孝习学甚殷。而进取成败一任其自致。不行贿。不寄托贵族。不投礼有司之门墙。不孝犹忆年十六时。发愤读书于黄泥阪之田舍。先府君觉其勤苦。以书来云。功名富贵亦有天命。不可太执。不孝捧读流涕。报书曰。儿负重行远诚万不及人。至于殚精文事殊不困。幸大人无虑。呜呼。言犹在吾耳也。三洲公既贵。白先府君。欲援恩例授官如松轩翁。则坚辞曰。吾齿德不逾乡人也。故布衣终其身焉。先妣周孺人。与先府君生同年同月。先府君为七月十四。先妣十七。其卒也。先府君享年七十一。为嘉靖辛酉。先妣七十五。相隔凡四载。而同为六月二十一日。亦奇矣。先妣性柔婉质实。佐先府君随顺不二。事倪恭人如事姑。倪性刚直。或不怿。发之言面。先妣怡然承之。以是妯娌成至爱。及没齿如同胞。倪恭人有幼男女。不能兼育。三洲公育于先妣枕席。三洲公弱冠。而不孝方幼。梳栉等皆倪恭人抚之。盖交相育云。所奉孀伯妣王氏。昼不饮。惟入寝拥衾坐床上。先妣进酒一巨觞。饮竟。乃陶然而卧。率以为常。或家冗稍迟迟。则微声呼二娘子。先妣疾趋进觞。乃喜动颜色曰。吾何能报二娘子也。如是三十六年如一夕。他可知矣。平生衣敝食残。好衣岁久败于箧中。好食奉翁姑。下及诸子。已未尝啖也。婢仆或为煎煮浣濯。左右服役。称谢不绝口。不孝侍慈帏。自知人事以至属纩逮二十年。曾不闻叱詈下人之声。年七十二得疾。不孝劝念佛。初诿不能。后入佛室。大喜赞叹。繇是高声念佛不辍。疾久。昏昏如迷。然无诸痛苦。日起坐。食饮不废。忽晨餐。放匕箸。垂臂不语。急扶掖归榻。药入口不受。吉祥而逝。乃启先府君圹。合葬仙芝岭松轩翁之傍。先府君初多男不育。仅存不孝兄弟三人。长不孝。仲曰淞。季曰澜。二俱庶母孙出。女二。长适许孟祯。周出。次适孙文学培。孙出。不孝娶张。继汤。淞娶耿。继张。澜娶杨。继钟。不孝子一。即祖植。张出。淞孝友天植。子亦殇。无后。澜举己卯乡荐。未官而卒。子五。曰祖模。曰世楷。曰文彬。曰良栋。曰良枢。孙男四。曰大绶。大绮。彬出。曰贵。栋出。曰焕。文枢出。不孝妇汤氏。十九守志。今六十。亦落发为尼僧。无出。盖曾孙男现前四人而已。易曰。积善余庆。理或绳绳未量也。不孝出家久。衰耄寝疾。伏枕命笔于侍人。往事多忘。此其大略云尔。时万历三十五年岁次丁未孟冬十五日。袾宏曰。予生晚。曾祖而上无考矣。祖父则稔知之。使子孙世守焉。贫可也。贱可也。贵无忝于善人后也。使乡之人愿相若焉。无保伍可也。无官府律令可也。以比屋皆善人也。予禀戒不妄语。又平生耻谀墓者。况敢诬其尊人乎。诸所纪述。真实不虚。后人其勉之。

　　附

　　自伤不孝文

　　禅宴之暇。偶阅鲁论。至父母之年不可不知也。一则以喜。一则以惧。不觉大愧且骇。汗浃背。追念二严君六十时。不肖茫然无喜惧心。俄而七十。有喜心。无惧心。遂三昼夜不寐。自惟平生非不孝人。夫子此言。又非甚高难行之语。奚为乃尔。反覆思之而得其说。盖二严君齐年四十有五而生不肖。先所举子皆不育。备极钟爱无论已。五六岁前。日事梨栗。不知所谓孝也。七岁入小学。日事数行墨。联对学书。不知所谓孝也。九岁渐通经义。知孝而不知所以行。十七为诸生。日事进取。孝悌忠信朝夕讲究。为文辞靡不辨晢。知所以行孝。而不能行。二十七先父见背。然不孝儿童时自要。年立不举于乡。年不惑不第于春官。则山林而已。于是仕心顿轻。力行孝道。读书于寝帏之傍。把笔膝下。以三年为期。得则禄养。不得则理前愿。三十竟不成名。明年丁母忧。因决志剃染。乃知二十年劳心焦思。惟以纡青紫荣贵其亲之谓孝。真孝则不知不行。行且弗力。甫力行之而无及矣。人生世间大约类此。其有登科入仕者。又日事官职。逮解绶归田。而风木之恨亦略与不肖等。岂不大可哀哉。顾不肖何敢以一己例天下之仁人孝子。姑为此自责。使览者惕然动于中及时行孝。毋贻后悔。不肖真诚恳苦之心。惟天地神明鉴之。惟夫子在天之灵鉴之。

　　张内人志铭

　　硕人姓张氏。仁和人。曾祖信。祖镇。父峰泉公文赞。母凌氏。张为邑故家。世有淳行。峰泉公尤简直朴茂。以古德重乡闾间。硕人其第三女也。自幼颖异。不漫意嬉笑。年十四。罹母孺人之忧。昼夜哭。备极酸楚。闻者为伤之。已而代总家政。练事体如成人。内外斩斩。峰泉公以是特钟爱之。曰。是女德性才识俱不寻常。吾必以配奇俊。十九归莲池居士。五年生子祖植。殇亡。又五年以疾卒。事居士凡十年。居士追惟十年间事恍焉一梦。顾梦中种种大得力于硕人。今虽钟鸣漏尽。而梦境具存。乌得无述乎。思居士少褊介。颇恣无明。硕人善为周旋。大能当居士意。亦复观居士颜色时进锥劄。有韦弦之功。居士素懒。摈世事。不以过眼。硕人乃身任劳瘁。无细大。百不以扰居士。居士遂以四大轻安。门生故旧。宴坐清谈。参请熏修。随心自在。不识有人间内顾之虑。居士平居礼佛。硕人躬制幢幡。舍奁资为供养具。不吝。居士平居斋食。硕人每膳必留心蔬品。口不及自奉。居士平居爱购内典。有持至者。不俟居士知。买而进曰。知君所重者此也。呜呼。是居士不可无硕人也。至于用值空匮。则脱簪珥解衣。无几微见言面。而出纳盈缩势得自繇。未尝畔居士私毫发于母党。尤为人所难者。所憾则居士欲忘情顺逆。照了诸幻。行忍辱行。而硕人妍媸白黑。据理折衷。不能无不平之气。居士欲勤行慈忍。刊落绳矩。而硕人家法严明。罕有所假借。以故宽急相形。人多愠之者。居士每不满焉。今乃知其为居士任怨也。怨归已。恩归居士。硕人虽道眼未明。可谓家之贤妻也。已。始居士皈命觉王。硕人尚在疑信。久之发愿施经。又发愿礼大悲。又发愿习大悲普门品。又发愿忍辱行慈誓与居士等。不期抱愿未竟。据尔长往。悲夫。方病革。一一嘱后事。其大要怜居士孤危特甚。居士喟然曰。子且大错大错。硕人悟。因泣数行下。自此遂不复言。卒前一日。无他语。惟托侍疾者诵大悲圣号。时既困极。奄奄垂绝。忽起腕合掌。口诵大悲。战掉殆不自胜。努力面西。一称名。一作礼。居士曰。可以已乎。曰。我愿此。不为疲也。礼诵不息。顷之愦乱无所知。逮夜。礼诵如前时。复曰。吾斋矣。慎毋以腥及我。天明遂奄然而逝。一时见者惊讶悲叹。有从此念西方不辍口者。有从此永断血味者。噫。硕人信心未几。能具如是操略。固知十念成功的非虚语。惜其天年蚤终。不克了明大事。居士诚恨之痛之。然使所愿不忘。般若种子当有日发生在。况没其身而能俾人兴起。没吾宁矣。寿与夭一期之业报耳。又何论后嗣之有无哉。硕人生之日为嘉靖丙申四月二十四日。少居士一岁有奇。卒之日为嘉靖癸亥四月六日。凡享年二十有八。今将以(某)年(某)月日葬于(某)山之原。因泣而为之铭。铭曰。

　吾佛世尊　　指归净土　　金口叮咛　　其实非误
　猗欤大悲　　开摄引路　　慈誓弘深　　一切普度
　哀哉硕人　　尘缘绊络　　瞥尔回光　　亦得不错
　妇人之身　　大人之作　　胆丧魂惊　　末后一着
　惟此愿王　　勿相舍离　　百劫千生　　尽未来际
　寂寂青山　　枯骨斯瘗　　鹘臭布衫　　不劳挂系

</div>
    <div class="pagination">
<a href="云栖法汇_page24.html">上一页</a><span>...</span><a href="云栖法汇_page20.html">20</a><a href="云栖法汇_page21.html">21</a><a href="云栖法汇_page22.html">22</a><a href="云栖法汇_page23.html">23</a><a href="云栖法汇_page24.html">24</a><span class="current-page">25</span><a href="云栖法汇_page26.html">26</a><a href="云栖法汇_page27.html">27</a><a href="云栖法汇_page28.html">28</a><a href="云栖法汇_page29.html">29</a><a href="云栖法汇_page30.html">30</a><span>...</span><a href="云栖法汇_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
