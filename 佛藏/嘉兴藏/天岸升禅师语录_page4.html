<!DOCTYPE html>
<html>
<head>
    <meta charset="UTF-8">
    <title>天岸升禅师语录 - 第 4 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天岸升禅师语录 - 第 4 页/共 31 页</h1>
    <div class="content">
　　晚参问一七已前人人拿龙捉虎一七已后个个脱体风光拿龙捉虎即不问脱体风光事若何师云冬不寒腊后看进云寒风吹落木枯梗尽撑天师云休将闲学解埋没祖师心僧喝师打云胡喝乱喝进云长老休得在此躲跟师云却是你在此躲跟问透过一切时如何师云神炉前领纸僧礼拜师云便恁么去也乃云昨晚云门山子与范公泉商量佛法云门山道此山从混沌未判已前便尔巍巍卓卓辉辉煌煌自秦王剑劈之后乃致元气尽泄此山之不灵秦王之过也范公泉道此泉自鸿蒙未彰之始便尔澄澄湛湛混混渊渊自范公开凿以来即苦应用多方此泉之不幸范公之过也山僧当时喝住道汝二人所谓山精水魅受恩而不知戴者也高莫高于五岳若不封建其长还同土阜丘陵深莫深于四渎若不溯其源流止成泛滥洪波是以栋梁之材必经大匠之手总使精金无杂也须大冶镕成所以山僧寻常向诸人道此事直须爆地断卒地折久久依师决择得大机明大法方堪入作若不然者只是依草木精灵无尾巴猴子弄出人前便成笑具幸各成龙上天莫学蚯蚓入地。

　　晚参问古者道大统纲宗中事须识句未审是那一句师云伊兰作旃檀之树进云明眼宗师天然有在祇如末后一句又作么生师云甘露乃蒺藜之园问一七以内紧捎草鞋一七以后草鞋绳断时如何师云胡孙上树尾连颠乃云世尊云吾有正法眼藏涅槃妙心付与摩诃大迦叶从此西天四七东土二三递相传心山僧忝为后裔今晚将正法眼藏涅槃妙心付与现前诸大弟子是则固是切不可使外人闻得若使闻得报与官府捉诸人去问长老传底是甚么心却如何对付对付不得山僧行脚时学得个海上仙方一并分付乃云树头树头。

　　上堂问者事从来本无得失为甚学人不得透脱师云木人空抚掌石女不抬头进云祇如断臂雪庭人因甚便悟去师云红炉爆出铁乌龟进云恁么则陆地波涛晴空霹雳去也师云看脚下又一僧才出礼拜师云今日不许喝喝者罚银五钱进云依教奉行师云羞也不识僧拂坐具便行师抛下拄杖僧拾拄杖送还师云却也伶俐僧拟议师便打乃云似地擎山不知山之孤峻如石含玉不知玉之无瑕汝等尽是怀宝迷邦弃本逐末背却自己阿爷到处伶俜作贼夜里被人家狗咬白日受人家箭射非惟痛痒不相关抑且好恶全不识只如识好恶知痛痒者又作么生寻常一样窗前月才有梅华便不同。

　　陈李二邑侯见访上堂问佛祖因缘即不问居士分灯事若何师云光生泉石进云祇如大颠叩齿韩文公直下知归黄檗安名裴相国便知落处今日现前尊官与和尚相见毕竟如何指示师云相逢自有知音知何必清风动天地进云莫便是指示么师云是指示即领受去进云定光金地遥招手智者江陵暗点头师云引得却好进云不是和尚好与一喝师云鼠儿伎俩问如何是自性佛宝师云殿里看如何是自性法宝师云藏楼看如何是自性僧宝师云堂中看进云三宝已蒙师指示向上一路是如何师云归依佛法僧乃云汝等诸人未得个入处须得个入处既得个入处须知有出身一路始得作么生是诸人入处如儒家读书相似自幼读得子史经书受尽萤窗雪案之苦一朝雁塔题名身致青云之上自此腰金衣紫出而为国为民虽无异乎昔人而不可仍谓之昔人也此初心入道之样子也从此既登仕藉往往有不虞之誉求全之毁所谓女入宫而见妒士入朝而见嫉须是宠辱不惊得失无系居廊庙不异乎山林气味处山林无越乎廊庙情怀皆生人之常分何昨是而今非此悟后出身之样子也然虽如是尤在资格中间未见超方作略如何是超方之作若是陶渊明攒眉便归去复举比部孙居士因杨岐会禅师来谒直示断次公曰某为王事所牵何由免离岐指曰委悉得么公曰望师点破岐曰此是比部弘愿深广利济群生公曰未审如何岐示以偈曰应现宰官身广弘悲愿深为人重指处棒下血淋淋公于此有省师云提持恁么事须是恁么人始得今日承陈李二邑侯见访山僧亦有一偈要与古人赛采宠辱不惊神暇豫风流逸格任天真相逢向道休官好林下而今有二人。

　　晚参求骊珠者不惧九洄之深追蓝琰者无惮三袭之险汝等既称参禅学道望见县崖峭壁便乃中路而回闻说剑树刀山即尔浑身怕怖殊不知涓滴能成大海星火能烧须弥若不偷心死尽安能坐致太平直须斩尽精灵方可归家稳坐不见道声闻人悲犹如画皮菩萨大悲犹如破肉如来大悲破骨彻髓祇如衲僧门下又如何饶君髓骨都捐尽怨恨方教渐渐深。

　　因雪小参古人云雪下有三种僧一种坐禅一种吟诗一种说食此三种僧且道那一种最亲切一僧云坐禅亲切一僧云吟诗亲切师云总不亲切坐禅者大似担雪填井吟诗者何异捏雪成团惟有说食者却最亲切何故曾闻一饱忘百饥此是人间第一义复云昨夜杨岐开铺撒下珍珠无数怪来鉴照多端纷纷各说相似有说若西昆之阆风有说若北荒之明月有说面市盐车有说梨华万树有说凝月空阶有说玉楼银世纵饶说得十成不及襄阳居士不见昔日庞公辞药山出门道好雪片片不落别处既不落别处且道毕竟落在甚么处若知落处便可坐断庞公舌头不知落处反笑普贤骑白虎。

　　晚参有一句子举似大众良久云虽鞭之长不及马腹。

　　晚参适来闻鼓声上堂要说法忙促失打点一字说不出就此各归单看来亦不恶但照顾脚跟恐阶前路滑。

　　说戒上堂举起衣云多子塔前围绕底只此物无别物鸡足山中等待底只此物无别物得髓当年传授底只此物无别物曹溪昔日承禀底只此物无别物如是则现前人人迦叶个个慈尊说甚大小乘分别禅律藏但时当末年室中无立雪之操持世日下趋槽厂无负舂之实履遂使丰城宝剑埋狱而无光九曲明珠入泥而晦色昨晚已为汝等括垢扬尘今朝复为汝等斩新提出若能直下承当可谓功不浪施其或未然卓拄杖云卢行者蓦过西天优波离杖头突出。

　　成道上堂问正觉山前旧案不劳指注法王升座上新条便请施陈师云一轮红日到天心进云恁么则个个成佛去也师云你因甚尚作众生进云且喜传家最清白直饶佛祖也羞为师云庭前师子雪装成问炉鞴弘开直接上乘根器毗尼普施曲为后学初机即今四海云臻未审如何施设师云随分纳些些进云有个无禅可学无戒可持底汉来和尚又作么生相待师云此间不是嬴形国进云可谓河北重提佛祖令寰中千古[番支]嘉声师云山僧不受诬问世尊成道大觉设供未审瞿昙老汉还来受供也无师云阿难笑你进云既来又作么生相待师云少刻殿上烧香你也随众得礼拜进云恁么则端坐受供养大众常安乐师云你只解吃饭乃云昔日世尊于正觉山前睹明星而悟道乃叹曰一切众生皆具如来智慧德相但以妄想执着不能证得我要问世尊当时睹的是甚么星是紫微星是太白星是北斗星是毛头星悟得是甚么道是佛道是天道是人道是地狱道直饶答得分明更向它道祸不入慎家之门若答不得却有一偈为作解嘲六年冷坐太无端刚睹明星被眼谩大底入山无合杀捏成话杷与人传然虽如是正法难扶邪法灵验普请大众同上大雄宝殿讽经上供非图报德酬恩就地扬它丑拙。

　　晚参天寒人寒一点不相谩滴水滴冻到底全无用有者便道时节若至其理自彰似者般底汉速向荒郊送君不见老丹霞烧木佛院主须眉尽落脱此事从来今古传试问诸人瞥不瞥若得瞥洞山好佛已舒光若未瞥一班木佛留与丹霞烧火热。

　　晚参昔有一童子求人学识字人告之曰一字是一画二字是二画三字是三画童子遂向人前夸识字后遇一人问之曰万字如何写童子遂欲画一万大似今时禅和子学喝底一般问他如何是第一句喝一喝如何是第二句喝一喝如何是第三句喝一喝乃至千句万句便下千喝万喝大智若愚大巧若拙达磨不会禅夫子不识字后代儿孙皆成相似鸡似凤蛇似龙狗似师子猫似大虫衲僧似童子且道童子又似个甚么未读上大人莫问丘乙己。

　　上堂问大觉堂前有一宝千人万人觑不着未审此理如何师云雪观音向火僧礼拜师云瓦解冰消复云有句无句百千滞货如藤倚树不误主顾树倒藤枯卸驮脱笼句归何处失利失利且道是古人失利大觉失利诸人失利青州纸贵一状领过。

　　晚参搅长河为酥酪变大地作黄金虽善调有余而补不足争似大觉此间朝朝握土成金一钱不肯易使不是悭不是妒要使儿子们各自撑门拄户免被傍人唤作郎破败伶俜辱父骂祖。

　　晚参归宗斩蛇疏山木蛇何似南山鳖鼻蛇弄蛇须是弄蛇手阿谁是弄蛇手擿拄杖云蛇蛇。

　　春朝早雪上堂问向上宗乘即不问西来祖意是如何师云春朝把笔百事大吉进云春行冬令又作么生师云日日是好日问爆竹一声催腊去梅华数点送春来如何是送春来底句师云一点谩阇黎不得进云个中消息无人识独许通方作者知师云多虚不如少实进云大众证明和尚此语师云多虚不如少实问阳春才露布和气渐来临冰雪宜枯老时节若为存师云陈抟古洞日高眠问旧日葛藤即且置应时一句是如何师云雪消溪畔水潺潺进云恁么则寒即言寒热即言热师云寒时寒杀阇黎热时热杀阇黎进云祇如无寒无暑又作么生师云冷水浸石头进云云散碧空尽江湖万里天师云直须水底火发始得圊头问诸法因缘生世法如何尽师云你祇解运粪入不解运粪出乃云东风齐着力吹转枝头碧好天孙绣出珊瑚月呈似普贤王菩萨普贤怒其尽把天机都漏泄唤云光呼六出盖覆盖覆令它转身吐气不得殊不知添足画蛇弄巧成拙也是为众竭力。

　　上堂把断要津不通凡圣春色缘何入得来天地合其德四时同其序何思也何虑也寂然不动感而遂通铁牛之机如是如是。

　　晚参问众才有是非纷然失心如何是你不失底心印缘云长安虽闹我国晏然灵石云任它风浪起稳坐钓鱼舟师云山僧却又不然烦恼海中为雨露无明山上起云雷复云不因讪谤起冤亲何表无生慈忍力好事不出门恶事传千里佛是西天老比丘达磨打落当门齿从古至今同生同死但愿你早成阿耨多罗三藐三菩提皇风荡荡无彼无此。

　　晚参诸方善说禅能说道大觉此间止说一味若知味绝忌讳不知味须牢记着衣不挂一缕丝吃饭不咬一粒米庐陵米价知几几喝一喝云参。

　　晚参太颟顸没合杀六不收闹聒聒有权有实有照有用借人面具舞三台到底何曾得通达赵州老太潦倒逢人便说青州布衫重七斤何似现前诸人各各有个破衲袄好不好莫教拾得语寒山饶舌丰干笑不了。

　　晚参年又尽岁方新真薄福笑难停去年贫库中尚有粗茶三五斤今年贫赢得现前三五百双光眼睛眼眼相看面面相呈既是你知我见历历分明山僧亦不劳唇费舌更将闲事叮咛但得人情好吃水也欢欣。

　　晚参问已去光阴即不问年穷岁尽事如何师云雪溜溪声活进云如何是离四句师云十字街头闹聒聒进云如何是绝百非师云吹毛利剑逼人寒进云恁么则男儿不借春风力陆地行舟到岸头师云撞杀阇黎僧喝师云棺材里瞠眼乃云空合空水归水何曾跨出门限里翻大地覆乾坤依然相隔万重云高处入平处放平处入高处放大鹏展翅盖十洲篱边之雀空啾啾。

　　除夕小参问年去年来即不问岁除一句是如何师云敲冰取火进云恁么则心思路绝去也师云百尺竿头须进步问年穷岁尽即不问如何是目前机师云生铁铸成问古人烹白牛分岁未审和尚将甚么供养大众师云满盘拓出进云一物用不尽何必许多般师云且道是甚么物僧呈坐具师云羞也不识僧擿下坐具师便打乃云愚人除境不除心以拄杖右边卓云过者边着智者除心不除境以拄杖左边卓云过者边着直饶心境两俱除来年更有新条在恼乱春风卒未休复云尽乾坤大地是一个棋局自古至今若佛若祖若圣若凡是弈棋底人但善弈者着著有出身之路头头有先见之明然而残棋败著者多矣罕见能收全局自释迦老子于二千年前波波挈挈下得半局达磨大师航海而来辛苦万端也祇下得半局临济德山竭力扶持也祇下得半局山僧一向痿羸过时从不散拈著者一着子今晚适遇年穷岁尽无可与诸人啖啄特特下场与诸人对局还有敌胜惊群出手为古人了此残局者么良久云棋高一着缚手缚脚。

　　元旦上堂问元正启祚即且置斩新条令事如何师云万人遐仰处红日到天心僧作圆相云者个还属新旧也无师云陈年故纸进云镜清道有明教道无未审大觉道个甚么师云不说有不说无进云学人又不然师云你又作么生进云孟春犹寒伏惟和尚尊候起居万福师云却是你来得香灯问弃旧迎新即不问岁朝一句是如何师云佛殿里烧香进云拈起则大千俱现放下则法界全收祇如不拈不放又作么生师云山门头合掌乃云岁朝把笔百事大吉风调雨顺国泰民安此皇家之吉也加官进爵福禄骈臻此臣宰之吉也一举首登龙虎榜十年身到凤凰池此士人之吉也五日风十日雨此农夫之吉也生意滔滔长财源滚滚来此工商之吉也作么生是衲僧门下之吉竖如意云一番提起一番新烁迦罗眼透金尘。

　　晚参九月黄华满地金风吹香雾湿成匀空生只解岩中坐错过南无观世音。

　　晚参大觉有一窍触着真奇妙爱弄死虾蟆致令生叫跳一跳两跳三跳四跳跳到三十三天依旧莫能窥窍毕竟如何卓拄杖云一心请召。

　　天岸升禅师语录卷第四
嘉兴大藏经　天岸升禅师语录


　　天岸升禅师语录卷第五

　　侍者溢玄记录

　　　　住青州大觉禅院语录

　　元宵上堂二僧齐出师云一亲一疏僧各归位师笑云不消一捺问一亲一疏则不问如何是人中境师云上元定是正月半进云如何是境中人师云嫂嫂元是大哥妻进云蒙师一滴肝肠泪今日方知在额前师云拾涕唾汉老僧问如何是粗师云老大龙钟进云如何是细师云吃饭防噎乃云天上有月人间有灯应时及节遍界辉腾寒山子便道我心似月漳州权复道我心似灯依稀颇相似仿佛隔千层大觉敢道不是心不是月不是灯面赤不如语直眼见不如手亲卓拄杖下座。

　　晚参今晚月光如来与灯明如来眉间放大宝光照见东方万八千土所谓阿波波地狱阿吒吒地狱十万八千鬲子地狱睹斯光者无不获大清凉除烦恼热独有一狱牢不可破光不能入月光如来问曰此是人间何等地狱灯明如来曰兹乃南阎浮提禅和子用心光不透脱邪知恶见蒙覆眼睛或为默照或堕顽空或恋寂静或弄精魂不觉不知造成斯狱假饶千佛放光也难救拔旁有德山和尚道如来如来你祇堪入佛不堪入魔待长老舒小神通看乃卓拄杖云击碎天灵盖擉翻鬼眼睛不借他人力腾辉耀古今大众且道德山和尚与二如来相去多少直饶倜傥分明犹隔然灯十万程。

　　晚参平地上抬脚不起荆棘林中难措足荆棘林中难措足平地上抬脚不起直饶透过两重关未明向上事在还知向上事么穆陵山势险黄河水更深。

　　解冬上堂解却杨岐驴子放出长沙大虫蹋断赵州略彴收回华顶春风且道寒山拾得姓什么他方不解通名姓此地何曾识主翁。

　　晚参今日三十来朝初一头尾不争多衲僧好辨别不辨别眼里无筋黑漆漆。

　　晚参贵如金贱如土举似人人莫睹杨柳何青芍药何紫良哉观世音他方与此土拟思量何劫悟。

　　晚参春光已过半绿肥红渐少鬼怪与妖魔尽渡河去了山门依旧向南开寂寂长廊风自埽庭前陈副使放生野雁子朝暮念佛僧也解知恩报嗟汝学道人终日没头脑业识苦忙忙人而不如鸟如何好莫怪山僧闲絮叨。

　　上堂问如何是善师云蟺在土里进云如何是恶师云鹗在水里僧喝师云蟺鸣鹗叫乃云千说万说左说右说直说巧说显说喻说不如不说何故芍药华开菩萨面棕榈叶长夜叉头。

　　晚参一向常住澹薄无可管待诸人今晚遇大尽日作一枚胡饼供养现前大众以拄杖作○相良久云饥逢王膳不能餐。

　　说戒上堂惟香象能截流是天马能追风果有追风之技何妨蹈空而行若无香象之威那能截流而渡药山门下放过沙弥铲草堂前未行正令袈裟下覆却活祖师钵盂中擎出好菩萨如是信解方称出格丈夫别作较量祇成名字罗汉各发殷重之心无生慢易之想。

　　晚参说法不随机是名非时语山僧今晚随机去也身口意清净是名佛出世身口意不净是名佛涅槃蓦拈拄杖云大众释迦老子来也白狗冲开金井索乌驴系在玉阑干。

　　佛诞上堂天上天下唯我独尊向左卓拄杖云过者边着一棒打杀天下太平向右卓拄杖云过者边著然后有佛处不得住无佛处急走过但见皇风成一片不知何处有封疆。

　　结夏小参护生须是杀杀尽始安居且道杀个甚么若说杀六尘杀六入是堕凡见若说杀佛杀祖是堕圣见若说总不恁么是堕非圣非凡见若说总恁么去是堕圣凡两见毕竟如何即得乃横按拄杖云太阿在握利斩千丝当断即断更莫狐疑菩萨子知不知离四句绝百非了无依倚迥绝攀跻夺得庞公幞头子马前喝道状元归。

　　上堂山僧昔年行脚于粪埽堆头拾得一个布袋子今日将山河大地草木丛林若僧若俗若圣若凡尽情装入布袋然后将袋口结却总不许他转身吐气因甚如此不见道绝后再稣欺君不得。

　　晚参电光烁破释迦眼睛迅雷震碎达磨脑盖好雨点点不落别处山前麦熟正好收割时雨滂沱又好种谷好事堆堆叠叠来现前时节若为赴休论东家杓柄长莫管西邻笊篱窄大用现前不存轨则。

　　晚参今晚四月三十日忙忙匝地普天热堪叹奔南走北徒名利心肠几时歇适有人道此事阿谁曾欠少噫你眼里因甚有许多垃圾。

　　海岸道人见访上堂问撩起便行早迟八刻一锤便就已属钝根除此二途又作么生师云鲇鱼上竹竿一日一千里进云垂钩四海祇钓狞龙忽遇个吞却乾坤的来如何相接师云且教立在门外进云古人九旬禁足不蹋生草今日大觉结夏锋刃在握斩草除根未审有何饶益师云钝根阿师僧拟议师便打进云恁么则冲开碧落松千尺截断红尘水一溪师云依然只在者里乃云选官不如选佛丹霞忽尔傍瞥无住而生其心行者担头忽轻参也鲁一唯智愚咸莫睹迦叶贫等闲一笑值千金梵志读尽百王书死来却受阎王拷庵主火烧得舍利何似当时一语亲是知此道不属坐禅入定不属文字语言不属贫不属富不属智不属愚不属贵不属贱不属僧不拘俗如猫捕鼠有肯心决不相赚如鼠咬强无滋味满口流涎山僧如是告报已是土上加泥还有出格英灵者么吸尽西江归去后令人千古忆庞公。

　　上堂慧光今日设粽供养现前大众其中有一粒砂咬著令人牙痛卓拄杖下座。

　　晚参如我身空诸法空千品万类悉皆同昨日亡僧向甚么处去也灰飞烟烬后清夜又闻钟。
</div>
    <div class="pagination">
<a href="天岸升禅师语录_page3.html">上一页</a><a href="天岸升禅师语录.html">1</a><a href="天岸升禅师语录_page2.html">2</a><a href="天岸升禅师语录_page3.html">3</a><span class="current-page">4</span><a href="天岸升禅师语录_page5.html">5</a><a href="天岸升禅师语录_page6.html">6</a><a href="天岸升禅师语录_page7.html">7</a><a href="天岸升禅师语录_page8.html">8</a><a href="天岸升禅师语录_page9.html">9</a><span>...</span><a href="天岸升禅师语录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
