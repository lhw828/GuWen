<!DOCTYPE html>
<html>
<head>
    <meta charset="UTF-8">
    <title>雨山和尚语录 - 第 30 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雨山和尚语录 - 第 30 页/共 30 页</h1>
    <div class="content">　　春风蔼蔼。春日熙熙。打开窣堵。送汝安居。卓拄杖一下云。但向此中能撒手。管保无欲亦无依。

　　子哲禅德为父母灵骨请入塔

　　大道不分男女相。一法界中无两样。而今且喜得和同。立地证真成最上。有子能将道事亲。殷勤请我开宝藏。乃卓拄杖云。八字打开解脱门。一朝直入超无量。(子禅以父母二灵骨共贮一袋故云)。

　　天育禅人请为师正伦上座火

　　行年七十复有一。一命何缘顿了毕。若云障业久难销。蓦掷下火炬云。试看而今应手爇。

　　重纯重瑞二禅人请为师道勤尼上座火

　　人向龙华会里来。汝从龙华会里去。虽然撩起贵便行。可惜不会末后句。末后句。为君举。火焰今朝转法轮。几人到此得公据。

　　不昧大德火

　　宝戒未登。涅槃先证。撒手便行。急如律令。此去南方遇丙丁。不须更问安身立命。

　　顶生禅人请为涵辉惠远二上座灵骨入塔

　　叶落归根。来时无口。卢老风规。汝曾会否。一齐送向窣堵波。再来须打个筋斗。

　　定元上座请为了空禅人火

　　四大本空。五蕴非我。一法既无。何用真火。乃掷下火炬云。人义道中。无可不可。

　　不夜禅人请为师祖密岫上座火

　　昔年已登戒品。今冬复入经堂。三会龙华取证。六时梵贝敷扬。方期胜事成就。岂意病入膏肓。以火炬掣一下云。宿障新殃俱扫尽。不劳乞火去南方。

　　学及上座请为徒逊庵书记火

　　庐岳人来秋暮天。兄亡弟哭甚堪怜(九月念七庵闻庐山祖西堂讣。痛哭不已)。而今弟去何人哭。午夜寒灯只老禅(庵受业师住天宁)。惟我法侄书记禅师。气类寒云。形同槁木。印心于万杉寺里。脱鞴于大树堂中。峻机无敌。当仁不让。于师处众存诚持节。堪标于世。大祖父之门。专期异日。发爨桐之泪。顿见今朝。呜呼。公于生死为游戏。何有挂碍。但我念法社孤冷。宁无惨伤。今则鸟兽未鸣。云天先泣(是日大雨雪)。且全身入火一句又作么生道。遂掷下火炬云。锻后精金无色相。须知别有好风光。

　　受庵维那请为师静修老宿火

　　萧萧老衲。密密静修。涅槃未证。生死先游。踢倒玄关撒手去。圣不管兮凡不收。且道如何是他脱体无依一句。掷下火炬云。红炉焰里看优游。

　　古坛比丘尼封龛

　　以拄杖指灵龛云。此处没障。难多吉祥。汝住此。得安祥。说甚古坛月冷。云树孤芳。但自回头看本地。天然一片好风光。即今末后一句。为禅极力提纲。从来不用无须锁。只是玄沙纸半张。

　　刘子卿护法率令嗣瞻麓请为先妣宋太夫人起棺

　　芳树鸟啼春梦醒。莲台人接雨花忙。乘时好自归安养。休认娑婆为乐邦。急进步。莫彷徨。香花一路列成行。头头尽是金仙境。吉荫儿孙万祀昌。

　　调甫居士生前有愿。欲葬三宝地。今于本寺东园觅得片地。当下葬时。其嗣惟龙请为掩土

　　这一片地。乃是过去诸佛之所住处。其基坚固。金刚所成。黄金以为殿宇。白玉用作阶砌。非证惟心。净土者不能有此最吉祥报。况乎　沟左绕。梅岭右盘。永为安贞应地者哉。调甫居士今得其正脉。从此荫儿孙则儿孙蕃盛。植福德则福德昌隆。盖生前有愿。没后不忘。乃尔兹者承诸宝眷请法之诚。不妨更资一偈。忆昔古灵山。金仙曾有记。调甫大居士。超然登佛地。

　　慧照寺行震行灵二法嗣为师大鉴和尚请封龛

　　六年驻锡淮南寺。剪棘披荆道力宏。最惜功程尚未半。那堪愿海忽先倾。恭惟慧照堂头和尚江门嫡子。弁岭亲孙。应运住名蓝。不惮捍劳忍苦。存心荷祖道。宁辞旰食宵衣。变瓦砾为释梵之宫。机缘凑矣。芟荆蓁作象龙之窟。报龄促焉。正期慧照长悬。岂意神光忽敛。　水人天咸添惨戚。蜀岗风月顿减清辉。虽然善知识以生死为游戏之场。故长沙岑大虫云。不识金刚体。却唤作缘生。十方真寂灭。谁在复谁行。诸人若委悉。则慧照一灵长在。如其不尔。良久云。殷勤且为扃云户。留契湘潭无缝机。

　　雨山和尚语录卷第二十(终)

　　扬州天宁雨山思和尚塔铭(并序)

　　震旦初祖圆觉大师曰。达大道兮过量。通佛心兮出度。不与凡圣同躔。超然名之曰祖。故凡绍斯位者类多乘愿命世。亚圣大人。故能俯仰以超诸有。谈笑而起真宗。住法王家。持法王令。广大以存心。勤苦以立教。接从上之脉。传无尽之灯。道契
宸衷。名满天下。近世若我雨山和尚思公者。固无忝于超然过量之称矣。公名上思。字雪悟。晚号雨山。族出泰州于氏。其先本吴人。明初迁于海陵。遂为泰州著姓。公生而凝重。不类常童。稍长益自异。雅慕空宗。志存向上。乃走郡之天宁。以图出世。时方丈恒和尚继灵隐老人法化。大唱临济之道于淮南。衲子趋承无间。遐迩大江以北。使三峰一灯炳耀不绝者。实自兹始。公以初机跌荡炉鞴。疑情猛烈。寝食几废。恒每示以本色钳锤。恍然有得。时万杉璞和尚居西堂。重与勘辨。极称赏之。公时犹布巾芒屩。若卢行者之在黄梅。众无知者。嗣后始就净业庵。礼新开上人剃染。从恒和尚而纳具焉。未几腰包南迈。谒具老人于灵隐。俾居近侍亲炙。休光敏励。操持温研不替。老人一日顾谓曰。子之因缘合在天宁。亟行无滞。为我子。为我孙。均不失为老僧印下物也。公即日礼辞北返。恒遥见。喜曰。吾待子久。不意迟至今日。复子才放。即命领职。公愈谦抑。痛自针砭。去优居匮。舍佚就疲。食不充腴。衣常垢敝。荷众忘形。混诸劳侣。其诣稳实。其学精深。间常语其同事曰。实际理地。着个元字。早是涴汝胸臆。佛事门头才舍一法。不名满足菩提。我非作业求佛。直欲自充其不欺之力耳。闻者无不叹服。由是恒和尚益加器重而心有所属矣。比承记莂。远即匡庐。危坐孤峰。嗒焉丧我。下顾尘寰。蛮争触斗。恍烟云之聚散。曾无累于虚明。如是者十年。名蓝争欲致之。翘企而莫可得。岁丙午。闻恒和尚示寂。奔赴天宁。暂留谢墅。旋应延令庆云之请。至则机用超然。说法充贵。诸方咸知宗门有人。而公忽厌尘嚣。思归旧隐。由彭蠡复匡庐。雪被冰床。刀耕火种。仰追古德住山家风。不肯呈身自鬻。学者非忘名位甘枯寂者不至也。既迁东鼓之法轮。舒城之白云。皆不事缘。饰以道自娱。惟用本分接人。有识者甚称其得宗师体裁。康熙壬戌。维扬檀越诸山耆旧佥议天宁一席非公不能振起。乃削牍命使远致恳诚。公念祖席不可久虚。舆情亦难终负。遂幡然而起。舒城善信拥道遮留。公以软言慰谕。人得欢心。无不望尘下拜。刻顷致米千斛。即此可想见其平居善诱。慈惠及人之深矣。天宁恒和尚唱灭。继席者择乳未精。典型几覆。公一至而翕然称善。风动江淮。摧辟振兴。不资余力。山门内外。百废具举。见者恍疑弥勒从天而降。若移兜率于人间也。甲子十月。
圣驾南巡至扬州。羽卫陈设。首幸天宁。公率万指出迎。威仪整肃。闲假如常时。奏对详明。
皇情大悦。乃御书萧闲二字以赐。临行又命侍卫赍金饭僧。公乃肇启龙华。仰酬
帝德。挝鼓升座。具表谢　恩。　上复降旨赐额。仍用天宁名字。人咸以为希有遭逢。近世罕匹。公道力坚。凝不挠于物。虽造次危疑之际。泰宇自定。纷然酬应中挥笔作书。事理条达。绰有余裕。雅度汪洋。众莫得而涯量也。昭阳檀护念公度世利生之心肫肫如不容己。又复愍其勤苦。乃私相谓曰。吾乡菰蒲烟水。鸥鹭可盟。有庵极乐者。足可为公逸老地。吾辈亦得藉以称青松社主。不可俾濂溪。佛印独专美于当年。因力致之。公亦欣然而往。席未暇暖。而海虞三峰之命旋至。公复念汉祖旧庭。众方归我。虽欲自爱如慧命。何同香象之截流。径趋彼岸。若神龙之降泽。岂拣枯枝。沛法雨之滂沱。起祖华之憔瘁。虽病者自败其根茎。然弱者已超于兔马。继往开来。厥志甚伟。而维扬都人士重复致书。再申劝请。谓道因人重根本。讵可轻移。地以江分彼此。安能兼顾。即欲大功不宰。退己让人。更期古路重扬。光前裕后。公韪其说。聿来芜城。扬当南北要冲。舟车毕至。日未盥漱。户履已盈。公素以荷法为己任。始终不少懈息。有以假鸡自雄。惑世乱真者。据关勘核。杀活全提。要必死尽偷心而后放行。卒以劳瘁致疾。医不能治。遂屏息诸缘。挥斥药饵。惟嘱左右黾勉进修。以护惜常住为念。余皆置而不问。一日忽问侍者。今日是几。侍者祗对甫毕。乃遽起沐浴。泊然而化。实康熙戊辰仲春二月二十五日也。寿五十有九。腊三十九夏。嗣法门人广元等前后十二人。手度弟子若干人。受具戒者若干人。至若虚往实归。仰沾法利者不可以数计。示寂之明年。塔全身于寺之西北隅。生平著述有九会录行世。元继席住山。能体先志。具状来乞塔上之铭。余请授之显者。元以余知公最深。辞不获命。乃次其行略。序而铭之。铭曰。

　赫赫三峰　　法弘济上　　日月昏衢　　雷霆幽壤
　笃生二灵　　内安外攘　　出其门者　　咸称法将
　玉绍洪基　　实维恒师　　公称令子　　左右成褫
　峻机雄辨　　度越今时　　譬彼骐骥　　绝尘而驰
　衣法南行　　庐峰遁迹　　有类卢能　　追奔莫及
　蛇虎为邻　　猿鸟共息　　遐哉古风　　万仞壁立
　江南淮北　　时至理彰　　要津坐断　　验彻诸方
　妖狐屏绝　　宵魅潜藏　　得大自在　　巍巍法王
　道契宸衷　　灯传熙世　　御墨飞扬　　天心眷注
　漳琏荣褒　　藤嵩伟树　　异数偶同　　人莫能喻
　化缘已毕　　唱灭双林　　藏身无缝　　谁是知音
　山辉玉韫　　川媚珠沉　　一锥独拔　　离去来今

　　　临济三十三世嗣祖沙门前住灵岩华山晓青撰
　　　　　　嗣法门人师昂元　耳圆音　懒余勤
　　　　　　　　　　智胜慧　根洁莲　月峤琏
　　　　　　　　　　弘泰证　受庵明　豁庵彻
　　　　　　　　　　珊辉秀　旦文震　勇彻▆
　赐进士出身吏科掌印中正五品加四级侍
　　经筵前福建道监察御史户部山东清吏司郎中
　　　郡人李宗孔篆额
</div>
    <div class="pagination">
<a href="雨山和尚语录_page29.html">上一页</a><span>...</span><a href="雨山和尚语录_page25.html">25</a><a href="雨山和尚语录_page26.html">26</a><a href="雨山和尚语录_page27.html">27</a><a href="雨山和尚语录_page28.html">28</a><a href="雨山和尚语录_page29.html">29</a><span class="current-page">30</span>
    </div>
    <div class="pagination"><a href="index.html">返回目录</a></div>
</body>
</html>
