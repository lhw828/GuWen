<!DOCTYPE html>
<html>
<head>
    <meta charset="UTF-8">
    <title>雨山和尚语录 - 第 19 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雨山和尚语录 - 第 19 页/共 30 页</h1>
    <div class="content">幽栖真个好幽栖。禅不参兮佛不提。日上三竿犹打睡。身心谁道懒如泥。

　　秋夜怀文涧弟

忆别纷纷梅雨多。送君不忍唱骊歌。看看又是新秋至。孤月光寒照薜萝。

　　镜湖留别

无论前身与后身。两番来住有深因。而今又别出山去。惭愧峰头旧隐沦。

　　示倚贤童子

妙龄立志出尘几。一遇文殊得指南。华雨庵中明秘旨。善财端的许同参。

　　诸子修路喜示以偈

持地当年候佛来。闻言当下得心开。阶前喜见平如掌。一日行他一百回。

　　留别栖贤石鉴和尚

滹沱洞上两源流。尽属曹溪一派收。饮水分河嗟末代。不堪祖苑又垂秋。

　　　　　　又

匡庐把臂十余春。针芥相投得几人。每过玉渊相对坐。岁寒秪有澹交真。

　　　　　　又

横拽孤筇下碧岑。山房两宿快谈心。临岐珍重无他语。好把残灯剔少林。

　　　　　　又

龙舒此去路非遥。无柰诸贤折简招。孰谓同风千里隔。论心握手订寒宵。

　　龙舒即事示憨石禅人

平生最爱是山林。庐岳高深惬素心。寒涕垂膺煨芋火。人间无路得相寻。

　　　　　　又

欃枪已过幸无灾。何事相牵出岳来。一个浑身无著处。亏人逐日走风埃。

　　　　　　又

浅浅山林曲曲沙。清幽无过是君家。老怀乐得偷闲日。一榻相依度岁华。

　　悼见虚阇黎

模范丛林见热肠。戒珠端的豁秋霜。人天正欲亲华表。余照何堪又掩光。

　　寿祥甫居士

履迹曾闻遍四方。谁云访道只襄阳。安心不入贯华室。问法频登选佛场。倾尽家私身似寄。踢翻溺器气如狂。老来事业堪千古。祖苑而今有耿光。

　　示宗髻禅师

老来脱白事非常。莫把身心逐世忙。但得念头无变异。眉间端放白毫光。

　　送恒慧专使归吴陵

千里持书远入山。道途曾不畏间关。头陀无物堪相赠。落得清风两袖还。

　　祝汪公调居士

十笏门开傍石泉。松筠密植自悠然。座延白足因尊佛。身谢红尘岂让仙。梵贝闲翻当午课。芸窗静辟避人諠。年来证得清修理。堪忍浑成极乐天。

　　送慧密侍者归全椒

咫尺全椒送尔回。归途正值老梅开。分明觌露真三昧。笑煞南询小善财。

　　　　　　又

相随结夏又经冬。喝下常嫌耳不聋。大树堂开还有待。归来好整旧家风。

　　送月峤侍者游匡庐二首

匡庐法窟古丛林。君去游时当访寻。五老峰头逢五老。相将好论劫前心。

秋风才拂夏初阑。翘首江干望尔还。珍重临岐须记取。莫教岁月等虚闲。

　　送远闲典客丐京师

针芥相投一句亲。庆云已得十分真。而今特向皇都去。单学长汀等个人。

　　示道邻行者

年来执役甚殷勤。此去须同有道邻。努力空门修白业。莫教孤负好青春。

　　题林彻禅人小像

一松一石最清真。中有高禅远世尘。瀹茗莳花消岁月。问君何事不南询。

　　示大拙禅人充典记

当年掌记羡南公。玉矩金规法苑中。彼既丈夫谁不尔。嘱君努力继高风。

　　寿朱巨源居士

满庭竞看彩衣斑。长者风流未可攀。事业半生推阙里。机缘三世见灵山。图书昔振词坛远。藜杖新分竹院闲。选罢儒官还选佛。攒眉肯复去松关。

</div>
    <div class="pagination">
<a href="雨山和尚语录_page18.html">上一页</a><span>...</span><a href="雨山和尚语录_page14.html">14</a><a href="雨山和尚语录_page15.html">15</a><a href="雨山和尚语录_page16.html">16</a><a href="雨山和尚语录_page17.html">17</a><a href="雨山和尚语录_page18.html">18</a><span class="current-page">19</span><a href="雨山和尚语录_page20.html">20</a><a href="雨山和尚语录_page21.html">21</a><a href="雨山和尚语录_page22.html">22</a><a href="雨山和尚语录_page23.html">23</a><a href="雨山和尚语录_page24.html">24</a><span>...</span><a href="雨山和尚语录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
