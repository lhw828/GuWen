<!DOCTYPE html>
<html>
 <head>
  <meta charset="utf-8"/>
  <title>
   阅藏知津 - 第 61 页/共 129 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阅藏知津 - 第 61 页/共 129 页
  </h1>
  <div class="content">
   实说品第六十二。佛答善现：“譬如良田种树，是人虽复不见此树根茎枝叶华果受者。而种树已，溉灌守护，渐得生长，众人受用，愈疾获安。菩萨亦复如是，虽不见有有情佛果，而为有情求趣菩提，修六度满，证得菩提，令诸有情受用佛树，叶饶益者，脱恶趣苦，华饶益者，生人天中，果饶益者，住三乘果。是诸有情得成佛已，复用佛树枝叶华果饶益有情。虽作如是大饶益事，而都不见真实有情得涅槃者，唯见妄想众苦寂灭。如是菩萨修行般若，不得有情，及彼施设，然为除彼，我执颠倒，求趣菩提，甚为难事。”善现白佛：“当知菩萨，即是如来？”佛言：“如是！若无菩萨，则无三世诸佛，亦无三乘，亦无有能永断三界。若由此真如施设如来，即由此真如施设独觉，乃至施设色等及一切法，如是一切法真如，一切有情真如，一切如来真如，一切菩萨真如，实皆无异，故名真如。菩萨于此真如修学圆满，证得菩提，故名如来。如是菩萨应学真如甚深般若，若学真如甚深般若，则能学一切法真如，则能圆满一切法真如，则于一切法真如得自在住，则能善知有情根性胜劣，则能具知有情胜解差别，则知有情自业受果，则能具足愿智，则能净修三世妙智，则能无倒行菩萨行，则能如实成熟有情，则能如实严净佛土，则能证得一切智智，则能转妙法轮，则能安立有情于三乘道，则令有情入涅槃界。菩萨见是自利利他一切功德，应发无上觉心，勇猛精修般若，坚固无退。”次较福胜，次问初发心菩萨，何所思惟？佛言：“恒正思惟一切相智，无性为性，无性为所缘，正念为增上，寂静为行相，无相为相。”又问：为色等亦无性为性？佛印述之。又问：“何缘一切相智无性为性。色等亦无性为性？”佛言：“一切相智自性无故。若法自性无，是法无性为性，色等亦尔。”又问：“何缘一切相智自性无？”佛言：“无和合自性故。若法无和合自性，是法则以无性为性。”色等一一问答亦尔。复次，一切法皆以空无相无愿为自性，皆以真如法界等为自性。善现白佛：“若一切法皆以无性为自性者，初发心菩萨，成就何等善巧方便，能行布施等，能住内空等，成熟有情，严净佛土？”佛言：“谓虽修学知一切法皆以无性为其自性，而常精勤成熟有情，严净佛土，虽常精勤成熟有情，严净佛土，而勤修学知诸有情及诸佛土。皆以无性为其自性。是菩萨虽行布施等。住内空等，学菩提道而知菩提道，无性为自性，如是修行布施等，安住内空等，学菩提道，乃至未得如来十力等，皆名学菩提道未得圆满。若于此道已得圆满，则于一切波罗蜜多亦已圆满。由一刹那相应妙慧，证得如来一切相智。以无障碍清净佛眼，遍观十方三界诸法，尚不得无，况当得有，如是菩萨最胜善巧方便，谓行般若，观一切法尚不得无，况当得有。常作是念，诸法皆以无性为性，如是无性，本性自尔，非佛等所作，以一切法皆无作者，离作者故。”善现白佛：“一切法皆无知为性，云何菩萨修行般若，显示诸法若有若无。”佛言：“随世俗故显示，非随胜义。”又问：“世俗胜义为有异不？”佛言：“不也！世俗真如，即是胜义。颠倒妄执，于此真如不知不见，哀愍彼故，随世俗相，显示诸法若有若无。复次，有情于蕴等法起实有想，菩萨哀愍彼故，分别诸法若有若无，令知皆非实有。”

　　巧便行品第六十三。善现白佛：“当于何处，行菩萨行？”佛言：“当于色等空行菩萨行。如佛菩提，于诸法中，不作二相。”次答佛陀名义，菩提名义。次问行布施等时，住内空等时，于何等法为益为损，为增为减，为生为灭，为染为净。佛言：“菩萨为菩提故，行布施等时，住内空等时，于一切法无益无损，乃至无染无净。”又问：“若为菩提，行深般若，于一切法都无所缘而为方便，不为益，不为损，乃至不为染不为净故现在前者，云何摄受六度二十空等？”佛言：“不以二故，摄受施等，乃至不以二故，证得菩提。”又问：“若不以二故，摄受施等，云何从初发心，乃至最后心起，于一切时，善法增长？”佛言：“若以二故行，则诸善法不得增长，行不二故，善根坚固，不可制伏。”次明若不敬供诸佛，不能圆满善根。不得善友摄受者，不能证得一切智智。又虽敬供佛等，远离方便善巧力故，犹不能证一切智智。因即广明方便善巧修行六度之相，及修一切善法之相。

　　遍学道品第六十四。佛告善现：“菩萨能于色等无性自性无动。”善现问言：“有性法能现证无性不？无性法能现证有性不？有性法能现证有性不？无性法能现证无性不？”佛皆答言：“不也！”又问：“将无世尊不得现观？”佛言：“有得现观，然离四句，非有非无，绝诸戏论，乃名现观，得亦如是。”又问：“何为戏论？”佛言：“观色等若常无常，乃至若是所遍知，若非所遍知，是为戏论。复次，若作是念，苦应遍知，集应永断，灭应作证，道应修习，应修四静虑等。应超预流果等，应行布施等，应住内空等，应趋入正性离生，应圆满十地正行，应成熟有情，应严净佛土，应起佛十力等，应断烦恼习气，应证无上菩提，是为戏论。复次，菩萨行深般若时，应观色等若常若无常等，不可戏论故，不应戏论。复次，观苦圣谛，若应遍知，若不应遍知，不可戏论故，不应戏论。以一切法有性不能戏论有性，无性不能戏论无性，有性不能戏论无性，无性不能戏论有性，离有无性，法不可得。若能戏论，若所戏论，若戏论处，都无所有。是故色无戏论，乃至佛菩提无戏论。菩萨应行无戏论甚深般若。”善现白佛：“云何观一切法皆无戏论。”佛言：“观色等无自性，若法无自性，则不应戏论，是故色等无戏论。”又问：“菩萨用何等道，得入正性离生？”佛言：“非用声闻道，非用独觉道，非用佛道，然于一切道先遍学已，用菩萨道而入正性离生。谓菩萨从初发心，勇猛勤修六度，以胜智见，超过静观，至独觉等八地，用道相智而入正性离生。复用一切相智，永断习气，入如来地，乃成一切智智。是菩萨所学第八，乃至独觉若智若断，皆是菩萨摩诃萨忍。”又问：“云何当起一切净道相智？”佛言：“若诸行状相，能显发起净道相智，菩萨遍现等觉，如实为他宣示施设，令诸有情得无倒解，趣向利乐。菩萨应于音声语言，皆得善巧，遍为有情说法，令所闻皆如谷响，虽有解了，而无执着，应如实知有情随眠意乐种种差别。应如实知六道因果，随其所应，遮障彼道，及彼因果，应如实知三十七品，乃至三智，三乘道及因果，以如是道，安立有情。”善现白佛：“若一切种菩提分法及诸菩提，皆非相应，非不相应，无合、无散、无色、无见、无对、一相所谓无相。云何如是菩提分法，能取菩提。譬如虚空，于一切法无取无舍，自相空故，诸法亦尔。自相皆空，非于余法有取有舍？”佛言：“如是！如是！然诸有情于一切法自相空义，不能解了，哀愍彼故，方便宣说菩提分法能取菩提。复次，若色等一切法，于圣法毗奈耶中，皆非相应非不相应，乃至一相无相。佛为饶益有情，令得正解，入法实相，以世俗说，非以胜义，菩萨于二乘法，学智见已，如实通达，不应摄受。于一切智智相应诸法，学智见已，如实通达一切种相，应可摄受。”善现又问：“若菩萨不于如是诸法相学，亦应不于诸行相学，既不能学，云何能超二地？乃至以三乘法安立有情，令脱众苦？”佛言：“若一切法实有相者，菩萨应于中学，以一切法实非有相，无色、无见、无对、一相，所谓无相。是故不于有相法学，亦不于无相法学。”又问：“若尔！云何菩萨能修般若，超二乘地，乃至安立有情？”佛言：“如汝所说，一切法非有相，非无相，非一相，非异相。若菩萨知一切法若有相，若无相，若一相，若异相，咸同一相，所谓无相。修此无相，是修般若。”又问：“云何修此无相，是修般若？”佛言：“若修遣色等，亦遣此修，是修般若。”又问：“云何修遣色等，亦遣此修？”佛言：“若念有色等，有遣此修，非修般若，何以故？非有想者能修般若。是故修遣色等，亦遣此修，是修般若。复次，住有想者，若修布施等，若住内空等，必当执有我及我所，便着二边，不解脱生死。无道，无涅槃。云何如实能修布施等，能住内空等。”又问：“何等是有，何等是非有？”佛言：“二是有，不二是非有，色想等为二，色想等空为不二，乃至一切想皆为二，乃至一切二皆是有，乃至一切有皆有生死，不能解脱。诸想空者，皆为无二，皆是非有，皆无生死，则能解脱。由此一切有二想者，定无六度，无道无果，亦无现观，下至顺忍，彼尚非有，况有色等遍知，况得三乘圣果。”

　　三渐次品第六十五。善现白佛：“住有想者，若无道果，住无想者，岂有道果？”佛言：“如是！”又问：“菩萨行深般若时，为有有想有无想不？为有色等想不？为有色等想，有色等断想不？”佛言：“于一切法，皆无有想，亦无无想，当知即是顺忍，即是修道，即是得果。当知无性即菩萨道，无性即菩萨现观。”又问：“若一切法皆以无性为自性者，云何如来现等觉已，于一切法及诸境界，皆得自在？”佛言：“我本修学菩萨道时，无倒修行六度，入四静虑，于诸静虑，及静虑支，虽善取相，而无所执，都无味着，都无所得。无所分别，具足安住，善淳熟已，发起五通，亦无所执，乃至无所分别，以一刹那相应妙慧，证得无上菩提，谓现等觉四谛，都无所有，成就十力等无边功德，安立三聚有情，令获利乐。”又问：“云何如来能起无性为自性四静虑，能发无性为自性五神通，能证无性为自性菩提，能立无性为自性有情，作三聚已，令获利乐？”佛言：“若诸欲恶不善法等，有少自性，或复他性为自性者，我不应通达彼无性为自性已，能入静虑。以彼无自他性，但以无性为自性故，我通达已，能入静虑，广说五通，乃至有情，亦复如是。”又问：“云何于无性为自性法中，有渐次业，渐次学，渐次行，由此证得菩提？”佛言：“菩萨闻一切有情一切行，一切法，皆以无性为自性，思惟胜解，发趣菩提，为度有情，作渐次业，修渐次学，行渐次行。如诸过去菩萨，次第修行六度，六念，二十空等，如是学一切法，皆以无性为其自性，于中尚无少念可得，况有念色等。”又问：“则应无色等，乃至一切法，皆应是无？”佛言：“于一切法皆以无性为自性中，有性无性为可得不？”答言：“不也！”佛言：“若有性无性俱不可得，云何可为是问，则应无色等。”善现白佛：“我于是法，无惑无疑。然当来世，有苾刍等求三乘者，彼作是说，佛说一切法，皆以无性为其自性。谁染谁净，谁缚谁解，彼于染净缚解不了知故，破戒、破见、破威仪、破净命，当堕三涂，受诸剧苦，轮回生死，难得解脱。我观未来有是可怖畏事，故问如来如是深义？”佛言：“善哉！如汝所说，有性无性俱不可得，不应于此执有无性。”

　　无相无得品第六十六。善现白佛：“若一切法，皆以无性为自性者，菩萨见何等义，为利有情，求趣菩提？”佛言：“以一切法皆以无性为自性故，菩萨为利有情，求趣菩提。何以故？有情具断常见，住有所得，难可调伏。愚痴颠倒，难可解脱。由有所得想，无得，无现观，亦无菩提。若无所得，即是得，即是现观，即是菩提，以不坏法界故。若有于是无所得中，欲有所得，欲得现观，欲得菩提，当知彼为欲坏法界。”又问：“云何得有极喜地等？”佛言：“以一切法无所得故，得有极喜地等。”又问：“六度有何差别？”佛言：“无所得者，皆无差别，为欲令彼有所得者离染着故，方便宣说有差别相。”又问：“何故无所得者，皆无差别？”佛言：“不得布施，不得施者，不得受者，不得所施，而行布施，乃至不得一切佛法而得无上菩提，菩萨行是无所得般若，魔及眷属所不能坏。”又问：“云何一心具摄一切佛法？”佛言：“所行布施等，所住内空等，不离般若，皆为般若之所摄受，如是一刹那心，则能具摄一切诸法。”又问：“云何诸有所作，不离般若，般若所摄受故，一刹那心则能具摄施等？”佛言：“菩萨所行布施等，所住内空等，皆为般若所摄受故，远离二想。”又问：“云何虽行施等，而无二想？”佛言：“为欲圆满施度故，即于施度中摄受一切佛法而行布施，由是因缘而无二想。广说乃至修八十好，亦如是。复次，行施等时，住无漏心而行施等，故无二想。”又问：“云何住无漏心而行施等？”佛言：“以离相心，修行施等。”又问：“于一切无相无觉无得无影无作法中，云何能圆满施等？”佛言：“以离相无漏之心而行施等。”一一广明行相。

　　无杂法义品第六十七。善现白佛：“云何于一切无杂无相自相空法中，能圆满修六度。云何于一切无漏无差别法中，施设如是诸法差别，及可了知？云何于般若中，摄受一切世出世法？云何于一切异相法中，施设一相，所谓无相？及于一相无相法中，施设种种差别法相？”佛言：“安住如梦如响乃至如变化事五取蕴中，修行六度，如实了知如梦等，五取蕴皆无相。所以者何？诸梦响等，皆无自性，无性则无相，无相则一相。由此因缘，布施无相，施者无相，受者无相，施物无相。若如是知而行布施，则能圆满施度，则不远离六度，则能圆满一切佛法。广说乃至般若亦尔。”

　　诸功德相品第六十八。善现白佛：“云何如梦响等，而可安立是善是非善，乃至是菩提，是能证耶？”佛言：“愚夫异生，得梦，得见梦者，乃至得变化事，得见变化事者，得已，颠倒执着，造身口意业，福、非福、不动行、往来生死，流转无穷。菩萨行深般若，观察毕竟无际二空，安住毕竟无际二空，为彼有情宣正法言，色等是空，无我我所。色等如梦等，都无自性，当知此中无色等，无梦等，亦无见梦者等，一切法皆无实事，皆以无性而为自性。汝等虚妄分别力故，无色中见有色，乃至无无为法中见有无为法。当知蕴处界等一切法性，皆从众缘和合建立颠倒所起，诸业异熟之所摄受。汝等何为于是虚妄无实事法，起实事想。是时菩萨修行般若，方便善巧，拔济有情，令修施等一切佛法。若诸有情，耽著有为施等及果，以诸方便安慰拔济，令住三乘。如是菩萨观察安住毕竟无际二空，虽知诸法如梦响等，而能安立是善是非善等，皆无杂乱，甚奇希有。次更分别菩萨甚奇希有之法，谓住异熟生布施等法，及四摄等。”善现白佛：“若一切法，一切有情，自性毕竟皆不可得，云何菩萨修行布施等，安住内空等，乃至住异熟生六神通已，为诸有情说法。世尊！不可得中，无有情，无有情施设，无色等，无色等施设，一切有情法及施设，既不可得，云何菩萨为诸有情说法，何以故？菩萨行深般若时，尚不得菩提，况有菩提分法可得，尚不得菩萨，况有菩萨法可得？”佛言：“如是！一切有情，有情施设，一切法，法施设，皆不可得，无所有故。当知内空，乃至无性自性空，真如空，乃至不思议界空，苦圣谛空，集灭道圣谛空，色空，乃至八十随好空，见一切法皆悉空已。为诸有情说法，令离颠倒，而于有情及法，都无所得，于诸空相，不增不减，无取无舍，由是虽说诸法，而无所说，于一切法，得无障智，不坏诸法，无二分别，如化如来，教所化众。虽不分别破坏法相，而能如实安立有情，住所应住，虽于有情及法，都无所得，而令有情解脱妄想颠倒执着，所以者何？色等本性无缚无脱，则非色等，毕竟净故。复次，以无所住为方便故，住色空等，色等无所住，色空等无所住，色等无自性不可得，色空等无自性不可得，非无自性不可得法有所住故，非无性法住无性法，非有性法住有性法，非无性法住有性法，非有性法住无性法，非自性法住自性法，非他性法住他性法，非自性法住他性法，非他性法住自性法。何以故？是一切法皆不可得，不可得法，当何所住，菩萨以是诸空修遣诸法，亦能如实说示有情。”善现白佛：“若真法界真如实际无转越者，色等与法界真如实际为有异不？”佛言：“不异。”又问：“若不异者，云何世尊安立黑法感黑异熟，白法感白异熟，非黑非白法感非黑非白异熟？”佛言：“依世俗谛安立，不依胜义。胜义谛中，不可说有因果差别。色等无生无灭，无染无净，以毕竟空无际空故。”又问：“若依世俗安立因果，不依胜义者，则愚夫异生皆应有三乘果？”佛言：“愚夫异生不如实知世俗谛，及胜义谛，无圣道，无修圣道，云何有圣果。唯诸圣者，如实知二谛，有圣道，有修圣道，得有圣果差别。又菩萨自于诸法无所执着，亦能教他于法无所执着，无执着故，于一切处皆得无碍，如佛所变化者，虽行施等，而于彼果不受不着，唯为有情般涅槃故。”

　　诸法平等品第六十九。善现白佛：“云何于一切法，善达实相？”佛言：“如佛所变化者，不行于贪等，乃至不行于道果。于一切法都无所行，是为善达诸法实相，谓于法性都无分别。”又问：“一切色等皆如化不？”佛言：“如是，一切法皆如化。”又问：“诸所变化，皆无实色等，云何菩萨于诸有情，有胜士用？”佛言：“菩萨颇见有情可脱三界不？”答言：“不也！”佛言：“菩萨于一切法，知见通达，皆如幻化。”又问：“为何事故修行施等？”佛言：“若诸有情，能知皆如幻化，则菩萨不应无数劫为有情行道，以有情自不能知，皆如幻化，是故菩萨为诸有情行道。复次，若菩萨不如实知皆如幻化，则不应无数劫修菩萨行，严净佛土，成熟有情。以如实知皆如幻化，故无数劫修菩萨行。”又问：“若一切法如梦幻等，所化有情，住在何处，拔济令出？”佛言：“住在名相虚妄分别，拔济令出，名皆是客，皆是假立，皆属施设，谓此名色等，愚夫妄执，菩萨教令远离。说离名法相有二种：一色相。二无色相。愚夫执着，取相分别，生诸烦恼，菩萨教令远离二相，虽教安住无相界中，而不令其堕二边执。谓此是相，此是无相。”又问：“若一切法但有名相，皆是假立，分别所起，非实有性，云何于诸善法能自增进，亦能令他增进？”佛言：“若诸法中少有实事，非但假立有名相者，则应于善法不自增进，不令他进。以诸法中无少实事，是故以无相为方便，能圆满般若等诸善法，亦令他满。复次，若诸法中，有毛端量实法相者，则菩萨于一切法不应觉知无相无念亦无作意无漏性已，证得菩提，安立有情于无漏法。何以故？诸无漏法，皆无相无念无作意故，安立有情于无漏法，乃名真实饶益他事。复次，菩萨学三脱门，则能学五蕴等无量无边佛法。”次广答学五蕴等。又问：“若行般若时，如实了知五蕴等法展转差别，岂不以色等坏法界耶？法界无二，无差别故？”佛言：“若离法界，余法可得，可言彼法能坏法界。然离法界无法可得，故无余法能坏法界。菩萨应学法界无二无别不可坏相。”又问：“欲学法界，当于何学？”佛言：“当于一切法学，以一切法，皆入法界故，不由佛说。若学一切法，即学法界。”又问：“若一切法，皆入法界，无二无别，云何菩萨当学般若，亦学静虑等。非法界中有如是等种种分别，将无由此分别，行于颠倒，无戏论中，起诸戏论。世尊！法界非色等，亦不离色等，法界即色等，色等即法界？”佛言：“如是！色等非法界，亦不离色等别有法界，色等即法界，法界即色等，菩萨知一切法即法界，以方便善巧无名相法，为诸有情寄名相说，谓此是色等，如幻师幻作种种，无有实事可得。”

　　阅藏知津卷第二十

　　　　　　(信士苏开祚助银参两报荐
　　　　先考性灵先妣黄氏同生净土
　　　　　信士周净灏助银一两)
嘉兴大藏经　阅藏知津(第卷-第卷)


　　阅藏知津卷第二十一

　　北天目沙门释智旭汇辑

　　大乘经藏　般若部第三之六

　　大般若经之余五

　　不可动品第七十，善现白佛：“若有情及有情施设毕竟不可得，菩萨为谁修行般若？”佛言：“以实际为量故，修行般若，以有情际，不异实际，以不坏实际法，安立有情于实际中。”问言：“若有情际即是实际，则为安立实际于实际，则为安立自性于自性？”佛言：“不可安立实际于实际，亦不可安立自性于自性，然般若方便善巧，能安立有情于实际中，而有情际不异实际。如是有情际，与实际，无二无二分。”又问：“何等名为方便善巧？”佛为广说。又问：“本性空中，有情及法俱不可得，亦无非法，云何菩萨为诸有情求证菩提，常作饶益？”佛言：“以一切法皆本性不空，是故菩萨住一切法本性空理，修证菩提。为饶益有情，说本性空法。复次，本性空中，我等不可得，色等不可得，虽为有情说本性空，而诸有情实不可得，哀愍彼堕颠倒法故，拔济令住无颠倒法，谓无分别，此无所有，即本性空。菩萨安住此中，见诸有情堕颠倒想，方便善巧，令得解脱无我我想，乃至亦令解脱无菩提菩提想。当知此中无我可得，乃至亦无菩提可得。菩萨唯为诸法本性空故。求趣菩提。是本性空，前后中际，常本性空，未曾不空。即本性空，名为佛眼。”善现白佛：“菩萨甚为希有，行本性空，而于本性空，曾无失坏。谓不执色等异本性空。世尊！色等即是本性空，本性空即是色等？”佛印述之！复次，若色等异本性空，本性空异色等，色等非本性空，本性空非色等，则菩萨不应观一切法皆本性空，证得菩提。以色等不异本性空(云云)。是故观一切法皆本性空，证得菩提，以离本性空，无有一法是实是常，可坏可断。本性空中，亦无一法是实是常，可坏可断。唯诸愚夫，迷谬颠倒。起别异想，谓执色等，异本性空。不如实知色等，便执着色等，计我我所，着内外物，受后色等。菩萨住本性空，修行般若，不执受色等，亦不坏色等若空若不空。所以者何？色等不坏空，空不坏色等，谓此是色等，此是空。譬如虚空不坏虚空。如是诸法，俱无自性，不可相坏。谓此是空，此是不空。善现白佛：“本性空中，都无差别，菩萨为何所住，发无上心，无上菩提，无二行相，非二行相，能证菩提？”佛言：“如是菩提无二，亦无分别。若行二相有分别者，必不能证。菩萨不于菩提，行于二相，亦不分别，都无所住，发无上心。于一切法，不行二相，亦不分别，都无所行，则能趣证菩提。谓不于色等行，不缘名声执我我所。不作是念，我行于色等。复次，菩萨所有菩提，非取故行，非舍故行，如佛化身，如罗汉梦，都无行处，本性空故。”又问：“若都无行处，岂不行布施等？”佛言：“菩萨所有菩提，虽无行处，而要行施等，乃得菩提。”又问：“若无行处，将无不住施等久修令满？”佛言：“虽无行处，而要住施等久修令满，乃得菩提。复次，菩萨欲得菩提，应住色等本性空，应住一切法一切有情本性空，修诸功德，令圆满已，便证菩提。是本性空，最极寂静，无有少法能增能减，能生能灭，能断能常，能染能净，能得果，能现观。依世俗言说施设法故，说修般若。如实了知本性空已，证得菩提，非真胜义，真胜义中，无色等可得。菩萨修行般若，从初发心，虽极猛利，为诸有情行菩提行。而于此心，于诸有情，于大菩提，于佛菩萨，都无所得。”善现白佛：“云何行菩提行，云何能得菩提？”佛言：“汝得果时，颇见有情若心若道若诸道果有可得不？”答言：“不也！”佛言：“云何言得阿罗汉果？”答言：“依世俗说，不依胜义。”佛言：“菩萨亦复如是！”

　　成熟有情品第七十一。善现白佛：“若菩萨修行布施等，安住内空等，若未圆满不能证得菩提。云何修菩萨道，令得圆满？”佛言：“菩萨方便善巧，修行布施等，不得布施等，不得能修，不得所修，不得所为，亦不远离如是诸法，而行布施等，则能圆满修菩萨道，能证菩提。”舍利子问：“云何勇猛正勤，修菩萨道？”佛言：“方便善巧，不和合色等，不离散色等，以如是诸法皆无自性可合离故。”又问：“若一切法都无自性可合离者，云何引发般若于中修学，能得菩提？”佛言：“如是！要学般若，乃证菩提，非无方便善巧而可证得。菩萨行般若时，不见有法自性可得，当何所取，如实了知一切法性皆不可取。是不可取波罗密多，即是无障波罗密多，即是般若波罗密多，应于中学。”又问：“若一切法，都非实有，依何等事而可了知此是异生，此是异生法，乃至此是如来，此是如来法？”佛言：“为实有色等，如诸愚夫异生执不？”一一答言：“不也！但由颠倒愚夫异生有如是执。”佛言：“菩萨修行般若方便善巧，虽观诸法都非实有，而依世俗发趣菩提，为有情说，令得正解。”又问：“云何方便善巧，虽观诸法皆无自性，而依世俗发趣菩提，为有情说，令离颠倒？”佛言：“方便善巧者，谓都不见有少实法可于中住，而有挂碍，有退没，心劣弱，生懈怠。唯有愚夫，迷谬颠倒执着色等，菩萨观一切法本性空寂，自性空寂，修行般若。为有情说法，令得三乘，于诸有情，非有所得，唯有世俗，假说有情，菩萨安住二谛，为有情说法。虽二谛中，有情不可得，有情施设亦不可得。而方便善巧，为有情说法，有情闻已，于现法中尚不得我，何况当得所求果证。舍利子！若有情类，诸趣生死，先有后无，菩萨如来，应有过失，先无后有，理亦不然。如来出世，若不出世，法相常住，终无改转，尚无我等，况有色等，既无诸法，何有诸趣生死，生死既不可得，云何令得解脱，唯依世俗，假说为有，以如是法自性皆空。菩萨从过去佛如实闻已，为脱有情，颠倒执着，发趣菩提。于发趣时，不作是念，我于此法，已得当得，令彼有情，已度当度。是菩萨常于菩提不起犹豫，虽脱有情迷谬颠倒诸趣生死，而无所得，但如幻事。”善现白佛：“云何修行布施方便善巧，成熟有情？”佛广答之。又问净戒及余大菩提道？佛略答之。

　　严净佛土品第七十二。善现念言：何法名菩萨道？佛言：六度，三十七品，二十空等，总一切法，皆菩萨道，若菩萨不学一切法，终不能得一切智智。善现问言：“若一切法自性皆空，云何学一切法？”佛言：“以一切法自性皆空，是故菩萨能得菩提。若诸有情，知一切法皆自性空，则菩萨不应学一切法，证得菩提，为有情说，菩萨初修学时，应审观察诸法自性，都不可得，唯有执着和合所作，我当审察皆毕竟空，不应执着色等，虽无执着，而于诸法常学无倦，观察了知有情心行，但行虚妄所执，方便善巧，教授教诫，令修施等，令勿恃此而生憍逸，此中都无坚实事故。如是以无所住而为方便，虽行施等，而无所住，以如是自性，行者，行相，一切空故。”善现白佛：“若一切法皆不生者，云何菩萨起菩提道？”佛言：“诸无所作无所趣者，知一切法皆不生故。然诸有情，不了诸法，法界，法尔常住，菩萨为饶益故，起菩提道。又不用道得菩提，亦不用非道得菩提，菩提即是道，道即是菩提。菩萨若已圆满施等妙法，以一刹那金刚喻定相应妙慧，永断二障粗重习气相续，证无上觉，乃名如来。于一切法，得大自在，尽未来际，利乐有情。”又问：“云何严净佛土？”佛言：“从初发心，乃至究竟，常清净自他三业粗重，则能严净佛土，十恶是粗重，五分不清净，六蔽，离三十七品等一切善法，贪二乘果证，起色等想皆名粗重。远离是已，自行施等，教他亦尔，持此善根，与诸有情平等共有。回向所求严净佛土，令速圆满，利乐有情。又以通愿力，施妙七宝，妙音乐，妙香华，妙饮食涂香衣服，妙五尘境，供三宝等。又自住内空等，修四念住等，亦劝他住等，一一发愿回向，由此便能严净佛土，自他成就善法，庄严相好。又成正觉时，所化有情，咸生彼土。土中不闻有三恶趣等声，但闻空无相无愿等声。十方如来，皆称赞彼名，及自说法，有情不疑。又于所化众生，不具善根，堕恶趣者，以神通方便教化，令离恶趣，修习胜行，定得无上正等菩提。”

　　净土方便品第七十三。善现白佛：“菩萨住何等聚？”佛言：“正定聚！”又问：“何乘正定聚？”佛言：“佛乘。”又问：“何时安住？”佛言：“初心，不退，最后身，皆悉安住。”又问：“为堕恶趣不？”佛言：“由菩萨初发心时修诸胜行，伏断一切恶不善法，不堕八难。”善现白佛：“何故世尊说自本生，亦生恶趣，尔时善根，为何所在？”佛言：“非由不净业，受恶趣身。但为利乐有情，由故思愿而受彼身，不为傍生过失所染。菩萨为得菩提，一切善法，皆应圆满。若一切善法未能圆满而得菩提，无有是处。受傍生身，如佛化作，如罗汉化，亦如幻作，安住般若，能作如是善巧方便。”又问：“云何引发神通，能往十方供佛闻法，种诸善根？”佛言：“由遍观空方便善巧，能引发殊胜神通自在，成熟有情，严净佛土，证得菩提。若远离神通，如鸟无翅不能飞翔，菩提资粮未具，不得菩提。一切善法，皆是菩提资粮。”

　　无性自性品第七十四。佛答善现：“如是法即菩萨法，亦即佛法，虽位有异，而法无别。”善现又问：“自相空中，云何得有种种差别？”佛言：“有情于一切法自相空理，不能尽知，造作诸业，罪业堕三涂，福业生人天，不动业生上二界，无漏业得二乘果。若知诸法自相皆空，或入菩萨地，或证佛菩提，由此因缘，诸菩萨修行布施等，安住内空等，令圆满已，证得菩提，说名如来，利乐有情，诸有所为，常无失坏，不堕轮回。”又问：“佛证菩提，为得诸趣生死法不？为得黑业白业黑白业非黑白业不？”佛皆言不也！又问：“云何施设此是地狱，乃至此是如来？”佛言：“以诸有情不知诸法自相空故，流转受苦，菩萨闻一切法自相空已，求证菩提，设教拔诸有情生死。”又问：“为由四谛得涅槃，为由四谛智得涅槃？”佛言：“非由四谛四谛智得涅槃。我说四谛平等性，即是涅槃。但由般若证平等性，名得涅槃。菩萨修行般若时，无有少法不如实见。于一切法如实见时，都无所得，则如实见一切法空，能入菩萨正性离生，即住菩萨种性地中，不从顶堕，安住奢摩他地，能决择一切法，及随觉四圣谛，起随顺趣向临入菩提之心，于一切法观察实相。”次更为广说梦喻、像喻、响喻、阳焰喻、光影喻、幻事喻、变化喻、寻香城喻。

　　胜义瑜伽品第七十五。善现白佛：“诸见实者，无染无净，不见实者，亦无染无净，乃至无自性有自性法，亦无染无净，何故有时佛说有清净法耶？”佛言：“我说一切法平等性，为清净法，依世俗说，不依胜义，胜义谛中，无分别，无戏论，一切音声名字路绝。”又问：“若一切法如梦像等，云何菩萨依止如是非真实法，发菩提愿？”佛言：“汝所说法，岂不亦如梦像等耶！”答言：“如是！云何菩萨行般若时，发诚谛言，我当圆满一切功德，利乐有情，非梦所见物等能行布施等法，况能圆满？”佛言：“如是！如汝所说，非实有法，尚不能行施等，况能圆满。复次，施等非实有故，不能证得菩提，如是诸法，一切皆是思惟所造作法，皆不能得一切智智。如是诸法，于菩提道虽能引发，而于其果无资助能，由是诸法无生无起无实相故。菩萨从初发心，虽起种种身语意善，而知一切如梦像等。复次，如是诸法虽非实有，若不圆满，决定不能成熟有情，严净佛土，证得菩提。复次，菩萨随所修行一切善法，皆如实知如梦像等。复次，菩萨于一切法不取为有，不取为无。何以故？施等不可取故，乃至无为法亦不可取故，知一切法不可取已，求趣菩提。所以者何？以一切法皆如梦等，然诸有情不知不见，为度彼故，求取菩提。复次，菩萨从初发心，为有情故，修行施等，不为己身，非为余事。复次，菩萨见诸愚夫于非我中而住我想，乃至非使见者而住使见者想，深生怜愍，方便教他，令离颠倒妄想执着，安置无相甘露界中。由此方便，自于诸法无所执着，亦能教他无所执着，此依世俗，不依胜义。佛证菩提所得佛法，亦依世俗故说，若依胜义，能得所得，俱不可得。若谓此人得如是法，便执有二，执有二者，不能得果，亦无现观。执无二者，亦复如是。若无二无不二，即名得果，亦名现观。”善现复问：“何谓法平等性？”佛言：“若于是处都无有性，亦无无性，亦不可说为平等性。如是乃名法平等性，既不可说，亦不可知。除平等性无法可得。离一切法无平等性，异生，圣者，俱不能行，非彼境故。”又问：“如来于一切法，皆得自在，云何可言法平等性，亦非所行境耶？”佛言：“如来于一切法，虽得自在，若平等性与佛有异，可言是所行境。然平等性与佛无异，云何可说佛行彼境。”又问：“平等性中，异生圣者法及有情俱无差别，云何三宝出现世间？”佛言：“佛法僧宝，与平等性，各有异耶？”答言：“皆无有异，然佛于无相中，方便善巧建立差别。”佛言：“如是，若佛不证菩提，设证菩提，不为有情施设诸法差别之相，有情能自知此是地狱，乃至此是如来等不？”答言：“不也！”佛言：“是故佛于无相法，方便善巧，虽为有情施设差别之相，而于平等法性，都无所动。”又问：“一切异生等，亦于平等法性无所动不？”佛言：“如是！”又问：“若一切法平等性，令一切法及诸有情相各异故，性亦应异，是则法性亦应各异。云何于诸异相法等，可得安立法性一相？云何菩萨修行般若，不分别法及诸有情有种种相？若不分别，则应不能修行般若，不能从一地至一地，不能趣入正性离生，超二乘地，不能圆满神通，乃至不能证得菩提？”佛言：“诸色等法性，是空性不？”答言：“如是！”佛言：“于空性中，色等异相为可得不？”答言：“不也。”佛言：“由此当知平等法性，非色等，不离色等。”又问：“平等法性是有为？是无为？”佛言：“非是有为，非是无为。然离有为法，无为法，不可得。离无为法，有为法亦不可得。即有为无为平等法性，说名胜义。修般若时，不动胜义，而行菩萨行。”

　　无动法性品第七十六。善现白佛：“平等法性，皆本性空，于有无法，非能所作，云何不动胜义，而作菩萨所应作事？”佛言：“若诸有情，自知诸法皆本性空，则佛菩萨不现神通作希有事，谓于诸法本性空中，虽无所动，而令有情远离妄想颠倒安住无为界，解脱生死苦。无为界者，即诸法空，依世俗说，名无为界。”又问：“由何空故，说诸法空？”佛言：“由想空故，复次，无一法非化，是诸化者，无不皆空，依如是法，施设异生，乃至如来。”又问：“世界蕴处界等，可皆是化，出世波罗密多等，岂亦是化？”佛言：“无非是化。然有是声闻所化，有是独觉所化，有是菩萨所化，有是如来所化，有是烦恼所化，有是善法所化。由此说一切法，皆如变化，若法不与生灭相合，是法非化，即是涅槃。”又问：“佛说无有少法非自性空，云何涅槃可言非化？”佛言：“此自性空，非佛等所作，其性常空，此即涅槃。非实有法名为涅槃。可说无生无灭非化。”

　　常啼菩萨品第七十七。善现白佛：“云何教授教诫初业菩萨，令其信解诸法自性毕竟皆空？”佛言：“岂一切法先有后无。然一切法非有非无，无自性，无他性，先既非有，后亦非无，自性常空，无所怖畏。应如是教初业菩萨，令其信解。”复次，欲求般若。应如常啼菩萨。今在大云雷音佛所，修行梵行。本求般若时，不惜身命，不顾珍财，不徇名誉，不希恭敬，居阿兰若，闻空中声，从是东行，复作是念，我宁不问至何城邑，复从谁闻。悲泣叹恨，有佛像现，为说过五百逾缮那，妙香城中，法涌菩萨，常啼闻已，于一切法中，起无障智见。即入五十四三摩地，见十方佛宣说般若，咸共庆赞，令欢喜已，忽然不现。常啼从三昧起，作是思惟，佛从何来，今往何所，我当疾诣法涌菩萨，彼能为我断如是疑。渐次至一大城，高唱卖身，魔隐蔽其声，不令人闻，唯长者女宿善根力，魔不能蔽。帝释化作少婆罗门试之，买血髓心。常啼出血，出髓，将欲剖心，长者女止之，帝释愧谢。长者女白父母同往，至妙香城，以供养具，分作二分，先持一分，诣宝台所，供养般若。复持一分，供养法涌菩萨，菩萨威神，令所散华，合作一妙华台，香成一妙香盖，衣成一妙宝帐。长者女，并诸眷属，皆发无上心愿。常啼自述始末，并问佛从何来？今往何所？

　　法涌菩萨品第七十八。法涌告常啼言，法身无所从来，亦无所去，诸法实性，皆不动故。兼说阳焰、幻事、镜像、谷响、光影、寻香城、变化事、梦所见等喻。若执如来身是名是色，有来有去，迷法性故。愚痴流转，远离般若。若于甚深法义，能如实知，不执佛身是名是色，亦不谓佛有来有去。由不执故，能行般若，勤修佛法，邻近菩提。复次，如海中宝，非十方来，非有情作，亦非无因缘生，有情善根力故，海有宝生，善根力尽，令彼灭没。诸有为法，缘合故生，缘离故灭，都无生者灭者。是故诸法，无来无去。佛身亦然。依本修净行圆满为因缘故，及依有情先修见佛业成熟故，有如来身出现于世，因缘和合力尽，即便灭没。是故诸佛无来无去，又如箜篌，种种因缘和合，而有声生，是声生位，无所从来。于息灭时，无所至去，佛身亦尔。说是法时，大千六种变动，八千众生，证无生忍，八十那庾多众生，发无上心，八万四千众生，生净法眼。常啼上升虚空七多罗树，帝释化作无量香华助之，奉散供养，下礼双足，以身奉充给使。时长者女，及诸眷属，亦以身奉常啼，常啼以奉法涌，法涌受已，还施常啼。日将欲没，法涌还宫。常啼于七岁中，不坐不卧，唯行唯立，长者女等亦尔过七岁中，空中声言，却后七日，法涌当从定出，宣说正法，常啼敷师子座，求水洒地，魔隐蔽水，常啼刺身出血，长者女等亦尔。帝释变血，成栴檀水，化作妙华，奉施常啼，常啼受已，分作二分，一分严布其地，一分拟奉大师。法涌过七日已，升座宣说般若，常啼闻已，得六十亿三摩地门。现见十方各恒沙佛，闻说如是般若。

　　结劝品第七十九。先向善现结劝，次嘱阿难受持(已上共四百卷)。

　　阅藏知津卷第二十一

　　　　　　(信士姜　鼎　冯时泰
　　　　　　　魏之都　黄旋相)
嘉兴大藏经　阅藏知津(第卷-第卷)


　　阅藏知津卷第二十二

　　北天目沙门释智旭汇辑

　　大乘经藏　般若部第三之七

　　大般若经之余六

　　第二分。缘起品第一。佛住鹫峰山，与五千苾刍，五百苾刍尼等俱。并如初分中说。

　　欢喜品第二。佛知有缘众，一切来集，告舍利子言：“菩萨欲于一切法，等觉一切相，当学般若。”舍利子欢喜礼问。佛言：“应以无住而为方便，安住般若，所住能住，不可得故；复以无所得而为方便，应修习四念住，乃至无量无边佛法。如是诸法，不可得故；复次欲疾证一切智智，乃至成就无量功德，当学般若，若修行般若，天人欢喜。”舍利子问：“菩萨决有父母妻子等耶？”佛言：“或有、或无、或示受五欲，厌舍出家。”

　　观照品第三。舍利子问：“云何修行般若？”佛言：“应如是观，不见有菩萨，不见菩萨名，不见般若，不见般若名，不见行，不见不行，何以故？菩萨自性空、菩萨名空，色等自性空，不由空故，色等空，非色等。色等不离空，空不离色等，色等即是空，空即是色等。如是自性，无生无灭，无染无净，不见生灭染净故，不生执着，观一切法，但有名，实不可得。如是修行般若，除诸佛慧，二乘等慧所不能及，以不可得空故。”舍利子问：“三乘般若差别，既不可得，云何说菩萨所修般若，二乘所不能及？”佛言：“菩萨皆作是念，我当修行六度，成熟有情，严净佛土，满佛十力等法，度无量众。譬如日光，照无不遍，二乘如萤，无如是念，依菩萨故，一切善法出现世间，便有人天三乘。”又问：“与何法相应故，言与般若相应？”佛言：“与色等空相应故，不见色等若相应若不相应，若生若灭，若染若净，无有少法与法合者，以本性空故。复次，入一切法自相空已，不观一切法若合若散。复次，不着色等有性无性，常无常，乃至无愿有愿。不作是念，我行般若，不行般若，亦行亦不行般若，非行非不行般若，不为布施，乃至不为平等性故，修行般若，以不见诸法性差别故，如是与般若相应，则能安立无量有情于涅槃界，魔不得便，佛菩萨皆护念，诸天拥护，苦报转轻，常不离佛。是菩萨不见诸法与空相应，亦不见空与诸法相应，是为第一与空相应，普能引发十力等佛法，毕竟不起悭贪犯戒等心。”舍利子问：“与般若相应菩萨，从何处来生，从此生何处？”佛言：“有从余佛土来，有从睹史天来，有从人中来，从此间没，生余佛土，常得值佛。”次广分别无方便善巧，有方便善巧，种种差别之相，乃至净五眼，发六通，不自高举，于着不着，俱无所著，说此修行般若获胜利时，三百苾刍，以衣奉佛，发无上心，佛授其记，一万有情，各随愿力生万佛土。

　　无等等品第四。舍利子、大目连、善现、大饮光、满慈子等，同赞菩萨般若，佛印成之。

　　舌根相品第五。世尊现舌根相，量等大千，出无数光，照十方界，十方无量菩萨，皆来供养，诸天亦来供养，佛令供具，合成台盖，量等大千，百千俱胝那庾多众，悟无生忍，佛授其记。

　　善现品第六。佛告善现：“汝以辩才，为菩萨宣说般若！”善现白佛：“我都不见有一法可名菩萨，可名般若，云何令我为菩萨宣说般若？”佛言：“菩萨唯有名，般若唯有名，如是二名，亦唯有名，不生不灭，唯假施设，不在内外两间，不可得故，如世间我等、色等，唯有假名，如是假名，不生不灭，唯假施设谓唯我等，菩萨于一切法，名假、法假、方便假，应正修学，不应观色名若常无常、乐苦、我无我、净不净、空不空、有相无相、有愿无愿、寂静不寂静、远离不远离、杂染、清净、生灭，乃至意触为缘，所生诸受，名亦如是。若菩萨，若菩萨名，若般若，若般若名，皆不见在有为界中，亦不见在无为界中，于一切法，不作分别，能修布施等，能住内空等，善达实相，于名法假如实觉已，不执着一切法，增益六度，趣入正性离生，见佛闻法，一切陀罗尼门，三摩地门，皆得自在。复次，即色等是菩萨不？离色等有菩萨不？”善现一一答言：“不也！”佛言：“善哉！若菩提，若萨埵，若色等法，不可得故，菩萨及所行般若，亦不可得，菩萨应如是学。复次，即色等真如是菩萨不？离色等真如有菩萨不？”善现一一答言：“不也！”佛言：“善哉！色等法不可得故，色等真如亦不可得，菩萨及般若亦不可得，应如是学。复次，色等增语，色等常无常等增语，是菩萨不？”善现一一答言：“不也！”佛言：“善哉！色等法及常无常等不可得故，增语亦不可得，菩萨及般若亦不可得，应如是学。复次，诸法不见诸法，诸法不见法界，法界不见诸法，法界不见法界，有为界不见无为界，无为界不见有为界，非离有为施设无为，非离无为施设有为，菩萨于一切法都无所见，其心不惊，恐怖、沉没、忧悔，应如是教诫教授诸菩萨，令于般若皆得成办。”

　　入离生品第七。善现白佛：“菩萨欲圆满六度，欲遍知一切法，欲断一切恶，修一切善，得一切佛法，满一切有情心愿等，当学般若。”舍利子问：“何名顶堕？”善现答言：“无方便善巧而行六度，住三脱门，退堕二乘地，是名顶堕。若不见空，依空观空，如实知色等不应执，知心本性清净，无变异，无分别，一切法亦无变异，无分别，能如是学，住不退地，则为遍学三乘诸法。”

　　胜军品第八。善现白佛：“我于菩萨及般若，皆不知不得，云何令我以般若相应法，教菩萨，我于色等一切法，若增若减，不知不得，如何可言此是色等，是色等名，皆无所住，亦非不住，是色等义，无所有故，我于菩萨及般若若义、若名，不知不得，若以是法教诸菩萨，我当有悔。若菩萨闻如是说，心不沉没忧悔、不惊恐怖、决定已住不退，以无所住方便而住，若无方便善巧，我我所执所缠扰故，心住色等，于色等作加行，不能摄受修学圆满般若，不能成办一切智智。何以故？色等不应摄受，便非色等，本性空故，乃至其所摄受修学圆满甚深般若，亦不应摄受，便非般若，本性空故。以本性空，观一切法，心无行处，是名无所摄受三摩地，不共二乘，其所成办一切智智，亦不应摄受，便非一切智。以内空故，乃至无性自性空故，非取相修得，诸取相皆是烦恼，若取相修得一切智智者，胜军梵志于一切智智不应信解，彼生净信，由胜解力，思察一切智智，不以相为方便，亦不以非相为方便，以相与非相俱不可取故，虽名随信行，而能以本性空悟入一切智智，不取诸相，乃至涅槃，亦不取着，菩萨虽于一切皆无所取，而以本愿所行未满，所证未办，终不涅槃，虽能圆满所行，成办所证，而不见四念住，乃至十八不共法。以四念住，即非四念住，乃至十八不共法，即非十八不共法，以一切法，非法非非法故，是菩萨虽不取着一切法，而能成办一切事业。”

　　行相品第九，善现白佛：“菩萨无方便善巧，若行色等，是行其相，若行常无常等，是行其相，非行般若。”又谓舍利子言：“若于色等住想胜解，则作加行，不能解脱，尚不能证二乘，况证菩提，此名无方便善巧者。若不行色等，不行色等相，不行常无常等，不行常无常等相，有方便善巧故，能证菩提，是菩萨不取行，不取不行，不取亦行亦不行，不取非行非不行；于不取亦不取，由般若以无性为自性故，是名无所取着三摩地，不共二乘，若菩萨于是胜三摩地，恒住不舍，速证菩提。”复有健行三摩地等，略举一百十五名，及余无量无数三摩地门，陀罗尼门，若能恒善修学，亦令速证菩提，菩萨虽依一切法平等性，证入如是等持，而于平等性及诸等持，不作想解，以无所有中，分别想解无容起故。佛赞印云：“菩萨应如是学于一切法，都无所学。”舍利子问：“若尔，诸法如何而有？”佛言：“诸法如无所有，如是而有，若于如是无所有法，不能了达，说名无明，由无明及爱势力，分别执着断常二边，于诸法不知不见，不能出离三界，于三乘法，不能成办。若以无所得为方便，速能成办一切智智。”

　　幻喻品第十。善现白佛：“设有问言，幻士能学般若等，能成办一切智智不，当云何答？”佛言：“色等与幻有异不？”答言：“色等不异幻，幻不异色等，色等即是幻，幻即是色等。”佛言：“幻有染净生灭不？”答言：“不也！”佛言：“无染净生灭法，能学般若成办一切智智不？”答言：“不也！”佛言：“于五蕴中起想等想，施设言说，假名菩萨不？”答言：“如是！”佛言：“假建立者，有生灭染净不？”答言：“不也！”佛言：“无想、无等想、无施设、无言说、无假名、无身身业、语语业、意意业、无染净生灭法、能学般若，成办一切智智不？”答言：“不也！”佛言：“菩萨以无所得而为方便，修学如是甚深般若，速成一切智智，乃至若无方便善巧，不为善友所摄受者，闻说是法，心惊恐怖，有方便善巧者，其心不惊恐怖。”次更分别善友恶友之相。

　　譬喻品第十一。佛答善现，无句义是菩萨句义，如空中鸟迹等，次释善不善法等，次释摩诃萨义。

　　断诸见品第十二。舍利子亦说摩诃萨义，以能说法，令断诸见故，善现亦说摩诃萨义，发菩提心，不取着故。

　　六到彼岸品第十三。满慈子亦说摩诃萨义，普为利乐一切有情，修行六度，于一一度，皆修六度，令得圆满，是名被大功德铠故。

　　乘大乘品第十四。舍利子问：“云何菩萨乘于大乘？”满慈子答：“以一切智智相应作意，大悲为首，用无所得而为方便，虽行六度等，而不得六度等，如实观察一切，但有假名，施设言说不可得故。”

　　无缚解品第十五。善现白佛：“云何菩萨被大乘铠？”佛言：“六度三十七品等，虽有所为，而无其实，诸法性相，皆如幻故。”善现言：“不被功德铠，当知是为被大乘铠，以一切法自相空故。”佛言：“一切智智无造无作，一切有情亦无造无作，菩萨为此事故，被大乘铠，由诸作者，不可得故。”善现言：“色等无缚无解。”满慈子问：“何等色无缚无解。”答言：“如梦如响等色，去来现在善不善无记等色，一切无缚无解，以一切法无所有故，远离故，寂静故，无生灭染净故。”

　　三摩地品第十六。善现白佛：“何等是大乘相，齐何当知发趣大乘，从何处出，至何处住，为何所住，谁乘而出？”佛言：“六度是大乘相，二十空，百千三摩地，是大乘相。”

　　念住等品第十七。复次，四念住等，三十七品(于中身念住观最详)，三解脱门，十一智，三无漏根，三三摩地，十随念，四静虑等，十力，四无所畏，四无碍解，十八不共法，入诸字门，得二十种功德，是大乘相。
  </div>
  <div class="pagination">
   <a href="阅藏知津_page60.html">
    上一页
   </a>
   <span>
    ...
   </span>
   <a href="阅藏知津_page56.html">
    56
   </a>
   <a href="阅藏知津_page57.html">
    57
   </a>
   <a href="阅藏知津_page58.html">
    58
   </a>
   <a href="阅藏知津_page59.html">
    59
   </a>
   <a href="阅藏知津_page60.html">
    60
   </a>
   <span class="current-page">
    61
   </span>
   <a href="阅藏知津_page62.html">
    62
   </a>
   <a href="阅藏知津_page63.html">
    63
   </a>
   <a href="阅藏知津_page64.html">
    64
   </a>
   <a href="阅藏知津_page65.html">
    65
   </a>
   <a href="阅藏知津_page66.html">
    66
   </a>
   <span>
    ...
   </span>
   <a href="阅藏知津_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
