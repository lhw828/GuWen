<!DOCTYPE html>
<html>
 <head>
  <meta charset="utf-8"/>
  <title>
   金刚般若经疏论纂要刊定记会编 - 第 4 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   金刚般若经疏论纂要刊定记会编 - 第 4 页/共 41 页
  </h1>
  <div class="content">
   二十七疑脉络图

　　

　　二十七疑脉络图说

　　
　　(首曰主者即不住相布施也以此是疑主故展转生起至二十七于中第三出十疑第十一总承前疑是为脉络肯綮处余疑可知)。

　　佛乃不思议人经名不思议说不思议者非思议能解也非思议能解者无思议者乃能解也无思议能解者非思议竟莫能解也何以故如上二十七疑来自经文之外已非思议所及然有次序来者有隔越来者有通贯来者有分承来者次或可知隔即难晓况通贯分承乎譬犹身中血脉地中泉脉经络支派潜伏流注殊非寻常义现于文易开物解者比也况加之以粗心浅心徇臆见妄生穿凿何关经义故曰非思议能解也弥勒以补处之智冥妙觉之经演难思之偈授登地之人曰断种种疑天亲始理疑脉以贯经曰断二十七种疑故曰无思议者乃能解也昔者以文求义矛盾何多今也以脉定文参商斯绝违惟见其顺塞惟见其通断惟见其续暗惟见其明细心深心虚所见好古敏求之力也故曰非思议竟莫能解也好心学般若者当澄神摄虑熟玩而细研之将见此经全体血脉朗然跃现于文字句偈之表由是永断群疑深解义趣依解起行行起解绝不妨从思议中亲到无思议处即是亲见不思议人亲闻不思议说也尚勉之哉。

　　金刚般若经疏记会编序

　　一切众生自性般若与诸佛平等众生唯妄执未谢故波迸六道甘沦溺而不之返世尊为说一切修多罗不过令其于己躬下证其本有如是之事而已然诸契经演说不同有曲有直有纯有杂唯金刚般若一经破执断疑最为直说纯说者也此经总之则一析之有三种一曰实相般若如金之坚即理经也二曰观照般若如金之利即行经也三曰文字般若如金之光即教经也利根圆获钝者浅执昔六祖大师闻客诵至应无所住而生其心中峰老人读至荷担如来阿耨多罗三藐三菩提豁然悟入此顿见实相最上利根也其次则明观照又次则信文字至于但信文字根斯为下矣然末世顿入者少故理由行证行藉教明则文字实又二种般若之津筏也是经文则甚略而义该大部入位上流乍难窥测然自创译已来此方疏释约数百家深经浅解已谓少益况偏辞臆说至有不堪闻见者乎昔佛灭后西域有无著菩萨入日光定上升兜率诣弥勒问此经义弥勒以八十偈颂之无著出定与其弟天亲各禀偈造论二论互释经旨弥深仍非浅智所了唐圭山大师以妙悟之姿泳游教海愍物兴慈遂正本二论旁采诸说述纂要疏二卷辞精理极为众释中最然一往读之不了者什犹六七石壁师别为广解又失之太繁长水师复起而翦削之成刊定记而疏义显矣疏义显而后金刚般若教行理三经乃无不显矣但今宇内谬解偏多传讲诸师又恒习世本各封己见以故鲜知宗尚嗟乎独不思圣凡愚智藐若云泥无著是登地菩萨天亲是地前加行菩萨二人亲禀弥勒弥勒是补处大士亲禀释尊今疏悉依二论则疏即佛语佛语不宗将谁宗乎策昔因阅藏幸遇斯文精研三复如获重宝但以疏记别行寻讨维艰文义连绵科章间错起止血脉作者犹迷于是不量庸愚秉笔从事校经节疏会记编科缮写严核至三脱其稿于中添削厘合殊费斟裁俾览者无神昏目眩之嫌有执谢疑除之益特授剞劂以广流传或曰子禅者也乃事经疏之学耶予曰噫子过矣请无远论即圭山长水二师一则宗大鉴而彻禅源一则叩琅邪而悟心要亦皆续教内之真传即文字而直指苟具正眼岂存二见况此般若者乃觉体之异名种智之殊号性空缘会法尔无差功德发心本无限齐吾将流通如是之经以期己他之兼利也流通文字用严化身流通观照用严报身流通实相用严法身如是则为具足佛身何以故生了二因决能成就故经云是经义不可思议果报亦不可思议诸有福智者应作如是观。

　　康熙甲辰岁仲夏之吉荆溪后学行策书于武林之河渚草堂

　　例言此经六译秦译称最传布既广讹舛滋多故校诸疏本亦各差互今经字句一依北藏原本勘正。此经注释无虑数百家虽有数家正疏然皆互有短长其尽善尽美唯纂要一疏而已故今疏文悉遵原本无敢移易其刊定记文既会归本疏下首末开合不无增损字面贵使文义允当耳。凡疏钞合本多见以两文并书而首标疏钞字者其不便有二一者遇条分缕析处标字太烦二则于义未安盖钞不得与疏并列犹之疏不得与经齐等譬如经则父也疏则子也钞则孙也伦次自应有别今初二卷以疏文顶格书记低一字自三卷以去则以经文顶格书疏让经一字记复让疏一字不同他本之式又记中有释经之语未涉疏意者会在疏前令不失次第。此中分科须辨四种不同有记中所列之疏科有疏中所列之经科有疏中自列之疏科并节释之经科重繁错杂初学多迷今前二种皆加圈别之仍分黑白使疏记首尾血脉通贯其后二种准疏文一例书之庶井然易见。记中科题有遗前失后者窃意补之有应立不立者增入之有疏自列而记复列者翦削之或安科取便失次者随位置之或科名未尽善者略更易数字非敢妄专务期允当览者无以差脱见疑。经文十八十九二疑之间有尔时慧命须菩提至是名众生一段计六十二字秦译原无系后人添入故疏不释然魏译有之二论亦皆释之添亦无失况记有补释之文今从世本添入如秦译法华普门品中添入隋偈亦无失也。配十八住处断二十七疑为两论之纲宗一经之枢要若阶位不明则昧于横判脉络不清则迷于竖释今各为图说系于全科之后使开卷按图了然在目不致寻文难了。疏记两文之中字句并多错谬北藏且不可凭何论他本今则揆之文义苟一字不安必周遍搜寻得之旧册或深思自悟释然无疑具摘诸讹附于卷末一以见仇勘之难一以出藏本之误惟览者悉之。

　　金刚般若经疏论纂要刊定记会编卷第一

　　秦三藏法师鸠摩罗什译经

　　唐　圭山大师宗密　述疏

　　宋　长水沙门子璇　录记

　　清荆溪后学沙门行策会编

　　刊定记序云释氏教金刚经世所由来尚矣自秦至今凡几百载讽诵无卑高感应盈简牍利及幽壤而达乎神明盖趣大之坦涂破小之宏略也故补处颂以为本二论释而有贯诸疏互解或依或违圭山大师撮掇精英黜逐浮伪命曰纂要盖取中庸复申记略用备传习石壁师仍贯义意别为广录美则美矣辞或繁长后学多不便用今更刊定翦削烦乱俾流而无滞学而思讲庶吾道无坠地之患也已。

　　大宋天圣纪号之明年季冬月甲子日序

　　●疏文分三初标题目二初经疏名题。

　　金刚般若经疏论纂要
　　(并序)

　　记云此题九字从宽至狭能所六重一能所释谓金刚等五字是所疏论下四字属能二能所诠谓经字属能金刚等四字是所三能所简有二一简通谓经通一代时教般若唯属当部二简别般若犹通八部金刚但属一经五能所喻金刚是能般若属所六能所纂纂字属能谓疏主也要字是所谓正义也若着并序二字复加一重二字是能上皆所摄然此七重不出教行人理谓经及疏论并序五字是教谓能诠能释能序也般若通行谓观照也纂字属人即疏主也金刚要字属理金刚喻实相即真理要字是正义即道理既知一题能所去取须知题内义理浅深金刚有三义谓坚利明也般若亦三义谓实相观照文字也经有三义谓常贯摄也疏亦三义谓疏决布也论者议也亦三义谓议理议智议行也纂要亦三义谓要义要行要文也且金刚三义者以万物不能坏能坏于万物复能有照用可喻三种般若矣坚喻实相以其虽经多劫流迸六道未尝生灭未尝亏缺故云坚也故心经云是诸法空相不生不灭不垢不净不增不减等利喻观照般若谓此显时照诸法空故言利也故心经云观自在菩萨行深般若波罗蜜多时照见五蕴皆空度一切苦厄乃至云无智亦无得等明喻文字般若以文字能诠显彰明实相观照令显现故由斯三义似彼金刚故举金刚以喻般若然此般若诸佛众生悉皆有之由彼在缠故不能利用苟能闻教解悟内外熏力则能断烦恼出生死理智相冥能起大用与佛无异其犹金在矿中不能随用苟能出矿必能成器断物故知此慧无不有之故知此慧能建大义今云般若盖大慧之梵音也金刚即般若之正喻法喻双彰故曰金刚般若也若准经题具足合云波罗蜜即叹慧之功也唐言彼岸到此犹西域之风若顺此方合云到彼岸彼岸者即是涅槃为对生死之此故号涅槃为彼意明般若是到彼岸慧斯则慧之别相也然到彼岸慧略有二意所谓顿渐也顿者此慧显时一刹那间照诸法空即是到彼岸故名到彼岸慧以不历多时乃名为顿渐者虽则顿照法空且习以性成任运计执所以策彼顿悟之慧觉察妄情损之又损之以至于无为此则究竟到于彼岸亦名到彼岸慧以历多时故名为渐渐之与顿迟速虽殊一总得名到彼岸慧所以具足合云金刚般若波罗蜜今略不言也次明经字具三义者然准诸家解释共有多义谓涌泉出生绳墨结鬘之类若佛地论中唯说二义谓贯也摄也贯穿所应说义摄持所化众生且如来入灭二千余年遗风若存得闻正法者斯皆经之贯穿义也众生流浪莫知所从得佛教门咸归正趣者斯皆经之摄持义也具此二义故名为经今以此二复加常义以对三种般若谓实相常观照贯文字摄也然此一经罗什所译句偈清润令人乐闻至今长幼高卑盈于寰宇靡不受持此经也疏论纂要者即此一卷疏文也疏即青龙大云资圣尘外等疏疏谓疏通理趣决择义相布致文言也论即天亲无著智度金刚仙功德施等论一一论中任运议于理智行也问既有疏论释经何必更制斯疏答以纂要故即是纂他疏论之要义而成此疏也然纂要之设总有两意一则上符圣旨二则下协人心意显诸说有不符圣旨不协人心者且初意者只如此经是空无相宗有以法相行位广列而释此则不符圣旨失于宗故故序云或配入名相着事乖宗有人闻是空宗便作一味无相道理解释此亦不符圣旨以宗虽无相义乃千端既以一味解释斯则迷于末也故序云或但云一真望源迷派前则乖宗不迷派此则迷派不乖宗互有得失俱未圆畅复有纵于僻见以之注释宗派俱失不足评量故序云其余胸谈臆注不足论矣然其诸说虽各有舛的以未兼畅故皆判云不符圣旨也今制此疏不添法相免乖于宗随文释之不迷于派离前二过宛乎得中此则超然独符圣旨然今疏内皆用圣言故序云故今所述不攻异端疏是论文乳非城内况二菩萨师补处尊补处如来师释迦佛展转推本佛佛相承降及无著天亲更无异说故知此疏便是佛言谤此疏者即同谤佛也故序云且天亲无著师补处尊后学何疑或添或弃次下协人心者且诸家章疏在理未当于文且繁致令学人少敢措意故转念者广通会者稀故序云致使口讽牛毛心通麟角然今此疏撮其枢要直下销经经疏相兼盈五十纸不问缁侣尘俗可以留心不唯上中下根可以学习有斯两意所以述之此则前智后悲自他兼利也故云金刚般若经疏论纂要并序者并谓兼及也序者叙也叙述经疏之意也又序者绪也谓头绪也意明此半纸之言是述疏入作之头绪也。

　　●二作者嘉号。

　　京大兴福寺沙门宗密述

　　京者都也大也即士庶贵贱都会之大处也然是西京非谓东北以有大兴福寺暗拣故不言西也沙门梵语此云勤息谓勤修众善止息烦恼释众之通号也述者明非制作符上纂要之言但是叙述先圣之旨非别制作故也例如孔子云述而不作信而好古窃比于我老彭。

　　●二叙宗旨二初叙赞经旨二初通明起教之缘二初明迷真起妄二初真空。

　　镜心本净像色元空。

　　上句即真性离缘下句即缘无自性大约如此若其委明应先略配后当广释略配者此两句中镜像是喻心色是法本净元空通于法喻以镜喻于心以像喻于色像是镜之所现如色是心之所现镜虽现像其像元空即显镜本净也心虽现色其色元空即显心本净也言本净者即是性净通因果凡圣故故华严云非识所能识亦非心境界其性本清净开示诸群生此略指配也若广释者镜即人间所用之镜然有尘薶不堪用者有虽净而在匣者有净无尘垢挂之高台万像斯鉴者今取后者为喻心者性相二宗所说各异相宗说者或以集起为心唯第八识集诸种子起现行故或以缘虑为心通于八识俱能缘虑自分境故然此所说但是有为生灭非今所喻性宗说者即如来藏本源自性清净心也然今所明正是此心以是迷悟根本凡圣通依世出世间皆不离此所以起信论中立为大乘法体故论云摩诃衍者一法二义所言法者谓众生心是心则摄一切世间出世间法依于此心显示摩诃衍义又云依一心法有二种门一者心真如门二者心生灭门是二种门皆各总摄一切法此义云何以是二门不相离故以真如门是通相故摄一切生灭门虽是别相以是即真如之生灭亦摄一切以此二门同依一心为源则知万法不出此心又如华严是圆极一乘亦以此心为一真法界之体故彼疏说统四法界为一真法界谓寂寥虚旷冲深包博总该万有即是一心体绝有无相非生灭乃至云诸佛证此妙觉圆明现成菩提为物开示等然此一心有性有相相则凡圣迷悟因果染净等异性则灵灵不昧了了常知然此性相不即不离以相不离性故只向同处异性不离相故只向异处同性不即相故未始有差别相不即性故未尝不殊异盖缘性相一味所以同异两存其犹一水波湿性相同异可知然此灵心本非一切能为一切心之名字亦由此立今云净者但约毕竟空义非是拣染名净以但唯一心贯通染净故荷泽云知之一字众妙之门一切诸法依此建立既为得失之秘府乃是升降之玄枢称众妙门实为至矣今所辨者即是此心然前所说相宗二种乃是此心之内生灭一门对辨浅深故须料拣和会通摄则实无所遗本净者喻则可知法中有二意一则此心从本已来性毕竟空故二则现为烦恼所缠而无染故此当起信论中真如门也故大集经云善男子一切众生心性本净心本净故烦恼诸结不能染着犹如虚空不可玷污心性空性等无有二等像即镜中所现万像色即本净之心所现诸法然所现法不出色心今唯言色而不言心者一为文句窄故二为影在下故三为以初摄后故前二可知后意者一切诸法不出五蕴色之一字贯五之初今言色者举初摄后也故大般若中每例诸法皆以色字为初如云善现般若波罗蜜多清净故色清净色清净故一切智智清净等由是文虽标色而意兼于心色心既彰万法备矣元空者喻则可知法中有二意一即本来是空论云一切诸法唯依妄念而有差别若离心念则无一切境界之相二即现见空故色等诸法本来是空迷人不知妄执为有虽然执有未始不空故中论云诸法若不空即无道无果又云以有空义故一切法得成然此一句亦是释疑恐人闻说心性本净复见论云是心则摄世间法等便谓本具染等不合言净故下句释云像色元空也意云色等若实则污净心色等既空凭何污心如镜现秽像秽像元空似有实无云何染污故云镜心本净像色元空也无上依经云清净有二义一者自性清净是其通相二者离垢清净是其别相宝性论中亦有二义一自性清净谓性净解脱二离垢清净谓障净解脱魏译唯识论云心有二种一者相应心所谓一切烦恼受想行等二者不相应心所谓第一义谛常住不变自性清净心也今所明者即自性清净及第一义谛心故云本净复次两句更互释成以上句释下句成色空义以下句释上句成心净义色若不空心则不净心若不净色即不空由心净故色空由色空故心净以色心二法不相离故当知由心净故方能现色如镜净故方能现像染则不能又由色空故不能染心如像空故不能污镜实则污也上句下句法喻对明反覆相成故云互释。

　　●二妄有。

　　梦识无初物境成有。

　　此正当起信论中心生灭门也然此亦具法喻以梦喻识以梦中所现之物喻境如人睡后作梦于无物处见物喻心迷成识于无境处见境然虽物依梦现而梦物皆虚虽境从识生而识境俱妄也梦者如常人被睡盖所覆心识昧略恍惚成梦准切韵中梦者心乱之貌亦云寐见曰梦意明心识昏乱见于异事名之为梦识者本净一心忽然不觉不觉是妄心性乃真真妄和合目之为识即是第八阿梨耶识也故起信云依如来藏故有生灭心所谓不生不灭与生灭和合非一非异名阿梨耶识无初者初始也意明此识无前际故然真心妄识虽虚实有殊若究其源俱无初际然有两意一则如佛顶经说烦恼菩提二俱无始谓自有此真心已来便有此妄识非谓真先妄后亦非妄先真后若言真先妄后即应诸佛更起无明若言妄先真后何有无真之妄居然独立由是故知二俱无始此则梦喻不齐却似金之与矿若言矿先金后即合所弃之矿炼之得金若言金先矿后应可纯净金器重生于矿由是二物俱无初际于法可知问如论云依如来藏故有生灭心既言依真有妄则是妄后真先何得说云二俱无始答不然所言依者明妄无自体依真而成显本末之义非先后之义故起信云以如来藏无前际故无明之相亦无有始若说三界外更有众生始起者即是外道经说二者谓妄体全空都无生起之踪迹故言妄无始也故起信云觉心初起心无初相即斯义也若据此意梦喻正同以梦生时无踪迹故有兹两意故云妄无初也然上梦矿二喻之中各取少分共况一识无初之义方尽其理梦则喻无初法矿则喻无初时若单用矿喻则妄识有实若唯取梦喻则妄识有始今既分取相似之处理极成矣物者即梦中所现之物也境者即是识中所变我法等境成有者且如梦中所见自他境界觉来反想即定是无正在梦时决定为有若不然者何有赞喜谤瞋厌苦欣乐等事耶故知有也如庄子中说庄周梦为蝴蝶都来忘却庄周及乎睡觉梦除何曾更有蝴蝶为庄周时既不羡蝴蝶为蝴蝶时亦不羡庄周彼此各行互不相识然准彼书意以显生死齐平今之所引意明执实之义谓依于妄识变起我法等相悟来了达则诚知是空若正迷时定执为有若不然者何有贪瞋爱恶取舍等事耶故知是有故成唯识论云依识所变妄见我法犹如幻梦幻梦力故心似种种外境相现缘此执为实有外境然虽梦中见种种事推其根本唯一梦心以梦心灭时梦事皆灭法中亦尔境虽无量原其根本唯一识心识心灭时境界随灭故起信论云一切诸法唯依妄念而有差别若离心念即无一切境界之相则知三界唯心万法唯识谅不虚也由是三界世间一切有漏染法皆从妄识而生故名此识以为妄本然一切有漏染法生起微着次第总有两重一无始根本二展转枝末展转枝末即后逐妄科中所明无始根本正当此段言根本者即根本无明言无明者谓无妙觉之明故以就通相言之故当此识然根本无明具有二义所谓迷真执妄也迷真者真即真心本不生灭德相业用量过尘沙日用不知如狂如醉若贫女宅中宝藏穷子衣内明珠虽有如无枉受艰苦故华严经云于第一义不了名曰无明执妄者妄即五蕴色之与心如幻如化本无实体众生认此为自身心计虚为实故名执妄故圆觉经云妄认四大为自身相六尘缘影为自心相乃至结云由此妄有轮转生死故名无明然此二义递互相成举一则兼未尝独立但若执妄必须迷真但若迷真必须执妄譬如有人迷东必执西亦互相成立思之可见。

　　●二明习妄流转。

　　由是惑业袭习报应纶轮尘沙劫波莫之遏绝。

　　此当妄法生起第二门展转枝末也由是等者谓因此迷真成识现起世间一切境界缘此境界起惑造业受报无穷此中惑业报应四字但是三道然此三法诸教之中有名三障障圣道故或名三道引心逦迤至业报故或名三杂染以性不清净故又此三障更相由藉由烦恼故起恶业由恶业因缘故得苦果初言惑者即烦恼也品类即根本及随根本有六谓贪瞋痴慢疑恶见随烦恼有二十谓忿恨覆恼嫉悭乃至散乱不正知等若以要言之不出根本中三谓贪瞋痴即此三种便能成就三界世间故华严云由贪瞋痴发身口意作诸恶业无量无边等此惑因起由前无明迷平等理妄认五蕴身心即此身心是过患根本故肇公云约天地为高下约日月为东西约身为彼此约心为是非老子亦云吾有大患为吾有身及吾无身吾有何患故知此身是一切过患根本既执之为有遂分自他依此身心起诸烦恼于一切顺情境上起于贪心于一切违情境上起于瞋心以护自身将为主宰也于此二中不知是妄任运而起乃名为痴此等烦恼究其所因皆从根本无明而有也次云业者然业虽无量统唯有三谓善恶不动也由前贪瞋炽盛发动身口作诸恶业即身三口四意三等十恶业也或有稍知因果贪来生荣乐之事即翻恶为善持不杀等五八十戒即善业也或厌下苦粗障忻上净妙离修有漏禅定名不动业然此三种业虽胜劣不同皆由迷心所造俱有漏摄故圆觉经中结三业云皆轮回故不成圣道由是则知前之三业皆依烦恼所成也言报应者应即是报既有业种蕴在藏识因缘会时必须受报涅槃经云非空非海中非入山石间无有地方所脱之不受报尚书云天作孽犹可违自作孽不可逭由是有业心有报应然若推诸业体相都无及受报时未尝差错恶因苦果善因乐果如影如响的无差谬然泛论果报六道不同以类收之但唯三种谓苦乐舍由前恶业为因即感三涂苦报谓地狱饿鬼畜生也由前善业为因即感人天乐报谓四洲六欲也由前不动业为因即感上界差别之报谓色无色界也然于三界之中所受苦乐之身是别业正报所居胜劣器界即共业依报正报有生老病死依报有成住坏空器界空而复成有情死而还生无始至今联绵不绝迷惑耽恋诚可悲夫故法华云三界无安犹如火宅由是报因业感业由惑成惑因无明无明无始一念妄有也则知三界六道有情无情究其所从皆因梦识而有袭习纶轮者袭谓承袭即相续义由惑发业业能招苦次第相续故习谓熏习即相学义意明惑业念念学学念念熏习故唯识云由诸业习气二取习气俱故名为习然此二义必互相资谓相续故相学相学故相续故云袭习故唯识云前异熟已尽复生余异熟也譬如有人袭儒学文由承袭于儒故方能学习于文又由学习于文故方能承袭于儒也相资之义岂不昭然纶即纶绪谓众生业种虽复无边终不一时受六道报报有次绪故名纶绪然有两意一如人负债强者先牵故二如人种物润者先生故轮即轮转谓生已复死死已还生生死不停故名轮转或天上死人间生人间死畜生生等故无常经云循环三界内犹如汲井轮然此二义亦互相资由纶绪故轮转由轮转故纶绪也其犹搔茧抽丝由彼丝轮转而不止故使丝绪起之不绝亦由丝绪起之不绝故使丝轮转而不止或可沦字其义亦通即没溺义也谓于生死大河长受没溺故云沦涅槃经云若有众生乐诸有为造作诸业是人迷失真常是名暂出还没疏中且用轮字如向所说惑业则言其袭习报应则言其纶轮然二二对辨亦互相资谓由惑业袭习故使报应纶轮实由报应纶轮故令惑业袭习斯则乘因感果依果造因因果相资以之不绝此即十二因缘前前为因后后为果之义故唯识颂云由诸业习气二取习气俱前异熟已尽复生余异熟或曰如是起惑造业受报轮转时劫长短耶故次云尘沙劫波莫之遏绝也尘即碎十方世界之微尘沙即殑伽河中如面之沙谓此河周四十里沙细如面劫波者梵音此云时分大劫小劫长时短时延促虽殊通名时分遏止也绝灭也莫之遏绝者言不能止灭也意谓六道众生起惑造业受生轮转已来将一沙为一劫波沙尽而劫波不尽又将一尘为一劫波尘尽而劫波无尽尘沙有限劫波无穷相续至今不能止之灭之故云莫之遏绝也然此二段字句虽多若论实事不过五字谓心识惑业报其余并是显叙真妄成立轮回之辞意谓本是一心不觉成识起惑造业生死无穷是故如来现身说教故大科云起教缘也。

　　●二别明说教之意如法华经云我以佛眼观见六道众生贫穷无福慧入生死险道相续苦不断乃至为是众生故而起大悲心等文二初叙说阿含之意二初正叙。

　　故我满净觉者现相人中先说生灭因缘令悟苦集灭道。

　　初二句标佛现身也故者所以义我即指佛也言满净者拣异分净以佛无明永尽无念之极故觉即觉悟者即指人谓佛是觉悟之人也若梵语菩提此翻为觉斯则约法梵语佛陀此云觉者斯则约人今此辨人故言觉者亦可满字是总净觉为别者字属人即明如来是满净满觉之者拣诸圣人觉净未满唯佛如来三障都尽三觉具圆故号如来为满净觉者若以此二望众生二乘菩萨诸佛及本性料拣有两种四句一者众生不净二乘菩萨分净诸佛满净本性但净二者众生不觉二乘菩萨分觉诸佛满觉本性但觉今于此二四句中皆当第三也现相者即化身相也人中者即现化之处也唯向人中示相者天上着乐无由发心三涂极苦正当难处唯于人中苦乐相兼对苦必能发心所以佛出现化天上如病未发岂须针艾三涂似膏肓之病不足医治人中如小瘵所萦堪可与药故佛出现然如来现相总有四种谓他受用报身大化小化随类化身等今明说此教者即小化身也然有八相谓一从兜率天退二入胎三住胎四出胎五出家六成道七转法轮八入涅槃此论现身但明成道之相次明说法即转法轮相佛成道之相身长丈六紫磨金容项佩圆光胸题卍字三十二相八十种好八部拥卫四众钦崇巍巍峨峨光映日月德相繁广不可具陈此小化身其相劣弱若望受用即云泥有殊故法华经说长者脱珍御服着弊垢衣珍御之服以喻受用之身弊垢之衣即况紫磨金体盖以众生垢重不堪见胜妙之身既不能见亦无所闻则于众生都无利益大悲接物故现小化亦如法华经说穷子见父踞师子床宝几承足富贵殊胜威德特尊穷子见之窃作是念此或是王或是王等非我佣力得物之处长者见子默而识之乃至云即脱璎珞细软上服严饰之具更着粗弊垢腻之衣右手执持除粪之器以此方便得近穷子此喻如来隐彼胜身现于劣相也先说下正明设教此方佛事藉以音声若无言教现相何益教先说小后方说大或曰此明般若何论小乘答虽同佛言有深有浅若不对辨安知浅深然一代佛教不出大乘小乘乃至圆宗亦大乘摄其所宗者皆宗因缘虽则同宗因缘于中浅深有异小乘即生灭因缘大乘即无性因缘无性因缘者如中论云因缘所生法我说即是空空即无性义也今明小乘故云生灭因缘生灭因缘者诸法缘会即生缘离即灭既生既灭足知无常然则不无生灭之法以有法执故也然佛出世先说小者有二对治故说生灭对治凡夫外道执我我是主宰义既言生灭则知无主无主无宰则无我也说因缘对治外道自然之计外道所执多执神我有作受故兼执自然既言因缘则非神我自然也为治此二是故先说生灭因缘即佛初成道始从鹿苑度五俱轮次度舍利弗目连迦叶三兄弟等于十二年间所说即诸部阿含等经是也令悟等者佛说此法意令众生悟四真谛也此有两种因果谓集是世间因苦是世间果道是出世因灭是出世果也苦即三苦八苦三苦谓苦苦坏苦行苦八苦谓生老病死爱别离怨憎会求不得五阴盛集即业惑如逐妄中说灭即有余无余二种涅槃入经可见道即八正道谓正见正思惟正语正业正命正精进正念正定也谛者诚实义如世间苦集逼迫和合事无虚谬名为实义非谓不生不灭名实即说苦定苦集定集等以是义故四皆实也故遗教经云日可令冷月可令热佛说苦谛实苦不可令乐即如佛于鹿苑为五比丘三转四谛法轮之例也三转者一示相转示谓显示苦行相等令其悟解云此是苦此是集等二劝修转劝谓诫劝令其修断云此是苦汝应知此是集汝应断等三作证转作证谓引己所作令其信受云此是苦我已知此是集我已断等意言我已知已断已修已证汝等效我当知当断当修当证如是说已一类小根之人如言启悟厌生死苦乐求涅槃发心进修作五停心等七种方便断三界四谛下分别粗惑得初果证乃至进修渐断三界俱生细惑证余三果得阿罗汉则令世间因亡果丧出世间因生果证法华云为求声闻者说应四谛法度生老病死究竟涅槃故云先说生灭因缘令悟苦集灭道也。

　　●二结判。

　　既除我执未达法空。

　　我执者即于五蕴总相计有主宰名为我执若一一推求色等性中不见我体名为我空若见五蕴之法实有体性名为法执若了五蕴如幻如化从缘无性名为法空既除者已尽也以小乘人闻说生灭因缘不执于我故云既除我执未达者以未闻说无性因缘犹计蕴法为实故云未达法空若具言之合云既除我执已达我空未达法空未除法执今则上执下空文影略故又既除我执便是已达我空未达法空便是未除法执故也。

　　●二叙说般若之意二初总示大部二初叙教释意。

　　欲尽病根方谈般若心境齐泯即是真心垢净双亡一切清净。

　　病根者喻法执也如人有病令人不安如木有根能生枝叶意云二执如病令诸众生不得安乐若取法执为病病即是根持业释也若取我执为病是病之根即依主释今则病通二执根喻法执以能所依二体异故我是能依法是所依以能从所生故能非根根唯局所也由是凡夫有我执必兼有法执二乘有法执不必具我执又二乘无我执则未必无法执菩萨无法执则必无我执如因迷杌方可见人等般若即慧也为显此法故遗言成教教即文字般若即观照实相二般若也今约佛论故通法教俱名般若也此中意云如来意欲尽众生有执之病根方谈空宗之般若然大乘教法无量无边何故此中唯谈般若谓正能破执大乘初门二执若除真性自现故唯谈此除其病也故古德云华严经如治国之法养性之药般若教如定乱之将治病之药二经既尔余可例知心境等者然佛初说小乘心境俱有说大乘法相即境空心有说般若教即心境俱空今正明此故云齐泯心即心心所法境即诸识相分心通能变能缘境通本质影像心境等亡故云齐泯谓约遍计则都无所有如绳上蛇约依他则缘无自性如麻上绳由心故境由境故心境灭心空心如境谢然诸法虽多不出心境心境既泯则一切皆泯也心经亦云无眼耳鼻舌身意无色声香味触法无眼界乃至无意识界等故云齐泯即是真心者显非断灭恐闻一切诸法泯之皆无诸法既无应成断灭故此显云即是真心然此心与上心字不同上是缘生妄心即前梦识也此是常住真心即前镜心也为拣别故故特言真以一切诸法皆依此心若离此心无别有法故经云一切世界因果微尘因心成体心之所现名曰依他执之为实乃名遍计依计既泯即是圆成如绳依麻有蛇托绳生绳蛇既亡则麻着矣此是疏主出般若之密意若据经文则但言诸法皆空不言即是真心故下文云离一切相即名诸佛文虽不彰意实如此若法性宗即直于诸法空处显出真心故圆觉经云种种幻化皆生如来圆觉妙心犹如空华从空而有乃至云诸幻尽灭觉心不动故云即是真心也垢净双亡者上言心境染净已含文未显彰故重明也意云非但无诸有漏心境之法若于法中染净之法亦复不有为对治垢染方彰净法之名所治之垢既亡能治之法何立如无悭贪布施亦遣等则知若理若智若因若果一切行位诸对治门悉皆不有垢净并无故曰双亡故心经云无无明亦无无明尽等一切清净者此净与上净字不同上即对染之净此名真空曰净以声闻怖空故言清净清净即空义也大般若中或则云空或言清净然万法虽多不出心境恐收不尽又约垢净重明斯则是法皆摄竟无所遗故言一切也故大般若云善现般若波罗蜜多清净故色清净乃至诸佛无上菩提悉皆清净又非谓泯却心境显真心了然后亡垢净显真空此乃文家成隔句对若欲顺义应云心境齐泯垢净双亡一切清净即是真心理则明矣谓真心之中本无心境垢净等法名之为空非谓无于心法成于断灭故唯识颂云初即相无性次无自然性后由远离前所执我法性此诸法胜义亦即是真如常如其性故即唯识实性然此与前迷真习妄正为翻对若无前意焉起此文。

　　●二显瑞彰会。

　　三千瑞焕十六会彰。

　　三千即三千大千世界如下所明瑞即祥瑞焕明也佛说此经之时放大光明照三千界靡不焕然复现种种奇异之事有此祥瑞故云三千瑞焕故大般若经第一云尔时世尊于师子座上自敷尼师坛结加趺坐入等持王三昧安详而起一一身分各放六十百千俱胝那庾多光各照三千大千世界乃至云令此世界六种变动盲者得视聋者得闻等又云其诸天人佛神力故各见于佛正坐其前咸谓如来独为说法十六会彰者般若类有八部谓大品小品放光光赞道行胜天王文殊问金刚唐译六百卷二百七十五品总一十六分前五无名后十一分有名前六分品后十不分品即初分七十九品第二分八十五品第三三十一品第四二十九品第五二十四品第六胜天王般若分一十七品第七曼殊室利分第八那伽室利分第九能断金刚分第十般若理趣分第十一施波罗蜜多分十二净戒十三安忍十四精进十五静虑十六般若即大明度无极经四卷同前五分濡首菩萨无上清净分卫经二卷即第九分实相般若即第十分道行小品各十卷同第四分光赞十卷放光三十卷大品三十卷皆同第二分然上诸本开合大部文势次绪事理一一皆同但广略之异唯仁王一本不在八部之中。

　　●二别示今经二初略标指。

　　今之所传即第九分。

　　如文。

　　●二广叙赞二初叙叹幽玄二初具叙一经诠旨三初正叙。

　　句偈隐略旨趣深微慧彻三空檀含万行。

　　句有文句义句今通此二偈谓积句所成亦通此二隐谓潜隐即现在无文如经中多无所断之疑文及其住名略谓少也即现虽有文而不广故如经中唯有能断之文及有住义旨谓意旨趣谓旨之所归彻理曰深难觉曰微难觉有二意一为文隐略故义趣难觉二为彻理故甚深难觉然隐略深微之相即下所云慧即返流净用约断执观空得名般若正翻为慧不云智也下释题中广辨体相三空者即我空法空俱空也如下经云无我相人相等即我空也我相即是非相等即法空也离一切相即名诸佛是俱空也二空可知俱空有三说一别观人法名二空同一刹那双观人法名俱空二即二执既遣二空亦遣名俱空三即能所遣时慧亦无住即与本性相应此时自无人法二相及非法相等名俱空彻谓透彻慧是能彻三空是所彻般若照时透过三空之表即与本源相应以本心源非空非有为对人执方说人空为对法执方说法空为对二执方说俱空即空是能对执为所对所对之执既遣能对之空亦除空执两亡方契本性若住空境未曰相应所以疏中特言慧彻由是四加行位菩萨为取空相不名见道故唯识偈云现前立少物谓是唯识性以有所得故非真住唯识今既彻于空相能所兼亡即同唯识见道颂云若时于所缘智都无所得尔时住唯识离二取相故檀含万行者梵音檀那此云布施含谓含摄万行即菩萨所行之行不唯于万今举大数耳以布施含于三施三施该于六度六度包于万行以本望末故曰檀含万行也所以佛答修行唯言布施故弥勒颂云檀义摄于六资生无畏法此中一二三是名修行住。
  </div>
  <div class="pagination">
   <a href="金刚般若经疏论纂要刊定记会编_page3.html">
    上一页
   </a>
   <a href="金刚般若经疏论纂要刊定记会编.html">
    1
   </a>
   <a href="金刚般若经疏论纂要刊定记会编_page2.html">
    2
   </a>
   <a href="金刚般若经疏论纂要刊定记会编_page3.html">
    3
   </a>
   <span class="current-page">
    4
   </span>
   <a href="金刚般若经疏论纂要刊定记会编_page5.html">
    5
   </a>
   <a href="金刚般若经疏论纂要刊定记会编_page6.html">
    6
   </a>
   <a href="金刚般若经疏论纂要刊定记会编_page7.html">
    7
   </a>
   <a href="金刚般若经疏论纂要刊定记会编_page8.html">
    8
   </a>
   <a href="金刚般若经疏论纂要刊定记会编_page9.html">
    9
   </a>
   <span>
    ...
   </span>
   <a href="金刚般若经疏论纂要刊定记会编_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
