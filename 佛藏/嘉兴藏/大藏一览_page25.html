<!DOCTYPE html>
<html>
<head>
    <meta charset="UTF-8">
    <title>大藏一览 - 第 25 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大藏一览 - 第 25 页/共 51 页</h1>
    <div class="content">　　经律异相云。波罗柰国。日难长者大富。为人悭嫉。常敕门监。乞者勿通。子名旃檀。亦习父风。日难既死。托于盲妇腹中。出世两目亦盲。乞食养之。年至七岁。乞于其子旃檀之家。才入中庭。门监打出。头伤臂折。门神谓之言曰。汝得是痛。尚为小小。其大在后。前世有财不施。故得此报。佛因行化到此。视彼盲儿。手摩其头。目便开明。折伤即愈。因识夙命。佛问。汝是前世日难长者不。对曰。是也。佛告阿难。一世父子不相识矣(此是生报)。(傍字函第六卷)。

　　婆沙论云。有一屠儿。七生以来常屠。不落三涂。然生人天往来。此由七生以前。曾施辟支一食福力故。令七生不堕恶道。然此人七生以来。所作屠罪之业。过七生已。次第受之。无有得脱。善恶俱尔。(此是后报)。(对字函第三卷)。

　讳愆因发头头誓　　业熟如言一一偿

　　贤愚经云。有微妙比丘尼。得阿罗汉果。与诸尼众。自说往昔业报。曩一长者。其家巨富。唯无子息。更娶小妇。夫甚爱念。后生一男。夫妇爱惜。大妇怀妒。私自念言。此儿若大。当摄家业。我唐勤苦。不如杀之。即取铁针。刺儿囟上。后遂命终。小妇疑是大妇杀之。大妇咒誓。若杀汝子。使我世世夫为蛇螫。所生儿子。水漂狼啖。自食子肉。身现生埋。父母家舍。失火而死。作是誓已。后时命终。缘杀儿故。堕地狱苦。后生人中。为梵志妻。先生一子。再产月满。夫妇相将。归父母舍。前所咒誓。今悉受之。时有毒蛇。螫杀其夫。妇见夫死。闷绝复苏。涕泣前进。渡一大河。即留大儿。著于此岸。先抱小者。渡着彼岸。还迎大儿。儿见母来。入水趣母。水即漂亡。救之不得。复趣小儿。已遭狼啖。母哭前进。逢人问及。我家安否。答言。父母眷属。近日失火。一时死尽。后复适人。因以就产。夫醉暮归。开门不逮。瞋而打之。杀儿煮熟。逼妇令食。后因逃走。到波罗柰国。适第三夫。数日亦死。时彼国法。夫妇相爱。夫死之时。妇合生埋。自克责言。宿有何罪。连遭此祸。即往佛所。求哀出家。由过去施辟支一食。发愿力故。值佛出家。证阿罗汉。观知前世杀儿之业。所作咒誓一一受报。微妙自说。昔大妇者。今我身是也。(对字函第九卷)。

　杀命祭天天岂祐　　业缘化狗狗还餐

　　杂宝藏经云。目连至恒河边。见一鬼。言。常为大狗来啖我肉。唯有骨在。风吹复生。狗又复啖。此苦何因。目连答言。汝前世时。作天祠主。常教众生杀羊。以血祠天。汝自食肉。今肉偿之。(启字函第六卷)。

　相师诳妄求财利　　为鬼饥羸渴水浆

　　又云。五百饿鬼群来趣水。有守水鬼。铁杖驱逐。令不得近。诣目连所。各问其因。目连答曰。汝先世时。为作相师。相人吉凶。多虚少实。毁誉动人。迷惑众生。以求财利。故获斯报。(同上卷)。

　射者托儿多夭命　　赞人为父俱因哀

　　诸经要集云。有一长者。财富无数。止有一子。娶方七日。夫妇游园。有一奈树。高大好花。妇欲此花。夫便登树枝折堕死。父母嗥哭。绝而复苏。佛愍其愚。往问讯之。万法无常。生则有死。罪福相随。此儿三处。为其哭泣。长者白佛。此儿何罪。而于中夭。佛告长者。昔有一儿。持弓射雀。边有三人语之。若能中雀。世间健儿。儿即美引弓射之。雀中而死。三人助笑。欢喜而去。经历生死。相会受罪。如是三人。一人有福。今在天上。一人为龙。一人今长者是。儿者前生为天之子。堕树而终。次为龙子。金翅鸟王。取而食之。今日三处涕泣。以其射雀。助彼喜故。受此痛报。(楹字函第九卷)。

　赞杀共餐欣喜者　　生子皆亡痛报之

　　鬼问目连。经云。我生男女。皆端正而死。何罪所致。答曰。汝为人时。见人杀生。助其欢喜。共啖其肉。杀故短命。喜故痛毒。今受华报。果在地狱。(言字函第九卷)。

　以酒施人愚痴报　　不孝生儿反啖来

　　又云。我受此身。常痴无知。何罪所致。答言。汝为人时。以酒施人。今受华报。果在地狱。(同上卷)。

　　正法念处经云。若人以酒与会僧众。若与戒人。若寂静人。寂灭心人。禅定乐者。浊乱彼人。堕叫唤狱。(笃字函第七卷)。

　　鬼问目连。经云。我所生子。皆反啖我。何罪所致。答言。汝为人时。不修孝养。今受华报。果在地狱。(言字函第六卷)。

　　○近世有人。儿子不孝。见儿生儿。诗以讥之。

○闻你生个丈夫儿。你生还似我生儿。你今饿我浑闲事。秪恐你儿饿我儿。

　有母罔言营供设　　非儿道力曷除殃

　　百缘经云。昔优多罗。父亡。白母出家。母言。何必出家。若欲请诸沙门。婆罗门。随汝供养。儿闻是语。数数营供。母生厌患。背后骂沙门等。儿既不在。诈以饮食弃地。儿归谓其斋设不胜其喜。母后命终堕饿鬼中。儿次出家。证罗汉果。禅定间见一饿鬼。称是其母。比丘怪言。我母在时布施。何受斯报。饿鬼。答言。我以悭贪。不曾供沙门等故堕饿鬼。二十年中未尝得食。及以浆水。设我向河。河竭。向果果枯。为请佛僧。及为忏悔。当脱此身。时儿比丘。如言修营。生忉利天。(泾字函第五卷)。

　弟用兄财尚有报　　我诬彼物岂无偿

　　应验录云。长乐乡人。有婢名春。一日有粥。未吃置于灶前。为猪窃食。春以火杖打之。猪窜于山。至夜不归。大家不知。夜梦亡弟。后山岩间。诉曰。我欠兄钱五百。作猪偿兄。饥食春粥。治我太甚。愿兄作主。大家明早访岩石间。得猪而归。问春果尔。越二日猪死。卖钱止于五百。评曰。虽能感梦于其终。曷若戒贪于其始。弟用兄财。债业尚尔。何况余亲异姓。财帛交往。不可不明也。

　坐欠一千成夙债　　曾经三反作牛还

　　譬喻经云。昔迦罗越出钱为业。有二人。举钱一万至时还之。后日二人复相谓言。我曹各更就举十万。脱之不还。有牛系在篱里。语二人言。我先世时。坐欠主人一千。三反作牛。犹故不了。况君取于十万。二人惊怪。说牛之语。主人放着群中不用。即咒愿言。若有余钱。悉以布施。自今以后。莫受畜生。牛后命过。得生人中。(启字函第七卷)。

　初语代还终爽约　　多生成债每来征

　　百缘经云。佛将比丘入城乞食。逢一婆罗门。以指画地。与我五百金钱。尔乃听过。佛住不进。上闻国王。释种等各赍珍宝。与婆罗门。皆不肯受。时须达长者。即与金钱五百。乃听佛过。比丘白佛。何因缘故。如是见遮。佛言。过去善生太子。将诸亲友出游。路逢一人。共辅相子。摴蒲博戏。时辅相子。负彼戏人金钱五百。太子语之。若彼不与。我当代偿。后辅相子。自恃势力。终竟不还。于是以来无量世中。从我索债。佛告诸比丘。彼太子者。我是。辅相子者。须达是。戏人者。婆罗门是。凡负债者。不可不偿。乃至成佛。不脱此难。(泾字函第四卷)。

　毁佛丑故翻招丑　　罔圣偷来被谤偷

　　百缘经云。波斯匿王末利夫人。生一女儿。面貌极丑。身体粗涩。犹如蛇皮。头发粗强。犹如马尾。王心不喜。便敕内官。勤加守护。勿令外见。此女渐长。当以嫁娶。王忧无计。便敕一臣。推求豪族。今贫之子。引至王所。密与语之。我女极丑。当以妻卿。贫人白王。当奉教敕。王云。常闭幽关。勿令外见。即拜女夫。授为大臣。因与豪族。共为邑会。月月更作。夫妇偕来同会。唯彼大臣。独不将妇。众人疑怪。今当设计。劝酒令醉。解取开钩。辄开其门。共观彼妇。此女自责。何罪幽闭。不睹日月。今佛在世。众生有厄。即往度之。志心遥礼。唯愿哀悯。来到我前。佛知其意。从地涌出。绀发相现。其女既见。头发自然细软。亦绀青色。佛渐现面现身。金色晃昱。此女恶相。随见化灭。体貌端严。犹如天女。佛为说法。证须陀洹。尔时五人。开门见其端正。怪妇不来。乃至若是。回以户钩系于元处。会罢归家。大臣见妇端严。欣然问言。汝是何人。妇答夫言。我是汝妇。具以上事。同往白王。王见欢喜。即敕严驾。共诣白佛。不审此女宿植何福。生于王家。复造何业。受彼丑形。佛言。昔有长者。常恒供养一辟支佛。身体粗恶。小女见之。轻慢呵骂。面丑皮粗。佛后涅槃。现大神变。其女悔过。毁辟支故。常受丑形。向其忏悔。今得端正。并生豪贵。(泾字函第八卷)。

　　杂宝藏经云。昔罽宾国。有阿罗汉。名曰离越。山中坐禅。一人失牛。逐后至离越所。时因离越煮草染衣。忽然变作牛皮。染草变成牛肉。染汁变成牛血。所持钵盂。变成牛头。牛主见已。即縳诣王付狱。经十二年。常与狱监饭马除粪。离越弟子得阿罗汉者。有五百人。观觅其师。不知所在。业缘欲尽。有一弟子。观见师在罽宾狱中。即来告王。我师在狱。愿乞理断。王即遣使检校。有僧悉放。离越闻已踊身虚空。作十八变。王即忏礼白言。何业在狱受苦。离越答言。我曩亦曾失牛。诬辟支佛。一日一夜。后堕三涂。受无量苦。余殃未尽。今得罗汉。犹被诬谤。是诸众生。慎谤人故。(书字函第七卷)。

　○口曾轻谤师和尚　　○罪毕还为贱婢儿

　　三昧海经云。须达长者。有一老母。谨勤家业。一切委之。长者行施。老母生障。恶声流布。末利夫人云。须达如好莲华。人所乐见。云何复有毒蛇护之。夫人因呼老母入宫责之。时佛亦至。老母不喜见佛。以扇覆面。扇如明镜。无所障碍。回头东视。东方有佛。南西北方。上下俯仰。亦复如是。以手覆面。时手十指。皆化为佛。老母闭目。心眼即开。见虚空中。一切化佛。老母见佛。邪见不信。犹能除却八十万亿生死之罪。况复善意。恭敬礼拜。夫人白佛。愿化邪女。佛言。此女罪重。于佛无缘。于罗睺罗有缘。即令罗睺罗。化作转轮圣王。仪从往长者家。告言。老母宿福。欲为女宝。老母欢喜。敬礼圣王。以如意珠照之。现玉女相。圣王劝行十善。老母悔过。既调伏已。罗睺罗还。复本身。为受三归五戒。证须阤洹。投佛出家。夫人白佛。老母何罪卑贱。何福遇佛。佛言。过去有快见王子出家。和尚为说大空之义。王子谤言。我大和尚。空无智慧。但能赞叹虚无空事。愿我后生不乐见也。我阿阇梨智慧辩才。愿于生生为善知识。王子比丘。法说非法。非法说法。死堕阿鼻。八十亿劫。罪毕为人。五百身中。聋痴无目。千二百身为婢。尔时和尚者。今我是。阿阇梨者。今罗睺罗是。王子比丘者。此老母是。(覆字函第六卷)。

　背义杀熊双臂断　　忘恩斫树自身伤

　　智度论云。不知恩人甚于畜生。有人入山伐木。迷失道路。时值暴雨。日暮饥寒。恶虫毒兽。欲来侵害。是人入一石窟。窟中有一大熊。见之恐怖。而出。熊语之言。汝勿生怖。此舍温暖。可于中宿。时连雨七日。常以甘果美水。供给此人。七日雨止。熊将此人。示其道径。熊语人言。我是罪身。多有冤家。若有问者。莫言见我。人答言尔。此人前行。遇猎者问。汝从何来。见有兽不。答言。我见一熊。于我有恩。不可相示。猎者言。汝是人。当以人类相亲。何以惜熊。今一失过。何时复来。汝示我者与汝多分。此人心变。即将猎者。示熊之处。猎者杀熊。即以多分与之。此人展手取肉。二肘俱堕。(立字函第九卷)。

　　旃檀树经云。维耶离国有五百人。入海采宝。卖船步还。经历深山。日暮止宿。预严早发。四百九十九人。皆引已去。一人卧熟失伴。遇雪迷路。啼哭呼天。有大檀香树。树神谓穷人言。可止留此。相给衣食。到春可去。穷人便留。至于三月。启树神言。受(恩得)全身命。未有微报。念亲思还。树神言。善。以金一饼赐之。穷人临去问言。此树愿知其名。神言。不须问也。穷人复言。依此三月。情归不忍。若到本国。当扬树恩。神言。树名栴檀。根叶治人百病。其香远闻。世之奇异。人所贪求。不须道也。穷人还到故国。时王得病。惟栴檀香。可以愈之。宣令募求。得此香者。拜封为侯。妻以小女。穷人闻赏禄重。便诣白王。我知栴檀香处。王令近臣即将穷人往伐。使者见树。洪直茂盛。不忍伐之。树神空中告言。但伐之。伐已。以人血涂肝肠覆上。树生如故。使者闻言。乃令人伐。彼时树枝摽杀穷人。众议如神所告。便将穷人肝血以祠。树生仍旧。车载所伐以还国中。治王顿愈。阿难白佛。是穷人何无返复。背树神恩。佛言。维卫佛时。父子三人。父奉五戒。大儿烧香献佛。小弟愚痴。辄以衣覆香上。兄言。何以犯之。弟起恶意誓言。断兄两足。兄复起念。当拍杀弟。父言。汝二子诤使我头痛。大儿报言。愿破我身为药。令父平损。弟兴恶意。欲断兄足。后果将人断树。兄欲拍杀弟。今作树神。果以树为体。拍杀其弟。国王头痛者。其父也。奉斋精进故得尊贵。果亦头痛。佛言。罪福报应。如影随形。(学字函第四卷)。

　○畜尚知恩能厚报　　○人何负德取深殃

　　六度集经云。昔菩萨为大理家。积财巨亿。慈向众生。见市卖鳖。心悼之焉。问价贵贱。鳖主曰。百万。菩萨答云。大善。将鳖归家临水放之。鳖至后夜。来啮其门。语菩萨曰。无以答恩。知水盈(虚。洪水为)害。愿速严舟。临时相迎。菩萨启王。信用其语。迁下处高。鳖至水来。即急下载。随鳖所之。有蛇趣船。菩萨曰。取。鳖云。大善。狐来。亦取。鳖云。亦善。又睹人漂呼天乞救。菩萨曰。取。鳖曰。慎勿取也。菩萨曰。虫类尚济人岂不救。于是取之。后鳖辞曰。恩毕请退。狐蛇继去。狐以穴居。获伏藏黄金百斤。以报菩萨之恩。漂人曰。分吾半矣。菩萨以十斤惠。漂人曰。掘冢劫金。何不平分。菩萨答云。贫困者。我以等施。汝欲专之。不亦偏乎。漂人遂告有司。菩萨见拘。无所告诉。蛇遂衔药。入狱付菩萨曰。吾将齰于太子。其毒莫治。菩萨以药闻王。傅即瘳矣。蛇如所云。太子命危。王令曰。能济者封之相国。菩萨上闻。一傅果瘳。王喜问之。陈其本末。王自咎曰。吾闇甚哉。封为相国。即诛漂人。佛言。理家者。吾是。国王者。弥勒是。鳖。阿难是。狐。秋露子是。蛇。目连是。漂人。调达是。(漆字函第十卷)。

　○杖倚佛图天贵隐　　○蚁活阴功促寿延

　　目连问。戒律经云。问佛。墙得持物倚不。答(不得。犯。昔)一比丘。入寺礼佛。有波罗门善相。相此比丘有天子贵。语女适之。比丘答言。容礼佛。还因入寺中。辄以锡杖倚佛图墙。既出便问婆罗门言。与我女不。答曰。向见贵相故与。今无此相。故不与也。于是佛墙。及塔庙壁。不可倚物。消其福德。(奉字函第十卷)。

　　经律异相云。昔有比丘。得六神通。一小沙弥。师知其命余止七日。语令归家。八日却来。沙弥辞去。遇雨滂沛。地有蚁穴。流水将入。沙弥念曰。我佛弟子。一者慈心。二者活生。决水退去。沙弥归家。无有他变。八日乃还。师遥见之。怪其所以。即入三昧见其救蚁。现世延寿。师言。汝曾作功德不。沙弥言。七日在家。无他功德。师言。汝命应尽。以救蚁故寿增八十。沙弥信善有报。勤修不懈得罗汉果。(含字函第二卷)。

　阴德既施名可取　　持心不二鬼须惊

　　应验录云。近世有人。夙丧父母。及冠唯叔父存焉。叔有七子。一日叔谓侄。吾当与汝析籍。侄曰。如何处其产业。叔曰。分之为二。侄曰。诚不忍。诸兄弟共一分。可为八分。叔固辞。侄曰。不可。遂作八分分之。才十七岁。预荐入京。时同馆者。二十余辈。有术士遍视之曰。南宫高第。独此少年。诸贡士咸斥术者曰。汝何谬耶。吾等皆大手笔。久历场屋。岂不如一乳臭儿。术者曰。文章非我所知。但此年少。满面阴德之气。必积善之所致。及放榜。果独成名。余皆下第。

　　○又云。林述中博士尝言。有一郡鼓角楼。才三更时。即有鬼掩其鼓。击之不鸣。兵级屡以失更。见治甚苦。乃往见一禅师。求以禳之之术。师曰。汝候其来。则遽执之。级曰。执恐不获。师曰。但禁气勿言。级如所谕。夜果得鬼。天欲将晓。鬼乃哀告。兵级告于太守。暨诸寮属。并无所畏。其所畏者。独二人。一某寺禅师。一某处黄二叔。汝可赦吾。不复来矣。某寺禅师。即兵级所访者。素有道价。人皆钦仰。黄二叔者。未知何等人。明日闻于太守。召而语之。乃一老圃。鬻菜为业。凡三十年。菜之老嫩。束之大小。持心不二。然老圃于物不欺。有所寸长。故使鬼神钦畏如此。而况世之君子有大过人者乎。

　贪污天削公侯籍　　驱役人冤业畜偿

　　又云。法海佳禅师云。一尉巡历。经由寺宇。例皆狼籍。到一院。见屏除洁净。索浴。随声应云。汤办矣。逾月再到。洁净如前。复索汤浴。亦随声应云。汤办矣。尉嗟赏之。后日复来。乃见狼籍。索汤。移时莫得。尉瞋曰。向来其谨如彼。今来其慢如此。叱主院僧。僧曰。昔尉之来。某预得梦。白衣神人报曰。明日相公至。扫洒所在。与办汤水。今日尉来。某不得梦。所以狼籍。非敢怠也。尉察其神衣着。乃本厅土地。即取僧词。归廨具章奏上帝曰。以某果有相位。则神第三回。何不亦报。某若果无。则神不合。诬我惑人。章未焚。尚就寝。且梦其神曰。窃窥上界录籍。知尉有相公分也。故按籍以报治下。尉近领枉法赃杀平人。损阴德。而司禄籍者。禀天命已。削去相位。幸宜见察。勿徒罪我而事章奏。且世人既处富贵之地。便谓分定。不循义理。殊不知祸福随时变异。以此可见。不可不慎。

　　法苑云。隋。扬州卞士瑜者。父以平陈。官授仪同。雇人筑宅。不还其价。作人求钱。瑜父鞭之。无所告诉。皆怒之曰。死当与我作牛。瑜父后亡。果有牛产一犊。腰间黑文。横络周围。如人腰带。右跨亦有白文。斜贯正如插笏。牛主呼曰。卞公。何为负我。犊即屈膝。以头着地。瑜以十万赎之。牛主不许。后死瑜乃收葬以父之礼。(书字函第七卷)。

　韩中书禄之预定　　孔参军罪以无差

　　宗镜云。昔韩公滉之在中书也。尝召一吏。不时而至。怒将罪之。吏曰。某别有所属。不得遽至。公曰。宰相之吏。更属何人。吏曰。某不幸。兼属阴官。公谓不诚。怒曰。既属阴司。有何所主。吏曰。某主三品以上食料。公曰。若然。我明日。当以何食。吏曰。此虽细事。不可显言。乞疏于纸。过后为验。乃如之。而系其吏。明日遽有诏命。既对适遇。进食糕麋一器。上以其半赐公。公食之美。又以赐之。既退腹胀。归于私第。召医视。曰。食物所壅。宜服少橘皮汤。至夜可饮浆水。明旦疾愈。思前吏言。召之。视其书。云。明晨相公。只食一饤半糕麋橘皮汤一盏。浆水一瓯。皆如其言。公复问。人间之食。皆有籍耶。答曰。三品以上日支。五品以上。有权(位者)旬支。无则月支。凡六品。至一命。皆季支。其不食禄者。年支。故知饮啄有分。丰俭无差。所谓玉食锦袍。鹑衣藜藿。席门金屋。千驷一瓢。皆因最初一念而造。心迹才现。果报难逃。以过去善恶为因。现今苦乐为果。必然之理也。(策字函第一卷)。

　　法苑云。唐武德中。遂州总管府记室参军孔恪暴死。一日而苏说。至官所。问何故杀牛两头。恪云。不杀。官曰。弟证汝杀。弟死数年矣。因呼弟至。枷械甚艰。弟曰。兄前奉使招慰獠贼。使某杀牛会之。实奉兄命。非自杀也。恪曰。使弟杀牛是实。然国事也。恪何有罪焉。官曰。汝杀会獠。以招慰为功。用求官赏。以为己利。何云国事也。又问恪。何杀两鸭。恪曰。前任县令杀鸭供官客耳。岂恪罪耶。官曰。官客自有料无鸭。汝以鸭供之。将以美誉。非罪如何。又问。何故复杀鸡卵六枚。曰。平生不食鸡卵。惟忆小年九岁时。寒食日。母与六卵。因煮食之。官曰。然欲推罪母也。恪曰。不敢。但说其因耳。此恪自杀也。官曰。汝杀他命。当自受之。言讫。忽数十人。执恪将出。恪大呼曰。官府亦大枉滥。官闻之呼还曰。何枉滥。恪曰。生来有罪。皆不遣。生来有福。皆不见。记者。岂非滥耶。官问主司。恪有何福。何不为录。主司对曰。量其罪福多少。若福多罪少。先令受福。若罪多福少。先令受罪。然恪福少罪多。故未论其福。官怒曰。虽先受罪。何不唱福示之。命鞭主司一百倏鞭。血流溅地。后乃唱恪生来所修之福。亦无遗者。官谓恪曰。汝应先受罪。我更令汝归。七日。可勤追福。遣人送出。乃苏。恪大集僧尼。行道忏悔。遂说其事。七日命终。(经字函第一卷)。

　但爱吞他成己业　　宁知托子坏其家

　　应验录云。有僧积财至五百缗。乡亲厚者告之。汝出其财。吾出其力。岸海为田。田成均分。僧从之。逾二年田成。乡人意欲全得。即以所用钱还。且曰。汝僧何用田为。僧虽不平。然而于法不许营置。无所伸诉。阴祝。愿生其家为无赖子。尽鬻其田。以偿吾志。未几僧死。乡人妻感梦有娠。果得男儿。年未及冠。旋以非理破坏产业。其父嗟怨致死。

</div>
    <div class="pagination">
<a href="大藏一览_page24.html">上一页</a><span>...</span><a href="大藏一览_page20.html">20</a><a href="大藏一览_page21.html">21</a><a href="大藏一览_page22.html">22</a><a href="大藏一览_page23.html">23</a><a href="大藏一览_page24.html">24</a><span class="current-page">25</span><a href="大藏一览_page26.html">26</a><a href="大藏一览_page27.html">27</a><a href="大藏一览_page28.html">28</a><a href="大藏一览_page29.html">29</a><a href="大藏一览_page30.html">30</a><span>...</span><a href="大藏一览_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
