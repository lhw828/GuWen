<!DOCTYPE html>
<html>
<head>
    <meta charset="UTF-8">
    <title>金刚般若经疏论纂要刊定记会编 - 第 20 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金刚般若经疏论纂要刊定记会编 - 第 20 页/共 41 页</h1>
    <div class="content">　　●二依经断疑二如疏列。

　　
　　○断之文二初问答断疑四初举疑因以问。

　　须菩提于意云何如来得阿耨多罗三藐三菩提耶如来有所说法耶。

　　意云于汝心中所谓如何谓我得菩提为不得耶谓我说法为不说耶伊本疑此故举问之。

　　佛问得不意显不得故无著云显示翻于正觉取故。

　　佛问等者空生疑得疑说佛即顺疑以问辞虽云得意显无得试其所答解与不解无著下引证彼疑有取佛显无取以无破有故云翻也说法例之。

　　
　　○二顺实理以酬。

　　须菩提言如我解佛所说义无有定法名阿耨多罗三藐三菩提亦无有定法如来可说。

　　定者实义谓无实法名菩提无实法名如来说此一向约胜义答也。

　　偈云应化非真佛亦非说法者。

　　引偈者余句云说法不二取无说离言相意谓释迦如来是其应化应化之相俗有真无是故答中皆言无定准金光明经及摄论说佛果无别色声功德唯有如如及如如智独存此是真佛今既异此岂得言真故云应化非真等。

　　
　　○三释无定法之言。

　　何以故如来所说法皆不可取不可说非法非非法。

　　征意云以何义故无定法可说耶释意云欲言其有无状无名欲言其无圣以之灵谛理若此欲何说哉说尚不得欲何取哉取即得也是故上云无有定法如来可说等。

　　●疏二初引无著。

　　无著云不可取者谓正闻时不可说者谓正说时非法者分别性故非非法者法无我理故。

　　正闻等者此则闻而无闻说而无说非谓全不闻不说也如净名云夫说法者无说无示其听法者无闻无得是兹义矣分别性者一切诸法皆依妄念而有差别念尚无念法岂是法故云非法法无我者但分别性亡即是法无我理此理不无故云非非法也。

　　●二引天亲二初释文。

　　论云彼法非法非非法依真如义说非法者一切法无体相故非非法者彼真如无我实相有故。

　　依真等者此且标立所依之本后于其上说离有无一切等者缘生之法本无真实之体亦无真实之相故云非也实相有者诸法既无即真实相实相不无故云非非法也此即非却非法也。

　　●二通难。

　　何故唯言说不言证有言说者即成证义故若不证者则不能说。

　　难意云本来疑证疑说问答悉以双该今于释所以中何故但言所说而不言证耶有言下释也此乃以说反验于证且川有珠而不枯山有玉而增润内无德本外岂能谈故但言说自表其证也又此言取即是证也。

　　
　　○四释无取说所以。

　　所以者何一切贤圣皆以无为法而有差别。

　　征意云所以言无取无说非法非非法者何也释意云圣人即是无为无为即无分别若有取说法非法等皆属分别不名无为何为圣人故无取说等言贤圣者贤即是圣邻近释也。

　　魏云一切圣人皆以无为法得名论意云圣人但依真如清净得名非别得法故无取说而有差别者论云真如具足清净分清净无著云无为者无分别义故是故菩萨有学得名如来无学得名初无为者折伏散乱时显了故后无为者唯第一义者无上觉故三乘贤圣皆修证无为故通说为差别。

　　魏云等者问行位通于贤圣云何唯取圣人答若以通论即该贤位此明证果深浅故唯言圣得名者即差别也以诸圣人皆约证无为差别之义而立其名如证遍行真如得名欢喜地菩萨等此则得名差别盖一义耳论意等者谓登地已上随证一分真如皆断一障二愚即是一分清净约于此义便立一名乃至佛地例皆如此非别得法者无得而得即是真得菩提若言有得即是不得当知菩提树下都无实事故偈云应化非真佛等故无取说者结归经文无分别义也具足清净者佛也谓一切惑习悉皆断除荡无纤尘纯一无杂故分清净者菩萨也分断诸障分证真如垢未全除故名为分故佛顶经云余尘尚诸学明极即如来广如序中满净觉者处说无著下约无为差别明贤圣也无分别者即无为义无所作为故云无为无为真如盖是一法菩萨等者有分别故有所为故如来等者无分别故无所作故初无为者菩萨也折伏等者此约在观分别不生分得相应故云显了后无为者如来也无复分别是真无为即第一义也此约于佛故复云者更无过上故云无上觉即佛也三乘下结通诸乘以二乘之人亦分证真理故此通摄也是知三乘贤圣皆修证无为所证虽无浅深能证有其差别犹如三兽同渡一河能度有差所度无别故大品云欲求声闻乘当学般若波罗蜜欲求缘觉菩萨无上佛乘皆言当学般若波罗蜜是故经云一切贤圣也。

　　
　　○二校量显胜四。

　　问本因善吉起疑所以世尊为断断疑既已何用校量答论云法虽不可取不可说而不空故意云恐有人闻是法不可取说便欲一向毁废言教故此校量显胜令其演说受持故大云于此开立第五不空福德疑以论文不言断疑故此不立也。

　　
　　○初举劣福以问。

　　须菩提于意云何若人满三千大千世界七宝以用布施是人所得福德宁为多不。

　　意云七宝最珍三千最大用此布施福多不多。

　　俱舍偈云四大洲日月苏迷卢欲天梵世各一千名一小千界此小千千倍说名一中千此千倍大千皆同一成坏七宝者金银琉璃珊瑚码瑙赤真珠颇梨。

　　俱舍等者明三千世界也四大洲者谓东胜身洲南赡部洲西牛货洲北俱卢洲日月者即一四天下同一日月之所照临苏迷亦云须弥卢但梵音楚夏耳此云妙高山四宝所成高八万由旬欲天者六欲天也谓四天王天忉利天夜摩天兜率天化乐天他化自在天梵世者色界初天也于中复有三天谓梵众天梵辅天大梵天各一千等者如上各满一千方成一小千界此小千等者又一千个小千界方成一中千界此千等者又以一千个中千界方成大千界皆同等者谓四禅已上三灾不及故不说成之与坏三禅已下统维三灾故云同一成坏就中从初禅已下同火灾二禅已下同水灾三禅已下同风灾七宝等可知。

　　
　　○二释福多以酬。

　　须菩提言甚多世尊何以故是福德即非福德性是故如来说福德多。

　　答文可见征云以何义故说多释意云不约胜义空故说多是约世谛有故说多。

　　无著云是福德者标牒即非者约胜义空是故者约世俗有。

　　胜义空者此门是绝相无为不可言福与不福福既不有无以言多世俗有者此门是有相有为可以言福以有福故兼可言多。

　　
　　○三判经福超过。

　　若复有人于此经中受持乃至四句偈等为他人说其福胜彼。

　　经意可知然四句尚尔况全部耶。

　　●疏二初正释经文。

　　偈云受持法及说不空于福德福不趣菩提二能趣菩提。

　　偈释持说因明胜之所以望后经文有似太疾以偈文连环不可分故悉之受持及说者标二法门不空福德者谓持说此经不同宝施空得福德更得何物次文是也福不趣菩提者谓宝施虽多但成世间有漏之福终不能成无上菩提二能趣菩提者谓持说此经断除烦恼烦恼尽处即是菩提故。

</div>
    <div class="pagination">
<a href="金刚般若经疏论纂要刊定记会编_page19.html">上一页</a><span>...</span><a href="金刚般若经疏论纂要刊定记会编_page15.html">15</a><a href="金刚般若经疏论纂要刊定记会编_page16.html">16</a><a href="金刚般若经疏论纂要刊定记会编_page17.html">17</a><a href="金刚般若经疏论纂要刊定记会编_page18.html">18</a><a href="金刚般若经疏论纂要刊定记会编_page19.html">19</a><span class="current-page">20</span><a href="金刚般若经疏论纂要刊定记会编_page21.html">21</a><a href="金刚般若经疏论纂要刊定记会编_page22.html">22</a><a href="金刚般若经疏论纂要刊定记会编_page23.html">23</a><a href="金刚般若经疏论纂要刊定记会编_page24.html">24</a><a href="金刚般若经疏论纂要刊定记会编_page25.html">25</a><span>...</span><a href="金刚般若经疏论纂要刊定记会编_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
