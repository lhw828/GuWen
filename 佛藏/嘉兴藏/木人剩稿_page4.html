<!DOCTYPE html>
<html>
<head>
    <meta charset="UTF-8">
    <title>木人剩稿 - 第 4 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>木人剩稿 - 第 4 页/共 15 页</h1>
    <div class="content">　　鼎湖山木人居在犙禅师剩稿卷二

　　侍者传调录

　　○警策缁素

　　世界空花。人身梦幻。一切诸法。悉属无常。无可恃怙。若不修行。则随其幻境飘流。长劫无有返期。是故如来愍此。出现于世以法教之。令其息烦恼火。竭爱欲流。处涅槃城。脱生死壳。然修行径路非一要而言之有三。曰参禅念佛修观禅本无门。非夙具灵根。多堕岐途。末劫庸流诚难悟入。观心微细。如无般若之慧罕能阶证。惟有念佛一门。最为捷径。自古至今。愚智同修。男女共趣万无一失。如四料拣所明。秪要自办肯心。勿疑自之不得。但心心不忘六字洪名。目观耳听。历历分明。稍不分明。非昏沉即散乱。速宜发起精进。续前净念。光阴不弃。自然净念相系。纵未相系。而心心净土。念念弥陀。即寸步不移。现处极乐。又何待身后神归安养。有斯胜利。可不努力向前。将此数十年之幻质。换得常乐。我净之法身。宁不快哉。宁不快哉。颂曰。三界犹火宅。八德本清凉。欲离堪忍土。栖心安养乡。六字如轮转。净念自相将。弥陀非别有。智人当自强。八万四千相。不离我心王。何劳再按指。方为极乐邦。(西方净土。池中。水有八功德。一澄净。二清凉。三甘美。四轻软。五润泽。六安和。七除患。八增益安养。即极乐)。

　　策西来山主朱玉翠

　　道旷如空不可睹。有钱难买百年老。罪福将来皆自见。劝君努力修行好。老人去来皆无他。只爱他人作佛祖。西方有路须当去。地狱无门切勿造。持斋即是极乐。因念佛由来生净土。此语真实决不虚真是保身妙灵符。

　　策具五近事还潮阳(来时途中遇绿林)

　　冒雪求真道。中途遘魔罗。直趋无有疑。得礼阿弥陀。终心不退转。必定度娑婆。要浴八德池。净念涤烦波。净土从心得。自性即弥陀。行深功复满。金台桂薜萝。欲求早解脱。此去勿蹉跎。若悟苦海深。急须好回柁。

　　策刘闰心近事

　　人生如梦幻。备足八种苦。当早求解脱。栖神安养好。若问彼中因。信为第一步。净念是真行。愿坚即径路。直趋无有疑。出斯堪忍土。

　　策禅堂

　　生死呼吸。何无怖惧。汝经不明。汝律非着。心地未了。佛祖何似。说着心性。瞠眼相视。一言相触。瞋火遍地。情谀相交。互为痴喜。寸丝粒食。不思来处。心识茫茫。夜眠小死。一闻晓钟。翻觔落地。魂不依形。眼尚胶黐。随堂演课。如波摇柱。食未到时。犹打瞌睡。食毕归堂。聚三说四。三板敲来。捱香到未。不是狐思。便乱猜议。眼光落地。何能作主。天堂既非。地狱难避。牛胎马腹。安能免之。纵得人身。愚痴无智。要如今日。诚难得矣。我此实言。决不相欺。其如不信。自看脚跟。稳未稳未。倘再闲谈。不遵规矩。速出山门。必不▆▆。

　　策净业堂

　　欲修净土。须清三业。三业既洁。净土可成。三业不淳。净土无因。故于二六时中。勤策身口意业。身勤则坐禅礼拜。口勤则讽诵默言。心勤则净念相系。如是昼夜六时做去。即净土现前。三昧可办矣。六时之外不得言谈接对往来相看。以废净业工夫。如有违此规约者。堂主举罚。三谏不从者。任汝出堂东去西去。

　　策老堂

　　不烹而饮。不炊而食。要温则温。要热则热。听板过堂。碗钵他洗。肩不挑兮。物不拈指。堂房精丽。床帐斯备。圣相巍峨。诚难值遇。任汝瞻礼。任汝想忆。何因而至。乐已云极。事事皆足。王宫何异。昼夜思来。实应惭耻。年既风烛。宁无恐惧。一朝卧疾。百苦交逼。眼光掩却。方悔晚矣。净念不纯。被业牵去。此生不了。旷劫难避。欲脱轮回。及时努励。弥陀在望。时未忘伊。汝何不念。克酬慈意。但得一心。迷悟休拟。忽然触着。弥陀即汝。若了惟心。净土在此。生即无生。去亦奚去。倘未契悟。且向莲池。同居弥陀。为汝指示。豁然解了。生佛者是。

　　策鼎湖众职事

　　夫为职事。本是辅翼丛林。供养佛法僧宝。成办所修。自利利他之务。故须尽心竭力。犹恐心之不尽力之未竭。何可厌烦托事偷安。至有所失。彼此不备。然供他即是供己。各各成办事业。所以搬柴运水无非是道。作用唯在当人。岂可欣彼厌此。惮劳自逸。胡不见曹溪负舂。雪峰司饭。沩山典食。径山洗筹。百丈不作不食寿昌终身力耕。俱有榜样。悉成传灯诸祖。由斯观之执劳服役。殊非分外事也。现前共住将二百众而常住各职事。每每缺人。有力者即宜挺身向前。奚当退缩私避。除其不乐为佛为祖者。吾末奈之何也矣。

　　策知客

　　知客之职。乃丛林之属望。主人之代履。故须迎宾有礼。接物和光。毋存。好恶。谦下自卑。出语必须柔和。心地务宜慈爱。至于款待。丰俭随时。虽曰山蔬粗粝。不失殷勤。理亦无过。凡有缁素客至。倘有赠遗。不可轻受。始得公而无私。遵佛遗制。顺古清规。无忝厥职。如或不然。心怀怖爱。情露瞋痴。违律明诫。自招愆咎。察出。决不轻恕。

　　策典座饭头

　　一饮一食。乃檀越信心殷重。为求福故。割妻子分。减自口腹。以供众僧。诚如金屑。易食难消。若无修行。未免披毛戴角酬还。静夜思来。可不警心。其为饭头者。固宜俭约。不可浪废。俭则不奢。约而有准。观众多寡。以设粥饭。不得多剩。致生三过。一者暴贱信施。二者亏损常住。三者宿馊众食不安。粒米七斤。可不畏之。其典座者。更宜检点。苟无护惜之心。自招愆于长劫。倘有偏私。谁当代罪。因果历然。岂容不惧。慎之。慎之。

　　策司钟鼓

　　凡钟鼓犍稚之声。利益幽显。上根闻之。立证圆通。故佛敕击钟。令阿难悟。下根闻之。三业肃清。心意寂然故古人临终之际。遣人长鸣钟磬。以助正念。鬼神闻之。合掌敬礼。幽途息苦。地狱清凉。昔宝志公。借武帝道眼。见地狱苦相。乃问曰。何以止之。公曰。唯闻钟磬声。其苦斩息。遂敕天下寺院击钟。须徐舒其声。又南唐高帝。误杀降民。堕在狱中。嘱还苏人。以奏嗣主。令诸寺院。鸣钟须延其声。俾受苦人闻声。得暂休息。由是观之。凡击钟时。须细心轻手。长延其声。余音将尽。方续后声。使幽途众苦而长息。洪音万古而不竭。即此便是救苦之大士。昔庄严寺释智兴诚可鉴之(智兴载六道集五卷中)。

　　策禅律学

　　文字之始。本乎伏羲氏画八卦。至五帝文而(详矣)皆以圣教化民。淳朴之风存焉。迨至周衰。淳朴之风凋散。而孔子删诗定乐。以易道教人。契自本性。未尝攻诗词歌赋。及至汉晋稍兴。诗赋之盛。莫若唐宋也。释氏之教。始自汉明。至于晋宋齐梁。皆以实学教人。与儒道并化。嗣后人多于佛经。目为文字道理。知解由是生焉。知解生。悟门绝。故鼻祖初来。扫却文字。示以直指见性之宗。二祖嗣其旨。皆以文字为糟粕。使人默契心源。不落语言文字知解。是为佛祖直指之宗。自唐宋五代至元。皆纯金朴玉。祖祖相传。不悖佛祖之宗。明初亦不异先朝。俱禅律并行。明代将末。禅律陵夷。人多怠惰。不遵佛制。自号宗门。不拘小节。放纵自恣。食无昼夜。过午饱餐。违佛明制。兹不但孔门失子淳儒。即释门亦失于真僧矣。呜呼。法之末矣。竖拳竖拂。遍满大地。诚非释门盛事。吾忧其为释门之衰相耳。其有智者。当念如来临涅槃之际。谆谆诲嘱。俾依木叉为师。始不愧为佛弟子者也。

　　○尺牍

　　与严清江伯

　　世间事业居士干办已极。出世机缘。当求有大了彻。为金粟再世。摄化同事。无负此生昂昂丈夫。向索拄杖。衲举有拄杖与拄杖。无拄杖。夺拄杖之句。曾力参实究否。此非悭吝拄杖。借句搪塞。确欲居士了明。亲送拄杖来也。别后怀思惟此。便风勒布。亦惟于此。冀我拄杖得蚤出山为快。

　　与佟六孩居士

　　天下第一等人。堪肩第一等事。所谓第一等事者。功名富贵。固非其业。即道德文章。亦非其具。是当人无量劫来。生死之一大事。此事当明。甚于饥渴。而人莫之顾问。最可悲痛者。厚植般若缘者。时能顿觉。悔悟为迟。若居士者。真是顿觉天下之第一等人也。故乃有昨来猛担荷。衲喜不胜。今暂归山。他时定出相访出家人。不妄语也。诗扇一握。非为芹敬。盖以作个念头。令记忆不忘耳。

　　与李友三学宪

　　春泽既深。物生日茂。即天文之观。是人文之所化成者也。故文章为天下之生气。唐虞诞敷文教。达天下之生气也。生气牿亡。天下斯讲武而鲜文。今中兴文教寄于居士。寄天下之生于居士也。生天下之福。其福无量。得为居士贺。但文是生。而非所以生者。所以生其性命之修乎。修性命之学。实惟释氏。而得其传。于诸黉宫。肯赐表彰释学一二。则天下性命修。天下文章无不焕矣。居士真不负天子寄托而得其大生天下者矣。辱在法契之所当饶舌者。故用具陈。

　　与陆义山中翰

　　凤翥南来。五岭为之彩溢。贫道固深居穷谷。亦知景仰天人。第自惭疏野。未易抠瞻光霁耳。暑月辱承大作金扇。正捧诵间。不觉仁风凉彻。又何啻庐山寒瀑。觌面飘飞乎。居士般若根深。不忘灵山付嘱独不知闻樨香公案。曾对几长老举扬否。台旌未云北指。倘获枉顾荒山。倾论林竹。与有欣辉焉。嘉惠叠颁感戢无已。率此鸣谢。临楮无任瞻溯。不宜。

　　与侯商丘伯

　　藉缘图悟。犹有玄慕。佛山得面。未肯泛常置之。故和尊韵成偈。存为法门佳话。曾在录呈。想博笑览矣。人世福位功业。于居士已备。复少何事。所少者衣线下一件大事耳。伏愿一切时中。提句话头。究此件大事。于生死去来。丝毫不昧。若古庞老之参马大师。张无尽之嗣兜率悦。殊绝为何如哉。不胜祈仰。

　　与梁同庵孝廉

　　四大本空。五蕴非我。谁为病者。倘能于此当下觑破。则四百四峰。一时摧落。获大自在。方知病乃修行者之良药也。斯时正可将日前所得工夫。一一验过。中有得力的。便可向前进步。如或用不着。即须彻底掀却从头做过。取个洒落处。始不负居士向人开口自肯也。

　　与吴幼更孝廉

　　去岁一晤。便知居士是世间挺特丈夫。盖世知见者。第于出世丈夫未立出世知见未证。若真挺特汉子。当须趁时决取证入。即世出世间丈夫知见俱备。斯为真实挺特者矣。虽然如是。还要做到不丈夫。不知见。不挺特。无可名。不可似。是世间。非世间。是出世间。非出世间。瞻之不得其形。觅之不得其踪。阎罗老子到此求礼。一场懡　。诸圣欲与说法。不能吐舌。何生死去来而不自由者哉。如或不然。未免有吃阎罗老子铁棒日在。又岂能脱其驴胎马腹者乎。同庵卓金二公。实世间伶俐丈夫。但惜其不遇作家钳锤手眼。剥却伶俐知见。脱皮换骨一番。故至今日。总没交涉去矣。光阴不住。居士好着眼看。道人无可相遗。唯此奉赠。勿嫌不中口味。反生呵责。今时虽用不着。他日或如不龟手药者有之矣。

　　复吴幼更孝廉

　　来谕。尽属心识卜度知见。知见立知。即无明本。纵饶说得是。亦是名言。名言不到法身边。俟公心思路绝。咽喉塞断时。方来与公说(其后临终。预前数日屏绝妻子。独处一室。端坐而逝)。

　　与徐伯昌文学

　　世事如梦。在梦非无种种事物。学道人。如从梦醒。既醒不可复执梦事为实。所谓在寐做梦犹可。最怕醒眼作梦。寐梦终有醒时。醒梦了无觉日。居士宜将慧目。于此观之。自然尘劳解脱。畅快平生。

　　与徐圣甫明经

　　不晤久时。想必别有一段风光透漏。虽然如是。还要彻底生辉。始得不被电光闪烁。错认定盘星也。衲去冬下山。路冒风雨。遂为病困。不获面言。今憩锡凤城注刊又为法绊。明春获暇。径向丈门摇锡。勿谓黄面比丘闯至。原是过勘老婆子之行脚僧耳。(渠祖母久归依师。深究坛经。年将八十。笃志弥切。)。

　　与陶智量老优婆夷(徐伯昌母。年将入十。长斋三十余载。俗言不涉于口。出语皆文。可谓女中丈夫矣。)

　　三界唯心。万法惟识。识空则万象湛然。心寂则六道斯灭。一念才生。百千尘劳相续不断。是故。诸修行人。不成圣道。皆由识心障碍。故佛示种种法门。令之解脱。愚智共修。男妇同学者。无过念佛一门。是以念念弥陀六道自寂。心心净土。寂光昭然。尔年既老矣。信向修行亦有日矣。斯时正好放下缘虑。丝毫勿挂。着力向前。如上急水滩头。得力惟在后篙。犹远行人。入门只在末步。后篙若缓前篙尽废。漂流从此为始。末步苟迟。千里无用。永为伶俜之客。家乡此失。何日云归。将此启劝。安心净土。注念弥陀。眼底既无寸土。胸中何有子孙。秪要世念解脱。莫忧净心不纯。解脱即弥陀现前。贪着。便六道穗生。美恶自知。不劳老人多说。老人此去。未审何时下山。苟能念念弥陀不辍。老人时时在目。所言三界唯心。万法惟识。此之谓也。

　　与曹俊仲工部

</div>
    <div class="pagination">
<a href="木人剩稿_page3.html">上一页</a><a href="木人剩稿.html">1</a><a href="木人剩稿_page2.html">2</a><a href="木人剩稿_page3.html">3</a><span class="current-page">4</span><a href="木人剩稿_page5.html">5</a><a href="木人剩稿_page6.html">6</a><a href="木人剩稿_page7.html">7</a><a href="木人剩稿_page8.html">8</a><a href="木人剩稿_page9.html">9</a><span>...</span><a href="木人剩稿_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
