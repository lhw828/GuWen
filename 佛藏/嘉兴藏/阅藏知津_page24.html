<!DOCTYPE html>
<html>
<head>
    <meta charset="UTF-8">
    <title>阅藏知津 - 第 24 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阅藏知津 - 第 24 页/共 129 页</h1>
    <div class="content">
　　嘱累受持品第二十，诸菩萨各说受持之法，佛皆印之。并说神咒(亦翻作华言)。

　　佛说转女身经(一卷)　男

　　刘宋罽宾国沙门昙摩密多译

　　佛住耆阇崛山，有婆罗门，名须达多，妻名净日，怀一女胎，其胎合掌听法，欲有所问。佛放光明，普照大千，令此众会，皆见此女在胎问法。问已，从右胁出，立莲华台，释提桓因奉以天衣璎珞。女报之曰，菩萨有十种衣服璎珞而自庄严，所谓不失菩提心，不忘深心，大慈大悲等。不受此愿求小智之衣，于是东南方净住世界，无垢称王如来，遣衣与之。女着衣已，即具五通，放光动地，礼佛问法。佛为说三十种四法，三万二千天人，发菩提心。次与舍利弗问答名字之义，佛与命名为无垢光，又与舍利弗问答女身之义，次问得离女身之法，佛以增一至十法答之。兼明女身种种苦恼，五百比丘尼发菩提心，愿离女身。七十五居士妇，璎珞供佛，化为宝台，各有佛坐，大众围绕。妇见神变，发菩提心，坚修梵行，即礼佛足，不转女身，誓不起地。佛为说十六法，大地震动，七十五居士亦来，先以善来得度。诸女遂成男子，升空说偈，复劝居士发菩提心。自乃请从弥勒菩萨如法出家。次无垢光劝母发菩提心，自亦发诚实语，转成男子。

　　佛说无垢贤女经(三纸欠)　洁

　　西晋月支国沙门竺法护译

　　佛说腹中女听经(二纸半)　洁

　　北凉中天竺沙门昙无谶译

　　二经并与前同。

　　大方广如来秘藏经(二卷北作一卷)　染

　　二秦录

　　佛住耆阇崛山，与八千比丘，三万二千菩萨，及大千天众俱。东方宝杖佛所，有无量志庄严王菩萨，来问如来秘密藏法。佛答以发一切智心为首，次明十六种四法，六种二法，又明九种四法，六种二法，是名初入如来密藏根本句也。于是菩萨投身作供，迦叶更请佛说秘密藏法。佛言，往昔逼恼于菩萨者，皆不堕落。以菩萨愿力清净故，喻如良药，宝珠，油灯。又如坠地，还依地起。如打栴檀，亦得香气。次说烦恼从虚妄生，不应坚着。如芥子火，吹长则渐烧。如大火聚，无依则渐灭。当知妄想烦恼，是不真实。对治法门，如不实药。解知烦恼从因缘生，无性无生，名得菩提。次明设有极重十恶，若解如来说因缘法，如百千岁极大闇室，当然灯时，是闇已去。

　　持世经(四卷)　(南四北常)　(一名佛说法印品经)

　　姚秦天竺沙门鸠摩罗什译

　　四利品第一，佛在竹园，持世菩萨问法。佛答以八种四利，勤修诸法实相，亦善分别诸法之相。三种四利，能求念力。四种四法，名得念力七种四利。能修习一切法，分别章句慧。四种四法，转身常得不断念，乃至得大菩提。复有七种五净智力。复有三法，一欲，二精进，三不放逸。

　　五阴品第二，明菩萨正观五阴方便。十八性品第三，明菩萨正观十八界方便。

　　十二入品第四，明菩萨正观十二入。

　　十二因缘品第五，明菩萨善观十二因缘。

　　四念处品第六，明菩萨观择四念处。五根品第七，明菩萨善知诸根。

　　八圣道分品第八，明菩萨善能知道。世间出世间品第九，明菩萨善知世间出世间法，得世间出世间法方便。

　　有为无为法品第十，明菩萨善知有为无为法，得有为无为法方便。

　　本事品第十一，说过去阎浮檀金须弥山王佛时，宝光菩萨精进持经，成一切义决定庄严佛。又无量光德高王佛法欲尽时，无量意菩萨精进持法，成无量光庄严王佛。于是跋陀婆罗伽罗诃达多菩萨等发愿持经，佛赞印之。

　　嘱累品第十二，佛以神力护念。令大千界香气遍满，授持经记。

　　持人菩萨所问经(四卷)　(南四北常)

　　西晋月支国沙门竺法护译

　　与上经同。

　　大方广宝箧经(二卷)　(南敢北恭)

　　刘宋中天竺沙门求那跋陀罗译

　　佛在祇园。先演说法，文殊菩萨后到，与须菩提酬唱。令须菩提默然。于是舍利弗，目犍连，阿难陀，大迦叶，富楼那，各述文殊智慧辨才神力之事。

　　佛说文殊师利现宝藏经(二卷)　(南敢北恭)

　　西晋月支国沙门竺法护译

　　与上经同。

　　佛说乐璎珞庄严方便经(一卷)　(亦名转女身菩萨问答经)　洁

　　姚秦罽宾国沙门昙摩耶舍译

　　佛在耆阇崛山。须菩提梦佛为说当闻未曾有法。次日白佛已，乞食，遇一女人，酬唱佛法。此女称扬佛以二十事而行乞。又明菩萨以乐欲调伏众生，又为须菩提现男子身，又现诸余佛土食时差别，又说应供之义，令常随天发大道心。次施须菩提食，须菩提转施不污一切法菩萨。其日须菩提不食，晡时至佛所，佛为说此女人名，及为女人授记。

　　顺权方便经(二卷)　洁

　　西晋月支国沙门竺法护译

　　与上经同。而分四品，一沙门法品，二见谛品，三分卫品，四假号品。

　　大庄严法门经(二卷)　(南慕北毁)

　　隋乌苌国沙门那连提黎耶舍译

　　佛在耆阇崛山。与五百比丘，八千菩萨俱。文殊化现殊胜身色衣服，度淫女胜金色光明德，令得顺忍。此女化现死坏恶相，使上威德长者恐怖。诣佛闻法，亦得顺忍。佛为二人次第授记。

　　佛说大净法门品经(一卷)　同上

　　西晋月支国沙门竺法护译

　　与上经同。

　　佛说大威灯光仙人问疑经(一卷)　贞

　　隋北天竺沙门阇那崛多译

　　佛成道未久，大众云集。佛入宝舍三昧，出无量化身。十方化佛皆集，十方世界，犹如一会。胜分菩萨说偈问法，大威光仙人止之。自问所疑。佛为决疑。遂发大愿求一切智，一切仙人亦同发愿。佛悉授菩提记，复出舌相，说持经功德。仍以此经嘱累文殊菩萨。

　　佛说第一义法胜经(一卷)　贞

　　元魏中天竺婆罗门瞿昙般若流支译

　　与上经同。
</div>
    <div class="pagination">
<a href="阅藏知津_page23.html">上一页</a><span>...</span><a href="阅藏知津_page19.html">19</a><a href="阅藏知津_page20.html">20</a><a href="阅藏知津_page21.html">21</a><a href="阅藏知津_page22.html">22</a><a href="阅藏知津_page23.html">23</a><span class="current-page">24</span><a href="阅藏知津_page25.html">25</a><a href="阅藏知津_page26.html">26</a><a href="阅藏知津_page27.html">27</a><a href="阅藏知津_page28.html">28</a><a href="阅藏知津_page29.html">29</a><span>...</span><a href="阅藏知津_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
