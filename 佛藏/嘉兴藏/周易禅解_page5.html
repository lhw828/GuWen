<!DOCTYPE html>
<html>
<head>
    <meta charset="UTF-8">
    <title>周易禅解 - 第 5 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易禅解 - 第 5 页/共 34 页</h1>
    <div class="content">
　　初九。需于郊。利用恒。无咎。

　　温陵郭氏云。此如颜子之需。佛法释者。理即位中。不足以言需。名字位中。且宜恒以闻熏之力资其慧性。未与烦恼魔军相战也。

　　象曰。需于郊。不犯难行也。利用恒无咎。未失常也。

　　九二。需于沙。小有言。终吉。

　　郭氏云。此如孔子之需。佛法释者。观行位中。既已伏惑。则魔军动矣。故小有言。

　　象曰。需于沙。衍在中也。虽小有言。以吉终也。

　　九三。需于泥。致寇至。

　　郭氏云。此如周公之需。佛法释者。相似位中。将渡生死大河。故有以致魔军之来而后降之。

　　象曰。需于泥。灾在外也。自我致寇。敬慎不败也。

　　灾既在外。故主人不迷客不得便。但以愿力使其来战。以显降魔成道之力。而三观之功。敬而且慎。决无败也。

　　六四。需于血。出自穴。

　　郭氏云。此如文王之需。佛法释者。魔军败衄。超然从三界穴出而成正觉矣。

　　象曰。需于血。顺以听也。

　　未尝用力降魔。止是慈心三昧之力。魔军自退。而菩提自成耳。

　　九五。需于酒食。贞吉。

　　郭氏云。此如帝尧馆甥之需。佛法释者。魔界如即佛界如。惟以定慧力庄严而度众生。故为需于酒食。

　　象曰。酒食贞吉。以中正也。

　　上六。入于穴。有不速之客三人来。敬之。终吉。

　　郭氏曰。此如仁杰之结交五虎。佛法释者。不惟入佛境界。亦可入魔境界。还来三界。广度众生。观三界依正因果诸法。无不现现成成即是一心三观。故常为三界不请之友。而三界众生有敬之者必终吉也。

　　象曰。不速之客来。敬之终吉。虽不当位。未大失也。

　　既同流三界。虽不当佛祖之位。而随类可以度生。设众生有不知而不敬者。亦与远作得度因缘。而未大失也。

　　(坎下干上)

　　讼。有孚窒。惕中吉。终凶。利见大人。不利涉大川。

　　天在上而水就下。上下之情不通。所以成讼。然坎本得干中爻以为体。则迹虽违。而性未尝非一也。惕中则复性而吉。终讼则违性而凶。利见大人。所以复性也。不利涉大川。诫其逐流而违性也。佛法释者。夫善养蒙之道。以圆顿止观需之而已。若烦恼习强。不能无自讼之功。讼者。忏悔克责。改过迁善之谓也。有信心而被烦恼恶业所障窒。当以惭愧自惕其中而吉。若悔之不已。无善方便。则成悔盖而终凶。宜见大人以决择开发断除疑悔。不利涉于烦恼生死大川而终致陷没也。

　　彖曰。讼。上刚下险。险而健。讼。讼有孚窒惕中吉。刚来而得中也。终凶。讼不可成也。利见大人。尚中正也。不利涉大川。入于渊也。

　　刚而无险。则不必自讼。险而无刚。则不能自讼。今处烦恼险恶窟中。而慧性勇健。所以有自讼改过之心也。所谓有孚窒惕中吉者。以刚德来复于无过之体。仅取灭罪即止。不过悔以成盖也。所谓终凶者。悔箭入心。则成大失。故不可使其成也。所谓利见大人者。中正之德有以决疑而出罪也。所谓不利涉大川者。心垢未净。而入生死海中。必至堕落而不出也。约观心者。修慧行名见大人。修禅定名涉大川。需约无过之人。故可习定。讼约有过之人。习定则发魔事也。

　　象曰。天与水违行。讼。君子以作事谋始。

　　天亦太极。水亦太极。性本无违。天一生水。亦未尝违。而今随虚妄相。则一上一下。其行相违。所谓意欲洁而偏染者也。只因介尔一念不能慎始。致使从性所起烦恼。其习渐强而违于性。故君子必慎其独。谨于一事一念之始。而不使其滋延难治。夫是之谓善于自讼者也。佛法释者。是破法遍。谓四性简责。知本无生。

　　初六。不永所事。小有言。终吉。

　　大凡善贵刚进。恶宜柔退。初六柔退。故为恶未成。改悔亦易。不过小有言而已。此如佛法中作法忏也。

　　象曰。不永所事。讼不可长也。虽小有言。其辩明也。

　　九二。不克讼。归而逋。其邑人三百户。无眚。

　　刚而不正。不能自克以至于讼。然犯过既重。何能无损。但可逋逃。处于卑约。庶免灾耳。此如佛法中。比丘犯戒。退作与学沙弥者也。

　　象曰。不克讼。归逋窜也。自下讼上。患至掇也。

　　佛法释者。自既犯戒而居下流。欲以小小忏悔而复上位。罪必不灭。且乱法门矣。

　　六三。食旧德。贞厉终吉。或从王事。无成。

　　六三阴柔。不敢为恶。但谨守常规。小心翼翼。故得终吉。然是硁硁之士。恐不足以成大事也。

　　象曰。食旧德。从上吉也。

　　自立则不能。附人则仍吉。所谓倚松之葛。上耸千寻也。佛法释者。虽非大乘法门。若开权显实。则彼所行亦即是菩萨道。故必从上乘圆顿之解方吉。

　　九四。不克讼。复即命。渝安贞。吉。

　　九四亦是不正之刚。故不能自克以至于讼。然居干体。则改悔力强。故能复归无过。而悟性命渊微之体。是则反常合道。犹佛法中因取相忏而悟无生者也。

　　象曰。复即命。渝安贞。不失也。

　　九五。讼元吉。

　　刚健中正。有不善未尝不知。知之未尝复行。乃至小罪。恒怀大惧而不敢犯。大善而吉之道也。佛法。则性业遮业。三千八万。无不清净者矣。

　　象曰。讼元吉。以中正也。

　　上九。或锡之鞶带。终朝三褫之。

　　过极之刚。不中不正。数数犯过。数数改悔。就改悔处。薄有惭愧之衣。犹如鞶带。就屡犯处。更无一日清净。犹如三褫也。

　　象曰。以讼受服。亦不足敬也。

　　有过而改。名为惭愧。已不若无过之足敬矣。又何必至三褫而后为耻哉。此甚诫人不可辄犯过也。

　　(坎下坤上)
</div>
    <div class="pagination">
<a href="周易禅解_page4.html">上一页</a><a href="周易禅解.html">1</a><a href="周易禅解_page2.html">2</a><a href="周易禅解_page3.html">3</a><a href="周易禅解_page4.html">4</a><span class="current-page">5</span><a href="周易禅解_page6.html">6</a><a href="周易禅解_page7.html">7</a><a href="周易禅解_page8.html">8</a><a href="周易禅解_page9.html">9</a><a href="周易禅解_page10.html">10</a><span>...</span><a href="周易禅解_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
