<!DOCTYPE html>
<html>
<head>
    <meta charset="UTF-8">
    <title>阅藏知津 - 第 60 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阅藏知津 - 第 60 页/共 129 页</h1>
    <div class="content">

　　阅藏知津卷第十八

　　北天目沙门释智旭汇辑

　　大乘经藏　般若部第三之三

　　大般若经之余二

　　赞般若品第三十二。舍利子向佛广赞般若，佛以一切善法皆由般若出现答之。帝释与舍利子问答，广显五度如盲，般若如导。佛又广答舍利子。菩萨不为引发色等一切法故，应引发般若，以一切法，无作无止，无生无灭，无成无坏，无得无舍，无自性故。舍利子问：如是引发般若，与何法合？佛言：不与一切法合，如是般若，于一切法无所得故。帝释问：岂亦不合一切智智？佛言：亦不合。由此于彼不可得故，如是合得而无合得，于一切法，亦如是合得而无合得。善现白佛：若菩萨起如是想，般若与一切法合，般若与一切法不合，是俱弃舍般若，远离般若。佛言：复有弃舍远离般若，谓菩萨起如是想，般若无所有，非真实，不坚固，不自在，是俱弃舍远离般若。善现问：若菩萨信般若，为不信何法？佛言：信般若，则不信色等一切法。以行般若时，观一切法不可得故。善现白佛：菩萨般若，名大波罗密多。佛言：缘何意说。善现白佛：菩萨般若，于色等一切法，不作大，不作小，不作集，不作散，不作有量，不作无量，不作广，不作狭，不作有力，不作无力，缘此意说，名大波罗密多。复次新学菩萨，依般若等六度，起如是想，如是般若，于色等一切法不作大不作小等，由起此想。非行般若，若依六度，起如是想，如是般若，于一切法作大作小等。若不依六度，起如是想，如是般若，于一切法不作大不作小等。若不依六度，起如是想，如是般若，于一切法作大作小等，如是一切，皆非行般若，皆非般若等流果故，是名大有所得，非能证无上菩提故。所以者何，有情无生故，无灭故，无自性故，无所有故，空故，无相故，无愿故，远离故，寂静故，不可得故，不可思议故，无觉知故，势力不成就故，当知般若亦无生，乃至势力亦不成就。色等一切法，一一广说亦如是，故名大波罗密多。

　　谤般若品第三十三。舍利子问：于此般若能信解者，从何处来生，发菩提几时，供几所如来，修六度久如？佛言：从十方如来法会来生，发菩提经无数劫，供无数如来，常修六度，经无数劫。善现白佛：甚深般若，为有能闻能见者不？佛言：实无能闻及能见者，亦非所闻，及非所见，何以故？色等一切法无闻无见，诸法钝故。善现复问：菩萨积行久如，便能修学甚深般若？佛言：有菩萨从初发心，即能修学六度，有方便善巧故，不谤诸法，于一切法不增不减，常不远离六度相应之行，亦常不离诸佛菩萨，有菩萨虽曾见多佛，亦多修习六度，而有所得为方便故，不能修学甚深般若，及静虑等，闻说如是甚深般若，便从座去，不敬般若，亦不敬佛，既舍般若，亦舍诸佛，乃至造作增长能感匮正法业，堕三恶道，各无数劫。诸愚痴人，谤毁般若，由四因缘，一者为诸邪魔所扇惑故，二者于甚深法不信解故，三者不勤精进，坚着五蕴，诸恶知识所摄受故，四者多怀瞋恚，乐行恶法，喜自高举，轻毁他故。

　　难信解品第三十四。善现白佛：不勤精进，未种善根，具不善根，为恶知识所摄受者，于佛所说甚深般若，实难信解？佛言：如是！如是！善现复问：如是般若，云何甚深难信难解？佛言：色等非缚非解，以色等无所有性，为色等自性故，色等前后中际广说亦尔。又色等清净，即果清净，果清净，即色等清净，是色等清净，与果清净，无二无二分，无别无断故，色等清净，与般若清净，广说亦如是。色等清净，与一切智智清净，广说亦如是。我清净，有情清净，命者清净，乃至见者清净，一一对色等清净，广说亦如是。复次我清净故，色等清净，色等清净故，一切智智清净。何以故？若我清净，若色等清净，若一切智智清净，无二无二分，无别无断故，有情清净，乃至见者清净，一一广说亦如是。复次贪清净，即色等清净，色等清净，即贪清净。何以故？是贪清净，与色等清净，无二无二分，无别无断故，瞋清净，痴清净，广说亦如是。复次贪清净故，色等清净，色等清净故，一切智智清净，乃至无二无二分，无别无断故，瞋痴广说亦如是。复次色清净故，受清净，受清净故，色清净，无二无二分，无别无断故，受清净故，想清净，乃至一切菩萨行清净故，诸佛无上菩提清净，展转广说亦如是。复次般若波罗密多清净故，色清净，色清净故，一切智智清净，无二无二分，无别无断故，广说乃至无上菩提亦如是，静虑波罗密多清净，乃至布施清净，一一广说亦如是。复次内空清净故，色等清净，色等清净故，一切智智清净，无二无二分，无别无断故，外空清净，乃至无性自性空清净，一一广说亦如是。真如清净，乃至不思议界清净，一一广说亦如是。苦圣谛清净，乃至道圣谛清净，一一广说亦如是。四静虑清净，乃至十遍处清净，一一广说亦如是。四念住清净，乃至八圣道支清净，一一广说亦如是。空无相无愿三解脱门清净，一一广说亦如是。菩萨十地清净，五眼清净，六神通清净，佛十力清净，乃至十八佛不共法清净，无忘失法清净，恒住舍性清净，一切智清净，道相智清净，一切相智清净，一切陀罗尼门清净，一切三摩地门清净，预流果清净，一来果清净，不还果清净，阿罗汉果清净，独觉菩提清净，一切菩萨摩诃萨行清净，诸佛无上正等菩提清净，一一广说亦如是。复次一切智智清净故，色等清净，色等清净故，般若波罗密多清净，无二无二分，无别无断故，以对静虑，乃至布施波罗密多，对内空等，乃至诸佛无上菩提，一一广说亦如是。复次有为清净故，无为清净，无为清净故，有为清净，无二无二分，无别无断故，过去未来现在，互对亦尔。(此品共一百零三卷，具明一切诸法互摄互融。)

　　赞清净品第三十五。舍利子白佛言：如是清净，最为甚深。佛言：如是，毕竟净故，广说色等一一毕竟净故。复言：极为明了，不转不续，本无杂染，本性光洁，无得无观，无生无显，一一广说亦如是。又如是清净，不生欲界，不生色界，不生无色界，三界自性不可得故，又如是清净，本性无知，以一切法本性钝故，又色等性无知，即是清净，毕竟净故，自相空故，又般若于一切智智无益无损，毕竟净故，法界常住故，清净般若于一切法无所执受，毕竟净故，法界不动故，又我清净故，色等一切法清净，毕竟净故，我无所有故，色等一切法无所有。是毕竟净，又我无边故，色等无边，以毕竟空无际空故，是毕竟净。菩萨修行般若，不住此岸，彼岸，中流，即毕竟净，以三世法性平等故，成道相智。

　　着不著相品第三十六。善现白佛：菩萨若无善巧方便，于此般若起般若想，以有所得为方便故，弃舍远离甚深般若。佛言：如是！彼等著名著相，是故于此弃舍远离，谓于此般若，取名取相，耽着般若，或恃此般若而生憍慢，不能证得实相般若。若有善巧方便，以无所得为方便，于此般若，不取名相，不起耽着，不生憍慢，便能证得实相般若。舍利子问：云何为着及不著相？善现答言：若无方便善巧，于色等谓空，起空想着。又或于色等谓色等，起色等想着。又从初发心，于六度二十空等，起行想着，名为著相。若有方便善巧，于色等不起空不空想，乃至不作是念，我能行施，惠彼受者，此所施物及惠施性等，以无所得为方便，无一切分别妄想执着。由善通达内空，乃至无性自性空故，是名无执著相。帝释问：云何著相？善现答言：起六度二十空等想着，乃至起于佛所种诸善根想着，起和合回向无上菩提想着，是名修行般若时所有著相，由着想故，不能修行无著般若回向无上菩提。何以故？非色等本性可能回向故。复次应以如实相意，示现教导劝励赞喜有情，谓行六度二十空等，不应分别我能惠舍，乃至我能住内空等。若能如是于自无损，亦不损他，便能远离一切想着。佛赞印之。更说微细著相，谓于佛及弟子有情善法，不应取相而忆念故，诸取相者，皆虚妄故，如是般若，最为甚深，以一切法本性离故，皆应礼敬，功德多故，然无造无作，无能觉者，以一切法，一性非二，诸法一性，即是无性，诸法无性，即是一性。若如实知诸所有法一性无性，无造无作，则能远离一切执着。如是般若，难可觉了，无能见闻觉知者，离证相故，不可思议，不可以心知，离心相故，不可以色等知，离色等相故，无所造作，色等不可得故，作者不可得，若不行色等，不行色等若常若无常，乃至若净若不净，是行般若。何以故？色性等尚无所有，况有色等若常若无常等。复次不行色等圆满及不圆满，是行般若。何以故？若色等圆满及不圆满，俱不名色等，亦不如是行，是行般若。复次不行色等着不著相，是行般若，如是行般若时，于色等不起着不着想，如是般若甚深法性，若说不说，俱无增减，如彼虚空，亦如幻士，若赞若毁，不增不减。善现白言：菩萨修行般若，甚为难事，谓若修不修，无增无减，亦无向背，而勤修学如是般若，乃至菩提，曾无退转，何以故？如修虚空，都无所有，如虚空中，无色等可施设，所修般若，亦复如是。是菩萨能擐大功德铠，我等皆应敬礼。会中有一苾刍心念领解。佛赞印之。帝释问善现言：菩萨当如何学？善现答言：当如虚空学。帝释白佛：若人受持般若，我当云何守护？善现谓言：汝见有法可守护不？帝释言：不也。善现言：若人住如所说甚深般若，即为守护，一切求便欲害，终不能得。若欲守护，无异欲护虚空。帝释问言：云何菩萨修行般若，虽知诸法如幻，梦，响，像，阳焰，光影，变化事，寻香城，而不执是幻等，亦不执由幻等，亦不执属幻等，亦不执依幻等。善现答言：若菩萨不执是色等，由色等，属色等，依色等，是菩萨虽知诸法如幻等，而不执是幻等，乃至依幻等。

　　说般若相品第三十七。诸天由佛神力，于十方面，各见千佛宣说般若，请说上首，皆名善现。问难上首，皆名帝释。佛告善现，弥勒等当来诸佛，亦于此处宣说般若，善现白佛：弥勒得菩提时，以何诸行相状宣说。佛言：当以色等非常非无常，非乐非苦，非我非无我，非净非不净，非寂静非不寂静，非远离非不远离，非缚非解，非有非空，非过去非未来非现在，宣说如是甚深般若。善现复问：弥勒得菩提时，证何等法，复说何法？佛言：证色等毕竟净法，说色等毕竟净法。善现复问：如是般若，云何清净？佛言：色等清净故，无生无灭无染无净故。复次色等无染污故，不可取故，复次色等唯假说故，如依虚空，二事响现，色等亦复如是。复次色等不可说故，无可说事故。复次色等不可得故，无可得事故。复次色等不生不灭不染不净故，毕竟空故。善现白佛：于六斋日，读说般若，诸天来听，获胜功德。佛言：如是般若，名大宝藏。尔时诸天散华，庆慰唱言，今见第二转妙法轮。佛告善现，如是法轮，非第一转，非第二转，于一切法不为转故，不为还故，出现于世，以无性自性空故。

　　波罗密多品第三十八。善现与佛酬唱广叹。

　　难闻功德品第三十九。帝释心念难闻。舍利子向佛分别信解不信解，由于夙因。帝释自言敬礼般若，即为敬礼一切智智。佛言：一切智智，皆从般若而得生故，菩萨应学般若。帝释问佛，菩萨修行般若，云何住色等，云何习色等。佛言：若于色等不住不习，是为住习色等，以所住习色等不可得故。复次若于色等非住非不住，非习非不习，是为住习色等，以观色等前后中际不可得故。舍利子言：般若最为甚深。佛言：色等真如甚深故。舍利子言：般若难可测量。佛言：色等真如难测量故。舍利子言：般若最为无量。佛言：色等真如无量故。舍利子言：云何菩萨行般若。佛言：不行色等甚深性，是行般若，以色等甚深性，则非色等故，不行色等难测量性，不行色等无量性，一一广说亦如是。舍利子言：如是般若，不应在新学前说，忽彼闻此，不能信解，但应在不退转菩萨前说，帝释问：颇有未受记菩萨，闻说不惊恐怖者不。舍利子言：有。是菩萨不久当受大菩提记。舍利子向佛说王都前相譬，见海近相譬，树枝滋润譬，怀孕身重譬。佛赞印之。善现叹佛甚奇希有。善能付嘱菩萨，摄受菩萨，佛为说菩萨四摄。善现又问：云何修行般若，速得圆满。佛言：不见色等若增若减，又不见是法非法，有漏无漏，有为无为，过去未来现在，善不善无记，欲色无色，乃至不见六度二十空等，是菩萨修行般若，速得圆满。以一切法无性相故，无作用故，不可转故，虚妄诳诈，性不坚实，不自在故，无觉受故，离我有情，广说乃至知见者故。善现白佛：如来所说不可思议。佛言：如是色等不可思议故，若菩萨于色等不起不思议想，修行般若，速得圆满，若菩萨不思惟分别色等，色等相，色等性，以色等不可思议故，齐此应知已久修六度，久种善根，供养多佛，事多善友。又色等甚深故，般若极为甚深，如是般若，是大宝聚，能与有情一切功德宝故，又色等清净故，般若是清净聚，乃至应疾书写等，以佛神力，令彼恶魔，不能留难。佛灭度后，东南方渐当兴盛，乃至后五百岁，于东北方当广流布。

　　魔事品第四十。佛为善现具说修诸行时留难魔事。

　　佛母品第四十一。佛言：善现，如母得病，子求医疗，佛眼观视护念甚深般若，亦复如是。般若能示世间诸法实相，如来皆依般若，普能证知有情心行差别，乃至依于般若，证一切法真如，究竟得无上觉，故说般若能生诸佛，是诸佛母。虽能生诸佛，能示世间相，而无所生，亦无所示，不见色等故，名示色等相，由不缘色等而生于识，是为不见色等故，名示色等相。复次般若能为诸佛显色等世间空，能示诸佛色等世间空相，能示诸佛色等世间不可思议相，远离相，寂静相，毕竟空相，无性空相，自性空相，无性自性空相，纯空相，纯无相，无愿相，由是能示诸佛世间实相，名诸佛母。谓令不起此世间想，他世间想，以实无法可起此世他世想故。

　　不思议等品第四十二。善现白佛：甚深般若，为大事故而现于世，为不可思议事，为不可称量事，为无数量事，为无等等事，而现于世。佛言：如是，如是。善现复言：为但佛性，如来性，自然法性，一切智智性，不可思议，不可称量，无数量，无等等，为更有余法耶。佛言：色等亦不可思议，乃至无等等。复次色等不可施设，不可思议，乃至无等等性。善现白佛：何因缘故？佛言：色等不可施设，思议，称量，数量，平等不平等性故。善现又问：何因缘故？佛言：色等自性不可思议，不可称量，无数量，无等等，无自性故，于意云何？色等不可思议，乃至无等等无自性中色等可得不？善现言：不也！佛言：如是。由此一切法皆不可思议，乃至无等等，以一切法皆不可思议，乃至无等等故，一切如来所有佛法，如来法，自然法，一切智智法，亦不可思议。乃至无等等，思议灭故，称量灭故，数量灭故，等等灭故，但有增语，如虚空故，于是四众得益，菩萨得记。

　　办事品第四十三。佛答善现，般若能办六度二十空等，如王以诸国事，付嘱大臣，如来亦尔。以三乘法，付嘱般若，般若不取着色等，出现世间，能成办事。善现白言：云何般若出现世间，不取着色等。佛言：汝颇见色等可取可着不，颇见有法能取能着不，颇见由是法有取有着不？善现一一答言：不也！佛言：善哉，如是。是故菩萨亦不应取着色等，诸天子白佛：假使大千有情，皆成四果独觉，不如有人。一日于此甚深般若所成就忍，胜彼智断无量无边，以诸四果独觉所有智断，皆是菩萨忍少分故。佛言：如是。

　　众喻品第四十四。善现问言：若菩萨信解般若，复能修习，从何处没，来生此间。佛言：从人趣来，亦有从他方佛处来，亦有从睹史多天来，若于先世，虽得闻般若等，而不请问甚深义趣，今闻说是般若，其心迷闷，犹豫怯弱，或生异解。若于先世，虽曾请问甚深义趣，而不能经一日二日三四五日，随顺修行。今闻说是般若，设经一日乃至五日，其心坚固，若离所闻，寻便退失。复次若不以般若等摄他有情，若不随顺修行深般若等，或堕声闻及独觉地，如海船破，不取木器尸等以为依附。如度旷野，不摄受资粮器具。如执坏瓶，如船未具装治。如老病无人扶，若能摄受般若，方便善巧者，反是。善现白佛：云何不摄受般若，亦不摄受方便善巧，退堕声闻及独觉地？佛言：从初发心，住我我所执，修行施等，所以者何，施等波罗密中，无如是分别，何以故？远离此彼岸，是施等波罗蜜多相故，此人不知此彼岸相故，不能摄受施等一切善法，由是或堕二地，不证无上菩提。又修施等时，执为我所而生憍慢，由不摄受甚深般若，亦不摄受方便善巧，退堕二地，若从初发心，离我我所执，修行施等，了知此岸彼岸相故，便能摄受施等一切善法，不堕二地，疾证菩提。

　　真善友品第四十五。佛答善现，初业菩萨，应先亲近真善知识，谓说修施等时，普施有情，同共回向无上菩提，不应以色等而取无上菩提，若不取色等，便得无上菩提，勿于色等而生贪爱，以色等非可贪爱，一切法自性空故。善现白佛：菩萨能为难事，于一切法自性空中，希求菩提，欲证菩提，佛言：如是。虽知一切法如幻，梦，响，像，影，焰，化，寻香城，自性皆空。而为世间得义利故，得利益故，得安乐故，欲救拔故，作归依故，作舍宅故，作究竟道故，作洲渚故，作光明故，作焰炬故，作导师故，作将帅故，作所趣故，发趣菩提。善现白佛：云何为世间得义利，乃至作所趣？佛一一详答。是中作舍宅者，说一切法皆不和合。色等不和合，即色等不相属，不相属即无生，无生即无灭，无灭即不和合。作究竟道者，色等究竟，即非色等，如此诸法究竟相，一切法相亦如是。善现白佛：若一切法相如究竟相者，云何菩萨于一切法应现等觉。佛言：如是色等究竟中，无如是分别，谓此是色等，是为菩萨难事，谓虽观一切法皆寂灭相，而心不沉没，作是念言，我于是法现等觉已，证得菩提，为诸有情宣示寂灭微妙之法，作洲渚者，色等前后际断，即是寂灭微妙如实。作将帅者，开示色等无生无灭，无染无净。作所趣者，开示色等以虚空为所趣，开示色等非趣非不趣，以色等性空，空中无趣无不趣故，所以者何？一切法皆以空为趣，彼于是趣不可超越，以空中趣非趣不可得故，无相为趣，无愿为趣，无起无作为趣，乃至寻香城为趣，无量无边等为趣，我有情等为趣，常乐我净为趣，无常苦，无我，不净，为趣，贪事，瞋事，痴事，见所作事，真如等，色等，为趣，一一广说亦如是。

　　趣智品第四十六。善现白佛：谁于甚深般若，能生信解。佛言：久发意，供多佛，善根熟，善友摄，乃能信解。善现复问：生信解者，何性，何相，何状，何貌？佛言：调伏贪瞋痴性为性，远离贪瞋痴相状貌为相状貌，又调伏贪无贪瞋无瞋痴无痴性为性，远离贪无贪等相状貌为相状貌。又问：信解般若，当何所趣。佛言：当趣一切智智，能与一切有情为所归趣。又问：菩萨能为难事，擐坚固甲，度脱有情，令证涅槃，而都不见有情施设。佛言：如是，复次菩萨所擐甲胄，不属色等。以色等毕竟无所有，非菩萨非甲胄故。善现白佛：是菩萨无容当堕二地，所以者何？菩萨非为度脱少分有情，非为求少分智故，普为救拔一切有情，但为求得一切智智，而擐甲胄。佛言：如是。善现白佛：般若甚深，无能修者，无所修法，亦无修处，亦无由此而得修习，所以者何？非此甚深义中，而有少分实法可得，若修虚空，是修般若，若修一切法，是修般若，若修不实法，若修无所有，若修无摄受，若修除遣，是修般若。所谓修除遣色等，佛印述之。复次于般若等不生执着，验知是不退菩萨，诸不退转菩萨，不观他语，及他教敕，以为真要。非但信他而有所作，不为贪瞋痴慢余杂染心之所牵引，相续随顺趣向临入一切智智。善现白佛：是菩萨行色等不。佛言：不行色等，是菩萨随顺趣向临入一切智智，无能作，无能坏，无所从来，无所去处，亦无所住，无方无域，无数无量，无往无来，亦无能证。不可以色等证，何以故？色等即是一切智智。所以者何？若色等真如，若一切智智真如，若一切法真如，皆一真如，无二无别。

　　真如品第四十七。诸天散华礼赞。言一切佛般若经中，皆作是说，色等即是一切智智，一切智智即是色等，若色等真如，若一切智智真如，若一切法真如，皆一真如，无二无别，亦无穷尽。佛印述云：我观此义，心恒趣寂，不乐说法，谓深般若，即佛所证无上菩提。无能证，非所证，无证处，无证时，此法深妙，不二现行，非诸世间所能比度，虚空等甚深故，此法甚深，我等甚深故，色等甚深故，此法甚深。诸天白佛：此深妙法，不为摄取色等故说，不为弃舍色等故说，世间有情，多行摄取行，起我我所执，谓色是我是我所，乃至一切相智是我是我所。佛印述云：若菩萨为摄取色等故行，为弃舍色等故行，不能修六度等，不能证二十空等，一一广说。善现白佛：此深妙法，随顺般若，乃至三智等一切法，于色等都无有碍，以无碍为相，虚空等平等性故，色等无生无灭故，色等足迹不可得故。诸天白佛：善现随如来生，佛真弟子。善现谓诸天言：一切法真如平等故，如来真如平等，如来真如平等故，一切法真如平等，同一真如平等，无二无别。善现于此真如，能深信解，故说善现随如来生。说是真如相时，大千震动，天散香华。善现复言：善现不由色等故，随如来生，不由色等真如故，随如来生，不离色等故，随如来生，不离色等真如故，随如来生，是一切法，都无所有诸随生者，若所随生，由此随生，及随生处，皆不可得。舍利子白佛：此中色等不可得，色等真如亦不可得。何以故？色等尚不可得，况有色等真如可得。佛印述之：六万菩萨，成阿罗汉。佛言：此诸菩萨，虽有菩萨道空无相无愿解脱门，而远离般若，及方便善巧力故，于实际作证，取声闻果。舍利子问：何因缘故，有菩萨修三脱门，不摄受般若，无方便善巧力，便证实际，取二乘果。有菩萨修三脱门，摄受般若，有方便善巧力，不证实际，趣无上觉。佛言：若远离一切智智心修三脱门，是不摄受般若，无方便善巧力。若不离一切智智心修三脱门，是摄受般若，有方便善巧力。次说大鸟无翅喻。以喻菩萨依声执相，若不取相，直趣无上菩提。以离相心，修行施等，安住二十空等。舍利子言：是菩萨从初发心，乃至究竟，都不见有少法可得。谓若能证，若所证，若证处，若证时，若由此证，都不可得。若色等乃至一切相智都不可得，有人远离般若方便善巧而求菩提，当知彼于所求，或得不得，于所修行六度等，于所安住二十空等，皆取相故，若欲证无上菩提，决定不应远离般若方便善巧，用无所得为方便，以无相俱行心，应修六度等，应住二十空等。诸天白佛：无上菩提，极难信解，甚难证得，所以者何？菩萨于一切法自相共相，皆应证知，方得无上菩提，而所知法相，都无所有，皆不可得。佛言：我亦现觉一切法相，证得无上菩提，而都不得胜义法相，可说名为此是能证，此是所证，此是证处，此是证时，及可说为由此而证。以一切法毕竟净故，有为无为毕竟空故。善现白佛：如我思惟佛所说义，无上菩提，极易信解，甚易证得。若能信解无法能证，无法所证，无有证处，无有证时，亦无由此而有所证。则能信解无上菩提，若有证知无法能证等，则能证得无上菩提。以一切法毕竟皆空，若增若减，都不可得，不应于中谓难信解，及难证得。所以者何？色等，色等自性空，若于如是自性空，深生信解，无倒证知，便得无上菩提。舍利子言：由是因缘，无上菩提极难信解证得，譬如虚空，不作是念，我当信解，速证菩提，菩萨亦应如是，要信解一切法与虚空等，及能证知，乃得无上菩提。若信解一切法皆与虚空等，便于菩提易生信解易证得者，则不应有恒沙菩萨擐大功德铠而有退屈。善现问言：色等与菩提有退屈不，离色等，有法于菩提有退屈不，色等真如于菩提有退屈不，离色等真如，有法于菩提有退屈不？舍利子一一答言：不也！善现语言：若一切法，谛故住故，都无所有，皆不可得，说何等法，可于菩提而有退屈。舍利子言：若尔。何故佛说三种住菩萨乘有情，但应说一，又应无三乘，但有一乘。满慈子语舍利子，应问许有一菩萨乘不？然后可难应无三乘建立差别。舍利子以问善现。善现语言：一切法真如中，为有三种住菩萨乘有情差别相不，为有三乘菩萨异不，为实有一定无退屈菩萨乘不，为实有一正等觉乘不，有一有二有三相不，为有一法或一菩萨而可得不？舍利子一一答言：不也！善现语言：若一切法，谛故住故，都无所有，皆不可得，云何作是念言，如是菩萨，于无上菩提，定有退屈，定无退屈，及不决定，乃至如是为三，如是为一，若菩萨闻说如是诸法真如不可得相，其心不惊恐怖疑悔退没，疾得无上菩提。佛赞印之。

　　阅藏知津卷第十八

　　　　　(信士王新岸助银二两
　　　　比丘语幻　明善各银一两)
嘉兴大藏经　阅藏知津(第卷-第卷)


　　阅藏知津卷第十九

　　北天目沙门释智旭汇辑

　　大乘经藏　般若部第三之四

　　大般若经之余三

　　菩萨住品第四十八。善现白佛：“菩萨欲得菩提，当于何住？应云何住？”佛言：“当于一切有情，住平等心，起平等心，以平等心与语，起大慈心、大悲心、大喜心、大舍心、恭敬心、质直心、调柔心、利益心、安乐心、无碍心，如父母兄弟姊妹男女亲族心，朋友心，如亲教师轨范师弟子同学心，如预流一来不还阿罗汉心，如独觉心，如菩萨心，如如来心，应供养恭敬尊重赞叹心，应救济怜愍覆护心，毕竟空无所有不可得心，空、无相、无愿心，当于此住。复次，应自离十恶，劝他离十恶，恒正称扬离十恶法，欢喜赞叹离十恶者；应自修一切善，劝他修一切善，称扬一切善法，赞叹修一切善者，应如是住。若如是学，如是安住，则于色等得无障碍。所以者何？从前际来，不摄受色等。何以故？色等不可摄受故，若色等不可摄受，则非色等。说是品时，万二千菩萨，得无生法忍。”

　　不退转品第四十九。善现白佛：“不退转菩萨，有何行，有何状，有何相，我等云何知？”佛言：“菩萨如实知异生地，二乘地，菩萨地，佛地，于诸法真如中，无变异，无分别，皆无二无二分，虽如实悟入诸法真如，而于诸法真如无所分别，以无所得为方便故，闻真如与一切法无二无别，而无疑滞，以真如与一切法，不可说一异俱不俱故。是菩萨若无义利，终不发言，不观视他好恶长短，平等怜愍，而为说法。”善现复白佛：“以何行状相，知是不退转菩萨！”佛言：“能观一切法无行状相，是为不退转菩萨。谓于色等退转故，名不退转，以色等自性无所有，菩萨于中不住，故名退转。若不退转菩萨，终不乐观外道，于毗柰耶。终无疑惑，无戒禁取，不生三恶趣等。受行十善，恒修六度，通利十二分教，持法施善根，与诸有情回向菩提，于深法门，不生疑惑犹豫，都不见有色等，可于中生疑惑犹豫，成就柔润三业。于诸有情，心无挂碍，决定不与五盖共居，恒住正念正知，身心清净，不贪四事，虽受十二杜多功德，而无所恃。恶魔化现，不信不随，决定不退一切善法。于色等想退转，以自相空，观一切法已入菩萨正性离生，乃至不见少法可得，无所造作，毕竟不生，故名无生法忍。得是忍故，名不退转。”又答善现：“是菩萨不复退堕二乘地中，故说不退转故，名不退转。远离二乘地，于彼二地决定退舍，故说以退转故，名不退转。随意能入十二门禅三十七品等，而不受其果，常不远离大菩提心，不贵重色等。虽现摄受五欲，而不染着，不行邪命。复有所余诸行状相，通达诸法，皆无所有，常不远离大菩提心，不乐观察论说色等，但乐观察论说般若。常不远离一切智智相应作意，修行施等，离悭贪等。虽住一切法空，而爱乐正法，不乐非法。虽住不可得空，而常称赞不坏法性，饶益有情。虽住真如法界，而爱善友，不乐恶友。常乐见佛闻法，常不远离念佛闻法作意，生生之处，常不离佛，恒闻正法，护持正法，不惜身命。”

　　巧方便品第五十。佛告善现：“不退菩萨，成就广大无量无边，不可数，难思议，胜功德聚，住不共二乘智，引发四无碍解，又色等亦名甚深，色等真如甚深故，色等真如，非即色等，非离色等故。”善现白佛：“甚奇微妙方便，为不退菩萨遮遣色等，显示涅槃。”佛印述云“菩萨应于如是诸甚深处，依深般若相应理趣，审谛思惟，称量观察，应作是念！我今应如所说而住，应如所说而学，则能摄取无数功德，超无量劫生死流转，疾证菩提，若此功德有形量者，恒沙世界不能容受。次以远离般若所修得福，与依深般若所获功德，重重较胜。”善现白佛：“分别所作，皆非实有，何缘是诸菩萨获福无边！”佛言：“菩萨行深般若，知一切种分别所作，空无所有，虚妄不实，善学二十空，如如观察，即不远离甚深般若，获福无数无量无边，不可数在有为无为界中，不可量在去来现在法中，不可测度彼边际故。复次，色等亦无数无量无边，色等空故。”善现白佛：“一切法空，即是无尽，亦是无数无量无边。”佛言：“如是！”善现复问：“若不可说义无增无减，则布施等亦无增无减，云何菩萨修行施等，证得无上菩提？”佛言：“如是！菩萨不作是念，我于般若等若增若减。但作是念，唯有名想，谓为般若等。是菩萨修施等时，持此施等俱行作意，及依此起心及善根，与诸有情平等共有，回向菩提，如佛菩提微妙甚深而起回向，由此回向巧方便力，证得无上菩提。”善现白佛：“何谓无上菩提！”佛言：“诸法真如是！”又问：“何谓诸法真如？”佛言：“色等真如是，诸法真如无增无减故，无上菩提亦无增无减，菩萨不离般若，常乐安住诸法真如，都不见法有增有减，由此不可说义无增无减，施等乃至一切相智，亦无增无减，菩萨依止无增无减，方便修行般若，由此为门，集诸功德，便证无上菩提。”善现白佛：“用初心证，用后心证。”佛言：“如然灯时，为初焰能燋炷，为后焰能燋炷？”善现言：“非初焰亦不离初焰，非后焰亦不离后焰，其炷实燋。”佛言：“菩萨亦尔！”善现言：“菩萨不作是念，我当坏相，及坏相想；亦不作是念，我当坏无相，及坏无相想，于一切种无分别故。是菩萨虽能离诸分别，而佛十力等未圆满故，未证无上菩提。由此善巧方便力故，于一切法，不取不坏，知一切法自相空故，住一切法自相空中，为度有情，入三三摩地，大悲愿力所牵逼故，用此三定，成熟有情。”佛言：“如是！”舍利子问菩萨梦中入三三摩地，于深般若有增益不？善现答言：“昼时入三三摩地，于深般若有增益者，彼梦中入，亦有增益，昼与梦中无差别故。”乃至令与慈氏问答。

　　愿行品第五十一。佛告善现，菩萨修行施等，见有情苦，作愿勤修，速得圆满邻近菩提。又见有情三聚无别，堕三恶趣等，皆悉作愿勤修六度，令速圆满。

　　殑伽天等第五十二。授天女菩提记。

　　善学品第五十三。善现白佛：“行深般若菩萨，云何修习，近空三摩地等，云何入空三摩地等。”佛言：“应观色等空，不令心乱，若心不乱，则不见法，若不见法，则不作证，善学诸法自相皆空，无法可增，无法可减，故于诸法不见不证，以胜义谛中，能证，所证，证处，证时，及由此证，若合若离，皆不可得不可见故，菩萨观法空时，先作是念，我为学故观，不为证故观，今是学时，非为证时，是菩萨未入定位，系心于所缘，已入定时，不系心于境，不退六度二十空等，不证漏尽，如坚翅鸟飞腾虚空，自在翱翔，久不堕地，虽依空戏，而不住空，亦不为空之所拘碍。又如善射，箭箭相承，不令堕落。”次广明不退转相，及广明魔恼乱相。又广明傲慢余菩萨罪，申明菩萨真远离行，并示菩萨真胜善友，劝诸菩萨当学般若。于此经中广说菩萨所应修学一切法相。善现白佛：“般若以何为相。”佛言：“以虚空为相，无相为相，诸法诸相，皆不可得，无所有故，又有因缘故，可说般若所有妙相，诸法亦有如是妙相，所以者何？般若以性空为相，诸法亦以性空为相，般若以远离为相，诸法亦以远离为相，以一切法皆自性空，离众相故。”善现白佛：“则一切法，一切法空，亦一切法，一切法离，云何有情可施设有杂染清净？”佛言：“有情长夜有我我所心，执我我所不？”答言：“如是！”佛言：“彼心所执我及我所，空远离不？”答言：“如是！”佛言：“岂不有情，由我我所执，流转生死！”答言：“如是！”佛言：“如是有情流转生死，由有杂染，以是证知，杂染可得。若诸有情，无心执着我及我所，则无杂染，若无杂染，是则应无流转生死，流转生死既现可得，应知有杂染法，既有杂染，亦有清净，是故应知有情虽自性空，远离众相，而有杂染清净可得。”善现白佛：“菩萨若如是行，则不行色等。”佛言：“如是！乃复广较宣说般若相应作意功德，当知已到福田彼岸，一切有情无能及者，虽于有情平等发起大慈悲等，而于一切无所执着。”

　　断分别品第五十四。善现白佛：“一切作意，皆自性离自性空，诸法亦尔。云何菩萨不离般若相应作意，不离一切智智相应作意。”佛言：“如是离空，非二乘菩萨佛作，亦非余作，然一切法法住法定等，法尔常住，是菩萨不离般若相应作意，亦不离一切智智相应作意，何以故？甚深般若一切智智，及诸作意皆自性离自性空故。如是离空，无增无减，能正通达，名不离故。”善现复问：“云何修证般若平等性已，证得无上菩提。”佛言：“非诸佛法有增有减，亦非一切法住法定等有增有减，以甚深般若非一非二，非三非四，亦非多故。”善现复问：“为即深般若，空虚非有，不自在性，不坚实性，能行般若不？为离深般若，空虚非有，不自在性，不坚实性，有法可得能行般若不？为即深般若能行般若不？为离深般若能行般若不？为即空性能行空不？为离空性能行空不？为即色等能行般若不？为离色等能行般若不？”佛一一答言：“不也！色等空虚非有，不自在性，不坚实性，若即若离。”广作问答亦如是。“色等真如，乃至不思议界，若即若离。”广作问答亦如是。善现白佛：“若如是诸法，皆不能行般若，云何菩萨能行般若？”佛言：“汝见有法，能行般若不？汝见般若，是菩萨所行处不？汝所不见法，是法可得不？不可得法，有生灭不？”善现一一答言：“不也！”佛言：“如汝所见诸法实性，即是菩萨无生法忍，成就是忍，便为如来授菩提记。”善现复问：“菩萨以一切法无生性得记不？以一切法生性得记不？以一切法生无生性得记不？以一切法非生非无生性得记不？”佛皆答言：“不也！”善现白佛：“云何菩萨得不退记。”佛言：“汝见有法得佛记不？”善现答言：“不也！”佛言：“如是！菩萨于一切法无所得时，不作是念：‘我于菩提当能证得，我用是法证得菩提，我由此法，于如是时、如是处证得菩提。’所以者何？无分别故。”

　　巧便学品第五十五。帝释白佛：若于般若听受修行，正为他说，乃至菩提，不杂诸余心心所者，当知必不成就微少善根。佛印述较胜已，帝释为一苾刍，复广较胜，兼为阿难明是佛威神力。佛言：般若功德非人天等所能知故。次为阿难分别有扰乱不扰乱相，及明出罪还补善法，或无或有差别，深嘱菩萨，于有情类，不应发起瞋忿等心，亦不应生粗恶言说。次答阿难菩萨与菩萨共住之问。善现白佛：云何菩萨平等性，而诸菩萨于中学故，名平等学？佛言：内空等是平等性。复次色等，色等自性空，是平等性，菩萨于中学故，名平等学。善现复问：为色等尽故学，离故学，灭故学，无生故学，无灭故学，本来寂静故学，自性涅槃故学，是学一切智智不？如是广问竟。佛言：如汝所说，于意云何？色等真如尽灭断不？答言：不也！佛言：若菩萨于真如如是学，是学一切智智。当知真如无尽，无灭，无断，不可作证。一一述答亦尔！复次如是学时，是学施等，乃至是学无上菩提，若学施等，是学一切智智，至一切学圆满彼岸。善现白佛：若一切法本性清净，云何菩萨于诸法中复得清净。佛言：如是诸法，本来自性清净，菩萨于中，精勤修学甚深般若，如实通达，无没无滞，远离一切烦恼染着，故说菩萨复得清净。复次虽一切法本性清净，而诸异生不知见觉，菩萨欲令彼知见觉，修行布施等，安住内空等。如是学时，于佛十力等无量佛法，皆得清净，不堕二地。于诸有情心行差别，皆能通达至极彼岸，善巧方便，令诸有情证一切法本性清净，如是修学，终不发起悭贪破戒等心，终不发起执取色相等相应之心，何以故？都不见法是可得者，无所得故，不起执取色等法相相应之心，修学如是般若，无有一切功德善根而不能得。

　　愿喻品第五十六。帝释心念叹胜，佛赞印之，散华发愿。问随喜福，佛答不可数知。善现白佛：云何菩萨以如幻心，能证无上菩提。佛言：汝见如幻心不？答言：不也！佛言：若处无幻，无如幻心，汝见有是心，能证菩提不？答言：不也！佛言：若处离幻，离如幻心，汝见有是法，能证菩提不？答言：不也！我都不见即离心法，说何等法，是有是无，以一切法毕竟离故，若法毕竟离，是法不应修，亦不应坏，亦不应引。般若毕竟离故，不应能引，云何离法能证离法。佛言：善哉！以般若等毕竟离故，菩萨可得无上菩提，若般若等非毕竟离，应非般若等。以般若等毕竟离故，名为般若等，是故菩萨非不依般若，能证无上菩提，虽非离法能证离法，而证菩提，非不依止甚深般若，是故菩萨欲得菩提，应学般若。善现白佛：菩萨所行法义，极为甚深。佛言：如是！菩萨能为难事，行甚深义而不作证。善现白言：菩萨所作不难，所以者何，所证法义，能证般若，证法，证者，证处，证时，都不可得。譬如虚空，幻士，影像，如来，变化，机关，于一切法，无分别故。舍利子问：但般若无分别耶？善现答言：静虑等亦无分别。舍利子问：色等亦无分别耶？善现印答。舍利子问：若一切法皆无分别，云何有五趣差别，云何复有三乘位异。善现言：有情颠倒烦恼因缘造种种业，感异熟果，依此施设五趣差别，无分别故有，修预流及预流果等三乘圣位。去来现在如来，由无分别，分别断故，可施设有。由此因缘，知一切法皆无分别，以无分别真如法界法性实际为定量故，菩萨应行如是无分别相般若，便能证得无分别相所求菩提。

　　坚等赞品第五十七。舍利子问：菩萨行深般若，为行坚实法，无坚实法耶？善现答言：行无坚实法。般若等无坚实故，尚不见无坚实可得，况见有坚实可得。诸天作念，若人发心如深般若义行，不堕二地，甚为希有，应当敬礼，善现告言：是未希有，若菩萨知一切法及诸有情，皆不可得，而发心擐功德铠，度令究竟涅槃，乃甚希有。如调伏虚空，如与虚空战，何以故？色等离故有情离。复次，色等离，故施等离，若菩萨闻说诸法无不远离，心不沉没惊怖忧悔，是为行深般若。佛言：何因缘故，菩萨于深般若，心不沉没。善现言：以一切法，皆非有故，皆远离故，皆寂静故，无所有故，无生灭故，观一切法，皆不可得，不可施设是能沉没，是所沉没，是沉没时，是沉没处，是沉没者，由此沉没。若能如是行深般若，释梵礼敬。佛言：非但释梵，亦为净居诸天礼敬，亦为十方佛所护念，则令一切功德圆满，一切恶魔不能沮坏，以成就二法故。一观诸法皆毕竟空，二不弃舍一切有情。又一如所言皆悉能作，二为诸佛常所护念。若菩萨闻说般若，心无疑惑，深生净信，当于不动佛所，及诸菩萨所，广闻其义，信解不退，证得一切智智。善现白佛：诸法实性，皆不可得，云何安住真如，精勤修学，疾证菩提。佛言：如佛所化，安住真如，修菩萨行，疾证菩提，宣说正法。菩萨亦复如是。帝释白佛：般若极难信解，菩萨甚为难事，观一切法，都无所有，于深法性，无疑无滞。善现语言：菩萨观一切法，无不皆空，都无所有，谁沈谁没，谁怖谁惊，谁疑谁滞，未为希有。帝释白言：如箭射空，近远无碍，尊者所说，亦复如是。

　　嘱累品第五十八。帝释白佛：赞善现所说，无不依空等。佛告帝释：善现安住空故，观施等尚不可得，况有行施等者，善现于一切法，住远离住，寂静住，无所得住，空住，无相住，无愿住，如是等无量胜住，比菩萨所住般若最胜行住，乃至邬波尼杀昙分，所不及一。于是诸天散华，六千苾刍得菩提记，同名散华如来。佛语庆喜：虽种三乘善根，要于甚深般若，修行六度，安住二十空等，令得圆满。是故我以般若，付嘱于汝，忘失余法，其罪犹小，忘失般若，其罪甚大。乃至种种赞说付嘱，令受持已，复现神力，令众皆见不动如来海会说法，彼土庄严，佛摄神力，众忽不见。佛告庆喜：如彼佛土，非此土眼所行境界，一切法亦如是，皆非眼根之所行境，法不行法，法不见法，法不知法，一切法无行者，无见者，无知者，无动无作，能取所取，性远离故，能所思议，性远离故，如幻事等，众缘和合，相似有故，无作受者，妄现似有，无坚实故。若如是知如是见如是行者，是行般若，亦不执着此诸法相，如是学时，于诸学中为最，为胜，为长，为尊，为妙，为微妙，为上，为无上，诸有欲取般若量边际者，如愚欲取虚空量及边际。庆喜白佛：何故般若无量。佛言：性无尽故，性远离故，性寂静故，如实际故，如虚空故，三世诸佛皆学般若，证得菩提，宣说开示，而此般若，亦无有尽，已不尽，今不尽，当不尽，静虑等一一皆尔，内空等一一皆尔。所以者何？此等诸法，无生无灭，亦无住异，云何可得施设有尽。佛复出广长舌，明无虚妄，若能受持般若陀罗尼者，则为总持一切佛法。

　　无尽品第五十九。善现问佛：般若为无尽不？佛言：实为无尽，犹如虚空，不可尽故。复问：云何应引般若。佛言：色等无尽故，应引般若。复次色等虚空无尽故，应引般若，复次观无明等如虚空无尽故，应引般若，如是观察十二缘起，远离二边，是诸菩萨不共妙观。不见有法无因而生，不见有法无因而灭，不见有法常住不灭，不见有法有我有情等，不见有法若常若无常，若乐若苦，若我若无我，若净若不净，若寂静若不寂静，若远离若不远离，是菩萨虽行般若等，而不见有所行，亦不见有法能见所行，以无所得而为方便，修行如是般若，一切魔大愁恼。次答善现，菩萨能正修行般若，便能具足修满六波罗密。

　　相引摄品第六十。善现白佛：云何安住布施，引摄净戒等五；乃至安住般若，引摄布施等五，佛广答之。

　　多问不二品第六十一。善现白佛：如是菩萨，发心几时，乃至植几善根。佛言：发心甚久，善根无不圆满，如是般若，如日月轮，照余五度。如有七宝，乃名轮王，如强夫守护美女，如军将善备铠杖，如小王朝侍轮王，如水随恒河入海，如右手能作众事，如大海同一咸味，如圣王轮，最居先导而无分别，何以故？波罗密多，及一切法，自性皆钝，无所能为，虚妄不实空无所有不自在相。譬如阳焰、光影、水月、镜中像等。其中都无分别作用，真实自体。善现白佛：若一切法自性皆空，云何菩萨勤修六度，当得菩提？佛言：菩萨恒作是念，有情心皆颠倒，没生死苦，我若不修善巧方便，不能解脱彼苦。作是念已，舍内外物，舍已，复作思惟，我于此物，都无所舍，此内外物，自性皆空，非关于我，不可舍故。又复为诸有情，终不犯戒，不起瞋恨，常无懈怠，不起乱心，修学胜慧，由此观察修行六度，速得圆满，疾证菩提。善现白佛：若六度无差别相，皆是般若所摄受故，皆由般若修成满故，应合成一波罗密多，云何可说般若于布施等，为最，为胜，及无上等？佛言：如诸有情，种种相别，若近妙高山王，咸同一色。善现复问：波罗密多及一切法，若随实义，皆无此彼胜劣差别，何缘故说般若最胜。佛言：但依世俗言说作用，说有此彼胜劣差别，施设六度，度脱有情世俗作用生老病死，然诸有情生老病死，皆非实有，但假施设，所以者何？有情无故，当知诸法亦无所有，甚深般若，了达一切都无所有，能拔有情世俗作用生老病死，由此故说般若最胜。善现白佛：般若于诸善法，有取舍不？佛言：无取无舍，以一切法，皆不可取不可舍故，谓于色等无取无舍。善现复问：般若云何于色等无取无舍。佛言：般若不思惟色等，如是于色等无取无舍。善现复问：般若云何不思惟色等。佛言：般若于色等，不思惟一切相，亦不思惟一切所缘，如是不思惟色等。善现复问：若菩萨不思惟色等，云何增长所种善根，云何圆满波罗密多，云何能得一切智智。佛言：若时菩萨不思惟色等，是时便能增长所种善根，便能圆满波罗密多，便能证得一切智智。所以者何？要不思惟色等，乃能具足修菩萨行，证得无上菩提。善现复问：“何缘要不思惟色等，乃能具足修菩萨行，证得菩提？”佛言：“若思惟色等，则染着欲界色无色界，不能具足修菩萨行，证得菩提。若不思惟色等，则不染着三界，则能具足修行，证得菩提。”善现复问：“菩萨勤学般若，当于何住？”佛言：“不应住色，乃至不应住诸佛无上菩提。”又问：“何缘不应住色等？”佛言：“于一切法无执着故，不应住色等，是菩萨不见有法可于其中而起执着，及安住故。如是以无执着及无安住而为方便，行深般若波罗密多。复次，若作是念，能如是无所执着安住行深般若，是行般若，能如是无所执着安住修深般若，是修般若，我应如是行，如是修，由如是念，取相执着，远离般若，亦远离静虑等，乃至远离无上菩提，何以故？甚深般若，于一切法无所执着，非深般若有执着性，所以者何？甚深般若，都无自性，可于诸法有所执着，是故菩萨修行般若，于一切法及深般若，皆无执着。复次，若起是想，此是般若，我行般若，则是遍行诸法实相。菩萨由起此想，便退般若，亦退静虑等，何以故？般若是一切种白法根本，若退般若则为退失一切白法。复次，若作是念，般若遍能摄受六度二十空等，则退失般若，亦不能摄受六度二十空等，何以故？非离般若，能遍摄受殊胜善法，及证菩提。复次，若作是念，安住般若，便于菩提定得受记，则为退失般若，不得受记。复次，若作是念，安住般若，则遍引发布施等，亦遍安住内空等，则退失般若，不能引发布施等，不能安住内空等。复次，若作是念，佛知诸法无摄受相，自证菩提，得菩提已，为诸有情宣示诸法实相，则为退失般若。何以故？如来于法，无知无觉，无说无示，以诸法实相，不可知觉，不可施设，云何得有知觉说示一切法者，若言实有知觉说示一切法者，无有是处。”善现白佛：“云何远离种种过失？”佛言：“若作是念，诸法无所有，不可取，无有能现等觉者，亦无有能宣说开示，若如是行，是行般若，离诸过失，若着无所有不可取法，则离般若。何以故？甚深般若，于一切法无所执着，无所摄受。”善现白佛：“般若于般若，为远离为不远离，乃至三智于三智，为远离为不远离，若般若于般若等，设远离设不远离，云何能无执着引发般若等？(内空等，则云安住。)”佛言：“非远离非不远离，是故能无执着，引发安住。何以故？非即自性，非离自性，而能安住引发自性。复次，菩萨行深般若时，不执着色等，谓此是色等，此色等属彼，于如是一切法无执着故，便能引发般若等，安住内空等，若于诸法中有所执着，谓此是法，此法属彼，则不能随意引发安住殊胜功德。复次，菩萨行深般若时，不观色等若常若无常，乃至若远离若不远离，便能引发安住殊胜功德。复次，若行深般若，则为行静虑，乃至行一切相智。复次，甚深般若，随所行处，余善皆从，随所至处，余善皆至，如四军随轮王。又般若如善御者，御余善法，行于正道，至一切智智。”善现白佛：“云何为道，云何非道？”佛言：“诸异生道，声闻道，独觉道，非菩萨道，自利利他道，一切智智道。不住生死及涅槃道是菩萨道，甚深般若，能为大事，示现道非道相，令菩萨知，速证一切智智。复次，能为大事，度诸有情，皆获利益安乐，虽作无边利乐他事，而于此事无所取着，虽能示现色等所作事，而无取着，引导菩萨，令趣菩提，定不退转，而于诸法，无起无灭，以法住性为定量故。”善现白佛：“若深般若，于一切法无起无灭，云何菩萨应修六度？”佛言：“菩萨应缘一切智智，为诸有情而修施等，持此善根，与诸有情平等共有，回向菩提，于回向时，远离三心，谓谁回向，用何回向，回向何处，是菩萨持此善根，如是回向菩提，则修六度四等，速得圆满，疾得一切智智。”善现白佛：“云何能与六度常共相应，不相舍离？”佛言：“如实观色等非相应非不相应，是能与六度常共相应，不相舍离。复次，恒作是念，我不应住色等，以色等非能住非所住故，是能与六度相应不离。”善现白佛：“菩萨应于般若，常勤学耶？”佛言：“如是！般若如大海，是诸善法生长方便所趣向门，三乘皆当勤学，菩萨于般若勤修学时，应勤修学布施等，应勤安住内空等，如善射人，甲胄坚固，执好弓箭，不惧怨敌，菩萨亦如是。摄受般若及静虑等诸功德时，皆以般若而为方便，一切魔外皆不能伏，便为三世诸佛护念，以能行布施，乃至能行一切相智故。”善现复问：“云何行布施等，便为诸佛护念？”佛言：“行施等时，观施等不可得故，为佛护念。复次，三世诸佛如色等不可得故，护念是菩萨。复次，三世诸佛不以色等故，护念是菩萨。”善现白佛：“菩萨虽多处学，而无所学？佛言：如是！实无有法，可令菩萨于中学故。”善现复言：“佛为菩萨，或略或广宣说六度相应之法，若欲证菩提，皆应听受读诵通利，如理思惟，审正观察，心心所法，于所缘相，皆不复转？”佛言：“如是！”又问：“云何于一切法，如实了知略广之相。”佛言：“若如实了知色等真如相，是于一切法知略广相。”又问：“云何色等真如相，菩萨如实了知而于中学，于一切法知略广相？”佛言：“色等真如无生无灭，亦无住异而可施设，菩萨如实了知当于中学，于一切法，如实了知略广之相，乃至无上菩提。”一一问答亦尔。复次，如实了知色等实际相，是于一切法，如实了知略广之相，善现白佛：“云何色实际相？”佛言：“无色际是名色实际相，乃至无上菩提。”一一问答亦尔。复次，如实了知色等法界相，是于一切法如实了知略广之相。善现白佛：“云何色法界相？”佛言：“色界虚空界，是名色法界，此色法界无断无别而可施设，是名色法界相，乃至无上菩提。”一一问答亦尔。善现又问：“复云何应知一切法略广相？”佛言：“如实了知一切法不合不散，当知一切法略广相，谓色等皆不合不散，何以故？如是诸法，皆无自性，则无所有，则不可说有合有散，于一切法如是了知，则能了知略广之相。”善现白佛：“如是名为略摄六度，若于中学，能多所作，初修业，乃至十住地，皆应于中学。学此略摄波罗密多，于一切法知广略相？”佛言：“如是！如是法门，利根能入，中根亦能入，定根能入，不定根亦能入，若专于中学，无不能入，非懈怠等之所能入，若如所说而学，能随证得六度二十空等，福聚甚多，善知所缘门，善知行相门，善知字门，善知非字门，善知言，不言，一增语，二增语，乃至善知界，善知非界。又善知色等作意，又善知色等色等相空，又善知止息道，不止息道，生灭住异，乃至善知安立三乘方便。”善现白佛：“菩萨云何当行般若，当引般若，当修般若？”佛言：“观色等乃至老死寂静故，可破故，不自在故，体虚妄故，不坚实故，应行般若。又如引虚空，应引般若，如修虚空，应修般若。”又问：“为经几时当行、当引、当修？”佛言：“从初发心，乃至坐菩提座，应行、应引、应修。”又问：“住何等心，无间当行、引、修？”佛言：“从初发心，乃至菩提，不容发起诸余作意，唯常安住一切智智相应作意，应行、引、修般若，如是行、引、修般若，乃至能令心心所法，于境不转。”又问：“菩萨行、引、修般若，当得一切智智不？不行、不引、不修般若，当得一切智智不？亦行亦不行般若等，当得一切智智不？非行非不行般若等，当得一切智智不？”佛一一答言：“不也！”又问：“若尔，菩萨云何当得一切智智？”佛言：“如真如！云何真如，如实际！云何实际，如法界！云何法界，如我界！乃至补特伽罗界，云何如我界等。”佛言：“若我若有情等，为可得不？”善现言：“不也！”佛言：“若我等不可得，云何可施设我界等，若菩萨不施设般若，亦不施设一切智智，及一切法，定得一切智智。”善现又问：“为但般若不可施设，为静虑等亦不可施设耶？”佛言：“一切法皆不可施设。”又问：“云何可施设是地狱，是傍生，乃至是诸佛，是一切法耶？”佛言：“有情施设，及法施设，实可得不。”善现言：“不也！”佛言：“菩萨行般若时，应学一切法皆不可施设。”善现又问：“岂不应于色等学？”佛言：“应于色等学，不增不减。”又问：“云何应于色等学，不增不减？”佛言：“应于色等不生不灭故学。”又问：“云何应于色等不生不灭故学？”佛言：“应于色等不起作诸行若有若无故学。”又问：“云何应于色等不起作诸行若有若无故学？”佛言：“应观诸法自相皆空故学。如是应于色等不起作诸行若有若无故学。”又问：“云何应观诸法自相皆空故学？”佛言：“应观色等色等相空故学。”又问：“若色等色等相空，云何菩萨当行般若？”佛言：“由此般若不可得，菩萨不可得，行亦不可得，若能行者，若由此行，若所行处，皆不可得，是故都无所行，是行般若，以于其中一切戏论不可得故。”又问：“初修业菩萨，云何当行？”佛言：“从初发心，应于一切法常学无所得，修施等时，以无所得而为方便，应修施等，住内空等时，以无所得而为方便，应住内空等。”又问：“云何名有所得？云何名无所得？”佛言：“诸有二者，名有所得，诸无二者，名无所得，诸眼诸色为二，乃至诸菩提诸佛为二，如是一切有戏论者，皆名有二。非眼非色为无二，乃至非菩提非诸佛为无二，如是一切离戏论者，皆名无二。”又答善现：非由有所得故无所得，亦非由无所得故无所得，然有所得无所得平等性，是名无所得，菩萨于有所得无所得平等性中，应勤修学，如是学时，名学般若无所得义，离诸过失。善现白佛：“若不著有所得，不着无所得，云何从一地至一地，渐次圆满？”佛言：“非住有所得中，能从一地至一地，亦非住无所得中，能从一地至一地，何以故？般若无所得故，菩提无所得故，行者、行处、行时、无所得故，此无所得法，亦无所得故，应当如是修行般若。”又问：“若般若等俱不可得，云何菩萨修行般若时，于一切法常乐决择，谓此是色等？”佛言：“虽于诸法常乐决择，而不得色等。”又问：“若不得色等，云何能圆满六度，入正性离生位，严净佛土，成熟有情，得一切智智，转法轮，作佛事，解脱有情生死众苦，令证涅槃？”佛言：“菩萨不为色等故修行般若”，又问：“为何事故修行般若？”佛言：“无所为故，以一切法无所为，无所作，应以无所为无所作而为方便，修行般若。”又问：“若一切法皆无所为无所作，不应安立三乘差别？”佛言：“非无所为无所作法安立可得，要有所为有所作法安立可得。所以者何？愚夫异生，执着色等，由执着故，念色得色，乃至念菩提得菩提，作如是念，色等实可得，我当决定证得菩提，脱诸有情生死众苦，令获究竟常乐涅槃。是诸愚夫无闻异生，颠倒因缘，作如是念，则为谤佛。何以故？佛以五眼求色等尚不可得，若有决定当得菩提，及脱有情生死，令获涅槃，无有是处。”又问：“若诸如来，皆以五眼求色等不可得故，诸有情类亦不可得，则定无有证得菩提，及脱有情生死，令获涅槃。云何世尊证得菩提，安立有情，三聚差别？”佛言：“我以五眼如实观察，决定无我能证菩提，安立有情，三聚差别，然诸有情，愚痴颠倒，于非实法，起实法想，于非实有情，起实有情想，我为遣除彼虚妄执，依世俗说，不依胜义。”善现复问：“为住胜义证得菩提耶？为住颠倒证得菩提耶？将无世尊不证菩提耶？佛皆言：不也！我虽证得菩提，然不住有为界，亦不住无为界，如诸如来所变化者，虽不住有为无为界，然有去来坐立等事，亦行布施等，亦住内空等，如来亦尔，知一切法皆如变化，说一切法皆如变化，虽有所作，而无真实，虽度有情，而无所度，如所化者，度化有情，如是菩萨修行般若，应如佛所化者，虽有所为而无执着。”次引过去善寂慧佛，留化半劫，作诸佛事，应信诸法皆如变化。次明佛身由法性故，作净福田，化佛亦尔；由法性故，作净福田，供佛供化，福皆无尽，慈敬忆念，散华称名，善根亦皆无尽，菩萨应以诸法法性而为定量，修行般若善巧方便，入诸法法性已，而于诸法不坏法性，谓不分别此是般若，此是般若法性等。善现白佛：“云何如来自坏诸法法性，谓佛常说此是色等，乃至此是有为法，此是无为法？”佛言：“我不自坏诸法法性，但以名相方便，假说诸法法性，令诸有情得悟诸法法性无差别理。”又问：“云何佛于无名无相法，以名相说，令他悟入耶？”佛言：“我随世俗假立名相，方便宣说诸法法性，而无执着，如诸愚夫，闻说苦等，执著名相，不知假说，佛及弟子，如实知随世俗说，无有真实诸法名相，菩萨住一切法但假名相，应行般若，而于其中不应住着。”善现又问：“若一切法但有名相，菩萨为何事故，发菩提心，勤苦修行？”佛言：“以一切法但有名相，但假施设，名相性空，诸有情类颠倒执着，生死不脱，是故菩萨发心行行，证得一切相智，以三乘法，度脱令出生死，入涅槃界，而诸名相无生无灭，亦无住异施设可得。”又问：“三智有何差别？”佛言：“一切智，共二乘。道相智，共菩萨。一切相智，是如来不共妙智。一切智者，谓蕴处界等，二乘亦能了知，而不能知一切道相及一切法一切种相，菩萨应学遍知一切道相，虽令此道作所应作，而不令其证于实际，知一切法皆同一相，谓寂灭相，故名一切相智。复次，诸行状相能表诸法，如来如实能遍觉知，故名一切相智。”又问：“道与涅槃，俱无自性，佛何故说此是预流，乃至此是如来？”佛言：“如是一切，无为所显。”又问：“无为法中，实有预流乃至如来差别义不？”佛言：“我依世俗言说显示，不依胜义。非胜义中有语言路，或分别慧，或复二种，然彼彼边断，立彼彼后际。”又问：“既一切法自相皆空，前际尚无，况有后际？”佛言：“如是！然诸有情，不解诸法自相皆空，为饶益彼，方便为说此是前际，此是后际，然一切法自相空中，前际后际俱不可得，菩萨达一切法自相空已，修行般若无所执着，次达般若波罗密多名义。次明行般若甚深义趣，应作是念，我不应行贪等义非义，我不应行色等义非义，所以者何？如来得菩提时，不见有法，能与少法为义非义，如来出世，若不出世，诸法法性，法住，法定，法尔常住，无法于法为义非义，如是菩萨应离义非义，常行般若甚深义趣。”

　　阅藏知津卷第十九

　　　　(信士魏国祥　比丘照满各助
　　　　　银二两)
嘉兴大藏经　阅藏知津(第卷-第卷)


　　阅藏知津卷第二十

　　北天目沙门释智旭汇辑

　　大乘经藏　般若部第三之五

　　大般若经之余四

</div>
    <div class="pagination">
<a href="阅藏知津_page59.html">上一页</a><span>...</span><a href="阅藏知津_page55.html">55</a><a href="阅藏知津_page56.html">56</a><a href="阅藏知津_page57.html">57</a><a href="阅藏知津_page58.html">58</a><a href="阅藏知津_page59.html">59</a><span class="current-page">60</span><a href="阅藏知津_page61.html">61</a><a href="阅藏知津_page62.html">62</a><a href="阅藏知津_page63.html">63</a><a href="阅藏知津_page64.html">64</a><a href="阅藏知津_page65.html">65</a><span>...</span><a href="阅藏知津_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
