<!DOCTYPE html>
<html>
<head>
    <meta charset="UTF-8">
    <title>布水台集 - 第 42 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>布水台集 - 第 42 页/共 46 页</h1>
    <div class="content">　　复鉴吾禅师

　　客冬有短章奉候兼奏谢事退耕之说想已达之慈座矣昭阳赖道力不惟无首领之虞而鸡犬桑麻犹然化日光天迩来闻益归命三尊从此天人将炽盛庶几修罗亦衰杀恚瞋独弟四载天童豪无寸补迨今投老空山复受有众之累支繁干折得不闵伤然叨在月爱三昧中或幸而免耳兹因化士匈淮扬岂曰九里借河润正以春风改律即日恭惟起居多福特申讯问可任葵倾。

　　　　　　又

　　翰教谆谆极承雅爱然至人化物不有己躬所以地藏恒居地狱迦文亦降迹娑婆夫地狱陋矣即娑婆亦异方贤圣见闻随喜多生下劣心者则何利何名而迦文顾乐生此土诚以佛心所缘缘苦众生盖思有以拯拔之耳彼青齐僻在海堧禅道佛法不闻可知因客冬大觉之请自鄙愚蒙敢云吾道其东亦或为之兆乎且岁直奇荒抑弟不佞又不能却夫慕膻之徒人贫智短计惟暂应山东少弛祥光负担不谓其不可遂有如来教所云也语有之见可而进知难而退当此纷拏之世弟亦将三思而后行若夫冒利沽名辱乃宗党吾知免夫冀宽高明之虑幸无忧劳是请。

　　与同参友人

　　违教多日时一往动履盖得之唯兄者甚详顷岁来非但侧身西望即积翠亦邈如山河矣丰草之野兔正喧高崖之苍鹰未放岂道不与时强邪抑老汉无意后昆邪然今世道方交丧学者例乏行脚正因而一等为人师复大张声利而绥之来如二竖子既据中坚矣彼庸医复欢譊其侧虽俞跗奈何则兄之引退盖宜而未可訿议者然孟轲氏又曰兆足以行何也亦盍为之兆乎因风候问尚冀顺时保爱弗备。

　　　　　　又

　　范蠡为越谋吴卒灭吴俾越以霸矣复逃越泛江湖自号鸱夷子皮凡三而舍去皆致产千金何经纶之宜于国家若此闻足下亦然募湖山不食之田而树艺之地力自尽故凡所以饫四来者皆不檀而办虽足下三十年诸方岂以钁头边事与圃农自老者较贱良然在坑满坑在谷盈谷道之施设亦无往不妙有如此邪或疑足下有道是矣不大行而小试俾媟吾者为前声奈何予谓此正足下之有得于道者也今之城隍聚落三三五五岂乏拈椎而竖拂者使足下不为此而为彼则人之媟之也将愈甚废而中权足下有焉亦以我为知言乎否邪。

　　　　　　又

　　兵戈绎骚连年累月而宝坊适当孔道非法力则蟏蛸将在户矣钟磬谁偕金鼓齐鸣哉矧珠米桂薪之日食堂鹜去云来犹觇悲愿之深者独某前后太白灵峰豪无佐佑而两地禅者日往来行李踵接于庭虽沧溟无不翕受而沾濡莫已得不太无猒生邪近况何如敬此讯问。

　　与秀昆道旧

　　奉违教言倏已五更裘葛多传六环金锡或夌邪水或挂八公不定在水一方故每每徒向蒹葭结想耳上刹旁城隅兵火之后可保满架蔷薇沿堤榆柳青青依旧否某迩来谢事天童退耕山寺不异出岫云夌霄鹤庶几今春散步芜城定与高座再酌广陵涛上方水潦倒尊前有日矣又以大众留夙怀莫展可如何因鸿便敬此候问兴居时寒更冀为道珍爱。

　　与圣阜上人

　　往岁秦山过烦神用调燮又以卞急之故深负云门诸公呵呵所不负者惟大师一人而已上人弃儒从释固知不为刊落情封然既堕身三宝则天殆假上人以入道之缘也无常生死摩竭大鱼凡在有识谁免噬吞所以远公有言生由化有化以情感乃至灵辔失御生途日开方随贪爱于长流岂一受而已哉如此则虽尔我极生猒离尚恐锢习难痊况寒而增之冱焰而益之薪乎所愿上人捐国弃俗膏智车秣明马涉江浮海庶几送者皆自崖而返则上人自此远矣若复徘徊眷顾甘与世缘俱尽正恐祸将弥运为之奈何刹那变易会面难期肝膈之语统惟神照。

　　与澄霁上人

　　别来尝想高怀幽韵第恨无从促膝快谭耳大隐庵庭前梅当益苍轩后竹当愈翠以至敲风而吟邀月而啸在二君必倍有佳致而无如我辈年运往矣鹤发龙钟生意落穆无复昔年态度何然足下方富有春秋及时有为正其宜者因风讯问曷胜神来。

　　复南山塔主

　　先师墓铭上石承谕出赀相助夫为人后者以丕承先烈为孝况不孝非仅传太白之灯且又忝继先师法席岂于身余敢怀鄙吝正以有忌不孝名袭先师余芬欲多方而排挤者若如命祇承将谓于足下有所关通故沉吟至今耳然不孝闻昔古德有入西山者有庵大梅者有眯其双瞳如归宗常者有终身不道其姓族乡邑如三祖灿者初未尝不愿其间名立谢而流芳遗烈至今未沫岂非逃名而名我随避名而名我就者与借非其人纵镌泰华之山勒龙门之碣将见人同势灭骨逐尘消又乌识其谁氏之子哉故不孝尝咏龙山有曰碑版尚空专甲字江湖偏譒隐山名堪嗟无限方坟客春草年年带雨生盖此意也则不孝之从违可知矣伏乞足下即如媢嫉者之心抑恒顺众生不孝将从事先佛之训焉聊助不丰深以为愧。

　　与径山古囊监院

　　进以礼退以义得之不得曰有命此孔氏家法也况我辈出家儿沤观刹海电拂圣贤者哉且人生一饮一啄莫非前定使山僧依报合在宝山迟速要当有日设若不尔虽奉敕住持而云居一粥之缘早预谶于瑶田庄之土地神矣闻费和尚目下已入院足下自是高明恐稍存意见则伤山僧法体非小故特遣圆鉴以鄙意来疏通幸足下即以提挈山僧者拥戴费和尚则铭刻正复不浅矣短章如面有冀注存。

　　复月章瑜侍者

　　聚散风云浮沤起灭从何而得山僧之寿诞而足下与众檀必欲行世谛礼并白将泰山邪水之官路当作人情哉一行作住持即苦多乐少宁有承乏他方院子便忧天下之忧而忧荷担越州之大能仁寺顾反乐天下之乐而乐乎山僧年登耳顺百事灰心即今还辙广陵不过图完向岁之残局至于兴建法幢非但无福亦无此心力也结个铁头茅屋于长林丰草之下饥来吃饭困来打眠庶几毕此余生斯为厚幸矣不审有此大因缘否乡绅诸大檀护处乞为我致谢不敏余不备及。

　　与泰雨彻上人

　　客冬过我匆匆别去殊为媟嫚日者归与念动窃欲取道琅玡则九仙五朵之空翠浮天悉县马首缅怀昔人遵海游观不胜凭吊往迹之思矧辱金地主人遥从海上招手也邪第参随既众未免取扰上方为可愧嫌焉耳相见伊迩统惟垂照弗备。

　　　　　　又

　　一夏之中叨蒙雅爱得放怀林麓日披襟以当无价之松风天上即不可知人间清福已受用极矣眷兹青山白云顾欲别而难离但扬州专使再来越国简书旋至人既劳于奔命觉高卧殊为不安秋后三日将俶装就途念星月天同河山地异从兹会面未卜何期猛拟造城言别又恐炎蒸酷暑应接为劳谨托管城君专申致意人事纷拏惟冀善为珍啬金玉自爱临楮可胜萦怀之至。
嘉兴大藏经　布水台集


　　布水台集卷第三十

　　住明州天童寺匡庐黄岩沙门道忞着

　　尺牍

　　与灵峰权长老

　　杖锡出山后每遭六群构衅想八部神王随锡而往不然何物非人乃尔规图得便邪彼众师首虽今暂出未必妒心遂歇然山僧近读大乘修多罗所说波旬央俱赊钩大略十有二种心怀我慢瞋恚无舍其一与乐住阿兰若志存烦恼不动亦一而恶魔伺便反不与焉者何也内心不着外终无障耳戒期结夏旋至一众咸思表率而归安化士归复有米若干石差足支持两月向后阙乏安可预忧所叹尔我不幸生末法中为佛弟子若不坚佛利生之志弘佛接物之心是谓孤佛恩德纵有别作别为而十二魔钩在所不免为可惧也期早返幢无劳众望。

　　　　　　又

　　跋涉如许山川往来泥泞中行使我极不安也归山少病少恼不疲劳邪此时结夏否早晚与兄弟说话要须十成严密登千仞困九渊极必与之俱此黄龙道法所以光大一世也然深锥痛劄之余尤宜导以佛祖行言一俾沉痾锢习潜消默夺之淘汰功深或有羽毛相似者盖今时学者卑固而顽而鄙高亦为戾为　种既败于今祸必钟于后虽山僧尚有一二不免况末流乎演祖尝云我无法宁克勤诸子真法门中罪人矣不觉叨呾如斯者想能备悉此意耳。

　　　　　　又

　　你我既忝为佛祖儿孙当以道契为主岂可以勤省仪供为事盖先和尚素有明训矣道远途艰且寻常改岁又非大吉庆事而颛人走数百里何也山僧二严多憾浩归湖海虽抱龙门之悲而老病相仍可奈何闻慕说及遐迩骎骎窃有风行草偃之意岂以寒冰三尺户门与人争旺化抑众知向方则兆足以行为可喜也所引魏公焚谏草以况近事是矣然佛果作俑评唱佛鉴力言极诤使其章疏焚秘不传则缁门警训后世何从见而载之应知二老当年殊无所忌以为作既自我矣而欲讳之人也何为昌言拜而圣闻过喜而贤噫嘻圣贤我知之矣今公既以为言旋即付之丙丁童子无烦致虑不一。

　　复道峰清长老

　　可止则止可速则速察人心之向背为杖底之去留稍有濡涊不决即为时辈描模此住持去就当如衲子之轻斯则善矣者此也既本山檀护力挽何妨仍旧解下腰包已甚之行至人亦有所不为焉山僧青淄之赴以大觉专使相守一年迫而后应然桑榆景晚那堪长苦风尘亦匪久即拂衣入山耳江南江北相去途遥为法为人尚须自爱。

　　与广润融长老

　　凡为一方主者贵在弘道德张教化其次在知人情识世务至于落笔成章吐词为训亦其次也故或有志于道德教化而不周知人情物务祇名本色担版其或人情物务颇亦周知而道德教化缺然未免世谛流布间有二事无亏矣而落笔吐词不雅驯老师宿儒难言之则亦不能光远而声实有耀今你不幸忝主一方则三事在躬无容推托其敬之慎之母贻山僧之忧为切属。

　　与大觉升长老

　　度夏五莲虽为泰雨彻公苦留抑闻北兵驻邗诸庵寺鞠为养马之场故迟迟吾行耳五月初旬扬之绅士催符复至始知净慧一刹独保无虞但既放下藤条不当曳起又行俟夏末动身则可少慰主者之心矣尔我虽急于行道而北方所重唯在一往动履所谓道眼精明不知复不问也今你不幸而行道于北直须身身矩度步步威仪久而弗渝当有信而归从之者然为一方主者法应如是不专北地为然也至于用人之际尤宜宁质母文宁拙母黠盖文与黠者多失之专意妄为而质愚之夫办事或不足于以坏事则罕矣道途县远不能多属你其善为住持庶免山僧忧劳斯为孝顺之道也。

　　　　　　又

　　执事辈来以江淮戎马骚驿欲山僧还辕北海化彼东方理固不可抑广陵专使相守月余日催渡河之不迭矧化人担子山僧出门之日业已卸肩于你语有之其父析薪其子弗克负荷你惟自着力负荷之耳法社倾危莫如今日你我忝为佛祖儿孙岂与有其责之人忍见门衰祚薄徒含垢包羞而视息人间哉又男儿自称丈夫子既生阎浮提中苟不垂教法于千秋[番支]芳名于后世磊磊落落自利利他是谓空走人世一遭其可耻又孰甚也邪山僧衰朽无能耻实有余所望干乃蛊洗乃羞则在你之卧薪尝胆矣闻明首座既住济南宜遣一介使者通闻问为是。

　　　　　　又

　　山僧忝托鸡峰末裔则灵山慧命窃有攸关顷者谢事青州竟以大觉全肩委荷于你者亦惟你侧身行道克己惠物俾济北沿流灵长不止则山僧与从上列祖方赖你冈陵视息奚啻黄发台背眉寿无有害而已哉苟不如斯纵使山肴海馔大地为盘奉献将来抑夭折忧虞之不暇尚何心而纳受乎你既函丈空疏复劳专人远至得不益动山僧忉怛之思也邪后凡世礼宜一概俱蠲你当体悉此意。

　　复神鼎僼长老

　　秋岩至自常德持你手书述你近况颇慰远思神鼎寺古山深田腴壤广尘嚣既远吏卒不呼于此坚志行道未必一时声名暴起久久自有一分光彩出来山僧可庶几免西顾之忧矣但恨年运既往日就衰残分心代劳之人益希且怠虽今普化直裰象骨难提所有末后句子无不一一理会得当便饶遭他授记不妨祇活三年其奈院务殷繁瓜期无代当此西山暮景讵堪鞅掌为劳诗曰谁能烹鱼溉之釜鬵谁将西归怀之好音正恐好音有怀而西归难待耳兴言及此可胜伤嗟。

　　复幻楫济书记

　　别机来见你手字畏同今时奔南走北骛利驰名之辈故晦迹湖山灰心林下许你于是辈独出一筹然因是辈即甘为本色担版亦尤之乎五十步而笑百步者耳释迦老子不胜众生顽慢之忧尚特生五浊恶世与调达尼干辈共王阎浮盖我之道德果超于彼则邪不胜正彼将自化不则我之负惭于彼也多矣当亟求所以化彼之方况因噎废食而欲离异之乎故山僧寻常语学者你辈不须学佛但学水牯牛则善矣夫水牯牛者当东作方兴之候不惜为人牵犁抴耙带水拖泥及其千斯仓万斯箱而西成告毕也则大功不宰曾无粒米之沾濡至不幸而摧于龙钟死于刀砧也则筋骸血肉骨角皮毛咸为世用而无或弃焉水牯牛乎吾师乎吾师乎水牯牛乎是故学者苟不以水牯牛为师则豚犬而已今之骛利驰名者是也猒豚犬而复愿乎其外抑不过如獐独跳之徒耳何益于时哉请详之慎之当不以山僧之言为诬也。

</div>
    <div class="pagination">
<a href="布水台集_page41.html">上一页</a><span>...</span><a href="布水台集_page37.html">37</a><a href="布水台集_page38.html">38</a><a href="布水台集_page39.html">39</a><a href="布水台集_page40.html">40</a><a href="布水台集_page41.html">41</a><span class="current-page">42</span><a href="布水台集_page43.html">43</a><a href="布水台集_page44.html">44</a><a href="布水台集_page45.html">45</a><a href="布水台集_page46.html">46</a><a href="布水台集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
