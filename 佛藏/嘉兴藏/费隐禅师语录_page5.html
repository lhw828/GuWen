<!DOCTYPE html>
<html>
 <head>
  <meta charset="utf-8"/>
  <title>
   费隐禅师语录 - 第 5 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   费隐禅师语录 - 第 5 页/共 23 页
  </h1>
  <div class="content">
   平湖德藏寺请上堂宗门一事自世尊在涅槃会上拈花示众迦叶尊者微笑契机世尊便云吾有正法眼藏涅槃妙心实相无相微妙法门不立文字教外别传付嘱摩诃迦叶自此递相传授奕叶相承代不乏人逗到山僧手里一十五年外扬家丑今日既登此座不免亦要露布一回要明世尊拈花么突出难辨欲知迦叶微笑么当机觑破向此两转语透脱得去一千七百则更无余蕴三藏十二部总是闲言一任毗卢顶上行却来化佛舌头坐照用同时纵横不碍以海印三昧印诸群生以诸群生入于海印一多相摄古今一际如当湖万顷水光接天森罗万象一时顿入大者大现小者小应然则人人披大圆镜智个个悬肘后灵符只要从缘荐得便见完全庆快还信得及么复举世尊一日举五色摩尼珠问五方天王曰此珠而作何色时五方天王各互说异色世尊复藏珠入袖却抬手云此珠作何色天王曰佛手中无珠云何有色世尊叹曰何迷倒之甚我将世珠示之便强说有青黄赤白色我将真珠示之便总不知时五方天王悉皆悟道然据瞿昙老汉探竿在手辨验龙蛇当机若契千古作家山僧今日与他花擘一上若道抬手决是真珠则遍界髑髅若道抬手不是真珠则堕空落偏于此两途俱不涉摩尼光耀照河沙喝一喝便下座。

　　解制上堂金粟今朝解制十方龙象放参东西南北去住佛法不用指南赢得一身穷彻骨清风明月杖头担庆快还他是今日不嫌拾得笑寒山遍界任从狮子吼碧潭不许卧龙蟠喝一喝便下座。

　　赴天童请上堂正法书记问古人道长安甚闹我国晏然如何是晏然一句师云八面起清风进云恁么则大地众生皆承恩力师云蒲团伴明月乃云十年萍寄在金粟四海英灵竞聚头镇日更无相为处单拈楖栗结冤仇敲空取髓拨火觅沤鹘臭布衫重重脱尽臭烂葛藤一一搂搜邪魔近敛衽谬解远当羞风光既成一片法化岂不周流正值太平无事日又被风吹到上头便下座。

　　顺治三年。岁次丙戌八月十一日。师在金粟。受宁波府太守韦讳克振等请。住天童景德禅寺。十月十一日入院。至。

　　山门。泼天门户。名灌娑婆。飞腾快便。麟凤何多。山僧今日到此。一网都要收罗。且道是甚意旨。同唱阳春曲。厌听是巴歌。

　　佛殿谁知三世佛。我却不是你。虽然施礼拜。自动还自止。乃展坐具云。十方俱通透。八面祥云起。遂作丈夫拜。

　　伽蓝堂。禅非有说。法无可尚。壮丽丛林。赖君保障。还会得么。如有侵毁者。等闲勿轻放。

　　祖师室。拈香云。柏树子。乾矢橛。烧向炉中专伸供养。不图报德酬恩。要见西来榜样。遂喝一喝云。举似诸人。切莫乱想。

　　先觉堂。拈香云。许多老古锥。咸在者里。把住要关。不通凡圣。蒲团坐破。壁立万仞。从教天下衲僧都来于此乞命。独某今日相见不然。一炷清香一盏茶。相逢原是旧仇家。

　　方丈。先师十二年在此。钳锤凡圣。煆炼人天。山僧到来继席。虽然庶事不才。只曾收得先师在生用底金刚圈。栗棘蓬。未免向大众面前。抛三放两。都教一切瞎驴。擎头戴角。腾踏诸方。只如今日继席。一句作么生道。檐前不断前朝雨。电影还连后夜雷。以拂子作金刚圈势云。若能向此下得一转语相当。许与山僧相见。试道道看。众才拟。师便喝。众亦喝。师云。莫要乱统。遂据座。

　　当日。众请上堂。师至座前拈请启云。言言锦绣。句句珠玑。维持祖印。拥护法幢。须是郡侯县公及众乡绅始得。仰烦维那对众敷宣。宣疏毕。指法座云。巍巍乎若须弥处于大海。荡荡乎犹释利居于梵天。截断众流。突出难辨。大家高着眼始得。遂升座拈香云。者一瓣香。千祥并集。万瑞咸臻。爇向炉中。端为祝延
今上皇帝万岁万万岁。者一瓣香。膺一人简在副。四海具瞻。爇向炉中。奉为满朝勋贵。天下官僚。并及宁波道台。府县各位高官。者一瓣香。次第五回拈出。爇向炉中。专为传曹溪正脉三十四世。中兴此寺本师密云悟老和尚。用酬法乳之恩。遂敛衣就座。上首白。椎云。法筵龙象。众当观第一义。师云。宾主相逢。当机施设。有权有实。有照有用。杀活异于他宗。擒纵不比寻常。若有如此作家。不妨出众相见。僧问。佛日光天开正化。法轮常转事如何。师云。今日好个消息。进云。堂堂独坐千华上。卓卓分明万国春。师云。却不恁么。进云。恁么则昔日密云。今朝和尚也。师云。山僧不受涂污。僧礼拜云。伏惟珍重。师便喝。问。欲识曹溪旨。云飞太白峰。宗乘向上事。请师为举扬。师云。有眼无耳朵。六月火边坐。进云。目击知归为分外。未言先契涉途程。师云。话头也不领。僧一喝。师云。又要强支撑。问。高踏毗卢顶。全露法王机。正恁么时。转功就位则不问。开堂祝圣一句。作么生道。师云。万仞峰高作寿山。进云。学人则不然。师云。汝又作么生。僧云。常将日月光天德。正是山河壮帝居。师云。古人道过了也。僧云。一番提起一番新。师云。干汝甚么事。僧云。礼拜去也。师云。止得如此。僧喝一喝。师云。何得乱统。僧云。大家收起话头始得。师乃抚掌呵呵。乃云。入大宝刹。登大法坛。吹大法螺。击大法鼓。演大法义。显扬临济宗猷。提持向上一路。指纵则万别千差。透脱固一字也无。到者里。先师面目现在。太白风规犹古。摧邪挽正。据真锄伪。直得四海沸腾。五岳起舞。佛祖于是欢呼。龙象自此奔驰。人天交接。两得相见。都教个个机契单传。人人悟同本得。然则。即此大宝刹。大法坛。钟鼓喧天。法雷震地。灵山胜会宛然见。深沐。

　　皇恩不等闲。上首又白。椎云。谛观法王法。法王法如是。便下座。(谢词不录)。

　　立两序。上堂。僧问。昔日灵山普示众。师翁拈得第几枝。师举拄杖云。你试定当看。进云。者里下一语更不难。恐末后儿孙画蛇添足。还许学人明头暗合否。师云。自取人笑。僧翻觔斗而出。师云。卖丑。问。狮王出窟。狐干潜踪。作么生是斩新条令。师打云。看取令行时。进云。如此则独尊无侣。师云。阇黎在那里安身。进云。半边厮结半边解。一只掀翻一只抬。师云。汝自漏逗。进云。昔日慈航朴禅师道。观音严玲玲珑珑。太白峰丁丁东东。即今主山与案山交眉。是何意旨。师云。灯笼与露柱证明。进云。识得当阳现成句。时人尽唱太平歌。师云。山僧却不听得。僧礼拜起。掩耳云。果然果然。师云。重新又提起。乃云。狮子哮吼。象王颦呻。虎骤龙骧。各适其宜。左之右之。前之后之。统率内外。纲维上下。顾鉴临时。深藏不漏。变生为熟。历岁不谬。乃至接待方来。随处作主。三藏镜于心目。两序明无不尽。要而言之。火就燥。水就湿。云从龙。风从虎。各归本位去。天是天。地是地。山是山。水是水。移星换斗时。则东西不辨。南北不分。尔我无差。那论高下。裁夺贵乎临时。收放不可乱统。于此历然明白。则为文殊智深。普贤眼正。才可弘扬无上妙道。流通正法眼藏。使教外别传单持直指之宗。光明赫奕流布将来。不致寂莫。此是我等今日当为之事。故曰。烹金琢玉。须资作者钳锤。荷教扶宗。必仗本分兄弟。交为肘臂。互作主宾。诚能如是。则法法成就。事事易为。丛林可卜。法席恒辉。即先师在常寂光中。亦欢喜点首。秪如今日。推新换旧一句。作么生道。坐断千差鱼止泺。密移一步看鹏飞。喝一喝。拍香几云。忍俊不禁。便下座。

　　师过长安。缁素请就觉王寺。上堂居士问。如何是长安一句。师云。大家同受用。进云。恁么则我国晏然。觉王称尊去也。师云。又要重说偈言。乃云。一切法门是解脱深坑。三世诸佛为无事间人。都来须让现前博地凡夫。高一头位。故曰。长安风月贯今昔。那个男儿摸壁行。既不依墙摸壁。风月又自遍普。则髑髅常干世界。鼻孔摩触家风。若能恁么透脱。虽在尘劳之中。不妨作个没量之人。其或不然。遂以拄杖架肩云。楖栗横担不顾人。直入千峰万峰去。即下座。

　　开炉上堂。僧问。掀翻禅床时如何。师便打云。不可放过汝。进云。恁么则道泰不传天子令。时清休唱太平歌。师云。不是者个时节。进云。龙蛇易辨。衲子难瞒。师便喝。僧亦喝。师云。野狐精魅。僧拂袖而出。问。摩竭掩室。毗耶杜口则不问。即今天童结制一句。请师举唱。师云。眉毛厮结。进云。如是则当台古镜明如日。万里晴空绝是非。师云。吐气转身太早生。进云。可谓坐断太白峰时。人皆拱手。师云。不劳涂污他。进云。不风流处也风流。师云。随波逐浪去。僧一喝。师云。迟了八刻。问。霜风今日来何处。吹转昙花朵朵开。师云。七花八裂也。进云。恁么则笑倒老翁头发白。师云。自家话头也不识。进云。两岁孩儿知音早。卖炭樵郎自此休。师云。阇黎又捞攘。乃云。炉鞴重开。钳锤再握。格外推敲。超方烹琢。活捉铁额铜头。生擒超宗异目。当机难可吐气。退后如何摸索。任他深如沧海亦要掀翻。更有高似青天也须打落。还有诸人进退处么。所以道。若也举唱宗门下事。真得三乘胆战。十地魂惊。直饶等觉地菩萨。见性如同罗月。只如释迦老子即今在甚么处。唤来者里扇炉添炭。喝一喝云。为什么点却不到。卓拄杖便下座。

　　举古渊首座秉拂上堂。僧问。龙象交参即不问。有个大阐提来。和尚作么生抵接。师云。汝非其人。僧云。忽遇其人又作么生。师云。且莫错承当。僧遂作舞便走。师云。手脚乱如麻。乃云。法门纲领丛林雅。观砂盆破须掇宝。惜任掀翻。指点人天眼目。提持佛祖机关。临济宗枝瞎驴起。峥嵘头角好追攀。复举当时临济祖师将示寂时。示众云。我过后不得灭却吾正法眼藏。三圣出众云。谁敢灭却和尚正法眼藏。临济云。忽有人问汝。又作么生对他。三圣便喝。临济云。谁知吾正法眼藏。向者睚驴边灭却。师云。正法眼藏既被当时瞎驴灭却。过后许多老古锥。将何眼目与人敲砖打瓦。是汝诸人。若要明其端的。不妨问取堂中成首座。举天水首座云浪西堂秉拂上堂。僧问。红炉点雪时如何。师便喝。进云。恁么则彻骨彻髓去也。师云。是汝承当不起。僧云。谢和尚。师云。果然问独坐孤峰则且置。悬崖撒手是如何。师云。照顾你性命。僧一喝。师云。还不知死活。进云。双拳擎出乾坤外。两脚踏开不二门。师云。棺材里瞠眼。进云。太白堂前亲授记。大千沙界绝罗笼。师云。又要人笑。乃云。放出一对瞎驴。踏杀三脚虾蟆。不符今时微笑。定契昔日拈花。滴水兴波势拍天。片云鼓浪透沧涯。教外别传正法眼。不妨今日又添沙。大海蛟鲲多变化。任从振鬣竞纷拏。莫谓怜儿不觉。丑风云际会看龙蛇。复举当时宝寿和尚开堂。三圣在旁推出一僧宝。寿便打。三圣云。恁么为人瞎却镇州一城人眼去在。宝寿便归方丈。师云。据宝寿与三圣。一人孤峰翻白浪。一人平地起波澜。一主一宾。各不相让。若要定夺其胜负。且看秉拂二上座如何点出。遂卓拄杖下座。

　　上堂僧问。佛在心头即不问。一毫端现请师宣。师竖拂云。还见么。进云。现世慈云垂鹤。树当来法雨润龙华。师云。今日是甚么时节。进云。恁么则万机休罢。千圣不携。师云。未到汝分上。进云。一句迥超今古格。冰壶发焰几人知。师云。可惜许。乃云。法门大启。普集人天。志图选佛。以了尘缘。且佛又作么生选。人人头脑相似。个个鼻孔一般。若道只这便是。则为钵盂安柄。更云向外别求。亦是节外生枝。执之不得。舍之莫由。于此了悟得去。则寂寥非内。宽廓非外。上契诸佛本源。下合众生心地。虽生末世。参学事毕。故曰十方同聚会。个个学无为。此是选佛场。心空及第归。心空既及第也。则心身一如。身外无余。显大机用。救度众生。示宰官身。导利群品。世出世法。圆明了知。遂举拂子云。还信得及么。选佛若无如是眼。假饶千载亦奚为。复举当时丹霞天然禅师。在家本习儒业。一日因往长安应试。偶一禅者遇见云。仁者何往。丹霞云选官去。禅者云。选官何如选佛。丹霞云。选佛当往何处。禅者云。江西马大师出世。是选佛之场。仁者可往。丹霞竟造江西见马大师。以手托幞头额。马祖顾视良久云。南岳石头是汝师也。丹霞遽抵石头。还以前意投之。石头云。着槽厂去。丹霞遂礼谢。入行者房。师云。据丹霞宿生是个伶俐衲僧。故偶于路次一拨便转。见马祖石头以手托幞头额。岂非觌面相呈不通盖覆。马祖云南岳石头是汝师也。石头云着槽厂去。可谓前箭犹轻后前深。丹霞不知不觉受其处分。若是山僧当时作丹霞见马祖石头。才恁么道便乃拂袖而去。管教儿孙遍界不致寂莫。秪如今日王镇台。送人天选佛场匾。悬挂此法堂中。忽有人出众。以手托幞头额。山僧但道腰缠十万贯。骑鹤上扬州。虽然如是。山僧亦须吃三十拄杖。且道节文落在什么处。便下座。

　　腊八上堂。一僧出众作礼便归位。师云。恁么去也。僧云。不劳再看。师云。勘破汝了也。僧问。和尚今日上堂特为何事。师云。汝试分辨看。僧便喝。师云。乱统禅和。僧云。果然。师云。难得汝一状领过。僧云。大众笑。师云。笑到几时休。僧无语。乃云。雪山六载梦偏赊。忽睹明星眼又花。若谓彼时成道已。谁知天下事如麻。见色明心随色误。闻声悟道逐声邪。不干声色能开眼。许见当年老释迦。若有恁么人请出来。山僧要问他个落处。遂仰视云。虚空开口笑。夜半日轮斜。乃喝一喝便下座。

　　岁旦上堂。僧问。节遇岁朝如何举唱。师云。无尽香花祝圣君。进云。一句无私话。四海见太平。师云。好日多同。进云。恁么则一人有庆。兆民乐业。师云。不劳多注脚。乃云。香水海无尽。华藏界无尽。日月灯无尽。香花云无尽。佛刹土无尽。玄妙门无尽。功德聚无尽。般若智无尽。菩提心无尽。以如上种种无尽之法。仰祝：
今上皇帝圣寿无尽。圣福无尽。圣德无尽。乃至圣量圣明悉皆无尽。十方诵有道之君。万邦乐无为之化。遍虚空腾瑞彩。尽大地起祥云。王法即佛法。天垂宝盖覆如来。佛法即王法。地涌优昙绕帝座。永击玉楼钟。长辉金殿烛。受用万年欢。自然无量福。然则化外衲僧。又如何赞助。岁首举扬清净法。愿君欢喜悟禅宗。下座。

　　解制上堂问。狮子冲然而来。象王昂然不接。正当互换还有宾主也无。师打云。且道是宾是主。进云。一点水墨。两处成龙。师云。且莫错解。进云。牙爪未长昂卓立。万兽之中我独尊。师云。畜生畜生。进云。恁么则捩转天关掀翻地轴。师云。还不知羞。乃云。俊鹞不打篱边兔。猛虎岂食伏尸肉。衲僧气概合如斯。才见擎头又带角。推倒须弥山。踢翻苍龙窟。无意气时增意气。没面目处真面目。重重关锁应时开。世界无边任往复。只如去来自在一句。又作么生道。一千年鹤远天归。十万里鹏从海出。竖拂子云。虽然如是。更须照顾缦天网子始得。还有飞得出者么。众才拟。即以拄杖打散。

　　佛诞日上堂。世尊降生。碓嘴生花。云门打杀。乌龟向火。今日请山僧上堂。锯解称锤此三转语。有一转能纵能夺。能杀能活。若人简点得出。许向毗卢顶上行。却来化佛舌头坐。其或不然。五十年来老古锥。时中惜取风光好。便下座。

　　上堂。太白西堂问。祖道重光即不问。格外权衡一句如何道。师云。掬水月在手。进云。击开无缝罅。亲见本来人。师云。摘花香满衣。进云。钳锤恶辣处。料得少人知。师云。再与汝一顿。进云。赏罚分明。人天瞻仰。师云。自家赞叹。进云。法王动荡无私化。大众歌谣共唱酬。师云。随流去也。乃云。山空无字印。水响不传心。透脱超方外。安身绝比邻。故曰有佛处不得住。无佛处急走过。不涉二途。竿头上坐。觔斗打翻无尽界。三千刹海夜沉沉。喝一喝便下座。

　　上堂僧问。太白峰高妙唱祖师巴鼻。玲珑岩秀发明向上宗乘。末后一句又且如何。师云。脚下吃一顿。进云。一句迥超千圣格。大家齐唱太平歌。师云。阿谁信你。进云。七十三八十四又作么生。师便喝。僧云。礼拜去也。师云。堕也。乃云。如何是禅。万工池边。如何是法。玲珑岩畔。如何是道。清关桥上。者三转语会得也。分明世谛流布。会不得也。争奈现成公案。会得与不会。甜者甜兮苦者苦。五五分明二十五。盐城信女发大心。一念顿超诸佛祖。还信得及么。法门泼天开。阿谁不得度。虽然如是。苏噜苏噜。便下座。

　　金陵达然禅德。托居士请上堂。僧问。薰风自南来。殿阁生微凉。意旨如何。师云。寒毛卓竖。乃云。今朝五月十五。日轮已属当午。光明普照十方。物物了无迷悟。天空海阔。山高地厚。云腾鸟飞。花红柳绿。鹄白乌玄。松直棘曲。长者长法身。短者短法身。方者方法身。圆者圆法身。以拄杖拍香几云。若作恁么见解。则门栽荆棘。更离那些消息。则又大地平沉。且道端的在甚么处。相识满天下。知心能几人。喝一喝下座。

　　老和尚忌日。拈香云。先师在生。无法与人。山僧今日亦无可供养。单拈一瓣香。薰老和尚鼻孔。不图报德。只明表信。且信又作么生表。棒头点出超方眼。无限瞎驴脚下行。

　　太守韦居士诞辰。请上堂云。还有海屋添筹者么。出来与老僧相见。僧问。光明透脱时如何。师云。八面玲珑。进云。举头天外。看谁是者般人。师云。且莫诈明头。问。击碎蟠桃核。塞却狮子口。请师道。师云。突出难辨。僧喝一喝。师云。乱统作么。乃云。天空海阔。山高水长。明显本来寿。历彰福德容。自今至古。不迁不易。从本以来。无欠无余。随缘不变。不变随缘。只要瞥悟无生。便见完全受用。以正法眼照耀人间。用胜妙手转大法轮。翻十恶为十善。转八识成四智。了无明即佛性。知烦恼即菩提。只在一念。功莫大焉。于是化风遍界清凉。德云满空现瑞。人天瞻仰有路。佛祖赞叹莫穷。法门广大赖以流通。出世因缘从兹显发。分明灵山一会。至今俨然未散。正当恁么时。颂祝一句作么生道。寿山高耸插霄汉。福海洪深不可量。拍香几云。还信得及么。遂喝一喝。卓拄杖下座。

　　二十周年请上堂。二十年来一刹那。灵光独耀不消磨。追思自是妻儿事。感应道交两不差。流水高山逍遥不尽。清风明月受用何多。不问禅道佛法。休说世网尘劳。面目本来恒自在。寂光三昧任呵呵。秪如向上一句又作么生。不妨疑着。便下座。

　　上堂。佛祖示无缘慈。竹密不妨流水过。众生慕最胜因。山高岂碍白云飞。惟有物外。狸奴刺脑不入胶盆。故曰末后一句始到牢关。把断要津不通凡圣。只如今日。施主设斋请升座。又如何与他相见。瞎驴草料轻拈出。秋日秋风啰哩嗹。是即是。却被诸人看破了也。拍一拍便下座。

　　开炉上堂。师云。还有炉边添炭者么。出来相见。西堂千峰问。昔日师翁道。大地分明一个炉。看来浑是火柴头。老僧信手轻挑拨。便解翻身动地流。动地流则且止。只如大地是个炉子。和尚向什么处回避。师云。是汝也跳不出。进云。忽有当炉不避底来。又如何抵对。师云。阇黎性命也不顾。进云。者老汉话堕也。师云。亲言出亲口。峰便喝。师云。学来底一般。峰又喝。乃云。干柴火爆。灵焰飞空。无明地上。左穿右穴。菩提场内。七达八通。直得观音岩玲玲珑珑。太白石丁丁东东。十方响应。遐迩洞闻。大象举头看星斗。小兔侧眼笑清风。不动纤毫行杀活。等闲捉败老狞龙。俱在炉边明手眼。作家相见莫从容。硬如烂泥软似铁。照用齐施是大虫。只如丙丁童子来求火。又作么生。谁忆钓鱼江上客。玄沙原是谢三翁。遂顾左右云。还谛当得么。喝一喝便下座。

　　定海镇台制正法眼藏匾。悬挂法堂。延僧诵金刚经一藏。请上堂问。正法眼藏休提起。临济宗乘是如何。师云。一棒一条痕。进云。棒头多孝子。盖覆天下人。师云。谁是其人。僧不对。师乃呵呵。乃云。格外提持。只明者个。直下承当。亦非他见。向者里分晓得去。则辉天鉴地。耀古腾今。超法尘。脱世网。金刚体性迥然独露。般若妙门时时现前。堪入圣流以绍传灯。一任普门示现。随类化生作宰官身。启发未悟。摧邪显正。扶竖宗纲。上同佛祖化仪。下合众生悲仰。自觉觉他。觉行圆满显。见教外别传。正法眼藏终古不磨。其或未然。分别名相不知休。入海算沙徒自困。复举当时临济祖师临终示众云。我去后不得灭却吾正法眼藏。时三圣禅师在会。出众云。谁敢灭却和尚正法眼藏。临济云。忽有人问汝又如何对他。三圣便喝。临济云。谁知吾正法眼藏。向者瞎驴边灭却。据三圣何似生辽天鹘万重云。只一突以致临济忍俊不禁言。遮意许千百年后令人吞吐不下。今日敢问现前大众。如何是正法眼藏。试道道看。众竞喝。师云。何得依模画样。众又喝。师云。乱泼作么。复云。黄金自有黄金价。终不和沙卖与人。卓拄杖下座。

　　上堂。僧出礼拜拟问。师云。今日不答话。问话者三十棒。僧云。恁么则信受奉行去也。师云。且道说个甚么。僧以坐具拂一拂。师云。少卖弄。乃云。启期已半月底事如何说。鼻孔若拈得眼睛又失却。大地黑漫漫路头岂不错。金刚手里八棱棒。敲折须弥一额角。问诸人。觉不觉万里长天飞一鹗。阿谁知恶。便下座。

　　上堂云。还有无端特地者么。如无山僧独自拈弄去也。乃云。今朝十一月十五。达磨不曾来东土。衲僧鼻孔自辽天。何用捶胸叫冤苦。机如掣电语如雷。棒喝交驰空佛祖。欲识其中意若何。木羊吞却石老虎。喝一喝便下座。

　　上堂。造渐入微。守株待兔。风流子弟。不穿破裤。须弥顶上翻身。大地了无寸土。开口笑青天。人心何不古。求佛并问道。顿塞风前路。突出那吒双眼睛。一任悬空敲毒鼓。死却多少人。莫怪太莽卤。还委得么。便下座。

　　费隐禅师语录卷第四终
嘉兴大藏经　费隐禅师语录


　　费隐禅师语录卷第五

　　嗣法门人隆琦等编

　　上堂五

　　元旦上堂。拈香祝圣毕云。天开地辟。日朗月明。弥今亘古。孰旧孰新。衲僧行履觌体全真。临时应用手眼现成。拈一茎草为琼楼玉殿。指丈六身作净地金尘。竖拂拈槌于无事之世。拏云护雾于格外之天。搔首笑春风。春风何太忙。举步踏白云。白云又浮逼。争似衲僧家。襟怀多自得。洒洒落落。何荣何辱。且道造践在甚么处。莫怪从前多意气。他家曾踏上头关。便下座。

　　上堂。佛法至要。如何指踪。电光弗及。石火罔通。莫将眼见。休把耳闻。荐取当阳第一着。居尘不染越樊笼。复举当时庞居士颂云。有男不婚。有女不嫁。大家团圞头。共说无生话。后来又有杨无为居士云。男大须婚。女大须嫁。讨甚闲工夫。更说无生话。据古时二居士识见。大似徐六担板。各见一边。殊不知透脱无生。处处潇洒。不论婚未婚。岂关嫁不嫁。磨盘八角走虚空。泥牛哮吼石人怕。还有一句聻。遂喝一喝便下座。

　　解制上堂。真风遍普大地。何曾沁漏玄机。才动四海便见知音。缀春花于无影树头。织古锦成不文之象。纵横交错铁牛吼。少室之风左按右提。骊龙吃德山之棒。临济三玄三要。谁谓锦上添花。曹洞五位君臣。亦是银山鼓浪。虽则任运绝缘。谁识清虚含照。所以宏智觉云。一段真风会也么。绵绵化母理机梭。织成古锦含春象。无奈东君漏泄何。山僧今日。为汝诸人解制去也。莫怪不惜眉毛好。喝一喝下座。

　　上堂僧问。阳和天气物咸新。铁树花开劫外春。末后最初俱不问。即今一句若为亲。师云。横三竖四。进云。恁么则寒松一色千年别。野老拈花万国春。师云。坐七走八。进云。云面揭开红日眼。山眉愁断白花香。师云。咬他矢橛作么。僧拟议。师便喝。僧亦喝。师云。败阙不少。乃云。山中何所有。岭上多白云。只可自怡悦。不堪持赠君。古人大似悭吝。不肯供众争。似悦生上座。从松江亲持三四片云。得得来到天童寺里。薄切活烹。与数百衲僧横咬竖嚼。都教饱齁齁地。不教成佛作祖。祗要龙象欢喜。所以山僧今日。更不牵扯从上葛藤。亦不拈弄今时草木。还他日用应缘。腾腾任运。洒洒落落。不敢拗直作曲。盖他在先师会里住过。是汝诸人。也须说个多谢始得。虽然如是。祗如一片白云横谷口。几多归鸟自迷巢。又作么生。乃展手云。收。便下座。

　　雪窦石和尚至。上堂僧问。乾矢橛柏树子拈向一边。化外来宾如何相见。师云。箭锋相拄。进云。古人道打鼓弄琵琶。风流出当家。祗如没弦琴无腔曲。作么弹唱。师拍手云。还听得么。进云。虚空着彩草木增妍。为复神通妙用。为复法尔如然。师云。照顾脚下。进云。虽然钵盂峰和盘托出。争奈不堪供养。师云。更捩转鼻孔始得。进云。播扬家丑某甲之过。师便喝。僧礼拜退。乃云。诸方谁我忆。雪窦甚堪夸。昨日忽然到。松关现彩霞。忙扫六月雪。呼童快煮茶。共吃三五碗。醉得眼迷麻。将谓是同门兄弟。元来系宿世冤家。海会禅人欲出气。须向狞龙头上抓。是即是。却被拄杖子觑破。且道觑破个什么。人情相看切莫眼花。呵呵。便下座。

　　上堂居士问。世尊拈花示众。今朝和尚升堂。未审是同是别。师打一棒云。且道是同是别聻。进云。千灯入室光无二。万派归源水不分。师云。转身一句又作么生。士便礼拜。师云。山僧亦不受。乃云。山云常冉冉。溪水自潺潺。大法炽然说。利益到人间。蓦竖拂云。拂子出广长舌相。遍覆三千大千世界。令诸有情。见者闻者念者思者。皆得无尽解脱法门于弹指顷。不断烦恼即证菩提。未离生死便登涅槃。顿同佛体不由蹊径。洞达根源岂历阶梯。与教外别传单提直指一队老古锥。把臂共行于荆棘林中。横拈竖放洒脱自在。作此一周佛事已竟。遂喝一喝云。却被山僧一喝。跳上三十三天去也。还信得及么。又喝一喝下座。

　　大士诞辰。磊斋姚居士。两函董居士到山。上堂云。看来观音大士多般捏怪。今朝是耳聋眼瞎之日。又能兴云布雨弥满世间。令一切人。撑眉的撑眉。努目的努目。腾空者腾空。躄地者躄。地长街短巷。花红柳绿。荒草堆头。绿水溪畔。皆是他出没之处。大似春眠不觉晓。处处闻啼鸟。夜来风雨声。花落知多少。山僧好与三十拄杖。不特赏罚分明。要见令不虚行。何故如此。丈夫自有冲天志。不向如来行处行。秪如二乡绅。探胜山中。又如何相待。可知礼也上大人。莫道抑圣扬凡。且喜独步上方。正当恁么时一句。又作么生。乘时拽杖看流水。便好和云画作图。下座。

　　上堂问。涅槃心易晓。差别智难明。如何是易晓底涅槃心。师云。日轮当空照。进云。相识满天下。知音能几人。师云。阇黎自道了也。进云。如何是难明差别智。师云。七差八错。进云。山花开似锦。涧水湛如蓝。师云。是个甚么聻。进云。不是弄潮客。焉知有浅深。师云。与汝三十棒。僧礼拜。师乃云。兴化千余里。如何到此间。一航不涉水。顷刻诣松关。时人多不会此意许。谁谙通方之士。一举便知。固执之人未免踌蹰。山僧不妨更添个注脚。遍虚空是条拄杖。尽太地只一毛端。横来竖去呵呵笑。喝月棒风匹等闲。忽有个汉发嗔出来。道天童老汉。何得为蛇添足。者里却正色对云。争怪得老僧。便下座。

　　上堂僧问。庵提遮云。明知生是不生。死是不死。因甚么却被生死之所流转。师云。巩县茶瓶接嘴时。进云。何故文殊道个其力未充。师云。云居罗汉披襟处。乃云。云澹澹树青青。牧童遥指处。春色满林新。无尽意菩萨。于百草头上化度有情。亡者同出没。生底共徘徊。一去无消息。再三唤不回。且道现在何处。无生国里。惺惺一任惺惺。瞌睡不妨瞌睡。劫火莫能侵。自受用三昧。正当此际。阿谁证明。山花野鸟多含笑。明月清风泼地来。喝一喝下座。

　　佛诞日。上堂僧问。三通鼓罢。四众临筵。学人上来。请师说法。师云。无耳人能闻。进云。恁么则棒头迸出狮子眼。香象奔腾失却威。师云。怪你不得。乃云。谁知四月八。当人降诞时。休云黄面老。成佛独是伊。所以不可高推圣境。甘处下分。个个具固有风光。人人有向上一路。只要透脱悟机。便能超方无碍。摄大千界于微尘。纵微尘为一大千。随流得妙。动合渊源。如一滴水含大海性。似一金毛见全狮子。奋迅时天上天下唯我独尊。哮吼也狐狼野于消声绝迹。有如是气概。具莫大威力。还信得及么。以手抚掌云。一曲两曲无人会。雨过夜塘春水深。下座。

　　请上堂僧问。达磨西来直指人心见性成佛。如何是直指。师云。鹧鸪啼处百花新。进云。如何是见性。师云。狼籍枝头多少春。遂以拂子左右击一击云。从上诸佛从此出。一切祖师从此出。天下老古锥从此出。今日斋主王氏亦从此出。故曰。一切诸佛及诸佛阿耨多罗三藐三菩提法。皆从此经出。若识得此经。则寿算弥衍。福德难穷。自古至今。山高水重。仙母献桃无尽乐。还他受用主人公。复举当时六祖大师。闻金刚经应无所住而生其心忽然得悟。且道意旨如何。海阔从鱼跃。天高任鸟飞。此两转语。大似相体裁衣。量水打碓。领得十成分明不会。何故如此。岂不见道应无所住而生其心。乃呵呵。便下座。
  </div>
  <div class="pagination">
   <a href="费隐禅师语录_page4.html">
    上一页
   </a>
   <a href="费隐禅师语录.html">
    1
   </a>
   <a href="费隐禅师语录_page2.html">
    2
   </a>
   <a href="费隐禅师语录_page3.html">
    3
   </a>
   <a href="费隐禅师语录_page4.html">
    4
   </a>
   <span class="current-page">
    5
   </span>
   <a href="费隐禅师语录_page6.html">
    6
   </a>
   <a href="费隐禅师语录_page7.html">
    7
   </a>
   <a href="费隐禅师语录_page8.html">
    8
   </a>
   <a href="费隐禅师语录_page9.html">
    9
   </a>
   <a href="费隐禅师语录_page10.html">
    10
   </a>
   <span>
    ...
   </span>
   <a href="费隐禅师语录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
