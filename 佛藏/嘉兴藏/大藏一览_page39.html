<!DOCTYPE html>
<html>
<head>
    <meta charset="UTF-8">
    <title>大藏一览 - 第 39 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大藏一览 - 第 39 页/共 51 页</h1>
    <div class="content">　　问。三宝如虚空相。非见闻之所及。教中云何说见道。又称见佛。答。约本智发明。假称名见。非眼所睹。唯证乃知。若离断常二边。即见自身清净。见身清净。即是见佛清净。乃至见一切法。悉皆清净。无非是佛。无非是法。以自心性无生。顺物遍一切处故。若一微尘不是佛者。则成翳障。不入普眼之门。唯堕能所之见。又假名论偈云。

如来法为身。但应观法性。法性非所见。然亦不能知。

　　法性者。所谓空性无生性。此即诸佛第一义身。若见于此。名为见佛。(第七卷)。

　○直了一心成道去　　○奚须八相示修来

　　问。直了此心是佛。更用八相成佛不。答。若了此心。即是天真佛。不说成与不成。若说成佛。是助语。亦是增语。圆觉云。一切如来。妙圆觉心。本无菩提。及与涅槃。亦无成佛。及不成佛。无妄轮回。及非轮回。释曰。本无菩提。及涅槃者。此是转号之语。转烦恼。故立菩提之号。转生死。故得涅槃之名。烦恼性空。生死本寂。既无所转之相。亦无能转之名。无不成佛者。无妄轮回。亦无成佛者。无非轮回。唯妙圆觉心。更无所有。庞居士颂云。

十方同聚会。个个学无为。此是选佛场。心空及第归。如是则自然。

　　应念登科。随处及第。何须受记而待扬名者乎。又古德歌云。不坐禅。不持律。妙觉心珠白如日。当体虚玄一物无。阿谁承受燃灯佛。(第八卷)。涅槃经云。若言释迦。从兜率天降神母胎。乃至八相成道。此是声闻曲见。故为劣解众生母胎出现。(第六卷)。

　○圆觉妙心虽没体　　○须知应物以成躯

　　问。妙圆觉心。既无所有。云何教中说佛成正觉。出现世间等事。答。一是机熟众生。自心感现。二是菩萨因地本愿。然诸佛境界。广大无边。非情识所知。唯见性能了。故知凡圣无际。心境一原。真无性而即相发明。相无体而因真建立。故云。法身无像。遇感成形。妙应无方。随念垂迹。体无生灭。不碍生灭。如非色约体。非不色约用。则法报一际。体用无差。故云。若以色声取。是人行邪道。若离色声求。未免断灭见。华严偈云。

色身非是佛。音声亦复然。亦不离色声。见佛神通力。

　　若论色声。亦是自心。横竖一切不出心性故。(第八卷)。

　○菩提虽不身心得　　○身心若断菩提离

　　问。菩提即自身心者。云何教中说菩提。不可以身心得。答。菩提之道即心者。乃是自性清净心湛然不动。盖是正觉无相之真智。其道虚玄。妙绝常境。聪者无以容其听。智者无以运其知。辩者无以措其言。像者无以状其仪。以迷人不了。执色阴为自身。认能知为自心。故经云。身如草木。无所觉知。心如幻化。虚妄不实。所以除其执取之心。故云菩提者。不可身心得也。菩提非是触尘。不可以身得。菩提非是法尘。不可以心得。若就了人。即达阴身本空妄心无相。以本空故。法身常现。以无相故。真心不亏。如此发明。五阴即菩提。离是无菩提。不可以菩提而求菩提。不可以菩提而得菩提。文殊云。我不求菩提。何以故。菩提即我。我即菩提。故维摩经云。菩提非所观之境。则无能缘之心。所观境空。即实相菩提。能缘心寂。即自性菩提。

　　○又问。佛言。学我法者。唯证乃知。今言菩提者。不可以身心得。无修无证。则初发菩提心人。如何趣向。答。若能信悟菩提。无相不可取。无性不可修。如是明达。即是真证。(富字函第二卷)。

　○他身不离于自身　　○彼化宛然从我化

　　问。即自心成佛者。还立他佛否。若决定不立。则无诸佛威神护念。便成断见。答。以自心性。遍一切处故。若见他佛。即是自佛。不坏自他之境。唯是一心。如天帝释不修天业。宫殿何以随身。轮王不作王因。七宝无由聚集。唯凭自善。外感胜缘。或有人念佛。佛现。但彼佛。非佛。非非佛。而现于佛。何以故。以彼妄心。希望现故。是故彼佛非相(本无定相)。非非相(缘起诸相)。非有非无。不可量度也。但彼凡夫随心而有。即生现佛想。或一向谓彼心外有佛。不知自心。和合而有。或一向谓心外无佛。即为谤正法也。释曰。何谓非相本无定相者。以因心所现。外相无体。缘尽即灭。何相之有。何谓非非相。缘起诸相者。既称无定。但随缘现。幻相不无。若能不生分别。不执自他。内不执有而取诸蕴。外不执无而谤正法。则开眼合眼。举足下足。非见非非见。为真见佛矣。(侈字函第七卷)。

　○影化爰从心感现　　○原夫岂是彼来迎

　　问。既心外无佛。见佛是心。云何教中。有说化佛来迎。生诸净刹。答。法身如来。本无生灭。从真起化。引接迷根。以化即真。真应一际。即不来不去。随应物心。又化体即真。说无来去。从真流化。现有往还。即不来相而来。不见相而见也。不来而来。似水月之顿呈。不见而见。犹行云之忽现。

　　问。如上所说。真体。则湛然不动。化相。则不来而来。正是心外有他佛来迎。云何证自心是佛。答。乃是如来。本愿功德力故。令彼有缘众生。修集功德。则自心感现佛身来迎。不是诸佛实遣化身。而来接引。但是有缘众生。时机正合。能令自心见佛来迎。则佛心湛然常寂。无有去来。众生识心。托佛本愿。功德胜力。自心变化有来有去。如面镜像。似梦施为。镜里之形。非内非外。梦中之质。不有不无。但是自心。非关佛化。是知净业纯熟。目睹佛身。恶果将成。心现地狱。如福德之者。执砾成金。业贫之人。变金成砾。砾非金而金现。金非砾而砾生。金生但是心生。砾现惟从心现。转变是我。金砾何从。抱疑之徒。可晓斯旨。(侈字函第七卷)。

　○休迷名位生分别　　○但明凡圣体交参

　　问。成佛本理。但是一心。云何更立文殊普贤行位之因。释迦弥勒名号之果。乃至十方诸佛国土。神通变现。种种法门。答。此是无名位之名位。无因果之因果。是心作因。是心成果。是心摽名。是心立位。初后皆心。因果同证。只为根机莫等。所见不同。若以一法逗机。终不齐成解脱。须各各示现引物归心。虽开种种之名。皆是一心之义。若违自心。取外佛相胜妙之境。则是颠倒。所以华严经颂云。

若以威德色种族。而见人中调御师。是为病眼颠倒见。彼不能知最胜法。

　　云何不见佛。一为不识自心。二为不明隐显。何者。众生之因。隐于本觉。诸佛之果。显于法身。是故因隐之本觉。乃果显之法身。果能成因。则佛之众生。果显之法身。乃因隐之本觉。因能办果。则众生之佛。故云凡圣交彻。理事相含矣。所云释迦牟尼者。释迦此云能仁。牟尼此云寂默。能仁者。即心性无边。含容一切。寂默者即心体本。寂动静不干故。弥勒者。此云慈氏。即是一心真实之慈。以心不守自性。任物卷舒。应现无方故。弥陀者。此云无量寿。即如理为命。以一心真如。性无尽故。阿閦者。此云不动。即一心妙性。湛然不动。妙觉位不能增。无明地不能减。故称不动。如三藏勒那云。遍入法界礼者。良由行者。想观自己身心等法。从本以来。不在法界诸佛身外。亦不在诸佛身内。亦不在我外。亦不在我内。自性平等。本无增减。今礼一佛。遍通诸佛。如一室中。悬百千镜。有人观镜。镜皆像现。佛身清净。明逾彼镜。递相涉入。镜无不照。影无不现。此则摄他为总。入他为别。一身既尔。乃至一切法界。圣凡之身。亦复如是。如称一阿弥陀佛名。礼召一切诸佛。无不周备。

　　○华严云。一切处文殊者。文殊虽东来。而即一切处。是以法界之身。不动之智。触境斯了。六根三业。尽是文殊。实相体周。万象森罗。无非般若。何有一处非文殊哉。(富字函第四卷)。

　　○相好品

　○堂堂三十二妙相　　○赫赫八十种随形

　　三十二相。○般若经云。如来足下有平满相。犹如奁底。地虽高下。随足所蹈。坦然等触。是为第一。如来足下千辐轮文。辋毂众相。无不圆满。是为第二。如来手足。并皆柔软。如睹罗绵。是为第三。如来两足。一一指间。犹如雁王。鞔网交络文同绮画。是为第四。如来手足诸指圆满。纤长可爱。是为第五。如来足跟广长圆满。与趺相称。是为第六。如来足趺修高光满。与跟相称。是为第七。如来双腨渐次纤圆。如鹿王腨。是为第八。如来双臂平立摩膝。如象王鼻。是为第九。如来阴相势。峰藏密。其犹龙马。是为第十。如来毛孔。各一毛生。绀青宛转。是为第十一。如来发毛端皆上靡。右旋宛转。是为第十二。如来身皮细薄润滑。垢水不住。是为第十三。如来身皮金色晃耀。诸宝庄严。是为第十四。如来两足两掌中颈双肩。七处充满。是为第十五。如来肩项圆满殊妙。是(第十)六。如来膊腋悉皆充实。是(第十)七。如来容仪洪满端直。是第十八。如来身相修广端严。是第十九。如来体相量等圆满。如诺瞿陀。是第二十。如来额臆并身上半。威容广大。如师子王。是二十一。如来常光面各一寻。是二十二。如来齿相四十齐平。净密根深。白逾珂雪。是二十三。如来四牙鲜白锋利。是二十四。如来常得味中上味。是二十五。如来舌相薄净广长。能覆面轮至耳发际。是二十六。如来梵音词韵和雅。随众多少无不等闻。是二十七。如来眼睫。犹若牛王。绀青齐整。是二十八。如来眼睛绀青鲜白。红环间饰皎洁分明。是二十九。如来面轮其犹满月。眉相皎净如天帝弓。是第三十。如来眉间有白毫相。柔软如绵。白逾珂雪。是三十一。如来顶上乌瑟腻沙。高显周圆。犹如天盖。是三十二。(昆字函第九卷)。

　　八十随好。

　　又云。如来指爪薄润光净。如花赤铜。是为第一。如来手足。指圆纤长。节骨不现。是为第二。如来手足各等无差。指间充密。是为第三。如来手足圆满。如意。色净莲花。是为第四。如来筋脉盘结坚固。深隐不现。是为第五。如来两踝俱隐不现。是为第六。如来行步直进庠审。如龙象王。是为第七。如来行步威容齐肃。如师子王。是为第八。如来行步安平庠序。不过不减。犹如牛王。是为第九。如来行步。进止仪雅。其犹鹅王。是为第十。如来回顾。必皆右旋。如龙象王。举身随转。是第十一。如来支节渐次佣圆妙善安布。是第十二。如来骨节交结无隙。犹若龙盘。是第十三。如来膝轮妙善安布。坚固圆满。是第十四。如来隐处其文妙好圆满清净。是第十五。如来身支润滑光柔尘垢不着。是第十六。如来身容敦肃无畏。常不怯弱。是第十七。如来身支坚固稠密。善相属着。是第十八。如来身支安定敦重。曾不掉动。是第十九。如来身相。犹若仙王。端严离翳。是第二十。如来身有周匝圆光。恒自照耀。是二十一。如来腹形方正不现。众相庄严。是二十二。如来脐深圆妙光泽。是二十三。如来脐厚不洼不凸。是二十四。如来皮肤远离疥癣黡点疣赘。是二十五。如来手掌充满柔软。足下安平。是二十六。如来手文深长明直。润泽不断。是二十七。如来唇色如频婆果。上下相称。是二十八。如来面门不长不短。不大不小。如量端严。是二十九。如来舌相软薄广长。如赤铜色。是第三十。如来发声威震深远明朗清彻。是三十一。如来音韵美妙具足。如深谷响。是三十二。如来鼻高修而且直。其孔不现。是三十三。如来诸齿方整齐白。是三十四。如来诸牙圆白光洁。渐次锋利。是三十五。如来眼净青白分明。是三十六。如来眼相修广。犹如青莲花叶。是三十七。如来眼睫上下齐整。稠密不白。是三十八。如来双眉长而不白。致而细软。是三十九。如来双眉绮靡顺次。绀琉璃色。是第四十。如来双眉高显光润。形如初月。是四十一。如来耳厚广大修长。轮埵成就。是四十二。如来两耳绮丽齐平。是四十三。如来容仪能令见者无损无染。皆生爱敬。是四十四。如来额广圆满平正。形相殊妙。是四十五。如来身分上下圆满。如师子王。威严无对。是四十六。如来头发修长绀青。稠密不白。是四十七。如来头发香洁细软。润泽旋转。是四十八。如来头发齐整无乱。是四十九。如来头发坚固不断。是第五十。如来头发光滑殊妙。尘垢不着。是五十一。如来身分坚固充实。逾那罗延。是五十二。如来身体长大端直。是五十三。如来诸窍清净圆好。是五十四。如来身支势力殊胜。无与等者。是五十五。如来身相众所乐观。常无厌足。是五十六。如来面轮修广得所。皎洁光净。如秋满月。是五十七。如来颜貌舒泰光显。含笑先言。唯向不背。是五十八。如来面貌光泽熙怡。远离颦蹙。是五十九。如来身支清净无垢。常无臭秽。是第六十。如来毛孔常出如意微妙之香。是六十一。如来面门常出最上殊胜之香。是六十二。如来头相周圆妙好。如末达那。亦犹天盖。是六十三。如来身毛绀青光净。如孔雀项。是六十四。如来法音随众大小。不增不减。应理无著。是六十五。如来顶相无能见者。是六十六。如来手足指约分明。如赤铜色。是六十七。如来行时。其足去地。如四指量。而现印文。是六十八。如来自持不待他卫。身无倾动。亦不逶迤。是六十九。如来威德远震一切。恶心见喜。恐怖见安。是第七十。如来音声不高不下。随众生意。和悦与言。是七十一。如来能随诸有情类。言音意乐而为说法。是七十二。如来一音演说正法。随类得解。是七十三。如来说法咸依次第。必有因缘。言无不善。是七十四。如来等观诸有情类。赞善毁恶。而无爱憎。是七十五。如来所为先观后作。轨范具足。是七十六。如来相好无能观尽。是七十七。如来顶骨坚实圆满。是七十八。如来颜容。常少不老。是七十九。如来手足及胸臆前。吉祥德相。是第八十。(昆字函第十卷)。

　　华严圆教云。毗卢遮那如来相海。举及九十七种。乃至十华藏世界海微尘数大人相。一一身分。众宝妙相。以为庄严。(文繁不录。出育字函第八卷)。

　○佛佛庄严诸相好　　○头头皆对夙因招

　　宝女经。问。如来。所得三十二相。何业成就。佛答。如来持净戒故得足下平满相。修施业故得千辐轮相。不欺诸众生故得足跟佣相。护正法故得指纤长相。不坏他众故得网缦相。妙服奉施故得手足软相。净饮食施故得七处满相。喜闻佛法故得鹿王腨相。覆藏他过故得阴藏相。修善法故得上身。如师子王相。善法化众生故得缺骨平满相。救护怖畏故得臂肘佣相。见他事业乐佐助故得手摩膝相。常修十善故得清净身相。常施病药故所食之物至喉悉现相常发庄严。修善法故得师子颊相。于诸众生心平等故得四十齿相。和合诤讼故得齿密相。珍宝施故得齿齐相。身口意净故得二牙白相。护口四过故得广长舌相。成就无量功德故得味中上味相。于众生中常软语故得梵音相。修习慈心故得绀色目相。至心求菩提故得牛王睫相。赞他功德故得白毫相。恭敬父母师长和尚故得肉髻相。乐说深法故得身柔软相。施敷具故得金光相。远离聚说世间事故得一一孔一毛生相。爱受善友师长教敕故得身毛上靡相。不以恶事加众生故得发色金精相。常观众生修三昧故得身圆满。如尼拘陀相。生生之处作佛像故得那罗延力相。(位字函第六卷)。

　○足轮履处虫皆化　　○身影遮时鸽离惊

　　要集云。佛金刚身若行之时。其足离地四寸。千辐轮相。纹迹现于地面。足下诸虫七日安隐。命终生天。(怅字函第三卷)。

　　婆沙论云。佛与舍利子经行。时有一鸟为鹰所逐。惊怖便趣舍利子影。怖犹不止。举身战栗。复趣佛影。身心坦然。时舍利子白佛。如何鸟至我影犹有恐惧。才入佛影身心无怖。世尊告曰。汝六十劫。修不害意。我于三大无数劫中。修不害意。汝有害习。我已永断。(退字函第三卷)。

　○妙音妙相诚难遇　　○才睹才闻益不轻

　　华严经云。如来一切饶益众生。若有得见如来色身。眼得清净。若有得闻如来名号。耳得清净。若有得嗅如来戒香。鼻得清净。若有得尝如来法味。舌得清净。具广长舌。解语言法。若有得触如来光者。身得清净。究竟获得无上法身。若于如来生忆念者。则得念佛三昧清净。若有供养如来所经土地及塔庙者。亦具善根。灭诸烦恼。得贤圣乐。设有众生见闻于佛。业障缠覆。不生信乐。亦种善根。无空过者。乃至究竟入于涅槃。(黎字函第二卷)。

　　真机如实谈无相。俗谛权宜举色身。

　　○金刚偈云。

如来举身相。为顺世间情。恐人生断见。权且立虚名。假言三十二。八十也空声。有身非觉体。无相乃真形。

　　智度论。问曰。诸佛皆无相相。今何以故说三十二相。答曰。佛法二谛。一者世谛。故说三十二相。二者第一义谛。故说无相。又二种道。一者令众生修福道。故说三十二相。二者慧道。故说无相。为生身。故说三十二相。为法身故说无相。佛身以三十二相庄严。法身以十力。四无畏。四无碍。十八不共。诸功德庄严。又有二种众生。一者知诸法假名众生。为说三十二相。二者著名字众生。为说无相。(建字函第九卷)。

　○吾佛元从心上证　　○时人切忌相边求

　　宗镜云。昔释迦在于僧中。演无上道。与僧不异。维摩在俗。说解脱果。与俗不殊。胜鬘女人说大乘法。女相不改。善星比丘。行阐提行。僧相不移。此乃正据其心内解与不解。以为差隔。何关色身男女相貌。衣服好丑。若言形随证改。貌逐悟迁。是圣者。则瞿昙形改。方成释迦。维摩相迁。乃为金粟。即知证是心证。非是形迁。悟是智变。非关相异。如世间有官之人。官虽改迁。貌岂有别。故知万事无不由心。但证自心。言下成圣。若不识道。具相奚为。故金刚经云。若以三十二相见如来者。转轮圣王则是如来。古人云。若不达此理。纵然步步脚踏莲花。亦同魔作。(侈字函第五卷)。

　　神足品

　○神力无碍十般通　　○妙用纵横十八变

　　华严经云。十种神力无碍用。何等为十。所谓以不可说世界。置一尘中无碍用。于一尘中现等法界。一切佛刹。无碍用。以一切大海水。置一毛孔。周旋往返十方世界。而于众生无所触娆无碍用。以不可说世界内自身中。示现一切神通所作无碍用。以一毛系不可数金刚围山。持以游行一切世界。不令众生生恐怖心无碍用。以不可说劫作一劫。一劫作不可说劫。于中示现成坏差别。不令众生心有恐怖无碍用。一切世界。现水火风灾。种种变坏。而不恼众生无碍用。一切世界三灾坏时。悉能护持一切众生。资生之具。不令损缺无碍用。以一手持不思议世界。掷不可说世界之外。不令众生有惊怖想无碍用。说一切刹同于虚空。令诸众生。悉得悟解无碍用。(黎字函第六卷)。

　　瑜伽云。十八变。一者震动。谓能普动一切世界。二者炽然。谓从身上发焰。身下注水。三者流布。谓流光遍照。四者示现。谓随所欲。示彼佛土恶趣。五者转变。谓于其地起水胜解。即令成水。火风胜解。亦复如是。六者往来。谓随所乐。于山石中往来无碍。七者卷。八者舒。谓能舒卷雪山王等。九者众像入身。谓能以现前大众。一切大地。内己身中。十者同类往趣。谓能往彼同其色类。十一者隐。十二者显。十三所作自在。谓能往来去住。皆无所碍。十四制他神通。谓他现通。悉能制伏。十五能施辩才。谓能与诸有情辩才。十六能施忆念。谓诸有情于法失念。能与忆念。十七能施安乐。谓说法时。令彼听者身心安乐。十八放光。谓身放光明。作诸佛事。(因字函第七卷)。

　○威棱但化下中机　　○实相应投向上者

　　宗镜。问。若不具神变。将何摄化。答。若纯取事相神通。有违真趣。如辅行记云。修三昧者。忽发神通。须急弃之。有漏之法。虚妄故也。故止观云。能障般若。何者。种智般若自具诸法。能泯诸相。未具以来。但安于理。何须事通。若专于通。是则障理。又不唯障理。反受其殃。如郁头胜意之徒。即斯类矣。夫真神变者。无非演一乘门。谈无生理。一言契道。当生死而证涅槃。目击明宗。即尘劳而成正觉。刹那而革凡为圣。须臾而变有归空。以此作用。岂非神变耶。维摩经云。以神通慧。化愚痴众生。若上上根人。只令观身实相。观佛亦然。如彭城王问诸大德。与我左腋出水。右腋出火。飞腾虚空。放光动地。我即礼汝为师。牛头融大师答云。今若责我如此证果者。恐与道乖。审如是成佛者。幻师亦得作佛。不唯幻师作佛。天魔外道。妖狐精魅。鬼神龙蜃。皆成佛道。(侈字函第五卷)。

　○只知变化谓神通　　○那识作为皆妙用

</div>
    <div class="pagination">
<a href="大藏一览_page38.html">上一页</a><span>...</span><a href="大藏一览_page34.html">34</a><a href="大藏一览_page35.html">35</a><a href="大藏一览_page36.html">36</a><a href="大藏一览_page37.html">37</a><a href="大藏一览_page38.html">38</a><span class="current-page">39</span><a href="大藏一览_page40.html">40</a><a href="大藏一览_page41.html">41</a><a href="大藏一览_page42.html">42</a><a href="大藏一览_page43.html">43</a><a href="大藏一览_page44.html">44</a><span>...</span><a href="大藏一览_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
