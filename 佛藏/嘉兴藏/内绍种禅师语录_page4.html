<!DOCTYPE html>
<html>
<head>
    <meta charset="UTF-8">
    <title>内绍种禅师语录 - 第 4 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>内绍种禅师语录 - 第 4 页/共 9 页</h1>
    <div class="content">
　　百丈后住大雄山一日谓众曰佛法不是小事老僧昔被马大师一喝直得三日耳聋黄檗闻举不觉吐舌丈曰子已后莫嗣马祖去么檗曰不然今日因和尚举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传授子甚有超师之见檗便礼拜。

　　怨恨难忘痛处拳一回提起奋呼天雄心激动傍观客霜刃横抽按马前。

　　吐舌惊群显大机威仪狼藉便超师大雄山下新生虎牙爪通身会起尸。

　　百丈野狐话。

　　新罗附子舶上茴香一般行货物贵离乡高低识取钩头意莫向盘中错度量。

　　百丈上堂云灵光独耀迥脱根尘体露真尝不拘文字心性无染本自圆成但离妄缘即如如佛。

　　衲拥岚光雪照眉住山年远忘来时看云独上溪桥立清冷不知身是谁。

　　黄檗上堂大众才集师拈拄杖一时打散复召大众众回首师曰月似弯弓少雨多风。

　　一枝神槊泼天风杀活全机振域中百万天骄臣伏后阵前聊戏月如弓。

　　黄檗因裴相国托一尊佛于师前跪曰请师安名檗召曰裴休裴应诺檗曰与汝安名竟裴便礼拜。

　　柳绾长绦花染衣莺啼滑滑唤春归落英水面重铺锦千古文章只自知。

　　临济大师参黄檗问如何是佛法的的大意檗便打如是三度问三度被打。

　　的的大意一场特地三顿乌藤全无巴鼻棒头曾不挂丝毫直下掀翻第一义。

　　临济到高安参大愚愚问甚处来曰黄檗来愚曰黄檗有何言句曰某甲三度问佛法的的大意三度被打不知有过无过愚曰黄檗与么老婆心切为汝得彻困更来这里问有过无过济于言下大悟曰元来黄檗佛法无多子愚搊住曰这尿床鬼子适来道有过无过如今却道黄檗佛法无多子你见个甚么道理速道速道济于大愚肋下筑三拳愚拓开曰汝师黄檗非干我事。

　　片言相投触着汗流面门一滴肋下倾湫收虎尾据虎头千古万古风飕飕。

　　临济回黄檗檗问这汉来来去去有甚了期曰只为老婆心切便举前话檗曰大愚饶舌待来痛与一顿曰说甚待来即今便打随后便掌檗曰这风颠汉来这里捋虎须济便喝檗唤侍者曰引这风颠汉参堂去。

　　鱼脱重渊龙飞碧汉逆水兴波迥无畔岸一句截流即今便判撒风撒颠吾宗辉焕。

　　临济住院后一日谓普化克符曰我欲于此建立黄檗宗旨汝且成褫我二人珍重下去三日后普化上来问和尚三日前说甚么师便打三日后克符上来问和尚三日前打普化作甚么师亦打。

　　罗纹交织曲不藏直十字街头重栽荆棘三日后兮三日前成褫不费纤毫力乌藤掣出快如风祖佛骨毛寒栗栗。

　　临济凡见僧入门便喝。

　　见人便喝口门寥廓佛法商量无绳自缚。

　　临济上堂次两堂首座相见同时下喝僧问还有宾主也无济曰宾主历然复召众曰要会临济宾主句问取堂中二首座。

　　佛法何消用许多主宾历历绝淆讹自从舞得三台后拍拍元来总是歌。

　　无位真人。

　　八棱拳下无碑记一字关头六不收匝地毗岚吹不起倒骑船子下扬州。

　　临济将涅槃谓众曰吾灭后不得灭却吾正法眼藏三圣出曰争敢灭却和尚正法眼藏师曰已后有人问你向他道甚么圣便喝师曰谁知吾正法眼藏向这瞎驴边灭却。

　　回头敛尾卷全威搏象雄心孰可灰正眼付来师子子瞎驴边灭吼如雷。

　　金刚般若云应无所住而生其心。

　　床窄先卧粥稀后坐拔得鞋跟裈裆牵破千年滞货无人问赶向崖前看水磨。

　　法华经云止止不须说我法妙难思。

　　紫霞宫阙翠云裳羯鼓繁花乐帝乡但得皇风成一片更于何处问封疆。

　　铁门槛断字元无鸟迹书云乱擘窠流到永和年代远乌焉为马转淆讹。

　　龙济和尚示众云是柱不见柱非柱不见柱是非已去了是非里荐取。

　　洪涛万顷开天池铁花影落鱼龙迷长鲸一吸海水尽森然露出珊瑚枝。

　　岩头示众云未入门来早与三十棒。

　　舌头拄地鼻孔撩天便恁么去十万八千。

　　僧问云门如何是云门一曲门云腊月二十五。

　　鼓笛无腔古庙东村村随例送年穷山家曲调宫商别信口呜咿弄晚风。

　　世尊升座文殊白椎云谛观法王法法王法如是世尊便下座。

　　文殊承虚接响世尊将错就错赚他百万人天看你一上一落。

　　世尊因五通仙人问世尊有六通我有五通如何是那一通世尊召云仙人仙人应诺世尊云那一通你问我。

　　那一通你问我平坡不必重加土春到从教草木青短长总落樵人斧。

　　那一通绝罗笼当门齿豁不关风忆得小时骑竹马看看又是白头翁。

　　世尊因外道问不问有言不问无言世尊良久外道赞叹云世尊大慈开我迷云令我得入作礼而去阿难白佛外道得何道理称赞而去世尊云如世良马见鞭影而行。

　　笑杀灵山个老胡见人当面受涂污追风果若真良马鞭影何须耳畔过。

　　迦叶尊者因阿难问世尊传金缕袈裟外别传个甚么迦叶召云阿难阿难应诺迦叶云倒却门前刹竿着。

　　倒却刹竿着不必倩人扶斫落月中桂清光应更多。

　　无边身菩萨将竹杖量世尊顶直至梵天终不能见乃合掌说偈赞叹而去。

　　长堤短陌花如织半卷湘帘展刀尺拟将疋练剪春光春光遍界难收拾。

　　一切众生喜见菩萨燃百福庄严臂供养日月净明德佛舍利尔时天人见其无臂悲哀懊恼一切众生喜见菩萨立誓曰我舍两臂必当得佛金色之臂作是语已自然还复。
</div>
    <div class="pagination">
<a href="内绍种禅师语录_page3.html">上一页</a><a href="内绍种禅师语录.html">1</a><a href="内绍种禅师语录_page2.html">2</a><a href="内绍种禅师语录_page3.html">3</a><span class="current-page">4</span><a href="内绍种禅师语录_page5.html">5</a><a href="内绍种禅师语录_page6.html">6</a><a href="内绍种禅师语录_page7.html">7</a><a href="内绍种禅师语录_page8.html">8</a><a href="内绍种禅师语录_page9.html">9</a><a href="内绍种禅师语录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
