<!DOCTYPE html>
<html>
<head>
    <meta charset="UTF-8">
    <title>益州嵩山野竹禅师后录 - 第 1 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>益州嵩山野竹禅师后录 - 第 1 页/共 22 页</h1>
    <div class="content">嘉兴大藏经　益州嵩山野竹禅师后录


　　益州嵩山野竹禅师后录序

　　世祖朝今天童山晓晰公禅师说法长安之隆安
皇帝万机之暇常以步辇幸其寺至则握手上殿就坐论道几如宾朋维时扈从之臣以为荣晓公则澹如也夫世之人得富翁一诺即起色十倍况
人主宠沃如寮友其衷不动有如晓公者乎若非萧然名利之外万虑都尽亦何能臻此哉余时掌院事无事必过从过则晓公必埽一室坐余其右烧香瀹茗发五岳之高论扬袂掀眉倒千江之雄辨于是乎法门细大古今得失历历可见乃今知马师以还东山父子而后至卧龙仰山及金陵翼善海舟慈公凡八世皆钟岷秀吐词为经真大有为宗工宿衲故上而
朝廷内而当轴外而群宰辐辏问道莫不虚而往实而归至或策骏争镳而惟恐其不获一闻绪论者总之得尽性真理超然远诣确乎不拔绝不可驯至乎尘网者也张子谓儒门澹泊收拾不住皆归释氏至此益信一日晓公惠益州嵩山野竹慧公禅师语录一部凡十四卷读之言词峭俊多发为名理诗颂清新尽黜去瑕垢或置之恕中南堂间不能辨谁恕谁南或置之昭觉妙喜间亦不能辨孰觉孰喜其果得天童悟报恩贤之家法长松璧公之血骨为挽近世一翘楚也邪且见桑梓巴渝与晓公同邑又晓公犹子前谓皆钟岷秀吐词为经大有为之宗工宿衲儒门收拾不住今又见于此也无何晓公抗疏南还余作诗送别十年来不得再晤一吐所欲使人远想故人梦寐不置兼想见竹师亦如想见晓公者久矣今秋竹师门人集后录又八卷不辞万里走力就正晓公于天童而晓公闻余念己亦念竹师乃驰一函为介并以后录寄余且曰思欲见其人而不得孰若读其人之集如见其人焉倘不吝一言弁于其人之集之首使其人亦一见公之言而读之如见公焉此非所谓两思而两得见绝非旦莫之遇而有离合悲欢之间也哉余读竟喜曰较前录则润而色老而苍益知竹师所诣近日知解宗师断断不可及也余因是晓公之言历序与晓公往还之久暨得竹师前后集读之之意乃笔以弁竹师后集若作序竹师大意则吾岂敢。

　　康熙十一年壬子孟冬
光禄大夫礼部尚书加一级侍
经筵庚戌会试正主考前兵刑二部尚书都察院两掌院事左都御史乙未甲辰庚戌充文武
殿试读卷官户刑二部左右侍郎翰林院提督四驿馆太常寺少卿吏礼兵科都右给事中同甲戌进士出身淮南龚鼎孳撰

　　序

　　余家在梓之遂宁涪江一水由梓趋渝至温则东矣若泛温溯梓或云阻长自梓达温轻舟顺流顷刻可至即五百里之山川云树室庐相去犹莽苍也顾余幼在江宁长居　帝里亲朋耆旧久阔星霜风景故园徒瞻明月而其间或有高贤蕴璞潜德幽光在所疏缺者复何限乎一日偶过垣中渝州双山刘子案头见有嵩山野竹禅师语录询之方知嵩山为益之名蓝而野竹禅师为吾长寿之名产实苏之双塔砖镜璧公之世适也阐道德之深微醒人心之本有缥缃数帙等于贝文不几为吾乡江山生色邪其语录乃因人说法灵变莫测而录中间载七言五言小诗及绝句细读之不过借彼宫商挥吾理奥岂必如唐人之琢工月露雕刻形声哉要之名理既到而形声月露之词未常不在其中昔惠琳兼内外之学惠休赋碧云之篇远公莲社东安议林既具原本自标绪余方之于斯真称伯仲矣居山谷者闻足音而喜违故乡者读乡人之集如晤故乡之景仿佛涪水之滨云树室庐山川人物历历在目差慰远思而况乎其寓言妙义使人涣然以悟邪因笔寄赠即以为序可也。

　　康熙己酉孟秋
赐进士及第内秘书院侍读学士加一级安南正使赐一品服李仙根题

　　序

　　嵩山者昆明之精蓝也野竹禅师慧公者渝之长寿人也生有异质智趣不凡幼即皈心绀园未常就里塾学既潜心释典精进苦勤始而护珠终而舍筏融彻四谛贯综六经謦欬希微挥毫珠玉岂非揽英秀于江山秉实学于神哲者哉早岁历永昌郡绅士瞻仰嗣复振锡嵩山弘开诱掖由此观之宗门之中亦具有经济乎先是嵩为会城名胜岁久颓废前辈大师如天童悟浮石贤砖镜璧即师之世次然道灯虽传法力未遍师至有所感孚所以当事群公聿来护法未五年一旦改观飞甍藻耀密宇幽清璚露风甘金云日丽化城既辟而入其中者无不生已度想余戊申冬以调补来滇越壬子春育之张公玮师之乡人以嵩山后录相示披阅之余如晤师旨矣师常言个事人人本具说个甚么则无端而后录岂师之心哉又言只因人薶没家珍妄自驰求所以种种譬喻无数方便使人晤明心地则后录又乌可已邪窃自思之自马石至临济曹洞支派虽分心印是一则师之精警此一大事即坐为禅不坐亦为禅言说讲究为禅不言说讲究亦为禅何适而不可余虽未识师因张公而得后录因后录而得师闻声爱慕宁在班荆倾盍闲乎爰叙其事以弁后集庶使嵩山一片席不愧慈荫大千。

　　赐进士出身文林郎原知河南新安县事丁酉本省同考莆田俞逊思园题

　　序

　　昔菩提达磨亲承跨水逢羊谶记见赤县神州有大乘气象遂逾海西来化行震旦而此土中人获闻无生妙谛共登上乘者千二百年矣其在今日惟三吴两浙刹竿相望说法如云不幸而生遐陬僻澨有毕世不闻佛法者则有缘无缘奚翅霄壤隔矣虽然性犹水也禅犹舟也高原大陆水性恒存而大施般若之航力鼓先登之楫必待其人后行耳野竹大师者生缘巴蜀倡道梁益为砖镜璧老人嫡骨种草报恩浮和尚真孙也当其幼遭兵燹骨月凋残便得觑破幻缘慨就芟染已具大勇猛大智慧大解脱与寻常托迹沙门者实相径庭逮其死心参究过溪举首顿悟万法归一落处所谓从缘荐得永无退失从此声为毒鼓味具鸩粪令大地众生略沾些子罔不丧身失命试读其慈云嵩山诸录简确净圆了无剩义若紫帐珍珠不轻抛撒而一往见宝其间理事洞融人法双显般柴运水总是玄机顾鉴颦呻无非妙理师谓立宾立主绝渗漏于机先有实有权驱圣凡于喝下断断非诬也兹门人复辑其鸡足山新录一编不远万里介吾同门啸堂和尚问序于余余读之咬嚼不破俨蚊子之上铁牛机锋不停恍隔窗之睹走马而且病点五般话商两错真觉目前大道八字打开坐地长安一超直入较之从前诸录更见恶辣因叹师为啸公犹子同生巴渝咸属悟祖法裔今啸公令行吴越师则建幢嵩岭岂非地灵人杰嫩桂久久愈昌欤夫达磨初来五度受毒际会未谐如愚若讷师于碧鸡金马之间开法未几缁素景从飙驰雷震神通妙用当必有大过人者余敢不望空遥礼曰梁州古佛出世也哉。

　　康熙癸丑嘉平浙鄞蛰庵道人本秀钱光绣圣月氏沐手拜题

　　益州嵩山野竹禅师后录目录第一卷上堂住云南大理府宾川州鸡足山石钟禅寺第二卷上堂住云南大理府宾川州鸡足山石钟禅寺第三卷上堂再住云南府嵩山禅寺第四卷法语(附小佛事)第五卷书问第六卷历代祖图真赞(附诸祖赞)第七卷杂偈第八卷杂偈(附补遗)

　　目录终

　　益州嵩山野竹禅师后录卷一

　　住鸡足大觉寺嗣法门人洪希编

　　住云南大理府宾川州鸡足山石钟禅寺上堂

　　康熙十年秋师在嵩山受诸郡护法诸山耆旧请十一月十五日到院众护法率诸山耆旧请开堂上堂拈请帖云见么只者符子可以动天地可以感鬼神言言玄要字字珠玑倘或未信知事宣过指法座云瓢笠随云到石钟一条竹杖活如龙才堪华首烟深处又上摩霄天柱峰喝一喝遂升告香云此瓣香揭开八尺捏聚尺八供养本山祖师迦叶尊者此瓣香河山并秀日月同明可以行四时可以育万物端为祝延
今上皇帝圣躬万岁
阖国公孤藩统千秋再及文武官僚缙绅护法请主印文诸山勤旧此瓣香十一回梁州毒焰弥天毕钵窟前何妨再申供养前住江南苏州府双塔寿宁砖镜老和尚升首座问远峰瀑布拖飞练近壑松杉送梵音如何是石钟境师云问得自然亲进云石女到来难措足木人闻见也愁眉如何是石钟人师云六根非不具进云恁么则六诏重开化日五湖又扇慈风师云大家在者里希西堂问昔日天龙一指只接俱胝今朝和尚一棒接得何人师云一个也无进云某甲承当去也莫怪粗糙师云迦叶师兄笑未休智后堂问迦叶未入此山早有石钟因甚但闻其名不闻其声师云九重叠翠里深藏不断云进云不因吾师指此音谁得闻师云刚才匝地又普天智便喝师云好喝只是不知落处怡宇问华首山前宝华座请师垂示大家闻师云好音在耳人皆仰宇竖起拳云青帝将传新岁令不妨举手候阳春师云符到奉行大旭问从上相承即不问当阳一句作么生师云石钟寺里升堂进云初祖道场新雨露庭前柏子拂清风师云却有与么事耶石幢问如何是诸佛出身处师云山僧昨夜向松闲走一回秋水问石钟幽韵含千古玉振金声事若何师云一句不妨重指示千年松下长茯苓进云自此头陀常在定刹竿倒处又重新师云恼乱春风卒未休乃云远劳诸郡削牍加之诸山交章约山僧到山不容解包息喘即令登此座子要山僧举扬从上宗乘以为开示当人极则一段受用大事山僧筹之无法可说只得将此共见共闻的不妨举似诸公聊作抛砖引玉去也大众师子林岂不四时苍翠四观峰岂不八面玲珑河子孔岂不川流不息沙址村岂不各开门户猢狲梯岂不勘辨往来太子洞岂不说妙谈玄袈裟石岂不日炙风吹钵盂山岂不常贮甘露更有鸦鸣鹊噪日往月来岂不事事见成无奈总作境会真可怜生虽然万古碧潭空界月再三捞捷始应知。

　　张护法上迦叶初祖幡上堂拈起幡云只者花簇锦攒的是我国勋张公与李夫人男祖保于迦叶佛时般若地上种植灵苗自迦叶至释迦老子时始得节错根盘枝繁叶茂滋成五色宝丝缕更假巧手结成天鬘陀罗云持以奉上毕钵罗窟饮光尊者不独徼福福至益寿寿延亦且与饮光老子行同虚空界住同虚空界去也毕竟以何为验挂向天柱峰飞扬龙凤影。

　　上释迦文佛幡上堂龙骧龙形凤翥凤影宝云交错花雨含润只此不思议宝火云宝珠云宝鬘云宝丝云一以先奉迦叶尊者一以今奉释迦文佛大众你看者宝幡飞扬时常竖穷横遍安住时常出微妙音由是观之一切庄严海一切功德海一切智慧海实从我张公李夫人男祖保自心流出山僧与么看则有分何也不是渠侬多意气他家曾蹋上头关。

　　请两序上堂独掌不浪鸣两掌鸣聒聒所以同声相应同气相求的如杨岐事慈明演祖得昭觉他如昺铁面通乌头贤真牧才庄主其余折花添瓶打碓曳磨第一座也有人第二座也有人第三座也有人石钟也不装香供养也无言说议论何故聻铜头铁额汉尽在我山中。

　　上堂自入山来已半月匆匆人事未曾歇忽然听得鼓声催兔角龟毛齐恶发筑碎破沙盆击烂乾矢橛是甚泼天门户石头路滑任伊佛来祖来也只叫苦叫屈咄。

　　开炉上堂僧问如何是夺人不夺境师云叶镜湖含月如何是夺境不夺人师云苍山雪作云如何是人境两俱夺师云上关花满地如何是人境俱不夺师云下关不谢梅向上一句再请垂慈师云五九尽日又逢春问选佛场中顶天立地者落何阶级师云落七问教乘即不问西来意若何师云大理弓鱼皆有子问昨日石钟寺今朝应宗堂中间不动句吾师为举扬师云莫棒打石人头进云诗书不习还得及第也无师云钓鱼船上谢三郎问世尊拈花迦叶微笑意旨师云适才还记得进云为甚么聻师云不独触风化问如何是临济一只眼师云终不得信进云怎奈照天照地何师云一任夷岳盈壑问法昌昔日开炉行脚僧无一个岂不寂莫师云何不问今日的进云石钟今日开炉衲子千有余个又作么生师云只须荐取古人的问释迦过去弥勒未来即今的聻师云人天众前终不寐语乃拈杖云见么此是二千年来迦叶师兄未曾动着的新石钟一时着向大炉韝中用火煆之用水淬之不觉翻成一块顽铁击又击不碎锯又锯不开正无法可设忽然河子孔虾蟆　跳起来上告天帝天帝云不干我事下告土主祠道士道士云不干我事猢狲梯有个猢狲约住云老蟆你只恁的奔走上下阿谁德汝且座上长老自有处分师连卓杖云快活快活将谓无杀着原来也有者个老狲便下座。

　　上堂僧问法不孤起仗境方生只如二十里松行欲尽青山涌出梵王宫此是境如何是法师云此是境如何是法问大悲千只眼那个是正眼师随声便打进云离却打聻师连打问昔日两堂下喝宾主历然如今两堂未喝宾主在甚处师云两眼对两眼问某甲乍入佛法不知谁是沙弥主师云汝者一拜切不可忘却问一子出家九族生天为甚目连母在地狱师云他家别有通人爱问庭前柏子即不问屋后栽松事若何师云临济道的乃云若论此事也不得道无也不得道有明眼宗师无影林中高悬日月通方作者不萌枝上暗辨春秋若是只悟自己不会目前此人有头无尾若是只会目前不悟自己此人有末无本若要自己目前一一圆明须是木上座始得遂卓杖一下云只愁歌舞尽化作彩云飞。

　　报国海长老归请上堂僧问大事未明如丧考妣时如何师云一步不阔一步进云大事已明如丧考妣时如何师云一步要阔一步问鸡足山中水足草足如何受用师云都来随分进云恁么则个个饱餐去也师云木人也解唱巴歌问盖天盖地之句即不问如何是平实句师云劝君莫逐兔逐兔损禾黍问如何是山中境师云竹疏烟补密梅瘦雪添肥进云如何是境中人师云头上无蓬尘足下有芒鞋进云石钟一段真消息及第堂前快杀人师云锦上铺花又一层问十方同聚会个个学无为如何是无为师云谁肯拆篱补壁问石钟结冬何处过岁师云一緉草鞋未有底德周勤旧问石钟未扣时如何师云两耳听不出进云已扣时如何师云两耳识不出进云谢和尚答话师云汝老矣幸而得闻师举僧问云峰悦和尚山颠岩崖还有佛法也无悦云有僧云如何是山颠岩崖佛法悦云猢狲倒上树师云道则特杀只是使者僧不能心诚悦服若是问石钟山颠岩崖还有佛法也无向道有如何是山颠岩崖佛法向道山光悦鸟性潭影空人心。

　　卫府祖护请上堂僧问祖师门下本无一物因甚浮山有九带师云为他舌头长如何是佛正法眼藏带师云虚空吞万象万象总不知如何是佛法藏带师云瀑布落潺湲松风拂萝月如何是理贯带师云日出海门东搏桑最先照如何是事贯带师云夜来何处火烧出古人坟如何是理事纵横带师云落花春不管流得到人间如何是屈曲垂带师云手持千里钞林下道人孤如何是妙协兼带师云鹁鸠树上啼意在麻畬里如何是金针双锁带师云深林人不知明月来相照如何是平怀常实带师云玉鞭云外指春色在江南更有一带请师速道师便打问一切声是佛声不师云莫贵耳贱目进云与么则火炉说法诸佛立地听去也师云火炉说甚么法进云　唎　唎师作听势乃云磨裈擦裤来得两月日矣者个为甚有会有不会石钟寺里安禅毕钵罗窟打坐为甚有见有不见还知么甜瓜彻蒂甜苦瓠连根苦。

　　上堂僧问离四句绝百非请师直指西来意师云未升座时致将一问来进云和尚恁么犹较马师百步师云谁肯跛驴趁队问牟尼珠人不识如来藏里亲收得敢问如何是藏师云与汝往来者不是僧礼拜师云把将珠来僧喝师云莫呈土弹子问昨日风今日风不从别处起时如何师云石钟寺前不得更问着别人进云泼天白雨澍扶犁水过膝师云头上漫漫又作么生进云一段风流事佳人独自知师云少卖弄师举临济逢佛杀佛逢祖杀祖逢罗汉杀罗汉逢父母杀父母逢眷属杀眷属始得解脱师云者老汉果然有大人相真是一员作家只是未有落处所以只是个白拈贼为甚如此聻赃物现在以拄杖一时打散。

　　月可上座请上堂僧问离娄能见秋毫如何不辨正色师云为伊见得秋毫进云师旷能闻蚁斗如何不别弦丝师云为伊闻得蚁斗进云和尚还辨还别不师云山僧亦不辨亦不别进云乞师一颂何如师示颂云离娄能见秋毫师旷能闻蚁斗一椎击破见闻论甚么个屁皱僧礼拜问即心即佛时如何师云船子下扬州进云非心非佛时如何师云天晓争解缆进云不是心不是佛不是物时如何师云坐却舌头着进云与么则泥牛吼处天关转木马嘶时地轴摇师云切忌人前走屁乃云十二月初一林下贵所适松闲立斯须望见苍山雪连络十九峰[番支]弄湖光日徐行蹋断流水声纵观写出飞禽迹大众月上座自粤东来也不问他青草愁云雪积将军之树黄沙苦雾冰坚太史之河只如镇海明珠作何色相还能识得者么便下座。

　　上堂僧问付金襕外别传何物师竖杖云为众竭力进云某甲掩耳去也师云木上座笑汝在问如何是四观境师云烟霞生背面问寺前一片石有时坐有时卧时如何师云渠未常不茹进云不坐不卧时如何师云独立望何极问天下老和尚还有不为人说的法么师云有进云如何是不为人说的法师云桼桶问世尊不说的和尚还说不师云山僧不说别有人说进云迦叶不闻的和尚还闻不师云山僧不闻别有人闻进云春色纵然全不露东风早已上溪梅师云听事不真徒劳传信僧喝师打三棒乃云般若岩终日浩浩商量合谈何事你诸人若是总见总闻我也知你卒难凑泊若是未见未闻我也知你大相孤负事不得已吾今为汝保任此事终不虚也击香几云见么闻么者一片田地分付来多时也亦似华首门放光处不论贫之与富贵之与贱僧之与俗男之与女各有一面圆光自然光光相摄不隔纤毫只是你诸人不曾理会所以见如不见闻如不闻若是但办肯心必不相赚复击香几云得坐披襟向后自看始得。

　　妙宜上座请上堂僧问望州亭乌石岭相见即不问僧堂前相见事如何师云勘过了打进云若论主学人无位次若论宾和尚无位次是一边语两边语师云一边不是两边尤非进云祗如宾主相见合谈何事师云不谈别事进云原来有人师便打问如何是真佛师云如水洗水进云如何是真法师云如空合空进云如何是真道师云如镜照镜僧喝师云只饶一喝威音外犹较山僧半月程乃云若是克证无生顿超方便者须是胸藏六合指动大千方能打锁敲枷去黏解缚若是提奖婴儿抚怜赤子从苗辨地因语知人者堪作么生不如大家归寮且待来日看。

　　上堂僧问世尊三昧因甚迦叶不知师云汝何不问诸方进云勘破了也师云世尊三昧聻僧便喝师云喝任汝喝如何是世尊三昧僧舞坐具便行师顾侍者乃云始从芳草去又逐落花回衲僧家到此十个有五双花添锦上采喝盘中若是石钟则不然八花毬子上不必绣红旗。

　　大觉寺心宇文郁大贤供众请上堂僧问达磨对武帝云不识由此不契乞别一转语得合帝意去师云千虚不如一实僧礼拜师云汝犹未活在问大地平沉时和尚向甚处立脚师云阇黎头一转问得是问如何是衲僧本分事师云杀人放火乃云赤肉团针劄不入乾矢橛水洗不清卖弄萝卜头灭却正法眼白羖狸奴也解唱也解和虾蟆蚯螾也解唱也解和谁能提祖印于无影林中悬慧灯于不萌枝上者里若是杀人不眨眼的作家战将便请卸甲倒戈若是兜三搭四的我则目视青霄长歌绿水去也卓杖一下复举大觉参临济济举拂子觉敷坐具济掷下拂子觉收具参堂师顾视左右云还知二老人么分明颂出春暖风和草木香两人鼻孔不曾藏如今无奈噇糟者开眼堂堂入醉乡。

　　尼广韦请上堂僧问如何是鸡山顶上一株松师云枝牚六合叶荫十方进云恁么则接汉蛟姿存变化冲霄野鹤可为巢师云险似昨日问如何是半提师云提奖婴儿抚怜赤子进云雪里分粉易墨中辨煤难师云意在射雕翻为弹雀问若能推者即是汝心则是认贼为子修山主云若能推者不是汝心则是认贼为子意旨师云石钟有棒不打汝进云家贼易剿白拈难瞒师云总跳者里不出乃云平常应变妙喜室中不犯锋铓直截酬机灌溪句下声和响顺台山大会斋可起丛林浴室揭榜意堪勒泉石到者里自然入林不动草入水不动波若也畏刀避剑倚草附木不堪持论还谛信得及么海岳云山都抛弃赢得庄周蝶梦长。

　　上堂风入松号泉落石响一历耳根百劫快畅若恁么会正是随声逐响不恁么会又成逐物迷源毕竟如何苏噜苏噜。

　　传衣寺虚中太安道林三上座请上堂僧问鹫岭拈花即不问鸡足传衣事如何师云弄巧成拙问如何是钵罗娘切脚师云二十棒寄与演祖二十棒自吃问如何是法身师云雨洗淡红桃萼漱进云如何是法眼师云袈裟角下藏不得进云恁么则清风高九万一举过须弥师云谁是窣堵那吒掌上擎蓦拈拄杖击香几云击开没尽藏放出无位人蹋杀三贤不剩十地其余六凡九地是甚荠粉却在应宗堂前扬声大叫快活快活忽被石钟长老拄杖蓦面一掴翻成一块顽铁及乎问他世尊传金襕之外别传个甚么他却不知复击香几一下便下座。

　　佛成道日南指省谷二上座请上堂僧问应时及节分明句请师为众广敷扬师云猿抱子归青嶂里进云自从一睹明星后无端钝置到今时师云百鸟衔花竟不来问如何是戒师云珊瑚枝上月进云如何是定师云荷叶盛玉露进云如何是慧师云一呼知四事乃云居城郭时看担来负去者日无休息更有夸经纪较重轻瞒天说价就地还钱虽则一一天真各有所适一往看来实可怜悯及入山来闻松声涧响者亦日无休息更有起秀丽含赤丹麋鹿为伍鸟雀作朋虽则了了无猜共相驯伏一往看来亦未是妙还知本分受用处么听取一颂十年领众住昆明官长往来苦送迎此日石钟洞壑里等闲赢得住山名。

　　华首归上堂山僧有一桩事不得不举似大众适才大众同着山僧到迦叶殿吃高居士斋转向华首门眺南雄清秀西洱汪洋北胜与剑阁相晖东山并丽水联络山山蟠郁岫岫回岚百川溢金沙大壑飞霞联碧落千峰回玉浪天柱摩苍透银河牧者唱樵者歌声随岩谷雨以时云以时景逐溪光既与诸人眼同见耳同闻为甚背地里却道也有到处也有不到处大众不见道未达境惟心起种种分别达境惟心矣分别即不生喝一喝下座。

　　上堂僧问袈裟之下还有失落人身的也无师云怎怪得山僧师举赵州到临济济问如何是祖师西来意州云正值老僧洗脚济近前作听势州云要会便会更啖啄作么济便归方丈州云三十年行脚今日为人错下注脚师云二大老恁么要且无祖师西来意若人拣点得出到方丈通个消息。

　　上堂僧问和尚登鸡足入华首曾亲见迦叶也未师云者钝汉甚处迴避得来进云祗如相见时如何师云放他一顿进云恁么则石门不久闭也师云门里道将一句来僧喝师云此是门外的进云门里的请师速道师云两口一无舌问如何是即心即佛师云头上角未生进云如何是非心非佛师云脚下毛先出问如何是如来禅师云如是我闻进云如何是祖师禅师云礼拜了向汝道问如何是佛师云三脚虾蟆跳上天乃云山僧与诸人赴牟尼庵斋了登钵盂峰见盘松下三三两两论及山形水势神怪灵奇云塔盘山昙华箐虎踞龙蟠石厂洞听松亭鸾翱凤翥传衣寺接待寺七纵八横辞佛台火雷坪上九下七正辨论闲被石钟长老抚背一下云唯不见道才有是非纷然失心你者一队汉只恁么论说机境有甚用处一队汉闻山僧与么道即便开悟而去如今恁的举来也是几度金沙波浪急一番流洗一番新。

　　龙华寺万行上座请上堂僧问世尊拈华迦叶得传心印如何是他得处师云珠拾泥里进云曹溪风幡印宗得请出世如何是他出处师云采喝盘中乃云宽廓非外蜗牛角上秋千寂寥非内蟭螟眼里闹市若是内不放出外不放入上无攀仰下绝己躬净裸裸绝承当赤洒洒没回互我也明窗下安排复举龙华照布衲问溥上座那一片向甚处去也溥云莫妄想照云失却一片也妙喜云自倒自起师云布衲无端放尿先自失却一片妙喜因人成事后却拾得一片且如目前无法者一片又作么生论量良久云月落后相见。

　　上堂举睦州道未得个入处须得个入处既得个入处不得孤负老僧师以杖画云陈年葛藤不如一笔勾下又举初三十一中九下七盏子扑落地楪子成七片复以杖画云陈年葛藤不如一笔勾下大众前一画且止后一画作么生又以杖画云者一画也有权也有实也有照也有用诸人如何会山僧终不把古人言句牢笼学者涂污俊杰须是自信自悟一一从胸襟流出方可盍天盍地委悉么便下座。

　　上堂僧问如何是诞生王子师云六国不承颜如何是朝生王子师云苍生得嘘植如何是末生王子师云承明输论策如何是化生王子师云边塞绝烟尘如何是内生王子师云万邦仰圣聪乃以拄杖画一画云住山翁乐无穷奇奇怪怪玲珑石丫丫叉叉古树松不假安禅已纯毒龙谈实相论真空复画一画云古木无人径深山何处钟。

　　华严寺玄印上座请上堂僧问如何是入门句师云且开装镜当轩立如何是门里句师云垂帘晏坐却忘疲如何是当门句师云楼头画眉自分晓如何是出门句师云蹋断青山不计程如何是门外句师云林下何曾见一人问二僧同去卷帘为甚一得一失师云拳头巴掌论疏亲乃云福城东际事东际水和烟要见摩顶处隔在海南边石钟与么不惟善财趋向不及直使老大德云缩手脚有分其余主天神主地神主山神主海神主林神主树神又敢动着一丝毫耶独有文殊犹较些子以目瞚普贤普贤抚掌呵呵大笑无厌足王见得却借石钟拄杖出气云无相如来入此殿是故此中最吉祥二大士摇手云你卖甚么措大抛下拄杖云一齐穿却鼻孔。

　　南安乌龙寺慧实上座请上堂僧问明头来明头打暗头来暗头打时如何师云只恐不是玉进云四方八面来旋风打虚空来连架打时如何师云是玉也大奇进云有意气时添意气不风流处转风流师云泥里不得着土块问如何是山里禅师云林深多虎迹岩险挂龙姿如何是城里禅师云往来朱紫贵问答各耆年如何是村里禅师云锄云犹未了木耙又上肩乃云南安乌龙寺相去隔乡里夜来到此间相逢各弹指拟议则千差笑领则一矣既不离个里不即个里又说甚么此是吾宗旨。

</div>
    <div class="pagination">
<span class="current-page">1</span><a href="益州嵩山野竹禅师后录_page2.html">2</a><a href="益州嵩山野竹禅师后录_page3.html">3</a><a href="益州嵩山野竹禅师后录_page4.html">4</a><a href="益州嵩山野竹禅师后录_page5.html">5</a><a href="益州嵩山野竹禅师后录_page6.html">6</a><span>...</span><a href="益州嵩山野竹禅师后录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
