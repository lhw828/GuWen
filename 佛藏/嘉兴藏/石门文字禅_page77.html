<!DOCTYPE html>
<html>
<head>
    <meta charset="UTF-8">
    <title>石门文字禅 - 第 77 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石门文字禅 - 第 77 页/共 84 页</h1>
    <div class="content">
　　跋山谷云峰悦老语录序

　　山谷笔回三峡不露一言云峰舌覆大千更无剩法昔日龙山父子虽被热瞒今朝虎溪儿孙应增冷笑咄寒山子道底。

　　跋山谷笔迹

　　山谷为予言自出峡见少年时书便自厌此帖在龙舒时作自然有一种胜气未易与俗人言也当有赏音耳。

　　跋山谷帖

　　山谷翰墨风流不减谢东山而书词郑重倾倒于华光如此予疑百世之下有读之者知华光后身支道林哉。

　　跋行草墨梅

　　山谷醉眼盖九州而神于草圣华光道价重丛林而以笔墨作佛事两翁并轴如夏口松下见娄师德永禅师像于邢和璞瓮中耳。

　　跋橘洲图山谷题诗

　　予栖迟橘洲断岸甚久别来无夕不在梦偶开轴见之如倚法华台引镜也读山谷语如幅巾相从道林路时。

　　跋山谷五观

　　舒王在钟山多与禅者游王以宗乘关捷问之莫不瞠若若以肤浅问之莫不听莹于是大讶其寡闻尝问一僧五观法使诵之往往不能句者呜呼非施法之过学者亦罪焉以其不能从师授也山谷冠冕道德伟俊耸于缙绅宜其倚花叫饮高追晋宋风流之游方其穷约乃知跏趺而食又作观法非直己好之且欲移于天下其信道为法之勤可谓透脱情境者耳逢原畜此疾欲以示学者庶几其有能动心者耳。

　　跋黔安书

　　王家父子翰墨流落后世不少而所见皆吊丧问病之帖岂具得意之书已为当时贤士大夫所藏世不得而见之耶弼上人处见黔安青石牛帖皆与村落故人语然其傲睨万物之意不没更百年后斯帖当亦贵耳。

　　跋山谷字二首

　　山谷初自鄂渚舟至长沙时秦处度范元寔皆在予自三井往从之道人儒士数辈日相随穿聚落游丛林路人聚观以为异人今余二十年予再游长沙山林间往往见其笔扎此帖此简前尝见之宣和二年秋八月至法轮竦上人出以为示玩之不忍置鲁女有遗荆钗而泣者路人笑之曰以荆为钗易办女乃泣何也女以手掠发曰非以其难致也以其故旧耳予所以玩之者实钟鲁女泣荆之情。

　　山谷初谪人以死吊笑曰四海皆昆弟凡有日月星宿处无不可寄此一梦者此帖盖其喜得黔戎有过从之词其喜气可搏掬山谷得瘴乡有游从其情如此使其坐政事堂食箸下万钱以天下之重则未必有此喜也。

　　跋珠上人山谷酺池诗

　　予绍圣初留都下闻士大夫藉藉诵青石牛诗而此四绝尤著闻恨不见此老阅三年游石门林下识君实骨面善谈笑相从最久时珠禅垢面不袜然已超卓后二十余年予还自海外而君实化去久矣丁酉坐夏洞上有鸭步而至者问之乃吾向所识不袜公也于是甘吾老矣夏休珠将经行湘山袖此卷来读之龙蛇飞动凌跨韩柳之气糠秕王候之韵如其无恙时阴晚坐觉山川增胜爽然忘其孤废也湘山多高人识青石牛甚众珠可以示之使其韵摩抟衡霍固不佳哉。

　　跋与法镜帖

　　山谷作黄龙书时与予同在长沙碧湘门外舟中今余年佛鉴出此以示予昙谛见前身麈尾山谷醉中仙去此帖堕空之垢被也。

　　跋石台肱禅师所蓄草圣

　　少游此诗荆公自书于纨扇盖其胜妙之极收拾春色于语言中而已及东坡和之如语中出春色山谷草圣不数张长史素道人遂书两诗于华光梅花树下可谓四绝予不晓草字开卷但见其雷砰电射揭地祇而西七曜耳吁哉异也政当送与龙安照禅师使一读之。

　　跋山谷笔古德二偈

　　此两诗唐智闲禅师所作也世口脍炙之久矣而莫知主名岂山谷未敢必谁所作耶觉思示山谷在华光时笔此翁以笔墨为佛事处处称赞般若于教门非无力者也今成千古为之流涕书之。

　　跋山谷云庵赞

　　云庵住庐山时山谷过焉相与游鸾溪坐大石上擘窠留题其法喜之游如黄檗裴公乃作此赞后二十余年得于衡阳毛氏之家持以还长沙开法长老觉慈寔其的孙时年二十三岁即以付之临济正脉使流通不断乃无所愧此赞其敬之哉宣和五年中秋前一日题。

　　跋东坡山谷墨迹

　　予自南来流落山水久不见伟人便觉胸次勃土可扫宣和二年冬涌师于湘西古寺中出以为示如见苏黄连璧下马气如吐霓也。

　　跋山谷字

　　山谷翰墨妙天下盖所谓本分钳锤至于说禅自到于三老之后则似搀夺行市奇杰之气光风霁月如珥立殿陛之下何其照曜哉漳州正道书记于东山雪朝出以相示便觉增清山川精神秀发道虽一枝一钵求实于己者无有然骨董箱有此轴殆可与连城照乘争价也。

　　又诗

　　山谷论诗以寒山为渊明之流亚世多未以为然独云岩长老元悟以为是此道人村气而俎豆山谷灵源之间也已可惊骇乃又能斫评诗之论殊出意外此寒山诗也以山谷尝喜书之故多为林下人所得颜平原方乞米而山谷已谢得米要之非胡椒八百斛之家也。

　　跋叔党子

　　王子敬童稚时作字行草已超故方引纸着腕右军从后掣其笔不获乃叹曰是儿他日名当大成予观叔党行草皆蝉蜕坟尘之类笔法通亚乃翁矣惜其早世不秋庸讵不以此郎媲子敬耶邵阳俭上人雨歇携此帖见过翛然如见父子角巾竹杖行小港榕林之下不胜清绝建炎二年三月十八日。

　　跋本上人所蓄小坡字后

　　鸡苏本草龙脑薄荷也东吴林下人夏月多以饮客而俗人便私议坡误用鸡苏为紫苏可发吴侬一笑予将发鸾溪上人以此轴为示笔势飞动皆学坡而未臻坡险处者要之如马巷中逢王谢家子弟步趋状貌蕴藉风流有自来矣觉范题。

　　跋了翁诗

　　仁者难逢思有常平居慎勿恃何妨争先世路机关恶近后语言滋味长爽口物多终作疾快心事过必为伤与其病后求良药不若病前能自防。

　　右了翁送其侄刚胜柔诗胜柔过南昌出以为示曰伯氏祝曰傥见觉范使为汝说破予曰翁欲汝知口只好吃饭耳。

　　跋了翁书

　　宣和二年夏得翁书前去无日矣能复一来相见乎翁平生刚方吐言如刀锯而此书若凄冷私怪之明年四月遣书走山阳八月人还云翁方发书日下世矣盖四月九日也闻之酸鼻累日翁视死生一戏耳予重为天下惜此人品翁知国如陆忠公临大节不夺如颜鲁公文章光明赡博如白乐天通达宗教如裴公美然四公者皆享富贵建功名死无遗恨而翁兼四公之长而以一斥不能复遂坐废三十年予所以追悼而不去心也八月七日方饭僧荐冥福病卧剌然刀画而南州珠上人携此轴来读之而长叹哲人逝矣予何所税驾乎此去死生一决耳珠包腰一钵苦硬有胆气而能蓄此书今丛林禅和子以为何种故纸然则珠殆亦有佳处因为流涕而书之。

　　跋莹中帖

　　莹中窜海上而名震天下不减司马丞相之在洛中时平生多与山林之人游处处见其翰墨虽戏语亦如雪中春色予观堪公所蓄答仰山真慧禅师简重而谨严如其为人味其立朝尽节无愧宋广平陆宣公也。

　　跋莹中诗卷

　　了翁徉狂垢污不择香臭而至山水间便能赋山矾墨梅乃尔暴清绝耶予政和春过衡阳道权出以相示如见抵掌谈笑时。

　　跋江表民愿文

　　世尊论学道特言富贵为难表民官为左司风节凛然天下畏仰贵显矣而与其夫人俞氏一饭奉身清净自活毕世真如德生童子有德童女岂特求于今为鲜虽从古人中求亦无有也予阅其愿文广大坚固深切着明真黑暗崖之火炬生死海之舟楫为之序者净慈禅师退然才中人而以大法为己任如雪窦为之跋者延平了翁立朝正色刚而有礼愈斥而愈忠如鲁公皆表民之友也而三友者联翩欲删去予而自游普贤愿海又可乎。

　　跋李商老诗

　　予至石门杲禅出商老诗偈巨轴读之茫然知此道人盖滑稽翰墨者也又欲入社作云庵客试手说禅便吞云门临济如虎生三日气已食牛衲子哗曰甘露灭非错下注脚。
</div>
    <div class="pagination">
<a href="石门文字禅_page76.html">上一页</a><span>...</span><a href="石门文字禅_page72.html">72</a><a href="石门文字禅_page73.html">73</a><a href="石门文字禅_page74.html">74</a><a href="石门文字禅_page75.html">75</a><a href="石门文字禅_page76.html">76</a><span class="current-page">77</span><a href="石门文字禅_page78.html">78</a><a href="石门文字禅_page79.html">79</a><a href="石门文字禅_page80.html">80</a><a href="石门文字禅_page81.html">81</a><a href="石门文字禅_page82.html">82</a><span>...</span><a href="石门文字禅_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
