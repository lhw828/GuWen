<!DOCTYPE html>
<html>
<head>
    <meta charset="UTF-8">
    <title>石门文字禅 - 第 78 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石门文字禅 - 第 78 页/共 84 页</h1>
    <div class="content">
　　跋徐洪李三士诗

　　陈莹中尝问予南州近时人物之冠予以师川驹父商老为言莹中首肯之驹父戏效孟浩然作语如王谢家子弟风神步趋不能优劣商老和之如刘安王见上帝大言不逊豪气未除独师川有句在暮山烟雨里西洲落照中未暇写也。

　　跋苏子由与顺老帖

　　子由每多疾病则学道宜多忧患则学佛宜常坐党人两谪高安多与山林有道者语知其为排遣忧患者也顺老予时拜之又吾云庵贤之漓然流涕而书云。

　　跋张七诗

　　玉不可种也而孝之至则种玉亦生泉不可呼也而忠之至则呼泉亦洌虎不可使令也而有德者役以橐经乙不可教诲也而有义者致其同室予观两张之诗引物连类折之以至理而秀杰之气不没读之使人一唱三叹岂笔端有口之徒欤。

　　跋高台仁禅师所蓄子宣诗

　　历公以功业着诗律传者少自废放山林间与衲子游其语便尔清熟此柳子厚所谓诗人以穷乃工殆非虚语。

　　跋道乡居士诗

　　道乡以说禅口谈医国法门雷霆一世初非以诗鸣也而此诗句句有法盖其胸次如春之盎盎着物成容今既已矣万人何赎哉俨师题于衡山之麓。

　　跋邹志完诗乃其子德久书

　　道乡文章种性自然如五色凤此诗乃浴天池时容光也其雏笔法已能追踪山谷之气读之令人想见蹇驴风帽如宗武扶子美醉吟诗也。

　　跋四君子帖

　　秦少游舌头无骨王定国察见渊鱼山谷口业犹在道乡习气不除华光不语如雷。

　　跋吕镇公诗

　　右惠照院见太师镇国吕公留题一首深清雄丽有爱君报国之志时公方尉新昌实生太尉吉甫以道德为神考所敬与舒王上下议论遂参大政文章翰墨雷霆一时福禄寿考逮事三朝天下学者宗之昔李邵以高才博学为南郑幕门侯吏而其子固为东汉名臣岂所谓隐德报应不身尝之而及其子孙者乎予于太师镇国公亦云。

　　跋李豸吊东坡文

　　东坡以建中靖国元年七月二十七日殁于常州时钱济明侍其傍白曰端明平生学佛此日如何坡曰此语亦不受遂化李豸为文以吊之曰道大难名才高众忌皇天后土知平生忠义之心名山大川还千载英灵之气士大夫称其词该而美今录以示常道人亦可以举似山中诸道友也。

　　跋养直可师唱和真隐诗

　　予久不见养直时时想见其堕帻醉时忽阅此诗如行野渡春色中虽盎盎醇酽然终有一种清绝气味可上人语迅快如漱壑夜泉响扫窗春雾空不类菜肚阿师语仲伯连璧士也而皆友吾巽中传曰观其所以游因以知其为人吾于巽中亦云。

　　跋养直诗

　　宣和三年三月予迁居水西南台寺初六日颠风搅林东轩小寝俄大雨起步修廊复坐颓然昏睡南州道崇难者持此轴来隐几读之如观飞菟顿尘追风趁日也然其诗词所及皆予故人而予亦尝落悯怜中盖方窜海外时帖也昔曾鲁公问予曰苏养直闻齿少而诗老恨未识之子见其诗否予曰李太白诗语带烟霞肺腑缠锦绣以予观养直之诗逮又过之鲁公骇予此论今数诗惜公不见以验前语耳。

　　跋谢无逸诗

　　临川谢无逸布衣而名重搢绅于书无所不读于文无所不能而尤工于诗黄鲁直阅其与老仲元诗曰老凤垂头噤不语枯木查牙噪春鸟大惊曰张晁流也陈莹中阅其赠普安禅师诗曰老师登堂挝大鼓是中那容啬夫喋叹息曰计其魁杰不减张晁也二诗于无逸集中未为绝唱而陈黄已绝倒无余惜其未多见之耳然无逸又喜论列而气长诗尚造语而工置于文潜补之集中东坡不能辩文章如良金美玉自有定价殆非虚语也予方以罪谪海外无逸适过庐山见吾弟超然熟视久之意折曰吾此生复能见觉范乎语不成声乃背去后三年予幸蒙恩北还而无逸乃弃予而先焉因与超然对榻夜语及之不自觉泪殷枕也呜呼无逸东邻有宁生者二十余以镂刻为菩萨像每过无逸恬退趋去俄游京师以其役得将仕郎而还华裾细马闾里聚观无逸出门值之为避路门弟子为不怿累月呜呼无逸有出世之才年未五十一命不沾殒倾大命曾东邻宁木工之不若嗟乎惜哉。

　　跋无尽居士帖

　　无尽登庸百僚畏詟坐政事堂德长于两府诸公自刘中书吴门下皆昆弟畜之观其退归山林与衲子游书词谆谆不翅如骨肉然贤者莫不怪之安知此老人以法为亲乎龙安照公倚公之风遂托名不朽其亦老赞公卢玉川希上人之流亚也耶。

　　跋蔡子因诗书三首

　　欧阳文忠公尝非笑肥字而夸杜子美独贵瘦硬东坡作诗曰杜陵论书贵瘦硬此论未工吾不平丰妍瘦容各有态飞燕玉环谁敢憎予因此帖可谓丰妍者也观其俊气横逸不受富贵鞚勒之韵宜从古人中求宣和元年十月八日临川瞻上人出以为示便觉神魄飞越于铁瓮城之下瓜洲杳霭之闾。

　　文章天下第一数东坡子因蔡氏子弟而饮食梦寐以之其种性妙非习俗所能移使东坡而在见子因当不减张曲江之与李泌也。

　　予久不见梦蝶偶得此诗湘西山水间时松风盘空林月滉荡如顾虎头对刘琨展其画像也。

　　跋李商老大书云庵偈二首

　　商老以大父事云庵以伯父事天宁则予盖其叔父也仰山曰东院师叔若在惠寂不到寂寞商老寂子后身也然甘露灭固未死而商老与其弟未尝不啼饥其大言以诟骂魔佛高自许可盖习气也。

　　近世要人达官其气焰摩层霄而门可附而炙手者不翅百千然其语言翰墨人见之皆如拒顽百姓见催租文引恚视之不弃掷幸矣商老灌园修水之上而笔画一出人争传宝以相矜夸吾是知道德无贫贱也觉慈生一十年去年从余而知有商老偶出所畜一轴见嬉喜而书其尾且以雪道向无知之耻云。

　　跋韩子苍帖后

　　苏东坡伯仲文章之妙无愧相如子云而其见道之大全则杨马瞠若乎后子苍文字师法苏氏西蜀后来之骏也读其问照公向上一路后照未见酬语予为代之曰不辞向汝道只恐撞见刘幽求大帽压耳手提油子苍他日见之定是无语。

　　跋太师试笔帖二首

　　此帖骨气深稳姿媚横生其得意时笔也不然何其如行云流水之闲暇也予卧痁逾月偶阅之觉痁不辞而去乃知檄愈头风非虚语耳。

　　予观太师楚国公之书骨含富贵积学之至神气盖人然付其侄以宝公诗其外护欲传之子孙为无穷家法也。

　　跋公衮帖

　　见蛇斗而笔法进闻鸡声而遂能神东坡以谓宁有存法与神于胸中而能学书者乎予观公衮行草既不用法亦不祈其神娓娓意尽则止耳。

　　跋三学士帖

　　秦少游张文潜晁无咎元祐间俱在馆中与黄鲁直居四学士而东坡方为翰林一时文物之盛自汉唐已来未有也宣和四年七月太希先倒骨董箱得此三帖读之为流涕呜呼世间宁复有此等人物耶。

　　跋兰亭记并诗

　　宣和四年夏弥月不雨稻田龟兆出予晨兴垂头坐西斋方与造物者游而厨丁聿来告米竭余作白眼久之希先送此轴来索跋欣然见王子敬诸君子忘其厨丁厨丁求与决予曰当以三筏用事正不必逼人也。

　　跋荆公元长元度三帖

　　予儿时剧于邻家见壁间有诗曰是非不到钓鱼处荣辱常随骑马人今日见此三帖偶忆前句。

　　跋百牛图

　　画工能为神鬼之状使人动心骇目者以其无常形无常形可以欺世也然未始以为贵唯犬马牛虎有常形有常形故画者难工世之人见其似则莫不贵之画牛之法径寸者不刷毛予观此图非特入法凡百尾喜怒俯仰小大伏立趋并浮鼻荷痒尽其情状意非画师殆高人韵士以寓其逸想耳予老住江村而比道林岳麓之富其牛每以谷量日夕盖拾砾追逐叱叱于田亩之中厌饫矣而全美乃以此轴为示何哉予以湘西之云坞为画笥则全美必以此图为怍。

　　跋周廷秀酬唱诗

　　宣和二月初吉日予送客松下浅丘纵望廷秀一髯男子但是时湘西雪尽众峰苍然我与廷秀皆是画图廷秀袖出与张公酬唱之词读之便觉与众峰争秀岂其愧从聚落中来故以此句弹压清境耳。
</div>
    <div class="pagination">
<a href="石门文字禅_page77.html">上一页</a><span>...</span><a href="石门文字禅_page73.html">73</a><a href="石门文字禅_page74.html">74</a><a href="石门文字禅_page75.html">75</a><a href="石门文字禅_page76.html">76</a><a href="石门文字禅_page77.html">77</a><span class="current-page">78</span><a href="石门文字禅_page79.html">79</a><a href="石门文字禅_page80.html">80</a><a href="石门文字禅_page81.html">81</a><a href="石门文字禅_page82.html">82</a><a href="石门文字禅_page83.html">83</a><span>...</span><a href="石门文字禅_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
