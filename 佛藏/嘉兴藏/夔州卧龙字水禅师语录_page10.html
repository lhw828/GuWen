<!DOCTYPE html>
<html>
<head>
    <meta charset="UTF-8">
    <title>夔州卧龙字水禅师语录 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夔州卧龙字水禅师语录 - 第 10 页/共 10 页</h1>
    <div class="content">
少林直指没多岐不用劳劳别觅之秋月春华频寄意如何此外问真知

破破茅庵旧旧床十年坐卧此山冈饥来自有松华饭世外何劳辟谷方

十年溪上牧牛儿一片衷肠说向谁独有寒猿啼夜月天明蹋破老松支

冰霜岁莫苦东林纸被蒙头冷不禁惟是庵前双柏树孤根无改老幽岑

从今一日不离山万事无为心自闲竹杖倚松云鹤静清风回首在严关

　　示中树熊居士

欲啼还笑都无意别有商量落位次翻复追寻声臭前何常不是如来地

　　示印文

无文印子向空印印住虚空空不消急急归来子细看牛山耸出白云霄

　　示可云书记

未透云门一字关茅庵且住白云山有时翻出平生手一剑横抽埽百蛮

　　送允一寿侍者

十年随侍凤凰山送女西归白水湾若到新安休住着还须再上卧龙关

　　示见宗

未破疑关见道难疑关一破即长安回头却有青山分笑月吟风卧石盘

　　示长木栋侍者

此日重来履碧霞头皮一击血淋沙堂堂好个还家路争奈家乡隔海涯

　　示慧波珏侍者

女父宗儒女学佛宗儒学佛事如何猛然跃过龙门去电走云飞倒玉河

　　与别眼熊居士

抟风带雨上山来短短柴门为尔开格物频频言底事子韶一笑响岩隈

　　示熊尔锡孝廉

劳君几度到云门兜率何堪可共言若论心原无说处茶杯举起便消魂

　　复白拈张居士

卧龙无字到诸方多谢少陵论短长纵使文华雕刻好劳劳未免费商量

　　示甘使君六守居士

一系扁舟到卧龙心原细细论初终回头明月瞿塘上冷冷清辉曜碧空

　　示翼如禅人

泉向高岩下碧天帛拖一匹挂云边烟波一似恶池出白浪滔滔涌淡涟

　　示云海禅人

舟泊临江鹿渡津登山欲访白云人风幡意旨如何道三顿竹篦漫作瞋

　　示徐成宇居士

十载沧浪理钓竿芦湾一曲和应难不如且擿烟波里回首月高玉一团

　　示璧侍者等三十余人

令行四国已多年未得英灵可息肩报女吾将离四大春风吹杀五湖船

澡浴剃头都不许粗麻细苎不须陈堂堂荐取临行句即是分身奉刹尘

生灭无将来论我此言终是着关锁欲知正见复何如明月峰头看猛火

楚水巴山十四秋说黄道黑岂无由祇缘道大人难识且暂高眠白月楼

不是临行写热肠亦非无可继衣钵栖灵多恐久虚凉珍重当须识本末

　　法脉

圆完觉复祖道常弘镫传永世绍续正宗

　　(板存嘉兴楞严寺经坊)。

　　夔州卧龙字水禅师语录卷三(终)

　　夔州府卧龙寺字水圆　禅师行状

　　师讳圆　字字水铁龙其别号也汉太师谯周之后家安汉岳池羊山下父圣功母杨氏生明万历乙巳十月七日有异兆人多奇之五岁入塾能诵四书颇敦敏十岁知春秋能文常喜与僧谈一日父谐往山寺有僧看经因问看者何书曰心经曰借览可乎曰可师遂览既叹曰此圣之至也自是以后有出尘之意而不敢　告于亲友年十三将为纳聘乃惟曰尘网恢恢不裂之于此日而后欲解亦难也因见有衲憩树下而貌高古不类庸僧乃问师欲何之衲不对负囊而去师虽不聆衲语而心切慕之一夜不乐黎明即逸去氐渝追衲不及急出峡造江陵遍谒名胜忽见衲于千佛庵急前揖曰师识弟子不树间一别两月逾矣衲惊且诘曰少年欲何事而远涉邪曰乞师剃度纳悯而收之衲讳德崇字大悟是师从舅氏也既脱白勤习经律而同列沙弥虽前十腊不如师一岁学也年十五闻江浙讲席半为蜀人欲往参学白本师本师听而遣之由衡庐达建业过武林不入越岁经旨远造一时诸师莫不嘉叹忽动省亲之想买归桌到江陵谒本师而后还蜀则亲已逝矣明年往嘉州礼峨嵋复欲下楚道梁山会明法师与之论法华有契留住分座说法明法师腊尊学博学者罕有契而一见即许之足见师之所造也年二十五开县有知微云波者同瑞环陈公星拱黄公讶师大觉讲楞严自此则新宁之牛山达州之黄龙皆师法席矣崇祯壬申栖灵寺成众以为非师莫主公书迎师师既居之常阅五镫见德山圆寤皆是法师遂欲罢席叩宗旨于吴越忽闻破山老人自嘉禾还蜀在梁山太平又见提唱语颇信服时有僧坐僧堂前师过都不视之师疑而邀入问焉僧曰某自浙来以天童衣钵在蜀固欲见破和尚耳师疾与之谐往既至见方丈长揖不拜明日平上堂举德山见龙潭语示之师芒然不知是义所在平召入室夜坐不觉论之久侍僧曰只一法师而费此商量何也平曰是玉不可不琢越十日襄香上方丈问佛说上中下修未审修个甚么平曰修即不无女且明道眼着又问如何是成佛根本平曰父母未生前荐取师曰某到此不会平曰向此着力好时四方多故而楚兵又将入蜀因辞隐开县之九龙山居一载疑情愈重再往见平请益工夫平曰工夫不到不方圆着实理会去及平迁中庆师又往见之求入堂平不许师曰此回如不得入路誓不出平然之一日闻维那月竹舟师说前有僧入堂三日有省师被此语激发顿不知工夫之切密而痴绝者三七日因竺微泰师一喝而师之桶底脱也走上方丈见平平上下顾曰者是甚么所在师曰者个所在不可说平曰你者说底聻师一喝便出平随落堂师问尽大地是一眼时如何平便打师喝平曰再试喝看师云知音不在频频举平曰伎死只如此师曰再有绝伎作么生平曰重言不当吃师曰伎俩尽时诸念尽犹来何处不称尊平曰去年有供养没人还饭钱今年有人还饭钱又没人供养师拍一拍平便归方丈西堂珽师曰大慧十八寤公得头一寤师作偈见意曰迷则千差寤则不别十圣三贤系驴之橛一日平上堂师出拍两拍便　却席平便下座师呈偈曰当场一语绝家私此意须还父子知自是旁人空着眼徒劳叹息铁师儿平曰却似有个入路师曰也不可道别有平便打因看有句无句如藤倚树又似墨黑乃叹曰大慧何人尚疑到吃饭不知举箸因又起疑后在书记寮偶与人语忽然冰释上方丈见平适平在火卢上便拈火柴头打出师之有所得心伏不住而欢喜踊跃作歌词偈句不知竟几千也一日过河口忽念木人夜半穿靴之语而一旦平妥如云出岫似鸟飞空绝无管待阅五家宗旨如子猷青[毛詹]实我家故物也平常书法语付师其略曰字水　公得得破家散宅来入者保社捉余脚手大放憨睡饥餐渴饮尽是本地风光啄唾掉臂全章杀活机柄云云乃以师为西堂平应栖灵请师亦在焉及平住祥符师遣人上书论有鼻孔无鼻孔往还三次又常击碎茶杯验事坚固则师之所造非浅故没量居士启云三书扭折鼻孔曾当场法战古锥一掌击碎茶杯辄寻常勘验衲子盍本诸此也其后师与破雪诸公祝平四十平属师与雪公共广化门雪回渝之西湖师还夔之卧龙将寻亮座主之山而为隐遁之计年三十三矣新宁士大夫高师德风以师名白郡请出世于城西之指月师幡然行曰吾不为而谁为于是归者如市即士大夫愿段择木堂讲明此道者亦百人焉由是汉丰之栖灵江陵之天皇慈利之华严澧州之药山新宁之广福不十年则六坐道场矣师说法有古德之风故其上堂如蝴蜨生枯桩千古之常事指物与传心早落第二义又如游龙峰顶猿鸟啼不二之圆音指月竿头青冥　无闻之般若又如认着是痛与一顿不认着是亦痛与一顿昨见孤鸿塞北归足边系得安南信又如秋色入慈阳天门山色换楼头梧叶飘有眼如不见又如一浦云烟万井冰雪玉楼人睡不知天晓琼树鸟啼不知晴明又如鹅城峰碧牛山岫青不是古佛赢髻亦非诸圣顶门昨夜文殊普贤疑到五更及至醒将起来依旧可怜生之类他如开堂日没量张公居士请书云堂额师曰攃佛处以衣袖左右撝曰山川也是草木也是及四禅四眼问答之类种种施设若非深造远蹈安能如此直截痛快乎即厕之雪窦真净松源天目雪岩高峰之间则亦伯仲焉尔师重道好德不噬利不荣名暑寒一衲饮食一钵即钱谷如山锦绣如市都不经眼故凡师之及门莫不以清白为行所以师在栖灵日有僧名全心者来遗金三十顽石矩公拾得当白众无认识者全五日后方觉来白师师曰在某处矩出金原封未解又笑月初公往净土寺拾金五十归白师曰此必商贾所遗也初当候而还之两日后其人来仓皇之极口数曰有死而已初诘之其人曰两日前遗下白金是贷以籴米者某家寒将何以偿言毕大恸初曰无啼金在我处遂出而还之其人曰生我之恩逾于父母跽谢而去如非师之好义何能感及门清净若此则是师之皇皇德业而揆笔舌何能殚述焉吾蜀父老亦能道之常曰为佛祖儿孙如吾卧龙老人可谓不忝也毅庙甲申闲杀僇之痛焚烧之憯无寸土干净师谐五七人避之方城避之九龙避之万峰未七月日而二郡三十县人与物无有矣师以昔年参方勇不避暑湿惟以佛法因缘在意不觉成患而损一足此时履动非马即舆故不能远去万里外逃此大劫乃于新宁之广福为戎垒所有幸师德声素来远播虽持兵者亦知有师竞来礼拜奉以净食并乞师忏罪师尽陈以罪福忠孝之事皆曰吾属本国家赤子安能萌此不轨之心乎此李某张某陷吾属于此奈何师益就此指之导之故杀僇少贷吾同袍之释子亦赖此得免十一其来集之及门亦如卧龙时无减此十二月十八日也明年移营梁山师目此竟非沙门所安二月二十七告众曰吾自为僧以来不受不义之衣食况戈戟中吾岂乐乎自今日始勿进饮食来月朔吾当出营矣营之愚者闻师言恐失师皆防之至朔之子唤侍者张镫谓曰女为道其努力之吾以此时别女矣侍者求偈师书数偈与之又曰徐护法为师之重独不留一面乎且坐脱亦化人之一助因劝请至午徐率众至求说法师忻然上堂说法毕端坐而逝实乙卯三月朔日也留五日始茶毗其营中慕师者皆持缎帛及沉水等香竞投薪中以表敬及收骨得五色设利若干人皆争拾之骨臧梁山金城之西胡氏万松庵后自此遐迩皆曰有佛矣师世寿四十有一腊二十有八室中亲印弟子大仪谁公等七人居士没量等十人婆子明妙等五人其受化获益者千万有余师语录初谁公裒刻于栖灵者八卷次亮公裒刻于药山者又八卷次矩公收全录裒刻于卧龙者总二十卷今刻于黔南者璧侍者囊中所存数篇非师全璧焉乌乎师为一大时宗匠道冲德备嘉言懿行揆焉能详述　扬于天下使同事之人知师之所造乎揆惧湮没乃不过状其人所共见俟大手笔为师作塔铭者有所考。

　　住夔州开县宝峰法侄明揆谨状
</div>
    <div class="pagination">
<a href="夔州卧龙字水禅师语录_page9.html">上一页</a><a href="夔州卧龙字水禅师语录.html">1</a><a href="夔州卧龙字水禅师语录_page2.html">2</a><a href="夔州卧龙字水禅师语录_page3.html">3</a><a href="夔州卧龙字水禅师语录_page4.html">4</a><a href="夔州卧龙字水禅师语录_page5.html">5</a><a href="夔州卧龙字水禅师语录_page6.html">6</a><a href="夔州卧龙字水禅师语录_page7.html">7</a><a href="夔州卧龙字水禅师语录_page8.html">8</a><a href="夔州卧龙字水禅师语录_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
