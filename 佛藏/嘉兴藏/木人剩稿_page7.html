<!DOCTYPE html>
<html>
<head>
    <meta charset="UTF-8">
    <title>木人剩稿 - 第 7 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>木人剩稿 - 第 7 页/共 15 页</h1>
    <div class="content">　　侍者开沩录

　　○尺牍

　　与竺庵和尚

　　狮弦朗奏。妖籁沉音。洞风方庆。其大飏矣。遥空作赞固已多时。而别峰相见。又昕昏不。隔纤毫也。不慧自方外回。即僻居荒隅。不与世接者。几十年来。近为鼎湖先师归寂。众乃苦劝住持。然每愧樗栎非材。秪堪钝置穷谷。无何勉强从事。正藉德光遐映耳。兹洞禅人回。特修片札奉候兴居并拙注尘览不尽。

　　与石塔梅逢和尚

　　瑞应优昙。普天钦仰。老兄握夜明符出世。适当其时弟向往高风。已非一日。独未觌面遘谈。觉悭良缘耳。然松风水月。又不可谓有纤尘之隔。刹那之异也。所愧弟因方外回。钝煨瘴麓。无能为洞宗出指。殊自嫌面目。今则撑护有人。弟何尝而不謦欬扬眉哉。兹因洞禅人回。特勒八行讯候。尚容亲图握叙。为一期倾倒也。

　　与檀度南庵和尚

　　深山大泽。必产龙蛇。信乎古言之不谬也。我博山师翁。以行解相高。为中兴曹洞之尊宿。三十余年。不舍钳锤。当时英杰所从出者。则瀛山先师。与令师法叔数人堪称大泽中真那伽子。而令师。道德才品俱胜。又得法兄光绍前烈。实令人謦欬弹指也。仰惟法兄再来大士。正好于斯法衰魔盛时。大出手眼。振作一番。俾佛日晦而重辉。吾宗微而更着。则人天俱赖有津梁焉。客春涧法叔。以刻师翁广录与谋。因寄。有法兄大集。披览间顿见口光彻照益信再来大士。乘时演化。以救今之讹弊也。弟钦羡又何如哉。兹因鸿便。率勒数行。一通高山流水之意。临楮无任驰恋。不宣。

　　与位中和尚

　　禅林下衰。如今日撑拄。正须过量大人。法兄从般若中来为法门上将。具见闻根者。孰不景仰。而加赞乎。弟驽骀钝鸟。不能有所振奋甚自愧虚负圆颅。所幸三十余年前。随人行脚。获亲近东山令师叔。及二三古尊宿。见其作略为人。诚堪可师。独是碌碌庸材。终以活埋为得计。若高视法兄权衡佛祖。舟楫人天。自又应捶骂不少矣。客春。因涧老叔遣侍者通信。曾着行人随还。拟顺走宝山谒候。适值老叔圆寂。行人急欲回报。其书并土物。送附博山转致。不知曾达记室与否。兹复付博山一庵书。并仪物走敬法座。想老法兄。清风朗月之怀。必颔之一笑也。临楮无任依依。

　　与程周量方伯

　　居士坐菩萨乘。现宰官身。凡在法门。皆藉弘护。可谓不忘灵鹫付嘱矣。曩者。于分卫中。得一接晤。具见道意汪洋。令人钦羡无已。别后。想慧眼廓佛祖之心宗。造履极圣贤之物格。不假闻樨。而顿明无隐。直掀翻维摩老子信然也。俟他日有缘。当亲训姓秤官人一喝兹因便鸿。率勒寸楮。奉讯兴居万福。随附拙注呈览。临楮不尽神飞。

　　与黎常谷文学

　　相隔三秋。犹之一日。诚为白驹过隙。生死迅速。得无令人着。忙者乎。比来兴居想获清胜。但未审道念有所进步否。苟不日新。难以中立。则后必有退踵日在。如此皆由不信自灵明之不昧。死复更生之定理。因果影响。鹭白乌玄必无爽也。今贫道为缁白二众。苦延住持鼎湖。日欲居士昆季。到此林泉一话。或能触发宿因。觑破娘生面孔。不惟庆快一生。而亦喜于千劫不为生死累也。

　　与杨无见居士(出家号石鉴)

　　前日过馆。饱我香饭。至今八万四千毛窍中。尤作众香界气息。但愧空腹沙门。无可为报耳。感愧感谢恶浊世中。尊翁能知归向法门。请余与授归戒。万中无一。他日定为乐邦中人。居士亦应牢把鼻巴。于市廛街头伸脚。千魔无能娆。八风莫能摇。始不虚在妙喜国中来。作有家汉子也。

　　与宗符比丘

　　老人昨在勇猛庵。住二十余日。见庵众有学律者而不专志。志苟不专。则难以融会持犯未免有触途成滞之艰。久之便有随流日子去矣。复见有学禅者皆堕今时知见。多轻毗尼咳诋律学。以为执着。宁知轻诋毗尼。叛逆圣教而执病尤甚。纵遇药王大士。扁鹊神医。亦无下手处也。古人咳唾掉臂。无非妙用。何独毗尼而非妙用乎。斯则不但不知古人受用。而且不达如来圣智。何也。如来在昔。不以正法眼藏付嘱弥勒文殊。而付嘱大迦叶尊者。尊者位居声闻。头陀终身。午前不杂余食。过中不饮果浆。古板子。无过此老。今奚取此老心而弃此老。行耶。呜呼。如来婆心。专为末代作个对治陶镕习气榜子。而末代专与如来作个诤门。殊不知随自习气。阿谁不会。何俗不晓。如此岂特为习气所使。实自失大利益。复于末世中。作个断灭正法种子。自误误他。过非小也。昔日亲和尚尝曰一善知识出世。即坏一正法。又宁知度一徒出家。便坏一正法乎。故老人长夜惧此。所以不敢广纳徒众。恐力诲之不及。教之不全。即为狮子身中虫矣。子昔依老人住十余年。老人未尝有不遵禅律。而互相诋毁者。吾初勉子参方。仍赠以草鞋钱。衣袭等物。可谓欲子成人至矣。子于岭外得遇罗峰和尚禅律教三宗并行。是再来古德也。和尚后住日亲山你复得亲侍数载。受益不浅。奚可不奉日亲之教。以教徒众返顺近世之徐六可乎。当自勉之。

　　与严石行文学

　　闻居士去冬为魔所妒。然今世界。举目皆然。能不被他困者。指不数屈。惟坚自定力。力行善款。信因果之无诞。则恶魔不能致其大祸。况者段公案。乃居士多生与他结得来。所以今生未免累及。兹魔既自衄。获太吉利。即是消除宿业。勿造新殃。是所深愿也。

　　复何壬生明经

　　三教之为言也。不离心性。心性之言虽同。而道迥异。何也。孔老之为道。志在一生。忽三世之论。昧因果之谈。故其道落断常。性窒六合。既窒六合。尘不可出。区区于寰宇之内。轮转六趣之中。由断。则迷善恶之因而不知响应。是以难免。当来有为之果。果复造因因果循环。生死不已。由常。则坚执世间有为之法。而不达无常。虽有逝川之叹。而无不灭之论。吾佛所谓道者。性自如如。本既不生。今亦不灭。而教。则离名言。绝数量。无大小弥纶六合之局。论大。则圆包法界。言小。则细入邻虚湛然常住。而不变不迁。寂寞虚灵。而不迷不昧。历今古而无去无来。即一念而周三世。无凡圣之分。越心识之见。尚不得以有无而为论。岂可以断常而为言。若佛所言有无者。以众生一念不觉。自作妄因。妄受果报。如影随形。犹响应声。理之必然。毫不有爽。果成因谢。果谢因无。本不有因。妄造而受。妄无实性。故说为无因果不亡。故说为有。此吾佛之谓有无。非同孔老之有无。若有信生死因果不虚。自性灵明不灭者。于上言句检点明白。则不妄作妄受。妄流生死。可于二六时中。恒自返照。看自现前一念。落在何处。忽也窥破。则不随其生死流转。而大事办矣。然初心入道。必以福善为门。不妨多种。以为助道之因。故云。修慧不修福。入道多辛苦。是知入道福高易进善浅难成。宾头卢。令释道安浴僧。诚为可鉴。纸墨难穷太虚理。名言岂露佛祖心。请自酌量。惟善观察。

　　复洪西严少宰

　　世出世法本一无二。于诸有为无为法。了达其性则是行于出世法。不了达其性。则是流于世谛法。故有动涉有为。而不昧无为者。亦有静向无为。而转涉有为者。明昧之间。虽毫厘无差。实天地悬隔。言之诚未易易接教。知已禀受菩萨大戒。与决意林泉。干办出世业去。事之佳胜。孰有过此。穷岩栖苴愧无称贺谨达斯言是用远将。想高明谛理。不以为赘谭也。

　　　　　　又

　　别后每怀尊体。想今调适矣。曾觉病来。有所得力否。凡入一番红炉。必有一番销落。便中幸详举似在今相与。不敢流于世谛。向言有所未直者。以奉法于君子之信而后谏。今既不鄙寡德。资受佛戒。不信之疑。毋容在念。当必忠告惟是悬说多端。不知应病一语。故索。来教。俟有嗣陈。明教嵩公之言曰。为道不。为身。为法不。为名。实窃膺之。倘能成就。舒我老婆心。以报佛恩。曷胜感藉。

　　复曾自昭文学(出家号更见)

　　自禁足沙湾。时询钟山诸子。及往来僧众。知居士关中兀坐。晏然自若。深怀庆慰。第未审脚跟下事。若何措足。兹接来札。顿见心目矣。然向上一事。既非识见所到亦非理会能及。若于言下荐得。乃是宿具灵根。才一用心。便落工夫边事。即须猛着精彩。把定在前。看渠渠是谁。步步立在转处。不可死在一路。自然抵至也。纵使熟境杂念现前。如电掣长空。红炉片雪。不用将心扫除。自然去不留迹。苟以心除心。心心相续。妄无休日。犹如病目。恶见空花。花转非一。一念回光。空花自灭。虽云心本无二。而用之非一。故致每多堕歧途。然根有大小。性具刚柔。做工夫人。诚有缓急。若英雄愤发之汉举起。当下即要决了。如人捉贼。当前扭住。立目便要见赃。又如猛将入阵。以擒贼帅为心。虽千锋万刃交途。而单刀直入。无暇顾其余者。话头现前。尚不见真。何得见妄。所谓直取无上菩提。一切是非莫管。斯乃超群拔萃禅和子之捷径工夫。倘才见妄生即是念不专一。工夫不得力矣。其根性柔者。久参疑情不破。心无间歇。工夫由是绵密。异念不生。切不可认此为是。只当发起勇猛。以破疑情为志。自然有触着。磕着。日在。倏尔静境现前。身心轻安。见静裸裸地。斯乃识情澄凝所至。心境暂寂非是圣证。若作圣解。即堕群邪。若能于中急着眼睛。忽然觌面则虚空粉碎。大地平沉。方为撒手。若英雄愤发无个入手处。正是大路当前不可暂歇。脱有廓然。即当遍参知识。以求证验。得遇作家手眼。方有竿头进步。最怕自认电光。亦忌他冬瓜印子今观来札。知近日所得不出妄心暂歇。正当发起疑情勇往向前。自有一番大受用在他日始不被天下老和尚舌头瞒。老人于居士心热。不觉率此逗漏。为邻人作丑。与我一皆抹却为幸。

　　复黎哲斯居士

　　欲以世间法。而求出生死者。其犹形曲。而觅影端。声暴而求响顺。宁得有之乎。言脱离思想。无个觅处。即当看此想。从何处起。去至何所。复觅不得。可看此想面孔何似。倘或窥破。可来与老人验过。万不能下此工夫。因果不可不信。斋戒不可不勤。三宝是良福田。不可不深加归敬。佛是世间慈父。念众生如一子。若人想念佛名。如来即入其人想中。是则以此思想妄念。易之而为佛心佛心既成。则不随其世间生死流转矣。

　　复伍铁山兵宪(香山县古名铁城)

　　铁城。湖峰。山川虽阻。而云月是同。犹影现澄潭两两相接。非远非近。非一非二。既无二月。必无二人。故判袂来。寒暑叠迁。而未尝与老居士纤隔。迩来悬念之思。水月未足为喻。想居士亦必然也。承惠墨丹佳章四壁为之生光。非月里兔毫。神力变化。莫能有斯也。

　　复严定生居士

　　贫道母难之晨。自惟无德可报。好惭好愧。乃累居士偈言见祝。直得绳床震动。来云。是个炉钳。未卜向甚么处安炭火。咄。无你栖泊处。西照禅人来意得恁么孝顺寄与三十棒。着定生领过。

　　偈曰。闲搦龟毛笔。绘出虚空样。博得居士严。谓予真拙匠。居士若诚然。如群盲摸象。居士若不然。月非离指上。说似即不中。独许衡山让。当锋毒棒驰。问渠谁痛痒。立要斯石人。打翻奇伎俩。白日严公眼。莫自生花障。知我不相瞒。斯为真供养。拈却金刚经。何有相非相。直下欠承当。知复沉比量。(来云。我闻般若经。寿者本无相。)。

　　复刘璞公文学

　　贫道拟树白石浮图用报佛恩。已经岁未竣。比昔贤插茎草。而宝王刹成。似尤省事。居士旁视。应失笑我也。两承捐助。福自有归。须知当前了无受者。勿贵无礼沙门。不致谢也。来谕不断烦恼而入涅槃。是则直捷之甚。但不断淫怒痴。亦不与俱。于此又觉反案。未审居士曾酌量与否。世谛浮蝣行阴不驻。惟居士如时自爱也。

　　复何见五司寇

　　人生世间。须凭福力所滋时逢末劫。不假善因。曷获祥臻之果。然福从善生。善由心发是以日用中。须善用心才有毫芒不与道德相应者。即须揭除无至萌生渐长。不觉滋茂难钁其根。言不相应者。首则杀生。次则骄恣。不念人身无常。三界火宅。目前所有悉属空花。智眼静夜观来。于己毫无分在。惟有生平所造美恶两业。虽千生万劫。亦不系亡。是故智人。须择其善者而力行之。斯是善用其心者也。如居士昔处惊涛。大获晏然。莫不皆由宿之良因。今之善德而至也。兹闻斋戒无倦。信念愈坚。非具智眼。看破空花。无能如斯。更能百尺竿头再进。是为尽善尽美。道人老病日至。明春决罢剞劂之缘还山。与泉石同优。以待天年耳。后与居士晤话难期。故以婆言订及。幸无嫌渎可也。

　　复徐圣甫明经

　　真幻虚实。已知居士知之。世出世间诸法。亦已知居士知之。然于知之。而未曾勘破。是衲之所知之。衲所如之。久已启之。唯能启之。不能为居士肩之。故历劫尘劳担子。还须自己回头一看。廓尔放下。即千生万劫梦事。了不可得。当处即见古佛解脱场矣。如或不然。则未审担至何日云休。信知知之一字。众祸之门也。

　　复李仲藏文学

　　面后满想居士工夫日有所进。不料为地水火风四大所滞。然病生起。必由于心。而心非四大。虽非四大。亦不离四大。苟能于斯言下窥着。不但病无处所。而维摩老人。亦被居士勘破矣。

　　复刘中雷司李

　　昨与居士一语相投。非百劫千生之缘。无能有此。兹来偈语。犹是途路边事。道人意欲居士不涉程途。当处家乡。乃不废力。是真不打之绕者。若也不然。犹费草鞋钱在。昨痴心相为。不得已向居士呕臭糟水。为我一皆泻却为妙。既知是无明本。自设栏头板。是暂睹堂奥门限。方知。知非二字。受用不尽但言者汉是者汉。只恐猿猴窥水中月耳。道非今古。人无彼此。唯居士初年。不遇作家钳锤。纵得遇之。而亦未尝咬指相为。或自未肯着死工夫。至今年迈气衰。心力不如岂非输他如何。果肯彻底掀翻。即自另有个消息在故大慧杲。教人做工夫。当立在转处。勿死在一路。此其自验的家具。故有十八。无数之差。然亦不可死在十八无数之里。如或不然。便当死心净土。莫踏两船。以自赚误。来云用昨方子不必定要数珠计数但放下诸缘。蓦直念去自然得入三昧。此时要见面孔。亦是不难。诚哉是言。苟能放下。则面孔自露矣。(刘公少年。归依憨山大师年至八十。始参本师。师时逼拶之。一夜端坐。工夫逼切。豁然惺悟。通身汗洽。年八十二。未终前七八日。闻莲花香。临终语其子曰。在大师。恩大难报汝当为我敷座堂中。我出坐化。令人知学佛有验也。其子畏天寒。不依语。遂寂然而逝)。

　　复澹归禅师

　　接手札。知瓶钵端溪。何不我顾。以解积怀耶。别来虽云寒暑再更。而山色依然。故于此间。足见具寿颜面道体常如也。久传丹霞形胜。未及亲瞻。兹阅佳刻。诚不虚闻。是知山灵有待。因缘时至而瓶翻大地也。他日梵刹丕成。留一半席。与行脚僧何如。倘未言旋即着。人迎锡共话数日。亦见末法中之水乳也。(具寿▆云长老)。

　　复曾续慈清士

　　佛法。子已知矣。而未能行之。世法子已知矣而未能舍之。其未能舍处。必须舍之。未能行处。决要行之。不可以时待人。而人不待时也。眼底儿女现前风光。实非身后庄严牌子。子须善察。幸无错认镜像水月。虚度一生。再生难逢。即此生亦未能保如今日之安也。来云。四十五十。不知尚能干办否。老人不言不能。但于子二事。弗敢许也。一是天命。二乃衰迈。卧起尚假人力。何能措志加勉。复更添数十年尘习而欲一朝蠲涤。恐未能也。老人忧此。故每念子耳。子今来问。如有人问八十公公。能负百斤。日行千里否。岂不益旁观者笑哉。真梵庵。每得匡护。实子之赤心也。亦当韦天将一橛杵矣。诚知子护他拳拳。犹须自护谆谆可也。言自护者。勿纵六情。被五欲魔缚。是老人之深愿也。

　　复何壬生明经

</div>
    <div class="pagination">
<a href="木人剩稿_page6.html">上一页</a><span>...</span><a href="木人剩稿_page2.html">2</a><a href="木人剩稿_page3.html">3</a><a href="木人剩稿_page4.html">4</a><a href="木人剩稿_page5.html">5</a><a href="木人剩稿_page6.html">6</a><span class="current-page">7</span><a href="木人剩稿_page8.html">8</a><a href="木人剩稿_page9.html">9</a><a href="木人剩稿_page10.html">10</a><a href="木人剩稿_page11.html">11</a><a href="木人剩稿_page12.html">12</a><span>...</span><a href="木人剩稿_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
