<!DOCTYPE html>
<html>
<head>
    <meta charset="UTF-8">
    <title>古雪哲禅师语录 - 第 13 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古雪哲禅师语录 - 第 13 页/共 34 页</h1>
    <div class="content">　　门近洪崖井上安。尊官已被老僧谩。而今若问山中境。向道双溪月一团。

　　五祖演禅师因白云忌日。示众。去年正当恁么时。多前年三件事。今年正当恁么时。多去年七件事。此十件事数不过者甚多。何也。去却七三存一事。是去年说是今日。急如箭。黑如桼。无言童子口吧吧。无足仙人劈胸趯。乃云。交。

　　今年七共去年三。古庙香炉过海南。蹋断苍龙头上角。霏霏烟雨出澄潭。

　　圆悟禅师上堂。举僧问云门。如何是诸佛出身处。门云。东山水上行。若是天宁即不然。设问如何是诸佛出身处。但向道。熏风自南来。殿阁生微凉。时大慧在座下。闻举大悟。

　　日出岩房暖。风来殿阁凉。翛然行复坐。正体露堂堂。

　　大慧禅师尝握竹篦问僧云。唤作竹篦则触。不唤作竹篦则背。不得有语。不得无语。僧拟议。慧便打。

　　南蛮鼙鼓諠无极。北狄旌旗拂未阑。巨阙一挥天下定。堂堂摆手出长安。

　　大慧禅师一日遣谦上座通张无垢书。谦云。我参禅二十余年无入头处。更作此行。决定荒废。意欲无行。友人宗元者叱云。不可在路。便参禅不得也去。吾与汝俱往。谦不得已而行。在路泣语元云。我一生参禅。殊无得力处。今又途路奔波。如何得相应去。元云。你但将诸方参得底。悟得底。圆悟妙喜为你说得底。都不要理会。途中可替事我尽替你。祇有五件事替你不得。你须自家支当。谦云。五件者何事。元云。着衣吃饭。屙屎放尿。驮个死尸路上行。谦于言下领旨。不觉手舞足蹈。

　　一道神光。亘古不昧。本自圆成。何须特地。卓尔独彰兮谁悟谁迷。坦然无事兮何难何易。饥即餐。倦即睡。自家妙用谁能替。一自同参点破归。至今不负娘生鼻。

　　翠岩守真禅师通嗣法天目礼书。礼上堂云。洪崖井边。翠岩寺里。山遮半月。江碍斜阳。不是诸佛眼睛。亦非祖师巴鼻。召专使云。会么。归去滕王阁上卷起珠帘。看取十八滩头烟波鼎沸。

　　烟波鼎沸几时休。法乳皆从太白流。谁谓老真无一字。山遮半月古今幽。

　　高峰禅师因雪岩问。日间浩浩作得主么。峰云。作得。岩云。睡梦中作得主么。峰云。作得。岩云。正睡着时。无梦无想。无见无闻。主人公在甚么处。峰无对。一日因。枕子堕地作声。忽大悟。乃云。如在罗罔中跳出。

　　梦想见闻俱坐断。主人面目甚分明。不因枕子敲残月。争得殊方定太平。

　　千岩长禅师因僧问。如何是祖师西来意。岩云。野马入牛阑。达摩未来时如何。岩云。在西天。来后如何。岩云。在东土。

　　野马入牛阑。踢蹋任君看。西天并东土。当央受热谩。忽然谩不得。撞头磕额乾坤窄。

　　九曲庆祥禅师因僧问。险恶道中。以何为津梁。祥云。以此为津梁。僧云。如何是此。祥云。筑着鼻孔。

　　险中以此为津梁。剑树刀山信步行。筑着鼻头犹不会。覆盆休怪月无光。

　　唯庵然禅师上堂。众才集。庵顾视左右云。分明记取。便下座。

　　和麸粜面老唯庵。丑态全彰面不惭。若是久经行市客。禅床好与便掀翻。

　　海云简禅师参中和璋问。某甲不来而来。作么生相见。和云。参须实参。悟须实悟。莫打野榸。云云。某甲因击石火迸散。乃知眉横鼻直。和云。吾此处别。云云。如何通信。和云。牙是一具骨。耳是两片皮。云云。将谓别有。和云。错。云便喝云。草贼大败。和休去。

　　死款供来犹似钝。生机拶出始惊人。冲开百匝漫天罔。玉转珠回着着亲。

　　笑岩禅师一日于金沙滩阳滨塌地而坐。二僧侍侧时。忽见一沙门执锡缘滨而来。貌古奇雅。逼前卓立。朗声问云。仁者可识从上相承密论密义不。岩云。密则非论。论则非义。门退后一步。以锡横肩上。翘一足云。是甚么义。岩于地上书一更字。门以锡画地一画。阔两胫立上。复以锡横按腹上。亚身而视云。是甚么义。岩于地上书一嘉字。门卓锡地上。以两手叉腰。翘一足。切齿怒目作降魔势云。是甚么义。岩于地上书一之字。门分手指天地。复旋绕一匝云。是甚么义。岩于地上书一尢字。门进前一步。叉手作女人拜。复分手指侍僧云。是甚么义。岩于地上书一蚕字。门旋绕三匝。于前作礼。立于岩右。岩于地上书一[佛/(佛佛)/魔]字。云。会么。门拟进语。岩云。设到此地。更须知有[魔/(魔魔)/佛]者个时节始得。门忽欢喜合爪叹云。咦。真摩诃衍萨婆若上士耶。乃作礼。浩然而去。侍僧皆惊喜罔测。问云。彼是何所沙门。所为复何义耶。岩良久云。还识此人不。俱云不识。岩云。此是应真贤圣所呈。乃金刚王变相三昧。及三昧王三昧用来勘吾。然彼亦将有新证。

　　大义离言说。最密而最显。激扬向上机。须具超方眼。纷纷变相办来端。一一分疏珠走盘。珍重巍巍穿耳客。魔佛应知一体观。金刚王。三昧王。分明触处露堂堂。

　　龙池传禅师因僧问。如何是奇特事。池云。虾蟆捕大虫。僧云。恁么则不奇特也。池云。猫儿捉老鼠。僧礼拜。池便喝。

　　一句已彰奇特事。三玄何待更安排。禅和纵尔承当得。电火光中又活薶。

　　僧问云门。如何是诸佛出身处。门云。东山水上行。又僧问龙池。如何是诸佛出身处。池云。西河火里坐。

　　东山水上行。赤脚波斯入大明。西河火里坐。焦尾大虫当路卧。潦倒放痴憨。不知成话堕。不话堕。鬼面神头能几个。咦。

　　寿昌经禅师上堂云。腊月三十日。年年即有之。要似今朝夜。世间是罕希。大众且道。今夜有甚长处。一僧云。残雪方开径。春风送客归。昌云。未在。僧云。和尚作么生。昌云。汝不鉴乎。僧云。公孙遗布被。大禹衣轻裘。昌云。鉴犹未真在。

　　年去年来元不变。华开华落尽春风。要知此夜何长处。石女楼边撞晓钟。

　　云门澄禅师因僧问。如何是法身。门云。背倚秦望山。如何是法身向上事。门云。有口道不得。僧云。道了也。门云。好狗不逐块。

　　背倚秦望山。脚蹋沧溟水。觌面为君通。银盆盛雪子。

　　天童本师悟和尚二十七岁在俗。上山作务。见积薪有省。年三十弃妻出家。祇觉生死到来。毕竟不稳当。每请益龙池。池唯加骂詈。至三十七岁。池命监院事。一日自城归。过铜棺山顶。豁然大悟。忽觉情与无情。焕然等现。趋见池。呈所得。池印之。

　　拾得骊珠百草头。卢公活计已风流。无端蹋碎铜山顶。秦楚封疆一笔勾。

　　龙池师翁一日唤本师和尚入室云。老僧昨夜起来走一回。把柄都在手里了。汝当为我扶持佛法。尚云。若据某甲扶佛法。任他○○○○○。都来总与三十棒。莫道分明为赏罚。池休去。

　　铁牛生下石师儿。一吼寰中百兽危。家计不须分付得。爪牙今已利如锥。

　　僧问本师和尚。如何是夺人不夺境。尚云。百万军中斩颜良。如何是夺境不夺人。尚云。取了荆州放鲁肃。如何是人境两俱夺。尚云。杀却陈友谅。并吞数十州。如何是人境俱不夺。尚云。当今天下太平。国王万岁。进云。料拣已蒙师指示。全提向上事如何。尚以拄杖连擉云。退去。退去。

　　宗旨分明为举扬。箭锋相直岂寻常。可怜逐块韩卢子。犹把虚空较短长。

　　僧问本师和尚。如何是三宝。尚云。一顿糊饼两顿粥。云。不问者三饱。尚云。老僧日日奉持。

　　梵语唐言字不同。未经翻译两难通。东风昨夜枝头发。吹出山华片片红。

　　石篑陶会元参本师和尚。问。弟子久于此事留心。何以迥无入处。尚云。居士即今在什么处。陶云。有何方便。令得入否。尚涌身云。但恁么入。陶欣然作礼。

　　日日黄金殿上行。不知身在九重城。忽闻环佩丁当响。始觉头头奉圣明。

　　僧问本师和尚。如何是禅。尚云。一棒打得髑髅穿。云。更有问时如何。尚云。足方头顶圆。云。更有问又如何。尚云。口里舌头鑯。云。更有问又如何。尚打云。你若唤作禅入。地狱如箭射。

　　滔天沃日未为阔。浸烂虚空始是深。堪笑不毛山里汉。频将折箸探沧溟。

　　元公黄司理参本师和尚。问。风清月白时如何。尚云。大家在者里。黄云。弟子有时做到风清月白时候。有时做到山崩海裂时候。毕竟那头是。尚云。总不是。黄云。如何即是。尚便打。黄释然作礼。

　　十里凉亭五里桥。桃华落尽李华飘。可怜未到家乡日。西望长安路转遥。

　　▆▆钱相国参本师和尚。问。如何是如来大意。尚云。居士今日从甚处来。钱云。从人行过底路来。尚云。恁么则不如来了。钱从此领旨。

　　玉殿沉沉绝往还。六臣何处觐龙颜。一回指出曹溪路。千古名喧太白山。

　　居士问本师和尚。如何是无上菩提道。尚云。俗人头戴僧官帽。

　　露柱进灯笼里立。乌鸡向白雪中飞。未曾亲入天童室。谁识全提玄要机。

　　居士问本师和尚。持咒念佛。还了得生死不。尚云。了不得。云。毕竟如何了得。尚打云。向者里会得便了。云。和尚还有生死不。尚云。你若有时我也有。你若无时我亦无。

</div>
    <div class="pagination">
<a href="古雪哲禅师语录_page12.html">上一页</a><span>...</span><a href="古雪哲禅师语录_page8.html">8</a><a href="古雪哲禅师语录_page9.html">9</a><a href="古雪哲禅师语录_page10.html">10</a><a href="古雪哲禅师语录_page11.html">11</a><a href="古雪哲禅师语录_page12.html">12</a><span class="current-page">13</span><a href="古雪哲禅师语录_page14.html">14</a><a href="古雪哲禅师语录_page15.html">15</a><a href="古雪哲禅师语录_page16.html">16</a><a href="古雪哲禅师语录_page17.html">17</a><a href="古雪哲禅师语录_page18.html">18</a><span>...</span><a href="古雪哲禅师语录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
