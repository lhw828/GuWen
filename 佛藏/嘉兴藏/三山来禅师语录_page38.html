<!DOCTYPE html>
<html>
<head>
    <meta charset="UTF-8">
    <title>三山来禅师语录 - 第 38 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三山来禅师语录 - 第 38 页/共 39 页</h1>
    <div class="content">
　　三山来禅师语录卷十六

　　书记普定编

　　康熙八年冬月朔六日师受请住浙江嘉兴府天宁禅院。

　　三门这个门头举足便是欲得脚根点地老僧到处都向这里来。

　　佛殿有佛处不得住无佛处急走过古人恁么道只成得个洒脱底汉子看这一堂师师弟弟终朝都卢着嘴也须代出口气始得喝一喝。

　　护法殿你无我不得我无你不成检点将来除非铁打心肝庶几略较些子。

　　祖师殿左也是你右也是你一个破沙盆从新又扶起咦。

　　方丈这所在任是佛来祖来无你劄脚处无你抽身处若是个中人不妨同出入横按拄杖据座。

　　上堂拈请启云嘉禾诸绅士一段护法之诚溢于楮墨诸人如未闻见且听维那宣扬复拈云两幅云笺一张公案此又是本山耆德请启也要大家知那读毕师指法座云这宝华王座尽大地承他不起今日天宁院里于一毫端凭空涌出且道有甚奇特事遂升拈香云当今之世
主圣臣贤民安物阜不须饶舌粉饰太平惟拈一瓣端祝吾
皇万寿次拈云这瓣香奉为当路宰官缙绅檀越用酬护法之恩次拈云这瓣香奉为本山耆硕远近宗师用报助扬之德次拈云这瓣香拈也不得不拈也不得何以故只为来上座与勤巴子虽是生不同时要且乡情犹在忆昔昭觉门庭得我径山慧祖显大光扬而今展转相酬未为分外次拈云湾湾巴水落落岷山自西自东自南自北都是我庆忠先师法化盛行之所灯来今向槜李鸳湖略将些子气息熏开诸人正眼道有报恩分也无静闻禅师白槌云法筵龙象众当观第一义问人天景聚四众云臻大好一期宾主师便打进云清风白月即不问主中之主事如何师又打进云也直得主看主窃恐不是主中主师云老僧今日失利进云喝散大众推倒禅床与老汉互换去也师云你得恁么那僧礼拜问昔日东坡借座留带镇山今朝护法倾诚和尚有何法要师云当年此日此日当年进云恁么则法席弘开山门有赖师云也不消道得问祖印高提即不问天宁片席法眼开山洞宗振统如何是法眼一句师云阇黎恁么问老僧恁么答进云洞上宗风更请别开手眼师云夜半正明天晓不露汝作么生会进云三玄戈甲震乾坤师连打三棒进云大众辨取始得便礼拜师云这拜恰好徐敬可居士问滟滪大如象瞿塘不可上如何得旁通一线去师云居士将欲礼峨眉进云滟滪大如马瞿塘不可下如何得平高就下去师云老僧六月到此间进云恁么则两岸猿声啼不住轻舟已过万重山师云快便难逢进云且道武侯峡内兵书毕竟有何奇特师以拄杖拨云看进云看取令行时师打云灵利汉士礼拜师举临济大师云大凡演唱宗乘须一句语具三玄门一玄门具三要有权有实有照有用老僧撑他户口门头却又如何举唱良久喝一喝云若向这里荐得则知临济大师面目现在则知昭觉勤翁面目现在则知径山慧祖面目现在则知庆忠先师面目现在既知从上诸老面目现在不用金针玉线便可穿却诸佛诸祖鼻孔便可穿却天下衲僧鼻孔便可穿却现前四众人等鼻孔便可将天上天下此土他方尘尘刹刹不可说不可说山河大地草木丛林飞潜蠕动情与无情诸般鼻孔一齐穿却毕竟如何以拄杖指露柱云这是甚么人便下座。

　　附嘉兴诸缙绅请启

　　伏以妙喜宗风五百载云深双径当阳竹篦十六传气压诸方淬鼓山七星之宝剑迢迢普觉分灯挂赵州东壁之葫芦滴滴西禅法乳赫尔朝阳启耀遐哉秋月凝辉流法化于锦江巫峡之间树崇标于剑阁铜梁之上咸闻万籁交吹泥牛作舞共仰孤峰壁立铁汉低眉西干东鲁真诠并契于如兰北秀南能密识早悬于二桂恭惟三山大和尚西川华胄渝郡英灵趋法社以明心弃儒冠而入道小释迦腾空降诞念法华乘愿再来刹竿倒处遂披金缕之衣踏碓翻时独佩罗文之印并驾五侯不羡二龙争供全提四句何殊九会谈玄兼之料拣森严莫测针锥妙密道绝阶梯揭蚕丛而并峙法无常住乘鹢首以东来兹者天宁禅寺法席久虚名蓝森蔚堪为飞锡之区鸳水汪洋雅称泊船之地冀法雨之遥沾三根普润聿慈云之贲降四众归心(溶)等莲侣无缘葵倾有素敬三薰而布悃询百尔以佥同伏祈老和尚乘宝阁之弘开稍纡象驾忆灵山之授记大振狮音将令蠡湖勺水遥映青衣赤甲之奇从教槜李香林齐明翠竹黄花之旨允属千秋之胜事母虚万里之良缘临启曷胜翘切之至法末曹溶张天植王庭吴铸杨雍建俞之琰庄日思陈祚昌何其仁朱茂时钱江庄鏻徐世淯朱一是张三省李丹衷朱介许宗浑朱升沉大詹曾王孙盛民誉卜陈彝陈之遵姚原沩项玉笋怀应聘沈廷劢顾鹏濮芬同顿首拜。

　　答诸缙绅启

　　伏以檀树森森玉露浓沾于槜李祗园济济金砖密布于嘉禾道场厂自名区十五国尤称独步法筵襄从大老二千年更较前筹波泓洙泗之渊源记受灵峰之付嘱俗真并仰儒释兼崇恭惟各位护法鸳湖龙凤鹿苑金汤身现宰官葵忱共效酬天子愿乘居士藿悃同倾对觉王人人悬肘后灵符个个具顶门正眼本来面孔不教障入浮云直下脚跟顿令踏翻幻梦透无隐之旨黄太史此日重逢探捷近之原白侍郎今朝再遘诸方衲子竞过李杨之门当代宗师仗启马黄之席山僧灯(来)裔承鹫岭派续曹溪伐竹巴山一向提刀弄斧抛纶字水几曾舞棹呈桡惭为普觉之远孙万里而来铁石肝肠正热愧作天涯之游子十旬而去冰霜气骨非寒况邀青盼于悉檀三世奇缘真不偶矣矧奉丹涂于上刹千秋盛业讵徒然哉顾郁郁林深虽曰鹪巢可借而辚辚车重敢云螳臂能撑伏冀鉴此微私姑听拽回鹢尾纳兹愚款且随拨转芦头池边别自栽莲莫因某苾草难扶遂忘却护持弘誓泥里从新布发惟愿公檀施不蕲越发起广大慈衷播善因而为正因将佛事而作家事争看苏公解带借座镇乎天宁咸夸韩子留衣创亭高于佛阁俾宗风永扇歌功颂德自是人有口碑而雅望遥瞻佩志铭怀畴谓予无心版敬陈谢状肃达辞悰临启无任感切之至。

　　附嘉兴天宁诸耆德请启

　　恭惟三山老和尚传佛心宗知儒法要一条竹篦子直由妙喜亲承从上破砂盆端的西川扶起当大道衰微之日作吾人皈仰之师瞎驴边灭却犹存灰里蛇痕棒头上打翻飞出火中鹞子因缘会而杖履南来时节至而鼓钟东应荒荒庄忌拜祖师于百草头边岳岳裴休叙宾主于官人手内蒲团禅板会看衲子云奔露柱灯笼共与金刚作舞诗题黄鹤百千诸佛同奉指挥人在水晶东西两头并含光照孙承祖业勤巴子确有乡情子就父归杨翰林不为分外二千年之丛席此日维新三十世之宗猷一时丕振矣(严)等无任欢喜踊跃之至　天宁衣末清严成易智湘达经如康清修慧颖智闲真白通涵圆庆真护道臻明义胜渡净御净璐智沂海昱昌裔真演道凝明纪如圭同顿首。

　　答诸耆德启

　　恭惟众位禅师名山硕德胜地耆英秀水河干将幻泡一齐击破嘉禾畔上把空花几度敲翻根同鹫岭之灵苗并蒂联枝既葱葱而蔚蔚种共陀林之宝树分香列秀复楚楚而彬彬父子祖孙一时称盛伯仲昆弟千载流芳举动悉范乎准绳应求咸通于声气盟心撑大厦岂云一木难支协力缀轻裘自是千狐易凑门庭焕采远迩观光(某)居在岷山来由锦水而楚而吴而越八千里冲白浪于江心历夏历秋历冬百四期分余凉于殿角栖迟莲社晨钟暮鼓早夜欢闻寄寓精蓝胜友高朋往来笑聚得窃芝兰之臭曾经盻以青睛匪同邂遘之交何敢酬将白眼只为手头干木拟向西川拽回故尔脚底芒鞋欲从南湖别去伏冀许以言旋母为挽驾我余客馆异日公能卓锡定当倒屣以迎君有旅亭今朝某且担瓢但愿长揖相送经年促膝恐未能焉计日分襟筹之预矣辞衷莫罄别悃聊将临楮可胜感谢。

　　茶话

　　老僧性多懒僻自从辊入这水牯牛队中十七年来拖泥带水只想向秀水江头一番洗濯谁知水中着水泥上添泥何时洗濯得净只如今夜且教如何说话以应其请乃以手指烛云只这个辉煌满室晃耀一堂照见诸人各各顶　朝天脚跟踏地眉横鼻直形正影端更无些子覆藏得着若把这点灵光荐得分晓岂不佛法现成这些且置今日升座事繁且待老僧向藤床布帐里一觉齁鼾明朝起来另与诸公通个消息久坐谢茶。

　　为钱府诰封高太宜人对灵小参

　　幻化场头着些幻人　跳几能踢醒幻梦入如幻三昧耶钱府高太宜人幻而有生即今觅有生底了不可得幻而住世即今觅住世底了不可得幻而入灭即今觅入灭底了不可得既是皆不可得则知生亦幻住亦幻灭亦幻所以道知幻即离不作方便离幻即觉亦无渐次还委悉么师复高声唤云高宜人惺惺着能知如幻幻亦幻不劳弹指证菩提以拂子击禅床一下。

　　为严　轹居士对灵

　　恁么来恁么去恁么恁么如是如是喝一喝云是之谓　轹居士。

　　文水禅人请赞弥勒

肩负布袋脚穿草履鼓腹袒胸张牙露齿逢人但乞一文钱铁石肝肠臭如屎已而已而可止则止不知尔笑何人其实有人笑尔

　　赞庆忠老和尚

吾师庆忠没个神通横身是口唤雨呼风拈白棒开人天之正眼用舌头辟末世之邪宗有照有用天青月皎为纵为夺电掣雷轰随觌体而相见实对面以难逢吾师大段良如此儿孙供养则不同何不同喝一喝

　　芮居士请题寿松

西母之桃兮九千年而一熟东海之竹兮变沧桑而一筹彼尚有历数之可纪此则非岁月之能求清音籁发翠色光浮是以仰栽培于造化而植干于林丘

　　　　　　又

友梅友竹如虬如龙珠垂带露操响吟风历春秋而不老计年岁于何穷松松人称尔为十八公吾以比夫耆耇之山翁

　　赞布袋和尚

你见人笑人见你笑人笑你如痴如醉如狂你笑人有权有实有要且道要底甚么乃伸手唤云乞我一文钱

　　登千佛阁二绝

千佛楼头万象空凭高一望兴何穷眼中不觉低城市但看苍烟化作龙

　　　　　　其二

翠阁亭亭秀水隈千尊座列宝花台檐高放得斜阳入不待庄严笑欲开

　　题画菊

丛菊谁将墨染成笔花绽处细烟轻莫嫌纸上无颜色不逐风狂带露倾

　　示明齐字锄云

世路从来踏不齐锄开云雾没高低一条蓦直长安道看得分明是旧蹊

　　题韵石比丘寿松图

大椿八百蟠桃三千何如此物永矣忘年盘根于地吸露于天苍苍秀色郁郁奇颜用以写韵石无生之面而作有生看

　　示齐东白

银河夜半斗星悬玉弹轻抛漾碧天清磬一声人睡起齐看东白映眉端

　　闻钟二绝

钟声静夜入楼头阵阵频敲撞客愁欲唱无生曲一调不知那个是同俦

　　　　　　其二

长空新月挂银弧几点疏钟晚气孤客夜不堪愁睡稳经霜可是自鸣无
</div>
    <div class="pagination">
<a href="三山来禅师语录_page37.html">上一页</a><span>...</span><a href="三山来禅师语录_page33.html">33</a><a href="三山来禅师语录_page34.html">34</a><a href="三山来禅师语录_page35.html">35</a><a href="三山来禅师语录_page36.html">36</a><a href="三山来禅师语录_page37.html">37</a><span class="current-page">38</span><a href="三山来禅师语录_page39.html">39</a><a href="三山来禅师语录_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
