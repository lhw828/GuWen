<!DOCTYPE html>
<html>
<head>
    <meta charset="UTF-8">
    <title>憨山老人梦游全集 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游全集 - 第 2 页/共 10 页</h1>
    <div class="content">
　　示西樵居士(吉水人)

　　圆觉经云居一切时不起妄念于诸妄心亦不息灭住妄想境不加了知于无了知不辩真实此语古德每每拈示学者多落思惟窠臼独中峰各注一不字此金刚圈也。

　　示陈生资甫(八条)

　　孔子曰知几其神乎说者谓几者动之微学者当于未动时着眼方乃得力○喜怒哀乐之未发谓之中正好于六祖不思善不思恶如何是上座本来面目同参○文者心之章也学者不达心体强以陈言逗奏是可为文乎须向自己胸中流出方始盖天盖地○宗镜云声处全闻见外无法此语非透出毗卢顶　上行者定不知话头落处○儒生有志于道者独向禅中求做工夫却不知念兹在兹便是上乘初地○夜气清明摄心端坐返观内照寂然不昧处自见本来面目母自欺也孔子云吾未见好德如见好色者也足知天下不欺者鲜矣○飘风骤雨飒然而至试观风从何来雨从何至此观识得分明万物在已○譬如嘉苗望其秀实贼蟊不除难其成矣不独世间丛林学道亦然。

　　示离际肇禅人

　　若论此事本无向上向下才涉思惟便成剩法何况以有所得心入离言之实际乎禅人果能决定以生死为大事试将从前厌俗心念乃至出家已来所有一切闻见知识及发参求本分事上日用工夫着衣吃饭折旋俯仰动静闲忙凡所经历目前种种境界微细推求毕竟以何为向上事再将推求的心谛实观察毕竟落在甚么处凡有落处便成窠臼即是生死窟穴皆妄想边事非实际也经云纵灭一切见闻觉知内守幽闲犹为法尘分别影事古人目为黑山鬼窟正是参禅大忌讳处何况以生灭粗浮想像入究竟际远之远矣所谓举心即错动念即乖直若将不举心不动念处当作玄妙又落玄妙窠臼昔有僧问赵州如何是玄中玄州云汝玄来多少时也僧云玄之久矣州云若不是老僧几乎玄杀你看古人一语如金刚王宝剑断尽凡圣知见如是观之此事岂可以唇吻能道纸墨文字可能形容只在学人日用举心念处谛实观察但有丝毫情见乃至玄妙见解粘滞处便是妄想影子都落生死边际非离际也离际之际名为实际实际无际无际则不落圣凡边际圣凡不落生死情忘古人所谓一念不生前后际断断则无事矣方名无事道人事既无又向甚么处求玄求妙所谓但尽凡情别无圣解到此如人饮水泠暖自知大似哑子吃黄柏难以吐露向人禅人但办一片生铁心肠如此一直行将去不必将心待悟亦不必计其岁月日时只须将前后无量劫数直下拈在目前任他生死去来起灭即此现前一念决定不为他浮光幻影迁移纵是刀山火聚净土天宫亦任头出头没而此一念孤光毕竟不被他摇夺如此可称大力量人方才是真正出家儿不被生死笼罩不被圣凡埋没不被三途迁讹如此始得名实相应乃是真实离际也。

　　示怀愚修堂主

　　古德云尽十方世界通是衲僧一只眼虚空万象鳞介羽毛洪纤巨细通是大毗卢藏一卷经以如是眼读如是经尽未来际不休不息此普贤大士一毛孔中最微最细少分佛事一毛如此况一一毛孔乎正报毛孔如此况依报世界微尘乎一尘如此况尘尘乎且尘含巨刹况尘尘之刹刹刹之尘乎以此深观则无边刹海自他不隔于毫端十世古今始终不离于当念此普贤之真经能见此经则为文殊之智眼即以此眼观尘中之众生一一众生尽说此经使之一一听者当下了知一切圣凡本来无二无别吾人即具此眼转此经度此众生虽云使尽大悲行尽大愿经刹尘劫了无疲厌纵然如是亦非衲僧本分事何以故以净法界中本无动摇去来凡圣诸影像故且此殊胜影像尚无况诸妄想知见佛法禅道种种取舍诸颠倒相虚妄影耶是知从上佛祖示人只教歇却狂心不从他觅所谓但自怀中解垢衣何劳向外夸精进又云但尽凡情别无圣解若作圣解即堕群邪以上神通妙用皆本分事无奇特故即此一味平常何用别求佛法。

　　示了际禅人

　　余中兴曹溪重修宝林禅堂以接纳四来时量禅人发愿行乞以供大众当结制之初禅人拈香请益予因示之曰诸佛利生妙行原非一种菩萨成佛妙门本非一路故曰归源性无二方便有多门昔维摩大士以一钵饭而为佛事三万二千有量之众食其食者皆入律行且道至今钵盂仍旧香饭如常食之者律行何居持来者神通何在若于此透得正所谓于食等者于法亦等若透不得更须参访知识决择疑情直至不疑之地始与本地少分相应其或未然未免随波逐浪所以僧参赵州乃云学人乍入丛林乞师指示赵云吃粥也未僧云吃也赵云洗钵盂去其僧有省禅人若于赵州说处这僧省处会得便与维摩方丈中诸上善人把臂共行去也。

　　示容玉居士

　　予居雷阳之三一庵时居士容玉而请曰弟子归心于道久矣第志未专一念生为名教以忠孝为先愧未能挂功名以忠人主博儋石以孝慈亲心有未安故难定志余曰然哉夫忠孝之实大道之本人心之良也安有舍忠孝而言道背心性而言行哉第吾人本心自有忠孝之真而大者政不在因爵禄以输忠资口体以为孝也世儒概以吾佛氏之教去人伦舍忠孝以为背驰殊不知所背者迹所向者心也传曰思事亲不可以不知人思知人不可以不知天人者仁也性之德也由是观之论事亲而不知人不名为孝论知人而不知天不名知人言知天而不见性则天亦茫然无据矣是则心性在我则为本然之天真也能知天性之真则为真人以天真之孝则为真孝以之孝亲孝之大矣子能以见性之功自修则为真修以性真之乐娱亲则为妙行以是为孝孝之至矣故猥云以敬为重而以口体为轻者抑又末矣容玉曰弟子服膺明诲见性之功诚大矣以此娱亲固所愿也第望洋若海渺无指归捷径之功乞师指示余曰古德有言唯有径路修行但念阿弥陀佛梵语阿弥陀此云无量寿佛者觉也乃吾人本然天真之觉性尤见性之第一妙门也原夫此性先天地而不为老后天地而不为终生死之所不变代谢之所不迁直超万物无所终穷故称无量寿此寿非属于形骸修短岁月延促也吾人能见此性即名为佛且佛非西方圣人之称即吾人自性之真而尧舜禹汤盖天民之先觉者斯则天民有待而能觉圣人生之而先觉此觉岂非佛性之觉耶孟子所谓尧舜与人同耳所同者此也能觉此性则人皆可以为尧舜人既皆可以为尧舜则人人皆可以作佛明矣嗟嗟世人拘抽一曲之见未遇真人之教而束于俗学以耳食为至当无怪乎茫然而不知归宿矣玉曰弟子蒙开示信知自心是佛自心作佛不假外求决无疑矣但不知作佛之旨下手工夫愿求示诲余曰吾人苟知自心是佛当审因何而作众生盖众生与佛如水与冰心迷则佛作众生心悟则众生是佛如水成冰冰融成水换名不换体也迷则不觉不觉即众生不迷则觉觉则众生是佛子欲求佛但求自心心若有迷但须念佛佛起即觉觉则自性光明挺然独露从前妄想贪嗔痴业当下冰消业垢既消则自心清净脱然无累无则苦去乐存祸去而福存矣真乐既存则无往而不乐天福斯现则所遇无不安惟此真安至乐岂口体之能致富贵之可及哉此所谓心净则佛土净事心之功无外乎此净土之资亦不外于是玉曰弟子闻教心目开朗如见归家道路了无疑滞第以念佛为教何以致此孝耶是所未安愿师指示以卒业焉余曰昔有孝子远出其母有客至望子不归口啮其指而子即心痛知母忆念遂即旋归且母啮指而子心痛以体同而心一也子能了见自心恍然觉悟自心即母心也以己之觉以觉其母以己之念愿母念之母既爱子之形岂不爱子之心耶形则累而心苦念则形忘而心乐矣且母子之心体一也昔母念子啮指而子心痛今子念母忘形而母心岂不安且乐耶第恐子事心之功不笃忘形之学不至不能如母念子之切感悦其母之心耳故古之孝子不以五鼎三牲之养而易斑衣戏彩之乐足见孝之大者在乐亲之心非养亲之形也世孝乃尔倘能令母之余年从此归心于净土致享一日之乐犹胜百年富贵使母时怀戚戚之忧也是则彼虽富贵而亲不乐即乐而有所以不乐者存今子以念佛而能令母心安且乐乐且久岂非无量寿耶由是较之母寿无量而子寿亦无量是净土在我而不在人佛在心而不在迹矣子其志之。

　　示曹溪素林裕木庵泰两监寺

　　丙申春予度岭过曹溪礼六祖大师瞻仰道骨如生想当时踞华座万指围绕无异今则堂宇倾颓丛林▆弊因慨宝林福地翻为狐兔之巢徘徊久之而去未几则外魔炽起僧徒遭难几尽逃遁而祖庭之害亦未有甚于今日也余心愍之因求当道宰官作大护法幸制府陈公屯盐周公皆力振之魔风稍息而僧力已疲极矣时则寺僧有若素林裕木庵泰海月珊见传识与中兴为住持者象汉权之数人者皆誓舍身命力持祖业以保安众僧日夜辛勤苦心周虑以求为能与祖庭作一日依怙者志甚殷也由是众等投诚皈依授戒即请予入山　圣恩有在未敢轻诺然身虽未入而心已如金刚矣时万历己亥适南韶祝观察以荷曹溪为己任力致余来寺一整顿之命大众礼请庚子冬余始应命入山不三月而百废具举袪宿蠹选僧徒设义学授戒法一时翻然成化乃为重辟规模大开祖道以复古昔之初制不五年而功成过半斯实祖灵之默启天龙之冥护而裕辈一念血诚真不减包胥秦庭之哭其真心实行之所感召者自不可诬也余住兹已逾五年而奔走过半皆为经营之劳众等事我如一日犹我视众等如一子地耳顷蒙　恩诏在宥即身未披衣而心已解脱一时诸弟子等各各闻而欢喜焚香作礼执卷乞语乃拈笔以示之曰诸佛众生心无差别所言无差别之心即所谓金刚心地也且此一心诸佛证之而说法诸祖悟之而度生菩萨修之而成道声闻取之为涅槃外道执之而谤法众生迷之而造业三途昧之而受苦凡夫日用而不知吾人以之而应缘即尔辈为佛弟子为祖儿孙凡有施为莫不皆从此心流出但顺佛祖之教为佛祖之事心心常住念念不坏者即此以往历劫不磨便为金刚心地而为成佛作祖之正因种子矣若夫逆之背之虽身着袈裟心存业道即此以往便为苦趣苦因亦长劫不坏生死之苦果也故曰三界上下法唯是一心作顺之即圣背之即凡岂虚语哉然而此心智愚同禀凡圣共由但在用处不同故有苦乐之别耳兹若裕等数人同此心即合山千人亦同此心也若以此心用之于佛祖故如金刚则将来受用亦同金刚劫劫生生受用不尽若夫用之于一身谋之为一己视区区粪壤而为乐地心心作业转眼之间一息不来便入三途而苦果无穷亦劫劫生生受用不尽矣此无他故但以不明此心是成佛作祖之真种子福田耳裕自从余授戒以来即愿持诵金刚般若经誓尽形寿且此经乃吾六祖大师之心地也能持之不忘得之于己则将来历劫受用无穷即此身心常住于曹溪故曰佛子住此地即是佛受用常在于其中经行及坐卧也故曰天宫净土全在当人佛刹庄严尽出自己十界依乎一心凡圣本无二路汝等明见今日老人转曹溪为净土驱魔众为法侣苟信老人此心之妙则汝等诸人出生死证菩提不出一念之顷其或未然依旧流浪三途没溺苦海去也其念之哉。

　　示沙弥智融

　　予蒙　恩南来诸护法延予住曹溪初入山首以作养人才为急乃选诸沙弥延明师教以本业习威仪礼诵设禅堂以安居之律以清规众如一指老人以业缘牵引不能安居时为说法更延大德阇黎以尸之又数年而规模造就山门大为改观老人尝谓佛法所贵闻薰成种岭南久无佛法薰习以乏种子故信心难生每愿教僧五十三人各书华严大经一部一以法缘广大为最胜种子二以借书写摄持之力资初心观行以助入道资粮向以内魔所汩有愿未成时众中沙弥智融者最先发心乃毅然首倡禀命愿书大经老人甚嘉其志开端书不半而同学沙弥一时发心书写者今七人矣嗟乎人之根性岂可局量哉昔吾师释迦牟尼往劫为凡夫时同千人闻五十三佛名一时发心修行后各次第成贤劫千佛吾师以愿力勇猛故先于众又为十六王子时听法华经为一乘缘种于八方各得成佛况华严乃一乘圆顿法界无碍缘起之大经也所谓见闻为种八难超十地之阶善财五十三参一生圆旷劫之果以一字统法界之经一行摄无边之海况点点画画心光流溢大用现前果当人不昧则不必更参机缘而观行自足诸法门海不劳远历百城而坐参知识岂不为最上法缘乎若以所书之经具在目前终身读诵受持何用别求佛法即六祖法化所流千七百员知识可一齐普现于毫端三昧矣汝当作如是观无为俗习情尘障智眼也勉之勉之。

　　示自庵有禅人住山

　　佛言一切众生流浪生死皆是妄想颠倒以为根本妄想不休生死难出故为狂心不歇歇即菩提吾人果能顿歇狂心便是出三界破魔军露地而坐称为无事道人如此则铁面阎罗老子纵有狠心毒手亦无打算摸索处往来纵横自由自在一大解脱人恁么时节即唤成佛作祖亦不耐听又肯向厕溷中与痴蝇作队偷腥扑臭耶如此则十方世界皆成净土以大圆觉为我伽蓝身心充满其中与十方诸佛把臂共游得大自在此则庵即是自自即是庵庵即是山山即是人无内无外无彼无此恁么则住无所住行无所行修无所修方称自庵若养懒坐驰三生六十劫祗为他人作奴郎耳思之思之。

　　示庆云祥禅人

　　出家儿要明大事第一要真实为生死事切第二要发决定出生死志第三要拼一生至死不变之节第四要真知世间是苦极生厌离第五要亲近最胜知识具正知见时时参请承顺教诲如教而行精勤弗懈不为五欲烦恼遮障不为恶习所使不为恶友所移不为恶缘所夺不以根钝自生退屈如是发心如是超造久久纯熟自然与本所愿求函盖相合纵今生不能了悟明见自心即百劫千生亦以今日为最初因地也若不如是但以狭劣知见软暖习气因循宴安而欲以口头禅狂妄心秽浊气邪见根将为出家正业以此望出苦海是犹适越而之燕却步而求前也嗟嗟末法正信者稀禅人既知所坰当知本心以真实决定为第一义也勉之。

　　示如常禅人

　　佛言辞亲出家识心达本解无为法名曰沙门常行二百五十戒又曰断欲去爱识自心源达佛深理悟无为法又曰剃除须发而作沙门受佛法者去世资财乞求取足日中一食树下一宿慎不再矣使人愚蔽者爱与欲也如是之法种种叮咛苦语无非要为佛弟子者最初出家便以离欲为第一行耳后世儿孙身虽出家心醉五欲不知何法是远离法何道是出苦道缠绵昏迷而不自觉且又矫饬威仪诈现有德外欺其人内欺其心包藏瑕疵而不自觉欲求直心正念者难其人也净名云直心为道场如常有志求出离法当以直心为第一义珍重。

　　示小师大义

　　尔自从老人游迄今二十余年不独执事辛勤即罹患难走瘴乡已三度矣前已遣尔归家山事师长尔狂心不歇复为余来今闻尔师已作故物尔竟不能生执巾瓶死启手足是可以称弟子乎尔今即归不思何以报师恩于冥冥乎古人参师访友端为成办道业尔今从师二十余年道业何在古人羞见父母师友尔道业无成幸尔无父母师友无寄羞地矣祖师云众生与佛无别但众生多习气佛祖清净无垢耳尔事善知识亲闻训诲年亦老矣尚然悠悠如此竟不知此去他时后日又何面目见老僧乎万一老僧如尔父母恐尔此生亦无寄羞地也念尔忠肝义胆不减古人昨读达观师语以田光比尔如此则老僧何以报平生乎所谓诸供养中以法为最今别复以此作供养以酬生平尔其再无忘今日重别之言临岐执手叮咛珍重。

　　憨山老人梦游全集卷一终

　　　(九江府佛弟子左春魁室黄氏男左克勤媳
　　吕氏徐氏同发心助刻
　憨大师法语第一卷计字贰万贰千九百零四
　　个该银壹拾壹两值钱整总愿已下五卷功
　　德祈魁父子妻媳身躬安乐天算绵长▆▆
　　弥康多福多寿仍愿孙左天表左天▆▆嗣
　　流芳继书香于奕世门庭吉庆迎万贯以昌
　　隆上报法恩下资三有普愿法界有缘见闻
　　随喜者咸沾利乐共获津梁
　　五乳峰侍者广益编对　海阳郑一相谨书

　崇祯己巳岁夏日匡山木石庵识)
嘉兴大藏经　憨山老人梦游全集


　　憨山老人梦游全集卷之二

　　东海那罗延窟侍者福善日录

　　法语

　　示慧侍者

　　佛以一大事因缘故出现于世欲令众生开示悟入佛之知见然佛之知见即众生之知见众生知见即生死知见故曰知见立知即无明本知见无见斯即涅槃斯则圣凡知见无二而有迷悟不同者过在立不立耳以其知见本无凡圣但有立即有我有我则诸障顿起无我则万法平沉是知我为生死之本也岂特凡夫造贪痴嗔而为我障即一切圣人诸修行者知见未忘尽属我障尤为生死难拔之根故二种障中粗细不同粗则易遣细则难除以其知见深潜根于心者难拔故经云存我觉我俱名障碍此正知见立知幽潜如命不能自断者所以古人三二十年苦心参学纵然悟得自性具足如寒潭皎月静夜钟声随扣击以无亏触波澜而不散犹是生死岸头事此古人大不自欺处倘欺己欺人是自坏坏他也侍者福慧早从老人出家初见老人时一蠢蠢物耳别去十年兹来更蠢蠢也独尝喜其蠢蠢中有惺惺不蠢处此侍者以此蠢不蠢为命根今来又五年其蠢日增其不蠢蠢者亦潜滋暗长也由是人视侍者蠢侍者亦自视蠢更蠢而人人不自知其为蠢也今年夏老人从西粤回山侍者忽出蠢状老人大笑其蠢无出头时私谓此蠢人立蠢为己过也苟能以此蠢自为受用地亦颇自足亦可了生死亦不负出家行脚事若以此更立其蠢则病不止知见立知也侍者若能推倒此蠢不患不与老人眉毛厮结。

　　示邓司直(有引)

　　余度岭之八年有中兴曹溪之举以今癸卯夏择日首工适韶石邓生司直斋心谒六祖大师且从余问出世法怀香执礼心甚恳倒余因思六祖得黄梅衣钵初至曹溪坐席未温复避难匿迹于猎人队中一十七年既而剃发于菩提树下将归宝林先受韶州牧与四众千二百人请据座为说般若之法以开导之从此光流八表道被寰中得道者如林迨今几千年矣无论诸方声教寥寥即兹山山水无复故吾而僧徒尽皆波旬佛土翻为魔窟矣今余感承佛祖冥嘱中兴祖道岂无宿因然八年戈戟场中不减猎队而说法之愿已不待披缁深揆道缘不敢望于六祖大师而听法者有邓司直毅然先登是足超于昔之千二百矣老人欢喜不禁故亦为说般若之法以为前茅如吾佛祖所云若为一人众多亦然邓生持此自利利他未必不为广长舌也因示之曰。

　　佛祖出世说般若之法教人修行必以般若为本然般若者梵语华言智慧以此智慧乃吾人本有之佛性又云自心又云自性然此性体本来无染故曰清净本来不昧故曰光明本来广大包容故曰虚空本来无二无妄故曰一真本来不动不变故曰真如又曰如如本来圆满无所不照故曰圆觉本来寂灭故曰涅槃此在诸佛圆证故称为大觉又曰菩提诸佛用之故为神通妙用菩萨修之名为妙行二乘得之名为解脱凡夫迷之则为妄想业识发而用之则为贪嗔痴爱骄谄欺诈造之为业则为滛为杀为盗为妄所取之果则为刀为锯为铁为磨乃至镬汤炉炭种种苦具皆从此心之所变现正若醒人无事种种乐境俱在目前而少时昏睡沉着忽然梦在地狱种种苦事一时备受辛酸楚毒难堪难忍正当求救而不可得时堂前坐客喧哗未息随即惊觉呻吟而起视其欢娱之境居然在目而酒尚温肴尚热也且枕席之地未离苦乐之境顿别要之乐向外来苦从中出由是观之天堂地狱之说宛然出现于自心又岂为幻怪哉是皆迷自心之所至耳经云自心取自心非幻成幻法又曰三界上下法惟是一心作以此观之岂独佛法说一心而从上圣贤乃至一切九流异术极而言之至于有情无情无不从此一心之所建立但有大小多寡善恶邪正明昧之不同所用之各异耳略而言之若尧用之而为仁舜用之而为智三代用之而为勇桀纣用而为暴周公用之而为孝孔用之而为权孟用之而为辩老用之而为啬庄用之而为肆苏张用之而为诈啇斯用之而为刻乃至乱臣贼子用之而为篡为弑为奸为盗为术为数为愚为智百姓日用而为饮食男女起居动静为善为恶为梦为觉大而观之圣人用之而不尽贤人小知而不能用其余皆日用而不知也岂有情之类人独然耶物亦有之若鸟得之而飞兽得之而走鱼得之而游蛲蜎蠢蠕各得其所得而自足其所足此又大小多少之辩也犹有情也若夫天得之而覆地得之载山水得之而流峙草木得之而繁植故曰山河大地全露法王身鳞甲羽毛普现色身三昧此皆般若之真光吾人自心之影事也以此看来吾人本有之心体本来广大包容清净光明之若此而目前交错杂沓陈列于四围者种种境界色相又皆吾心所现之若彼吾人有此而不知固可哀矣且而误取自心以为贪爱之乐地目悦之于美色耳悦之于滛声鼻悦之香舌悦之味身悦之触心悦之法又皆自心所出又取之而为欢为乐为贪嗔痴为滛杀盗妄而造作种种幻业又招未来三途之剧苦如人梦游而不觉可不大哀欤以其此心与诸佛同体而无二历代祖师悟明而不异者独吾人具足而不知如幼子逃逝而忘归父母思而援讨之所以释迦出世达么西来老卢舂米于黄梅张网于猎队皆为一事乃至曹溪所说三十余年诸方流衍千七百则皆指示于人者尽此事也岂独老卢即老人今日为司直所说者亦此事也而司直与诸现前共闻见者亦此事也是知此一事外皆成魔说为戏论耳是则诸佛全证若不出世则辜负众生诸祖悟之而不说法则辜负诸佛凡有闻者而不信不解不受不行则辜负自己负众生者慢负诸佛者堕负自己者痴斯则佛祖可负而自己不可负以其本有而不求具足而不善用譬如持珠作丐可不谓之大哀欤司直今者身婴尘海心堕迷途忽然猛省回头寻求此事是犹持珠之子耻与丐者为伍心心向人求自足之方兹老人顿以此法直指向渠俨若指示衣底神珠原是司直固有亦非老人把似以当人情世态也然此如意宝珠随求而应种种事业受用境界无不取足至若求其随应之方又在司直自心善巧精勤克苦之力耳若果能自肯极力自求一旦豁然了悟则将山河大地鳞甲羽毛与夫三世诸佛历代祖师及尧舜周孔事业一口吸尽不假他力否则依然一梦想颠倒众生耳又何以称为大丈夫哉司直司直宁可上负佛祖下负老人万万不可自负负君负亲也老人今日所说般若皆从上佛祖心地法门即与六祖大师最初所说不差一字第最初唯闻者尔一人既以一人而当昔日千二百众且当时曹溪闻法了悟自心者三十余人司直之生已去古人千载而染习浓厚又过无量亿倍即今果欲矢志荷担此事诚非细事当于日用现前宿习恶业种种魔事极力排遣横身力战于诸魔队中又当如一人与万人敌少有退屈则负堕不少尔其念念回光心心观察除却目前已作未作种种妄想如何是邓司直本来面目参参。

　　示曹溪侻无昂监寺

　　邓林之木虽多成材者寡沧海之产虽众称宝者希孔子曰才难不其然乎即吾佛说法四十九年但以十大弟子各称第一而得正法眼藏者人天百万独迦叶契心古今传道称的骨儿孙者亦不易也至我六祖大师说法曹溪坐下不少千僧坛经载悟道者有四十三人而见称者唯五六人大阐其道者独南岳青原二大老而已岳师侍祖精勤日夜不离左右者逾十九年与青原共命终祖之世故自有丛林以来凡善知识开堂说法务在得人单以二老之苦心为家范此得人之难而求其师表百世者亦更难也老人度岭之初过曹溪谒六祖大师视其山门破坏几至扫地一众惶惶无所依怙而所以愿丛林兴安大众以存祖师一脉如线之绪者于千僧中得裕权识泰珊五人焉其所愿老人为依怙者若婴儿之望慈母其所以存丛林之志不减包胥之存楚而乞于余者不减秦庭之哭也于是老人哀其诚而来力任中兴之责剔蠹厘敝百务具举选众僧学礼诵法择其中堪为童蒙表率而称教授师者得三人焉既处之岁月察其心术之微操履之端言行相符以成后学继前修念祖道保护丛林者唯昂监寺一人而已三人之中谁不曰比肩而趋操不一志行不齐如胝黑白了然也要之是非可否平素出众口之评如衡石重轻之在人耳目者非一日余目击其操履如孔子观人之法察之亦非一日故诸监寺之乞余言欣然即发独此三卷藏之五年余实未敢轻诺者非吝法也以其古人授受之际不妄许可倘一失言不唯失人抑且失法眼矣故知人之难圣哲所病自非素与交游备详本末未易测识所谓人心险于山川而难知于天天犹有四时之序而人者深情厚貌外威仪而中蛇虎者不易知也语云疾风知劲草板荡识忠臣若人人皆可称忠孝则世之忠臣孝子盖多多不足奇矣以其希故见其难以其难故为忠臣孝子者不易也余尝谓宣盂称得士而冒死立孤者独程婴杵臼二人耳楚国号多材而捐躯复楚者独一申包胥耳嗟乎吾徒之为沙门释子者骨肉肝肠皆佛祖之所化也生死升沉亦佛祖之所赖以转也求其一心如古豪杰之所为者希以其自爱业身而造苦具不惜横身舍命而甘心焉故求其一念知非能体祖师之家业者难得其人矣是知家无贼子家不破国无贼臣国不忘人无恶行身不殒士无苦行名不扬善无横逆道不高心无坚忍道不大是知善恶虽殊倘不负坚忍不拔之志不能成其善恶之实苟无善恶之实而其报应不舛者不足凭也语曰积善成名积恶杀身积水成海积土成岳昂子知此不必患彼恶者之自积当患己躬下忠贞道业之不积耳孔子曰不患莫己知求为可知也藉六祖知子有此心亦只如老人之所告子者勉之耳更有何法则为堕增益语障。

　　示曹溪海月珊监寺

　　余蒙　恩度岭当丙申春二月过曹溪谒六祖大师见其香灯寥寥丛林凋蔽零落殆尽徘徊久之适有僧具威仪向前作礼问讯甚恭予见其精诚端悫喜而谓曰此本色山僧也明年丁酉时魔风竞作挠此道场几至破坏而僧徒无依时珊公与同侪数辈谒余于五羊将请余为授戒法余始知向作礼者为珊公也至庚子冬予应请入山时见公率诸弟子侍祖师塔察其供养之精诚宛若祖师在生无异也余因叹曰祖庭千年不朽者所赖儿孙一点孝敬心耳故世尊曰孝名为戒即儒之孝为仁本此道根也及余住山中最初安居凡所经营固出众心而任劳任怨珊公居多其忧勤惕厉小心敬慎端若孝子之于慈父忧喜疾痛靡不关之余是知事祖之心不异事余故余属之常住与众等心一力忘身祖道即今日之丛林再整法化重兴固祖灵之默启实珊等孝诚之所感格也语曰苟非其人道不虚行尝念余非祖师摄受不能至曹溪曹溪非余来不能有今日即非公等之孝敬无以系余心而丛林中兴之功德非纯诚难以取究竟全始终总是一大事因缘实非偶然且幸修建祖庭工程苟完余于丙午八月二十日即梦恩诏许为僧以此始末之征足见余非无因而来公等亦非无因而生斯世遇斯事也想昔日当祖道大盛之时悟道弟子三十余人公等为洒扫执侍人耳不然何以有缘见我亲近哉昔世尊于大通智胜佛时为诸弟子说法华经毕竟至释迦出世同出一会一一授记成佛以昔日之夙缘今日之现证则将来弥勒补处龙华会中岂少一人即坚持此心以光祖道为任护三宝为怀即一草一叶滴水茎薪凡有益于丛林有补法道者即为金刚种子成佛真因使永劫瞻依十方攸赖即同祖法身常住而与曹溪溪声山色争相秀媚也视彼区区自绝于法门者实天渊矣可不勉哉。

　　示妙光玄禅人

　　从上诸祖光明照耀为天人眼目作大法施者未有不自辛苦切磋中来故入道因缘门头各别但随夙习般若种性浅深不一有先顿弃文字单提古德机缘话头而悟入者有先从教中亲习种种修行妙门而后抛却杂毒专依观行而悟入者如永嘉大师于天台止观顿见自心如观掌果及见曹溪如脱索狮子老卢极尽神力刚道得个如是如是而已此即从上知识第一个样子也玄禅人历遍诸方久依讲肆而于佛乘教眼已窥一斑若即其所窥苟能铲去一切知见文字习气而于离文字外佛祖向上一路单提力究日夜参求参到佛未出世祖未西来一着冷地向自己胸中忽然迸出如冷灰豆爆是时方信一切诸法不出自心转一切山河大地草芥尘毛皆为自己如此任运随宜作法施因缘是则名为开甘露门向佛祖顶　上行也若心志狭劣将口头残茶剩饭当作无上妙味如此自救不了又安敢言佛法知见乎。

　　示宽雨行人

　　昔人为生死行脚而不知生死大似人皆饮食而不知味可哀之甚也所谓日用而不知者此耳其过在不知本有若人知有便知自重知自重则不随物转而能转物矣诗有之曰我心匪石不可转也要知非金刚心地靡不为物所转者既为物转则随他去也可称行脚衲子乎宽雨自北而南来慰余数矣不为艰难道路饥寒困苦所转老人先但知其脚跟劲故称为铁脚今见其心不移故复以刚肠二字美之然刚肠乃老人所知其行脚事定非尔所知若稍知行脚便不恁么蓦直去也老人愍其愚而恐其所不知故复以此书发付再行脚去若此后摸索鼻孔不着他时异日定难似今日相见也。

　　示如良禅人

</div>
    <div class="pagination">
<a href="憨山老人梦游全集.html">上一页</a><a href="憨山老人梦游全集.html">1</a><span class="current-page">2</span><a href="憨山老人梦游全集_page3.html">3</a><a href="憨山老人梦游全集_page4.html">4</a><a href="憨山老人梦游全集_page5.html">5</a><a href="憨山老人梦游全集_page6.html">6</a><a href="憨山老人梦游全集_page7.html">7</a><a href="憨山老人梦游全集_page8.html">8</a><a href="憨山老人梦游全集_page9.html">9</a><a href="憨山老人梦游全集_page10.html">10</a><a href="憨山老人梦游全集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
