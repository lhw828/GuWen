<!DOCTYPE html>
<html>
<head>
    <meta charset="UTF-8">
    <title>天童弘觉忞禅师北游集 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天童弘觉忞禅师北游集 - 第 5 页/共 6 页</h1>
    <div class="content">
　　赞

　　血书曼殊大士赞

非心非色谩疑猜权号文殊妙辩才衬足红莲随地涌印空宝座自天开狻猊声吼千魔怖智剑芒寒万圣摧透体紫霞光饮日俨从金色界中来

　　普贤大士赞

万行分披愿海重象王行处疾驱风身云弥布难思界毛孔中含一太空智似文殊稍共辙慧如普眼谩舒瞳百城参见吾师后春尽落华满地红

　　达磨大士赞(二首)

凤凰台上遭搀出少室岩前受毒深行道不辞狞恶世为人彻底祖师心

面皮铁作石为肝九载憨憨着壁观究竟心原无可觅何曾有法为人安

　　紫柏尊者达观可禅师赞

秉慧剑操智橦金刚焰般若锋开觉路复禅丛流藏典惠颛蒙精贯日气吞虹佛幢震魔胆　道大难容堪忍世千秋法社想英风

　　敕赐天童密云悟和尚真奉旨题赞(有序)

　　己亥菊月忞被召至京师留住内万善殿。

　　上一日备问先师勤至乃出处士曾鲸所画顶相进呈。

　　上自展观命学士王熙读先师自题赞及忞制赞动容久之然后诏近臣收进内宫临摹一日语忞曰先和尚道影传写极工所题赞果是真笔否忞曰的系先师七十五岁时书也。

　　上曰朕已命工临下二幅忞因进曰如原写当
圣意可留存大内愿赐忞摹本还山俾先师叨
皇恩光被当不朽耳至十月之晦依原本临摹者装潢始就其一幅则沉香龙座备极庄严于元正三日毕工。

　　上皆亲送至万善方丈展挂示忞并召忞门弟子俱来随喜于时
皇情极为欢说指所画衣褶曰此皆朕手自着墨也复一日展示学士王熙曹本荣因谓忞曰即请老和尚题赞于上忞曰谨遵慈旨於乎先师自壬午入灭迨今十有八年尤能道契人主致人主景怀若此使与
上生同一时对扬休命其遇合之隆又不知当何如者虽然先师之道诚大矣德诚备矣而
今上嗜道好德之心亦万世而旦暮遇之也昔神庙手书金刚经为汗所渍思欲易之诏问达观可师可曰御汗一滴万世津梁窃谓此段因缘为法津梁光于有昔故特表而出之以示后之来者。

大法身县只一丝拔山有力等闲持锋亡佛祖提纲日舌结天魔妙辩时毛孔散为千圣眼道标留作帝王师从兹太白归藏后殃累儿孙曷尽期

　　敕赐别山慧善普应禅师真赞

百城罢访入烟萝宗说滔滔似决河钵洗禁池倾白月经翻古洞涌金波饮人以德同慈妪荷法唯公绝比阿道影师名重叠赐袈裟沐尽御香多

　　庆云李公画相赞

诸艰历试倍流离壮志如山屹不移恭谨真堪追万石勋名未肯亚骠骑曾无肺腑藏私怨只有丹诚报主知衣锦还归行昼里长安共说好男儿

　　春雨雷金吾画相赞

丰神奕奕貌桓桓气自干霄剑自寒闲跨征鞍平乐浪笑凌夜雪猎三韩亚夫勋业能嗣武太尉家声正未阑最喜昔人长健羡金吾仍作父时官

　　弘觉忞禅师北游集卷第五
嘉兴大藏经　天童弘觉忞禅师北游集


　　弘觉忞禅师北游集卷第六

　　门人真朴编次

　　杂着

　　参禅要语

　　此事如天普盖似地普擎翕也纤尘不立张也横亘十方烁迦明辨无由佛祖侵欺不得一切平等浩然大均说智说愚不得说迷说悟不得说理说事不得说如说异不得所以道灵光独耀迥脱根尘体露真常不拘文字心性无染本自圆成但离妄想即如如佛于此见得不用回头转脑罕遇奇逢最省心力倘或承当不下便须着意参究但不可以有心求不可以无心得非语言所造非寂灭可通非思虑能知非见闻可觅然则要且如何趋向如何着力第一先须发决定信信者信得当人有此一大事因缘可以了脱生死可以超凡越圣可以入尘劳而不被尘劳所拘可以住境缘而不被境缘所缚一信永信决定无移具此信力方可于一切处参一切时究毕竟参究个甚么日昨。

　　上问向上一路千圣不传如何是不传底事忞良久问　上云陛下会么　上云不会忞云祇者不会底毕竟是个甚么是何面目是何体段但恁么回光返照痛自鞭逼刻刻提撕念念省察日久岁深自有相应时节然。

　　皇上日应万几不能谢绝诸缘但事来则应事过即休除军国大事外凡缘务可省者即省之切不可一暴十寒不可思前算后不可猒喧求静不可除妄觅真于中或暂得轻安或昏沉搅扰或圣境现前或倦劳思逸生一念退舍不得着一豪顾恋不得着一念欢喜不得着一念护惜不得才有所著便成窠臼直须如王秉剑壁立千仞魔外精灵一时俱斩或有时目前虚豁豁地不见有身不见有心不见有山河大地切忌此处歇脚快须蹋步向前不觉不知筑着磕着如忘忽记如暗得灯如平地得宝如远出归家洞见本地风光百匝千重头头显露色空明暗法法全彰方知本性圆明本来清净本自具足本自现成本无迷悟本无得失然或悟境不忘谓之见地不脱此病犹深直须平平帖帖放旷自如饥餐渴饮不资余力将前所知所证抛在粪埽堆头依然只是旧时人不改旧时行屦处自此安邦定国海晏河清端拱无为垂衣而治方名了事丈夫也。

　　师荛说

　　曰稽古帝王之见于诗书者必尧舜为首称盖尧之巍焕则天舜之恭已无为而民自化政治之隆斯为尚矣然孔子复称舜为大智顾不揭其聪明天纵者奚若浚哲生知者奚若直曰舜好问而好察迩言焉迩言者何即诗所谓先民有言询于刍荛书所谓刍荛必采工瞽必询者是也。

　　今上踞菩萨位现帝王身无师智自然智盖已积劫圆成故能总握乾纲于幼冲之年又安天下于细旃之上日应万几直如庖丁之解牛于游刃之间无不恢恢乎其有余地者尤复敦兮若朴浑兮若浊众人皆有以我独顽且鄙为心此岂昭昭察察苛细矜能之士足以管窥万一乃谦光导物不耻下询而问字于忞虽泰山不让土壤江海不择细流抑轻尘足岳滴水汪洋忞将何自而上裨山海之高深唯是仰体宸衷不自圣神与谷王善下之义谨采诗书所谓敬献二言曰师荛云者敢谓下下人有上上智诚以刍荛固民之至贱而识之最卑者也尚可为师则凡兹后先疏附奔走御侮之蔼蔼王多吉士我皇有不广乃忠集乃益虚怀而翕受之乎彼人之好我者又何所顾忌固靳夫嘉谋嘉猷之入告我后哉虚怀以集忠告则我皇无心思而众人之心思皆心思矣翕受以听谋猷则我皇无耳目而众人之耳目皆耳目矣众人之耳目皆耳目故耳目斯能及远众人之心思皆心思故心思可以穷神穷神极远故无幽弗烛无逖弗周举九州万国之情形无告颠连之赤子日昭昭于衮扆之前悉纲之纪之经之纶之劳来而匡直之辅翼而振得之俾咸适其所宜各正其性命将见巍焕则天之勋业可奏于恭已无为之治也何有於乎帝赉良弼乃在版筑之传岩钓访渭滨而得鹰扬之吕尚安知市井鱼盐之内刍荛雉兔之间无名世兴王之佐哉则又不得不为我皇三致意焉。

　　敕建南苑德寿寺记

　　诸佛以一大事因缘故出现于世所以设教利生无非开觉群迷俾明自性而已自性明则尘劳息尘劳息则法界纯真法界纯真则超然无寄故初祖之对武帝曰净智妙圆体自空寂如是功德不以世求然迷途未复觉路方遥苟不导修福严则没在诸苦曷由自振此觉帝之扬灵火宅凡以利乐夫人天者至悉也乃后世过举匮国穷民专求祜祐于灵祠象设福之修且不胜其怨之丛自萧梁差跌以来为世儒口实不知几千万喙矣天祚有清我
皇应运爰以幼冲之年总揽乾纲削平四海幅员之广奄有华戎其于敬天法祖之规致治勤民之本远则希踪大禹近实取譬汉文语其敏求则经生未逮推其问察则草野可师所以诸凡帝典王谟诗书六艺朝堂之得失相业之醇瑕靡不洞若观火别若素缁尤复契慕空宗留神祖道万几余暇不废咨参自非灵山大士悲愿夙承示作帝王何以臻此然君临天下十有七年唯是日求敉宁与民休息概未尝劳人动众经营台榭少侈游观特于顺治十五年八月日指授臣工考卜南苑中相厥爽垲之地创兹灵宇一区中建普光明殿奉安释迦文佛侍以韦李二天配以十八应真前为护世四神王殿再前为三门司启闭也后辟方丈以安主法之僧尊法教也左右为厨库僧堂安清众也殿之左翼供观音文殊普贤右翼供地藏药王药上皆十方世界名称普闻之大士所以昭往行也复设东西二楼县置鼓钟于上所以号令晨昏也然后缭以周垣树以塞门罔不绿疏青琐金煌碧辉用是集福储庥上报
圣母皇太后劬劳之德教育之恩是则我
皇孝思永长百王足法其与专求祜祐以庇一人者不亦大相径庭与岁在庚子实臣僧道忞奉诏来京之明年也于时告厥成功中外莫知。

　　皇帝以忞学佛之徒于佛事门中为能晓畅其故命忞撰文纪事镵诸丰碑将以布告臣民焉忞愚不敏重违慈旨谨拜手飏言而献词曰。

　　世雄设教开凿蒙昧如抉金鎞上智悟明识心达本觉即菩提小机羊鹿诏修福慧孩幼是携圣帝明王灵山所嘱我法堑城徒知崇奉匮民敛怨国是用倾岂佛注误执事迷理世实听荧大清启运云开佛日首出我　皇圣智生知爰在幼冲总握乾纲神武不杀怀绥以德揉此万方勤俭斯躬勉勉大禹翼翼汉文金玉为度克明克类克长克君古训是师亦经亦史亦典亦坟灵源一发糟粕诗书覃求祖意万几余暇日就月将咨参不置乃知我
皇统御金轮诞从佛位十有七载蔀屋干干游观废罢猗与南苑谁输梵宫四天来下檐阿华采象设崔嵬金辉玉射于皇
圣母宸躬是鞠帝德式楷皇心孔念昊天罔极厚地无涯德厚恩高何以报之有觉如来乃命臣工匪疚匪棘精庐是饰以祈黄耇以介景福以引以翼允矣我皇永言孝思孝思维则帝嘉忞学禅证有辞文宜朕诠忞拜稽首对扬休命风雅典鲜视于臣民明昭有清天子万年。

　　重修笑岩祖塔记

　　灵山正法眼藏首付摩诃迦叶六十五传以至我祖笑岩宝禅师宝出幻有传祖再世而分为二派一曰天童悟一曰磬山修天童出大沩学三峰藏东塔明径山容金粟乘宝华忍龙池微雪窦云鹤林门庉村贤通玄奇与忞忝继席天童为一十二人磬山出阳山授竹林豫报恩琇山茨际南涧问又五人故今寰海宗工凡弘济上者皆师后裔师唱灭万历辛巳葬燕城小西门外汝芳罗大参实铭其塔矣李闯犯阙国变塔几毁赖汉萍杰公保持之厥后　溪森慧枢地廓地增土垣而塔免刍牧之虞今顺治十七年玄水杲与憨璞聪共捐衣赀重廓地若干亩砻石为墙中辟三门内修房舍可寝可兴规制遂为大备聪容孙杲微孙森与地琇之子而杰则久参天童称角立者也皇清启运
今上问道崆峒征车四出一时报恩琇憨璞聪首膺大觉明觉师号　溪森慧枢地留供御园玄水杲亦屡蒙顾问说法禁庭不数世且名闻京国道契宸衷焉抑知昔在中叶宗图九鼎系吾祖一缕之身乎夫世运法运均有盛衰当其盛时能忧虞而密挽之可使不衰当其衰时能坚志而力持之可俾复盛今滋盛矣吾恐其衰也是在后之密挽而坚持者。

　　重修城南海会寺记

　　都城之南有寺曰海会者创于嘉靖乙未之岁世穆二庙咸命僧代度于此至万历元年癸酉慈圣国太后复发帑金命内臣周宣范江撒其圮坏而增修之江陵张相国为文纪其事详且悉矣缅惟神宗显皇帝临御天下四十有八载厥声匪赫赫也厥灵匪濯濯也然而岁稔时和民安物阜家邦以靖寿考以宁是遵何德哉推本而言实由圣母垂范宫壶凡百施为无非慈祥岂弟之仁福国祐民之事神庙惟能孝思无斁故阴受其庇荫而不知耳乃后世弗循也误听讹言悉举累叶所崇之象设万夫牵挽出诸禁门毁为通钱焉及当阳九之厄也报亦如之语云君以是始亦以是终可不戒与
今上受天眷命抚有万方其于致福未索索然也特于我法不忘佛嘱维时顺治丙申岁久寺颓都人士谋欲鼎新乃削牍命本寺僧走江淮请今憨璞聪公住持是刹禅众川趋宗风大振丁酉
上狩南苑因幸寺延见聪复召入禁庭问佛法大意奏对称旨乃命结冬万善殿赐明觉师号日昨
上谓忞曰朕初虽尊崇象教而未知有宗门耆旧知有宗门耆旧则自憨璞始憨璞固有造于祖庭者也由是观之聪公非明道蓄德之有素何以导利人主人主顾久而景慕且殷殷不解于怀哉公住海会凡五载殿宇廊庑与夫钟楼鼓阁之属率焕然一新总用金钱若干多三韩耿公乐助而檀越罗一清实破产隳家力襄是举者今秋庚子功用告成一清念因缘之不偶缔造之维艰也丐予言记之将以昭示后人使永为十方常住不坠风规焉庶檀膏信脂为不唐弃云於乎劫火洞然大千俱坏须弥巨海磨灭无余矧一四天中有阎浮提阎浮提中有大清国大清国中有海会寺创之自世宗修之自神庙以及今之重修皆未百年也兴废圮成曾不旋踵如此欲以予言永之不亦迂且昧乎然则如何而可传曰人能弘道非道弘人是在聪公与后聪公而起者之品望去存则海会之隆替可卜矣聪公望天童悟老人为四世孙盖视予为犹祖也。
</div>
    <div class="pagination">
<a href="天童弘觉忞禅师北游集_page4.html">上一页</a><a href="天童弘觉忞禅师北游集.html">1</a><a href="天童弘觉忞禅师北游集_page2.html">2</a><a href="天童弘觉忞禅师北游集_page3.html">3</a><a href="天童弘觉忞禅师北游集_page4.html">4</a><span class="current-page">5</span><a href="天童弘觉忞禅师北游集_page6.html">6</a><a href="天童弘觉忞禅师北游集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
