<!DOCTYPE html>
<html>
<head>
    <meta charset="UTF-8">
    <title>紫竹林颛愚衡和尚语录 - 第 5 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>紫竹林颛愚衡和尚语录 - 第 5 页/共 37 页</h1>
    <div class="content">　　病僧初出邵阳客武陵时。曾枉手札密念嗣后萍梗无定。音问杳隔。竟不闻芳躅所止何胜深察反省皆自违耳。残废之躯已付流水。虽谬膺云居洒扫之役。不过了其余念而已。黄山幽僻之嘱知慈念之切。乃有殷殷之喻若此岂不感荷来谕皈心始末注意楞严详而且备。大抵菩提妙慧借境方生。无论色香味触皆通本有。都是入道之门。岂唯观教一事而已。总之在人肯起疑肯体究。无不是入道因缘。若不起疑不体究。只是寻行数墨。不唯今生不得透露。尽未来际恐亦不能超越。今足下剖柝诸疑正是足下着力处。自有转身亲切时节。是学道人极妙好消息。此时不必速求决破。若此时决破。只成得些知见学问。返塞却悟门。足下如今分根分尘分性分相分动分静。总之未证闻性圆明。如亲证闻性圆明则无如是隔碍。古人云识得心大地无寸土。岂有闻性意识差别分扰哉。足下莫放舍时时体究。要到瓦解冰消群疑顿尽。那时方信病僧之言不诳也。余不赘。

　　答舒茂才

　　病僧持钵螺川。挂锡西峰寺。每坐长松之下。辱孝则刘公见访语次。间刘公曰做工夫切要可得闻乎。病僧直曰真实做工夫无别奇特。只一舍字便能超佛越祖。一切究竟。刘公栗然曰承教将此身变一个猪与人吃了。亦是好事。病僧私叹此公颖悟超迈。若此嗣后安福诸公偶聚于西峰。刘公亦在座。侧有贺孝廉与刘公诘论性理。刘公曰我与你如是辩论总是舍不得。若如老师所教一切舍去。则无许多诤论。贺公默然。即此则知刘公深服病僧此一舍字。旧日与足下树底竹间榻前窗下清夜白昼高谈细语。未尝不以此字拈掇。足下何不从善。犹存种种知见耶。超格之士道德仁义尚不能束缚。岂可以贫贱富贵得失忧乐而自缠绕耶。据来谕忧乐两种交战而业系为祟数语。乃古孤臣义士之怀。非有道之怀也。总之未能尽力一舍若能尽力一舍。则诸佛尚不奈尔何。况世间忧喜苦乐逆顺冤亲而可夺哉。又则舍乐不得为忧所侵。舍超越不得为沉溺所苦。舍快意不得为冤气所屈。舍吉祥不得为诸祟所欺。此理势之必然。足下高明岂不晓此。又来意是套语。非足下以待病僧也。若实然亦非足下相知于病僧也。请高明自为分处。明月湖边碧溪桥上。聚笑有日暂不多及。

　　答孝则刘殿元

　　衡八月廿二日放舟至建昌。为风阻。九月初二日方进山。自出青原至云居。延迟四十余日。一路清平。皆执事护念之力。法门固是执事身心。青原更为执事切意。比来不知其中安顿有人否。如不得人。观衡之过。似不能免执事傲暑至省城者。急于亲事也。而能神闲于方外。往复江干累次。不觉其倦。此诸人之难能也。钦慕何极。李匡翁久响高风。未及面识。执事如有所见。幸勿吝衡。当来相侍左右。俟归府而后还山。恐为执事累。故不敢作此举。衡一到山中。真空山也。海昏上下。年止半熟。荒歉之音。实不忍闻。不知明春是何光景。知执事是有生之依怙。当何以策耶。衡既在至化之内。瞻望殊深。肃候不一。

　　与郭首龙居士

　　旧冬曙宗公至山。闻足下尚在调息。衡深虑之。知有青原大功在。龙天必为加被。是可恃也。今闻道体大安。精神倍常。青原诸功一时顿起。是则龙天不负足下而足下亦不负龙天。此一大事因缘实千载一时。一时千载。可钦可慕。昔有梵志为活一女子命。自毁淫戒。反增数十劫净行。今足下为青原胜事。纵伤戒德。亦可仗也。青原之责。使衡通身是口不能为言。唯听数说而已。衡未入青原光景。衡已入青原光景。较之得失。谅足下尽知尽见。衡既入青原。较青原未入时。其什物已失其半。使衡再入青原而青原岂不唯一空地耶。衡与青原之地有缘无缘可知矣。即此当以衡为青原拒而反为青原招。不知足下以何见而然也。读手谕。情尽理至。令人可钦可仰。亦可怜恻。但衡非其人。亦无如之何也。聊复不尽。

　　答安于刘公

　　闻足下已获麟郎。不胜之喜。良可嘉贺。青原祖庭乃贵郡中雄镇。住持非细事务。在得人而后可。衡前为谒尊大人。被贤父子错扯入青原。住仅半载。青原什物二分已去其一。此过将谁归欤。至今负愧不已。足下宁不眼见耳闻乎。如衡再入青原。青原岂不成一空地耶。足下欲衡入青原。实欲青原损。不欲青原益也。古人量才补职。良有实据。足下高明。岂待衡多语。亦非衡有意不为青原益。实人与地不相称使然耳。

　　与元公黄居士

　　响慕道风。获益深矣。吾祖师门下久阙明眼护持。幸有执事与集生余公同心此道。复为今日大法旗鼓。是知此时宗风声宣宇宙。皆执事与余翁之力也。衡自惭钝根。不能为人天眼目。滥厕宗庭。聊全祖父之志。实为高明所耻也。幸藉云居祖席之灵。得瞻光霁。可谓不致当面错过。幸甚。幸甚。别时承面许云居休夏。今岁将更矣。不闻消息何如。特专小师走候。不知大彻悟人还有妄语否。幸的然示之。感激不浅。

　　答介子黄居士

　　复辱慈函。深荷法旨。扇头俚语。借周金刚乃敢尘渎慧目。纸上图书。因刘孝则胡为冒献宝几。田歌真田夫之口嘴。何堪声并大作家。山茗止山人之蒿汤。岂扬味同古人案。谬承誉意。实增汗颜。衡久堕青狮窟里。失乳小儿。妄称紫竹林中。末愿痴子。一无所取。百不堪为。既蒙玉指飞光。摄受欣然。归趋嫌迟。重烦金心。布符招提。恨矣亲炙不早。但获请益诸唯主盟。舟居适意。未敢效船子之求入水。宿私安聊。复访中峰之避世。清仪未接。鄙陋先陈。江上清风普被。破我积生沉寂梦。欢喜何如。天边明月无私。任他诸方棒喝机。赞叹而已。谨复。

　　答伊少刘居士

　　融公来奉手教。语意超然。全无世谛知解。向上一事。大有透露消息。真青年中白眉也。非从般若光中再来。鲜能臻此。钦服。衡在法门四十余年。深山旷野。幽壑孤峰。历尽辛勤。至今老病交逼。尚在焦残无用之地。曷如足下一入门来。如逢旧有。语言行事。超越世间。了无丝毫凝滞。实有愧于足下多矣。忆昔同舟出苏溪。夜话津津。知足下不以病僧见弃。曾面订投老之盟。又知足下覆庇病僧。用意深矣。病僧缘薄。不能日近日密。实自欠耳。去春抵匡山五乳。了憨山先师扫塔一案。秋入云居。又为洒扫之忙。不知何期再得良晤。畅我鄙私。是为底念。

　　与安于刘公

　　两奉手教。读之如登妙高峰。层层高上。步步转妙。其光景倍胜。令人欢喜畅悦。不觉自忘。是知足下用心绵密猛力。若直恁么行去。诸佛诸祖极口称赞不及。况龙天神鬼。博地凡夫。可得而思议哉。来谕谓初诵殊惊河汉。久久思惟。方知人人具有此妙用。非独菩萨为然。乃至知井可饮。不求水于江河。知灯可炊。不觅火于邻户数语。大知是足下自信自觉境界。不是从册子口角边学来言语。若是学来。不得亲切若此。是知足下真有如是见。乃有如是言。能有如是言。必有如是行。此即是足下大进益。大受用。大自在处也。金刚经云。若有人闻说是法。不惊不怖不畏。当知是人甚为希有。足下从惊疑到于不惊疑田地。是为自肯。此事要自肯方亲。是佛先为足下印证也。大抵此事不是实有个心定与不定。当审此分扰分静。分羁分解。分障碍。分自在之心果是何物。是有是无。又审此纷扰寂静果是何物。是有是无。向者里看得明明白白。身心尚不可得。将何物避纷趋静。自在不可得。将何物为障碍。到此心境一如。分别自息耳。古云一心不生。万法无咎。是为明证。近日学道人多尚虚玄。不肯在日用中操履。是为大病。足下既知此事。必力行此事。力行此事就在日用中。左右逢源。不违本有。唯一孝字尽矣。保此一孝。行可以承顺父母。超越身心。贯古今。通天地。达物我。定圣凡。总不外此一事。至于超佛越祖。棒喝交驰。不过此事而已。岂别有奇特玄妙者哉。山空境寂。雪冷风寒。乃僧辈家常过活。亦承念及。感荷不宣。

　　答季纳熊公

　　来谕身虽居家。心常依恋山中。此正是足下大解脱处。亦可谓居尘不染于尘。其实圣贤游于世间。饮食衣服。视听行止。不异于人。但心中圆照一点。不与人同。一切圣贤超越自在。解脱受用。全在心光独露。不在形迹耳。足下既在丛丛纷扰中而心游于深山物表。非超越自在而何如。果诚然。病僧后尘望之不及远矣。旧火主事即足下超越自在之事。护法着力之处。必要善周密。令彼获大安乐。乃见足下同体之慈。如以同体观之。非他人之事。乃自己之事。不须待彼言。不须待彼求。足下闻之。即勇于前。善为调理安息。令彼不知不觉而受其泽。岂不见足下之大善巧耶。祝祝。病僧在山。承贤父子慈光密照足矣。实出意外之庆幸。虽贵邑人鲜有入山门者。乃病僧素常偏浅之过。非贵邑人不乐善也。堂中东单已成。颇不俗。大众安稳其上。皆足下殊胜庄严。自性佛事。西单月内可就。此时得足下至山。事事更美。如有事羁。不妨迟迟。但可行即行。是望。

　　答熊青屿给谏

　　捧读来谕。理事双彰。语义俱密。欲晓衡不宜此一妄动。在衡何当。执事殷殷一念至此。无乃为云居祖庭久虚其席。欲衡洒扫。以待来哲。又似求朱不得。暂借赤土。以应其事。此执事为云居求人切实若此。为国为家为身无以二之。钦服。钦服。衡虽沉冥。岂不感悟。所示圆通妙旨。圣智境界。古人所谓十世古今。始终不离于当念。十方刹海。自他不隔于毫端。非证此不能说此。是知执事深入此种三昧。乃能说行俱到。真缙绅中古佛也。第圆融不碍行布。行布不碍圆融。理事融通。性相不二。方能超越世出世间思议之表。所以云。众生有诚。靡不周而恒处此菩提座。昔释迦如来在母腹中转大法轮。微尘数众围绕。既出胎成道之后。复还本国。为父舁棺。又升天宫为母说法。有时鹿苑。有时鹫峰。有时善法堂。有时光明殿。未曾废往来彼此之迹。其开合世界为一界。乃诸佛之本事。遍入尘刹而无碍。亦诸佛之神通。本无二致。但行布相法中有是有非。有当行不当行。有当止不当止。执事责衡不善行止。不唯衡额手谢过。即诸方闻之亦合爪称赞。是执事语行饶益于人多矣。衡此一行实为大错。但错于先。只得将错就错。错此一遭。后来言行自知改辙。伏乞执事布施欢喜可也。又示荐先一事。乃衡生平本事。住邵阳二十年。唯以此事上弘佛化。下导有情。犹望执事广此一行。以为云居护法。甚善甚美。此谢。

　　答宝庆诸大檀越

　　观衡庸鄙草芥。尚不能喻其微。何应诸大长者垂光远摄。惶悚无地。邵阳乃衡之恩地。轻背恩地实一罪也。屡承诸大长者慈召。未即归赴。今又蒙诸大长者同伸玉指。飞光接引。益增其罪。是诸大长者之慈念日隆。观衡之罪愆日坠。良可怜愍。大抵漂流之子。非不思返。倚门之父。非不望归。但落魄之业力未尽。无可奈何。观衡之归念日驰而归缘多障。自亦不知其然也。去春入匡山。了憨先师扫塔因缘。秋出五乳。决意归楚。又为陇州刘门伯仲相迎之缘。蹭蹬至云居。又为熊青翁父子错为举扬。为云居洒扫祖庭。熊翁父子初心此道。不得不委曲随顺。因此有负刘门伯仲之诺。罪不容言。又暂不及赴诸大长者之命。愆何能忏。进退循还。微密觉照。邵阳乃再造之域。知诸大长者乃父母之慈。决不我弃。云居洒扫事竣即归来面领呵责。决不敢辞。惟鉴不宣。

　　答德安郑茂才

　　佛诞饭僧一事。良时良会。最胜福田。不唯亲饱法供。即见闻随喜。皆下菩提种子。自有开花结果之时。此一大事因缘皆从足下发起。是足下为诸有缘之大导师也。大光明幢也。虽饭僧一事行即成佛之正因。此因此果。非世智辩聪思议可及。足下高明。自成深信。凡俗人以百千万亿七宝布施。不及有智人施一粒米之功德。是则物无大小。大小从心耳。金刚般若经云。若三千大千世界中。所有诸须弥山王。如是等七宝聚。有人持用布施。若人以此般若波罗蜜经乃至四句偈等。受持读诵。为他人说。如前功德。百分不及一百千万亿分。乃至算数譬喻所不能及。昔释迦如来因中以五茎莲花供然灯佛。即蒙授菩提记。是为明证。足下如肯信见闻随喜果报不可思议。亦应信自家福德寿命不可思议。亦应信自家法身慧命究竟坚固不可思议也。衡所见如此。钦仰如此。不知高明以为何如。

　　与金岂凡观察

　　南浦之遇奇遇也。知执事必不虚我。此遇是遇。非无待也。本分一事。执事已喜作用。衡未能窥其少分。唯翘首称赞而已。云居祖庭执事决不视为分外事。第不识护念妙用作何显。现引领望之。佳稿珍玩数四未能深入。依衡廉纤之见。凑成剩语。自愧瓦砾。何当以玷珠林。恐违大命。呈上冀批削。弗用可也。

　　上五乳本师憨老人书

　　去冬今春曾附问。不知达否。文林来。承老人广长舌音。远覆身心。庆慰无量。得知老人安心五乳。地幽人胜。续焰腾辉。至于透网金鳞。近来又不知几许矣。衡自知今生法缘浅薄。病障缠身。不能与祖父增光。弘扬大法。愿行不齐。羞惭无地。又不能效古人三登投子。九上洞山。常赴老人之傍。领取大机大用。有负法恩多矣。每念至此。自觉惶惶。退步有分。又闻空印大师示寂。衡之胸背如刺如灰。恨病体不能亲手扶龛。返成不孝。特于六月中做一报恩道场。聊遮世人眼目。于本怀中实不能酬其一点。谨字奉闻。伏惟加庇可耳。小庵工将一半。自料力不能支。偏方路僻。智者罕至。恐法道壅滞难通。倘得老人新成法宝一开导之。则小庵光明永远。曲乡异域无不兴崇。想老人法爱甚深。必垂于此。夏居士乃新安人。稍有信具。但衡在病晦中不能启发开悟。今遣来谒老人。万惟慈悲接引。使彼于佛法海中愈得信心坚固。便此顶附问候。惟冀慈照不宣。

　　　　　　又

　　己未秋。夏居士至。蒙老人开示法语手卷一通。衡顶礼开读。于甚深观门更加一信。益夏居士决志莲品。永不退转。此诚老人一手捏人成佛去也。衡承老人惠以法华。楞严。肇论三解。因病心虚弱。未得精研。略读一遍。私意古来注解都是从毛至皮。从肉至骨。老人所注直向骨髓中会通。迥与诸家别一手眼。而血脉深极。非浅识者所测。再拟觉范大师所注引证会合老人所注骨脉会通。虽则二老玄旨不同。其深远难到均也。望老人慈悲加庇。令衡血气充实。精神猛健。于老人甚深三昧中得一毛端许相应。更见般若上亦有大机大用。会合宗乘。绝无丝毫痕迹可间矣。又荷老人曹溪往来之嘱。此极妙最善一行。但衡非昔可比。孤身动转为难。又时节似不能勉行。此虽老人错爱过奖。衡亦直心担任。然而今生不能。即来世亦不敢负老人所嘱。有新安陈居士号东华者。夫妇长斋。与夏居士相友。同发信心。参谒老人。乞老人方便提接。最后开示。于般若田中增一慧种。知老人必不舍此利乐有情之念。湛公居南岳。修复天台。因缘胜好。法道将行。此真老人分炬宝照也。老人有此公。诚青原之有石头。南岳之有马祖。衡每为老人喜之。所恨不能趋侍以罄道怀也。有拙刻仪式二种呈上老人许可。鱼雁行忙。灯下草草。伏惟慈宥。

　　答澄芳大师

　　衡昔于狮子窟中。常闻兄之名德十分高厚。往来窟中。语论超群。衡虽当时侍聆其侧。尚在愚昧之间。未得深领微妙。后随空印大师入京。过游上刹。承兄周旋管待。衡亦随众饮食。未敢接谈。想兄未及识衡。其实兄之光仪在衡之心目间悬已久矣。及吾兄法道大畅南北。声驰轰轰在耳。每遥空观想。合掌赞叹。第不得一面相倾为恨耳。去岁托坦然持香礼塔。又未通名问讯反。承指光远照。及惠帽袜。感愧何极。憨老人前岁冬返岭南。去岁冬月已入寂于曹溪矣。前辈诸大老寥落已尽。法门空寂无依。想兄亦有痛惜之怀。特附片言奉报。又思支那律教自宣师之后似乏其人。今幸吾兄主之。是知佛法久远住持。自今日再逢运也。未来有情得正发心。获清净眼。顿证金刚戒体。皆吾兄开化之力。非文殊应身。慈氏再来。岂能荷此大任乎。钦服。钦服。衡卧疾十三载。今尚未起北地之行。想今生不能举矣。偶因从闻上座北归。谨此通名奉候。余不赘言。

　　答见玄大师

　　衡昔在山。以自处凡夫地。日与圣贤交参而不识圣贤也。及被业风所鼓。飘泊江海将三十年。回思五台。不啻天渊之隔。忆昔山中岩居穴处。草衣木食。现宝王刹。据狮子座。营役往来。皆文殊十万之俦。衡愧无缘再遘。怅何如也。今观吾兄久处清凉。名闻远播。衡徒倚偏方。望空怀想而已。昔承印大师慈爱。遣月舟远来相接。彼时病重。未及同归。自月舟回后。山中音问杳绝。竟不知山中诸大师某某在山。亦不知栖贤社中主人某某。去岁托坦然持香供塔。未敢通名奉候。极承吾兄雅爱。周旋其事。又承瑶华远布。病室生光。感激难喻。因从闻上座北归。附此问候。

　　答云居味白叟

　　云居始末。座下肝膈。衡已尽知。但衡乃残病之躯。以闲放为乐。本无住意。昨登上刹。因见座下为祖庭一片真心。谓大众少于精进。自己年迈。难于支持。承面诲衡。以委其事。衡亦为祖庭恐致寥寥。谓座下与合山大众肯欢喜各归退居。衡舍了几支病骨。先为打扫。以待大手眼知识。方堪任其事。量自力实不能也。如合山大众有一人不愿归退居。不乐从其事。衡决不敢轻诺此事。全在座下与令高足善为调停可也。古人云。欢喜名为道场。我辈为佛弟子。举止岂可令人生恼耶。昨会熊青翁云。待他再到山中料理看如何。座下调理之方却同青翁商议。衡唯听青翁担当。衡又别为请教。可借两三间房以结冬为事。亦可总在座下高明裁度。是复。

　　答乐愚和尚

　　前接手教。宗门证量并余新刻。又蒙以喜偈为衡狗齿满甲之诵。种种皆是奇珍胜举。知兄为我诲我深且至矣。又知吾兄应世之寿已登七十三矣。较之台山大师又逾二载。将来福寿不可称量。是知吾兄独深禅源。不为浮波幻影之所移异。故得如是金刚正受。究竟坚固不动耳。衡之鄙劣鲜福。兄尽知之。偶被诸人所惑。妄膺云居洒扫之役。实不自量耳。如何得吾兄慈愍。一至明月湖边。碧溪桥上。优游对坐。为我舒其怀。展其促。不惟衡受其益。即吾兄亦不无其乐也。衡虽不足为吾兄所怜。岂不念祖庭之重乎。今特遣人奉接。惟望拨冗光临。暂此肃复。

　　与云居明月堂法玺印西堂

　　两接手书。知子笃信此事。真载道之良器。向上宗乘。惟子是赖。常住事方。公既已承当。大众有依。祖庭有主。一大庆快事。子亦当为我大发欢喜也。即今上下寇乱甚急。士民惶惶。有身无处。可安当此时。惟深山中破衲蒙头。庶无虑耳。子万一不可下山。日夜以从上诸祖公案为依止。须臾不可离也。或出或入。总一楞严大定。尽法界了无纤毫隔碍。唯一圆通。自在三昧。是子与诸祖眉毛厮结之处也。此时病僧尚居舟中。俟楚道一通。即过湖南。以了旧日因缘。而后浪迹可以自适也。云居一念。在于梦想。未少间耳。不知将来因缘何如。此时未敢期也。惟祖庭是重。子当珍摄。谨嘱。

　　　　　　又

　　闻子于水边林下保养圣胎。亦自有住山新得之妙。虽人间天上胜妙供养。无如法乐为上。子不可不自知其超越也。亦不可不知明月堂因缘为子有也。亦不可不护惜也。子当究竟坚固此山。甚勿被境风摇动。病僧残废之躯。遇此大难之时。孤踪无可为寄。几不欲留。俟业尽乃尔。曹溪憨山先师一脉至我后而未得其人。子既担荷此事。当自努力向前。病僧当来亦为子担荷其后。此病僧之底意也尔。晦公隐慈等归山。幸同方公清照。或常住。或明月堂。随彼所欲而安置之。可为山中伴侣也。祝祝。

　　紫竹林颛愚衡和尚语录卷第六

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第六卷计字七千六百二十三
　　该银四两五钱七分五厘敬为
　慈母张氏夫人名下性天朗耀慧炬圆明仗
　　般若而悟证真乘赖菩提而安宁老推谨意
　　康熙十四年十月　日楞严寺藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第七
</div>
    <div class="pagination">
<a href="紫竹林颛愚衡和尚语录_page4.html">上一页</a><a href="紫竹林颛愚衡和尚语录.html">1</a><a href="紫竹林颛愚衡和尚语录_page2.html">2</a><a href="紫竹林颛愚衡和尚语录_page3.html">3</a><a href="紫竹林颛愚衡和尚语录_page4.html">4</a><span class="current-page">5</span><a href="紫竹林颛愚衡和尚语录_page6.html">6</a><a href="紫竹林颛愚衡和尚语录_page7.html">7</a><a href="紫竹林颛愚衡和尚语录_page8.html">8</a><a href="紫竹林颛愚衡和尚语录_page9.html">9</a><a href="紫竹林颛愚衡和尚语录_page10.html">10</a><span>...</span><a href="紫竹林颛愚衡和尚语录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
