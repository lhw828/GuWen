<!DOCTYPE html>
<html>
<head>
    <meta charset="UTF-8">
    <title>古雪哲禅师语录 - 第 34 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古雪哲禅师语录 - 第 34 页/共 34 页</h1>
    <div class="content">　　经论合镌序

　　天下皆知孝道之当尽也。而不知所以尽之之方。天下皆知不孝之不善也。而不知所以革之之源。天下皆谓出家之不孝也。而不知所以孝之之至。此无他。盖由吾徒不能遵佛祖之教。广佛祖之言。以开天下之昧昧耳。予不孝。宿业深厚。幼孤始从先祖弃家入山。学出世法而无后之惑。胸中未能泮然。一夕梦先子示之曰。欲酬罔极。母越出家。既觉。遂矢志披缁。嗟夫。生我之身。定我之向。往使我得闻佛祖之道。此恩此德又岂特昊天罔极而已哉。自惟驽钝。浪迹天涯二十五年于兹矣。虽造次颠沛。不敢忘先子之明训。客岁丙申。始获一挝退鼓于翠岩。还乡祭扫。哀恸欲绝。今春修葺坟陇既竣。归山为诸新戒讲演孝论。虽不足以答劬劳于万一。亦稍释蓼莪之痛耳。孝经曰。能令二亲奉持五戒。执三自归。方为至孝。悲夫。二亲逝矣。夫复何言。敬抽钵赀。将斯经论梓而广之。命曰经论合镌。俾天下为人子者阅之。知吾佛祖之教与鲁诰无以异。则不至有异端之呰而尽孝之。方革獘之源如视诸掌矣。客曰。人子当孝。儒释同然。固也。祇如祖师谓父母非我亲。谁是最亲者。其义何居。予曰。未曾吸尽西江水。争解峰头泛铁船。客稽首而退。

　　辑镜华录序

　　三世诸佛是一朵镜华。历代祖师是一朵镜华。天下善知识是一朵镜华。极而言之。富者贵者。贫者贱者。愚者智者。彭者殇者。乃至飞者潜者。植者动者。衔铁负鞍。披毛戴角者。无非是一朵镜华。举世间人皆由不知此身是镜中华。遂于华中起种种妄见。生种种染着。造种种业因。受种种苦报。由是升沉异路。男女殊形。贵贱不同途。修短不同命。是故西竺大圣人愍之。亦于镜上百亿分身。标榜万世。或现佛身。或现祖身。或现帝王身。或现宰官居士身。或现比丘比丘尼身。或现优婆塞优婆夷身。如华严会上五十三位善知识。各各具有无量神通三昧。即赤县神州。自达摩东来之后。其间王公卿相。白衣黄冠。乃至命妇大姑。市糍婆子。悉皆具大知见。名垂僧史。代不乏人。不断烦恼而证菩提。不舍尘劳而登觉岸。即此镜中之华。便成优昙钵罗。庸讵谓非金粟之后身邪。富沙于神州为僻壤。自马大师过化以来。硕学大儒。联灯续焰者不可枚举。迩来宗教滥觞。金鋀莫辨。美斯周公忧之。客秋。予以赴请之东溪佛顶。过富沙。周公乃与其同袍谢公辈躬迓至莲华社中。举扬第一义谛。别来未几。复驰书至佛顶曰。庞公东土之净名也。其偈颂机缘皆可以▆世。惜此方罕见。愿丐大序以冠其颠。使剞劂流通为白衣榜样。亦护法之一端也。未审吾师以为何如。予曰。善哉斯举乎。夫欲恶之孽为自性之蒹葭久矣。及其始萌也而芸之。则禾繁以滋吾辈。治心亦然。圣贤之治人治世亦然。公今为榜样白衣而先流通正法。是可谓深耕而熟耰者也。虽然唐宋之际何啻一庞公哉。今据五灯所载。六十余员皆可标榜万世者。合为一录。命曰镜华。梓而广之。则可使人人为庞公。为灵照。为计氏。为洞宾。为苏为黄。为李为杨。随所好而效之。则榜样不亦多乎哉。昔内翰澹庵庄公尝访予于翠岩。询及宗乘中事。予举斩猫话示之。庄通夕不寐。黎明至方丈曰。弟子会得也。予曰。试道看。庄曰。虚空粉碎。一切不留。乃相笑而别。试问诸公。虚空本无形相。如何粉碎得。若知得此意。则欲恶之孽自除。一灵之性独朗。八角磨盘驰骤空里。金毛狮子哮吼寰中。不然。且向镜华图上看看他榜样是如何。

　　翠岩寺规约序

　　先圣以神道设教。建立丛林。聚众匡徒。朝夕焚修。祝厘圣寿。正所以阴翊无为之化。同酬不报之恩也。故为住持者不惜拖泥带水。为法求人。多中淘汰。觅得一个半个当家种草。以续诸祖慧命。所谓养育材器。陶铸圣凡。故其门庭不得不峻。礼法不得不严。规矩不得不立。所谓大匠诲人。必以规矩。学者亦必以规矩。规矩立则上下安。礼法严则不肖退。门庭峻则师道尊矣。故住持虽谦光接物。海纳山容。而于痛下针锥之时不得不翻转面皮。学者往往望崖而退。求其如叶县浮山。汾阳慈明者指不多屈矣。是故中下二机非规矩无以束其身。非礼法无以制其暴。防其微。杜其渐。而后丛林内外始安于无事。此大智禅师清规所由设也。后世罔知。轨度不守。律仪遂至。纪纲废弛。丛林凋丧。得不辜先圣建立之苦心乎。西江自马大师开选佛场以来。巨刹星罗而西山尤盛。西山之名蓝固多。而翠岩独盛。宋元后宗风寥寥。不振法席。遂至沧更。顷者石磬重敲。海众云集。多是法中龙象。无烦节外生枝。恐有一二初机莫知所守。故折里清规。略摘数条可以救时獘者。揭之于左。傥有英俊衲僧才入门来。打破牢关。纵横自在。逆顺无拘。超然于规矩礼法之外而自合乎古辙者。则丛林幸甚。法门幸甚。

　　黄岩寺规约序

　　夫岩居穴处。难忘君父之恩。方服圆颅。敢悖佛祖之训。所以上求下化。夕惕朝干。正欲同悟一心。仰资万寿而已。然追风之骥不策而驰。绕树之猿非锁莫制。顽铜钝铁投大冶而遂作干将。散木樗材遇良工而崇成广厦。是知规绳炉　断不可无。而巧匠真师千秋一遇。八闽自鳌山成道之后。四海仰木毬象骨之高。长者施宅作精蓝。王臣倾心为弟子。由是佛庐僧刹棋布星罗。故此寺开山实自唐雪峰禅师始也。后代隆洼年深。莫核中兴以来。四十余载昭昭彝训。凛凛芳规。三喧义虎之声。一奏新丰之曲。本支七世千指秀出云间。济洞两宗一时霆震海内。诚西瓯之法窟也。某久客他乡。愚顽无似。乍归丈室。诚愧滥竽。思创业之多艰。慨法久而成獘。爰集耆宿。共酌重轻。干蛊虽贵。因时立法。自宜仿古。故折里规约。胪列廿条。仰冀同志遵行。毋恣顽梗。使道德仁义之纪纲顿整。戒定智慧之根本益坚。下导群机。上翼王化。则八闽界内重窥象骨牚天。一味堂中常见金毛踞地。丛林幸甚。法门幸甚。

　　佛顶寺规约序

　　建安自五代而后刹竿林林。高僧辈出。然皆在郊郭之外。而山谷无闻焉。明末有大长者师事碧天和尚。咨决心疑。慕须达之遗风。自西瓯来东溪。遥见一峰插汉。双涧合流。乃询里中父老曰。是山亦有梵刹乎。曰。有。曰。何圣所居。曰。唐龟洋无了禅师肥遁处。其寺曰佛顶。长者闻之。冁然披榛而陟。但见残僧数辈。败屋隤垣。有不堪其忧者。长者喟然叹曰。是祖庭也。岂可久湮乎。乃迎其师主之。不数年间百废具举。无何而其师化去。长者复偕山中耆旧削牍至西江翠岩。逆予主席。岁丁酉年秋。篱菊香清。蔷薇露冷。长者须鬓皓然矣。复亲送至山。稽首飏言曰。某年七十有七。敬为和尚守此山二十余年矣。何幸垂老犹获闻临济宗乘。向者草昧经营。规条未立。后昆靡所适从。今幸和尚俨临祖庭有赖。愿定清规。垂训将来。永为十方选佛道场。以副初志。则某之功不浪施也。予曰。深山里。钁头边。有一句子。千圣难窥。百丈未悉。公还委悉么。长者曰。愿求指示。予握笔曰。分明听取。

　　募建大雄宝殿疏

　　夫普光明殿统凡圣而无遗。大解脱场亘古今而不易。良由一念背觉。遂至六趣横生。染净既隔云泥。依正自殊优劣。是故弃九五之位。法位弥尊。现四八之身。凡身莫测。随方宝阁。遍界香台。非砗磲玛瑙之所成。岂土木瓦石之能况。皆缘熏修。积劫施珠玉。等泥沙力。践多生。舍身命犹草芥。故能威慑魔外。福被天人。为暗夜之明灯。作苦海之舟楫也。翠岩古刹。南浦名区。创始普通之年。鹤书频钖。中兴己丑之岁。瑞兆先呈。然宝殿千楹。未副雪中之谶。败椽数段。还同树下之居。某下里卑人。滥膺重任。朝乾夕惕。行忖坐思。五阅寒暄。未遽轻裁。短疏再观时势。乃敢奉启高贤。一时名公倡首于前。四方衲子戮力于后。祇园既辟。布金应有奇人。法宇重新。插草宁无达士。放大雄氏之行径。人人自证大雄。依解脱法而修持。处处无非解脱。陈红朽贯。堪培历世之良因。间碧涂金。必获多生之胜报。万乘之尊特原自一笠七钱。百福之庄严正赖雕梁画栋。幸继齐安芳躅。伫看明堂瓦插檐。欲知真祖门庭。试听风瓯鸣殿阁。

　　募铸铜像疏

　　土木瓦石皆是佛身而世人不信。蠢动含灵皆具佛性而世人不知。水流风动。雀噪鸦鸣。皆演佛音而世人不闻。牛头马面。罗刹夜叉。皆呈佛相而世人不见。所以烦劳黄面老汉屈曲垂慈。权挂垢衣。假名为佛。遂现三十二相。八十种好。坐菩提场。横说竖说。尝对空生言。若以三十二相观如来者。转轮圣王。即是如来。又云。如来说三十二相即是非相。当是时。黄面老人已自披肝沥胆。两手分付矣。争奈著相者依前眚目迷　。沉空者未免金尘翳眼。直至临末梢头。拈起金色波罗华。始博头阤一笑。由是知此道之难明。虽三贤十圣卒莫窥其阃奥。毋怪夫世人之不见不闻。不知不信也矣。虽然吾佛之教权实并行。理事无碍。故一瞻一礼。一香一华。或绘或雕。或塑或铸。或赞叹。或恭敬。皆获成佛。所以法华云。或以指爪甲而画作佛像。渐渐积功德。皆已成佛道。由此观之。遵佛之训。事佛之像。成佛可立而待也。又岂特天人福报而已哉。翠岩为洪都名刹。沧更之后不知古佛飞锡何方。虽土木瓦石。洲渚园林时时现殊妙色身。而凡夫所见不一。顷者宝殿焕然。香云蔚霭。四众瞻依。不可无像。拟觅巧匠洪炉仍铸金身丈六。须用红铜万斤。十方具眼王臣。信心长者一掷阿堵。百福齐臻。优填之胜举再兴。紫磨之金色常现。即此火风地水全成坚固法身。顿令牧竖渔樵悉见现前真佛。临机不昧。直下承当。一会灵山。千古未散。

　　募禅堂疏

　　夫丛林之有禅堂。犹国家之有庠序。庠序不立则贤才无由以生。禅堂不开则慧灯无由以续。是知绍续三世佛祖慧灯而不断者。实自禅堂始也。故百丈大智禅师创丛林。立规矩。设广堂通单以居其众。分两序列职以任其劳。县钟版以定其时。执香版以策其惰。限长期短期以发其勇锐。使湖海有志衲子同堂共命。递相切磋。晓夜精勤。时刻无间。必期发明本有佛性。及第心空而后已。此其为惠后学。恩至渥也。后世不体先圣立法垂训之心。反以规矩为赘疣。以禅堂为虚设。由是上下偷安。彼此钝置。甚至暗室屋漏。靡所不为。一期报终。三涂永坠。可不哀哉。故梵网云。若比丘不教化一切众生。建立僧坊。佛塔及坐禅处所者。犯轻垢罪。盖以坐禅之益广博无涯。可以破积劫之迷。可以助无为之化。可以资檀信之福。可以报不报之恩。故列祖出兴于世。未有不以兹为急务者也。西山自亮公隐居后。列刹相望。近代以来正宗淡薄。而名蓝大刹半属榛莽。良可慨也。癸未春。予始来白法。缚茅以居。深自韬晦而四方学者日渐臻。茅舍褊小不能容。因念先德住山。虽独宿孤峰而弘法利生之志未尝斯须忘也。予虽德薄行微。敢不遵大智之遗训哉。第白法自悦堂喜公后寸土尺木皆为横目所有。兹者欲构数椽以为坐禅之所。其奈难为无米之炊。敬裁短疏。用启高贤。伏冀不忘灵山之嘱。勃兴护法之思。大破悭囊。助成胜事。栋梁椽柱全彰古佛风规。谷粟钱财悉露祖师巴鼻。一饭能致天福。七钱尚感轮王。善果既由善因。种谷决不生稗。衲僧顿明心地。续焰联芳。檀那正信此宗。超凡入圣。皇恩佛恩等报。祖意教意均明。其殊勋殊德。岂曰小补之哉。

　　募建普同塔疏

　　塔婆之福世利民。灭恶生善也至矣哉。梵语塔婆亦云支提。此土翻译为灭恶生善处。故阿育王以瞋怒心杀八万四千夫人。罪当沦于地狱。乃问道人。当修何善。得免斯殃。道人曰。唯有起塔。供养众僧。庶几可免。王遂如教。于一日中造八万四千宝塔。散置阎浮。竟免沦坠。故明州鄮山舍利塔至今以育王称焉。或谓供养如来舍利获福固多。祇如凡僧之骨并无舍利。供之奚益。曰。经云。凡夫比丘有德望者亦得起塔。但露盘之多寡有殊。层级之隆杀不一。昔舍卫国有大长者。尝罄其家资建立塔寺。命终生忉利天。其妇以忆夫故。常埽此塔。夫从天降。慰之曰。我以造塔功德殊胜。得生天上。汝能勤埽塔寺。亦得生天。妇如其言。后果生天。夫妇同证须陀洹果。嗟夫。一念之嗔遂感地狱。一念之善遂感天宫。毋论王臣长者。贫富贵贱。莫不皆然。是知一念不生。善恶俱忘者上也。苟或念虑纷纭。未得无心三昧。则当时时护念。庶几转祸为祥。移粗作细耳。佛顶为东溪名蓝。自明季中兴以来。德望之僧不可胜纪。然阇维之后散瘗林下。未有塔婆。予恐久而暴露其骸骨。荆棘其丘陇。似非丛林所以祀先之礼。且违世尊所以示人灭恶生善之教。敬裁短疏。奉启高贤。各发敬信心。共成希有事。非特比丘枯骨普同沾恩。即忉利天宫生生乐享无既矣。

　　募浴室疏

　　佛殿放毫光。古灵曾开宝藏。浴堂惺妙触。跋陀已证圆通。梵刹重兴。真风未泯。济济开士。何啻二八之多。卓卓群英。宁殊五五之众。但兜罗未施。谁能觌体承当。金汤再新。便可赤条相见。湘江之满载珍玉虚掷无劳。洪井之半掬寒涛翻腾有待。况乎戈鋋杂沓。多藏总为他留。因果分明。博施还同自得。一言道合。万善齐臻。天人之福报匪轻。心境之尘埃顿涤。仰祈诺诺。敢惜叨叨。

　　笑岩宝和尚语录跋

　　果地人语言非果地中人莫能办其深浅。摩诃衍密义唯摩诃衍上士始解析其精微。天下之无道也久矣。非仪封人之俊乂何足以知夫子之木铎。是故东土自小释迦而后。腾空罗汉罕闻金锡之声。据座高僧未获贝多之赠。然则大圣降灵。如晴空霹雳。火里优昙。固无论已。即知大圣人之道而敬事之者。亦不易得。由知己之不易。故显晦殊途。盛衰异世。安得吾道之常明于天下也哉。吾祖笑岩老和尚乘愿降灵。迅雷再震。关子岭头焚却本来父母。金沙滩畔密论从上纲宗。故应真称为摩诃衍上士。大觉赞为果地中人。苟非小释迦再来。焉能起临济于已坠之际耶。西江邓文洁公深于禅者也。叙其集曰。吾师接引诸方。其机用与先辈无以异。近溪罗先生当世之钜儒也。亦以荷鞭策而知向方。然则内而中国。外而西土。若应真。若王臣。皆知吾祖之道大。何以终其身于蓬门陋巷之间也耶。颜子曰。夫子之道大。天下莫能容。岂其然耶。曰。非也。圣人之生也求贤以续正脉。力践以挽颓风。苟有益于时。虽陋巷蓬窗亦足以明圣人之道。又何暇与庸流竞一时之声利而已哉。或曰。因时救獘。为道求贤。吾师之言是也。然而联芳六人。道脉之所系也。嘱付伽阤。凿凿可据。不数载而烟灭无闻。苟非龙池一滴。则临济正宗焉有今日。而南北集中十余万言竟无一字及龙池者。何哉。曰。是非尔所知也。师资道契。非语言文字可企及也。方其翘足。作修罗障日月时。师翁遂悟去。尔还知否。或者无以对。予固曰。是非尔所知也。曩者先师住金粟日。已镌全集流通。第未采入师翁机缘。此盖刘子明缄之过耳。某忝属远孙。不揣暗陋。删繁节要。以广流通。盖欲天下皆知吾祖之道而力行之。则果地不难至。密义不难论。晚近颓波不难挽也。读是录者。倘能因一脔而知鼎味。则小释迦犹在。

　　祭二亲文

　　维某年月日。不孝男某泣血百拜于严父慈母之墓前。特竖墓上之碑。谨以香茗蔬馐。致祭于二亲之灵曰。乌乎哀哉。尚忍言哉。二亲先后仙逝。不孝自此飘零。迄今二十余年。墓木已拱把。合抱而岑森。乌乎哀哉。尚忍言哉。言之思之。涕泪如雨。肝肠寸断。咽不成语。乌乎哀哉。尚忍言哉。追忆畴昔。触境增悲。三度援笔。竟无一词。其终不言也耶。不孝之言几满天下矣。而独不能摅一言以告吾亲。何以异于鸡豚犬马耶。乌乎哀哉。非不能言也。不忍言也。不忍言也其终奈何。语有之子不谈父德。僧不拜君亲。夫不拜亲固遵世尊之明训也。不谈父德而使天下后世无闻焉。其不孝孰有过于此者。然则不忍言者何哉。夫亲之学富逾五车。三事八砖易于拾芥。何以龆龀游泮而终处岩穴耶。此不孝之所不忍言者一也。以亲之仁慈恻怛。恭俭温良。则宜跻耆颐耄耋之年。何以未登强什。留一髻于芝城之西。隐百骸于广寞之野耶。此不孝之所不忍言者二也。甘断齑之粝食。服百结之鹑衣。居陋巷蓬窗而坦然不忧。视不义之金珠玉帛犹草芥而弗顾。闾里共知其廉洁。疏戚咸仰其孤标。由是而推其盛德大业。则应本支百世而不衰。何以竟至于无后天之报施。其有验耶。其无验耶。此不孝之所尤不忍愿言者三也。以三不忍言而终不言。则何以舒郁结之怀。展亲亲之义耶。乌乎哀哉。姑就失恃怙以来。二十余年流离落魄之状泣欣于二亲。少释不孝之愆于万一耳。不孝初入紫云。志怀犹豫。是夕梦中亲承面谕。子当决志。不必狐疑。出家得道。吾复何悲。不孝于是矢志披缁。勤求至道。南询百城。遍咨耆老。席不暇暖。食不遑饱。值天童之法王。闻一言而遂了。乃侍巾锡。前后八秋。始刈把茆。猒原峰头。思报罔极。陟屺陟岵。临风愈觉。凄其近泪。信无干土。痛沧桑之数更。归故乡而多阻。爰兴两刹。白法翠岩。禅教及律。数载諵諵。念亲恩之未答。乃众缘而悉芟。东风正发。千里扬帆。直抵高阳。击目松杉。乌乎哀哉。睦州之编蒲。妙喜之继绝。目连尊者之兰盆。忉利天宫之特说。不孝固未能也。▆珍玟于墓上。陈芹藻于林间。歌梵呗。诵真诠。亦不过流俗师僧之故套。又胡能俾二亲之灵觉。皎然如日月之丽天。乌乎哀哉。不孝其无可奈何也。然则终奈何哉。不孝其试以所学之道呈于二亲之前。天听虽高。幸俯鉴焉。唯兹灵觉。包含六合。本无去来。岂有苦乐。男身女身。空华数朵。夭寿穷通。何有于我。我诚不孝。无可奈何。以道孝亲。或不见诃。乌乎哀哉。百拜稽颡。唯灵在天。来格来飨。

　　古雪哲禅师语录卷二十
</div>
    <div class="pagination">
<a href="古雪哲禅师语录_page33.html">上一页</a><span>...</span><a href="古雪哲禅师语录_page29.html">29</a><a href="古雪哲禅师语录_page30.html">30</a><a href="古雪哲禅师语录_page31.html">31</a><a href="古雪哲禅师语录_page32.html">32</a><a href="古雪哲禅师语录_page33.html">33</a><span class="current-page">34</span>
    </div>
    <div class="pagination"><a href="index.html">返回目录</a></div>
</body>
</html>
