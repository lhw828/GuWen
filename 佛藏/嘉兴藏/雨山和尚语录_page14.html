<!DOCTYPE html>
<html>
<head>
    <meta charset="UTF-8">
    <title>雨山和尚语录 - 第 14 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雨山和尚语录 - 第 14 页/共 30 页</h1>
    <div class="content">　　问。昔日院主问马祖。连日尊候何如。祖云。日面佛。月面佛。意旨如何。师拈竹篦云。抛出大家看。僧云。莫卖弄好。师云。你适来问甚么。僧云。日面佛。月面佛。师云。又道我卖弄。

　　问。三不是。是个甚么。师云。鸦鸣雀噪启圆通。僧礼拜云。不会。师云。可以人而不如鸟乎。

　　问。一口气不来。向甚么处安身立命。师云。驴胎马腹。僧云。因甚学人不知。师云。知即祸生。

　　问。离四句。绝百非。请师直指西来意。师云。有口只堪挂壁。僧云。因甚如此。师云。适来问甚么。僧无语。师便打。

　　问。如何是脱体句。师云。露柱不着裈。僧云。有何交涉。师云。逢人但恁么举。

　　师一日问灵树侍者云。灵树果子熟也未。灵曰。熟也。师云。何不呈一枚来。灵云。不堪供养。师云。太悭吝生。灵云。忽然有。只是和尚吞不下。师打云。倩汝吞。

　　师问豁庵。为甚么作家不啐啄。豁云。棋逢敌手难藏拙。师曰。如何是敌手一句。豁便喝。师曰。也是三峰门下一个小卒。豁云。今日捉败者老贼。师曰。山僧输你一筹。豁云。某甲罪过。师曰。只见锥头利。不见凿头方。

　　师一日问弘记录。从甚处来。弘云。看写字来。师云。你向那里着眼。弘便喝。师云。我问你眼。因甚么动口。弘云。莫错会好。师亦喝。弘云。作家宗师。天然有在。师云。莫错会好。

　　一日师洗手次。豁记录问。至道无难。惟嫌拣择。如何是不拣择底。师曰。你快拏手巾我揩手。毕竟如何是沙门眼。师曰。泥弹子。豁云。某甲则不然。师曰。如何是沙门眼。豁以手指云。者个是当家寮。那个是副寺寮。师曰。恁么则逐物意移也。豁云。莫错会好。师便掌曰。已吃山僧棒了也。

　　林树侍者请益麻谷眨上眉毛。早已错过话。复问。如何是此事。师云。三月杖头挑。灵云。此是古人的。师云。今人用。灵云。老老大大。随人脚跟转。师云。一向有些子。灵作礼云。学人罪过。师云。老老大大。随人脚跟转。一日师问僧。赵州吃茶去意旨如何。僧云。家常茶饭。师曰。语不离窠臼。焉能出盖缠。僧便喝。师曰。两重公案。僧遂问。赵州吃茶去意旨如何。师曰。风流出当家。一日师问豁记录。如何是箭锋相拄底句。豁便喝。师以两手掩耳。豁曰。者老贼。师亦喝。豁曰。作家宗师。天然犹在。师曰。何得前倨而后恭。

　　一日师行路次。遇豁庵师。作打势曰。道得即不打。豁便引颈向前云。请。请。师曰。降将不斩。豁云。看师不是金牙作。争解弯弓射尉迟。师曰。因甚把髻投衙。豁便喝。师曰。着甚死急。

　　问。从上来事。分付阿谁。师指傍僧曰。者个师僧亲见佛来。僧云。且道他有甚长处。师曰。汝要瞒昧他那。僧云。虽瞒他不得。且瞒和尚一个。师曰。今日无暇打得你。僧遂礼拜。

　　一日师浴。豁记录问。三身中那一身浴。师以手拍胸曰。验在目前。豁进语不契。师代云。今日若不问。怎识得瓜州卖瓜汉。

　　师一日指空中雨云。好雨。点点不落别处。豁记录曰。和尚莫眼花。师曰。且道是那一只。豁曰。适来犹自可。而今更郎当。师曰。三十年来弄马骑。今日却被驴子扑。

　　一日师立中关。顾谓豁记录云。方丈却无树荫。豁应曰。是。师云。临济一株大树。覆荫天下人。因甚方丈无荫。豁曰。一千五百人善知识。话头也不识。师曰。老僧年迈。

　　师一日问弘西堂云。箭锋相拄时如何。弘云。照顾性命。师云。老汉今日死在上座手里。弘云。者老贼。师云。且道山僧偷人甚么来。弘云。赃物现在。师便打。

　　师一日问慈峰侍者云。父母未生前道将一句来。慈云。文不加点。师曰。粪墼子意旨如何。慈云。填沟塞壑。师云。恁么则埋没古人去也。慈云。一任举似诸方。师云。倔强禅和。

　　旭记录沐浴回。师问云。既是清净法身。因甚又要浴。旭云。若不入水。怎见长人。师云。这是长连床上学得来的。旭云。且浴者一点。师不肯。旭请师代。师云。今日热似昨日。旭作礼。

　　师一日与众论起七。顾祥甫居士云。你还入这保社么。士云。惟我独尊。师云。忽遇云门一棒打杀与狗子吃。又作么生。士便喝。师云。好喝。更喝看。士无语。师云。伎俩如此。

　　雨山和尚语录卷第十五(终)
嘉兴大藏经　雨山和尚语录


　　雨山和尚语录卷第十六

　　嗣法门人　　编

　　颂古

　　世尊拈花

拈花谩道传心法。谁信分明是祸胎。胡种不教除灭尽。太平风月几时来。

　　文殊仗剑

怪底文殊达众情。莫邪持逼甚分明。纵然荡得烟尘尽。又有痴顽恋太平。

　　六祖风幡

不是风幡复是谁。老卢特煞露全机。直饶透过威音去。那免通身带水泥。

　　不二法门

不二门中。语说默说。文殊维摩。各得一橛。

　　马师盐酱

马祖当年用意赊。伤盐伤酱称当家。儿孙引得犹多事。到处逢人只撒沙。

　　归宗一味

踏翻大海未为险。踢倒须弥始是奇。直透长安无别道。行人不用泣多岐。

　　婆子烧庵

道得分明事转非。老婆不重嫁时衣。投机若也知亲切。须是人间大阐提。

　　赵州勘婆

红炉焰里横身易。荆棘丛中出手难。冷眼看来成笑具。几人不被道途瞒。

　　长沙玩月

言中有响全机出。直下乘风用不亏。纵使大千俱踏倒。大虫犹自落便宜。

　　九峰首座

雪覆芦花古岸边。客乡何苦尚留连。要知咫尺家山路。踏破珊瑚海底天。

　　南泉活计

南泉活计。儿孙得妙。不许夜行。投明须到。

　　曹山驴井

海月腾辉。珊瑚耸秀。觌露新条。天高地厚。婆娑影转不停机。黄头碧眼应难构。

　　雪峰鳖鼻

旌旗才动五云开。鬼面神头转出来。把盏灵前三鬯酒。大家拍手舞高台。

</div>
    <div class="pagination">
<a href="雨山和尚语录_page13.html">上一页</a><span>...</span><a href="雨山和尚语录_page9.html">9</a><a href="雨山和尚语录_page10.html">10</a><a href="雨山和尚语录_page11.html">11</a><a href="雨山和尚语录_page12.html">12</a><a href="雨山和尚语录_page13.html">13</a><span class="current-page">14</span><a href="雨山和尚语录_page15.html">15</a><a href="雨山和尚语录_page16.html">16</a><a href="雨山和尚语录_page17.html">17</a><a href="雨山和尚语录_page18.html">18</a><a href="雨山和尚语录_page19.html">19</a><span>...</span><a href="雨山和尚语录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
