<!DOCTYPE html>
<html>
<head>
    <meta charset="UTF-8">
    <title>一贯别传 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>一贯别传 - 第 9 页/共 10 页</h1>
    <div class="content">　　五千人退席。

　　此退席四众人不知是从菩提场中来者亦不知是法华会中来者若是菩提场中应与舍利弗等一髅同参何得退席若是法华会中犹皆倍于舍利等乐闻亦不合退席此等何因而出此心行耶吹万曰退席者谓法执未空故增上慢乃于佛法中若聚聋而鼓是心退而身未退也佛说决定毗尼经曰若有比丘作是思惟欲断贪欲欲断瞋恚欲断愚痴名增上慢贪欲法瞋恚法愚痴法异诸佛法名增上慢作是思惟见有所得有所证有解脱见诸法空见于无相见于无作见有诸行见有诸法一切法不可思议不应思议诸法空无何用精进名增上慢五千人或是耽着此法所以退于佛席也怎如百丈卷却席只得马祖退归方丈去。

　　如是妙法诸佛如来至言不虚妄。

　　世尊自趺坐入定放光无不在转此妙法而舍利犹然三请正所谓直待金星现归家始到头也世尊至此亦藏闭不住只得手示明珠绝其五色故云如是妙法盖如是者只这是也即趺坐入定日用寻常中事就是这个妙法若无此法安显寻常日用所以诸佛如来时时在说这时字即因时行焉之时字乃自不能隐者何尝隐乎尔也优钵昙花乃灵瑞之物极难遭遇其花有树名尊树王若此花一生世即有佛如瞻部州轮王之路轮王未出此路则被海水所覆这两种亦特喻耳时一现之时字即此妙法所现之时正若此花此路之难值所谓过百三十劫今乃得一见也何耶谓妙法即人人本具之真性此一迷则沉沦沙劫即似优昙之不开王路之不现倘直下承当见自本性证真如佛即若优昙之时现王路之出水也如执相为待时之义观则如花之遇果有至多之年然而世尊于四十年前未曾说也若果未曾说则善财童子无言童子睹良久之外道供欢梧之梵志受掌珠之天王竖茎章之帝释此又作何而悟作何而说也亦必待优昙之间而说耶亦必待王路之现而悟耶若四十年前未说于此法华始说则世尊临涅槃时文殊白言请世尊再转法轮世尊咄文殊我住世四十九年更未曾说出一字汝请我转法轮是吾曾转法轮耶此又何为而然哉盖如是妙法无说而说不闻而闻岂若如是我闻信受奉行之类可比也有以远近观大小论者请看李长者云无边刹海自他不隔于毫端十世古今始终不离于当念又观汝等当信佛之所说言不虚妄乃可。

　　是为诸佛以一大事因缘故出现于世。

　　土尊以佛知见为一大事因缘盖知属心而见属日何楞严又谓知见立知即无明本知见无见斯即涅槃于此大相矛盾耶吹万曰诸佛众生通共一知见以相举之则尘劳先起故云心目为咎以性用之则海印发光故曰大事因缘然开示悟入四字总为众生边事谓即众生知见而开示悟入诸佛之知见也返流旋真因见而缘知缘知而超脱任运即常因知而缘见缘见而无住皆从一性上起用故云大事故云妙法故云出现孔子曰仁远乎哉我欲仁斯仁至矣词虽异而理则一也慧聚菩萨曰无明爱出即是佛出贪恚痴出即是佛出以是观之则诸佛知见何尝离于众生而众生亦何尝不用哉故六祖云一大事即佛知见也汝慎勿错解经意见他开示悟入自是佛之知见我辈无分若作此解乃是谤经毁佛也佛既是佛已具知见何用更开汝今当信佛知见者只汝自心更无别体古人云道在眼曰见在耳曰闻在鼻辩香在舌谈论知者唤是佛性不识唤作精魂汝等且道那个是佛性那个是精魂。

　　若人散乱心入于塔庙中一称南无佛皆已成佛道。

　　古德云大道只在目前要且目前难睹欲识大道真体不离声色言语今之一称南无佛皆已成佛道者盖称处即成处此道即佛道也吹万曰人人有个塔庙人人心常散乱柰何散乱而不入入而不念佛吾末如之何也已矣。

　　诸佛两足尊知法常无性至导师方便说。

　　法本法无法何尝有性以其无性故能性其一切法性此慧足也佛性本无可见因缘然后得见故云从缘起然起处见处缘处说处无不是此一乘之法此福足也大集经慧聚菩萨曰一切疑网烦恼者即是佛出何以故若如是等法不出世者佛以何缘出现于世虚空藏菩萨曰若不见有法从自性他性生者则见因缘若见因缘则见法若见法者则见如来若见如来者则见如若见如者则不滞于断亦不执常若不常不断者即无生无灭以此观之则二大士先得法华之妙旨矣但此妙法本无定位不居世间亦不离世间在圣不增处凡不减处烦恼而不乱居禅定而不寂不变不迁不来不去以其无定位故能住于一切法位盖法位即六凡四圣之十法界所以世间之相即常住之相夫如是则举足下足无非道场然此道场惟佛与佛乃能知之复能作导师而方便为人解说签判刘经臣曰种种方便皆是亲切为人然秪为太亲故人多罔措。

　　舍利弗我昔教汝志愿佛道汝今悉忘而便自谓已得灭度我今还欲令汝忆念本愿所行道故。

　　人人在空劫以前佛未出世时本是一个圆陀陀光灼灼的东西志愿具足只为翻觔斗落将下来所以见闻觉知色声香味种种烦恼种种无明当面热瞒并将圆陀陀光灼灼志愿具足的东西悉忘之矣或时暂得心念寂然不向外驰如急流水望如恬静自谓已得涅槃不趣竿头一步今日被如来老古锥于舍利面门痛劄渠也只得眼见如盲口说如哑向空劫以前承当佛未出世时会取方知道不远人人之于道犹鱼之于水未常须臾离也惟其迷己逐物故终身由之而不知古德云万年仓里恓饥馑大海中住尽长渴当初寻时寻不见而今避时避不彻到这里授的记的从来因果不昧如龙女呈珠当阳出现故号以华光如来为人天师提刑郭祥正曰白云岩畔旧相逢往日今朝事不同夜静水寒鱼不食一炉香散白莲峰六处授记者亦复如是　大通智胜佛十劫坐道场佛法不现前不得成佛道李长者云若废文殊存普贤所有行门皆有漏若废普贤存文殊所有寂定是二乘若废佛存文殊普贤佛是觉义无觉者故今之久坐道场尚不得佛法现前而成佛道者则以寂静与觉具足而普化行门未满也然佛法为度众生而有必待所化者现前佛法亦现前也自觉觉他觉行圆满方为了当佛境界经世尊问文殊曰诸佛境界当于何求文殊言诸佛境界当于一切众生烦恼中求所以者何若正了知众生烦恼即是诸佛境界故觉义名佛不觉名众生佛具众生之全体众生具佛之大用不觉而后觉众生而后佛也佛证众生之本源众生显佛之性体即不觉而觉即众生而佛也若是空劫以前消息何更有许多络索佛字亦空尚何法之有故般若经文殊师利答舍利弗云佛非佛不可得无有言者无有说者庄严菩提心经云若于一切法无所得是名为菩提为始行众生故说有菩提又云若于一切法无所得是名得菩提然于是中亦无有心亦无造心者亦无有菩提亦无造菩提者亦无有众生亦无造众生者乃至亦无有佛亦无成佛者大众既无有佛因何号曰大通智胜吹万曰古人道恁么恁么几度白云溪上望黄梅花向雪中开不恁么不恁么嫩柳垂金线且要应时来。

　　入如来室着如来衣坐如来座。

　　经云如来室者一切众生中大慈悲心是如来衣者柔和忍辱心是如来座者一切法空是能说是法华经者具此三法则全身皆法矣何更别有法华耶彼其慈则上与诸佛同一慈力其悲则下与六道众生共一悲仰而忍辱者即如如不动之真法空者即诸法如义之旨故有其慈悲则吾性之观音能施三十二应矣有其忍辱则吾性之药王能燃身供养矣有其法空则吾性之妙音能入现一切色身三昧矣若离此三法而说者即为谤经毁佛又岂能脱落皮肤而见真实脱落繁柯而见旃檀哉昔谏议彭汝霖居士手写观音经施圆通通拈起曰这个是观音经那个是谏议经公曰此是某写的通曰写的是字那个是经公笑曰却了不得也通曰即现宰官身而为说法公曰人人有分通曰莫谤经好公曰如何即是通举经示之公拊掌大笑曰嗄通曰又道了不得公礼拜所以古人常以自己之法利人更不数借他人珍宝签判刘经臣居士曰余一夕开悟凡目之所见耳之所闻心之所思口之所谈手足之所运转无非妙旨得之既久日益见前每以与人人不能受试观此老数转语令天下禅和子垂涎流涕去也噫。

　　见宝塔品。

　　昔南阳忠国师将示化辞肃宗宗曰师灭度后弟子将何所施师曰告檀越造取一所无缝塔帝曰就师请塔样师良久曰会么宗曰不会师曰贫道去后弟子应真却知此事宗后问应真真良久曰圣上会么帝曰不会真述偈曰湘之南潭之北中有黄金充一国无影树下合同船琉璃殿上无知识据此一段公案则见宝塔不离释迦之全身而多宝如来又岂外能仁之妙性哉盖全身无相借宝塔以现形妙性无声托多宝而呈响所以塔中出大音声叹言善哉然多宝实华藏之体释迦诚藏身之用全用是体全体是用故华严会中将娑婆世界置华藏界里法华会上移华藏世界置娑婆界中且释迦按指而开塔多宝分座而令坐二世尊之所示者得无现从本体起用之消息摄用归体之奥窍乎经云如来不久当入涅槃欲以此妙法华经付嘱有在但以此二字要看得重不是白纸黑字唤作妙法华经也不是黄绢赤轴唤作妙法华经也正谓此一大部经密而示之则曰定曰光曰昙华曰知见显而示之则曰塔曰多宝如来曰释迦曰十方化身时时顿在诸人面前只是无人觑着不肯流通吹万曰只为有妙法华经在所以诸人当面错过不能担荷若是服了巴豆大黄的即如大心凡夫一肩担荷了也何以故但得雪消去自然春水来。

　　提婆达多品。

　　昔提婆在地狱时佛令阿难问你在地狱安否曰我在地狱如三禅天乐又令问还求出否曰我待世尊来便出阿难云佛是三界导师岂有入地狱分曰佛既无入地狱分我岂有出地狱分据此数转语则提婆果能▆说法华矣或问教中常云提婆劫劫害佛而此经云昔为说法今为授记者果何义也吹万曰舍迷求悟不知迷是悟之钳锤爱圣憎凡岂识凡是圣之炉鞴要知提婆于刀山剑树上转大法轮释迦于镬汤炉炭里成等正觉也无提婆安知能仁之广大无能仁孰晓提婆之劝助正所谓妄想兴而涅槃现(尘劳)起而佛道成故佛昔于饥世化为赤目大鱼闭气不喘示为死相木工五人先以斧斫其肉佛时誓言于当来世先度此等先愿与其无生佛后为忍辱仙人又被歌利王截其肢体今少会中憍陈如者即昔之木工与歌利王也由此二翻之割截成就释迦之慈悲不然则饥世之檀度深山之忍辱复何缘而得耶盖提婆善说法华即木工歌利之法也世尊今与授记即先度憍陈之誓也所以憎心妙法原同体冤家知识本不异。

　　龙女献珠。

　　击竹醒昔时之未悟此香严也睹花呈今日之当机此灵云也是二老者得不与龙女同其事业哉盖龙女所献者非天王所观之珠乃世尊所示之珠也此珠人人本具个个圆成非久参旧学之可比即八岁亦得之也非四生六道之可择即畜生亦现前也要知此个因缘若斗春之万卉时节到来妙理自彰何更假授记之后而始证耶即往南方无垢世界成佛者李长者云南方为明为正以上离故离为明为日为虚无即无垢也举众遥见者明三乘权学信而未自证故故言遥见大法界一真自他相彻若当自得焉得称遥见也应知龙女不履三乘而了在一乘之旨不倚权门而真达单传之性妙法华经付嘱有在于此也古人道若人生百岁不会诸佛机不若生一日而得决了之龙女盖如是乎。

　　药王妙音观音三菩萨。

　　药王然身供养日月净明表空我法二执故菩萨名喜见三昧名现一切色身妙音以伎乐宝钵供养云雷音王亦表空我法二执故菩萨名妙音而三昧亦名现一切色身观音出供养古观音如来故菩萨名观音得身成三十二应是三菩萨名虽不同所证三昧无二要知药王之忍辱妙音之法空观音之慈悲密而言之通▆一个如来全身也显而示之又是一部妙法华经也能持此经者若忍辱而不得法空则心量不大若证法空而不行慈悲则教化不广必须入此三种法门方得流通何以见为如来之全身盖忍辱得色身之妙法空得音声之妙慈悲得观音之妙是色身中有妙音妙音中有能观者也易曰复其见天地之心乎郡子曰冬至子之半天心无改移一阳初动处万物未生时玄酒味方淡太音声正希斯言如不信更请问庖羲妙音观音须从这里过。

　　华严经

　　总说。

　　一部华严世界海惟一毗卢遮那身具之此毗卢遮那身惟一释迦妙性具之此释迦妙性惟一众生心具之众生之烦恼无边故诸佛之法界亦无边众生之念念无际故现相之菩萨亦无际众生之分别无穷故文殊之观察妙慧亦无穷众生尘刹之妄想无尽故普贤应化之行门亦无尽然是中有因有果有体有用全果是因全因是果全用是体全体是用入法界品之善财乃自性之觉体文殊普贤及五十余员善知识乃性中所得之心法斯则全因是果全体是用也世主妙严至离世间品品中之毗卢遮那乃如来藏身之觉体文殊普贤及信住行向地之诸菩萨乃华藏世界之本根斯则全果是因全用是体也故知心性觉圆则藏身与法界全彰智行具足则文殊与普贤共命所谓应观法界性一切惟心造也古德有云若端的一回汗出便向一茎草上现琼楼玉殿若未端的一回汗出纵有琼楼玉殿却被一茎草盖蔽吹万曰蟭螟人蚊眉不觉为甚不觉只因太近。

　　世主妙严品。

　　佛是众生之主众生是世界之主世界是太空之主如之何其然耶有而不有无而不无者体也不有而有不无而无者用也若是则世界不离太空而立则诸佛亦岂外众生而别有哉要知太空世界诸佛众生共有所主之者一声落地威音之那畔已来一息成氤华藏之前境俱布所以天得之而上地得之而下四维得之而为经纬表里二仪得之而为升降循环万物得之而为生为杀鬼神得之而为吉为凶在佛得之而为天中之天圣中之圣矣今之所谓世主妙严者何耶盖此世界中天龙八部等类类皆得此妙而解脱皆得此妙而盖严显大威德示大神变者此也入圣降凡弘音广赞者亦此也由世而现即世间之主也住世而尊即世间之尊也妙严之称岂徒然哉文殊问维摩曰善不善孰为本答曰身为本又问身孰为本答曰欲贪为本又问欲贪孰为本答曰虚妄分别为本又问虚妄分别孰为本答曰颠倒想为本又问颠倒想孰为本答曰无住为本又问无住孰为本答曰无住则无本且道世间主与无住本是同是别。

　　普贤三昧世界成就华藏世界。

　　普贤菩萨乃毗卢遮那之用神彼佛从无量劫前修普贤行故于菩提场中始成正觉然始不离终全终是始既修普贤之行而成普贤之德则种种三昧种种正受种种光明应合普贤知之也盖理智无边名之为普智随根益称之曰贤此无边之理随根之智在最初毗卢已先得之乃尔举果劝乐生信亦不免遮那之齿传神于普贤之舌又岂外清净之源假托于万类之真哉如云承佛神力入于三昧此三昧名一切诸佛毗卢遮那如来藏身者则化母之机春象之锦已尽漏泄矣所以世界成就品中广说诸佛十种之智海世界之依住世界之差别形由业世界之差别体世界之庄严差别所修行之方便愿力世界之劫住不同由业劫随业而转变净秽一切世界中如来出现无差别等法若决江河沛然莫之能御此非万行之长子孰能于斯善简众法也或问曰普贤才说众生世界成就复说华藏世界果且两世界乎吹万曰众生众生者即非众生是名众生迷去真如成儱侗佛法不是鲜鱼那怕烂却悟来佛性是颟顸又隔一重关这里会得何妨华藏与众生不同如或未然依旧天堂与地狱相对古德云身在海中休觅水日行岭上莫寻山莺啼燕语皆相似莫问前三与后三。

　　毗卢遮那品。

　　或问毗卢云种种遮那云光明遍照谓此佛以法身悲智设种种教行之光遍照一切破众生之业暗者也然而品中唯言过去世界劫城之严华轮现佛王臣之供独不说其遮那之体为何如合论云此一品经来文未是未有结终之处共说果否吹万曰合论之言特究其经文之起结耳若揆其大旨则喜见善慧土之太子大威光者见胜云佛之光明已以昔所修善根力故即时证得十种法门而承事供养此佛灭度已次复有佛名波罗蜜善眼庄严王复行供养即得念佛三昧庄严王涅槃后第三如来出现名最胜功德海大威光已即王位随以眷属人民七宝而行供养又得大福德普光明三昧复有佛出号名称普闻莲华眼幢是时大威光已终神生寂静宝宫天城中复于彼城来于佛所供养还归本处而止自予观之则佛华之毗卢遮那即胜音之威光太子也此就其来文未是之处说若是于这里会得则毗卢全身是世界遮那妙性是光明以妙性映全身则遍体无不照矣以光明耀世界则种种无不彻矣故世界名胜音劫名种种庄严香水海名清净光明城名焰光明道场名宝华遍照佛名一切功德山须弥胜云光名起发一切善根音王名喜见善慧太子名大威光此非种种光明遍照而谁耶即而印之以世界海城道场为遮那可也以现佛光明王臣为遮那亦可也前所云遮那者遍照也吾人行住坐卧视听言动何常不在遍照只恐才移净瓶来又道古佛过去达。

　　观察十方。

　　十者满数也天一地二天三地四天五地六天七地八天九地十盖一三五七九天之阳数也阳以生之二四六八十地之阴数也阴以成之故云天数五地数五又云二五之精妙合而凝此数既就则根身世界由此而立即百亿须弥百亿日月百亿四天下亦不外此而成也故经之八部天龙夜叉波罗蜜门及信住行向定忍所有诸佛菩萨皆以十数而表之者亦此义也所以一念观察十方俱遍性固有之矣。

　　如来名号四圣谛光明觉菩萨问明净行贤首六品。

　　性理云天之道尽之于地矣地之道尽之于物矣天地万物之道尽之于人矣人之所以为人者非人也乃所以为人也故天地万物以之而成形以之而得名佛之名号亦复如是大名号之所由来又不外乎众生也盖种种无明种种烦恼种种颠倒种种妄想乃众生之苦谛众生之集谛若在这里拽转头来即如来之道谛如来之灭谛所谓贪瞋运菩提正路痴爱成解脱真源也或问文殊以何因缘而善能分别一切诸法才说名号四圣已而于光明品中复现百亿世界百亿文殊百亿贤首等菩萨百亿不动等智佛何也吹万曰因该果海果彻因源这一光照正是如来将无量劫前因地修证尽行披露欲令众生自信担荷去也合论云法界乘中以根本智为信心谓直信自心分别之性是法界性中根本不动智等佛金色等世界是自心无染之理文殊是自心善简择妙慧觉首目首等菩萨是随信心中理智现前之义通云十者正显圆满无欠之根信也所以文殊十问通身是病通身药觉首主答遍界全真遍界尘智首菩萨一百一十问者为成十信之行自呈白净无染之智也文殊说其一百四十净愿之门者欲令众生便于生死海中所有见闻觉知一切诸行悉皆清净得入普贤行愿也盖贤首者以佛文殊普贤之果行而成信者之初首也然妙慧出三业之源智理随一心之变无我无文殊无我无贤首遮那岂外乎日用哉无边刹海之圣众十世古今之仪范总归遮那本具之事业耳弟吾人情生智隔想变体殊似乎达之矣若即情达本即想会心夫何远之有李长者云能随缘自在者即此毗卢遮那也旨哉斯言。

　　有胜三昧名方网等颂。

　　或问此方网三昧菩萨处乎其中或东入而西出乃至余方入而余方出或眼根入而色尘出乃至意根入而法尘出或童子入而壮年出乃至天身入而龙身出或一毛孔入而一切毛孔出乃至一微尘中入而一切尘中出或佛光明入而于河海出乃至天宫殿中入而于空中出此果难思难议者请释其旨吹万曰方网者费而隐也不入而藏不动而扬也此个正定自空劫以来佛出世时向落于森罗万象众生世界中久矣然森罗万象众生世界纯是一定体但吾人日用而不知耳经云菩萨入定出定者非入其定而出其定也乃入亦定而出亦定所以定之在东而东在西而西在方而方在隅而隅在天而天在地而地若居吾这里又作么生即吾之眼能见而耳能闻鼻能嗅而舌能味意能知而身能触一可以散于六一为无量也六可以入于一无量为一也无入也无出也而无不入也而无不出也我既如是则人亦如是根身如是则世界亦如是众生如是则诸佛亦如是孔子曰天何言哉四时行焉百物生焉天何言哉本自不可思议何必思议乎所谓那伽常在定无有不定时也以此。

　　尔时世尊不离一切菩提树下而上升须弥。

　　或问经云世尊不离一切菩提树下而上升须弥向帝释殿时天帝释在妙胜殿前遥见佛来即以神力庄严此殿置普光明藏师子之座既云上升须弥而犹不离菩提树下则帝释以何为遥见又云何为佛来则殿置何所而座设何处也吹万曰心佛众生云无差别易曰范围天地之化而不过曲成万物而不遗通乎昼夜之道而知故神无方而易无体皇极经世书曰至于人则得天地之全寒暑昼夜无不变雨风露雷无不化性情形体无不感走飞草木无不应目善万物之色耳善万物之声鼻善万物之气口善万物之味盖天地万物皆阴阳刚柔之分人则兼备乎阴阳刚柔故灵于万物而与天地参矣又云自天地观万物则万物为万物自太极观天地则天地亦物也人而尽太极之道则能范围天地曲成万物而造化在我矣以是观之则吾人一身浑是一个华藏世界菩提在此须弥在此何升何离若夫身心荡然光明朗彻帝心之所以遥见也真空不二妙有全彰天性之所以佛来也有则不立一尘无则横遍十方此妙胜殿也起坐镇相随语默同居止此师子之座也遮那之身故如是乎信者自取勿生狐疑始得。

　　法慧菩萨说十住法。

　　金刚经云能生信心以此为实当知是人不于一佛二佛三四五佛而种善根已于无量千万佛所种诸善根盖信此为实者即直信自心分别之性乃根本不动智佛也由信然后发心之际与佛齐等则五位一时兼备矣纵列十住十行十回向十地十一地总不离根本不动智佛亦不离实信之一时一念一法一行上而有也如王宝印一印无差谓以一心大智之印印无始三世总在一时无边诸法智印威遍者也所以十住位中云集之菩萨则同一慧也所来之世界则同一华也所事之如来(则同)一月也夫住者立也不变之义也谓此性不变随缘随缘不变因事得名以理成位也经云发心治地修行生贵具足方便正心不退童真法王子灌顶者此法中之事也名位也然历其名而不变者以其性中本有之法也故云住。

　　十行品。

　　自觉觉他觉行圆满此有功用之行也于身无所取于法无所修于生无所度于佛无所证此无功用之行也孔子曰己欲立而立人己欲达而达人此法性固有之理盖人亦己也己亦人也能无己所以成己能无人所以成人其德若林木之荫覆因号曰功德林故十行者乃无功用行之一行也菩萨于此欢喜饶益则外无违逆内无屈挠彼此心无痴乱矣夫如是则能现行于一切法中而无所著故号难得之行也此难得之行即至善之法也真实之行也思大禅师曰三世诸佛是我一口吞尽有何众生可度此真实之行也与。

　　十回向品。

　　万松云巍堂磊落皆大丈夫相干戈林里拱身直过荆棘丛中摆手便行脚跟下无五色线舌头上无十字关鼻端无泥痕眼中无金屑岂不是安乐快活底汉只此数转语若体会得便可将一茎一念相应草于镬汤炉炭里医苦恼众生然众生无苦恼则道谛不生矣菩萨绝有情则悲智不发矣所以全俗是真白云影里怪石露全真是俗绿水光中枯木青金刚幢由是而持也亦由是而回真入俗利生也故回向者本无救护故能救护一切众生本无坏不坏故能显发不坏之实信本无等不等故能等于一切诸佛本无至处故能至于一切处本无尽不尽故能成无尽之功德藏本无平等善根可入故能入于一切平等善根本无随顺故能随顺一切众生本无真非真故能显其真如相本无缚无解故能成其无著之解脱法界本无出入故能入无量之法界以是之故故能圆融真俗起兴大愿以成悲智而不偏于静乱矣佛谓阿难曰乞食时至汝当入城要识七佛仪式阿难白佛言如何是七佛仪式佛云托钵去吹万曰欲知混俗之幢者当于此荐取。

　　十地品。

　　或问前信住行向菩萨各说本住法位说已即释此十地菩萨说已不释必待解脱月等三请世尊放光然后释之此故何也吹万曰地者实际理谛也世界未形而此理已具根身未相而此性先端世出世法无不在此心地中流出也故必待诸菩萨各现实信之根而好乐然后释之亦必待遮那世尊于眉间放出果光而证盟然后解之要知前位菩萨当位者止于十而此位菩萨后有三十七者何也盖心法至此而极等功川至此而会融所以三十七品助道之法一时现前矣然此地非权乘之地有渐次乃如来一乘之地无渐次也一可以散为十而十可以摄于一者也楞伽经云于彼演说乘皆是如来地十地则为初初则为八地第九则为七七亦复为八第二为第三第四为第五第三为第六无所有何次旨哉言乎。

　　十一地十定品至如来出现。

　　刹尘心念可数之大海中水可饮尽虚空可量风可系无能叹尽佛功德此古人赞佛之功德无量也夫佛之功德皆以智行力转其一切烦恼贪欲而成所以世尊放光令普贤入一切诸佛毗卢遮那如来藏身三昧而说华藏世界者遮那之因果全现也文殊承佛神力而说名号圣谛复现百亿文殊世界者遮那之体用双彰也若有普贤无文殊则功行尽成有漏若有文殊无普贤则寂定皆属二乘故智行相融于觉体乃名为佛也彻始彻终俱是智行二法为眼目试观贤自得文殊之用而说十信是可与适道也法慧得普贤之体而说十住是可与立也此两者亦何外乎智行哉信住既坚智行已实则功德如林之严秘故能兴慈运悲而为十行是可与权也然信住行三者已备于性中是必有诸内而形诸外也复令金刚幢而说回向法位者欲人人回真向俗以利生也布袋和尚曰他的咱却原来就是我的你真俗自然会融盖由此也若夫十地者又何由而设之要知此地非权乘之地有渐次也此经自十信乃至十一地总不越根信中一时一行而有岂于此十地位里果置渐次之迹耶纵立欢喜至法云等地一妙性中一念固有之事也所以金刚藏菩萨所入三昧名一切佛国土性体三昧入此三昧时一切大众皆自见身在金刚藏菩萨身内并见种种世界种种菩提树种种诸佛种种师子座庄严之事楞严经云是诸菩萨从此已往修习功毕功德圆满者正此义也然十一地者乃觉际入交等觉之菩萨位也有云此品在三禅天说其文未来予以为似是而非何也观夫十定之名如来自说十定之用令普贤说盖以佛自说显根本智之体也普贤说者显差别智之用也此以觉际人交之模范耳且此经自世主妙严品至十地如来但只放光未曾出语此表初发心人从实信起渐进五位修持只得如来之法光未得见自本性面礼真如佛也至于等觉位则我之自性与如来之性相接故于此品聊露一线也品中以普眼不见普贤者谓以眼见而不以耳见也故必定中一念然后得之由定而神通由通而得忍夫忍者如如不动也楞严云从干慧心至等觉已是觉始获金刚心中初干慧地故阿僧祗品以心王菩萨问而如来亲说寿量品菩萨住处品又令心王菩萨说总谓初发心时不知心由性生一向背性缘法到这里本无一法可得摄心归性则性为妙明心为妙慧全心是性全性是心依前只是旧时人也后之方画妙觉成无上道者即青莲华藏所说佛不思议法是忠夫何以谓之青莲华藏也谓心之妙慧曰华华之周遍无穷曰藏有是无穷之华藏始显佛法之不思议也得非妙觉者乎又普贤复说十身相海如来自说随好光明普贤又说普贤行此三品之义明示如来十身由普贤功德而成有是身故现随好之光明故种种光明遍照者终不越普贤之行也然行由智力文殊亦在其中矣以是观之此非住持圆觉也欤哉亦非具足圆觉也欤哉或曰既已具足圆觉而住持圆觉则文殊普贤互相问答其出现品者又何义也吹万曰此一品经单显如来从始至终之广大行愿广大妙慧周易云震为长男艮为少男谓帝出乎震也艮也者乃万物成始而成终者也故此经以普贤为长子文殊为少男正见遮那之佛德以普贤为行愿文殊为妙慧也所以如来常以光明灌文殊之顶普贤之口是遮那之身皆借之于功行妙慧而文殊普贤又自遮那之性而起也品中文殊又号如来性起妙德菩萨何丕显哉出现之说尽于是已经云破尘取经喻正见一切处遮那一切处文殊普贤也此经付佛真子者正见大心凡夫可以担荷处也噫如上所云特予之管窥以顺文立义耳若在衲子分上又不然赵州云有时拈一茎草作丈六金身有时将丈六金身却作一茎草用建立在我扫荡亦在我我说法即诸佛说法诸佛说法即我说法说即有若干不说即无若干我为法王于法自在吹万曰纵你遮那有无量之功德文殊有无边之妙慧普贤有广大之行愿不免云门南泉文喜三个老汉打的打赶的赶拂的拂一时摈出何以故只谓这里容你闲佛闲菩萨不得咦要得种种光明遍照除是有杀佛杀祖的手段便有担荷分。

　　离世间品。

</div>
    <div class="pagination">
<a href="一贯别传_page8.html">上一页</a><a href="一贯别传.html">1</a><a href="一贯别传_page2.html">2</a><a href="一贯别传_page3.html">3</a><a href="一贯别传_page4.html">4</a><a href="一贯别传_page5.html">5</a><a href="一贯别传_page6.html">6</a><a href="一贯别传_page7.html">7</a><a href="一贯别传_page8.html">8</a><span class="current-page">9</span><a href="一贯别传_page10.html">10</a><a href="一贯别传_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
