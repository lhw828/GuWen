<!DOCTYPE html>
<html>
 <head>
  <meta charset="utf-8"/>
  <title>
   云栖法汇 - 第 69 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   云栖法汇 - 第 69 页/共 70 页
  </h1>
  <div class="content">
   武林孝义无碍庵主大尼太素师塔铭(有序)

　　赐进士出身奉直大夫左春坊左谕德兼翰林院侍

　　读云栖优婆塞戒弟子广瀹吴应宾撰文

　　盖余属耳震旦哮吼之音。至孝义无碍庵主。而窃叹其与云栖法轮交参推挽以为莲宗长也。有不思议者四焉。庵主始处云栖大师之室。欲爱如膏。佛智如火。勤勇熏铄。顿尽无余。于是乎有异方便焉。使大师于出家缘而得自在。以为一代法檀。而大师所谓庵主董正化仪。镇抚徒众。乃至形未来波旬若干种心。若秦鉴之洞览。故孝义之有终也。犹云栖之有始也。法轮交参。不思议一矣。庵主尊重木叉。庭无比丘之迹。梵行所感。四事翕如。与共住者量腹度形。归其羡于云栖香积。而孝义之刹。一行以为香光。六字以为法喜。三心以为禅悦。九品以为无尽灯。出要之途。惟云栖是趋是步。故檀波罗密者。庵主之所以投。而慧波罗密者。大师之所以报也。法轮交参。不思议二矣。大师上度为孝。普度为慈。弃短取长。代衰以染。而庵主用近事女身。持冰霜之律仪。荐苹藻之明信者几三十年。庶姑终堂。乃现比丘尼相。及其念心成就。乘愿往生。而弘范沤和。若虞渊之返乎初照。高足广占大文广曜辈所影赴而响随者。皆大师所龟卜而石画也。庵主和其义以补大师之孝于方内。而大师锡其孝以扶庵主之义于方外。法轮交参。不思议三矣。庵主为优婆夷而勉畜嗣子。为比丘尼而亟谢嗣子。分田授庐。莫不中度。曰。为沈氏出家儿后者固有在矣。而孝义精蓝。适当古无碍庵之宇。坚牢持地。檀那布金。净觉观心。如时涌没。而大师所以区别僧俗。料拣至仪。一一义中。足使招提之尘重于郏鄏之鼎。虽其染指。能不扪心。是庵主奉云栖以出世间智。而大师摄孝义以入世间智也。法轮交参。不思议四矣。乃往古昔善慧之以欲钩牵也。瞿夷之为善知识妇也。智力所持。历二僧祇。法尔偕偶。锡黏磁吸。莫知谁为。若庵主之于大师。将无缘熏镜中分其影像耶。大师于形家言了不措意。而两窣堵坡。从不思议解脱慧心任运拈出。大师南面于招提之左。如据座法檀。庵主东面于阿兰之右。如云来上首。周览神奇。足使白鹤丧机。青鸟杜口。愿王智导。影现重重。情器世间不二随顺。而余广瀹宾。因于云栖监院。沐二大士灌顶口光。略说如是法轮交参不思议事。于劫海中三绕四摄。必有异熏习焉。庵主姓汤氏。十四为母持斋。十六归丈室。十九而从大师于南五台性天和尚之门。为优婆夷戒弟子。法讳祩锦。四十七出家受具。僦舍焚修。以白法为流辈宗仰。五十九而孝义庵成。大司马桐冈宋公为文勒之于石。先大师涅槃一岁。示疾累月。忽谓侍人掖之起曰。吾其乘十念往矣。端坐念佛而寂。万历甲寅八月十三日也。距生嘉靖戊申十二月初九日。世寿六十七年。而为僧腊者二十有一。学者称太素师。大师着其慧行于纪贤之策以为尼众楷式云。铭曰。

　僧现非男　　尼现非女　　等与众生　　为智度母
　身相非古　　塔相非今　　等与众生　　为慈妙云
　优钵时开　　芬陀交映　　同事显凡　　冥权秘圣
　华数为劫　　尘数为年　　此土安隐　　如那罗延

　　菩萨戒弟子刘慧闻率子性泽施资敬刊

　　光绪二十五年冬十月金陵刻经处识
嘉兴大藏经　云栖法汇（选录）(第卷-第卷)


　　云栖大师塔铭目录云栖大师小像古杭云栖莲池大师塔铭　释德清莲宗八祖杭州古云栖寺中兴尊宿莲池大师塔铭(并序)　吴应宾云栖本师行略　释广润祭云栖大师文　释德清奠云栖太师翁章　释智訚奠云栖和尚莲池大师翁章　释大朗礼云栖大师塔偈　朱　鹭复礼莲师塔偈　贡修龄礼云栖大师塔偈　释弘恩恭述云栖大师智行悲颂(有序)　吴应宾云栖大师像赞(五首)　释德清又　吴应宾又　宋守一祝云栖大师七十偈(以下有目无文)　释真可又赞　释真可本师云栖和尚八十寿章　释广寂云栖本师菩萨七言二十韵　吴应宾

　　

其容寂。其心密。无内外。不出入。百千三昧。眼里空华。一切行门。空中鸟迹。不信分身万像中。痴人祗向毫端视。咦。

　　观如敬刊

　　古杭云栖莲池大师塔铭

　　欲海横流。三毒炽然。孰能遏狂澜以清烈焰。自非应身大士。又何能醒颠暝而朗长夜。时当后五百年。尤难其人。是于云栖大师深有感焉。师讳袾宏。字佛慧。别号莲池。志所归也。俗姓沈氏。古杭仁和人。世为名族。父德鉴。号明斋先生。母周氏。师生而颖异。世味澹如。年十七。补邑庠。试屡冠诸生。以学行重一时。于科第犹掇之也。顾师志在出世。每书生死事大四字于案头。时从游者日进。即讲艺。必折归佛理。业已栖心净土矣。家戒杀生。祭必素。居常太息曰。人命过隙耳。浮生几何。吾三十不售。定超然长往矣。何终身事龌龊哉。前妇张氏生一子。殇。顷妇亦亡。即不欲娶。母强之。议婚汤氏。汤贫。女斋蔬。比有富者欲得师为佳婿。阴间之。师竟纳汤。然意不欲成夫妇礼。年二十七。父丧。三十一。母丧。因涕泣曰。亲恩罔极。正吾报答时也。至是而长往之志决矣。嘉靖乙丑除日。师命汤点茶。捧至案。盏裂。师笑曰。因缘无不散之理。明年丙寅。诀汤曰。恩爱不常。生死莫代。吾往矣。汝自为计。汤亦洒然曰。君先往。吾徐行耳。师乃作一笔勾词。竟投西山无门洞性天理和尚祝发。乞昭庆寺无尘玉律师就坛受具。居顷。即单瓢只杖游诸方。遍参知识。北游五台。感文殊放光。至伏牛。随众炼魔。入京师。参遍融笑岩二大老。皆有开发。过东昌。忽有悟。作偈曰。二十年前事可疑。三千里外遇何奇。焚香掷戟浑如梦。魔佛空争是与非。师以母服未阕。乃怀木主以游。每食必供。居必奉。其哀慕如此。至金陵瓦官寺。病几绝。时即欲以就茶毗者。师微曰。吾一息尚存耳。乃寝病间归。越中多禅期。师与会者五。终不知邻单姓字。隆庆辛未。师乞食梵村。见云栖山水幽寂。遂有终焉之志。山故伏虎禅师刹也。杨国柱陈如玉等为结茅三楹以栖之。师吊影寒岩。曾绝粮七日。倚壁危坐而已。村多虎。环山四十里。岁伤不下数十人。居民最苦之。师发悲恳。为讽经施食。虎患遂以宁。岁亢旱。村民乞师祷雨。师笑曰。吾但知念佛。无他术也。众坚请。师不得已。出。乃击木鱼。循田念佛。时雨随注。如足所及。民异之。因相与累累然肩材木荷锄钁。竞发其地。得碣础而指之曰。此云栖寺故物也。师福吾村。吾愿鼎新之。以永吾福。不日成兰若。然外无崇门。中无大殿。惟禅堂安僧。法堂奉经像。余取蔽风雨耳。自此道大振。海内衲子归心。遂成丛林。师悲末法教网灭裂。禅道不明。众生业深垢重。以醍醐而贮秽器。吾所惧也。且佛设三学以化群生。戒为基本。基不立。定慧何依。思行利导。必固本根。第　国制。南北戒坛。久禁不行。予即愿振颓纲。亦何敢违宪令。因令众半月半月诵梵网戒经。及比丘诸戒品。繇是远近皆归。师以精严律制为第一行。着沙弥要略。具戒便蒙梵网经疏发隐。以发明之。初师发足操方。从参究念佛得力。至是遂开净土一门。普摄三根。极力主张。乃着弥陀疏钞十万余言。融会事理。指归唯心。又忆昔见高峰语录。谓自来参究此事。最极精锐。无逾此师之纯钢铸就者。向怀之行脚。唯时师意并匡山永明而一之。更录古德机缘中吃紧语编之。曰禅关策进。并刻之。以示参究之诀。盖显禅净双修。不出一心。是知师之化权微矣。梵村旧有朱桥。屡被潮汐冲塌。行者病涉。太守余公良枢请师倡造。师云。欲我为者。无论贫富贵贱。人施银八分而止。独用八者。意取坤土以制水也。微矣。或言工大施微。恐难竣事。师云。心力多则功自不朽。不日累千金。鸠工筑基。每下一桩。持咒百遍。潮汐不至者数日。桥竟成。昔钱越王以万弩射之不回。师以一心力当之。何术哉。万历戊子。岁大疫。日毙千人。余公复请师就灵芝寺禳之。疫遂止。净慈僧性莲。请师讲圆觉经。听者日数万指。如屏百匝。因赎寺前万工池。后师八十诞辰。又增拓之。合城中上方长寿两池皆为放生设。侍郎王公宗沐问。夜来老鼠唧唧。说尽一部华严经。师云。猫儿突出时如何。王无语。师自代云。走却法师。留下讲案。又书颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。师道价日增。十方衲子如归。师一以慈接之。弟子日集居日隘。师意不庄严屋宇。聊取安适支阁而已。其设清规益严肃。众有通堂。若精进。若老病。若十方。各别有堂。百执事各有寮。一一具锁钥。启闭以时。各有警策语。依期宣说。夜有巡警。击板念佛。声传山谷。即倦者。眠不安。寝不梦。布萨羯磨。举功过。行赏罚。以进退人。凛若冰霜。威如斧钺。即佛住祇桓。尚有六群扰众。此中无一敢诤而故犯者。虽非尽百丈规绳。而适时救弊。古今丛林。未有如今日之清肃者。具如僧规约。及诸警语。赫如也。极意戒杀生。崇放生。著文久行于世。海内多尊奉之。城内外放生池。岁费计百余金。山中设放生所。其救赎飞走诸生物充牣于中。众僧减口以养之。岁除刍。约费粟二百石。亦有警策。守者依期往宣白。即羽族善鸣噪者。闻木鱼声。悉寂然而听。宣罢。乃鼓翅喧鸣。非佛性哉。噫。佛说孝名为戒。儒呵有养无敬。师于物养而敬。且有礼者也。非达孝哉。师道风日播。海内贤豪。无论朝野。靡不归心。闻名而感化者。若大司马宋公应昌。太宰陆公光祖。宫谕张公元忭。大司成冯公梦祯。陶公望龄。并一时诸缙绅先生。次第及门问道者以百计。皆扣关击节。征究大事。精难义。靡不心折。尽入陶铸。至监司守相。下车就语。侃侃略无少屈。诸贤豪侯参者无加礼。不设馔。皆甘粝饭。卧败席。任蜥缘蚊嘬无改容。皆忘形屈势。至则空其所有。非精诚感物。何能至是哉。侍御左公宗郢。问念佛得悟否。师曰。返闻闻自性。性成无上道。又何疑返念念自性耶。仁和令樊公良枢。问心杂乱。如何得静。师曰。置之一处。无事不办。坐中一士曰。专格一物。是置之一处办得何事。师曰。论格物。只当依朱子豁然贯通去。何事不办得。或问师何不贵前知。师云。譬如两人观琵琶记。一人不曾经见。一人曾见而预道之。毕竟同观终场。能增减一出否。　今上慈圣皇太后崇重三宝。域内名僧靡不延之。一日偶见师放生文。甚嘉叹。遣内侍赍紫袈裟斋资往供。问法要。师拜受。以偈答之。载别录。师极意悲幽冥苦趣。自习焰口。时亲设放。尝有见师座上现如来相者。盖观力然也。师天性朴实简淡。无缘饰。虚怀应物。貌温粹。弱不胜衣。而声若洪钟。胸无崖岸。而守若严城。御若坚兵。善藏其用。文理密察。经济洪纤不遗针芥。即画丛林日用。量施利。酌厚薄。粒米茎菜无虚费。核因果。明罪福。丝无絓漏。定程规。秋毫不忽。养老病。公众僧。不渗滴水。自有丛林以来。五十年中。未尝妄用一钱。居常数千指。不设化主。听其自至。稍有盈余。辄散施诸山。库无储畜。凡设斋外。别有果资以供师者。咸纳之。随手任施衣药。救贫病。略无虚日。偶简私记。近七载中。实用五千余金。不属常住。则前此岁岁可知已。师生平惜福。尝着三十二条自警。垂老自浣濯。出溺器亦不劳侍者。终身衣布素。一麻布帏。乃丁母艰时物。今尚存。他可知已。总师之操履。以平等大悲摄化一时。非佛言不言。非佛行不行。非佛事不作。佛嘱末世护持正法者依四安乐行。师实以之。历观从上诸祖。单提正令。未必尽修万行。若夫即万行以彰一心。即尘劳而见佛性者。古今除永明惟师一人而已。先儒称寂音为僧中班马。予则谓师为法门之周孔也。以荷法即任道也。惟师之才足以经世。悟足以传心。教足以契机。戒足以护法。操足以励世。规足以救弊。至若慈能兴乐。悲能拔苦。广运六度。何莫而非妙行耶。出世始终。无一可议者。可谓法门得佛之全体大用者也。悲兹末法。非师曷足以挽颓风。回狂澜于既倒乎。非夫应身大士。朗末法之重昏者。何能至此哉。微密细行。不能殚述。别传详之。兹略掇其行事之梗概。临终时。预于半月前入城别诸弟子。首及宋守一等。遍及故旧。但曰吾将他往矣。人皆莫测。还山。连下堂具茶汤设供。与众话别云。此处吾不住。将他往矣。众罔知。常规中元济孤设盂兰盆。各荐先宗。师曰。今岁我不与会矣。有簿记。师密题之曰。云栖寺直院僧代为堂上莲池和尚追荐沈氏宗亲云。过后方见。始知其别语也。七月朔。晚入堂坐。嘱大众曰。我言众不听。我如风中烛。灯尽油干矣。只待一撞一跌。才信我也。明日要远行。众留之。师作三可惜十可叹以警众。时松江居士徐琳等五人在寺。令侍者送遗嘱五本。次夜入丈室。示微疾。瞑目无语。众省觉。报城中诸弟子至。围绕。师复开目云。大众。老实念佛。毋捏怪。毋坏我规矩。众问谁可主丛林。师曰。解行双全者。又问目前。师曰。姑依戒次。言讫。面西念佛。端然而逝。是万历四十三年七月初四日午时也。师生于嘉靖乙未。世寿八十有一。僧腊五十。师自卜寺左岭下。遂全身塔于此。其先偶汤氏。亦后师祝发。建孝义庵。为女丛林主。先一载而化。亦塔于寺外之右山。师得度弟子广孝等为最初上首。其及门授戒得度者不下数千计。而在家无与焉。缙绅士君子及门者亦以千计。而私淑者无与焉。其所著述。除经疏。余杂录如竹窗三笔等二十余种行于世。率皆警发语。师素诫弟子贵真修。勿显异。故多灵异不具载。呜呼。我闻世尊深念末法众生难度。恐断慧命。灵山会上求护正法者。即亲蒙授记亦不敢入。唯地涌之众力任之。且曰。我等末世持经。当具大忍力。大精进力。即有现身此中。亦不自言其本。泄佛密因。但临终阴有以示之耳。观师之行事。潜神密用。安忍精进之力。岂非地涌之一乎。抑自净土而来乎。不然。从凡夫地。求自利尚不足。安能广行利他护持正法。始终无缺者乎。是予有感而来者。拾师之行事以诏来世。其他具诸别传。乃为之铭曰。

　三毒焰炽　　五热周章　　孰能药石　　顿使清凉
　欲海横流　　波浪滔天　　谁能济渡　　驾大法船
　惟我大师　　实乘愿力　　放身其中　　随宜调适
　蚤断爱根　　如狮脱索　　才出尘劳　　便露头角
　开净土门　　张法界网　　捞漉三根　　其赴如响
　以金刚鎞　　刮翳眼膜　　根本不生　　枝叶自落
　大冶红炉　　慈悲忍力　　入此陶镕　　痴狂顿息
　毛孔光明　　通身手眼　　从无用中　　法轮常转
　若非付嘱　　定是地涌　　岂属寻常　　具大勇猛
　师从空来　　亦从空去　　虽善藏身　　欲隐弥露
　钟鼓交参　　云霞绮互　　塔影高标　　法身常住

　　时
万历四十五年二月望日

　　前海印沙门德清和南谨撰

　　莲宗八祖杭州古云栖寺中兴尊宿莲池大师塔铭并序

　　云栖大师。无量光如来菩提记莂之上首也。同体大悲。去乐邦。就忍土。视众生如一子。出之火宅。而载以金地白牛。漩澓圆通。行无辙迹。人知其往于无往。不知其来于无来也。夫往于无往。来于无来。又恶在不可述于无述耶。师法讳袾宏。字曰佛慧。自称莲池比丘。嘉靖乙未。正月二十二日。现身杭隐君子沉德鉴家。而假智母周氏腹以诞。十七为邑弟子员。慧业第一。逾三十而袈裟着身。于是南五台性天理和尚有菩萨戒弟子矣。瞻奇五味。苦行六年。反锡一丘。枯禅三载。而云栖之刹遂为震旦不二法门。坐道场四十余年。法化遍周。而以万历乙卯七月四日策勋于清泰圣王之侧。数龄九九。僧腊与大衍符。此则师于调服众生三昧善入住出之大凡也。仲尼无学。以教故学。未能者四。无能者三。自好自求。自愤自乐。庸讵知不厌之非不倦耶。师示悟中迷。勤求无上。述古德利行因缘。助发禅喜。命曰禅关策进。抱以行寝。而消归念佛一心。坐炼伏牛。爱乐勤勇。而不释然。入辨融笑岩之室。犹之不释然。侨寓东昌。而悟中之迷若扫。乃有颂云。二十年前事可疑。三千里外遇何奇。焚香掷戟浑如梦。魔佛空争是与非。乘悟并消。归无所得。犹之不释然也。寓越中禅期者五。了不知邻单讳字。栖真之坞。悬釜而炊。鸣泉夜和。乃至绝粮七日。晏如也。担板禅头。方且以为忍铠。以为进幢。不知冷地婆心与么彻困在。方师之为誉髦首也。足蹑玉堂。手探金穴。若掇之矣。而几案间辄以生死迅速自危。纶綍鼎茵。矢诸三十。不舍硁硁。于是乎不脱父衰而定省于揣摩。斧鬣既封。乃不脱母衰而饘粥于钵鐼。虽匕鬯未立。扊扅孔良。师固曰。博坚以脆。是孝慈之善物而已矣。若乃行脚而虞主俱。饮食必祭。盂兰水陆。则沈氏之鬼别为福先。子舍禄养心长。色养日短。称引自悼。情见乎辞。若祖。若考。若妣。若嫔。若善知识妇。世济之诒。内助之美。同心之和。皆以文字载而行之。方外之狐。域中之马。争于不朽。未知孰贤。而终其身不借重人资。不见妄人过。不于佛法而生厌足。则大慈父之智导。与慈父之义方。无声而听。一也。缁门崇行。着之于篇。永言矜式。必忠孝之为前茅。而申警缁流。弗若于宪章者。至不共住。词人韵语。功令休文。而弁髦方策。宋。刘韐。李若水。两忠烈祠。滥以淫毁。稽古立义之士。未或明其不然。三叹而笔之书。以俟来者。　国有大戒。不难辍讲下座。信当路革言。乞士羯磨。以限制故。望昭庆地涌之坛而不敢即。五篇三聚。授之像前。而三师与七证等。於乎。袭堂构而怀云仍之忧。弃须发而蔑劬劳之德。念荣肥而怠简书之畏。私妻子而弛赫濯之严。闻师之风。亦可以少愧矣。云栖者。一名栖真。宋初伏虎志逢禅师刹也。圮于巨浸。遗础独存。百年间无仔肩兴复者。师赏其幽。而总戎杨国柱门人陈如玉等。奉以把茆练若。千峰围绕。万境空间。有终焉之志。而向之所伏乃更咥人。一繇旬中岁至二十余伥。师化暴以慈。神咒加持。法食兼济。而於菟之牙若焚。恒旸请祷。佛音声云布自辅颊。雨师奔命。疾如神巫。乡人曰。伏虎意生也。叔兮伯兮。唱予和女。五材备。百官至。居无何刹成。而师以骨人为千苾刍善知识。本厥子来。洎乎尸祝。六和之供。自西自东。自南自北。不鸠而集。匪夷所思。岁会香积之余。颁之诸刹。普陀天台皆与焉。他诸福田。应量而雨。至不择阐提白衣。一籍七年。数金以镒。几若武成革车之数。师若曰。此乃菩萨比丘所以畜生相也。当是时。法施如麈。财施如鹿。妙楼宝楯。虑无不取办咄嗟而师方存乎去泰去奢。才使奉经像处徒众而已。吴越荐绅数欲广严其宇。而师数距之坚。曰。此于树下居侈矣。檀波逆流。箧无长物。绮縠不加于身。精奇不登于器。珍异不实于盂。苦次一帷。没身不弃。乃至耋老。犹不以衵服溺器劳人。咄哉宝所导师。俭不敢先乃尔。三无漏学。首曰毗尼。而云栖布萨之严。直令汉官威仪。千秋复睹。智者菩萨戒疏巧发其隐。开遮轻重灿以彬彬。赏罚有章。进退维允。左衮右钺。居然素王。迨今仁政具存。较若画一。而如来波罗提木叉不为裨贩之虫丧其尊重。南山宣公以还未曾有也。玄德升闻。　孝定皇太后敦使而咨出要焉。北面稽首。报以伽陀。金作海会饭香。而紫尊以什袭。弗敢服也。　神祖御天。三藏之轮。震旦起涌几遍。弗敢请也。邦之大人。彤弓墨绶。问道侃侃若也。遵道靡靡若也。取大金汤。德威惟畏。谨毋使我众有疵。终不以豫之六三。舍颐之初九矣。而雕龙甲。绣虎角。五车八斗。合得摩诘吹篪惠休衔璧。而未尝一搴郢上之旗。冷风小和。无之非池上之仙音。而林间之密谛也。於乎。方袍圆顶之伦。撷贝叶于枕中。掇莲华于笔上。以几遇巷而济乘墉。高者建法幢。卑者章赂鼎。衣食好美以望其徒。闻师之风。亦可以少愧矣。永明谓禅者净土之禅。净土者禅之净土。大师盖双照焉。楖栗头边。猛着精采而有东昌之悟。谛观时节。无若三玄五位。浸假为孙叔衣冠而持名往生圣谟定保。故其出世为人。显以九品为纲。密以单传为钓。而弥陀小本疏钞昭昭乎揭日月矣。其为书也。钩三藏十二部之玄。以庄严六字心佛。作者如酿众芳。都成一味。读者如浴大海。已用百川。如来一代时教尽在是矣。安居之暇。时为学徒讲诸经论。冲口而道。如水得风。自成组绣。而天台贤首交光互影于帝网之珠。虽挟天下之美以往。窅然自丧。住持轨则。刻漏以香宛同匡阜。巡单以板。小类伏牛。庶慎之思。不令而行。不戒而备。米盐析。水乳调。老病宁。禅讲辑缁素洽。神人和。淑慝分。会计当。檀施出入。察及秋毫脱也以贸烛金续销膏火。而不善知众之谪至矣。夫非起教微眇。使共住者迁善远罪而不自知耶。以故万指之聚阒其无人。六时之规萧然无事。五乳老人叹其旋万法归一心即尘劳见佛性。以为永明后一人。而又以经济妙严。比于法门周孔。知言哉。法身向上事。触着磕着。偶露一班。而未尝数数。王侍郎宗沐问。夜来老鼠唧唧。说尽一部华严经。师曰。猫儿突出时如何。自代云。走却法师。留下讲案。乃有颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。如是作略。定从洞山宝镜中来。而师甚不欲增上慢人。睨其影草。妄拈戏论。以为大谴大呵。周纳言汝登。举鸟窠为香山说止恶行善。为侍者吹布毛以讽。师曰。正说止行。布毛已满地矣。左侍御宗郢问念佛得悟否。师曰。反闻闻自性。性成无上道。何独于反念念自性而疑之。曹明府胤儒。谓师执净土沤。弃华藏海。师报以书。大都谓华严无量法门。净土处一。一入一切。一摄一切。方欲因沤观海。奈何以海拒沤。曹不能难也。当知念佛一心。自是师寻常行坐处。而退藏于密。不得事相。不得理相。尽力举似诸人。禅之净土。则吾岂敢。净土之禅。为他演说。如说修行。则可谓云尔已矣。师所汇往生之流。在家二辈。寥寥空谷足音。而云栖孝义诸贤。以无同分显证。姑取临终正念分明而已。且夫天乐异香。普闻一切。良繇赖耶共相感应道交。殆未可为往生者必。使为往生者必。则临终恶相。自讼犹希矧曰同分。而世之堕泥犁者寡矣。然则诸根已谢。寿暖尚连。沓然而迎。翛然而往。故是正念分明者报合境界。而以独知之契。宁阙所疑。谨厚精严。不以自宗假借类此。於乎。受一非余。得少为足。性相宗说。反唇而稽。无土之禅。掠虚承响。辄自谓休去歇去。闻师之风。亦可以少愧矣。师貌古神粹。双眸烂烂。音若洪钟。行平等慈。无轻重于怀抱。含醇饮和。而仰之者如高山。就之者如爱日。归之者如流水。尝讲圆觉于净慈寺。七众围绕。其数十千。香华载涂。至不可措趾。一时硕德名流。若严阁学讷。陆大宗伯树声。汪少司马道昆。陆太宰光祖。宋大司马应昌。张宫谕元忭。汪少司马可受。董大宗伯其昌。王大司空舜鼎。黄祭酒辉。金中丞学曾。陈方伯善。黄学宪汝亨辈。皆刳心咨决。而海内称十戒五戒弟子者无虑千万。激扬心要。助转法轮。则虞司勋淳熙。冯司成梦祯。陶祭酒望龄。王大行尔康。葛玺卿寅亮。翁大参汝进。洪太仆瞻祖。钱臬宪养庶。罗太守大冠。王郡丞在功。谢二守于教。宋胄子守一。王文学宇春。顾文学若群。及吾家司马用先。皆栋之隆也。而盲兀小子宾。耳食于遍覆之舌。飞精俯囟印广瀹名。宝手遥垂。金鎞时有。恨皮下无血耳。波光缘起。梯航而至。无论赤县。乃有越流沙而展坐具。泣涕瞻依。若亡子之遘慈母者。将无西极化人。证明东方护法耶。其拔幽也。觉观入微。助发密语。而炬口为甘露门。戒杀放生之篇情文双妙。把卷者颡有泚焉。羽族毛群。去刀俎而园观。刍粟岁率二百石。鼠驯阶下。虱处筒中。惠人之池。则上方故墟。长寿新宇。兼云栖刹竿之外而三。法以为罗。食以为饵。木鱼方吼。而翔者息喙。泳者仰沫矣。易曰。中孚豚鱼吉。师之谓也。香光大冶。其将磅礴。十二类生以为法檀牛耳。而自视欿然。未尝以师严道尊。慨纳沙弥投五。老惫跏趺。犹合十而加颡于席。曰弗有宁也。於乎。义鷇禅雏。得一二有力人推挽。则横肱傲睨而朝其众。至不肯为他方尊宿暂折慢幢。闻师之风亦可以少愧矣。师于无量劫波成熟三摩钵提慈善根力。幻化三昧。能之而能不为。以缘合故。差可睹记。而师不自有也。北游感文殊光瑞于五台。泛浊河。呼拯溺者。而其人闻空中声菩萨所急遄以往。俄而与汩俱出。余使君良枢以梵村石梁为属。师请无贵贱。人输八十钱。或少之。师曰。多得施赀。不如多得施心之完也。以身先之。椿一咒百。潮不至者累日。桥用速成。净慈之席。主者欲因以缮阿兰。师以意知。而不欲侵诺。为间曰得之矣。雪积道坏。遂有遐遗。会其出入之通。了无欠剩。疏钞成为众普说。典醯夜告乏绝。鸡鸣有垂罂而叩者。问其夙夜。曰。家本货醯。而道场神呵不时供尔。王太史衡未第谒师。邑侯致饩。将及门。风作。腥堕涧中。仅存蔬果。虞司勋以定中独影预为云栖备拟。诧为奇。师诋其魔解。而明年第春官。得师尺牍悬记书达为读状元策时。虞大骇服曰。夫子其以我为河伯矣。有裒疏钞之文者。辞曰应好略机。无何。睛痛几裂。诣师对首。为作忏摩。而瘥其一目。宋胄子布六镒于上方。既成贾矣。而封识金复在笥中。侦之鬻者亦无所失。驰白师。而心念净名右掌事。得师微笑而已。冬杪。侍行睹放生池冰。梅月如画。戊子大疫。作水陆于邻寺。而氛祲立消。湖滨之墅。殒石自空。横甚。瑜伽法师受师戒以往。登坛阴风微作。施罢寂然。于文学广慧。妻梁广慈。病崇。梦圣僧降云中。群鬼逃匿。父曰。其云栖乎。斋沐奉迎。貌如所梦。病良已。杨广文春芳为鬼所著。祛之万方。最后将走云栖。鬼乃大窘。未至数里而遁。靖安令杨万春。礼瑜伽高座。而忽睹弥陀金面。谛观乃复得师相。始与侪辈骇叹投诚。他诸神奇不具述。而师示处学地。声键色扃。无敢哗众。今兹捃拾。正惟不作圣解而寓诸庸。尚行夫子之志云尔。於乎。斗筲梦得善境。犹喋喋向人。借曰逆知。借曰转物。无乃鼻孔高至梵天。闻师之风。亦可以少愧矣。君子曰。德至矣哉。勇于弃盖以醒大愚。廉于处贤。以砭小智。引之以惭愧。满之以步趋。不思议熏。时至而变药树之雨。芭蕉之雷。妙合以滋。不得其朕。即事即理。即土即禅。即九品。即一乘。即莲邦。即华藏。即刹那。即僧祇。惟一妙心。圆融泯绝。而嗜学之为善诱深远矣。将入灭。作十可叹。三可惜。为最后鞭嘱累宰官。惟旧章愆忘是惩是问。白月别会城弟子。黑月别共住弟子。皆言他往。且曰吾不与佛欢喜之供矣。报挽以颔。布萨如故。朔旦。命核库籍。班嘱语。夜分示疾。而闭目杜口矣。大众哀请。曰。老实念佛。莫换题目。堂头替人。解行双拣。无则姑循戒次。直院可也。诘朝卓午。掖坐面西。目开寻闭。灿若青莲华叶。而香气在洪太仆若诸侍者鼻端。惟闻佛声。泊然而逝。面作黄金色。鼻垂双玉。暖气上冲于顶者久之。搜箧。得师手题之籍曰。直院代为堂头荐沈氏祖祢也。讣闻。邦人大临。如丧考妣。经七七日。奉全身塔于寺左五云山麓。师所穆卜而预待也。先后圆寂五旬之中。白色夜光。自浮屠而东照。寺众咸有睹焉。涂龛如肆。而居漆者前暂死。睹冥官所供木主。曰。西方大圣云栖莲池。南向。曰。虎跑三空师。西向。而空师梦金甲神以云栖入灭督其后往。亟以众来。礼甚肃。居数月。空师亦终。而他郡在家弟子某甲为鬼使所逮。及门。闻法云菩萨降。降则师也。悲仰乍兴。而师已为解免。即苏。走数百里。崩厥角于窣堵之下。为守者言甚具也。华严之祖。马鸣逮圭峰而七。莲宗之祖。匡山逮永明而七。师皆设像供焉。至是诸大弟子。因宋守一请。周爰咨谋。协于克一。定以师为莲宗八祖云。遗教三函。一曰释经。二曰辑古。三曰手着。凡三十余种。而发隐疏钞称于论藏。故当狎主支那。继室汤。操行殊邈。为菩萨比丘尼。法讳祩锦。住孝义庵。别有录。出家得戒。众累百千。甚多开士。扬师化者。广心弘范于鹅湖。广印开宗于真寂。而江阴广寂。解郡相组。着苾刍衣。纯一念佛。不系徒众。傥终及于绝尘之奔。博山大舣。虽亲见寿昌。而化法化仪。触目云栖意旨。祖堂榜曰法灯。鹰俊鹏耆。代行司契。长养金毛。指殆不胜屈也。往小子宾。颂言大智行悲。遥供窣堵。缁檀耆宿。更使摸索暗中。为师留影于石。今之盲史。非昔之盲史也。数载次且。经旬却扫。如净满月。指以盆池。如浩荡春。绘以纤枝。小子无所逃罪。铭曰。

　禅土圆修　　乘戒俱急　　是化导处　　六度非功
　万行无作　　是庄严处　　迷悟双销　　佛魔并遣
　是晏坐处　　蕊含五浊　　华供十方　　是经行处
　武林芥纳　　云坞毛吞　　是藏身处　　千灯遍照
　多宝重开　　是办事处

　　赐进士出身奉直大夫左春坊左谕德兼翰林院侍读皖舒菩萨戒弟子广瀹吴应宾和南谨撰。

　　云栖本师行略

　　师系古杭仁和县人。居会城之忠清里。姓沈氏。世为着族。父讳德鉴。号明斋先生。母孺人周氏。均有懿德。师生而颖异。十七岁为诸生。即啧啧有声。德行文章俱极一时之选。然于名誉纷华澹如也。其所以未抛铅椠者。养亲志耳。故燕居屏几之间。辄书生死事大。无常迅速。或长坐不卧。夜以继日。繇是同学少年业已知其非功名之士矣。二十七岁父丧。三十一岁母亦丧。越明年。葬事既竣。拜之墓所。殊不胜其风木之悲。因大恸。绝而再苏。复自庆云。亲恩罔极。此正吾报答之时也。何以拘世之服阕为哉。意遂决。时继室汤氏年甫十九。克全妇道。师弗顾也。濒行嘱曰。从来恩爱不常。设大限到时。伊谁可代。汝自为之计。吾从兹逝矣。汤亦洒然。绝无牵衣缱绻之态。对曰。唱随之义。已熟筹之。君先往。吾徐行耳。师出家。从南五台性天理和尚祝发。受具戒。进菩萨戒。法讳上祩下宏。字佛慧。别号莲池。志西方也。后汤果践前约为比丘尼。事具本传中。又先师一载而逝。亦大奇矣。师既得戒。遍访名山。历参知识。时辨融笑岩两禅师宗风并振。师往诣入室。多所契合。六载崎岖坎壈。行头陀行。辛苦万状。履险如夷。隆庆五年。孤锡南还。爱云栖山水幽胜。临流趺坐。居然兴在涧之思。窃自念云。吾于此得袈裟地。建草团[厂@劑](音瓢)。投老于中足矣。尚未知其为伏虎禅师之道场也。但见蓁莽萧萧。而断碑遗础。犹埋没于苍苔积藓间。门人陈如玉等为剃草开林。结庐于上。延师居之。师于是面悬崖而成壁观。闻鸣濑以证圆通。伴杂麇麚。居同木石。将终身焉。不啻泌水衡门栖迟暂适而已。先是居民多虎患。早夜咆哮。一由旬内被其害者岁几二十余人。而犬豕牛羊难以更仆。师以慈力加被。为诵经持咒作瑜伽施食。而虎心皆善。自是不复伤人。岁大祲祷于山灵。雨旸时若。民大悦。以师之福庇一方也。相与踊跃建寺。遂成丛林。详云栖纪事。兹不复赘。师之名言法行。散见于群集者。多从笔授。而手泽存焉。其所未闻者。则同门耆宿皆能记之。兹亦不赘。惟是时当像季。风会愈漓。僧有饮酒食肉。驰猎于声利之场。而恬然不以为异者。良繇不谙毗尼。甘自弃于佛海边外也。所谓袈裟底下一失人身。万劫难复。斯时也。即欲闻三聚四分之名终不可得。虽千佛兴慈莫能救拔。可胜悼哉。师于是删定律仪。先止。其淫杀盗妄之根本。发明梵网。次折其轻重开遮之隐微纲举目张详于指掌。秉降魔之慧剑。乘渡海之慈航。悲智弘深得未曾有。缘奉　国家明禁。虽杜摄授之门。然而行者学戒好修。元无拒理亦必三衣具足。然后付与应持戒本。令受之于佛像之前。师为证明而已。虑操持之易怠也。则半月诵戒。复千载久废之权衡。恐瑕疵之或覆也。必弘誓当神。凛一念自欺之鈇钺。兼之维那唱名。书记宣约。劝善惩恶。恒在于斯。纵华衮之荣市朝之辱不过是已。如是而有不畏神羞。仍庇其隐忒者。吾不信也。故人称云栖布萨之严。杰出诸方。上嘉千古。亶其然乎。是以学戒传衣者。往返于空山穷谷之中。趾错肩摩而无虚日者。有繇然矣。又以禅教二宗尚多流弊。禅门恒执理而废事。讲席多歧路以亡羊。甚至窃佛语为词章。以机缘成戏论。如来慧命埒于悬丝。而法轮几于覆辙矣。滔滔皆是。此非学者之过。抑亦唱导者之过也。师实愍焉。以为欲挽颓波。必须方便。因阐净土之一门。用作狂澜之砥柱。疏钞弥陀一经。而性相双融。事理无碍。俾贤知者不沉溺于偏空。而中下之流咸知向往。庶不至如弱丧而忘归耳。于是约诸净侣。纯摄一心。单持名号。远公以莲开待漏。师以香消纪时。轮僧次以巡香。悬过牌而书罚。内外有约。东西有铭。昼夜提撕。以防昏散。果然数十年中。海内向风。其间得念佛三昧者不知其几。而往生法眷亦时时有之。东林千载之后师一人而已。以故天下名公巨卿。长者居士。洎诸善信。无论百千万人。虽倾心事师。不足为异。独异夫异域缁流。有远涉流沙。险。逾弱水。不计岁月之深。而惟愿俄顷之一觏者。既而瞥见慈颜。不觉五体投地。如崩厥角。涕泗潸潸下矣。非至诚之动物也。而若是乎。尝观历朝以来诸大老门庭。其法席之盛。虽赫奕当世。然或四事未敷。不免募诸檀越。本山主伴数百余人。曾无化主。一听其自来。尚有余粮。以供十方贤圣。及诸净室。乃至两目。天台。补陀双径。移粟饭僧不计其数。且岁以为常。迄今未已。此震旦丛林前所未有者也。师谓菩萨以檀度为先。故每一受施。随即散之。不择远近亲疏。孤贫疾难。凡有所须。无不与者。岁出银钱。恒以千计。虽种种种福田。而三轮空寂。未始有福田之想。独放生一事犹觉惓惓。所谓智不得有无。而起大悲心。师之本性然也。道风遐播。从者如云。至　两宫尊信。遣中贵人赠紫衣一袭。斋金若干。问法要。师为开陈要道而拜登焉。使者出。金归常住。衣奉高阁。终其身未敢一挂体也。师尚真实而黜虚浮。敦俭朴而薄华靡。崇戒德而励精修。实践躬行。则八十年来俨然一日。时当道自建牙而下。以逮藩臬诸公。多有奉师一言为蓍龟者。借曰兴隆佛事。孰不遵之。而师之奉法惟谨。若将浼焉。但愿以无事为福。岩扉常锁。恍严夷夏之防。林屋深居。尚切渊冰之戒。即二时粥饭。每至食指千余。凡圣龙蛇。最为繁杂。而一闻磬声。阒如空谷。他可知矣。故隆万以来。法门之以事波及者亦往往闻之。独此地青山白云。依然无恙。而流风余韵。身后犹存。诚哉百炼金刚。足为千古模范。不特一代典刑而已。师于六月廿九日。忽下堂设茶。普请别大众。驾言他往。众以师欲谢客。居长寿庵。习以为常。但漫为劝止。竟不知其所以也。三十日。复设斋呼首座。及众居士。润亦与焉。别如初。不及他语。向晚。仍下堂羯磨。将入观。始还方丈。明发为孟秋朔。润诣关问讯。师曰。正欲见汝。命之坐。令侍者设茶果。邀法师四人。及徐裕湖诸居士同集。茶讫。谓曰。予将暂别聊一叙耳。润等犹然不解其意。恳留愈坚。师颔之而已。是日命执事诸师清理库房各项帐目。皆井井有条。无一未了者。至晚。分嘱语于宰官居士等。数人。夜分示疾。闭目偃卧。禁一切饮食。绝口不复言。初三日。大众哀慕。求付嘱。则曰。老实念佛。莫换题目。初四日。日当午。命扶西向坐。目张端视。顷复闭。安详而逝。面作黄金色。准头双箸下垂。接唇而止。顶中暖气如生。逾时不散。数十里内闻师圆寂。无问老少男女。靡不雨泪滂沱。号泣之声振于林木。呜呼痛哉。世寿八十有一。僧腊五十。呜呼。师主丛林者数十余年。其因果分明。纤毫莫滥。假以贸烛之钱偿灯油之值勿许也。凛凛芳规。昭然具在。未尝构一精舍。容膝及肩。聊蔽风雨而已。未尝更一新服。粗衣破衲。足御寒暑而已。未尝蓄一美器。绳床草具。瓦钵瓷瓯。可供寝食而已。至于庄严佛土。纵使黄金七宝竭其心力。犹以为歉也。噫。无间然矣。方其未估唱之先。有不谅者。逆师容有厚积。及简所蓄。止碎银六缗。寻常衣履之外更无长物。惟断简残编数帙已耳。夫然后知师之大光明藏炳照寰宇。岂区区情识所能测哉。师尝说法南屏。润得躬逢其盛。七众咸臻。四民同集。星驰雾合。每至万人。惟当撤讲。下座之时。并执香花。罗拜于道。几无置足之地。是皆结欢喜缘于无量劫前。非一生一世之故也。师之愿海洪深。义天高朗。四心无量。六度齐修。荷担一代时教以摄授群迷。顾退然以身居学地。虽童稚沙弥未尝。受其一拜。至耄年不能起伏。犹必跏趺合掌。稽首于席。致不安之意焉。唐沙门道宣兼通三藏。而精于持律。序法华弘传。世世宗之。宣谓持律小乘之学也。不许称为大乘师。枣柏长者誓宏佛乘。然未始一语及单传心要。洪觉范曰。宣公甘以小乘自居。竟能为百世师者。但博观约取。知宗用妙而已。唯师亦然。故凡所定条约。立之则极其森严。而行之必存乎慈恕。天下归仁。所繇来矣。师之爱人无已。其相接也。若甘雨条风。慈云卿月。即有跳梁强项之夫。但饮之以和。而意自消。不觉其盛气平而雄心下矣。有质疑者。师辞约而义丰。言简而意尽。纵奥旨奇文。一剖而彻。师于三藏十二部。无不再三披阅。悉诣其微。着戒疏发隐弥陀疏钞。禅关策进缁门崇行录。戒杀放生文。竹窗等书。并行于世。师居恒常诫学人曰。盖净土一门。乃十方如来之所共赞。而天台永明诸大宗匠咸愿往生。有不信者。非吾徒也。又曰。佛说无量法门。皆标月之指。独是念佛一指。尤为亲切。昧者执之为月。而怪其无照夜之清光。即楞严所谓并亡其指者也。悲夫。又曰。性相两宗。虽二谛融通。如鸟双翼。然而初学当知先后。有僧问曰。生死事大。如何得解脱去。师曰。一心念佛。便得解脱。曰。念佛是生死门头事。如何一心念佛便得解脱。师曰。即此便非一心。如何解脱。客有问于师曰。和尚曷不一提正令。而顾屑屑于葛藤乎。师诘之曰。子以正令葛藤为二为一。客无以应。或讥师为义学沙门。而末后一句未尝拈出。嗟夫。师既阐西方圣人之教。专在持名。则一心不乱。是即末后句耳。若然。则师已随顺能仁世尊。向舍利弗及释提桓因无量诸天拈出久矣。汝于何处不与闻耶。或艴然而去。师以佛法从缘起。即大通智胜不能外因缘以为教。于今之时节而欲提唱宗乘。犹适越而北其辕也已。故向上一途。三缄其口。有默谕而无显言。亦若宣尼之性道。有不可得而闻者也。况润之承事门庭最晚。而于群弟子之中又最为庸劣。何敢强所不知。漫浮一事。以重诬先师哉。至于密行隐德。唯师自知。姑叙其见闻之粗迹云尔。师于嘉靖乙未年正月念二日卯时降生。万历乙卯年七月初四日午时示寂。本年八月念三日入塔于宝刀巃之阳。即五云之麓也。伏乞　明公大人。真实一言。以垂不朽。则法门幸甚。润等无任泣血稽首哀恳之至。

　　弟子广润力疾谨述。

　　祭云栖大师文

　　释德清(憨山)

　　维万历四十五年岁次丁巳。二月癸卯。朔日丙申。前海印沙门德清。谨陈瓣香之供。致祭于　云栖大师之灵曰。

呜呼。师本不生。亦无所去。以力持身。顺因缘故。欲海波腾。火宅焰炽。师展愿轮。特来救济。示出尘劳。早归慈父。一登觉路。如白牛步。视爱如唾。观亲若冤。彼蝇聚者。孰不瞿然。法界为家。含灵是宅。物我等观。无二无别。开甘露门。指归净土。鳞甲羽毛。一齐顿赴。悲正法眼。翳彼戒根。以金刚鎞。刮垢剔昏。三千威仪。八万细行。于二六时。悉令清净。身为众目。心为大宅。十方来者。痴狂顿歇。四十余年。法幢高竖。一雨普滋。药草诸树。才沾一滴。枝叶并茂。但有根者。毕竟成就。我观吾师。如狮子王。高卧窟中。群走慞惶。我又观师。如药王树。凡有亲者。必瘳沉痼。嗟哉末法。慧日久沈。师于长夜。持大智灯。佛本无心。心付在师。萨埵无行。行托师持。故师应世。一味无我。即住百劫。于何不可。

呜呼。师以缘现。缘灭即去。悲此群蒙。失所依怙。我数千里。远持瓣香。展布五体。敬礼寂光。师悲同体。以我知音。愿鉴我诚。来格来歆。呜呼尚飨。

　　奠云栖太师翁章

　　释智訚(雪关)

　　维崇祯九年。岁次丙子正月望。越日。博山法孙智訚。谨以瓣香素供。致奠于　云栖堂上。先师太莲池大和尚之灵塔前而言曰。於戏。游云栖之门。如钝鸟飞汉。莫能知其空边。窥云栖之奥。纵长鲸饮川。未易吸干见底。不肖自壬子之秋。从先师来礼足时。侧聆震吼。状洪音之发虡钟。窃被慈恩。胜枯荄之遇膏沐。继而阅太师诸所著述。如大官赐膳。医王施匕。恍令人病骨顿苏。一展卷而空腹欲果。味疏钞。则莲胎有种。才念佛而佛成。披发隐。而法铠严身。不摧魔而魔服。全开宝库赈乏靡虚。浚抉香河流润不竭。踞一乘而辟无量乘义。珠网交辉。燃一灯而朗百千灯光。暗室齐照。旁敲曲唱。禅匪专谭。善诱广苞。土皆圆净。续莲宗而宛瞻庐阜。移祖庭而不在少林。智齐极果。俨然古佛再来。风肃前规。一仍百丈旧贯。诚末代法施之主。无聋瞆而不开。只千古未有之师。垂龟镜而永赖。呜呼。道山峻极妙高惭其嵯峨。梁木倾崩。法门孰为砥柱。绳绳到我落落匪材。愧为脚下儿孙。无繇述其祖德。不成法中供养。此行聊表孝思。春深花坞。那禁闻啼鸟几声。月照萝龛犹睹放慈光三昧。太虚莫绘。赞叹奚为。杯茗既陈。渊嘿何酹。望风前而洒泣岂越河清溯海若而朝宗全收众派。知弗嫌于一滴。欣来鉴于微诚。尚飨。

　　奠云栖和尚莲池大师翁章

　　释大朗(悟明)

　　维崇祯己卯岁峰顶法孙大朗等。谨以瓣香菲供。奠于　云栖堂上先大和尚莲池大师翁灵塔前而言曰。

稽首云栖。追忆师范。出类超群。今古无样。孝悌稚年。宗族称望。戏笑怒骂。现僧实相。儒学惊人。坦坦荡荡。妻孥道俗。出格随唱。非宜室家。人道了当。一门证道。同来震旦。宗说两通。随机演唱。辟邪知见。停波息浪。净土叮咛。婆心无上。万物一体。遇生即放。疏钞流传。醒智愚汉。无涯德泽。无物比量。古佛再来。稍可拟状。无去无来。遗容想像。朗忝宗子。独师是尚。追踪步迹。实愧不忘。法乳常觅。何恨在傍。后贤济济。追蹈遗芳。已转法轮。请看余光。短言家丑。敢不揄扬。瓣香菲供。渴仰藉将。尚飨。

　　礼云栖大师塔偈

　　弟子朱　鹭(白民)

我昔初谒师。问参禅念佛。可用融通得。师答随口出。若然是两物。用得融通着。快哉此一语。令人心胆悦。时时举向人。诸方遍传说。顷较快雪集。滥跋云栖记。亦举此公案。转师所欲转。念佛人无尽。是指亦无尽。灵山会未散。莲池舌长活。短偈作供养。合掌无缝塔。

　　甲寅孟夏参　莲师于榻前。今壬申仲春始得复来礼塔。墓草宿矣。为题此以志感怆

　　弟子贡修龄(广宓)
  </div>
  <div class="pagination">
   <a href="云栖法汇_page68.html">
    上一页
   </a>
   <span>
    ...
   </span>
   <a href="云栖法汇_page64.html">
    64
   </a>
   <a href="云栖法汇_page65.html">
    65
   </a>
   <a href="云栖法汇_page66.html">
    66
   </a>
   <a href="云栖法汇_page67.html">
    67
   </a>
   <a href="云栖法汇_page68.html">
    68
   </a>
   <span class="current-page">
    69
   </span>
   <a href="云栖法汇_page70.html">
    70
   </a>
   <a href="云栖法汇_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
