<!DOCTYPE html>
<html>
<head>
    <meta charset="UTF-8">
    <title>憨山老人梦游全集 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游全集 - 第 5 页/共 10 页</h1>
    <div class="content">　　承教有言一切法不生我说刹那义初生即有灭不为愚者说古德云悟无生者方见刹那然既悟无生又何有刹那之可见若见有刹那则非悟无生今何云悟无生者方见刹那是则无生刹那一耶异耶佛依不生说刹那则非异矣祖师云悟无生者方见刹那则无生刹那又非一矣若离一异求之则无生意亦系驴橛矣沩山云今人一念顿了自心名之为悟即以所悟净除现业流识是名为修然流识者谓微细生灭即刹那心也言悟后而修则是悟而后见也且悟后方见刹那则前悟者非真无生明矣今参禅提话头虽云着力而微细生灭流注潜行如石压草黯然不见若不断生灭如何得悟无生若非无生又何以敌生死若悟而后见则世尊依刹那而说无生又为剩法矣西堂饱餐教义今弃所习单提向上一路于此试定当看但不可作义理和会亦不可向意解中求能于一念刹那中顿见无生则佛祖鼻孔一串穿却。

　　示知希先山主

　　山主久栖讲肆从少林参诸祖机缘今尽屏所习单提向上一路吊影双径适老人来因拈香请益老人示之曰此事人人本无欠缺圆满具足所以日用不知不得受用者直为无始恶习种子积劫薰染根深已是难拔今又新薰言教文字祖师公案种种知见更增一重障碍虽要求明自己转求转远此何以故只为昧却自己向他取觅耳以积生烦恼习气名烦恼障玄妙知见名所知障若二障消除本体自现今参究向上事先要将从前所学一切文字语言玄妙道理名为杂毒尽情吐却单提本参话头重下疑情斩断妄想烦恼根源使内不得出外不得入前后际断中间自孤只有一个疑团作自己命根疑到疑不去用力不得处一觑觑定看他毕竟是个什么看来看去捱来捱去自有倒断时也但存丝毫知见于中便隔千里万里矣但看初祖云心如墙壁可以入道便是归家第一条路也若心不肯死疑不切当则千生百劫终在途路耳山主但将精神收向此中管取他日得处定不是之乎者也可到万万勉之。

　　示嵩璞恩山主

　　古德教人参禅做工夫先要内脱身心外遗世界一切放下丝毫不存单提一则公案话头如赵州狗子还有佛性也无州云无或万法归一一归何处或审实念佛的是谁随举一则横在胸中如金刚王宝剑将一切思虑妄想一齐斩断如斩乱丝内不容出外不容入把断要津筑塞咽喉不容吐气如此看力一眼觑看这提话头的毕竟是个甚么如此下疑疑来疑去疑到心如墙壁一般再不容起第二念才有妄想潜流一觑觑见便又极力提起话头再下疑情又审又疑将此疑团扼塞之心念不起妄想不行时正是得力处如此靠定一切行住坐卧动静闲忙中咬定牙关决不放舍乃至睡梦中亦不放舍唯有一念话头是当人命根如有气死人相似如此下毒手撕挨方是真实参禅用工之人用力极处不计日月忽然冷灰豆爆便是大欢喜的时节若悠悠任意一暴十寒恐终无得力时也山主有志向上事当以此自勉。

　　示乘密显禅人

　　学人日用观四大如影观目前如梦事观心如急流观动作如机关木人观音声如谷响观境界如空华作是观时无我我所无动我者无作为者去来坐立无起无止应念无生是名入无诤三昧。

　　示觉一圭禅人

　　今之学人多知有向上事发心参究将古人现成公案随举一则作话头如万法归一一归何处将此一则横于胸中如金刚王宝剑一切妄想情虑当下一齐斩断不留寸丝如此二六时中念念斩断不被妄想瞒昧起处便见一见便斩更不随他掉弄如此斩截虽是好手须知犹被话头障碍无发悟之期若能就于断处更下疑情要疑这妄想毕竟从何处起灭向何处去正当妄想不生时一眼觑定毕竟要见他下落如此着力只在一念不起处钻钻来钻去久久不移如老鼠咬棺材自有透脱时也若但有一念向佛祖言教公案玄妙道理上起疑是错用心恁么驴年亦无出头分也禅人有志当从此入。

　　示昙衍宗禅人

　　宗禅人少游讲肆习性相义久之忽以不见自性起疑因慕禅宗诸祖向上机缘遂尽屏旧习单提一念己躬下事参究有日未有所入适遇老人至双径拈香请益因示之曰古人云不贵子行履只贵子见地所言行履者趣进工夫也见地者了达自心为行本也行本不明则趣操失旨故参学之士以见地为先所言见地者乃的信自心本来清净了无一物不独凡情圣亦不立但因无始无明自蔽妙明故起种种颠倒妄想分别造种种业譬如醒人无事忽于睡中作种种梦梦中苦乐等事宛如现前及至觉来求之了不可得是谓无中生有岂实法耶但痴人颠倒执为实有此乃见不彻也及佛出世说种种法乃破梦之具耳亦本无也而学佛法者又执为己实有之法此乃梦中增梦耳今参禅之法无别妙诀直是打破梦想颠倒若了知本无的信自心清净无物则达妄想非有了妄不有则知佛法破妄想者亦本非有佛法是药妄想是病若药病不立则本体安然如此则知药病皆病今参究所提古人无字公案乃攻药病之药也是谓以毒去毒若知本无物则参之一字又下一毒也岂可将此作玄妙会耶若不信自心纵参亦是误服毒药禅人能信之乎当于一法不立处参。

　　示顾山子

　　余居双径之寂照适居士顾子来参扣其业曰事形家次至化城因指点山水谈造化之精妙超乎形气盖得其精而遗其粗者因诘之谓尝见悟一篇谓作者亦奇人也是篇乃余门生周子所述余尝序之且曰一乃万物之本造化之蕴也故曰天得一以清地得一以宁圣人得一以为天下正正则不滑于邪而固其本也然人与物理与气心与形均一也一得而众理归之语云识得一万事毕故吾徒参玄之士必曰万法归一一归何处斯则归一可知一之所归则不可知也今夫人者万务交固万虑攻心纷纷扰扰竟莫之宁乃不识一之过也居士既能观天地造化之归一而不识身心性命之归一是知二五而不知为十也苟知性命之归一则万化备在于我矣可不务哉。

　　示谭梁生

　　谭生根器最利盖从夙习般若中来然般若乃众生佛性各各具足而根有利钝之不同者良由五欲习气有厚薄之不等耳其利根者因久习般若净除染污习气及至今生聪慧明利而人不知返将利根聪明作染污恶习之资是名颠倒也以般若内薰故时时有出尘之志且曰我至某时待世事了毕即去学道此等见识举世皆然以有将来之念故目前种种应缘境界由抱未来高尚之志视为不足为亦不屑为以此虚想返增贡高我慢之心谓他人无此心皆佣品耳而自己将目前放过世出世间二者俱失虚送光阴及至将来未必可如初志也且又心不检细行情存卤莽以我见作高明此尤误之甚也如此唤作有志气返不若三家材里田舍翁他无别想岁岁生涯不缺可不愧哉圣人教人不躐等故曰素位而行老子曰夸者不行惟今既有此向道之志就从今日切切仔细就规矩上做将去将一片真实心学道不染污的现前行将去若目前时时刻刻不放过则将来不脱空若目前以虚想空头且待将来是涉河求井而止渴也岂不愚哉谭生请直看目前不虚放一着便见平生下落。

　　示曹居士

　　凡民日用不离见闻觉知而圣人亦然其用既同而有圣凡之别者在知与不知之间耳故曰百姓日用而不知学人复圣工夫只在日用不知处求其固有之知若见本有之知则一切声色货利了然不被所惑如是则遇境逢缘如镜现像无一物可动于中矣此入道之要门也。

　　示冯延龄

　　学人向道第一要怕生死次要知生死根生死根者即日用现前种种憎爱取舍我慢贪嗔痴业是既此是生死苦根发心要断更无他术只是起时就照见定不容他起当不起处则当处消灭消灭时更不相续如此用心念念不放过心心不昧其知自灵知若灵则触境境不牵心观心心不附境心境不到则生死无容寄矣如此用心不必别求玄妙。

　　示寒灰奇小师住山

　　奇先礼达大师求出世法师许可令参老人为之剃染以学无常师也依老人数载以刻大藏因缘复归本师执劳此大役非一日矣今以老病觅大休歇场意卜之无当也适老人以达师入塔因缘来双径见奇气虽弱而心力更强以向十余年来得单提向上一路少有巴鼻但欠　地一声耳谈及归休地老人示之曰尽大地是寂灭场唯在学人肯放下处便是休歇地耳又何从他觅哉古德云不离真而立处立处即真良由自心生灭一向循情种种取舍故头头障碍三祖大师云至道无难唯嫌拣择又云良由取舍所以不如若不如则穷尽十方无可休之地矣老人观此双径乃八十八祖说法地大慧禅师乃古今禅门老将亦归宿于此即汝本师和尚脚跟遍海内立足无卓锥毕竟以刻大藏因缘故得埋骨与大慧同坑此何等因缘哉况汝随本师愿轮刻经于寂照开山皆汝用命之地即汝放舍身命处也又何舍其本而他求耶老人知汝不能放舍者乃我见未忘非懒病也以净法界中佛祖众生大家有分独我见者不能入若见有我则视佛祖皆是人相人与我相对如此则终无可避之人亦无可休之地矣汝自不休则无地可休汝若肯休则当下便休一切放下方为大休休则佛与众生皆即避影亦无地可容渠矣汝求向上一路虽云奇特不若放下平贴耳古人云家邦平贴到人稀若到平贴地则佛亦不做更何向上可求耶。

　　示石镜一禅人

　　古人为生死大事不明走向山中吊影单栖专为究明己躬下事故云大事未明如丧考妣不是养懒图安闲任意度时也必欲究此大事只可运粪出不可运粪入直须将妄想恶习文字知见一齐吐却放得胸中干干净净了无一法当情只是一个话头作自己命根古人三十年不杂用心正是此耳若今住山任意悠悠随情放旷妄想起来又要逗凑几句诗作两首偈当悟的道理消遣日子如此只是一个养懒的痴汉如何唤作住山道人耶不唯唐丧光阴抑且虚消信施挨到腊月三十日将什么见阎老子耶不是将一首诗一首偈便可抵得他过也禅人当思为甚住山毕竟要讨个下落方不负百劫千生一遇之胜缘古德云三途地狱受苦者未是苦也向袈裟下失却人身诚为苦也可不念哉。

　　示太素元禅人

　　凡学人先习教乘回心向上一路虽是有志无柰藏识中有新薰文字杂毒习气旧薰贪嗔痴爱烦恼习气内外交攻最难打叠要放放不下要断断不得要止止不住因此要提话头如水上葫芦遏捺不下只管与之打交滚最是难下手及下手不得便打退鼓了也如此乃是没志气无力量人说甚参禅如今初心只管将心内外一切道理知见及妄想思虑一齐放下放了又放放到无可放处方才提起一则公案话头如赵州无字横在胸中因甚道无重下疑情若疑情得力则妄想不起若才见起时切不可与之作对将心要断他亦不得将心止他亦不可相续他但只觑见便撇过一撇便消急急提起话头深深看觑则彼妄想自然扫踪灭迹矣此是初心下手做工夫的诀若话头纯熟妄想自稀不作障碍久久疑情得力妄想暂歇时便得一念欢喜也得些欢喜处不可当奇特但从此好用功耳禅人弃教从禅初心最难故以此示之切不可视作小事。

　　示恒河智禅人持法华经

　　禅人出家浮渡久执侍澹公得任持法门居化城有年化城乃刻大藏地为海内法窟禅人力任其常住纲维百务众多归之老人适来双径禅人作礼请益愿持法华经老人因示之曰佛为一大事因缘故出现于世所谓开示一切众生佛之知见令其悟入所言佛知见者乃众生本有之佛性也今被无明封蔀而为妄想知见故日用见闻知觉随情造业以取生死之苦不自觉知故劳我释迦大师特特出世一番单为开示此事使之悟其本有不假外求若悟此本有则日用六根门头应缘作用者皆佛智现前名佛知见非众生妄想知见也若悟此知见则头头法法皆真实用心凡一切动用诸行皆真实妙行都为成佛真因矣故经云乃至举一手或复小低头乃至一香一华以至供养佛皆已成佛道故微因小善皆成佛真因况身任众务舍命为法岂非成佛之真种乎吾佛教人持法华经者入如来室着如来衣坐如来座如来室者大慈悲心是如来衣者柔和忍辱心是如来座者一切法空是禅人能奉如来三者之教乃名真持经人若不能入此三法门则单持安乐行品念念思惟心心愿入昼夜不忘如此则六万余言字字光明现于六根门头矣若不入此法门纵能持百千万部但是与义作仇家岂真持经者耶若不信老人更当请问文殊弥勒。

　　示盛莲生

　　参禅要死中发活善病要看到死处方从苦得乐病所苦者为爱此身试将此身看到死了烧了洒了毕竟是谁为受苦者。

　　示王鹿年

　　王生鹿年生长淮西有力而敦义来礼径山谒老人乞语老人见其负义气而有慈心因谓之曰子闻之古有大力之人乎敌人者愚敌己者智愚者常弱智者常胜之道也余尝读淮阴留侯二传始信贫不聊生母死营地欲其傍可置万家志何大也见受屈于二少年何其弱也良志为韩乃用博浪之椎何其勇也及见圯上老人见挫于敝履何其卑也既而两皆成大业卒取封侯始知少年之不足死浪椎之不足用也借使初无自敌之志安有今日哉是以圣人教人以不用为用故曰柔胜刚弱胜强易曰刚而能柔吉之道也尝谓项羽拔山举鼎力雄千古及败别虞姬嘘唏泣数行下是能敌人而不能敌己者也故圣人直示颜子曰克己复礼为仁古今学者皆知克己之语而不能作胜己之业岂智也哉王生有力于此当不堕凡夫数可耳。

　　示在颙侍者

　　颙侍者生于西蜀少沉贱役幸般若之因不昧小小即知参妙峰大师发出世心亦夙种内薰而使之然适遇澹居和尚入蜀时颙执侍直指徐公素喜其信心遂命礼澹和尚求出苦法剃发为沙弥老人来双径颙充侍者日夜精勤无怠心老人初怜其蠢蠢时时激发以时闻老人开示衲子而颙亦眉问津津动色是知众生佛性种子待时而发也因请益老人乃开示以念佛审实谁字公案教其参究颙亦能领荷第恐无决定为生负心不能拼命到底又恐夙习恶知恶见中道遮障流入邪网除此二病则单提一念昼夜六时紧抱疑团即二三十年不悟不休纵今生不悟将作胜因来世出头便知此事虽经多劫亦终不失正因种子也若立志不坚用心不切别起邪思不但辜负此生即千生万劫亦无出头分也。

　　示在介行者

　　紫柏老人全身荷负大法欲建法门中兴之业故刻方册大藏经此一段大事因缘非小小也任其事者屡难其人末后全付担子与澹公一肩荷之此力量又非小小经既刻而贮不得其宜则复化城之功又非小小化城复非一手一足之力而奔走效力冲寒冒雨昼夜惶惶而不息者此固多人所闻侍者在介事事贾勇先登不避艰险其功居多此又众中之尤难者以其输忠效力也尝谓世人未有无所为而乐用者即古豪杰皆然况其他乎忆汉高帝天下既定功臣未封忽见沙中偶语问子房子房曰此从兵戈中冒矢石经万死一生者皆欲得尺寸之封今未见封故偶语耳于是即封之此古昔用人之格也今观介侍者初心无他图图出家耳今奔走七年化城定矣大法已得所矣其居功者宁无偶语乎老人谓今当可以如来之赏而赏之也介侍者即以老人得如来之大赏若不能奉如来法持如来命行如来事万一破戒坏法如来亦有三尺在也当勿以轻心易心而以得之不难也慎之哉。

　　示在净沙弥

　　佛说二十难中云得人身难生中国难得遇佛法难亲近善知识难生正信难此五乃难之难者净沙弥已具其四所欠者唯生正信耳今幸出家得遇大善知识为依归又浑身跳在佛法大海此何修而得何缘而至若不奋发勇猛生大正信将此一片幻妄身心洗得干干净净拼一条性命志出生死广修万行以结成佛无上之大缘岂不当面错过耶既到宝山不可空回若不发心竭力是为空回岂不可惜多生善根种子耶古得云三途地狱受苦者未是苦向袈裟下失却人身诚为苦耳佛言心如弦直可以入道所言弦直者谓无委曲相也如何是委曲相谓机械巧心偷心乖心覆过心无惭愧心懒堕偷安心见人过失心贡高我慢心自是非他心不生孝顺心无慈愍心总之一切不善心皆是自心之委曲相也今要发心只须将前一切心尽行扫除时时检点念念照管不许放行恐不能顿断但将古人一则公案横在胸中习气发时便提此话头与之撕捱久久纯熟则心自条直而道念日增行门日进心地日明如此一生始谓不虚度也不然待生死到将何以抵对耶沙弥当自思之切不可作等闲轻意放过。

　　示性田徒海耕行者

　　历观古之豪杰涉艰难困苦操长远不退之志者概不多见其人若晋五臣从重耳亡在外十九年无怠心者盖亦日夜望咫尺之封且垂不朽于竹帛耳此乃名利牵心故忘身从事此古今世人之常情也若田道人者从达大师二十余年寝食俱废竞竞一念未尝少怠小有过差痛责重杖居常两腿如墨竟不起一怨心出一怨言以至犯大难愿以死从事在寂寞苦空门中竟何所图乃能精进坚强不拔如此哉由是观之较古忠臣义士所绝少者今于道人见之矣王太史谈之甚悉余曾目击其人与行事不谓能彻底也及死得从葬大师于双径余谓此一坯土不但俗人即僧徒亦不易得是于法国土中已得茅土之封也非亡身血战何以有此临终以此卷付其徒朱道人今澹公为名曰海耕亦法门功臣世业之券也岂小缘哉。

　　示澹居铠公

　　古之忠义之士非有大力不足以任大事其力有心力有气力语曰志至焉气次焉志为心气为形又曰持其志无暴其气言持与无暴是欲各有其养也以形太劳则枯精太劳则竭神太劳则歇庄周所言以有涯随无涯殆已已而为智者殆而已矣此言过用而不知所养也故老氏有言治人事天莫若啬啬者有而不尽用也养形谓治人养性谓事天吾佛所谓六根奔于六尘之境久而遂劳谓是故也是知古人任大事者未有不以有余而从事于物也如汉高帝取天下是以力也百战百不胜及一胜即成大事岂非善守有余以治不足者哉今乃先大师以法门之大事付公一肩而荷之不遗余力当百折之冲秋毫皆穷神极力以应之以其志有余而不暇顾其形之易瘁也今也大法方半外患虽宁而内虑方殷观公形枯而精神耗疲此关休戚者为隐忧也苟不谢末以培其本则日见其耗况有形易化时往难复当及时休养以全其天和所谓本立而道生也以公生平所学以明心为格若心广而形眇则力全而任有余则未尽之业犹千里之行以暂息而至公必有以自处也何如。

　　示念佛切要(在云栖为闻子将子与母氏说)

　　念佛求生净土一门元是要了生死大事故云念佛了生死今人发心因要了生死方才肯念佛只说佛可以了生死若不知生死根株毕竟向何处念若念佛的心断不得生死根株如何了得生死如何是生死根株古人云业不重不生娑婆爱不断不生净土是知爱根乃生死之根株以一切众生受生死之苦皆爱欲之过也推此爱根不是今生有的也不是一二三四生有的乃自从无始最初有生死以来生生世世舍身受身皆是爱欲流转直至今日翻思从前何曾有一念暂离此爱根耶如此爱根种子积劫深厚故生死无穷今日方才发心念佛只望空求生西方连爱是生死之根的名字也不知何曾有一念断着既不知生死之根则念佛一边念生死根只听长如此念佛与生死两不相关这等任你如何念念到临命终时只见生死爱根现前那时方知佛念不得力却怨念佛无灵验悔之迟矣故劝今念佛的人先要知爱是生死根本而今念佛念念要断这爱根即日用现前在家念佛眼中见的儿女子孙家缘财产无一件不是爱的则无一事无一念不是生死活计如全身在火坑中一般不知正念佛时心中爱根未曾一念放得下直如正念佛时只说念不切不知爱是主宰念佛是皮面如此佛只听念爱只听长且如儿女之情现前时回光看看这一声佛果然敌得这爱么果然断得这爱么若断不得这爱毕竟如何了得生死以爱缘多生习熟念佛才发心甚生疏又不切实因此不得力若目前爱境主张不得则临命终时毕竟主张不得故劝念佛人第一要知为生死心切要断生死心切要在生死根株上念念斩断则念念是了生死之时也何必待到腊月三十日方才了得晚之晚矣所谓目前都是生死事目前了得生死空如此念念真切刀刀见血这般用心若不出生死则诸佛堕妄语矣故在家出家但知生死心便是出生死的时节也岂更有别妙法哉。

　　示云栖侍者

　　大师未入灭时前十九年起居食息侍者日夜周旋凡一切密行无不睹一切微言无不闻一切应机无不达一切心事无不知是则大师之全身色相音声无不昭昭于心目之间即亲近数千万众皆不如侍者之真知实见者也即今大众人人见大师灭度只侍者独不作灭度想耳末法修行净土都要说想弥陀妙相以未得亲见面目即想亦不真要闻弥陀说法则思亦不真我观大师则弥陀之化身侍者执侍已久岂可忘却大师又向他家求佛法开示大似迷自己而向外驰求也是则侍者更不必作别想只想大师如生前一一规模法范音声语言作事威仪修行观念利生慈悲细细从头至足终日竟夜一一通想一过如此则念念想时就是弥陀出现时也才有一念忘却便是负恩德入生死之时老人无法可说但以大师全身安向汝心中不可吐却便是我老汉隐身三昧也汝谛思之。

　　示等愚侍者

　　自心念佛念佛念心心佛无二念念不住能念不立所念性空性空寂灭能所两忘是名即心成自性佛一念遗失便堕魔业。

　　示玄津壑公

　　公受业净慈乃昔永明禅师唱道地宗镜堂在焉永明塔堕荒榛公初剃发即问其处遂往礼之自此常怀大振永明之道苦心劲节念念以护法为愿凡事遵永明之轨范手自行录为师承志法其行事虽未尽履践而心实禀之公每受请说法所得嚫施尽公于道场由是东南讲主推公之行故信重者众其移建永明禅师塔于宗镜堂后约费二千余金誓不募化唯遵行法华忏仪坚持其愿而集者如云功竟成一时当道若吴方伯本如王宪长岵云靡不折节壮其行事既而修宗镜堂吴方伯延复吴山宝成寺鼎新之先是永明禅师以西湖为放生池湖心有寺三潭三塔皆废公大遵放生之行乃筑三潭重兴其寺将经营建三塔皆本愿焉其所为法门之大节可以表率人天者靡不心崇之余适以达大师荼毗因缘至双径公过山参礼喜其状貌循循若无意于事者及呈净慈志余阅之乃惊叹曰有是哉法门深心人也心识之及吊云栖大师将往净慈公先料理宗镜堂为驻锡所余入门见其规度泓阔非拘拘于视听之间者及礼永明大师塔观其精妙细密经画如法纤悉毫末无不中规合矩是知公之才堪经世慈足利生行足服众力能护法殊非碌碌形服者非乘夙愿未易臻此余留旬日日绕千百众人人充足法喜内外不遗诸凡井井颐指适可如不经意余以是见公不独有深心实具无方之妙行者未易言其所蕴也余既行公送别请益余因示之曰为佛弟子人有真伪行有理事才有体用心有广狭均名僧也而就中不同如霄壤故菩萨利生之门有多种以门观人有大小故佛呵声闻为名字罗汉斥非真也是知佛所最重者唯末世中护慧命者为极难其人以处刚强浊世自救不暇安能为法门乎虑周身之不给安肯爱护众生乎故诸大乘教中皆称能护法者为真佛弟子以能克荷其家业耳佛忧灭度之后求持经者为难然经即佛之法身慧命非纸墨文字也且法身流转五道而为众生是知能护众生即护佛慧命故般若教菩萨法以度众生为第一以不住众生相为妙行所谓灭度无量无数众生实无一众生可度是了众生相空也然我即众生之众生也众生既空我亦何有是即我人皆空而中间事业谁作谁受如斯则物我两忘中间自寂三轮若空则实相如如平等一照菩提涅槃皆如幻梦又何有佛法之可说禅道之可修万行之可作哉所以法华会上赞持经者曰举手低头皆已成佛是乃以已成之佛心作现前之众行故一一行皆是佛行行之妙者无逾于此而真护法盖不出此如此是名真佛弟子矣岂名字者可同年语耶佛言慈悲所缘缘苦众生若无众生则无菩提所以菩萨如大地心荷负众生故如桥梁心济度众生故毗卢以普贤为身普贤以众生为身若以众生为心是为荷担如来矣公试观余言以印证其心若见自心果于法合则法外无法如空外无空若有草芥尘毛而不举体全归法性者则是心外有法法外有心人我枞然是非未泯舍此法门更于何处求向上一路乎佛元无法与人祖师亦愿自度若存一法之见即是自心未度自不能度求甚佛祖作担粪奴郎耶公自此以往更须高着眼睛自检点看莫道老僧饶舌。

　　示了无深禅人

</div>
    <div class="pagination">
<a href="憨山老人梦游全集_page4.html">上一页</a><a href="憨山老人梦游全集.html">1</a><a href="憨山老人梦游全集_page2.html">2</a><a href="憨山老人梦游全集_page3.html">3</a><a href="憨山老人梦游全集_page4.html">4</a><span class="current-page">5</span><a href="憨山老人梦游全集_page6.html">6</a><a href="憨山老人梦游全集_page7.html">7</a><a href="憨山老人梦游全集_page8.html">8</a><a href="憨山老人梦游全集_page9.html">9</a><a href="憨山老人梦游全集_page10.html">10</a><a href="憨山老人梦游全集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
