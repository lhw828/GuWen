<!DOCTYPE html>
<html>
<head>
    <meta charset="UTF-8">
    <title>虚舟省禅师语录 - 第 2 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>虚舟省禅师语录 - 第 2 页/共 12 页</h1>
    <div class="content">　　荐亡小参成住坏空难逃劫生缘母子终分别幸有佛性是真常一道灵光无间歇单门净意出东阳长斋道装绝尘业一旦临行撇幻躯令嗣晓然供荐设净意意根本清净妄想从来无处觅恰好大开绀目眼看破弥勒无法说。

　　小参山僧结制一月事事家常欠缺大众澹泊能安感得人心喜悦从此遐迩闻风设供殷勤未绝明知寺苦年荒不期团头共啜虽是龙天密护多谢檀施力竭且礼龙象参堂不异南询时节还请开示当阳我无金针秘诀只有白棒当头胜过快刀直截若向棒头吃着管取虚空迸裂现出无位真人妙用纵横自别分明迦叶衣披却看达摩履挈摇开海底铃声游戏空中鸟迹印定万象森罗穿作眉毛丝结今日来参大众根器原无优劣荐取觌面当机母负重重分泄以拄杖卓一卓。

　　为范太君净种对灵小参师以拂子指曰厮儿只眼不通风大梦纷纷谁得空归去能同月上女不妨纵步返鸿蒙太君生平冰操劲节贤于荻画丸熊今岁吼山相见已知道力颇充何期一旦缘谢卸却罗笼令郎碧轩居士风木怀悲请山僧说法荐度所贵太君只忆自家分上曾分得清净种子至今不落阴阳地上尘沙不能染其根风霜不能侵其色可谓一枝花发清香远不让金池上品莲复喝一喝。

　　中秋小参光阴真迅速仲秋值月半便是极现成第一则公案天上月正圆人间叫月半一个广寒宫分开作两段一段桂花影清香遍内院一段捣药声玉兔常为伴平等两分开东西各自管却怪恶修罗将光手掩乱不见月天子我将嫦娥唤唤来无别事算月圆月半今大众会么请从公剖断以拂击一下。

　　除夕小参今日廿九日古人称除夕老僧无别长亦不拘旧例不管烹牛众分不管留灯独守不管王老烧钱不管儿童爆竹只思一年尽于一日一日尽于一夕可不惧哉所以古德特于此夕说法似韩信领兵藉护身符卢医救病赖活命丹今夜老僧无说法只要诸人自警策起身曰会么。

　　何卓雪居士请小参秋光澹澹秋叶青青荷花香气尤更动人便是物物上彰头头上显何消再鼓两片皮堕入葛藤今居士为傍观者请通一线老僧便学忠国师说老婆禅去也释迦老子说法三百六十余会末后拈花以至五灯差别总收归心地法门以心外无法法外无心心若现在则六根门头眼不着色耳不着声一一不着似月行空似风过树所以心眼圆明便是脚跟稳当能行者必定能知即识见地能知者必定能行即见操履可见操履从真实见地来不得分作两橛今居士等还得行解相应么更有一句岩前石虎声声吼听得分明总不妨一喝。

　　顺治己亥正月十五日师受杭州府檀越韩应觉等退居西湖白莲洲留锡禅院。

　　元宵小参今夜元宵夜时人称月半独我出家人不在光阴算咬碎栗棘蓬跳出金刚圈二仪不得收五行那得管信是无事人阿谁受呼唤冷澹住西湖华灯无一碗幸各回光看其光本充满烁破大千界明明好把玩此夜团圞头所喜皆良伴我唱信口腔声声似中窾借问知音谁请各自判断。

　　檀越韩圣瑞为令嗣对灵小参曰浮世光阴日影长灵山端的是家乡抛离皮袋多清净更莫沉迷入梦场圣瑞居士与令嗣明幻皆夙世道侣故今生聚首不同人世父子所以临危时特说警切语令明幻挺脊而坐点头而去今请山僧对灵说第一义谛以顿离生死法遂竖拂曰即者拂子头上说不得生说不得死说不得迷说不得悟说不得圣说不得凡可谓坐断十方空诸所有者是诸祖安身之处亦即是明幻安身之处遂拂一拂曰明幻汝还承当得么若也承当得去从今步步家乡路放出优昙劫外香。

　　众居士请师三昧庵小参士问今日恳和尚慈悲与众弟子通个消息师打曰无者消息僧问法不孤起仗境方生道不空行遇缘即宗今众居士勤请未审说何法要师曰桃红李白传消息曰处处绿杨堪系马家家有路透长安师曰只道得一半曰如何是那一半师曰者一半要你道僧便喝师曰再喝看僧礼拜乃曰善哉武林多护法丛林处处作金汤兹他里仁尤更美挺生摩诘迈寻常捐赀鬻地成新构庵名三昧即莲房朝夕磬声常礼诵不特贡献绕慈王仰止高风历代祖悬像请赞倍辉煌尤参本参能奋厉相期了悟续灯芳我为久闻来随喜遂留信宿喜扬扬特请当阳重开示殊不知说个无说已郎当复举唐时裴公镇宛陵时入一古寺见壁间挂祖像便问僧曰高僧真仪既存其人面目何在僧不能答遂举出吾祖黄檗禅师师到公遂举前话问之师朗然呼裴休一声公应诺师曰即者应诺的面目何在公如梦得醒便曰弟子见师多矣未有如吾师将髻中明珠一直与人何为人克的如此观此则知裴公果然直下承当黄檗本色草料如九转灵丹膏肓立起今此方传到山僧尤更灵验遂高声呼云众居士众无语师曰山僧极喜众居士如维摩嘿然分明皎月在潭十分光彩已露何故聻离句绝非声色外机投岂在舌根中。

　　朱瑞明居士为外祖母翁氏八旬请小参美景最难逢良缘不易就曾向灵山亲授记方能动念皆如意朱瑞明居士为外祖母翁孺人请山僧取名开示今当八旬诞期政值三春花粲天助休征人欣具庆山僧独将拂子头上移来华藏世界变出功德云庄严具如意宝遂挥拂曰以此祝翁孺人还承当得么复举天童师翁老人尝云年年看青山岁还如旧人若悟无生便是无量寿今孺人若能直下五蕴俱空三际坐断不须经历诸行门证取圆明常自在复挥拂曰今日十分狼藉。

　　为昆玉吴居士对灵小参人生处阎浮身影同闪电了悟重丹霞选官宁佛选屈指三十年特来喜会面相信问禅语多情觉缱绻自后苦参商每会必设饯予识根器佳朴实见纯善且复渊识深未肯让笔战蚤知落梦场何必圭角炫卖薪固才子涤器亦名彦吹箫忆子胥市乞亦非贱公意如达人啸歌通一线不料客岁病今春披素练我以法眼观公须惟自荐见闻觉知性一一无更变随念业增业返照见非见即将旅泊亭换出宝王殿出入主人翁逍遥真可羡因命诸清众梵呗作拜奠料公必点头不止仅排遣试看四大空万缘能再恋清泰本故乡栽莲花片片呜呼公有灵莫辜予方便。

　　初到留锡示众头不顶天脚不踏地光烁烁露堂堂倒骑狮子上昆仑惊煞野狐尽躲避遇着具眼波斯将四面田园和中心树子一齐断送山僧了也山僧只得全主是宾全宾是主分将兜率内院变出毗卢楼阁可笑可谭可行可住因笑昔日老龙山道又被世人知住处却移茅屋过深山大似关门吃饭有甚用处山僧即不然竿木随身逢场作戏且道如何是作戏底句数间小屋藏风月啸傲何妨夸得意。

　　策眉禅座请小参曰灵鹫拈花顿悟法漏泄西干老胡面壁直指传流通东震自后万象森罗原无两印五宗差别总归一源但法道独盛于济宗门庭原出于高峻岂不闻黄檗粗拳打着临济面门遂致临济痛拳酬还大愚肋下政是南山云北山雨率尔协应亦是牛头南马头北丝毫不犯故师家利用妙在钩锥学人器成全藉炉鞴所贵勇猛不退敲唱相随不可颟顸会去若能箭箭中的拍拍合令不难逐电追风将困驹化为神骏亦可腾空劈海即钝鸟变作金鹏会么卓拄杖一下归方丈。

　　为霖调顾居士对灵小参云生必有死亦人常事然不因身生而生不因身死而死受嘉孝子丹臣孝孙请为霖翁顾公说法山僧法已说矣还见么还闻么山僧知老居士皈礼莲大师颇信佛乘好喜舍好放生虽是儒修广诸梵行尤以阳明先生一脉躬自负荷遂频却征辟甘安澹泊以至四方闻风之士景仰师表户不绝履公亦应接不倦迩来抱病依床谈笑自若预知将别奄然而逝山僧看来晚年著作寤寐劳思未免堕在文字禅以意根领解不能如庞老空诸所有以破蕴界还会么君今四大已抛母着旧时意识喝一喝。

　　怀远禅座设斋请小参师竖拂曰只者照用宾主杀活同时蚤已展演了也如未荐取不妨分疏参父母未生消息向威音那畔承当未兆形名那存踪迹通方作者即知建立乖真达本之人惟了归元无事遥稽西祖四七不解上堂即观东来二三何曾聚众风穴单丁独住政可亲参汾阳六七同居遂成法器山僧向年两处住持近独五载退隐不过目视云汉啸傲湖山狮子游行不求伴侣如是而已怀远公向在先师尧峰会下蛇头揩痒虎口捋须必谙斯旨且道超过岩头末后句玄要纲宗又作么生卓拄杖下座。

　　孙震西居士为荐先考请师对灵小参云记得留斋二月春欣然听法笑谈亲别来岁月如弹指惆怅玄宫见故人遂以拂子挥曰者里展开恒沙佛世界中有西天东土诸祖一一光临将宗五居士来时面目说破了也如未洞悉山僧不妨口鼓再为打破教中云光音天人初下阎浮染指清泉口餂甘露致身重浊不得飞腾遂幻生夫妇男女广衍父子兄弟然合必有离聚即是散如云过山山不碍云如月落潭潭不留月所以诸祖觑破寂灭为乐宗五居士平昔善根颇佳禀受现成佛性好鉴前车覆堕一番病苦蹭蹬不得去后妄思仍前忧喜奔竞惟凭拂子头边参入金刚大定自然超脱沉轮花种菩提清净今日同会灵山宝藏打开无剩复以拂一拂下座。

　　丁枚臣居士为室沈孺人请对灵小参僧问随方展演犹落今时把住关津不通凡圣作么得利生师拂一拂云拂子头上照用全进云但有言说都无实义三藏十二部教还是世尊语否师云脚下看进云今日请和尚说法沈孺人毕竟在什么处师云露滴秋花分外明进云某甲不然师云汝作么生僧拂具归住师云我知你伎俩了也乃云假借幻身谁得守百年弹指归乌有但从不借悟真身一段辉光今古透以拂子摇曳云只这拂子竖起也色非色放下也空不空阴阳不涉三界无处妄分生灭顿超七趣何由轮堕孺人向者里觑破得来豁自己之法眼承当得去露自己之法身以自己之法眼明自己之法身镜对镜以生彩水投水而无垠万象平沉那见苦乐本分灵通自然超格华藏界凭我登高金刚台任君游戏复举法华经云说是法者难闻是法亦难今日既喜得闻应生庆幸然谁是说法者谁是闻法者定盘星上旋风转红线绳中闪电行。

　　为子聘张居士小参僧问黄鹤一去白云悠悠去即不问今仍在否师云杖头指出逍遥路进云列宝镜于当轩胡汉俱现如何是无生而生师云他自点胸点肋进云印寒潭于秋水远近皆明如何是生而无生师云不烦注脚进云生死了知皆幻法不须原上更招魂师云无烦特地乃云人生泊旅梦百年弹指顷从来彭殇一致究竟无分延促合必有离宁可悟无合无离之佛缘生必有灭应须了不生不灭之真性若论真性不论凡圣人人有分亦不计存没时时现前纵经尘沙多劫未曾移易丝毫复举道吾问云岩云脱却壳漏子向什么处相见岩云向不生不灭处相见道吾云何不道非不生不灭处相见观二老彻底逗漏不烦山僧饶舌兹因檀越程叔张公为令嗣子聘仙逝请山野说法因忆子聘两年前特来留锡求说出家之法山僧曾道真出家者只在清净一念里不在色身形貌上色身属梦幻终非我有离其梦幻是居士出离生死之身今能回光返照见本来身否竖起拂云向者拂子头上不受纤尘虚空逼塞是诸佛诸祖藏身处亦是道吾云岩说破生灭处亦是山野指示一念清净处向者里七通八达便见辉腾今古不为五蕴之覆藏把定乾坤谁受三界之拘束天宫尚不去人世复何爱到此踏破华藏门一任游戏莲花国向日发意出家今日无家可恋便趁休歇静时了当本念清净既非以金博金有烦转换却如以水投水何等现成如或神识仍迷母乃轮回负堕试看暗室千年也只一灯照破复以拂一拂下座。

　　天童老和诞日未出母胎度人已毕即知师翁老和尚未出世时闭门造车蚤已通行合辙故其上堂道过去十一月十六也只是这个时节乃至未来十一月十六也只是这个时节三世循环一印印定若也见得不妨将此印子一印印水流动变化一印印泥丝毫不爽一印印空虽然朕乖已露却是文彩未彰汝等会么只许老胡知不许老胡会。

　　师诞日张仲嘉程叔丁启贞韩圣瑞众居士请小参师云血布袋中不说妍丑沤花影里奚容庆赞但身心一如世间常住大僧宾主交参法社每重长者诸公亲近留锡竭诚供奉不减给孤捐赀右军舍宅且夙禀灵根笃信向上本地风光现前谁欠承当直下昔裴公美被黄檗一唤便一了百当甘贽被岩头一劄遂七通八达前人如是后人亦如是所以道打鼓弄琵琶相逢一会家公等试看指尖为甚人人只十个眉毛又各各分两茎宁非具足现成不欠毫忽于此信得及觑得破青幔儡索也撇得闺阁中物也舍得蓦地倒断料拣分明自然心心不异法法皆同展开超方眼目用得向上巴鼻不点龙额直捋虎须互换主宾圆融凡圣水到海川皆润下云起岩谷尽腾空即如山僧从腊底至初夏不知饭味然却似摩诘病不作病会借病而用大机似玄沙痛不作痛会因痛而明脚下生亦不贪恋死亦不恐怖流行坎止听其自然诸公为山僧庆诞虽感道谊但各人末后一着子毕竟作么生道看破人间无可爱会骑狮子恰天然(是年师示寂)。

　　　　　程叔张居士同令配超心请小参

　　师云邯郸尘梦勿得徘徊所贵智者万事心灰家珍人人本有从来不受尘埋面目荐取来时至今作用未乖试看洗面如何便摸鼻吃饭如何便伸手分明成现岂藉安排若也分晓即能石上栽花若未透脱且听德山一喝如雷。

　　与珂雪璨上座

　　先师在日珂雪久侍座下曾谓予已印证随住吼山留锡复卓锡匡庐三载后复来觐予甚喜之古人云佛法无多子久长难得人拈颂机缘俱能颖脱如佛果禅师云我侍者参得禅也。

　　付雪定潪上座

　　雪定上座侍予多年字雪定者欲其师天目雪中那伽定以风骨自高为僧中龙象也复参大梅幢兄针芥密契仍念予老病归留锡室中啐啄时不放过又上庐山住静三载寻念老朽古稀大诞同珂雪复至余今伏枕矣特写此意使与济上一脉纯然无间遂蓦问以三脚驴子弄蹄行子作么生道定便作舞而出即此便可接得从上种草因以拄杖付之作表信云。

　　嘱梅庵诸上座

　　特来亲近盟弘誓笃信南屏无别事只此堪传正法叩全提大用凭驱使。

　　遗嘱语

　　老僧平日倔强不要请人封龛落世谛套子去后用苍木汤摩洗毕便入龛下用方褥垫四围用绵裹炭长三寸若直叠至项贴身用小绵袄外用纱衣又夏衣二层外用旧黄祖衣头上用观音兜左手用数珠龛留方丈三日以不忍别大众也入龛时凡吾弟子同持大悲咒三遍。

　　封龛法语

　　先师老和尚常说你像个落拓仙我答云描画不出老僧今日仙耶佛耶圣耶凡耶一喝。

　　起龛

　　水流风动吾无来亦无去。

　　入塔

　　忠国师有无缝塔老僧亦有无缝塔落在南高峰北高峰之间却是金槌敲不开举龛入塔便封。

　　机缘

　　师在慈水夹田桥月下送天童和尚下舟童看月次师问云天上一月波中一月是同是别童云几回历尽三更月一字搜空万劫心师云一字搜空即不问即今斩缆开船作么生童云放你在船底下师云争奈分身原是月滔滔惯在浪头行童掬水泼之师一喝便行童对曹源师云录取者段公案三学师因记之。
嘉兴大藏经　虚舟省禅师语录


　　虚舟省禅师语录卷之二

　　门人超潪编

　　示众

　　示众一着血布衫自粪不觉臭嗟哉可怜生俗肠只仍旧幸有西祖来灵秘尽指授能以野狐涎变作狮子吼递传尊宿句一一宜穷究复举高峰和尚有四句示人曰海底泥牛衔月走崖前石虎抱儿眠铁蛇钻入金刚眼昆仑骑象鹭鸶牵内有一句能杀能活能纵能夺若检点得出一生参学事毕山僧也有四句木客夜来灯影行笑他猫食狗相争争如鱼儿我侬放放在溪边不近情这四句全杀全活全纵全夺若检点得出一生参学事毕且道山僧四句与高峰祖是同是别大须着眼看破始得。

　　师举五祖演道譬如牛过窗楞头角四蹄俱过了因甚尾巴过不得今晚各下语看维那曰明早倩灯笼替和尚通信师曰唤甚么作窗棂那以手指门曰和尚请出师曰还要问你牛在那以手抚师背师便打。

　　师问知客你又作么生客曰和尚老婆心切师曰这是古人的客曰一番提起一番新师曰你倒会兴波作浪客曰赖和尚证明师曰错问副寺寺曰今日事烦不与和尚道师拈拄杖便打寺便喝师又打寺又喝师曰明日捆起打六十拄杖你还喝么寺曰恩大难酬。

　　师举杜顺和尚法身偈曰陕府牛吃禾益州马腹胀天下觅医人炙猪左膊上傅大士颂法身偈曰空手把锄头步行骑水牛人从桥上过桥流水不流山僧亦有一颂红叶飘来白露稀篱笆且莫种蔷薇电光影里穿针线绣出鸳鸯傍水飞山僧将二大士一串穿却只是诸人不得作平实寻常会亦不得作奇特玄妙会且作么生会曹溪波浪如相似无限平人被陆沉。

　　示众龙蛇易辨衲子难瞒古镜当台胡汉俱现不见老赵州坐断十方未肯轻易登人门户然风闻有贼不妨巡官搜夜一日到一庵主处问有么有么抛砖引玉庵主便竖起拳早已竖降旗了也州曰水浅不是泊舟处便行果然果然州又到一庵主处赵州遍访知己不肯慢人又曰有么有么贵图宾主相见主亦竖起拳头岂是波斯献宝州曰能纵能夺能杀能活便拜者里便是上大人丘乙己若是尔小生可知礼也山僧若是做前庵主待它曰有么有么便曰无端无端待他曰水浅不是泊舟处便曰自是撑篙没好手若是做后庵主待它曰有么有么便曰当面不识待它说能纵能夺能杀能活便拜即向背上与它一痛拳庶几所竖拳头终不浪施山僧如是说破二庵主逗漏也要诸人直下了当不可向下文长留待来日。

　　示众若论第一义不在玄黄已剖之后亦不在声色未彰之前且道落在什么竖起拂子云向这里荐取便见拂子头上透脱两间坐断三际不落阴阳地上岂拘凡圣位中以拂子左一拂云这一拂移山搅海以拂子右一拂云这一拂打月敲云复以拂子掷下云踢翻雪峰毬敲碎禾山鼓到这里不但二乘亡锋结舌即使千圣齐来亦立下风现今拂子已为诸人说尽第一义了也大众作么生观若以眼观即是凡见不以眼观又同瞎汉向这里二俱不涉下得一转语便可与山僧眉尖相见如无则山僧自道去也平生不是惯饶舌为爱玄沙肝胆倾。

　　落堂从上祖祖相传原无定法不过舍灯觅火即为拨转若也识波是水便为证据可见活弄狮子不是捏定蛇头也诸兄弟从无量劫来不认法身只认色身我相坚固不用灵智惟用业识无明偏重如病患膏肓卢医难救中间若有兄弟要做性燥汉立地讨分晓老僧即不囊藏被盖亦不移花接木便举个现成境界为汝点破如汾州无业禅师来参马祖便问祖师西来如何是密传心印祖云大德正闹在且去别时来师方出门祖唤云大德师回首祖云是什么师即言下知归如久客还乡相似这岂不是不费一毫气力一唤便转的样子左右顾云大众会么不借陈仓暗渡法一条大路直如弦以杖卓一卓。

</div>
    <div class="pagination">
<a href="虚舟省禅师语录.html">上一页</a><a href="虚舟省禅师语录.html">1</a><span class="current-page">2</span><a href="虚舟省禅师语录_page3.html">3</a><a href="虚舟省禅师语录_page4.html">4</a><a href="虚舟省禅师语录_page5.html">5</a><a href="虚舟省禅师语录_page6.html">6</a><a href="虚舟省禅师语录_page7.html">7</a><span>...</span><a href="虚舟省禅师语录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
