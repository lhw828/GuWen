<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游全集 - 第 4 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游全集 - 第 4 页/共 10 页
  </h1>
  <div class="content">
   茶陵钟生明性诗礼世家往因患难走粤参予于曹溪老人晓之以善恶报应因果之说安其心以归其难竟解闻所以解者皆非忆想可到机缘偶会无心自至似非人力可为者钟生由是故物无恙以蹈安恬无事之境既而每遇逆缘履危机皆无意而置坦途然钟生竟茫然不知其故犹然以生平所未惬心快意事将用心力以图之自以为易若探囊拾芥也甲寅除日同存赤刘子远来相慰于寂寞之中伴予度岁一日坐间偶以所志未了事请益而将远求其大欲老人噫嚱而叹曰子所志是知将涉海渡河而求饮甘泉泉未必得而渴愈炽且苦　涉之劳也向以因果报应之理喻子岂忘之耶夫善恶感应捷如影响声和响顺形直影端故圣人不言因果但言为普降之百祥为不善降之百殃是以安命定志为诫故曰不知命无以为君子在名教为安命在吾佛则为因果故东坡云要知前世因今生受者是要知未来果今生作者是然世之亦有作善而致恶报者此乃前之恶业所感其报善在于后矣其有作恶而致善报者乃前之善业所感而恶报在于后矣即古今聪明智巧权谋机诈自谓己能可以力致功名富贵者殊不知功名富贵乃命之固有定非智巧机诈可得而有因而得之者亦偶合耳岂有人谋可越天定乎是不知命者徒增其劳耳惟圣人教人以安命俟时佛教人以随缘安命则一毫不必强为随缘则一念不容妄想故佛法教人策一以断妄想为本然妄想乃贪嗔痴种种恶业之本也即菩萨修行以至成佛报得天上人间最胜庄严广大福田皆从断妄想始以妄想断则恶业消恶业消则百福集此所谓自求多福也故示之以偈曰世事皆从妄想生妄心消处业缘轻不须更觅菩提路只要当人退步行退步者乃休心断妄之最上工夫也以人心本来光明广大为万福之源但由妄想恶业遮障故祸日生而福日减今苟妄消业断则一性圆明受用无边得受用处是为真福是知福由己作者政非智巧机诈可致耳且佛以断妄心则感人天之福钟生本有功名富贵之镃基若能直下休心将前生平所作之业从头仔细一一检点但有亏心伤理一念不合大道处尽是苦根一齐吐却从新别立根本另作一番工夫只在休心断妄听命俟时一件把作标准潜心自己固有之事业不必别求一念妄想之事如此以补前行之失一旦灾消福至则功名富贵逼拶将来亦无回避处又何用种种妄想攀缘而他求哉钟生果能谛信不疑执而行之则佛果可期况世缘乎何求而不得耶勉之勉之。

　　示袁大涂

　　世之士绅有志向上留心学佛者往往深思高举远弃世故效枯木头陀以为妙行殊不知佛已痛呵此辈谓之焦芽败种言其不能涉俗利生此政先儒所指虚无寂灭者吾佛早已不容矣佛教所贵者在乎自利利他乃名菩萨梵语菩萨此云大心众生以其能入众生界能断烦恼故得此名故菩萨舍世间无可修之行舍众生无断烦恼之具所以菩萨资藉众生以断自性之烦恼如他山之石可以攻玉耳烦恼者乃贪嗔我爱见慢种种恶习而为自性光明之障蔽非世间众生一切逆缘境界不能磨砺以治断之如诗所云切磋琢磨者此也且佛制五戒即儒之五常不杀仁也不盗义也不邪淫礼也不饮酒智也不妄语信也但从佛口所说言别而义同今人每发心愿持佛戒乃自脱略其五常是知二五而不知十也又推禅定为上乘以其能明心见性而不知儒亦有之颜渊问仁子曰克己复礼为仁己者我执也岂非先破我执为修禅之要一日克己天下归仁岂非顿悟之妙耶以天下皆物与己作对待障碍若我执一破则万物皆己岂非归仁乃顿悟之效耶及直指其目乃曰非礼勿视听言动以所视听言动者皆物而非礼则我障也今言勿者谓不被声色所转即所谓戒也于一切处不堕非礼岂非入禅以戒为首耶但佛多就出世说至其所行原不离于世间今之好高慕异者特不知修心之妙行耳即菩萨住世所行亦不外此由能忘我故自利与物无竞彼此忘怀故利他自他俱利故为妙行然佛者觉也能觉此心即名为佛非离此净心之外别求一佛也良由众生恶习障重心难清净故设念佛方便求生净土法门且曰心净则佛土净是知念佛固净心之妙行也然念佛本为净心苟念佛而其心不净何取于念持戒而背五常何取为戒袁生有志向道结友同修净业盖夙习善根所发参见老人坚请授戒老人示之曰戒本自性具足若谛信老人之言自净其心则戒已受禅已修净土已入菩萨妙行世出世法二利具足概不出此生其勉之。

　　示双轮照禅人

　　双轮照禅人来参且云将隐居山中单究向上事乞老人住山之法因示之曰古人住山乃大舍身命处殊非细事专要善用其心用心之法单提向上一念直须向佛祖不容处一着立定脚跟次则要将胸中一切知见玄言妙语杂毒一齐吐却次则识得本体了无一法不可被妄想习气影子发生种种境界惑乱正念次则要看本参话头如六祖不思善不思恶如何是本来面目公案极力提撕但有一切恶习现前即将本来无一语看破切不可随他相续流转咬定牙关此处定要把得住方不被他摇夺如此用心乃是惺惺时着力处若用心着力太过则懈怠心生便起昏堕此时只须快着精彩不可落在昏沉窠窟中急须持咒仗此咒力足敌此魔以藏识中多劫恶习今被话头逼出变化无穷境界一切魔境从妄想生一切昏沉从散乱生正恰用心之时忽一念散乱即落昏沉是须善知永嘉寂寂惺惺四料拣语最为切要古人用心但只将一句本参话头靠定如铁壁银山相似若到一念不生处亦是得力处不可作究竟会直到功夫任运不假思惟一念豁然身心如脱空方是功夫入手处亦未是究竟但能至此自然轻安自在便生欢喜然此乃是本分事未是奇特若生奇特想便堕欢喜魔便起无端狂知狂解此关最险此皆老人有所试者古云枯木岩前错路多行人到此尽蹉跎非细事也纵使有力打过种种境界正好修行正好保护未是到家若以此为足便起世间种种五欲因缘之念此关难过过者百无一二所以不到古人田地正是得少为足之过患也饶你学人苦心一生得到此地若被此等恶习所牵仍是堕落生死坑中前功尽弃可不哀哉如此说话古人语中所载不少老人略为禅人拈出以末法中难得真正学道之人盖亦曾为浪子偏怜客耳大段古人住山不是养懒图快活单为自己生死大事所以走向万重寒岩作没伎俩活计若在此因循度日虚丧光阴岂不更可悲哉虽然用心差别既已知之其山中目前变幻境缘即水流风动猿吟鸟噪云腾雾拥枞然在前更为喧杂永嘉见道忘山之语切须看破老人初住五台龙门时万丈寒岩之下水雪堆里如埋死人彻骨严寒五内俱透唯有微微一息视从永中出入至此返观觅自心一念起处了不可得此境正是助道之缘又大风时作万窍怒号日夜不休及雪消涧流向若奔雷又如千军万马奔腾之状如此杂乱境界初最难当因思古人有言听水声三十年不转意根可许入道老人遂即发愤于独木桥上坐立终日听水声始则[口聒][口聒]难消久则果尔忽然寂灭自此一切境界皆寂灭矣所谓万境本闲唯人自闹此又是道人住山第一着工夫也禅人记取毋忽。

　　示颛愚衡禅人

　　向上一路乃出家人本分事古人发足超方只要究明此事近代以来概不知出家为何事安可望为古人乎颛愚衡禅人初依五台空印大师听习经论久之遂尽屏去单提一念切究本分事万里南询过曹溪谒老人请益老人谓此事若不放下身心苦切根究到水穷山尽处终无下落纵到水穷山尽处古人谓之静沉死水又谓之玄妙窠窟若不回头转脑则面前如铁壁银山相似祗是得力时不是受用处古人用心不是死到底须是死中发活始得要在回机转位所以道百尺竿头坐的人虽然得入未为真百尺竿头重进步大千世界现全身学人到此只索转身别行一路方不被他作障碍禅人唯唯作礼而别乃就诛茅南岳未几老人亦曳杖而至询禅人则为病魔所挠业往宝庆就医老人闻之叹曰禅门下衰真实为生死的学人最为难得今斯人而有斯疾岂龙天厌薄法门乎丙辰春三月朔风雨夜半忽禅人冒雨冲泥而至老人相见大喜曰此岂病夫所能耶睹其眉宇津津爽气是知其疾已瘳八九因再拈香请益老人特示之曰子之病魔乃子之大善知识为助道因缘子知之乎切以众生之病病在有我以执我故一切烦恼众病以之而生病生则苦必随之自古及今无有一人不病于是者唯知病病之人不为病耳且四大假合聚必有散纵使不病何尝不病哉若了病不病者则病不能病之矣子知今日之病不知多生劫劫病病至今日矣子若不了今日病则从此已去而不知病之底止也子知生死之病而不知要出生死之病大有过于生死之病也夫何故古人以参禅不出阴界堕于识情窠臼纵有妙悟皆成我见以执四大为我病尚可医今离四大复执有我此病则医王束手最难调治诸佛诸祖特特出世单为治此一种膏肓之病费尽多少心力求肯服药而瘥者几何人哉禅人身病已瘳而切不可被禅病侵也云门谓法身有两般病甚言透过法身若法执不忘己见犹存亦是病极言认执之病也禅人将前所蕴一切玄言妙语及参禅执守功勋一齐唾却只到一点恶觉恶习不留定不被他养成病根直使佛祖无立脚处岂不见善财童子南询百城参五十三大善知识各授一种法门到头只落个与法界等与虚空等何曾有实法系着耶又不见毗卢遮那法身非身而托普贤妙行为身普贤无行但以众生之行为行故曰菩提所缘缘苦众生若无众生则无菩提此从上佛祖出世之真榜样老人因谓禅人四大病身非病魔不能治禅病刺心非众生不能治从今日去只将身如大地等则病魔潜踪心与众生等则我见不立我见不立则禅病自消以心不自心则本不生不生则一法不立苟一法不立又有何法而作知见障碍哉古人云舍情易舍法难禅人舍身即舍情舍见即舍法情法两忘岂不为大无碍解脱之人哉嗟余老矣再晤为难禅人勉之。

　　示李福净

　　零陵李生应祯请益心性之旨因示之曰夫心性者何乃一切圣凡生灵之大本也以体同而用异因有迷悟之差故有真妄之别耳佛言寂灭者名为一心其真如乃一心之异称以一法界心广大寂灭不灭不生无去无来凡圣不二故名真如真则无妄如则不变不妄不变故称妙性此心性之本源也祖师西来所传心印者此耳然此一心真如本来不生不灭本来无物圣凡不立何有染净生死苦乐之相良由不守自性而有随缘之用故不生不灭之体而与生灭和合变真如之体而为阿赖耶识由此现起根身器界天地万物之妄法而为众生幻妄之境界如湛海之水风激而成波浪波浪虽多水性无二故波浪如妄法水性如真心是则心性一体无二但有真妄之分故有圣凡之别斯则众生之生死苦乐皆妄法耳若夫本有之心性一向不失但迷而不觉若贫子衣中之珠向被垢衣所缠不知受用故持珠作丐若知珠本有一旦顿得又何须向外驰求哉所谓三界唯心万法唯识以迷一心而为识识则纯妄用事逐境攀缘不复知本有真心矣若知真本有达妄元无则可返妄归真从众生界即可顿入佛界矣达磨西来单传心印顿悟法门正是顿悟此心耳此禅宗心性真妄之旨也若夫吾儒所宗尧舜禹汤文武周公孔子所传之心性则曰唯精唯一以精一为宗极而有人心道心之别此亦真妄之分也但世教所原不出乎此其曰道心则不迷不妄之性也其曰人心则迷性而为情世人但知用情而不知用性但知波而不知波原水也故孔子曰性相近也习相远也性近则水元无波习远则逐波忘水水尚不知而况了达湿性无二乎且如本一水也而以咸酸苦辣和之则淡性亡矣其湿性则本无二也是知众味乃妄之变也其湿性不可变也不可变者真可变者妄若达湿性无二则众味不可得而有也所谓尧舜与人同耳同者性也不同者妄也又曰人皆可以为尧舜其可为者性也不可为者习也人之所习苟舍污下而就高明则日远所习而近于性是可与为尧舜者亦此习耳习近于性即禅家渐修之行也以世儒之学未离凡近去圣尚远非渐趋无以致其极故圣人立教但曰习曰致曰克其入道功夫在渐复不言顿悟若夫禅门则远妻子之爱去富贵之欲诸累已释切近于道故复性功夫易为力故曰顿悟以所处地之不同故造修有难易耳其实心性之在人本无顿渐之差但论习染之厚薄此入道要也若究心性之精微推其本源禅之所本在不生灭儒之所本在生灭故曰生生之谓易此儒释宗本之辩也心性之说盖在于此若宗门向上一着则超乎言语之外又不殢心性为实法也。

　　答段幻然给谏请益

　　诸佛出世无法可说祖师西来亦无实法与人但为众生种种颠倒执着之情随宜而击破之令舍执着顿悟本有而已良由众生自性元是如来法身只因迷此法身结成五蕴幻妄身心根尘和合起惑造业故有三界生死贪着五欲境界沉沦苦趣是执有之过也故吾佛愍之现身三界特为说破本来不有了无一法可取其有劣解众生依佛言说遂厌有取空虽出生死又着偏空故观三界如牢狱畏生死如桎梏不起一念度生之心故佛呵为蕉芽败种以堕执空之病耳其有上根利智既能自度又能度他故广修六度下化众生上求佛果故出空入有以见定有众生可度定有佛果可求此则空有二边之见不忘故佛又破之曰非空非有及有上上根人能信法身不属空有离此二边即名为佛如此则又执有菩提可取有涅槃可证此是佛法知见未忘虽舍有无二边未能忘其能舍之心终未究竟平等法界以执名言习气未悟离言之旨耳是以世尊末后拈花乃曰吾四十九年未谈一字人天百万独有迦叶破颜微笑世尊因曰吾有正法眼藏涅槃妙心付嘱与汝遂为教外单传之旨递代相承目为禅宗观其最初迦叶但只一笑而已岂有实法可传哉及至达磨西来少室九年面壁及至二祖神光立雪乞师安心祖曰将心来与汝安光良久曰觅心了不可得祖曰与汝安心竟遂付衣钵观此二祖只是个觅心了不可得达磨刚道得个与汝安心竟一语而已何曾有法付人耶自此六传至新州在黄梅会下极力只道得个本来无一物故在五百众中独得衣钵开法曹溪称为六祖观黄梅夜半几曾有一法分付耶以新州初闻客诵金刚经应无所住而生其心早已识得无住真心及见黄梅但与印证而已如水投水如空合空本无实法但遣执着之心耳此从上佛祖授受传心之样子也以众生痴迷执着之心坚固难破加以历劫无明烦恼业障根深难得顿悟故费吾佛四十九年无量方便为设断惑证真之法则令其渐修渐悟故从凡至圣设有五十五位之阶差非是世尊好作恁般去就费婆心也以众生心病无量故设对症之方亦无量耳及至究竟实际直到知见尽泯一法不立始是到家田地若有纤毫知见不忘犹在门休止宿草庵遣之又遣遣至无可遣纵然如是犹是法身边事未是法身向上事止是教家极则处未是宗门极则处由是观之修行一事岂是草草便以一知半解为得哉直如宗门自六祖已前不说参究功夫只贵当下顿悟自南岳青原已下根机不一多在参求保养及至五家建立门庭施设不同就里宗旨元无差别其于应机接物如秦镜当台照彻肝胆至若与人解粘去缚直指法身向上一路剿绝佛法知见不到穷源彻底断断不肯轻易放过其在禅道大盛之时天下明眼知识甚多学道衲子处处参请印证故悟道者不落邪见及宋而元知识虽多而学人邪见不少不堕生灭则落空见有体无用如二乘偏空甚至拨无因果堕落外道豁达断空或悟心未彻才见影响便得少为足自称菩萨口口谈空心心著有竟造生死之业而不自觉如是皆未得明眼知识勘验提撕故致禅门凋弊古德云不是无禅只是无师谓是故耳大段末法参禅得少为足者多纵有真正学人肯下死手做工夫十年五年不变其志亦有了悟自心一切皆空因无明师印证遂落空见或识神未破堕在光影门头或习气未净被工夫逼拶变现种种境界将为神通妙用或见诸佛菩萨现身说法或使知他心宿习能见未来之事或起种种异见此皆习气变现若认作奇特便落魔道可惜一往功夫为害非细此皆不遇明师又不知佛教中修心方便故误堕耳亦有真参实悟明见自心了无一法不能开顶门正眼便坐在净裸裸赤洒洒纯清绝点处此名抱守竿头静沉死水故云百尺竿头坐的人虽然得入未为真百尺竿头重进步大千世界现全身又云有佛处不可住无佛处急走过正是教人不可坐在无事甲里便说无佛可成无众生可度此正堕在断见不能离此空见耳纵然到此亦是法身边事未是法身向上事岂不闻云门道得到法身边隐隐的似有个物相似亦是光不透脱直饶透过放过即不可此语实是修心照胆镜也故古德云悟之一字直须吐却应知佛祖说法一味遣众生执情耳所谓但尽凡情别无圣解若作圣解即受群邪楞严经中五十种阴魔非漫语也今时修行既无明师指点若不遵佛祖言教印证将何以为凭据耶始因众生著有故佛破其有见二乘外道着空故佛破其空见菩萨着空有二边故佛说非空非有破二边见及至入佛法中又遣其佛见法见所以遣至无遣正谓不见一法即如来岂不见善财童子参五十三大善知识已入五十三位法门入佛境界不说成佛之事但云与虚空等与法界等与毗卢遮那等及见普贤菩萨乃为说十种行愿此便是修行学佛之大榜样不以悟后为无事也今人修行纵能悟彻法界若不学善财修习普贤大行终是不免堕落空见外道可不惧哉此一上葛藤特为修行无多闻慧错误用心不能入佛知见故不免饶舌若视为泛泛语言不唯有负老僧抑且自误不少。

　　示玉觉禅人

　　蕲阳慧玉慧觉二禅人参老人于黄梅紫云山自云心中生灭念念不停犹如野马特求开示云何降伏其心老人示之曰学人修行为生死大事也以心中念念不停故生死不断欲实为了生死必要把一切万缘尽情放下放得干干净净然有无始习气种子不得干净必须参一话头纸上都有但不知下手工夫难易诀法必须参善知识开示方便是他行过的晓得易入处如六祖昔闻应无所住而生其心当下开悟世人不知当了玄妙道理会元不是玄妙因昔有住今闻无住故当时放下而得开悟有何玄妙如永明大师昔以念佛用心不能造入后因韦驮前拈阄得念佛参禅世人以禅当作道理讲殊不知禅乃是自心经云不生不灭是也欲明生死大事知戒律尊崇决不敢犯先要信力肯心坚志把玄言妙理世事人情都要放下此参禅一着元无有玄妙奇特此事极拙汝肯信否若果肯信但把从前妄想一齐放下不容潜生缓缓专提一声阿弥陀佛着实靠定要观此念从何处起如垂纶钓于深潭相似若妄念又生此因无始习气太重又要放下切不要将心断妄想只把脊梁竖起不可东想西想直于妄念起处觑定放下又放下缓缓又提起一声佛定观这一声佛毕竟从何处起至五七声则妄念不起又下疑情审这念佛的毕竟是谁世人把此当作一句说话殊不知此下疑情方才是得力处如妄念又起即咄一声只问是谁妄念当下扫踪灭迹矣佛言除睡常摄心睡时不能摄心一醒就提起话头如此不但坐如是行住茶饭动静亦如是在稠人广众中不见有人在诸动中不见有动如此渐有入处七识到此不行如此日夜靠定不计工夫一旦八识忽然迸裂露出本来面目便是了生死的时节也如此方不负出家之志但参禅之时不要求悟任他佛来祖来魔来只是不动念念单提行将去中间再无疑难如是绵绵密密心心无间日用着力做去自有下落。

　　示明益禅人

　　学人不知向上一路但求增益知见殊不知知见立知即无明本此不知本有而向外驰求更欲增益其明耳苟明其明则明亦不立何益之有故曰为学日益凡言学者则向他家屋里求安乐窝纵然求得毕竟非属己有既非己有则乐非真乐乐既非真又何从而安之耶向外求安自古学人之通病非特今也明益禅人请益且道将谓无益而欲明之耶有益而后明之耶若言无益无益则不必矣若言有益既有益矣又何必明之耶试看明从何明益从何益若求明其明则失本明若更求多益则返成无益凡求益者如人食已饱而更贪其味则伤食而病成矣若能随食而吐可勿药而愈若护病忌医而终成痞滞凡病此者虽卢扁不能治何也以贪食不吐一病也养病讳疾二病也病成忌医三病也或从而恶药四病也或求速效不信治本之方即疑医弃药五病也或更从庸医误服毒药而至损生者此不治之科也学人自弃本明而向外驰求增益知见大都若此伤哉吾少每读医师喻未尝不三复圣训窃见近世学者初为沙弥即能诵此老不知宗竟致虚生浪死者无限此不明之过也亦有求明而误以不明强自为明者诚不达本之咎耳佛言息心达本源故号为沙门学人苟能息心达本明不必外求益不必多增自性具足曾何亏欠明益禅人果能知此顿将从前所求多处一齐吐却如伤食人中无宿滞则元气自复学人铲却知见可称无事道人矣试子细检点从前满腹馊酸作何气味参参。

　　示慧楞禅人

　　禅人生长休邑少贾于江湖因厌尘俗至匡山礼续芳和尚剃发老人自南岳来休夏金竹秋将有双径之行禅人拈香请益因示之曰汝已能舍世间恩爱身虽出家而心未明出家之事昔吾佛世尊舍金轮弃王宫入雪山六年苦行睹明星悟道成等正觉为三界师六道尊仰人天供养普度众生同出生死此是最初第一个出家之样子也如此看来岂是偷安养懒贵图现成受用便为出家者乎定有一段本分事也从上诸祖特为生死大事出家至于操方行脚参访知识特为发明心地将无量劫来生死根株一拔顿尽超脱三界永离苦趣方为自利后听龙天推出建立三宝是为利他二利具足始是出家本分事禅人今日出家曾知有此事否曾知有生死大事否如何是生死即今现前五蕴身心集下无量劫来种种贪嗔痴慢憎爱习气种子日用心心起灭造业之心元是如来佛性光明种子今被无明烦恼盖覆日用而不自知者是以迷此佛性便是生死悟此佛性顿断烦恼脱离生死是真出家儿如此看来出家乃大丈夫了生死事非享安逸贵图自在而已也不肯修行不求明心见性是为虚消信施返招来世酬偿之苦何出家之有禅人自思何缘何幸得遇明师度脱安居名山道场法侣和合又何幸遇善知识指引开导若不深生庆幸大生惭愧决志修行求出生死是为自弃如到宝山空手而回岂不哀哉禅人若肯发志修行最先要将从前一切烦恼憎爱习气一齐顿断单单志求了生死一着单将一句阿弥陀佛蕴在胸中如己命根心心不断念到花开见佛便是了生死真正出家之时节也若不以老人之言发起真实信心是为避溺投火此生错过岂有出头时节汝切自思自勉毋忽。

　　示半偈闻禅人(有引)

　　禅人少习举子业有出世志四十弃妻子礼紫柏老人之弟子果清湛公祝发于归宗归宗乃昔诸尊宿建法幢之禅窟有如来舍利在焉是知禅人出家之缘胜所居之地胜第未发胜心耳归宗久废紫柏大师过其地惨然悲酸见枯松半折斤斧大师愍而咒土拥之冀其重荣以卜道场之再建不数年其松皮骨皆完于是湛公毅然重兴遐迩闻之莫不仰异景从喜得居士邢来慈矢心唱导极力赞扬又数年感　今上赐御藏以光名山由是殿阁遂成而坚音长老募造毗卢大像以奠安之自此三宝已具其二独僧宝未集不足以扬法道耳禅人出家之八年适老人自南岳来游目其地礼舍利于金轮峰顶睹其山川之秀拔恂其恢复之艰难其殿阁虽成而禅居未就犹然荒寂中也来慈固苦心护法其力行乃吾徒事老人思之若僧徒不勇往为之则负建立之意恐紫柏寂光有灵定不瞑目也因是致恳劝发大众而坚音与禅人为之纲领苟不奋勇先登何以克全佛祖之家业乎禅人闻说顿发胜心普化大檀庄严佛土即荷锡出山滨行请益老人欲坚其愿力乃欢喜而示之曰。

　　汝虽出家然犹未闻出世之行耳昔吾释迦本师舍金轮王位匿影雪山六年苦行以成正觉为人天师其实久远劫来广修福慧故曰三千大千世界无有如芥子许不是菩萨舍身命为众生处至若施头目脑髓如弃涕唾如此非一劫二劫乃至无量劫来世世生生如此苦行方才博得相好身土微妙庄严即今末法弟子一钵盂饭皆是如来身命骨血换来留与儿孙受用由是观之吾徒出家衣食现成安居受用岂易消受哉苟不思报佛恩体佛心行佛行者则名虽出家实资三途之苦具耳为佛克家之子者必须深遵佛戒行佛行理佛家事乃名佛子所谓体佛心者大慈悲心是行佛行者忍辱心是佛家事者广行六度成就二严建立三宝弘扬法化是若不如此非佛弟子是为贼人盗佛袈裟自滋苦本如此出家有何利益以是之故劝禅人发无上心广行佛事以报佛恩国恩亲恩及檀越供养之恩以成出世之行耳所言福慧二严者以志悟般若种子了达自心妙契佛心此名为慧广修檀度庄严成就众生此名为福故曰福慧两足称二足尊故今劝禅人第一要志求般若了悟自心以出生死之苦海次要广行众行普化十方庄严佛土以成净土之净业除此二行无可修者不修二行非出家儿以教化众生即是庄严佛土何也以大地众生没溺贪欲之苦海毕造生死之苦业长劫沉沦无由自出故感三界三途之苦具所赖三宝为福田以种般若之种子以为他世自受用之因缘然须必假僧宝以开导故吾徒佛子能化一人发胜心破悭贪则一人净自心严一人之佛土化多人则严多人之佛土苟能化大地使人人发心则圆成人人之佛土是则转秽土而成净土变苦具而为乐具岂不为最上殊胜之妙行哉如此则以有限之身心成无边之佛事舍己从人化工归己菩萨妙行无逾于此而出家之能事又何外于是此则所舍于己者小而利润于人者大由是而光三宝建佛事使见闻为种普益未来则道不朽而化利无穷如此广大熏修之业圆满最初起发一念欢喜心耳禅人又何惮而不为乎禅人行矣执老人片言以往便是豪杰之士顿发广大之心如广额屠儿放下屠刀便作佛事亦如八岁龙女献珠之顷即证菩提自有能破悭囊如挥粪土成汝愿力者禅人勉旃万无怠惰。

　　憨山老人梦游全集卷二终

　　　(江洲佛弟子左春魁同男左克勤发心刻
　憨大师法语第二卷计字贰万参千八百零
　　▆▆▆▆▆拾壹两▆钱整)
嘉兴大藏经　憨山老人梦游全集


　　憨山老人梦游全集卷之三

　　东海那罗延窟侍者福善日录

　　法语

　　示归宗坚音慈长老行乞庄严佛土

　　匡山金轮峰顶有释迦如来舍利乃法身常住之地从昔诸祖建大法幢于其中先后三十七人其间发明心地超脱生死者不知其几是知兹山之灵诚震旦之祗桓西江之鹫岭也第法运迁讹与时升降以致琳宫梵宇委堕荒蓁往紫柏大师游履其地志兴复之精诚冥感枯树回荣兆亦奇矣于时有弟子法湛果公志存绍述誓图鼎新而坚强不拔之愿如康会之求舍利于建初也未几果感　今上赐御藏以镇山门时则舍利出现大放光明山川震吼草树呈祥诚末法希有之胜事老人于丙辰秋自南岳来礼如来舍利瞻依奇绝俯仰兴怀但见殿阁庄严大有未备若中道而馁无异昔在荒荆也岂龙神呵护之意乎第以本发心檀越邢来慈者愿大而力弱是在吾徒沙门释子之责故劝坚音慈公发广大心作难遭想当布五体舍四大以作庄严况有十方昔在灵山受嘱之宰官居士愿王在也何不普请群集以成就胜事庶不负慈父之以家业托也慈公闻说大生勇猛乞老人一语以为前茅老人笑曰无庸此也法界海会莲华藏中无边佛刹微妙庄严尽在大心菩萨一念中现圆满具足无欠无余全在一念感发之力耳正如弥勒楼中含摄无量佛刹所以善财至前而不见者要假大士弹指之力耳是则老人之言如向阁前一轻弹指其庄严佛土但肯开门一时顿现又何假余力哉公往矣幸无怠。

　　示归宗执事

　　归宗为匡山首刹乃历代祖师之法窟自耶舍尊者持释迦法身舍利从西域来负铁建塔于金轮峰顶此悲愿之力何其深也右军舍宅以当布金心何广也想前诸祖说法何其盛也世运迁讹珠宫梵宇堕于荒榛何其惨也丛林巨材夭于斧斤何其忍也独遗孤松售以斗米何其独也适有乞儿怜而赎之何其仁也樵夫剥啄根株将折何其苦也爰有大师适来见之咒石作肤以冀重生以卜兴衰何其猛也寒暑未三肌骨长完何其应也续有湛公用发大心志在恢复何其勇也护法檀那风声感召何其集也剪荆拾砾化为金碧不日成功何其速也乃启幽扃法身重现光明赫奕四众欣睹何其幸也山摇地动六种吼声其应如响何其捷也睹此瑞事观其因缘种种非一何其胜也居士护法秉金刚心捐舍四大何其坚也老人睹此无上福田何其痛也今住此地饮此水食此食而不发无上菩提护法心者不唯非出家儿实为地狱种子也余实怜居士护法之心愍道场未了之缘特为赞扬劝诸僧众各发肯心同心一力辅弼道场志在成就圆满功德故量材选职以授其事自今以后诸人但思古人建立之艰难当念重兴之苦心檀越护持之坚志各宜增益勇猛若于其中偷安养懒搅众乱群坏法破僧者是自取地狱之苦但能舍身助扬者即种成佛真因不负出家之志矣宜各勉旃。

　　示王自安居士舍子出家

　　新都王自安居士有子应辰幼业儒列诸生间有文行众皆属望一日思生死事大发心出家遂自剪发走匡庐礼云中敬堂和尚时丙辰夏余自南岳来兹山避暑于金竹适遇居士访若子而至以天属至情有难割爱者余因而示之曰举世父母所望于子者欲其荣名显亲也故以三牲五鼎之养为尽孝殊不知养愈厚苦益深是累其亲非真孝也故吾佛世尊薄金轮而不为舍父母弃王宫苦行于雪山六年成道为三界尊人天之所宗仰苟不舍至贵割大爱何以博长劫不朽之业乎况称之曰大孝释迦尊累劫报亲恩此非以了悟无生普度众生为报地乎故佛说大戒首曰孝名为戒谓孝顺父母孝顺师僧三宝孝顺至道孝顺一切众生故真学佛行者将视一切众生为己多生父母岂一生之亲而不报乎第恐出家不知其本也今若子以志悟无生为根地吾信其心矣但出家乃大丈夫事非将相所能为若果决其志不唯报有余即养亦有余也何以见之且世之所谓孝者将以功名博牲鼎为养以娱亲也况功名见制于造物牲鼎有待于所遇无论得之而资苦且举世求之而未必尽得得之而未必能享抑有功名而不禄者亦有父母而不能待者亦有待之而不乐者物之不齐也岂人情可必然哉以其听命而不由己也今有志于大道者求之在我而享之亦在我今若子操必得之策怀至乐之养使其亲终身享之而世世不尽者此难与世俗比也居士能舍其子听其志自今已往若子既潜形于山谷以大道为怀居士亦谢尘缘忘形从子于山中以出世为心既能割爱又能超尘有所乐地即草衣木食而锦绣甘旨不易也其子日夜惟道是念朝参慕叩即斑衣戏彩无加也水流风动经声佛号非繁弦急管可厌也明灯清香昏晓不断非腥膻臭秽可比也千丈寒岩三间茅屋视高堂广厦卑卑也但愿其子早悟无生将以献其父父亦因子而印其心是其父子相庆共成无上之道已享不世之荣名此必得之事也其视一官之封一言之褒而不必者又如云泥天壤矣此居士所舍者小而所博者大若子所逆者薄而所顺者厚矣岂不为世之大孝乎回视世俗之情不啻大海之一滴大地之一尘耳故孟子言仁义于齐王且曰无如我敬王况大道乎居士欣然奉教请诏名愿执为弟子老人命之曰福至言其福自今而至也字曰大来谓所舍者小所来者大矣故书此以为若子法门券。

　　示灵源觉禅人

　　禅人住庐山归宗有年谓自知根器下劣不能一超直入但发愿愿此生尽命诵妙法莲华经万部请乞证盟未审此行与参究功夫同异何如愿闻示诲老人因示之曰诸佛说法譬如食蜜中边皆甜本无取舍差别但由学人欣厌不同故有异耳所以吾佛出世持为开示众生一大事因缘祖师西来直指单传亦祗令人了悟此一大事因缘更无别法所言一大事者即指众生本有之自心名为佛性种子耳是知经乃佛所开示之路禅乃欲人循路而行故持经而不悟心与参禅而不见性者总非真行六祖云心迷法华转心悟转法华由是观之持经与参禅岂有二耶是在学人坚持久长不拔之志持经即参究参究即持经所以经中佛意苦求末世持经之人斯岂求循行数墨者耶且云持此经者举手低头皆已成佛与宗门咳唾掉臂是祖师意有何异耶总之贵乎真实行持经妙在忘言参究只在忘心心言既绝则佛祖鼻孔一串穿却所谓归源无二路古人参究必拼三十年苦心今经万部非三十年不足禅人苟能持此一念三十年住山不异佛祖定为摩顶安慰矣但办肯心必不相赚切不可作二法会也禅人果能办一片死心从今日去向青山白云之中数椽茆屋吊影单栖痛将身心世界一齐抛却昼夜孤明一念专持此经当于纸墨文字之外洞见佛心了知大事因缘只在当人日用见闻觉知食息起居不离道场所谓佛子住此地即是佛受用经行及坐卧常在于其中如此则灵山一会俨然现存不离当处而顿证无生则是心悟转法华也。

　　示蕲阳宗远庵归宗常公

　　常公有志向上事专持法华经闻老人至匡山因匍匐而来相见于东林自陈诵法华经于十方佛土中唯有一乘法除佛方便说但以假名字引导于众生于此怀疑不知如何是一乘如何是方便假名愿垂开示老人谓之曰所云一乘者乃一切众生之本心吾人日用现前知觉之自性也以此心性是一切圣凡之大本故说为乘乘者是运载义然此心即是吾人日用六根门头见闻不昧了了常知不被尘劳妄想之所遮障光明普照灵觉昭然即此一心是佛境界则运至于佛若以此心广行六度摄化众生不见有生可度亦不见有佛可成如是一心即菩萨境界则运至菩萨即以此心观诸四谛能断爱染烦恼苦因高超三界证寂灭乐如此便是二乘境界则运至二乘若以此心精修梵行四禅八定则是四圣四禅境界则运至梵天能修十善断上品恶则感六欲诸天境界则运至诸天若迷此一心恣杀盗滛断佛种性则感三途剧报则运至三恶道中是故佛说三界唯心除此一心无片事可得唯此一事更无余事故说一乘非此心外别有一法可说也若心外有法是为外道邪见非正法也若了此心则知三贤十圣及一切众生皆一心之影响道是假名则知佛所说三乘十二分教随机施设皆是假名引导众生元无实法与人也种种方便皆为开示此心不是更有异法为众生说也不唯佛是方便即末后拈华迦叶微笑及达么西来单传心印亦是方便所言直指人心见性成佛若言直指早是曲矣盖诸祖垂示机缘皆为吾人不能顿了自心不得已而曲垂方便若于佛法上起种种知见及于诸祖公案上起种种分别皆是邪见外道种性非正见也故末法学人不达自心专向外求到底绝无真实受用及有志参究向上事不知本来无法不了自心一味真实更要别求玄妙如此用心不唯正眼不明抑且堕落外道邪见名虽学道不知翻成地狱种子岂不哀哉老人尝谓学人直贵真实用心自净烦恼习气业识种子破得一分业识便露一分佛知见达一分佛境界断得十分业识便是十分佛境界岂有心外别将巧法逗凑将来可为佛境界乎禅人更莫狐疑但只了知自心即是一乘若悟诸法但有假名便是真实工夫直须一切处不迷如此着力做工夫不必更作一种思量较计子其勉旃。

　　示古愚拙禅人

　　古愚禅人自浮梁来参金轮请益做工夫老人因问汝日用如何用心答云作唯心观又问汝作观时还见有境否答曰到这里总不见有老人曰既不见有境将什么唯心禅人曰某甲只是不忘能老人曰汝说唯心是以知见做工夫其实未达唯心境界古德云未达境唯心起种种分别达境唯心已分别即不生汝于现前境界还生分别否若作观时似乎忘境逢缘依然分别逐境生心如此捺硬说唯心终是不得实证纵是忘得前境若执着唯心则是不能忘心乃忘所未忘能故心境不得混融是名智碍况未得忘境强说唯心以作实法者乎古德云丝毫未透如隔千山直饶做到心境两忘一法不立犹是知见边事况以思惟心作究竟想岂不为自瞒者乎禅人今去南岳万峰深处谛观水流风动鸟语山光触目盈耳了无身心世界之相打成一片只这唯心二字亦须抛向十方世界外更有事在若堕唯心窠臼依然无出头分。

　　示袁公寥

　　佛言蠢动含灵皆有佛性传曰人皆可以为尧舜由是而知灵觉之性物之本也人莫不具窃观古今生人豪杰不少而圣贤不概见者何哉盖以习染之偏随情逐逐而不返也所谓百姓日用而不知苟能自求知则圣不难矣故曰自知者明以不自知故迷日厚而心日昏苟有豪杰之士塞情而复性则圣可期而事业当垂不朽矣佛之十戒孔之四母禅之一心皆复性之要也有志之士可不勉哉袁子道生今素亮者往通问予于曹溪知为上根利器及余过匡山生远候余见其所赋骨奇性敏但习重而气高故但任习而不见性苟能奋力远情复性则不骄不背不逆寡不雄成则器广而不隘志坚而不移心冷气消则可坐进此道矣则圣贤可期况事功乎与其荡情于无当奚若祛情以养志则所造可量哉老人爱之示究心之法大似圯上之敝履耳因字之曰公寥冀其日淡于爽口也。

　　示参禅切要(径山禅堂小参)

　　禅门一宗为传佛心印本非细事始自达磨西来立单传之旨以楞伽四卷印心是则禅虽教外别传其实以教印证方见佛祖无二之道也其参究工夫亦从教出楞伽经云静坐山林上中下修能见自心妄想流注此实世尊的示做工夫之诀法也又云彼心意识自心所现自性境界虚妄之相生死有海业爱无知如是等因悉以超度此是如来的示悟心之妙旨也又云从上诸圣转相传受妄想无性此又的示秘密心印也此黄面老子教人参究之切要处及达磨示二祖云汝但外息诸缘内心无喘心如墙壁可以入道此达磨最初示人参究之要法也传至黄梅求法嗣时六祖刚道得本来无一物便得衣钵此相传心印之的旨也及六祖南还道明等追至庾岭夺衣钵祖弃石上明提掇不起明云我为法来祖云汝为法来但屏外缘不起一念当为汝说明良久祖云不思善不思恶正恁么时阿那个是明上座本来面目明即大悟此是六祖第一示人参究之的诀也是知从上佛祖只是教人了悟自心识得自己而已向未有公案话头之说及南岳青原而下诸祖随宜开示多就疑处敲击令人回头转恼便休即有不会者虽下钳锤也只任他时节因缘至黄檗始教人看话头直到大慧禅师方才极力主张教学人参一则古人公案以为巴鼻谓之话头要人切切提撕此何以故只为学人八识田中无量劫来恶习种子念念内薰相续流注妄想不断无可柰何故将一则无义味话与你咬定先将一切内外心境妄想一齐放下因放不下故教提此话头如斩乱丝一断齐断更不相续把断意识再不放行此正是达磨外息诸缘内心无喘心如墙壁的规则也不如此下手决不见自己本来面目不是教你在公案语句上寻思当作疑情望他讨分晓也即如大慧专教看话头下毒手只是要你死偷心耳如示众云参禅唯要虚却心把生死二字贴在额头上如欠人万贯钱债相似昼三夜三茶里饭里行时住时坐时卧时与朋友相酬酢时静时闹时举个话头狗子还有佛性也无州云无只管向个里看来看去没滋味时如撞墙壁相似到结交头如老鼠入牛角便见倒断也要汝办一片长远身心与之撕挨蓦然心华发明照十方刹一悟便彻底去也此一上是大慧老人寻常惯用的钳锤其意只是要你将话头堵截意根下妄想流注不行就在不行处看取本来面目不是教你向公案上寻思当疑情讨分晓也如云心华发明岂从他得耶如上佛祖一一指示要你参究自己不是向他玄妙言句取觅今人参禅做工夫人人都说看话头下疑情不知向根底究只管在话头上求求来求去忽然想出一段光景就说悟了便说偈呈颂就当作奇货便以为得了正不知全堕在妄想知见网中如此参禅岂不瞎却天下后世人眼睛今之少年蒲团未稳就称悟道便逞口嘴弄精魂当作机锋迅捷想着几句没下落胡言乱语称作颂古是你自己妄想中来的几曾梦见古人在若是如今人悟道这等容易则古人操履如长庆坐破七个蒲团赵州三十年不杂用心似这般比来那古人是最钝根人与你今人提草鞋也没用处增上慢人未得谓得可不惧哉其参禅看话头下疑情决不可少所谓小疑小悟大疑大悟不疑不悟只是要善用疑情若疑情破了则佛祖鼻孔自然一串穿却只如看念佛的公案但审实念佛的是谁不是疑佛是谁若是疑佛是谁只消听座主讲阿弥陀佛名无量光如此便当悟了作无量光的偈子几首来如此唤作悟道则悟心者如麻似粟矣苦哉苦哉古人说话头如敲门瓦子只是敲开门要见屋里人不是在门外做活计以此足见依话头起疑其疑不在话头要在根底也只如夹山参船子问云垂丝千尺意在深潭离钩三寸子何不道山拟开口师便一桡打落水中山才上船师又云道道山拟开口师又打山大悟乃点头三下师曰竿头丝线从君弄不犯清波意自殊若是夹山在钩线上做活计船子如何舍命为得他此便是古人快便善出身路也在昔禅道盛时处处有明眼知识天下衲子参究者多到处有开发况云不是无禅只是无师今禅宗寂寥久矣何幸一时发心参究者多虽有知识或量机权进随情印证学人心浅便以为得又不信如来圣教不求真正路头只管懵董做即便以冬瓜印子为的决不但自误又且误人可不惧哉且如古之宰官居士载传灯者有数人而已今之尘劳中人粗戒不修浊乱妄想仗己聪明看了几则古德机缘个个都以上上根自负见僧便斗机锋亦以自己为悟道此虽时弊良由吾徒一盲引众盲耳老人今遵佛祖真正工夫切要处大家啇量高明达士自有以正之。

　　示董智光

　　董生斯张生长富贵之室早发求出生死之心盖夙习般若胜缘内薰之力也先参云栖大师授净土法门未即卒业顷参老人于双径愿受优婆塞戒且自发露罪业深重愿求出苦之要用何修习以灭罪愆老人因示之曰学人即知罪根深重古德教人随时消旧业切莫造新殃佛为业重众生开忏悔一门最是出苦方便偈曰众罪如霜露慧日能消除若欲忏悔者端坐念实相是为正行此外皆助方便也众生自性与佛平等本来无染亦无生死去来之相但以最初不觉迷本自性故号无明因无明故起诸妄想种种颠倒造种种业妄取三界生死之苦是皆无明不了自心随妄想转如人熟睡作诸恶梦种种境界种种怖畏众苦难堪及至醒来求梦中事了不可得是故众生堕在无明梦中随妄想颠倒造种种业自取诸苦醒眼看来诸颠倒状岂可得耶即今现在无明梦中如何能得消旧业耶须是以智慧光照破无明的信自心本来清净不被妄想颠倒所使则诸业无因以妄想乃诸业之因也此何以故由无始来迷自本心生生世世以妄想心造种种业业习内积八识田中以无明水而灌溉之令此恶种发现业芽是为罪根一切恶业从此而生今欲旧业消除先要发起大智慧光照破无明不许妄想萌芽潜滋暗长若能妄想起处一念斩断则旧积业根当下消除所谓不怕念起只怕觉迟觉照稍迟则被他转矣若能于日用起心动念处念念觉察念念消灭此所谓众罪如霜露慧日能消除以无明黑暗唯智慧能破是谓智慧能消除也若昼夜不舍勤勤观察不可放行但就妄想生处穷究了无生起之相看来看去毕竟不可得久久纯熟则自心清净无物无物之心是为实相若常观此心又何妄想可容积业可寄耶如此用心是名观照三昧若自心烦恼粗重无明障处不自觉知如此则古德有教学人参究即将念佛审实公案正当着力提起一声佛号横在胸中即便审究这念佛的毕竟是谁如是随提随审并不放空将此疑团横在胸中如己命根更不放舍一切动静闲忙去来坐立唯此一事更无余事如此用心才见妄想起时就将此话头一拶则当下粉碎一切妄想自然扫踪灭迹矣以此话头如日轮当空无幽不照只恐心力懈怠不肯着实提撕故不能敌妄想耳若敌得妄想消处便是旧业消灭时也舍此一着更向心外别求则诸佛出世亦无忏悔处此在自力非他力可代也若恶习强胜力不能敌者在昔佛有明诲若修行人习气不除应当一心诵我无为心佛所说心咒此实格外方便也以各人藏识潜流习气深厚智力不到不到之地必须仗佛心印以密破之譬如难破之贼必请上方之剑此须早晚二时自取方便唯以参究工夫为第一义耳老人以此指示大似与盲人拄杖子其实行在己躬非师友可代也以居士志归法门故名之曰福觉要以觉照为行本也字之曰智光非智慧光又何以破痴暗耶但须觉照不昧智光现前便是了业障出生死之时节也。

　　示闻汝东

　　维摩居士住毗耶离城家居尽屏所有独寝一室以示疾说法即文殊等三十二大士穷其舌辩不能当杜口一默此从古在俗第一善作佛事者也老庞尽散家资从马祖得西来大意乃云但愿空诸所有切勿实诸所无此又善学维摩者也汝东居士其以二老作知识乎。

　　示径山堂主幻有海禅人

　　佛祖一心教禅一致宗门教外别传非离心外别有一法可传秪是要人离却语言文字单悟言外之旨耳今参禅人动即呵教不知教证一心乃禅之本也但佛说一心就迷悟两路说透宗门直指一心不属迷悟要人悟透其实究竟无二如来藏中求于去来迷悟生死了不可得此岂属迷悟耶二祖云觅心了不可得六祖云本来无一物即般若无五蕴根尘识界及出世三乘之法也以无所得故得菩提与觅心了不可得岂二法耶是知教说一心所多者凡情圣解耳参禅顿破无明是绝凡情也悟亦吐却是绝圣解也斯则禅呵知解而教未尝不呵也今参禅人从教回心者不能忘知绝解提话头不能忘情绝迹皆在所呵何其毁教谓不足取耶今弃教参禅者果能先解本无凡圣不属迷悟是为见地依此参究当人一念若存丝毫情见及玄妙知解总是未透皆生死边事岂可便以为得即今无明眼知识印证若不以教印心终落邪魔外道但不可把佛说的语言文字及祖师玄妙语句当作自己知见必要参究做到相应处如经云一切烦恼应念化成无上知觉如此便是顿悟的样子不是将烦恼习气夹杂知见当作妙悟也亦不是别有只是消尽烦恼习气露出本来面目耳故云悟了还同未悟时依然只是旧时人不是旧时行履处岂不见夹山未见船子时上堂有僧问如何是法身山云法身无相又问如何是法眼山云法眼无瑕时道吾在座不觉失笑既见船子后道吾遣僧往问如何是法身山仍曰法身无相又问如何是法眼山仍曰法眼无瑕僧回举似道吾吾云这汉此回方彻此便是伶俐座主弃教参禅的样子也海堂主久亲教乘今弃所习单求向上一路且看夹山前后两转语一般道吾为甚肯后不肯前试看不肯在甚处肯在甚处这里定当得出管取教意祖意一齐吐却他日便可把一大藏教一口吸尽字字化成光明藏也葛藤不少珍重珍重。

　　示径山西堂灵鉴智禅人
  </div>
  <div class="pagination">
   <a href="憨山老人梦游全集_page3.html">
    上一页
   </a>
   <a href="憨山老人梦游全集.html">
    1
   </a>
   <a href="憨山老人梦游全集_page2.html">
    2
   </a>
   <a href="憨山老人梦游全集_page3.html">
    3
   </a>
   <span class="current-page">
    4
   </span>
   <a href="憨山老人梦游全集_page5.html">
    5
   </a>
   <a href="憨山老人梦游全集_page6.html">
    6
   </a>
   <a href="憨山老人梦游全集_page7.html">
    7
   </a>
   <a href="憨山老人梦游全集_page8.html">
    8
   </a>
   <a href="憨山老人梦游全集_page9.html">
    9
   </a>
   <a href="憨山老人梦游全集_page10.html">
    10
   </a>
   <a href="憨山老人梦游全集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
