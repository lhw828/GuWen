<!DOCTYPE html>
<html>
 <head>
  <meta charset="utf-8"/>
  <title>
   云栖法汇 - 第 36 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   云栖法汇 - 第 36 页/共 70 页
  </h1>
  <div class="content">
   久闻居士精意华严。极怀敬仰。兹接手教殷勤。直欲尽法界众生而纳之一乘性海。是普贤大愿也。然不肖虽崇尚净土。而实则崇尚华严不异于居士。夫华严具无量门。求生净土。华严无量门中之一门耳。就时之机。盖繇此一门而入华严。非举此一门而废华严也。又来谕谓不肖以弥陀与华严并称。因此遂有著论驾净土于华严之上者。此论谁作乎。华严如天子。谁有驾诸侯王大臣百官于天子之上者乎。然不肖亦未尝并称也。疏钞中特谓华严圆极。弥陀经得圆少分。是华严之眷属流类。非并也。古称华严之与余经。喻如杲日丽天。夺众星之耀。须弥横海。落群峰之高。夫焉有并之者。此不待论也。又来谕谓宜随机演教。为宜净土人说净土。为宜华严人说华严。此意甚妙。然中有二义。一者千机并育。乃如来出世事。非不肖所能。故曹溪专直指之禅。岂其不通余教。远公擅东林之社。亦非止接钝根。至于云门。法眼。曹洞。沩仰。临济。虽五宗同出一源。而亦授受稍别。门庭施设。理自应尔。无足怪者。况不肖凡品乎。若其妄效古人。昨日定今日不定。而漫无师承。变乱不一。名曰利人。实误人矣。何以故。我为法王。于法自在。平民自号国王。不可不慎也。二者说华严则该净土。说净土亦通华严。是以说华严者自说华严。说净土者自说净土。固并行而不相悖。今人但知华严广于极乐。而不知弥陀即是遮那也。又来谕清凉不会华严义旨。而裂全经为四分以属四法。夫信解行证虽贯彻全经。而经文从始至终亦有自然之次第。非清凉强为割截也。其贯彻也。所谓圆融。其次第也。所谓行布。即行布而圆融。四分何害。使无行布。圆融何物。必去行布而圆融。则不圆融矣。且信住行向地以至等妙。佛亦自裂全经为五十二段乎。何不将五十二段一句说尽。而为此多卷之文乎。因该果海。果彻因源。因果未尝不同时。而亦未尝不因自因果自果也。何必定执八十卷经束作一块。都卢是个无孔铁锤。而后谓之圆融乎。定执一块。不许分开。即死杀法。即钉椿。即守窟。安在其为活泼泼也。方山之论自是千古雄谈。而论有论体。疏有疏体。统明大义。则方山专美于前。极深探赜。穷微尽玄。则方山得清凉而始为大备。岂独方山。即杜顺而至贤首诸祖亦复得清凉而大备。岂独华严诸祖。即三藏十二部百家论疏亦复得清凉而大备。温陵解华严以方山为主。清凉为助。已为失宜。而居士顾訾之。此不肖之所未解也。又龙树于龙宫诵出华严。而愿生极乐。普贤为华严长子。而愿生极乐。文殊与普贤同佐遮那。号华严三圣。而愿生极乐。咸有明据。皎如日星。居士将提唱华严以风四方。而与文殊普贤龙树违背。此又不肖之所未解也。况方山列十种净土。极乐虽曰是权。而华严权实融通理事无碍。事事无碍。故淫房杀地无非清净道场。而况七宝庄严之极乐乎。婆须无厌皆是古佛作用。而况万德具足之弥陀乎。居士游戏于华严无碍门中。而碍净土。此又不肖之所未解也。不肖与居士同为华藏莫逆良友。而居士不察区区之心。复欲拉居士为莲胎骨肉弟兄。而望居士之不我外也。居士爱我。不赞而规。今妄有所规。亦犹居士之爱我也。病笔略申梗概。殊未尽意。惟鉴之谅之。

　　　　又

　　敝郡断凡上人索书上谒。附致悃素。顾承来翰。规切究竟。殷殷亟也。荷荷谢谢。来翰云。华严具无量门。求生净土。华严无量门中之一门。就时之机。繇此一门而入华严。非举一门而废华严。又谓华严圆极。无可驾于其上者。并为确论。第华严是法身佛说。一乘妙义迥异诸经。而人多与释迦经一目之。故疏此经者。贤首爰肇其端。方山深契其旨。在清凉则择焉而弗精。在温陵则语焉而未详。至有撰为纶贯者。抑末矣。温陵云。方山为正。清凉为助。此见最倬。而尊者以为失宜。似未知温陵。亦未知方山者。诸不了义经论。及别行普贤行愿品。与起信等论。皆称说净土。此岂无因。然华严经中未尝及之。即方山所第十净土更晰也。法华鳞差十六王子。内有弥陀。未尝定为一尊。其赞持经功德。旁援安乐。实说女人因果。首楞严二十五圣证圆通。文殊无所轩轾。但云方便有多门。又云顺逆皆方便。然继以迟速不同伦。则于无轩轾中又未尝无所指归也者。故要极于普门。而不推诩夫势至。更加贬剥曰无常。曰生灭。若夫释尊。祇说大小弥陀。不啻足矣。胡为乎纷纷然三藏十二部为乎。贤首清凉诸师亟标小始终顿圆五教。佥以为允。而未尝品及净土。心宗家流尤所荡扫。大鉴之言且未及诠。更拈一二。如志公曰。智者知心是佛。愚人乐往西方。如齐己禅师曰。惟有径路修行。依旧打之绕。但念阿弥陀佛。念得不济事。又曰你诸人日夕在径路中往来。因恁么当面蹉过阿弥陀佛。又曰其或准前舍父逃去。流落他乡。东撞西磕。苦哉阿弥陀佛。此之三言或以为苛。然岂无谓而彼言之。亦必有道矣。古德云。一切众生。自己迷悟不同。迷心外见修行觅佛。未悟自性即是小乘。又有云。直下顿了此心本来是佛。无一法可得。此是无上道。此是真如佛。学道人祇怕一念有。与道隔矣。又有云。目前无法。意在目前。他不是目前法。若向佛祖边学。此人未具眼在。何不向生死中定当。何处更拟佛拟祖替汝生死。有智人笑汝在。所以达者亟道祇劫辛苦修行。不如一念得无生法忍。又道一念缘起无生。超出三乘权学。况毋论三乘一乘。要之无我我所。今之往生净土也者。我为能生。土为所生。自他历然。生灭宛然。忻厌纷然。所未及悉。顾从来谭莲乘者。必曰华开见佛悟无生。盖必待往生而见弥陀。始从观音若势至。抑或弥陀诲以无生。此时方悟。岂其上品绝少。中下滋多。滞在祇劫。似为迂迟。矧欲修净土。亦须先修有无等四四十六观门。试问所观者是何轨则。能观者还有几人。所以念佛者如牛毛。往生者如麟角。何似反而求之。自有余佛在也。彼寒山之勖丰干。谓往五台礼文殊不是我同流。此在通达佛道者。出词吐气自别。且也一切佛道以金刚般若为入门。以佛华严为究竟。金刚则曰实无少法可得。而佛华严所称佛地二愚。一则曰微细所知愚。一则曰极微细所知愚。所以阿难自道不历僧祇获法身。识者犹且呵之。故或曰佛疮。或曰佛魔。文殊瞥起佛见。未免贬向二铁围。嗟嗟。见河能飘香象。智主不受功德。道人心无住处。踪迹不可寻。故不历。权乘独秉一乘。此则不佞之所为惓惓者也。彼诸佛诸祖为一分执着我识下劣众生。以及小乘弟子惟依一意识。计以现在色心等为染净依者。悯其四大既离。一灵无归。如失水鱼。踯躅就毙。故不得不将错净土而安置之。此亦化城之类也。传有之。若能悟法性身。法性土。要归于无物。是真佛土。若华严性海所现全身。如人身中有八万四千毛孔。东药师。西弥陀。各各在一毛孔中说法度生。人若涣毛孔。彻全身。未尝不可。傥抛撮全身入一毛孔。不但海沤倒置。而蝇投窗纸其谓之何。昨不佞手疏所云为宜净土人说净土。为宜华严人说华严。自谓不悖诸佛法门。亦是为尊者赤心片片。尊者乃欲携我莲胎。则昔人所云若捉物入迷津。与夫弃金担草之谓矣。更稽之古人有云。若欲究竟此事。须向高高山顶立。深深海底行。若闺合中软暖物舍不得。有恁么用处。又有云。诸经所称无瞋恨行。此之瞋恨非凡情可比。恨者。恨一切众生皆有如来智慧福相而不自觉。瞋者。瞋吾度脱之未至也。以故自觉觉他。有世间智。有出世间智。有世出世间上上智。举以语人。得无违拒。庶几能利益于人。溯昔三教圣人出兴于世。无不为一大事。且观时节因缘。偏者补之。弊者救之。微者显之。要之以心性开示于人已耳。以今天下拘儒株守传注。旷士溺意虚玄。余之手木患而口弥陀者。自通道大都。迨穷村僻巷。居相望而肩相摩也。尊者又从而和之。非所谓顺世情之教波随而风偃者乎。是在不佞不能无疑。而来翰乃称虽崇净土。实尚华严。又云繇此净土一门而入华严。此如古德所云。但为弘实。而众生不信。须为实施权。以浅助深。又云用与适时。口虽说权。内不违实。但使含生得权实诸益也者。则不佞诚契之。祇领之。且羡且慰矣。乃会下听众。自杭过苏者。时时有之。罔弗津津九品。间与之言。少涉上乘。则骇心瞠目。或更笑之。此其过在弟子耶。在师耶。大丈夫气宇冲天。而度生为急。若出世矣。开堂矣。敷座矣。不具大人作略。祇作闾巷老斋公斋婆举止。忽被伶俐人问着。或明眼人拶着。拟向北斗里潜身耶。抑铁围山里潜身耶。不见道若是大鹏金翅鸟。奋迅百千由旬。蹑影神驹。驰骤四方八极。断不取次啖啄。亦不随便埋身。且总不依倚。佛法大事非同小可。愿尊者重厝意焉。来翰又云弥陀不异遮那。是也。第化境化仪各各差殊。盖诸佛教义通宗因缘。既堕因缘。岂无大小。定有深浅。故谓诸佛为异。则千佛一佛不可谓异。谓诸佛为同。则遍照能仁二尊亦自不同。古人以为一切诸法同异重重。不可一向全同。不可一向全异。不可以全同作全异。不可以全异作全同。迷此同异二门。则智不自在。如云拟向白雪芦花处觅。则以温州橘皮作火得乎。首山念有云。夫为宗师。须具择法眼始得。所以古来有拈古颂古。又有别古憋古。如云至道无难。唯嫌拣择。又云至道最难。须要拣择。所以华严第八地曰寂灭真境现前矣。犹云应起无量差别智。又云观察分别诸法门。此非作而致其情也。我之鉴觉自性本自圆明。如大宝镜。胡汉不分而分。如如意珠青黄不异而异。若是于诸法中不生二解人。何尝离却拣择别求。明白这些道理。便是拣择不拣择。所谓善巧分别清净智非耶。方山为论。清凉为疏。皆综佛乘。共阐圆宗。虽论有论体。疏有疏体。然惟其义。不惟其文。文或殊而义则一耳。如以其义。则见地迥别。清凉演说诸经。真善知识。惟于华严。其句训而字释。岂无补于舍那。其挈领而引维。实弗逮夫枣柏。清凉枣柏之区别弗明。则卢舍那经之旨要终晦。所谓信解行证四法。裂全经而瓜豆之。此其大者。自余更多。不佞谓之择焉弗精非无以也。傥以为未然。请更质之于枣柏大士。

　　辱惠书。累累及二千言。玄词妙辩。汪濊层叠。诚羡之仰之。然窃以为爱我深而辞太费也。果欲扬禅宗抑净土。不消多语。曷不曰三世诸佛被我一口吞尽。既一佛不立。何人更是阿弥陀。又曷不曰若人识得心大地无寸土。既寸土皆无。何方更有极乐国。只此两语。来谕二千言摄无不尽矣。兹拟一一酬对。则恐犯斗争。不对。则大道所关。不可终嘿。敢略陈之。来谕谓清凉择焉而未精。愚意不知清凉择华严未精耶。抑亦居士择清凉未精耶。又来谕谓不了义经乃谈说净土。而以行愿品起信论当之。起信且止。行愿以一品而摄八十卷之全经。自古及今。谁敢议其不了义者。居士独尚华严而非行愿。行愿不了义。则华严亦不了义矣。又来谕谓法华记往生净土为女人因果。则龙女成佛亦只是女人因果耶。谓弥陀乃十六王子之一。则毗卢遮那亦止是二十重华藏之第十三耶。居士独尊毗卢。奈何毗卢与弥陀等也。又来谕谓楞严取观音遗势至。复贬为无常生灭。则憍陈如悟客尘二字。可谓达无常契不生灭矣。何不入圆通之选。诚曰观音登科。势至下第。岂不闻龙门点额之喻。为齐东野人之语耶。又来谕谓齐己禅师将古人念佛偈逐句着语。其曰惟有径路修行。则着云依旧打之绕。其曰但念阿弥陀佛。则着云念得不济事。居士达禅宗。何不知此是宗师家直下为人解黏去缚。乃作实法会而死在句下耶。果尔。古人有言。踏毗卢顶上行。则不但弥陀不济事。毗卢亦不济事耶。此等语言。语录传记中百千万亿。老朽四十年前。亦曾用以快其唇吻。雄其笔劄。后知惭愧。不敢复然。至于今犹赧赧也。又齐己谓求西方者。舍父逃逝。流落他乡。东撞西磕。苦哉阿弥陀佛。往应之曰。即今却是如子忆母。还归本乡。舍东得西。乐哉阿弥陀佛。且道此语与齐己所说相去多少。又来谕谓多劫修行。不如一念得无生法忍。居士已得无生法忍否。如得。则不应以我为能生。以土为所生。何则。即心是土。谁为能生。即土是心。谁为所生。不见能生所生而往生。故终日生。而未尝生也。乃所以为真无生也。必不许生而后谓之无生。是断灭空也。非无生之旨也。又来谕谓必待花开见佛方悟无生。则为迂迟。居士达禅宗。岂不知从迷得悟。如睡梦觉。如莲华开。念佛人有现生见性者。是花开顷刻也。有生后见性者。是花开久远也。机有利钝。功有勤怠。故花开有迟速。安得概以为迂迟耶。又来谕谓遮那与弥陀不同。而喻华藏以全身。喻西方以毛孔。生西方者如撮全身入毛孔。为海沤倒置。夫大小之喻则然矣。第居士通华严宗。奈何止许小入大。不许大入小。且大小相入。特华严十玄门之一玄耳。举华藏不可说不可说无尽世界而入极乐国一莲华中。尚不盈华之一叶。叶之一芥子地。则何伤乎全身之入毛孔也。又来谕谓荒山僧但问以上乘便骇心瞠目。居士向谓宜华严者语以华严。宜净土者语以净土。今此钝根辈正宜净土。何为不与应病之药而强聒之耶。又来谕谓老朽既出世开堂。不具大人作略。而作闾巷老斋公斋婆举止。设被伶俐人问着。明眼人拶着。向北斗里潜身耶。铁围里潜身耶。老朽曾不敢当出世之名。自应无有大人之略。姑置弗论。而以修净土者鄙之斋公斋婆。则古人所谓非鄙愚夫愚妇。是鄙文殊普贤马鸣龙树也。岂独文殊普贤马鸣龙树。凡远祖善导天台永明清凉圭峰圆照真歇黄龙慈受中峰天如等诸菩萨诸善知识悉斋公斋婆耶。刘遗民白少传柳柳州文潞公苏长公杨无为陈莹中等诸大君子。悉斋公斋婆耶。就令斋公斋婆。但念佛往生者。即得不退转地。亦安可鄙耶。且斋公斋婆。庸呆下劣而谨守规模者是也。愚也。若夫聪明才辩。妄谈般若。吃得肉已饱。来寻僧说禅者。魔也。愚贵安愚。吾诚自揣矣。宁为老斋公老斋婆。无为老魔民老魔女也。至于所称伶俐人明眼人者。来问着拶着。则彼斋公斋婆不须高登北斗远觅铁围。只就伶俐汉咽喉处安单。明眼者瞳人上敷座。何以故。且教伊暂闭口头三昧。回光返照故。抑居士尚华严而力诋净土。老朽业净土而极赞华严。居士静中试一思之。是果何为而然乎。又来谕谓劝己求生净土。喻如弃金担麻。是颠倒行事。大相屈辱也。但此喻尚未亲切。今代作一喻。如农人投刺于大富长者之门。延之入彼田舍。闻者皆笑之。农人不知进退。更扫径谋重请焉。笑之者曰。主人向者不汝责幸矣。欲为冯妇乎。农人曰。吾见诸富室。有为富而不仁者。有外富而中贫者。有未富而先骄者。有典库于富人之门。而自以为富者。且金谷郿坞于今安在哉。而吾以田舍翁享太平之乐。故忘己之卑贱怜而为此。今知过矣。今知过矣。于是相与大笑散去。

　　答四川黄慎轩太史

　　八月一日。净土弟子黄辉。稽首奉书莲池和上大导师侍者。师殆远公后身耶。抑净土菩萨乘本愿力示现摄化耶。辉向往久矣。西皈津梁幸尔同世。恨宿业滞钝。不能仰接阿弥陀佛之愿。比岁信力稍深。始知参学捷径唯此一着。如来金口语语在耳。但恨冠绂为拘。未能顿弃。何繇暂到武林拈一瓣香耶。敝邑贵比丘来京。云常侍法座。承体力康甚。朝夕唱导。曾无厌倦。甚慰县县。贵有师明海。即生身父。铸有白衣大士一尊。云欲奉还吾邑。辉谓之曰。云栖净境。即弥勒内院何必胜之。但发心向彼。使大众顶礼。应时放无量宝光接引海公往生必矣。贵立忻然。因资之令速往了愿。且贪得此便。一通积怀于吾师耳。弟子宦情冷甚。徒以蜀土绝无师友。京师知游多胜己者。时时提发。日有减省。暂纡章绂。实同寄栖。前年妻死。已不复娶。有子一人。已举一孙。留之家中。令奉养家大夫。今只身泊此。浮家泛宅。便同庵院。虽尘劳纷拏。不敢暂忘此一大事因缘。犹忆己丑秋。梦登一宝塔。同年友焦弱侯氏手持一卷见示。乃吾师戒杀放生文也。梦中乞之。遂以见赠。是日遂断杀生。见生物即为赎放。或稍有余力。即斥买生物放之。又重刻此文于敝邑以施诸人。即此一事。于吾师缘自不薄。但未得见师耳。同年陶周望氏亦与辉同发心者。闻近来愈加精进。虽参未即彻。乃其根器决可上品往生者。弟子犹尔。言之惭愧。愿吾师俯垂接引。凡朝夕顶礼疏中。幸为附入黄辉名字。或称幻如。则自定法名也。更冀于无量寿如来观音势至二大士前为弟子证此信心。以和上悲智祝愿。慈光加被。永断烦恼痴迷。作不退转大心众生。尽未来际为净土眷属。弟子不能耳闻。犹能以心闻之也。海公父子在敝邑亦自希有。师幸特为贵一加提撕。辉已语渠尽此报命毋出云栖。但渠以海公所造一大藏法宝。本意送归敝邑。欲了此而后可耳。欲寄薄俸充一蔬馔。而贵孤身不便。姑俟后信以往。杭人北来相续。愿时惠法语。长养信苗。余唯为佛为法为众生自重。弟子辉稽首和南。

　　正月一日。弟子黄辉顿首和南。递中承示所著数种。并于友人处见菩萨戒义疏发隐。真如亲奉教音也。弟子十二时中不敢不勉。座右书云。心净则佛土净。不净身口意三业。方寸悉是秽恶。何繇往生。未有离心而取土者也。参禅既未得彻。若不常常觉照。痛与一刀两断。何繇清净三业耶。此日用工夫。不知渊匠以为何如耳。便中更教之。新刻思益经一部。奉览。弟子甚欲受大戒而未能也。所谓识法者惧耳。吴本如说法候安好。良慰远怀。伏惟为法为众生自重。

　　手书至。知为道真恳。日倍月增。喜慰喜慰。复见座右数语。尤为警切。愿常如是用心。净之又净。净极光通达。自性弥陀不求而自获矣。何虑参之不彻也。寄来思益经领入。前寄金书弥陀经亦领入。草草不宣。

　　　　又

　　徐君向京师来。寄扇二柄。有尊作怀净土诗各一章。领讫。顷者春元谢青莲。言弥陀经专持名号以下数句。述尊意为问。有覆青莲语。未知达否。此经藏本罗什初译。玄奘次译。并海东疏。俱无此数句。无可疑者。外新刻禅关竹窗共二册附览不尽。

　　　　又

　　正月廿五日。弟子黄辉顿首和南莲池大和上老师侍者。前承惠寄近刻种种法施。则窥福慧二严精进无量。汤锅失足。当是重报轻受。抑亦虚空棒喝耶。吾师于此所得不少矣。禅关策进一书。尤强人意。弟子每怀此念。岂知师已先之。领诵踊跃。不自胜任。陶周望同年真兄弟。今复作法门畏友。数年之别。一旦倾倒。遂得闻提奖余论。欢喜可言。所不同者。渠密迩化城。得亲宝所。受持菩萨大戒。而弟子匏系一官。莫能傅翼暂往耳。庄诵所著发隐。真智者大师功臣也。去圣时遥。众生根浅。不复知木叉何物。佛入灭时。固敕弟子依戒而住。况末法浇讹。习业深厚。福浅乎蝉翼。而罪高乎须弥耶。窃意佛菩萨不舍众生。示现对证之药。于今日无如戒亟者。吾师乘愿力来。以净土普摄诸根。而策之以禅。防之以戒。可谓慈悲无量广大悉备矣。弟子业于廿八年正月十五日受居士五戒。今复欲受持菩萨大戒。而去师苦远。欲遥申禀承。不知可否。对经像前受戒虽有明文。而相好难求。恐非微劣所能趣致。吾师虽在千里之外。而一念净信。乐邦只尺。用是特为控请。伏唯和上尊裁。如俯念翘诚。惠然垂悯。许其受持。愿便中早赐肯语。俾驰疏上闻。约疏至之期。遥礼和上。敬当尽形供奉焉。如谓戒本无此明文。难轻听许。弟子当痛忏宿障。今愆以俟时缘。虽不敢遂受。亦愿依持务尽此心耳。今具俸银十两。备阿阇黎以下大众一斋。伏冀大慈鉴纳。弟子临书无任皈依恳切之至。弟子辉稽首和南。

　　阿弥陀经疏钞。故居士程康伯业翻刻。与戒疏发隐同时工完。而康伯遂化。渠初刻时。弟子实怂臾之。欲其流通都下。今有欲赍版以南者。云出康伯本意。不知康伯诀时。固谓此版当随瑞像而住。盖渠曾仿栴檀瑞像。募铸肖甚。初意欲奉以南。今既留慈慧寺矣。即原铸处也。板留此与否尚未定。傥不可留。此间当更图刻之。亦自不难。发隐闻新有更定。当依定本也。弟子护法一念不敢不诚。前承师赐柱石法门之嘱。故喋喋及此耳。往时专意净土。期一相深入。去年春始提话头。虽屡开解路。终是意识转换。非直下了当也。然弟子亦殊不敢少自退屈。石篑聚首合并之益不少。但尘劳无穷。身名累缀。当繇前因杂乱业障深厚耶。虽知不拣静闹。随处下手。终是工夫间断。未能纯一。正尔惭愧忏悔。所以持戒一念弥觉殷重耳。师何以开之使速出迷涂耶。此间行履。葛屺瞻居士当能言之。葛公信向良不易得。此还更领新益。可谓多生胜缘。弟子甚羡之。而不得从也。然所欲禀承者。岂在形貌口耳哉。去秋蜘蛛闻名立化。亦大奇事。业为建一小塔。作文志之。刻成。当付后信寄上。范子乔出京。曾为书一戒杀手卷。为从人窃赀。弃卷于武当龙湫中。竟以神龟引路。复得之。卷殊不濡。人以为异。子乔还杭。或有顶礼因缘。必能自说其详。此皆吾师慈善力所加被也。敢忘大恩。但未知所报耳。诸唯为法为众生自爱。正月廿五日。弟子黄辉再稽首和南。

　　愿遥受菩萨大戒。此意甚正。无不可者。即不得好相亦无害。难在好心耳。末世好相难得。有心取相而求必得。反有发魔事者。但办好心。勿生疑二。随何月望日为期可也。又云尘劳杂乱。但随缘且战且守。居士善根深厚。当有大如意日在。毋忧也。

　　与黄慎轩太史王墨池主政诸居士

　　杭州右卫应袭杨君名志者。入京袭职。聊附寸楮。志故父贵州都阃杨国柱。其人身虽武弁。而行出乎士君子。清廉慈惠。时辈罕及。而忠义愤激。素所自期。故不肖与之交游甚久。而敬之特深。向以讨杨应龙战没。不肖痛伤无已。而报曰被虏。若非天殄丑夷。尽空其巢穴。则国柱存亡未决。而含冤负枉何日白也。今心迹已明。公论已定。恐犹有未知其详者。不惜为一陈之。外山刻数种附上。不尽。

　　　　附黄太史回书

　　杨生持书至。奉教如面。忠臣孤自宜优录。在事者已为别作一目矣。襄阳本数句。查奘译及海东疏皆无之。始信师前所言非草草者。甚愧前云云之谬也。疏钞刻已将完。从此流通。尽法界成青莲华。岂不大满意事耶。东朝且建。言去有词。旦夕大典克就。便可抗疏归养。但相去弥远。不能相闻。唯有此心往来左右耳。老父久持十斋。近闻已断荤两月。傥遂长斋。皆余教所感动也。沾佩何已。乡人云屠者市一猪。明将烹之。豕人跪乞命。泪下如雨。因走入仓底。鞭不可出。老父闻之。亟以钱赎焉。猪乃自出。随小力还。人皆叹诧。斋因如此。亦奇矣。家书尚未至。然乡人非妄语者。老父天性仁慈。得尔助发。亦不偶然。便邮中幸惠法语一二则。使辉得持归为寿。世上何物可比耶。直还倦甚。杨生索书亟。草草怖悰。不尽千一。九月廿七日。弟子黄辉顿首和南。

　　答桐城吴观我太史广瀹

　　岁杪。从舍侄用先询知人天药树。经霜弥茂。昏衢慧日。候乃再中。敬用合十。普为横目叹未曾有。病室中所徼和尚法施。入耳熏心。不啻九里之润。恨广瀹皮下无血。不能从千里外觌面承当耳。　皇明护法录。仰见我师深心慈摄平等遍周。而杨宗伯所注三篇。又能标揭道岸以晓缝掖之盲。于末法中可谓救时针砭。广瀹不揣愚陋。扬厉末简。转授梓人。使此土阐提稍为短气。或亦大师法海之一滴也。兹因家舅广寓省觐函丈。籍用四牍敬上起居。别具放生净赀。聊与大师证第八地无功用时作少随喜。万惟和尚纳小儿之供。而宽后夫之诛。广瀹不既瞻恋悲仰之至。

　　新正十日大吐。几至委顿。越数日又夜起一跌。至今循墙而走也。神疲力倦。头眩目昏。日已衔山。殆将不久。乃蒙远寄放生银。收入谢谢。杨宗伯护法录注。诚如来谕有大功于末法。而一跋撮三篇之旨趣。融贯会通。转更深妙矣。又闻置田为放生之费。旧有十金拟作福事。偶值此良缘。谨附镜吾奉上。

　　复次镜吾来道尊意。以所受戒或有缺失为忏。古有乘戒缓急四料拣。乘急戒缓。大胜戒急乘缓者。窃怪尊目不能览阅。何得行文。非但识见之卓荦。而宏博典赡。高古渊邃。似手不停披于百家之编者。非人所能及也。愿回此过人一段灵照。照了自心。必有悟入。则今日大聪明转成真智慧矣。何虑戒之缺失也。

　　　　又

　　广瀹每从舍侄询知福履亨嘉。法润广被。则为众生合掌踊跃。叹未曾有也。广瀹未死赤心。不能用以鞭癖。更用刍狗。牵引葛藤。负罪良厚。和尚不加痛棒。过矜诩之。盖慈母之育婴儿。一闻誃诃。辄为抚掌。广瀹岂敢贪于提奖。妄自以为有所得当耶。惟是慈翰尚有未尽之诺。则渴者之思甘露又不啻日以为岁矣。兹舍弟应宠顶谒法座。敬附寸牍以导巾瓶。且请究清净明诲。庶几未来生死长夜永奉智光。真旷劫中不思议事也。临楮翘诚。五体投地。

　　来谕更欲究竟未尽。前所著书广大悉备。亦无不尽。所未尽者不在此书。而在一心。良繇悬河之辩。弥天之辞。无不自妙明真心流出尔。金刚钞青龙亹亹数万言。而得者乃在龙潭吹灭一灯之顷。故曰所未尽者在一心也。究竟此心。即罔弗究竟矣。或不相应。一心念佛。至要至要。

　　　　又

　　来书云兢兢以未获了明此一大事为忧。为甚忧。此人情所谓不足忧者也。即此是入道正因。愿一心本参而已。又浮山册中诸名公俱称述。观棋黑白语为上妙玄谈。此语虽传诵千古。而远老深深处不在此。此等今日聪明人亦能为之。即九带等亦不须穿凿求会。但做远老安乐工夫耳。有如是工夫。方有如是证悟。古德谓祇愁不成佛。不愁佛不解语。至哉言也。幸留意焉。

　　　　又

　　在家戒有缺杂亦无足怪。当知戒缓乘急古有明论。惟愿二六时中刻刻参究此事。断尽诸缘。制心一处。必期打彻而已。

　　　　又

　　无业而病。病属先业。现生偿此。并多生之业偿之矣。所谓重报轻受者也。应生欢喜而勿烦恼。世事以疾而废。因废世事。得修道业。又所谓因祸而得福者也。亦应生欢喜而勿烦恼。惟宜尽放万缘。一心内照。

　　答方伯本如吴公

　　癸丑冬初离武林。犹谓入觐后尚可趋侍法筵也。不意滥叨蜀抚之命。彼时即具疏乞休。弗遂为蜀中猓夷叛乱。严旨督促。星驰赴任。拮据兵事一载。方得克敌。顷渠魁业已授首。而胁从宽其尽诛。地方已得宁息矣。此皆三宝加被之力也。俟卷甲休兵之后再疏告归。得遂私愿。当携筇杖问讯莲座之下也。迩来道履想益清吉。惟愿常住在世。永作人天眼目耳。万里遥天。曷胜思慕。敬修寸楮怖臆。外具紫花布一端。暑袜一双。略将远念。幸照入不尽。小儿大珹。嘱笔顶礼。弟子求赐起法名示来。至恳。右启莲池大师法座。正月十一日弟子吴用先和南。

　　数年恩泽。双被缁素。盖去后常见思矣。又令郎器宇豁达。自非凡品。更宜韫高明以沉潜。养刚大于慈忍。日后成就。有不可量者。

　　答嘉兴包心弦孝廉

　　日奉吾师手札。以烧舟事而示之。悲智并行。真大法施也。敢不佩服。第念前辈如永明禅师。当其取钱买生时。宁知王法。及其临刑谈笑时。宁知世法。一切葛藤尽斩。乃得宗镜高悬。至今在照摄之内。弟子生死二字颇似勘明。况于利衰毁誉。盖众生之梦酣矣。不竭力唤醒。宁肯回头。即如放生一节。救得一命。亦祇完得一念慈悲。而渔人网利。不知业报。吾师谓其落地狱乎。不落地狱乎。与其恶趣拔之。何若人趣中以逼迫巧方便而拔之乎。焚舟一只是真。乃小价管园人物。又朽敝不堪。故借此以吓人耳目。不谓人遂相传至入师静听中也。师谓有悲不可无智。弟子则以有智。有似愚之智。不智不能运悲。不愚不能成智。若大家怕是非。只管一己。毕竟度众生心未切未大耳。吾师以为何如。

　　读来书。知有菩萨大心愿大力量。可敬可羡。但所称菩萨者。不拘常法。而唯贵在利生。然亦未尝不审机宜酌时势。故曰有悲有智。非一味果敢必行而无复顾忌之谓也。如孔子在世。非菩萨儒乎。而伊尹放君。柳下惠不羞污君。夫敬君而无慢也。择君而后事也。常法也。尹惠不拘常法。可谓菩萨矣。然孔子当鲁哀之闇。何不放之。而乃曰事君尽礼问陈之君。受女乐之君。何不事之。而乃飘然远去。将孔子非菩萨耶。来书云永明寿禅师以官钱放生。今居士能以楞严常住钱放生乎。又云永明临刑。谈笑自若。夫生死亦大矣。谈笑临刑之事未可易言也。菩萨舍头目髓脑如弃敝履。今有乞头目髓脑于居士者。能任其割截斫刺而安乐自如一无所动于中乎。又云人中治之。胜地狱中拔之。然众生造地狱者。不特一渔耳。即乡闾中子孙忤父母者。豪强欺压小民者。奸徒种种为恶害人者。官司所未获。刑宪所未施。居士能执而戮之以免其地狱乎。又云有智有似愚之智。既曰似愚之智。则毕竟智矣。非愚也。宁无似愚而真愚者乎。今僧有拖百斤铁索而募缘者。有木鱼一向化银五千而募缘者。皆可谓似愚之智乎。又云烧舟者是管园人物。夫加以美名。歆动其心。安知不因而生事乎。徙木者酬金。商君所以兴。亦所以败也。告讦者锡爵。天后所以盛。亦所以衰也。何也。其渐不可长也。又云渔舟朽敝。烧之盖借以警众。然则渔人之老疾者。亦可杀之而借以警众乎。孔子曰。君子知微知彰知柔知刚。如高见。是知彰知刚。不知微与柔矣。孔子曰。临事而惧。如高见。是北宫之无惧为主矣。孔子无可无不可。如高见。少正卯可诛。可诛者尚众也。孔子何不一于可。并诛三家乎。居士是真实心欲行菩萨道者。吾爱之重之。恐其太执。为是喋喋。幸高明详察焉。

　　答湖广汪静峰中丞

　　可受以湘潭鄙人。作簿书俗吏。不识宿世何缘。颇知皈依三宝。然少年为金华令。往来严陵江上。密迩法筵。不知就问。比思就问。而山川已隔。今逐逐风尘老矣。生与至人同此世界。奈何不一望见门墙。静夜思之。形影可惭。兹有社友元闻邢三敬发心来参请。谨附通姓名于执事。傥辱光明之下照。斯亦千里之如面也。外具金刚篆刻一部。奉尘清览。楞严依释一部请教。遥望海云五体投地。

　　楞严依释。有姑苏袁居士曾寄。见其阐扬经旨。融贯畅快。今更远颁。重睹奇珍。曷胜庆幸。又蒙篆刻并谢不宣。

　　再白。宏以老疾沉困。闭户缄言。而大居士妙释远来。有不容终嘿者。愚意此且未须付梓。盖尊龄知命。而已具如是见解。稍迟迟必更有新得矣。夫子七十从心。赵州八旬行脚故也。狂瞽之言。伏希照谅。

　　答绍兴王墨池京兆

　　五云深处。道侣骈集已是此方极乐世界。恨鄙人业重堕落富贵场中。无缘时时从丈席聆提诲耳。此事虽不闲闲忙静闹。却应酬过烦不知不觉当面蹉过。业居普贤示现地。尚未能行普贤行。总之命根难断。大事未彻。种种修持都是业因。年已五十余矣。日复一日。钝置乃尔。不胜悲痛。大师何以策之。海内士友同志半就雕落。里中潜修密诣止得一石篑兄。而今又逝矣。大师座下高足谁当首属。法雨弥天。儿孙满地。自不乏人。必欲具超师之智。担荷此事。恐亦未必能多得也。奈何。近日四方居士中参礼师门。傥有可堪语此事者乎。乞指示以便访参。弟子蠢劣无足数。日夕孜孜唯有究明本地一着。与觐礼善知识一段渴怀耳。愿老师垂教。

　　得书。知日夕提究此事。甚慰远怀。近时颇有留心此事者。但空谈者多。实造者少。为可叹耳。古人亦多忙冗中得之者。根难测故。愿加意不退为望。

　　答江西郭青螺司马

　　仆始深信西方净土。若此妙明。亦若此简易。最后得师所著弥陀经疏钞读之。又知妙明处不落顽空。简易中不入浅俗。远师以来一人而已。仆近留鬼方。讨夜郎。兵戈丛中佛力为多。竟无术脱去尘沙。归镜云栖。敬遣一介上起居。薄将不腆以饭从者。即日三四小儿入留都。道钱塘。肃诚顶礼。幸有以教之。即所以教仆也。

　　万里德音。忽被枯朽。感庆可言。贤公子傥临荒坞。区区之心。欲劝以佛道人伦不碍交尽。无论形分缁素。祇贵了明心地而已。不审当尊意否也。

　　答湖广曾金简仪部

　　数年之中。得再瞻法座。获承印可。不啻游乐邦。亲蒙导师授记。感如之何。昨不自揣。谬以楞伽楞严金刚三宗通请正大方。冀幸明眼宗师有以钳锤我也。或得一言半句互相切劘。岂徒不肖之幸。实无量众生之幸也。不肖白衣。岂宜妄与教典。六祖有言佛性本无南北獦獠之别。往见月川憨山每引宗语证经。有当不当。窃不以为然。自己亥坐少林四十余日。偶闻钟声。忽有省入。始信一切世谛语言总与实相不相违背。何独于佛语而二之。遂以权为实。以实为权。无不可者。若宗教屹然分为二途。于佛语中自分浅深。难以通矣。故宗教分则诤。通则无诤。不肖亦欲同归无诤。大师其谓之何。别具二序。为高徒绍觉结缘冥冥之中。幸批示可否。尤感。

　　昨春造诣门屏。冀领矩诲。适值尊足有恙。坐卧相对。已结胜缘。接谈数语。不啻游极乐聆法音也。感如之何。夜共高足慧文论经。豁我心目。足知门下龙象踵接肩摩未易缕指。别法席。出游净慈。适陶石梁春元以令徒绍觉所著因明论成唯识论二解命为之序。不辞浅陋。僭题篇端。更托石梁请正门下。乃可授梓。不知曾达此意否。如有未当。幸为改正是望。如生谬为楞严楞伽金刚三宗通。粗浅简略。知为作家所笑。然欲藉是种般若因。稍备净土资粮固不自觉其丑。唯大师具眼。知我负堕处。恳乞指示。以便改图。且愿笔之首简指迷来学。岂但有裨生一人已也。至祷至祷。兹寄上楞伽心经东游草呈览。外金刚中有未善已改刻。续托周丈寄上。余不多及。
  </div>
  <div class="pagination">
   <a href="云栖法汇_page35.html">
    上一页
   </a>
   <span>
    ...
   </span>
   <a href="云栖法汇_page31.html">
    31
   </a>
   <a href="云栖法汇_page32.html">
    32
   </a>
   <a href="云栖法汇_page33.html">
    33
   </a>
   <a href="云栖法汇_page34.html">
    34
   </a>
   <a href="云栖法汇_page35.html">
    35
   </a>
   <span class="current-page">
    36
   </span>
   <a href="云栖法汇_page37.html">
    37
   </a>
   <a href="云栖法汇_page38.html">
    38
   </a>
   <a href="云栖法汇_page39.html">
    39
   </a>
   <a href="云栖法汇_page40.html">
    40
   </a>
   <a href="云栖法汇_page41.html">
    41
   </a>
   <span>
    ...
   </span>
   <a href="云栖法汇_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
