<!DOCTYPE html>
<html>
<head>
    <meta charset="UTF-8">
    <title>牧云和尚懒斋别集 - 第 2 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧云和尚懒斋别集 - 第 2 页/共 69 页</h1>
    <div class="content">
　　士敬先生乙未清和齿登耳顺士君子争集咸以耳顺寿之而先生则投笺于余以散乱无记内省夫无记散乱释氏之语也孟轲氏则曰学问之道无他求其放心而已矣昔有问于宗宿曰起灭不停云何宗宿应曰直须寒灰枯木一念万年问者退复叩一尊宿尊宿犬喝曰是谁起灭问者恍然悟入夫散乱者起灭之谓也惟其有散乱则有无记曰求其放心摄散乱之谓欤夫问者之问诸口答者声入而心通也答者答诸口问者其亦声入而心通而恍然有悟欤夫子十有五则知志于学三十而立焉四十而不惑焉五十而知天命焉六十而耳顺焉夫子圣者也自十五而三十四十五十六十学中之境若不易躐等弥入而弥深余愧十有五未知志于学不先一篑何以成山虽逾五十罔知天命惟先生始志圣人之学今臻圣人之年前乎此者立与不惑与知天命皆见于躬行宜士君子闻耳顺而称庆也然顺乃先生之耳也余未及先生之年未知圣人之学又安知先生之耳是故耳顺乃先生独知之境也然则一曰寒灰枯木一大喝之先生声入而心通其必有分焉无记散乱斯无地而寄余野人也拈此野语先生亦乐游方之外必有取于是。

　　赠丁虞卿序

　　昔管子以叔牙为知交游处匪朝夕也其或有一晤对一促膝遂悉其生平者乎虞翁长者也余得访于十年之前又获晤于十年之后沧桑变迁干戈扰攘其胸襟固自若也其躬行所可见者有五世耕于野乐圣之道天民也诵诗读书惕若干干君子也知雄守雌反华归朴老氏也教子以义继事承家仁人而孝也不求闻达高卧湖乡又逸民也至闻南巢倒戈应天顺人而终念乎揖让晚号虞翁其自信欤子谓韶尽美又尽善然则虞翁诚得孔子之意者余游方之外交固疏而所见有如此乃乐为道之谂于深知翁者一印同异赞曰。

　　耕读传家孝友钟性晚以草木是娱而琴酒多兴虞翁虞翁其生今之世信而好古不知老之将至者耶。

　　以庐山摩岩石刻涪翁所书七佛偈为山翁和尚寿序

　　乙未之秋客有来自青徐间者向余曰大觉山翁和尚将还广陵矣菊月是其诞周行七步狮子吼矣法腊既高指天指地前无释迦后空弥勒诚独尊矣子为同门称最契将何以寿之余茫然无所应久之客去乃思古今人情皆有好或投所好则合投所不好则暌虽幅员之广君孤之奉苟非其好有不屑视者是故君子观其所好则知其志之所存诵其诗读其书贵知其人也昔者虞舜登庸位在九五苟拂其志宁遵海滨于是知舜之所好在亲而不在九五伯夷叔齐饿于首阳采薇而歌其所好在仁求仁得仁虽孤竹可不处首阳可高卧夫子曰富而可求也虽执鞭之士吾亦为之如不可求从吾所好繇是言之人情之所好其系亦大矣易曰不事王侯高尚其事乃宋之大儒则又以子陵一钓当之余故知富贵浮云曲肱乐道彼六合之内亦有然者况沙门观三界如幻达万法如梦其心如枯木石头世之荣名利禄无自而入其有所好乎虽然枯木石头仍有所好也特所好有异于世者所异者何法也请言其法盖佛祖授受俾人息妄缘诣真际解脱世间而登道岸者是故沙门之于世也无尊爵无显名三衣粗疏一钵五缀亦甚卑也至论其所好所谓不事王侯高尚其事则其志有足取者至以其法悟人博地侪于古佛而不下于先圣贤此其法不又尊乎识者曰出家乃大丈夫事非将相之所能为诚然其语矣今之沙门行其志于四方者众矣其孜孜以法求人如饥渴者非我山翁和尚欤余谙和尚胸中绝无他好者是将何以寿之乃若香华枝乐名衣上服檀越持矣霞绦锦轴钜文宏词宰官悬矣伊蒲之馔甘美之果弟子陈矣余又思拟将何物为和尚寿耶一夕坐中庭偶见和尚为晓音禅客书草庵歌一篇劲而古视题款乃初住道峰时作余讶问音曰和尚在道峰住持事繁何有余暇作此音答曰此和尚中夜笔也余益讶之音进曰和尚诲人不倦笔砚布施至忘饮食此未足尽其尤好七佛偈书盖千百纸矣随人所须无吝余曰有是哉乃知和尚真得所好也真能以法诱人也忆在昭阳结冬有贻余山谷七佛偈为广鉴瑛禅师书刻于庐山岩石者余亦珍而藏之盖六年矣于是忭舞曰是可为和尚寿矣夫山谷宋学士也而有合于广鉴为书是偈其亦尊于法耶当其时更有居士曰苏子瞻以怪石供僧佛印发于文佛印镌文于石说者曰沙门观法果如幻耶一怪石何好之甚也余曰是宜好非尔所知也夫子瞻与佛印为禅喜游其心志一寓于石耳非以石而能致沙门之好也是故君子观怪石之好则知佛印之所存观七佛偈之好则又知和尚之所存怪石焉七佛焉前后一揆也余以是知和尚必与此刻为水乳其他皆非所好是则余虽持多年故纸为和尚寿不愈于持香华诸供养耶和尚闻之其必冁然一笑虽然和尚适有是好无是好不能显此刻余适有是刻无是刻无以合于和尚嗟嗟和尚之好山谷之书相去盖▆百年而乃合焉犹旦暮遇也其亦有待耶余笔之于文宁不为丛林盛事。

　　记

　　云浦上人书华严楞严二经记

　　法界之性如光与音推觅不得而实无不遍缁友云浦会稽人剃染苏州海慧庵结屋太平芜湖号冷瓢就冷瓢中书佛华严经方竣兵燹作乃携经至海慧值岁荒馑檀施绝少复罄其衣赀书楞严一部志可嘉也辛卯十月望前余从京口下吴门憩闲来居暮雨中浦持二经过余修敬毕未及数语置经于案遂别而去余因凭几思曰若人之来其有意乎将谓我能证知法界之性欲三印可耶抑亦自念其为法之勤欲表而出之耶因又思之法界之性从本以来弥满清净若人未书是经法界之性未为减也不书可也已书是经法界之性未为增也书之亦可也书不书在人于法界性无所损益虽然由是经以知法界之性言以载道也由书是经乃能精一其志开法界门人能弘道也不书是经又乌乎可浦之行其大矣乎嗟乎人生芒芒终身焉汩汩知身而不知世界知世界而不知法界苟知法界则吴越一天也何地尽山多指为两域乎沧桑一幻也何定鼎割城悲为两事乎蛮触一体也何左强右弱分为两戎乎佛生一性也何萤火太阳执为两光乎死生一如也何持瓶饷远认为两空乎成坏一际也何刹那百劫视为两时乎所以海慧此法界也若人之降伏尘劳也冷瓢此法界也若人之生如来家也华严此法界也重玄之德佛证穷也楞严此法界也法界事事究竟坚固也又且若人之来此法界也信能必至如来地也若人之去此法界也如来宫殿无有边也乃至余眼阅之余心思之余舌证之皆无障碍而游于言词三昧无非此法界也是故以法界证法界空合空无二相也以法界入法界水投水无二味也极而论之法界之性大不可思议也言词丧也心虑忘也芳草绿落花红余之笔舌又何能形言也乎当瞻仰象王狮子哮吼回旋可也于是投笔起座袖手顾视复还其经。

　　松陵乾元庵图册记

　　人之情有虽去此百千里而思悠悠不置者必其所好在是也人之志有虽处之胜地授之大任声名洋溢归者多而从者众恒有不释然者必其所适不在是也余在俗髫年见比邻少年以纷哗相竞遂心薄世间逮入法一丘一壑蒲团草座始与志适然赋禀庸僻无高人达士探奇选胜之韵宇内之名山大川无暇登讨第志在枯寂虽不期山水而遇山水清寂旷远之处意即合焉曩住铜井湖光山色行坐在目居常饭食讫遂独曳杖出门跏趺于山椒日卤而不觉解事弟子常挈茗相从又时过邻庵赏花看竹晚沐已乘月而归或信宿焉留连于春芳秋香之下此住山之乐与志甚适也后下铜井过禾中古南一土镇耳喜舴艋甚便梅村竹屿静侣二三时偕泳游亦甚适焉将忘其老奈之何业风远吹直至太白峰下住持之缚松关廿里使人不易出侍者曰春风和矣岩花放矣予方局路一室中酬应人事以一指而喻众指以一心而齐众心虽非红尘之仆仆岂如青嶂之间闲噫亦甚不自适矣几何其不病乎且也无邻叟可以话心曲无方舟可以济足力虽处云上犹系笼中日长如年每忽忽而不自得正无以遣情排闷乃企周禅人自松陵持乾元庵图册来余展而观之跃然得见所好忘所不适指以示周曰兹庵乃吾旧所游也常在意中虽千百里而不置今子不远将来余睹蒹葭之横直烟水之微茫风平波息龙湖如鉴余恍若至其处是宜忘山中之不适而适此适也子可谓贻吾所好也虽然此乾元之境也境中有人焉其称木浪者参先师于育王根利而有得惜归不寿余因之得交其上下其称愍公者年长矣谨悫而好道记庵之始末即其笔也此老为木公之上其下数人事余若师大率皆有向上志欲高飞远举惜有庵之胜即有庵之事役而未能是故余之所好在龙湖而龙湖之好又在人耳嗟嗟吾衰矣何当出山一苇杭彼开襟话旧写今日予之所思适他日予之所适也乎辞曰。

　　龙湖之水兮春烟淼茫龙湖之兰若兮春鸥在旁茭芦青青兮荇藻含香微风一叶兮于以采芳疏钟清磬兮宛在中央翩翩道侣兮上下允臧怀斯念旧兮几换星霜孤蟾静夜兮读经琅琅龙湖之人兮眷眷而不能忘。

　　铭

　　正观堂铭

　　世出世间事有宜铭即不铭于笔而有众欣然共铭于心者必其事为最胜因缘大有益于群情也昔苏长公为成都法师敏行作大悲阁记表于西南开化米信其记以菩萨证道从闻而入始于闻而至于无所闻从无所闻而至于无所不闻夫证道而至于无所不闻则菩萨折摄之用咸备清净宝目母陀罗臂左右开合八万四千或慈或威神化莫测所谓触而不乱至而能应盖不期然而然者而世乃以千手千眼称之斯亦菩萨悯世狭劣特示少分而已所以然者夫眼生于面手根于身众情所知也舍两眼之外不知更有所谓眼矣舍两手之外不知更有所谓手矣而声色纭纭交乎前无不以两眼物色两手执持乃菩萨则异于是千眼为视千手为用千眼为视不住色也千手为▆能转物也此妙智净觉众情所未喻第向以眇小自居卒然见菩萨手眼皆千变化奇幻自不觉耸然动容肃然加敬曰是菩萨者何眼之广耶手之多耶其神力所致欤将道德所感欤是菩萨者得瞻依之必能脱我于尘劳必能置我于道岸于是菩萨悲心与众生信力融结为一勺水献花行道礼拜菩萨等行其慈众生默开其慧菩萨不以高陵众生众生不以卑远菩萨众生以两眼毕见菩萨之千眼以两手能举菩萨之千手两眼能见千眼两眼未尝不即于眼也两手能举千手则两手又未尝不即千手也其故何哉千寻之木枝叶婆娑而根本则一也虽众生未能以是观菩萨而菩萨必以是观众生是为正观奇哉有情亦有手眼芒芒昧昧自不能明必观菩萨始获开悟则菩萨之手眼其可不彰于世乎天宫寺永安房雨新上人律身清净发愿广大有念乎菩萨功德外募檀信内罄衣钵构堂三楹三年而成像设未也有檀越顾敬修氏夙领佛记乐法无倦居恒欲求妙好旃檀肖菩萨像虑像成无栖像所是二上士皆含千手眼于一念乃时节之巧机会之来虔奉是像即居是堂依正恰称闻见为之踊跃焉其法祖玄若大比丘奇此因缘乃颜其堂曰正观表菩萨之正眼寂然尝照无奔逸相菩萨之手展握自在援溺拯迷是眼与俱若公与余盖法门久交走书来嘱作一铭志余因助发正观之义明菩萨之化功且念斯堂之成也菩萨之所居也天龙鬼神缁流道俗皆已铭诸心矣奚待余铭于笔耶重其事不惜繁其辞愿入是堂者一瞻菩萨皆得正观而铭又何辞铭曰。

　大悲正眼　　智为其根　　一而弥曜　　万而不昏
　昔有尊宿　　问于临济　　急下禅床　　当胸把住
　暗中摸枕　　赚杀云岩　　通身遍身　　大费涎黏
　何如菩萨　　开手见眼　　觌体示人　　超诸方便
　咨我同人　　等具妙明　　攀缘苟息　　酩酊必醒
　天宫吉祥　　永安常住　　知恩报恩　　五体投地

　　震溪堂铭

　　震溪吴门王子子佑之别字也其堂子佑所构也子佑素未面其具信根嗜法味盖得之缁流道侣交知之间兹作堂颜之以字者何义或曰子佑上世家于洞庭昔文恪公曾以震泽名其书四方之宾朋称王氏必曰震泽主人子佑仍斯名不忘所始也余曰夫如是子佑已自铭矣今远缄溪藤来山中冀必有异闻因遂骈其说夫震阳在初九天体也有雷之象群阴固结之时天心卒复拟其埶微阳若不能敌于群阴然雷霆之奋昏蛰尽惊醒聋聩于梦乡以进君子之道而开小人之疑无若震焉子佑儒者斯义稔知之矣例之吾法觉海澄圆绝无阴翳奈何所立照亡遂尔惑雾兴焉痴云暗焉缠绵于妄想胶执于名字而本真隐矣苦世火宅有生不觉梦中蝴蝶恣意餐采其情恋恋至于业风横吹异类错变纷纷纭纭咸莫知其故于是大雄氏出喻以无常示以苦空诱以车玩指以衣珠如鼓迅雷震其顶门大根之士一念回机群执尽丧有若千年之室冥冥蒙蒙照以一灯朗然分晓未可以诸暗之聚合而谓征明之不胜也阳之克阴觉之驱迷大概如是子佑好佛者因以是进之昔玄沙备禅师得雪峰之道有僧来参请垂示沙曰汝闻偃溪水声否僧曰闻沙曰从者里入此亦震之用而世未之或闻者也余深嘉子佑之作是堂也发佛祖之秘盖从是得入偃与震不谋而合溪与水不言而自喻矣东坡居士曰溪声便是广长舌此文字禅也因不以是为注脚铭曰。

　觉海澄圆　　清净本然　　山身溪舌　　名字谁宣
　照亡所立　　昏雾斯集　　异类变更　　有生疲茧
　大雄哀哉　　从是而来　　宵中一炬　　云中一雷
　鼾梦既觉　　法界寥廓　　溪耶水耶　　无受无作
　持以信力　　洞开重门　　万物纭纭　　各归其根
　事得理融　　理随事变　　半偈缘空　　五车文绚
　佛祖在迩　　箕裘有光　　世而出世　　伟矣斯堂

　　木树根铭

　　余不善植花禅子供茉莉一本爱其香而存之越明年枝叶四布有加于昔花开以百数计木树根者烂于深山不知几何年矣皮脱而心空采薪之侣将置燢下余见而惜之取以障其花峻拔之状有如岗峦映带林薄洞穴天成可观当停午炎氛逼人解衣磐礴觉中庭有爽气既悦其幻乃复作铭铭曰。

　惟天之道　　法乎自然　　此木树根　　在山忘年
　手携成山　　不营一篑　　惟花近之　　林薄相类
　一青一朽　　神理各全　　花香凌晨　　直达其巅

　　懒斋别集卷一(终)
嘉兴大藏经　牧云和尚懒斋别集


　　牧云和尚懒斋别集卷之二

　　东吴　毛晋子晋　编阅

　　鄂州　记室智时　较订

　　文(乙)

　　说

　　衣说

　　释迦老子出世提挈五浊人常为一事乃五浊人则见释迦老子有千亿教门顾诸弟子同在灵山均受法味亦各有持循者如一土也而有山陵冈阜大野平陆如一水也而有江河淮济大海百川盖不异而异不同而同惟于一毫头上识取根源则同异之相可不言而喻矣良以佛法如海穷之为难集大成固不能无各封而胡越犹庶几也昔饮光优波离富楼那三大士之在灵山虽各有持循未闻以一佛之法执此而外彼起诤言而低昂也于今之世有讲诵释迦口所说者则谓之经师有指示释迦心所印者则谓之宗师有模范释迦身之威仪者则谓之律师一佛同矣三师异焉顾三师之中更有异焉者有持黄卷赤轴性宗相宗为我家物者有认楖栗麈尾东指西敲非他宗事者有执六环五缀黑月白月羯磨布萨必律家茶饭其视拈椎竖拂分教判时则云此宗也此教也吾所不与者人异其见世异其佛呜呼先佛往矣孰能同之赖有此僧伽黎也律师经师宗师举从事焉无敢异同于其间也是僧伽黎者果为千佛授受浑然无分之大衣乎饮光持入鸡足山以候慈氏达磨传至中国以付慧可非直表信益彰大同之法也曹溪之际人仰其衣以一衣授及门一法子则不为少以一衣餍及门诸法子则不能足故衣止不传时也盖知有不夺祖之法而务夺祖之衣者起深为之防也今之世乃又不必达磨之衣期广达磨之法故宗家授衣之例复大行亦时也或曰达磨之衣既止不传今之授衣得无妄乎　叟曰达磨不传之衣亦非鸡足待慈氏之衣也庸何伤虽然但勿更起争端执此衣为经为律为禅也衣本大同知衣之大同则知先佛之不局能护持六根皎如冰霜依先佛之模范则入律能运沤和演修多罗代先佛之广长则入经能离言说直悟心源衍先佛之慧命则入宗如大海潜流四天下随在得水而呼之曰非曰潭曰池曰沼乃水固自若也无辨夫如是则举此衣曰禅曰教曰律亦无不可者噫彰禅教律之同衣是彰禅教律之同佛也复何疑。

　　警学诗说

　　夫诗之为道若非沙门之正务焉余初出俗时见老宿作偈颂心辄慕每私颂寒山石屋语已而远游历吴越丛席值听讲习禅之侣皆尚乎诗慕弥甚时以未明生死事不遑研习之遂拨草瞻风亲近知识数年后渐闻长者之论屡窥前辈之作始悟诗殊未易言亦未易作也夫何故盖诗所以言志惟古之人志于道笃于学日务修省故能畅其志慷慨特达远大高明其诗未作其天地民物之故上下古今之变先已坐见忽有所感其兴致淋漓咨嗟咏叹无意乎诗而自诗无意乎雅而自雅比兴无一不含大义出语无一不有所源优柔婉易言简意长一诵之使人性灵跃俗习化虽传百世咏叹若新此古人之诗今我曹负志言诗道眼未明求所谓寒山石屋者不能得而于乐不淫哀不伤三百篇风人之微旨又或未达其志茫无所矜式徒欲速成其诗得乎予乃观古人之为诗者似乎必先一其志以达乎道必持夫道以养其志故诗之所在即志之所在志之所在即道之所在也苟大道之未明大义之未喻志而非志矣而惟工其字句联其景物若陈死人饰以衣冠了无生气而欲并于风雅恶乎可不知语录经论佛意祖意之若何而惟撮以成句如窃帝王之言以惊世不惮罪诛而谓明乎佛法洞乎禅理恶乎可不知古人一死生同物我优游自得真实受用处而惟木食涧饮岩居云卧之铺叙如贪夫学采西山之薇以市廉要之非夷齐之面目而谓友于寒山同于石屋又恶乎可或更创无谓之题耗有涯之思有类精卫衔木夸父穷影岁月川逝而不惜人命呼吸而不顾视品虽然岐俗准理均为丧志孔子曰诗三百一言以蔽之曰思无邪是知诗之为教无非欲吾人端其志而非欲吾人之必为诗世尊云息心达本源故号为沙门然则苟非其志虽世间学犹无取焉况号为息心达本者哉或云治世语言皆顺正法粗言及细语皆归第一义古法师谓何妨笔砚资真性则又何也告之曰佛说佛言祖说祖语子能契佛祖之道然后如寒山咳唾可也石屋咏歌可也古宿粗言细语可也斯盖终日言而未尝言又何必论顺正法资真性归第一义耶。

　　堕蜘说

　　梅雨初歇庭竹低徊独步廊庑偶见堕蜘循阶而上余曰嘻是何来也其网倾耶其欲避雨耶乃试接以竹杖掷阶之南蜘不东西走复向阶来余曰果乎至洼水涨阶不得上乃夤缘小草草辄仆水蜘惊旋转缘他草又仆如是者数四知草不可缘乃随仆处探水计欲泳游然舍草几没急抱草而息良久度凭草不得济转则畏濯雨遂弃草疾游奋不顾身得阶余曰有是哉蜘之微也网倾于雨而困雨其趋阶知所向也故掷而复来其值水志能决也故盘桓而不退其弃草勇于往也故舍躯不顾而阶得以升雨得以不溺谓物无智其然乎人能若蜘出苦波登道岸何难曳杖而作。

　　樗立字说

　　庄生谓世间之材皆有用惟樗也无用惟无用故得全其天年郑子子康一号云渡入于法名曰恬请予字之余嘉其灰世间进趋之念字之樗立是樗也立斯世也果无用乎夫桃之艳李之冶梅之清俱能娱人眼目赏人心志至于松柏冬夏青青若老其岁月匠氏取焉为榱为栋是樗也是真无用乎恶乎使立于世间曰天地之大品类之繁化工无偏欲使之不立不可得也曰既无用焉必使之立何居乎曰欲世之知有无用之材也曰无用也能避众材所嗤乎曰樗也朴甘受嗤要之桃之艳李之冶松柏之青青晚节末路求为樗不可得也是故世间无是樗也恶乎可虽然更有说焉子康入法也健使从余游万年一念如樗无易恶知不化为法门大树与举世竞炎炎者作清凉美荫无用而大用佛祖且不敢指目樗性安在子康勉之余将观之。

　　玄佩字说

　　恒所张君晤余梅溪执弟子礼请字字之曰玄佩别去五年余复过梅溪玄佩闻之来讯出一古笺乞语余闻大易之辞人必恒其德书云君子所其无逸般若经则云应无所住而生其心夫所无逸者进德之事恒其德则正心而修身矣正心而修身则非礼勿视非礼勿听非礼勿言非礼勿动声色纭纭何有于我哉声色不能妄动则几于不住色不住声不住香不住味不住触不住法虽然第不能妄动物斯在也莫若以色即是空声即是空香即是空味即是空触即是空法即是空观之虽然如徒以空观之未善也莫若谛观色已空现前玄黄朱紫洪纤高下相参而不混者当何名之声已空则宫商角征呕哑啁哳诸快人之耳者此不名声复名何者昔子张闻圣言书诸绅玄佩当以此语佩诸心时时省察玄旨从是而得余何言哉。

　　邻仲字说

　　孔子之言曰敏而好学徐子旧字广闻今授名曰超敏字曰邻仲盖出世之法必利根上智则一超直入及其入也则敏亦忘乎其为敏超然而自得也是则敏而好学好古敏求岂以为独仲尼之事耶古语曰舜何人也余何人也有为者亦若是故曰德不孤必有邻邻仲以之。

　　古求字说

　　昔苏长公之论道也可致而不可求舍致求道与道日远然则古今求道者举非耶是殆不然所言致者正以进其求之之方非致与求为二也盖古之人之求道有见乎世间惟道为尊故其胸中惟以道为事轻荣名绝货利劳筋骨饿体肤不期然而然至求出世而到知识所也则必大畏生死之关深冀解脱之道而知识之有言无言捶打呵骂举如醍醐甘露倾灌肺肠疑关未透则必朝而参夕而研蒲团七破不为恼三十年寻剑不为耻斯皆致道之方以其力久真积钳锤之下法用顿彰如没人之忘水无所谓一七日二七日三七日计程而求道也又无所谓妻拏不必舍货财不必远以染心著于世间以轻心入于佛乘也人根渐薄法运斯降无论其旷劫沉迷多生流浪即一年三百六十日乃三百五十三日之长耽著于声色计较于财货以七日之短聚头之痴遂自谓驾佛祖弄口头欣欣然相得从上佛祖勤苦求法反不如之如是者果凡夫之无知乎抑法门之流弊欤子夏曰百工居肆以成其事君子学以致其道夫求道而不能厌世无常久经炉鞴默受薰陶化其凡习是无致道之方也是不居肆而成事舍学而致道也其求不为妄乎然且动涉痴爱乃又自谓得佛祖心髓欺天乎欺佛乎此无他主法利钱谷愚子博虚名上下相蒙以法为游戏吁何倒之甚欤或曰学以致道阶级之论也广额放下屠刀立地成佛七日而悟斯为迟也师何解之应之曰正以佛世只一广额今市廛阡陌皆广额为可疑也又广额放下屠刀未必更从事于声色货利今世之广额口得佛法又必兼得声色货利会计出内锱铢之失寤寐弗宁其痴比庸人有加为可骇也且予过矣如以广额立地成佛为式以自瞒即其未放屠刀顾不成佛欤是则鸡犬是佛牛羊亦佛又岂必论道而求诸人是知古今圣贤无致道之方不可以求道也乙未秋日余谢事天童归破山目击法运之变有许子宛玉翩翩然佳公子也幅巾向道其乞名维摩费和尚曰行璧更就余索别字乃以古求赠盖欲其如古之致道恐其惑于今之求道也作是说俾时佩而无失照焉。

</div>
    <div class="pagination">
<a href="牧云和尚懒斋别集.html">上一页</a><a href="牧云和尚懒斋别集.html">1</a><span class="current-page">2</span><a href="牧云和尚懒斋别集_page3.html">3</a><a href="牧云和尚懒斋别集_page4.html">4</a><a href="牧云和尚懒斋别集_page5.html">5</a><a href="牧云和尚懒斋别集_page6.html">6</a><a href="牧云和尚懒斋别集_page7.html">7</a><span>...</span><a href="牧云和尚懒斋别集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
