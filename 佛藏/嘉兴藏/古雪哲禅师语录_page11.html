<!DOCTYPE html>
<html>
<head>
    <meta charset="UTF-8">
    <title>古雪哲禅师语录 - 第 11 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古雪哲禅师语录 - 第 11 页/共 34 页</h1>
    <div class="content">　　南泉禅师因东西两堂争猫儿。遂提起猫儿示众云。道得即不斩。道不得即斩却也。众无对。泉便斩却。

　　拈起当机下一刀。两堂穷命悉难逃。谁知个里乾坤阔。百沸铛中走活猫。

　　盐官国师一日唤侍者云。将犀牛扇子来。者云。破也。官云。扇子既破。还我犀牛儿来。者无对。

　　扇子破。索犀牛。可惜当机不解酬。若是金毛狮子子。拦胸便与一拳头。

　　浮杯和尚因凌行婆问。尽力道不得底句。分付阿谁。杯云。浮杯无剩语。婆云。未到浮杯。不妨疑着。杯云。更有长处。不妨拈出。婆敛手哭云。苍天中更添冤苦。杯无语。婆云。语不知偏正。理不识倒邪。为人即祸生。后有僧举似南泉。泉云。苦哉浮杯。被者老婆摧折一上。婆闻笑云。王老师犹少机关在。澄一禅客逢见行婆。便问。怎生是南泉犹少机关。婆乃哭云。可悲。可痛。一罔措。婆云。会么。一合掌而立。婆云。跂死禅和。如麻似粟。一举似赵州。州云。我若见者臭老婆。问教口哑。一云。未审和尚怎生问他。州便打。一云。为甚却打某甲。州云。似者跂死汉。不打更待何时。连打数棒。婆闻却云。赵州合吃婆手里棒。后僧举似赵州。州哭云。可悲。可痛。婆闻。乃合掌叹云。赵州眼光烁破四天下。州令僧问。如何是赵州眼。婆竖起拳头。僧回举似州。州作偈云。当机觌面提。觌面当机疾。报汝凌行婆。哭声何得失。婆以偈答云。哭声师已晓。已晓复谁知。当时摩竭令。几丧目前机。

　　使尽机关用尽心。无输赢处话输赢。俊鹰不打篱边雀。黄鸟纷纷觅友声。

　　丹霞禅师至慧林寺。遇天寒。取木佛烧火向。院主诃云。何得烧我木佛。霞以杖拨灰云。吾烧取舍利。主云。木佛何有舍利。霞云。如无舍利。更取两尊烧。主自后眉须堕落。

　　不是风颠不是寒。肝肠如火热团团。若非碧落浮云尽。争见孤蟾出翠峦。

　　大颠禅师因韩文公问。师春秋多少。颠提起数珠云。会么。公云。不会。颠云。昼夜一百八。公不晓。遂回。次日再来。至三门。见首座。举前话问。意旨如何。座叩齿三下。及见颠。理前问。颠亦叩齿三下。公云。元来佛法无两般。颠云。是何道理。公云。适来问首座。亦如是。颠乃召首座。是汝如此对不。座云。是。颠便打趁出院。

　　碧桃红杏斗芳菲。蝴蝶寻春上下飞。祇见落华吹莫雨。不知春色在南支。

　　齐安禅师因僧问。如何识得自己佛。安云。一叶明时消不尽。松风韵罢怨无人。如何是自己佛。安云。草前骏马实难穷。妙尽还须畜生行。

　　叶尽风停境寂寥。岩前古木赤条条。游人更问途中事。看取虚空背上毛。

　　临济禅师在黄檗会中。时睦州为首座。勉令问话。济遂去问。如何是佛法的的大意。声未绝。檗便打。如是三度发问。三度被打。济便辞檗。檗令参大愚。愚问。甚处来。济云。黄檗来。愚云。黄檗有何言句。济云。某甲三度问佛法大意。三度被打。不知某甲有过无过。愚云。黄檗恁么老婆心。为你得彻困。更来者里问有过无过。济于言下大悟云。元来黄檗佛法无多子。愚搊住云。者尿床鬼子。适来道有过无过。如今又道黄檗佛法无多子。你见个甚么道理。速道速道。济向愚肋下筑三拳。愚拓开云。汝师黄檗。非干我事。

　　尽道卢医有异方。谁知黄檗胜砒霜。命根丧尽空拳在。便把砒霜毒大唐。

　　黄檗禅师一日普请次。临济随后行。檗回头。见济空手。乃问。钁在何处。济云。有一人将去了也。檗云。近前来。共汝商量个事。济近前。檗竖起钁云。祇者个天下人拈掇不起。济就手挚得。竖起云。为甚么却在某甲手里。檗云。今日自有人普请。便回寺。

　　乳虎虽然气食牛。当机验勘贵亲酬。果能倒握峰前钁。随处沧波下直钩。

　　临济禅师在黄檗普请锄地次。见檗来。拄钁而立。檗云。者汉困那。济云。钁也未举。困个甚么。檗便打。济接住棒。一送送倒。檗呼维那。扶起我来。那扶起云。和尚争容者风颠汉无礼。檗便打维那。济钁地云。诸方火葬。我者里活薶。

　　两个猫儿一个狞。通身牙爪任施呈。扶持全得风颠力。老汉而今快一生。

　　临济禅师一日在黄檗僧堂里睡。檗入堂见。以拄杖打版头一下。济举首。见是檗。却又睡。檗又打版头一下。却往上间。见首座坐禅。乃云。下间后生却坐禅。汝在者里妄想作么。座云。者老汉作甚么。檗又打版头一下。便出去。

　　卧龙与凤雏。都卢在一罔。海宇既澄清。茅庐不须访。

　　黄檗禅师因入厨下。问饭头。作甚么。头云。拣众僧饭米。檗云。一顿吃多少。头云。二石五。檗云。莫太多么。头云。犹恐少在。檗便打。头举似临济。济云。我与汝勘者老汉。才到侍立。檗举前话。济云。饭头不会。请和尚代一转语。檗云。汝但举。济云。莫太多么。檗云。来日更吃一顿。济云。说甚来日。即今便吃。随后便掌。檗云。者风颠汉。又来者里捋虎须。济喝一喝。便出。

　　逆水兴波是巨鳌。盲鳅何事亦滔滔。钩头已得吞舟物。今古从他说价高。

　　临济禅师半夏上黄檗。见檗看经。济云。我将谓是个人。元来是揞黑豆老和尚。住数日便辞。檗云。汝破夏来。何不终夏去。济云。某甲暂来礼拜和尚。檗便打。趁令去。济行数里。疑此事却回。终夏复辞檗。檗云。甚处去。济云。不是河南。便归河北。檗便打。济约住与一掌。檗大笑。乃唤侍者。将百丈先师禅版几案来。济云。侍者将火来。檗云。不然。子但将去。已后坐断天下人舌头去在。

　　楔出楔。机夺机。疑不决。去还归。虎须倒捋缘何事。棒下从来有孝儿。

　　临济禅师一日谓普化克符二上座云。我欲于此建立黄檗宗旨。汝且成禠我。二人珍重下去。三日后。普化问。和尚三日前说甚么。济便打。三日后。克符问。和尚前日打普化作甚么。济亦打。至晚小参云。有时夺人不夺境。有时夺境不夺人。有时人境俱夺。有时人境俱不夺。

　　夺人不夺境。

　　烟昏昏复雾蒙蒙。涿鹿貔貅有应龙。斩却蚩尤归细柳。轩辕从此代神农。

　　夺境不夺人。

　　咸阳库藏既全封。帝玺分明属沛公。不戮已降诚大度。三章重约见英雄。

　　人境两俱夺。

　　席卷山河数百州。雄雄六国一时休。蓬莱高誓浑闲事。肯着卢公入海求。

　　人境俱不夺。

　　垂衣而治是陶唐。风不鸣条雨不伤。如日如云咸帝德。万邦何处弗歌扬。

　　临济禅师因僧问。如何是真佛。真法。真道。济云。佛者心清净是。法者心光明是。道者处处无碍净光是。三即一。皆是空名而无实有。如真正学道人。念念不间断。自达摩大师从西土来。祇是觅个不受人惑底人。后遇二祖。一言便了。始知从前虚用工夫。山僧今日见处与祖佛不别。若第一句中荐得。堪与祖佛为师。若第二句中荐得。堪与人天为师。若第三句中荐得。自救不了。

　　第一句。

　　驱尽耕夫牛。夺却饥人食。夜半捉金乌。晴空轰霹雳。

　　第二句。

　　闲步出深村。横吹无孔笛。点铁悉成金。还丹祇一粒。

　　第三句。

　　水煮干芦菔。一餐吃一碗。不是懒逢迎。臂长衫袖短。

　　三玄三要。

　　第一玄。抬头不见天。万里无寸草。千峰月正圆。

　　第二玄。灵符肘后县。当机才顾伫。鼻孔一时穿。

　　第三玄。猢狲夜簸钱。灯笼才拍掌。露柱便擎拳。

　　第一要。秋山逢野烧。飒飒露金风。翩翩飞铁鹞。

　　第二要。杀活机轮票。言下捉狞龙。风前擒虎豹。

　　第三要。随流皆得妙。雾起见龙吟。风生闻虎啸。

　　四喝。

　　有时喝似金刚剑。海竭山崩天地转。一任铜头铁额来。直下分身成两段。

　　有时一喝如师子。踞地咆哮百兽死。凛凛威风遍界彰。全力不施声自美。

</div>
    <div class="pagination">
<a href="古雪哲禅师语录_page10.html">上一页</a><span>...</span><a href="古雪哲禅师语录_page6.html">6</a><a href="古雪哲禅师语录_page7.html">7</a><a href="古雪哲禅师语录_page8.html">8</a><a href="古雪哲禅师语录_page9.html">9</a><a href="古雪哲禅师语录_page10.html">10</a><span class="current-page">11</span><a href="古雪哲禅师语录_page12.html">12</a><a href="古雪哲禅师语录_page13.html">13</a><a href="古雪哲禅师语录_page14.html">14</a><a href="古雪哲禅师语录_page15.html">15</a><a href="古雪哲禅师语录_page16.html">16</a><span>...</span><a href="古雪哲禅师语录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
