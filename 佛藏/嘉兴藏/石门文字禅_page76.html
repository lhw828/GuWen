<!DOCTYPE html>
<html>
<head>
    <meta charset="UTF-8">
    <title>石门文字禅 - 第 76 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石门文字禅 - 第 76 页/共 84 页</h1>
    <div class="content">
　　题天池石间

　　成绩茂功与德洪觉范道人自虎溪屏人乘入资圣庵少焉历石门涧锦绣谷穷高陟险遂至天池致敬普见如来获紫金光明之瑞越翌日斋罢作礼而退闻佛手岩宝林峰之胜一一登览其上望掷笔峰下瞰圣寺经岩神刻玉削不知几千仞而江流吞天山接平野云烟开合一目千里兹实匡庐第一境隐然为天下奇观也薄晚投宿化城回望杖屦所经萝迳鸟道杳然在层崖绝壁之上殆非人间之游也此身傥未变灭要当结庐以终。

　　题浮泥壁

　　空印禅师以宣和二年十二月偕余谒从禅师于芙蓉峰累石于玉渊之上以为塔酌泉赋诗暮夜矣遂宿焉次日从公追余二人杖屦下危峰自关山谷中并涧行十余里两山争倚天烟霏层叠自献部曲断续行九地底水声谼硐如千乘车挽而起仰望晴虚如展匹练既出谷沃野夷旷遂饭于木阴空山暴寒雪意浓甚跣而渡涧者十八九入石门已夕山中之人炬而来迎及寺已二鼓矣秉烛夜话如梦寐中住山宣公云常有虎来月黑逾垣而去空印使余记之遂书。

　　题清修院壁

　　昔余庵于湘西与希一为邻相欢如价密宣和四年冬居一迁于兹山然每会面夜语达旦七年秋余将归老玉峰之下来谒别为留两昔言意俱尽而情则有余桑下三宿前圣丁宁者正箴余今日之病晓阴阁雨千掌在有无中出山有不胜言者中秋后二日题。

　　题白鹿寺壁

　　希先昔游公卿间与邹至完曾公衮蔡子因吴子野厚居自江左还南岳庵方广十年丛林高之湘南使者劝请开法此山希先持一钵欣然而来既至屋老过者疑将压焉残僧才十许辈大率如逃亡人家未五白殿阁宇室间见层出如化城如梵释龙天之宫从空而堕人间此邦之檀信往来之士大夫太息以为勤不知希先盖游戏也余自长沙来馆余四昔时故人传彦济试手作邑搀奸推滑民惊以神当暇日携僚佐时时舟而至其登高临远烹茶赋诗则兹山之风月未至干没也。

　　题观音院壁

　　达磨祖师相授法者三世塔庙在淮山从之游得道者多庵于苍岩大林之间路由蕲春真身存者无虑八十余处黄于蕲为接壤太平兴国初僧昭信始见琳公于大石之间大安龟头相继而出竹瓦之东石尉村有古松两株参天合抱邦民岁祷雨旸于其下其应如悬响垂拱初耆旧相传为观音院呜呼岂非祖师之门得道出世于兹已尝建寺毁坏而不可考者乎有僧祖钦投牒疏其事于郡太守待制韩公驹欣然给据付之使中兴其院钦敦厚坦夷道俗爱之翕然而成余建炎元年幸经过焉到门却立纵望云间万峰来朝兹地也其兴乎。

　　石门文字禅卷第二十六
嘉兴大藏经　石门文字禅


　　石门文字禅卷第二十七

　　宋江西筠溪石门寺沙门释德洪觉范着

　　门人觉慈编录

　　毗陵天宁法云堂校

　　跋

　　跋唐明皇传

　　初明皇闻元鲁山之歌叹曰贤人之言也闻左珰诉道迎宋璟不为璟礼则益知其贤何其明也及闻禄山曰胡家不知有父但知有母便遂信之何其暗也孟子曰养心莫大于寡欲欲少纵之则反易如此然能割所甚爱以宁天下与汉高帝铸印销印迟速一间耳此其所以再造唐室也。

　　跋狄梁公传

　　秦攻魏破之杀魏王瑕诛诸公子而一公子不得乃令魏国曰得公子者赐金千镒匿之者罪至夷公子之乳母节乳之俱逃而魏故臣有识乳母者曰乳母无恙乎乳母曰嗟乎吾奈公子何故臣曰今公子安在吾闻秦令曰有能得公子者赐千金匿之者夷乳母傥知其处盍不言乎乳母曰吁我不知公子处借吾知之终不可言故臣曰魏国正破亡族已灭矣尚谁为乎乳母吁而言曰夫见利而反上逆也畏死而弃义乱也恃逆乱以求利吾不为也遂抱公子藏大泽中故臣告秦军秦军追见射之乳母以身蔽矢着身者数十乃俱死秦王闻而贵之葬以卿礼东汉李善南阳李元奴也家疫死止孤儿续始生数旬而赀以万数奴婢共议谋杀续分其产善潜负续逃亡隐山阳瑕丘界中亲自哺养乳为生湩续虽在孩抱奉之不异长者有事辄跪请白然后行之续年十岁善与归其邑修理旧业钟离意时为瑕丘令上书荐之光武诏善及续并为太子舍人魏节乳母汉李善古之奴婢也而其所为卓越如此予闻虎生三日其气食牛駃騠七日而超其母盖其种性殊特不幸而趣异类中耳若二人者殆功名富贵者事也又可以品类拘之乎唐则天皇后受夫顾托而欲夺以自有哥舒翰提兵三十万而北面事贼此真奴婢岂寔能功名富贵者乎。

　　跋北里志

　　春秋传书六鹢退飞石陨五微事也何足书乎先儒曰圣人之意以谓如鹢与石无预于道德性命之理且犹谨严详次如此况道德性命乎北里志戏剧之文而达道校证藏之岂五石六鹢之意乎舒王曰司马君实平生大过人者临事不苟于达道亦云。

　　跋达道所蓄伶子于文

　　风行水上涣然成文者非有意于为文也余读此传盖通德娓娓而语子于笔追而书之非有意也然通德所论惠男子殆天下名言吾以谓子于之室有此婢如维摩诘之有天女也达道手校诸书而此本最美非好古博雅何以至是司马君实无所嗜好独畜墨数百尔或以为言君实曰吾欲子孙知吾所用此物何为也达道之畜书其亦司马之墨癖也。

　　跋邴根矩传

　　孔北海年十六时能舍匿山阳张俭事泄兄弟及母三人争死竟坐兄袖北海因是显名辽东太守公孙度欲杀刘政政先依根矩矩匿之月余以付太史子义既而谓度曰政已去君之害岂不除哉度曰然根矩曰君之畏政者以其智也令政已免智将用矣尚奚拘政之家不若赦之无重悲也度乃出之弃又资送政家皆归故郡呜呼东汉号多气节之士其天性哉方张俭刘政之窘而遇北海兄弟太史子义根矩虽困于亨盖其平生取友护助何所憾焉韩退之志柳子厚爱其请代刘梦得播州曰呜呼士穷乃见节义今夫平居里巷相慕悦酒食游戏相征逐翊翊强笑语以相取下握手出肺肝相示指天日涕泣言死生不相背负宜若可信一旦临小利害仅如毛发比反眼若不相识落陷阱不一引手救反挤之又下石焉者皆是也此宜禽兽所不忍为而其人自视以为得计使闻子厚之风亦可以少愧矣予闻退之之言太过及亲尝之乃知此曹今古一律也借能过之安能已之哉。

　　跋鲁公与郭仆射论位书

　　鲁公作字多擘窠大书端劲而秀伟黄鲁直云此所期无不欲高照千载者此帖草略匆匆前所未见开轴未暇熟视已觉粲然忠义之气横逆而点画所至处便自奇劲公尝谓卢杞曰朝廷法度岂更堪公破坏也于此又曰朝廷纲纪须共存正凛然想见其为人盖公所遭之时如此而所守之道不得不然故仓卒未敢忘国之纲纪也余私有感于中者因记于此。

　　跋杜子美祭房太尉文稿

　　房管之贤卢杞之不肖读其传晓然易分也然睢阳之败由管鲁公被害杞实使之校二者之设心则终不能优劣而甫称管之材虽困蹇以死益坚壮非忠义激烈笃于自信其能尔耶疑史记贺兰不予南霁云兵事若不直虽然哥舒翰之臣禄山天子西奔天下怨之而高适乃表雪其事称舒翰忠义有素而以病夺其明将军三十万而低首事贼非叛乎从而文其罪非欺乎而甫亦尝以舒翰适为贤岂史皆不足凭而甫之称无不真者耶。

　　跋东坡山谷帖二首

　　东坡山谷之名非雷非霆而天下震惊者以忠义之效与天地相始终耳初不止于翰墨王羲之颜平原皆直道立朝刚而有礼故笔迹至今天下宝之者此也予于云岩讷室观此帖皆其海上穷困时自适之语然高标远韵凌秋光磨月色令人手玩一饭不置若讷当藏之名山以增云林之佳气。

　　前代尊宿火浴无烧香偈子山谷独能偈之初见罗汉南公化作偈其略曰黑蚁旋磨千里错巴蛇吞象三年觉天下衲子听莹十年晦堂曰鲁直作此有据乎亦意造尔山谷曰吾聊为丛林戏耳晦堂大笑曰岂可以般若为戏论乎山谷始悔前所学未登本色罏鞴乃卜居于庵之旁方知晦堂真不请之友耳今读此书乃是未见晦堂时语也不然安有吹剑语乎。

　　跋东坡与佛印帖

　　东坡骑鲸上天去十九白矣平生文章流落世间者所在神物护持然士大夫罕蓄之多见山人野士之室汝水旼禅者出此帖示予虽其一期酬酢之语而谦光烛人三复之想见幅巾杖屦翛然行儋石水溢间如渊明在柴桑斜川时某题。

　　跋东坡平山堂词

　　东坡登平山堂怀醉翁作此词张嘉甫谓予曰时红妆成轮名士堵立看其落笔置笔目送万里殆欲仙去尔余衰退得观此于祐上座处便觉烟雨孤鸿在目中矣。

　　跋东坡与荆公帖

　　予尝见东坡与荆公帖谓少游曰愿公称扬之使增重于世又举鲁直自代表曰魁垒之才足以冠绝天下孝友之行足以追配古人是四老俱登鬼录览此翰墨尚足以增山川之胜气也。

　　跋东坡老木

　　东坡婆娑林丘如此老木而山谷以笔端之口为形容之华光钵囊中乃一时顿有此两玉人耶。

　　跋东坡　池录

　　欧阳文忠公以文章宗一世读其书其病在理不通以理不通故心多不能平以是后世之卓绝颖脱而出者皆目笑之东坡盖五祖戒禅师之后身以其理通故其文涣然如水之质漫衍浩荡则其波亦自然而成文盖非语言文字也皆理故也自非从般若中来其何以臻此其文自孟轲左丘明太史公而来一人而已然予有恨恨其窥梦幻如雾见月虽老而死古今圣达所不免譬如昼则有夜而东坡喜学炼形蝉蜕之道期白日而骨飞竟以病而殁使其如鲁仲连之不受万钟之位而肆志则宁复有遗恨哉佛鉴能珍敬其书则其趣味乃真是山边水边之人与夫假高尚之名心悦孔方道人者异矣。

　　跋东坡缄启

　　东坡海外之文中朝士大夫编集已尽虽予之笃好者亦以为无余矣佛鉴辄出此帙为示皆中朝士大夫集中所无者山林之人泯泯蘖蘖若无所用而其志好尚亦清绝哉譬如无云之月有目者皆爱仰之况斯文乎。

　　跋东坡书简

　　王逸少骨鲠颜平原刚正两公皆有立朝大节而后世以字画称予尝嗟惜之然名德之重故世珍其笔迹盖理之固然东坡之于王颜又其逸群绝尘者其法权极可宝秘宣和四年人日觉慈轴以来示予予忻然喜其嗜好若可教也。

　　跋山谷所遗灵源书

　　熙宁元丰之间西安出二伟人徐德占一旦兴草菋与人主论天下事若素宦于朝黄鲁直气摩云霄与苏东坡并驰而争先二公皆名震天下圣世第一等人也而诗词所寓翰墨之妙拳拳服膺于灵源大士如此则知彼上人者必有大过人者耳一以达摩正谛不断才一缕为忧一以愿得一云门为言岂非念其所负不可以踪迹者耶高安道人谊叟久从之游蓄此书出以示予予祝之使藏之名山庶百千年之下知江南道德所在未全寂寥也。
</div>
    <div class="pagination">
<a href="石门文字禅_page75.html">上一页</a><span>...</span><a href="石门文字禅_page71.html">71</a><a href="石门文字禅_page72.html">72</a><a href="石门文字禅_page73.html">73</a><a href="石门文字禅_page74.html">74</a><a href="石门文字禅_page75.html">75</a><span class="current-page">76</span><a href="石门文字禅_page77.html">77</a><a href="石门文字禅_page78.html">78</a><a href="石门文字禅_page79.html">79</a><a href="石门文字禅_page80.html">80</a><a href="石门文字禅_page81.html">81</a><span>...</span><a href="石门文字禅_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
