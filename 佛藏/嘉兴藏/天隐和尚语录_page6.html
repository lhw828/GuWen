<!DOCTYPE html>
<html>
<head>
    <meta charset="UTF-8">
    <title>天隐和尚语录 - 第 6 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天隐和尚语录 - 第 6 页/共 44 页</h1>
    <div class="content">
　　举高亭参德山隔江问讯山以手招之高亭忽然开悟乃横趋而去后开法嗣德山径山云高亭横趋而去许伊是个伶俐衲僧若要法嗣德山则未可何故犹与德山隔江在。

　　师拈云径山老汉是谓一抬一捺且贼过后张弓今时人在知识门下三二十年既不隔江合作么生路遥知马力日久见人心。

　　举僧问赵州寂寂无依时如何州云老僧在你背后。

　　师拈云这僧挨到者个田地意图就手安闲却被赵州脑后一槌七穿八穴而今还见赵州在背后么或云赵州则不见但见磬山在面前向他道你那里得见磬山来将拄杖一时趁出。

　　举无业国师云若一毫头凡圣情念未尽不免入驴胎马腹里去白云端和尚云设使一毫头凡圣情念净尽亦未免入驴胎马腹里去。

　　师拈云未尽净尽磬山今日一时拈却诸人还见一毫头么喝一喝云切忌钻龟打瓦。

　　举南院上堂云赤肉团上壁立千仞时有僧问赤肉团上壁立千仞岂不是和尚道院云是僧便掀倒禅床院云你看这瞎汉乱做僧拟议院便打趁出。

　　师拈云这僧欲成九仞之山未进一篑之土当时待南院和尚道你看这瞎汉乱做不若一不做二不休总然南院打杀也不得趁你出院即今还有人于壁立千仞处与这僧出气么。

　　举外道问佛不问有言不问无言世尊良久外道赞云世尊大慈大悲开我迷云令我得入外道去后阿难问佛外道有何所证而言得入世尊云如世良马见鞭影而行雪窦云邪正不分过山鞭影大慧云邪正两分正由鞭影。

　　师拈云二大老恰在鞭影里批判且道离却鞭影一句作么生道良久云三十年后此语大行。

　　举洞山颂云贪嗔痴太无知赖我今朝识得伊行便打坐便捶分付心王子细推无量劫来不解脱问汝三人知不知。

　　师拈云古人与么道磬山则不然贪瞋痴自无为迷悟分明不在伊行无住坐无拘凭在心王不用推无量劫来真解脱何有三人知不知。

　　举云门上堂拈拄杖云凡夫实谓之有二乘析谓之无缘觉谓之幻有菩萨当体即空衲僧家见拄杖唤作拄杖行但行坐但坐不得动着。

　　师拈云云门老人法令虽严可谓官不容针私通车马何故行但行坐但坐不得动着虽然惺惺底人动着亦得不动着亦得动着不动着亦得未惺惺底人动着不得不动着不得动着不动着总不得且道利害在什么处。

　　举僧问赵州十二时中如何用心州云你被十二时使老僧使得十二时。

　　师拈云这僧当时问处直头赵老答处依实但不能令人言下荐取今日有人问磬山十二时如何用心即向他道你在什么处见十二时来莫被十二时使即今还有人十二时用心么试将来看。

　　举舍利弗问天女汝何不转却女身女云我从十二年来求女人相了不可得当何所转即时天女以神通力变舍利弗如天女乃自化身如舍利弗而问云何不转却女身舍利弗云我今不知何转而变为女身。

　　师拈云舍利弗当时好心不得好报诸方尽道被天女转却女身据山僧见处当时天女莫道转得舍利弗一人直饶你转得大地男子为女身总是自家女身脱不得在何故既云十二年来求女人相了不可得你那里得见舍利弗转女身来明眼者试看。

　　举天衣和尚示众云百骸俱溃散一物镇长灵百骸溃散皆归土一物长灵甚处安南堂禅师云一物长灵甚处安长空云散碧天宽莲宫佛刹花无数眨起眉毛仔细看。

　　师拈云眨起眉毛仔细看天堂地狱任君安百骸未散当先取莫待临时撒手难。

　　举肇法师道天地同根万物一体。

　　师拈云座主那里得这消息灼然天何言哉万象悬悬地何言哉森罗鲜鲜阴阳言哉时之传传空谷言哉应之绵绵咄只如衲僧分上合作么生一钵千家饭水边林下闲。

　　举南泉归宗麻谷三人同去见忠国师至中途南泉就地画一圆相云道得则去归宗坐圆相里麻谷作女人拜泉云恁么则不去也。

　　师拈云三大老虽同条生不同条死各各有个出身之路然三人中有一人堪为师法若人择得出许你具参学眼。

　　举僧问汾阳如何是祖师西来意阳云青绢扇子足风凉。

　　师拈云汾阳老人如黄叶止儿啼不妨太易设或有人问磬山如何是祖师西来意向他道水流千派月山锁一溪云。

　　举僧问香林如何是衲僧衣下事林云腊月火烧山。

　　师拈云腊月烧山衲衣下事有何干千峰雪覆冷坐破这蒲团若人更不会分明也大难。

　　举临济与普化一日同往施主斋济问毛吞巨海芥纳须弥为复是神通妙用为复是法尔如然化踢倒饭床济云太粗生化云这里是甚么所在说粗说细济休去来日又同施主家斋济复问今日供养何似昨日化又踢倒饭床济云太粗生化云瞎汉佛法说甚粗细济吐舌。

　　师拈云看这二老宿大机大用一者具擒龙之手一者得陷虎之机可谓作家相见且道谁是陷虎谁是擒龙择法眼试辨取。

　　举昔有秀才问长沙某曾看千佛名经百千诸佛但见其名未审居何国土沙召秀才才应诺沙云黄鹤楼崔颢题后秀才还曾题否云不曾题沙云得闲题取一篇好。

　　师拈云长沙虽得杀人刀活人剑曲垂善巧不无龙头蛇尾使人不能当下担荷若是山僧则不然待伊应诺时高声云居何国土免致葛藤。

　　举三祖信心铭极小同大忘绝境界。

　　师拈云拄杖子吞却十方虚空刹那间流出无边香水海还是忘绝境界中来非忘绝境界中来若道是忘绝境界中来合吃衲僧痛棒非忘绝境界中来且参祖师信心铭三十年才好与拄杖子相见。

　　复举极大同小不见边表。

　　师拈云须弥山走出蟭螟眼里须臾之顷见彻三千大千界且道见边表中来不见边表中来若不见边表中来犹未可与衲僧拄杖子相见若见边表中来如何合得祖师信心铭去参。

　　举临济道一喝分宾主照用一时行碧岩和尚喝一喝云且道是宾是主是照是用还委悉么千峰势到岳边止万派声归海上消。

　　师亦喝一喝拈云且道非宾非主非照非用还委悉么狮子窟中无异兽象王群内绝狐踪。

　　举懒瓒和尚云吾有一言绝虑忘缘巧说不得只要心传。

　　师拈云吾有一言不待忘缘拈来便得作么心传众中有人出来道既不必心传诸祖心心相印所为何事但云低声低声达磨大师来也。

　　举傅大士云终日焚香择火不知身是道场。

　　师拈云终日焚香择火不知焚香择火者是谁。

　　举僧问长沙作么生转得山河大地归自己去沙云作么生转得自己归山河大地去圆悟和尚云得人一牛还人一马。

　　师拈云饶你转得山河大地归自己去却是埋没己灵亦饶你转得自己归山河大地去犹是背觉合尘总不恁么且道转是不转是试定当看。

　　举僧问石门年穷岁尽时如何门云东村王老夜烧钱僧复问开先暹和尚年穷岁尽时如何暹云依旧孟春犹寒。

　　师云有人问磬山年穷岁尽时如何对他道一炉红焰暖腾腾。

　　举修山主颂云欲识解脱道诸法不相到眼耳绝见闻声色闹浩浩佛果和尚云声不到耳色不到眼声色交参万法成现且道还踏着解脱道也无不省这个意修行徒辛苦。

　　师云欲识解脱道诸法本不闹眼耳绝见闻声色玄浩浩复拈云唤什么作声色。

　　举僧问石巩生死到来如何回避巩云这的无生死。

　　师拈云识得要回避生死者许你透生死复顾视大众咄云也没交涉佛果和尚云还识这的么俊鹘捎空去懵鸟泊篱头。
</div>
    <div class="pagination">
<a href="天隐和尚语录_page5.html">上一页</a><a href="天隐和尚语录.html">1</a><a href="天隐和尚语录_page2.html">2</a><a href="天隐和尚语录_page3.html">3</a><a href="天隐和尚语录_page4.html">4</a><a href="天隐和尚语录_page5.html">5</a><span class="current-page">6</span><a href="天隐和尚语录_page7.html">7</a><a href="天隐和尚语录_page8.html">8</a><a href="天隐和尚语录_page9.html">9</a><a href="天隐和尚语录_page10.html">10</a><a href="天隐和尚语录_page11.html">11</a><span>...</span><a href="天隐和尚语录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
