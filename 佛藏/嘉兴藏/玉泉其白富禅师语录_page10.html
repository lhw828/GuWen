<!DOCTYPE html>
<html>
<head>
    <meta charset="UTF-8">
    <title>玉泉其白富禅师语录 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉泉其白富禅师语录 - 第 10 页/共 12 页</h1>
    <div class="content">　　为素监寺起龛

　　不问去来不涉程途正与么时如何是素监寺出身句以杖击龛云倒跨杨岐三脚驴。

　　为圆诚禅人起龛

　　顿脱娘生皮袋好个升平世界本自了无幻化生老病死何来指龛云放便倒扶便起星流电激三千里。

　　为瑞松禅人起龛

　　只解任么去不解任么来五步虽存七步不活暨解任么来又解任么去还他朝游西天暮归东土汉始得何故脚跟无线如蓬转信步渠侬得自由。

　　为祐监院火

　　辅弼玉泉招提老婆心切不已蓦然打破漏壳皮囊抛向者里撺炬云老僧助渠三昧火燎却阇黎铁面皮。

　　为圆参副寺火

　　渠号圆参了圣超凡娑婆知有此苦何缘来此一番下炬云今日当头不避火也曾几跳金刚圈。

　　为真祥禅人撒骨

　　树倒藤枯红炉焰灭弄尽骨董更无漏泄津送长江冰清玉洁抛至江内云掣开骸骨撒波心如净琉璃含宝月喝一喝。

　　为圆贤火

　　郫筒井蟠龙山总是阇黎不二关下炬云火蛇劈面来虚空彻底翻咦。

　　塔铭

　　粤稽刹刹诞真拘罗示寂在成周昭穆二王之间彼其时名虽出自西方法未流于震旦自化人来作中天台以奉之而教兴始及秦皇禁沙门室利房等因见金人出户灵异昭然信从者遂众嗣是清凉显节益事尊崇教乃大著焉历代以来耆腊苾刍传灯续焰由摩诃迦叶至三十二祖弘忍虽宗门各出而三缘四谛指趣同归其中之证果登岸得法要而振宗风者莫可殚述直以了悟真空明心见性为上乘界非幻也世之人谓祝发披缁遂可澄缘净业不知本来自有夙具功行出乎寻常乃能度爱河而褰欲网光像教以觉群迷不然何成佛作祖之寥寥也系惟玉泉其白富禅师其庶几乎师本眉山人也其族姓龚父讳辅母刘诞师于明之丁卯龆龄颖慧敏悟性成会讲金刚宝法默契妙旨因而决意空门礼慈航和尚剃染而夙志以酬圆具于大如律师渐修日茂凡诸子史靡不通微一日师感世相无常叹曰义学只益多闻难御生死生死不了学奚益哉遂束包行脚历遍诸方参丈老人于昭觉老人授师心要大法而绍续焉继而卓锡郫筒之玉泉开建精蓝高悬赤帜是时宗风大振四来者云兴霞委千株毓秀万指围绕识者谓曹溪正脉唯师任之良有以也且师道韵奇伟素性冲然凡所礼接非道契不偕凡所经行非阐教不出即虎溪惠远何以过之况磨砖成镜契马祖得道之年聚石点头际竺老谈经之日其以证即心即佛者此其时也自是克圆善果道有传人回首灵山拈花可笑扬铃只履了大意于西来息死劳生脱幻形于东土何挂何碍任去任来当前自有解人奚暇向葛藤窝里再烦饶舌哉虽请偈留偈未免著相于当机而一言再言无非授受之微旨乃知现在涅槃即波罗法会也师偶示微恙门人圆顶入室定省师曰身病本无生因病从缘起病缘不相碍虚空亦复尔是日夜未央师问莲漏几许侍僧曰午夜矣师遂索水沐浴讫趺坐说偈曰了悟三空寂寂全无一点巴鼻今朝化缘已满翻身靠倒须弥言讫奄然而逝因值夏热炎天之时暑气流蒸之际躯留弗火面颜不易神光俨然愈胜于生觏睹者咸啧啧异之增发圣心时康熙庚午仲夏廿七日也殊不知金刚不坏身原无生灭夫岂片晷终朝所能征其存殁也哉则谓师也没者真也即梦也抑谓师也存者梦也宁非真乎但色空真界知者几人不事标题清修莫显爰并其族贯里氏详志于碣以为由俗归真之宝筏也卜真宅于蟠山左腋之阳建窣堵波以祀之因为其铭。

　　铭曰。

　去来不可断　　至性非明灭　　双足已现林
　而彼自鸣咽　　光生玉镜中　　道茂金轮彻
　空遗砖石窟　　徒令苍苔茁　　借问莲花萼
　阿谁授真诀　　得渡自能渡　　江芦不待折
　请将方寸因　　同向牟尼说

　　时
康熙壬申正阳月佛诞日漹江赐进士弟子遁庵王庭诏沐手拜撰

　　康熙乙亥仲吕月佛诞日板藏嘉禾楞严寺般若坊

　　　附藏流通

　　　　　　　　　　　　　嘉兴倪尔绳梓行

　　　　　　　　　　　　　嘉善李文伯书

　　玉泉其白富禅师语录卷下终

　　蟠龙山玉泉融彻顶禅师语录序

　　教中道但落言诠终非实义所以初祖达磨将此公案袖入华夏不用语言文字直指人心见性成佛斯旨传来久矣信之者似粟如麻体之者星中拣月今我玉泉法侄融彻禅师龆龄剃染不务外学其语言文字置之弗问只知向上一着昼参夜参蕴在胸中依其白和尚椎拂之下四十余稔一日闻举风幡话言下打翻漆桶如披云见日大地平沉始知无量劫前事不异今时所谓元是旧时人不改旧时行履处常用药山三条篾束取肚皮随处住山因伊本师其和尚化去绅衿缁素及同门昆仲等请继玉泉之席迫不得已拽杖归来遂有垂示机要皆从胸中流出实非语言文字也若论其直指见性之旨而彻公其人焉予见其履真践实岂忍默无言哉谨赘数语于弁云。

　　时
康熙乙亥佛诞日青城竹浪彻生谨识

　　　　玉泉融彻顶禅师语录

　　嗣法门人　明盛　明聪　等编

　　康熙己巳七月朔一日光严铸颜和尚及绅衿耆旧缁素等请师继席上堂诣座云不礼弥勒高揖释迦者到来作么生行履良久云欲穷千里目更上一重楼便登拈香云此瓣香秉先天正气夺日月精华爇向炉中供养释迦文佛历代祖师伏愿灯传悠远正眼恒明此一瓣香非形非状应在机先爇向炉中端为祝延
当今皇帝万岁万万岁文武官僚高增禄位伏愿佛日与舜日同辉金轮共法轮并转此一瓣香威音那畔拾来人天众前拈出供养传曹溪正脉第三十七世上其下白本师富老和尚用酬法乳敛衣敷座白椎竟僧问如何是死句师云石虎抱儿眠进云如何是活句师云无言童子口吧吧进云如何是不死不活句师云古路无人到清风自往还乃云新成楼阁向南开灵明一点映亭台当阳剖露人天眼赤体条条适意便竖拂子云还委悉么如或未然听取一颂飒飒清风不暂停一回拈起一回新金襕亦自传迦叶砖头瓦砾尽知音喝一喝下座。

　　辛未结制期主慧惺毛居士设斋请上堂诣座云者个曲录木觏面无回互举步任高登踏断凡圣路遂升拈香云此瓣香植种子威音那畔荣干于太极之先爇向炉中祝延
今上皇帝万岁万万岁当道尊官现前请主伏愿元首明哉股肱良哉庶士康哉此一瓣香天莫能覆地莫能载爇向炉中供养前住光严得戒大如和尚现住昭觉师翁丈老人用酬毒手之恩此一瓣香生子不萌枝上长在太素峰前今朝落在玉泉手里第一回拈出供养传临济正宗第三十三世上其下白本师和尚用酬法乳上首白椎云法筵龙象众当观第一义师云天上无双日阎浮有至尊万年松不老寿算等乾坤众中还有识此人么问向上宗乘即不问如何是临济家风师便喝进云如何是函盖乾坤句师云八臂那吒提不起进云如何是截断众流句师云铁蛇横古路进云如何是随波逐浪句师云汝问我答进云三句蒙师指慧惺设斋如何相酬师便打乃云今朝十月十五行者考钟伐鼓玉泉结制上堂惊起鱼龙跃舞只将白棒提持大地山河莽卤坐断诸佛关键纲维从上列祖衲僧拟议思量一棒打折驴腰莫言不道良久云因先师有则未了公案被现前四众命顶上座出来与先师了却承慧惺居士合家来山供众只得因斋庆赞结九旬之期掉转枪旗将三连六断为炉金乌玉兔为鞴亦任金银铜铁砖头瓦砾炼成一片是圣是凡煆成一体总教放出无位真人与山僧同一鼻孔把手并行诸人还识无位真人么宛脱丘结椎云谛观法王法法王法如是。

　　昭觉雪师翁办斋命上堂问六门紧闭还有出入者么师云乱走作么进云满天星斗即不问如何是半夜日头红师打云顶门荐取乃云金刚正眼照彻十虚心光朗耀万象全彰所以道昭昭于心目之间相不可睹晃晃于色空之内义不可穷与天地同根万物一体佛佛授受而授此也祖祖相传而传此也葛藤且置即今报恩一句作么生道棒头有眼明千古喝下山崩水倒流。

　　上堂诸佛本无说祖师未曾闻留下一转语千古镇乾坤且道是甚么语聻喝一喝云今朝冬月一万卉俱凋悉玉泉炉增焰山门辉佛日蓦召众云是何朕兆良久云庭前生瑞草好事不如无复喝一喝。

　　上堂一切法不生一切法不灭森罗及万象明明炽然说顶上座到者里有口秪堪挂在壁上。

　　上堂喝一喝云于斯荐得一生参学事毕不劳觌体承当其或未然不免矢上加尖去也蓦竖拂子云白拈贼无异色以拂子抛下座云抛向前谁识得众中有识得者么良久云赵钱孙李周吴郑王。

　　佛成道日上堂调御六载错用心却是无绳自缚身睁得眼来花乱坠今朝误认定盘星阿呵呵会也么山河大地平如掌万象森罗总法身。

　　上堂问如何是赵州关师便喝进云有佛处不住时如何师云金屑虽贵落眼成翳进云无佛处急走过又作么生师云洁白地上不许撒沙乃云云山叠叠锦水洋洋莺啼鹤唳草秀花香本自现成公案何更觅水淘江昔日圆通老汉不开生药铺单卖死猫头玉泉无药铺可开亦无猫头可卖蓦竖拳云只有者个且道与古人相去多少良久云家家明月谁无分处处青山总白云。

　　上堂此事元来要自强拏云攫雾露堂堂蟠龙山里家风别放出鲸鳞吼大方喝一喝。

　　解制上堂满散纵横得自由酬恩报德更无忧云丝月饵俱收却任意行藏别世流九十日已前双垂鼻孔九十日已后鼻孔双垂即今九十日已满玉泉无可供养以拂子作此○相云只有者个云门公案亦任诸人咬嚼顾左右云逢人不得错举。

　　佛诞大慈法伯懒石和尚送法衣至上堂问世尊初生是何意旨师云师子吼进云生后如何师云无畏说乃云释迦降诞不肖远孙无可供养以拂子作[十○]相云顶上座只有者个聊表微诚还委悉么脱或未然更听一颂频跨香象降皇宫七步周行称大雄四十九年曾漏泄拈花微笑浪施功今日蒙大慈法伯和尚专使赐法衣助扬法化蓦拈袈裟角云此是昔日大庾岭头提不起的落在玉泉手里如云普覆似地普擎对众拈出烂打葛藤红炉飞雪无栖泊一点恩波散作霖。

　　上堂乾坤之内日月之中唯有一物今古攸同敢问大众是甚么物聻若识恁么物还须恁么人。

　　祈龄上堂初分混沌列三才道人无事任徘徊千年岭畔青松翠水满池中月自来。

　　清明上堂爻象初分瑞气浓当阳涌出一轮红棒头点出威音旨法雨时倾起卧龙毛吞巨海承渠力芥纳须弥理事融山家不会论花甲一度山青春又逢。

　　小参昨日霜花拂槛前今朝黄叶落翩翩禅人眼底休着屑觑破元来不值钱诸禅德有疑即问知过即改操金刚斧秉智慧剑凡圣到来一刀两断做个出格汉子不惟己躬事毕要且不受人瞒。

　　小参古德云大疑大悟小疑小悟不疑不悟玉泉不然有疑堕坑落堑有悟撒沙撒土何故聻本自无迷道甚么悟如镜中像水中月眼见最分明只是难收摄纵收摄举似明眼人不得。

　　晚参月大有三十月小二十九大众请吃茶切莫打湿口若还打湿口杖头劈脊搂。

</div>
    <div class="pagination">
<a href="玉泉其白富禅师语录_page9.html">上一页</a><span>...</span><a href="玉泉其白富禅师语录_page5.html">5</a><a href="玉泉其白富禅师语录_page6.html">6</a><a href="玉泉其白富禅师语录_page7.html">7</a><a href="玉泉其白富禅师语录_page8.html">8</a><a href="玉泉其白富禅师语录_page9.html">9</a><span class="current-page">10</span><a href="玉泉其白富禅师语录_page11.html">11</a><a href="玉泉其白富禅师语录_page12.html">12</a><a href="玉泉其白富禅师语录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
