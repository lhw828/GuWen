<!DOCTYPE html>
<html>
<head>
    <meta charset="UTF-8">
    <title>憨山老人梦游全集 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游全集 - 第 7 页/共 10 页</h1>
    <div class="content">　　首座慧成中年弃妻挈子出家曾参达观莲池两大师乃之南岳湖东掩关老人将卜居南岳时成破关相迎一见心生孺慕老人因吊二老东行遂侍巾舄及卜居匡庐为休老计成即愿从事一日作礼白言某幸末法为佛弟子志出生死亲见三大师现身五浊恶世卫护法门行其难行忍其难忍调其难调每见如来教中教菩萨法将谓空言今亲承三大师之行履私谓不必虚慕古人而羹墙不远典刑现在便可尽形寿以依皈诚难舍此而别求怙恃矣乃写三大师之真愿终身佩奉且生生世世执此愿轮即往来人天周流六趣曾无厌倦者乞师为我证盟之老人闻而笑曰此固子之深心本愿虽然似矣犹未探其本也请试观夫本师和尚毗卢遮那法身非身以文殊观音普贤三大士之行以成其身然文殊智也观音悲也普贤行也舍此三者则法身寂寥亦无寄矣故如来法身若言其智则彻法界理事因果乃至草芥尘毛无不尽其源底尽众生界心念头数莫不彻其根源若言其悲则尽众生数皆为己身故凡众生之饥寒困苦疾病痛痒乃至三途剧苦皆菩萨全身一体而共受之故能不舍于一众生若言其行则尽虚空彻法界无一草芥尘毛不是菩萨舍身命处故普贤十愿一一皆言虚空界尽众生界尽众生业尽众生烦恼尽我此行愿无有穷尽是故本师毗卢遮那以此三法成就一身不唯少一法而法身不成即一众生而非自己则法身不遍乃至尘毛草芥一有不彻则未尽无明以至虚空尽处而行愿亦尽则法身断灭虽然于法界性中观此三者如首罗三目即一而三即三而一名异而体同体一而用异不即不离非三非一然于寂灭海中犹似沤灭沤生耳苟能学此三圣以尽智悲行愿之量而亦未尽法界之量若有挺特没量大人能于毗卢顶　上行回视此三行者大似唤奴作郎矣是则以此而观三大老者汝以翳眼而见空华耳以彼区区介尔之行较三大士者又不啻奴儿婢子矣岂能尽佛法身之量哉虽然三老固不足尽要于法身体中亦尘毛耳苟能从此发坚固心能舍身命建立三宝凡有纤毫裨法门益众生事皆法界全体之德用如由一尘以遍诸尘始一毛而融多毛从今生以极未来劫劫生生不退此心亦如普贤之虚空界尽而行愿无尽是则生生世世食息起居行住坐卧未离本师一毛孔外是则三大老者乃于法性海中同出同没不出如幻三昧耳逢场作戏杆木随身说幻法以开幻众是则有之何足以为师哉其无以限量心自隘如来法身境界可也。

　　示自觉智禅人

　　佛言汝等比丘每于辰朝当自摩头此语最为亲切老人每每思之吾佛慈悲痛彻骨髓尝谓末法比丘多所受用安居四事种种供养各各自谓所应得者更不思我是何人物从何来为何而受所以知恩者希而报恩者少特未一摩其头耳苟回光一摩其头则不觉自惊曰吾为何剃除须发而不与俗人为伍耶苟知形与俗异则居不敢近俗身不敢入俗心不敢念俗如此则乐远离行不待知识之教而自发勇猛入山惟恐不深矣又安忍混从市俗纵浪身心为无惭人作无益行耶自觉禅人向住人间适遇会诚即跃然来匡山礼老人愿枯心住山修出世行老人因示之以双修之行吾佛称两足尊者以福慧两全也为佛弟子志学佛者无越此耳故修慧在乎观心修福在乎万行观心以念佛为最万行以供众为先是二者乃为总持吾人日用一切起心动念皆是妄想为生死本故招苦果今以妄想之心转为念佛则念念成净土因是为乐果若念佛心心不断妄想消灭心光发露智慧现前则成佛法身然众生所以贫穷无福慧者由生生世世未尝一念供养三宝以求福德直为生死苦身念念贪求五欲之乐以资苦本今以贪求一己之心转而供养三宝以有限之身命随心量力供养十方乃至一香一华粒米茎菜则如滴水入沧溟一尘落大地纵海有枯而地有尽其福无穷故感佛果华藏庄严为己将来自受用地舍此则无成佛妙行矣禅人如生疲厌当自摩头则自发无量勇猛也。

　　示龙华泰禅人(有序)

　　余往乞食长安时过龙华树下主人瑞庵师物色余甚欢视犹多世亲因也一食不忘余睹王舍城中诸住刹者率多浮习独师孤硬洁介遇物不假辞色心知其非尘中人也遂相与莫逆故数数往来若诸弟子辈亦莫不以余为亲故无间然及余居五台隐东海二十年来如一日也既师化去若其孙潭公视余犹视师及余被放岭外愧生平竟无以报德者顷余出岭之南岳时则法孙泰禅人远来相讯余见之不觉五内酸痛则昔之与师音声相貌居然在目及余之双径了达大师因缘禅人相侍既而余归匡山则携禅人与之同归者意念尔祖之德冀成就禅人出世之业为报地耳居期年以开荒之劳身心未及放下顷政为禅人指示发觉初心方有超向适乃翁以书招之属以他缘余刻意留之不可得禅人将别请益老人因示之曰。

　　吾出家儿先须急其大者略其小者何谓大生死是也何谓小世缘是也古德云除却死生真大事其余都是可啇量以众生沉沦苦海汩没世缘积劫以来以至今日未尝一念返省也今幸为佛弟子身着袈裟且又遇知识有入道之缘而不拼舍世缘苦心参究己躬下事切恐今生错过纵出头来未审可能如今日之诸缘毕具否也禅人今以乃翁之命不敢违去则固尔当以死生之念为急办道之缘不可失事毕旋归老人幸得活埋空山但存残喘一日则与禅人切磋大事有一日之功老人以毕命为期禅人以死心相侍但得禅人当人一念光明焕发不独禅人以了积劫生死大事亦是老人所以报乃祖之地不负此世际会因缘也禅人行矣其无久滞他乡重增生死业累耳。

　　示翠林禅人

　　佛祖教人唯在真心实行为出生死之要心真则凡所动作言行举措无一事而不真行实则凡所云为无一行而不实故真实如好种子其余作为立行种种皆发生之缘以是之故抽芽发干开花结实究竟不虚故佛说发心修行如布种子成就菩提以为结果果者实也以始终皆真实故故佛呵二乘为焦芽败种者以其心行不真实故也从上诸祖教人参须真参悟须实悟是知一切众生为虚生浪死者以其妄想颠倒用事劫劫生生未曾一念真实故于生死海中漂流无可凭据难到彼岸者正所谓业识茫茫无本可据耳况为佛弟子者身在袈裟之下岂可流浪一生念念妄想业识流转曾无一念返省而求真实履践之行者乎此乃向袈裟下失却人身最为可怜愍者不但自己虚生浪死抑且信施难消复自酬偿无有穷已又岂不为大哀者乎禅人既不远千里来参老人必发一片真实信心以此空山寂寞之中非掠虚之地何所为而来耶既发真实信心不是一见便了不求一段真实之行亦徒然耳若求真实之行即从真实心中发现果有真真实实为生死之心必须将从前有生以来及出家以来从头一一细思检点何曾有一念一行是真实事从前已是虚过即从今日已去发一片出世之心将一切世间情根妄想攀缘一齐放下将此一把骨头一齐抛却将此一条性命纳向空山大泽之中任他日炙风吹一切安逸饱暖思虑尽情撇却单单直以死生一念挂在眉毛上将一则古人公案蕴在胸中日夜参究看他一念世间心起便是堕在生死处定要把断不容毫发如此参究不悟不休即此一着便是为生死真实心即以此心向二六时中一切动作云为种种行门至礼拜三宝供养十方调和大众看侍老病一切行门无不亲身竭力承事不生一念厌倦心不生一念人我是非得失心不起一念休歇止足想如永明大师每日行一百八件方便行尽形不改即此便是真实之行若此心行皆真则无一事一行不是实事所谓妙行果能如此操心立行透出本地光明则将积劫所染一切贪嗔痴爱习气种子一一消融化为成佛真实种子矣如是用心可谓不虚此生不负出家不枉远犯风波参访知识若仍前涉虚止作常情业垢罪垢种子但随妄想而行不唯辜负此生实取穷劫三途之苦耳。

　　示顺则易禅人

　　学人贵有远大之志以吾人所具广大真心与佛同体包法界为量但迷之而成蕞尔幻妄身心执之以为己有坚固执持为我而不化则一切业累皆从我立一切苦恼皆因我生乃至长劫轮回皆我所致以此迷之而不觉如佛所云弃海认沤目为全潮是可愍者举世皆然其无足怪若吾徒沙门释子乃出尘之人亲近佛法乃出情之法实破我之具方今学者广学多闻但增我见少能餐采法味而滋养法身慧命者岂非颠倒之甚也且以法而为利媒又其甚也可不哀欤易禅人以多闻无益志在清修固已远矣然徒以清修为行而不刻意究竟生死根株犹然以雅尚为高而不深穷佛祖不到之地此其创志不远是以一日之价为得也可不负其本有哉吾徒所难得者厌世俗最难得者厌生死禅人今知其厌而不知究其所以厌是犹然以五十步笑百步也嗟余老矣余日无多生死大患横在眉睫恐厌之不极禅人年亦长矣能以老人之厌自厌倘不厌老人相与千岩万壑之间绝影忘言修厌离行从此长揖五浊永离四生同游广大极乐之乡岂不为最上因缘哉又奚止于裹粮千里之适视彼榆枋莽苍者固未足与道也。

　　示查汝定

　　往余居海外之三年戊戌查汝定不远数千里谒余于行间一见忘形相与莫逆既余从南岳之双径取道金沙居士忽再见越十九年欢然如未别时第白发相看耳晤言旬日为作小像赞而行及余还匡山诛茅五乳聊尔栖息明年季春既望居士忽杖策来余一见大为奇事何当衰年不辞跋涉亲师问道于青山白云之中其志趣岂寻常者耶居士览余所居倚七贤而面五老俨然而对天际真人云霞出没于衣袂湖光照映于眉端固天壤一绝境噫嘻尘世安能有此梦想耶居士即判然有归老志既而策杖登览遍历其窈眇穷岩绝壑扪摸无所不至归而告余曰今观此山始知天壤之广大山川之钜丽乾坤之灵秀即探五岳而望昆仑亦未逾于此也因思孔子登泰山而小天下且睹江湖之浩渺穷天地之高深其犹踞莲华而窥香海是知佛道之广大世界微尘须弥芥子由是观之而天下未足以小言之耶乞师指示目力所不能睹足迹所不能穷大有逾于此者愿终身卒业焉余曰子之所悦者是以见见其迹未尝离见而识其微也其所见者相未尝离相以观其妙也语曰自大视细者不尽自细视大者不明若离见相而洞达其幽微则须弥未足尽其大世界未能廓其量也试为子言之以太虚而观世界则世界一尘也以世界而观须弥则须弥一尘也以须弥而观兹山则兹山一尘也以吾心而观太虚则太虚犹夫一尘也故曰空生大觉中如海一沤发若以智照一心则虚空大地世界微尘不出吾身一毛孔耳视一毛而能含受虚空世界则一一毛孔一切皆然由是观之即一毛孔能同法界周遍广大之量岂彼介尔天地点滴江湖又讵可以穷其智性哉虽然色性智性无二无别以智融色则色隐而智显以色昡智则色显而智亡色智尚然又奚可以目力之所见足迹之所穷以夸广大之域尽浩渺之际哉子其离见超情遗形释智而洞乎真际则圣凡之出没世界之成坏犹夫空华起灭耳又何足言小天下哉子乃栖神于此先天地而不为始后天地而不为终又奚可以一掊土而尽其天年耶子其谛观而深察之无以纤尘翳目失旷观而自小也汝定再拜稽首曰学人向之自束于见也其犹醯鸡欤今蒙师指示发吾覆矣请事斯言期卒业以尽命焉余于是乎书以遗之归。

　　示玄机参禅人

　　禅人以持明为专行从事者三十年心地未有发明乞老人指示持明与参究向上用心同异老人因示之曰佛说修行之路方便多门归源无二总之一切行门单以破烦恼断情根发明本有而已即参禅提话头与念佛持明皆无二法第不善用心者不知借以磨炼习气破除妄想为要务返以执着之心资无明故用力多而收功少耳原其此事如用瓦子敲门只是要门开不必计其手中瓦子何如也以吾人无量劫来积集贪嗔痴爱杂染种子潜于藏识之中深固幽远无人能破故圣人权设方便教人提一则公案为话头重下疑情把断妄想关头丝毫不放久久得力如逼狗跳墙忽然藏识迸裂露出本来面目谓之悟道若是单单逼拶妄想不行何必话头即婆子数炭团专心不二亦能发悟况念佛持咒有二法哉禅人持明三十年不见效者不是咒无灵验只是持咒之心未曾得力寻常如推空车下坡相似只管滚将去何曾着力来如此用心不独今生无验即穷劫亦只如此及至阴境现前生死到来依然眼花撩乱却怪修行无下落岂非自误自错耶禅人从今不必改转就将持咒的心作话头字字心心着力挨磨如推重车上坡相似浑身气力使尽不敢放松丝毫寸寸步步脚跟不空如此用力时只逼得妄想流注塞断命根更不放行到此之时就在正着力处重下疑情深深觑看审问只这用力持咒的毕竟是个甚么觑来觑去疑来疑去如老鼠入牛角直到转身吐气不得处如此正是得力时节切不可作休息想亦不得以此为难生退息想及逼到一念开豁处乃是电光三昧切不可作玄妙欢喜想从此更着精彩拼命做去不到忽然藏识迸裂虚空粉碎时决不放手若能如此持咒与参禅岂有二法耶所以道俱胝只念三行咒便得名超一切人便可证明即亲见佛祖亦不易老人之说也。

　　示智沙弥

　　方今出家儿于末法当斗诤坚固之时有能决志为生死大事单提向上一着以了悟为期此上上根人诚不易见以今亦有参究此事又恶觉恶习浓厚蒲团未稳邪见横生多落魔道此其难也古德云未能参究向上且于教法留心时光亦不空过其留心于教亦有两般一则根器稍利力穷性相宗旨深彻其源以多闻薰习之功从闻思修入三摩地是则不独自了心性抑且为人师此亦报佛深恩不负出家之志至若根器稍钝不能广亲教乘即持诵一门尤为要行故天台大师以读诵受持为五品观行之首即法华所说持经法师现在父母所生肉身即得六根清净此持经之功岂劣行哉今沙弥既知厌生死苦投佛出家苟无专心一行岂不孤负此生即持经一行能专心一志如古人潜心理观一旦忘言契心得佛心宗是由文字而得总持此所谓旋陀罗尼门由此证入斯则归源无二方便多门历劫生死根株仗此法门一时顿断岂不为无上菩提之径路乎若悠悠岁月唐丧光阴堕于粥饭常流岂不虚消信施重增业累又何取于出家为哉。

　　示性觉禅人

　　出家本为生死大事今出家儿不知生死为何物但知随波逐流业识茫茫无本可据古人参方行脚访寻知识单为究明己躬下事今人行尽天下历遍丛林唯鼓粥饭气习竟不知善知识为人处可惜奔波一生到底了无下落是为可怜愍者至有一念为生死心的不知修行之要或以礼诵念佛为修行一生辛苦到底于己躬下事如黑漆桶相似于生死分上了没干涉禅人发心真实为生死大事唯有参究向上一着为真实工夫先要办一片长远决定不退之志古人二三十年单提一念不悟不休第一不得指望速成就释迦老子三大阿僧祗劫磨炼身心岂是钝根耶古德参究机缘尽多唯有念佛的是谁一则审实话头最易得力禅人今日发心参究但将此一则公案时时提撕先将身心内外一切妄想杂乱念头一齐放下放到没可放处即深深提起一声阿弥陀佛四字历历分明急着眼看看得少不得力又提一声佛有力便下疑情审问这念佛的是谁审之又审毕竟是谁看得才有昏散现前即便快着精彩又提又看又审又疑疑到疑不得处胸中如银山铁壁立在心目之间如此便是话头得力时也若到此得力处正好重下疑情于日用一切时一切处念念不移乃至久久梦中一似醒时一般若用力到此决不可退堕忽然疑团迸裂自然顿见本来面目若肯发此决定之志操不退之心但只一念直直行将去切不可求速效切不得将心待悟若工夫绵密自有打破之时节也如上所说参究一节最是易为省力只是要放得下提得起靠得定疑得切不拘行住坐卧动静闲忙都是用心的时节六祖云若论此事轮刀上阵亦可做得此之谓也禅人有志真为生死便从此一路下脚。

　　示宝藏相禅人礼普陀

　　观音大士证圆通本根以法界身随缘应现凡一称其名即得脱苦是则大士岂定居于普陀耶殊不知海喻生死山喻涅槃大士以法身普应生死海中即众生日用寻常皆大士威神显现湛然寂灭犹如宝山故以海中普陀象之由在众生烦恼海中众生有苦即大士之苦故一称其名即得解脱乃众生唤醒自心大士大士现前则寂灭现前寂灭则苦不能到故山在海中波涛不能撼动是故名为大士常居普陀非局指海中拳石为大士栖托也众生迷妄不礼自心之大士亲踞寂灭之道场巍巍不动如海中山尔乃跋踄山川必数千里外伶俜辛苦而向外求之迷之甚矣禅人久参行脚乐住兰若是见自心之大士而以方便摄众生耶是未见自心而必欲往见大士于南海耶若见自心则念念寂灭现前大士心心出现于咳唾掉臂之间若未见自心而他求之是涉海逾河而求止渴于井也虽然如是经云归源无二路方便有多门今大地众生皆信大士于南海合就其机而引进之令其涉海登山一呼大士猛省自心则触目波涛皆人圆通之门必使自信而后已同此行者但有一人能信老人此言则不负一翻行脚不然则空费草鞋钱也。

　　示明辉禅人少林礼祖

　　若论此事佛未出世祖未西来照天照地无欠无余即黄面老子出世胡乱四十九年终日摇唇鼓舌亦未道着一字及末后拈花迦叶破颜微笑乃曰吾有正法眼藏涅槃妙心今付与汝大似空拳诳小儿自是唤作教外别传之道一似钵盂安柄一人传虚十人传实及达磨西来又说作单传直指少室九年赚得神光痴种立雪断臂求之将谓有甚奇特究竟到底直是个觅心了不可得从此承虚接响大家都架空中楼阁各立门庭二派五宗毕竟不曾为人拈出直至而今大地黑如漆致使痴狂之辈向鬼窟里弄精魂自谓传少林禅是某家儿孙如此诳惑愚人岂不痛哉禅人今日参老僧老僧此问无佛法禅道与人说甚么干屎撅禅人又要走向少林礼鼻祖求佛法禅道舍却自己脚跟下一尺土更向千山万水之外向他家屋觅岂智也哉禅人试将己躬下理会看未出门一步与到匡山时是同是别即今离匡山一步到少林往返归来时是同是别若是别则未出门一步早已错却了也况千里万里乎禅人果能透出顶门只眼将别与不别拈向一边看来毕竟是个什么是时方知达么老胡元未西来黄面老子曾未出世此段家风筑塞虚空充满十方又何庸妄想驰求费草鞋钱如渴鹿逐焰耶禅人如不信老人试到少室问取单传堂前露柱看是个什么。

　　示法界约禅人

　　禅人生长建昌自离尘以来久走方外遍参知识曾礼紫柏及老人于大都已三十余年复觐老人于匡山因示之曰从上出家儿皆为生死大事登山涉水求善知识决择于一言一句之下剿绝命根将百千万劫尘劳恶习当下顿断如脱韝之鹰自此不复受人拘絷即能掉臂生死路头绝无顾盻谛观传灯诸祖为人抽钉拔楔处有甚玄妙秘密耶只是学人一向单为生死一着蕴在胸中吞不入吐不出扼塞不通如丧考妣相似偶因缘时熟忽遇善知识柱杖头一拨便转更有何疑虑耶唯的信自心本有而已今人行脚走遍天涯入遍丛林眼中到处热烘烘便是好道场见粥饭精洁一顿饱齁齁的便是好知识纵遇明眼知识都被热瞒当面错过如此行脚操方较之古人岂不天壤相悬耶此何以故盖由各人本分为生死一件大事未曾把作吃紧耳然为僧行脚不为本分事便是流浪生死一生空过时光枉费草鞋钱岂不大可叹息耶禅人为生死出家行脚参知识住名山行苦行种种法行一一经历且道即今生死事毕竟如何且道前见紫柏与老人今见老人与未见时有何差别且道今在匡庐万仞峰头白云深处与王舍城中万丈红尘里境界是同是别若道是同且隔三千里外没交涉若道是别衲僧行脚眼在甚处若向这里定当得出三十年即今日今日即三十年前红尘即白云白云即红尘当处寂灭若此处寂灭则一切生死烦恼业行及种种差别境界无不触目寂灭矣其或未然今日再行脚从头起重到五台峨嵋参见文殊普贤试问何等是平等一际寂灭法门待有话会再来与老僧相见。

　　示崇观禅人

　　观禅人往来吴楚不远数千里来参一见则知其有志而未能也老人愍其远来且无可指示但因其名乃字之曰见微以众生生死根株微细流注妄想昏迷而不自知故吾佛大师设观以照之良以微非观照无以见生死之力大观不涉微无以显照用之功力能破幽微则生死可出此特教家之极则若是衲僧分上自有格外钳锤但能一念如铁壁银山塞断咽喉无吐气处直得死而复苏方有少分相应耳禅人方且波流识海未能剿绝命根他时后日苟能吐却杂毒放下身心再来参请有分。

　　示六如坤公

　　从上诸祖教人参禅虽有超佛越祖之谈其实要人成佛作祖耳未有欲求作佛祖而不遵佛祖之言教者舍教而言修行是舍规矩而求方圆也且佛教阿难开口便道应当直心净名云直心是道场马鸣大师开示修行切要须发三种心谓直心正念直如法故深心要集一切诸善行故大悲心愿救一切众生苦故是知从上诸祖未有不发此三种心者即如个个开示入门要看话头学人秪知瞢瞢的去参话头只要妄想贪求玄妙却不知是直心正念真如祖师方便法门若说真如二字学人早作道理会取去谁肯下死工夫做若只教去看话头看到话头逼拶历劫情根忽然断处则从来一切妄想情虑当下消灭求一念生心了不可得到此便是离念境界正所谓正念者无念也若到无念则不求与真如合而自然与真如觌体相应矣如此便是佛祖教人直心的样子也是知参禅更无别样巧法只是要人实实死做做到恁般田地所谓闭门造车出门合辙岂有甚秘密巧妙哉此乃第一直心修行也第二深心要集一切诸善功德此诸善功德不是外边有为的事如达磨大师对武帝云净智妙圆体自空寂是真实功德是知达磨所说净智妙圆正是马鸣直心正念真如是则马鸣之诸功德就是将直心正念去做以真如遍成一切有为事法今日要求证真如不是在死眉死眼鬼窟里求要在一切日用有为万行上求所以行上求者不是在事上别讨出一个玄妙真如来只是就将直心正念在一切事上验看可与直心正念相应不相应若事事法法都与直心正念相应则目前无一法一事不是真如境界矣所以马祖与百丈诸弟子日用中搬柴运水锄田插禾烧火煮饭事事上觌面勘验故寻常一言一句冷言热语都是要弟子入证真如之门若勘到果然一切处不昧方许有为人分若胸中丝毫未透未到无念境界便起心动念即被业转堕在生死窟中故未轻许印正此传灯千七百则葛藤皆真实印正语非玄妙机锋语如今学人不知如此都把作玄妙奇特言语蕴在胸中当作己解日用头头未曾一毫看破岂不误哉若到目前法法头头全是真如当体现前则所集何法而非功德哉第三大悲心愿拔一切众生苦故如今学人见拔众生苦是菩萨事待他日成了菩萨才度众生却不知能度众生方是菩萨度众生苦不是有了神通妙用才去度众生却就是直心正念集诸功德处就是度生事业且如世尊教须菩提度尽众生实无众生可度乃至广行六度更无一法可行乃至上求菩提佛果亦无所得且度众生岂不是集诸功德实无一法可得岂不是直心正念真如如此妙用乃自己日用神通取之无禁用之不竭则何法而非功德事哉以众生日用种种事法皆是烦恼现行今以真如一念事事法法上印破都转作真如妙用便是度自心之众生如此参学是名真参实究者不是现成端坐养懒过了三年五载便夸大口说我参禅几多时悟了多少妙处如此见识都是阎老子前吃铁棒汉返不如三家村田舍郎他倒免酬信心檀越宿债老汉看来佛祖教人原是分分明明只是后人错会所以误耳禅人既归心老人须信老人言从今将抱守琉璃瓶子一拶粉碎将从前参的都移在一片身心上向成就众生门头拼却性命去一一着实体验过发广大心能引一众生发菩提心便是拔一众生之苦则是自破一分我执损一分烦恼消得一分我见烦恼便是证一分真如境界若从此以去更发长远心即三生十劫劫劫生生行到烦恼消尽处便是度尽众生处若众生烦恼一时都尽更要成甚么佛祖。

　　示西印净公专修净土

　　近世士大夫多尚口耳恣谈柄都尊参禅为向上事薄净土而不修以致吾徒好名之辈多习古德现成语句以资口舌利便以此相尚遂至法门日衰不但实行全无且谤大乘经典为文字不许亲近故世无明眼知识卒莫能回其狂澜大可惧也智行两缺何以望法门之兴乎大都不深于教乘不知吾佛度生方便多门归源无二之旨耳世人但知祖师门下以悟为上悟心本意要出生死耳念佛岂不是出生死法耶参禅者多未必出而念佛者出生死无疑所以然者参禅要离想念佛专在想以众生久沉妄想离之实难若即染想而变净想是以毒攻毒博换之法耳故参究难悟念佛易成若果为生死心切以参究心念佛又何患一生不了生死乎惟此净土法门世人以权目之殊不知最是真实法门谛观普贤以法界为身修十大愿必指归净土马鸣传心祖师宗百部大乘作起信论究竟结归西方东土传灯诸祖虽不明言净土但悟心既出生死不归净土岂成断灭耶永明会一大藏指归一心亦摄归净土禅至中峰时在季世而极力赞扬西方况此法门乃本师无问自说十方诸佛共赞岂诸佛菩萨诸大祖师返不如今之业垢众生而妄谈耶故此法门决不必疑但在人之念佛心切不切志决不决耳净公中年弃爱出家初参紫柏大师授参禅之指今于净土一门愿修而未决请益老人因谓之曰此事不必问人只看自家为生死心何如若为生死心如救头然志要一生取办譬若人患必死之病有人觅还丹可救一人授以海上单方足以起死回生只在病者有决定心信此可服更不必待觅还丹只服此单方顿令通身汗出绝后方苏是时始知其妙但谛信此法专心一志至临命终时方自知其效耳又何必问取他人哉勉矣行之决不相赚。

　　示沙弥性铠

　　沙弥性铠来参请益老人字之曰坚忍惟佛示弟子曰着忍辱衣名坚固铠以铠为御患之具譬夫大将临敌不遭矢石之患而能全身保命有必胜之功者铠之力也且吾沙门释子蹈生死之场遇五欲诸魔之大敌非忍力坚固不足以胜之故曰忍色忍欲难忍能忍方能保全法身慧命以臻极乐之场即吾佛亦曰种种诸难皆当能忍况末法险道多诸患难苟无坚忍之力又何以克全出世之业乎。

　　示夜台禅人

　　文殊菩萨住清凉山与一万眷属常演说法故西域沙门遥礼此山为金色世界华严经云一切处文殊师利从一切处金色世界而来由是观之文殊果常住于此山耶盖众生界中烦恼所集为热恼地若行人能开智眼达本情忘知心体合则当下清凉如是则触目无非文殊化境步步不离清凉道场此所谓一切处文殊金色世界也夜台禅人久住台山夜游故得此名今来南方行脚参礼知识是必亲从文殊指点而来如善财之南询虽经百一十城未动脚跟一步如前周行十方世界未离金色界中在在知识逆顺法门无非文殊智眼今见老人于五乳峰头与金色世界是同是别这里辩得许你亲见文殊其或未然再买草鞋行脚去参参。

　　示省然觉禅人

　　性觉禅人中岁出家远来匡山求授具戒以有隐疾不能久侍辞归请益老人因示之曰身为大患之本众苦所聚六道生死先要识此生死苦因所谓诸苦所因贪欲为本若灭贪欲无所依止是故佛说金刚宝戒心地法门乃断欲之利具出苦之舟筏也汝今幸闻此法念念不忘心心不懈即此便是修行之要如圆觉经云当观此身四大合成我今观此坚硬归地润湿归水暖气归火动转归风谛观四大各有所归今此妄身当在何处如是观察念念不忘心心不昧久之纯熟当见此身忽然脱空四大若空诸苦顿脱即此功夫便是出生死之第一妙诀也从上诸祖未有一人不从参究中来得了悟心性者未有不修而能得利益者汝当更念此身虽苦幸存一息尚可能求出之方若一失此身枉着袈裟则将来三途之苦动经长劫虽欲求出不可得也故云思地狱苦发菩提心勉之毋怠。

　　示难名道禅人

　　学人往参老人于曹溪特为发明金刚般若宗旨以六祖初闻无住生心一语即悟本来无物遂得黄梅衣钵是知三世诸佛之所证历代祖师之所传一切菩萨之所修者皆以般若为根本智所谓般若乃诸佛母是以吾人欲求出生死证真常非仗般若真因必无可行之路也所言般若者何乃一切诸佛之法身一切众生之佛性乃吾人生死业识之心体也惟此心体本来光明广大但一念不觉而为无明迷此圆明之体变成阿赖耶识而为生死根株拘此血肉之躯封固而为我执以执我故则执有人人我对待是有众生又执众生命根不断是为寿者以此四相坚固造种种业以取无量生死之苦果皆因执我之故也以此我执坚固难破非仗般若智慧莫能破之我执不破则生死难出故凡夫执我不能出生死一切菩萨着我决不能得无上菩提总之是于生死涅槃皆有住着故也故曰一切众生处处贪着是以六祖一闻无住之语即能了悟自心顿脱生死是则般若岂非断烦恼出生死之利器乎是以吾人修行不仗般若生死难出然此般若非向外别求即是吾人自心之本体本自具足故今修行但求自心更不别寻枝叶即佛祖只是教人返求自心故云识心达本源故号为沙门又云若人识得心大地无寸土以我自心元是般若光明本来无物但因一念之迷故日用而不知是以但知有此幻妄之假我即不知有本来常住法身矣即今要悟本来法身即就日用现前六根门头起心动念执着我处当下照破本来无我无我则无人无人则了无众生众生既空则生死根绝生死既脱则无寿命是则四相既除一心无寄岂非无住之妙行乎若不能当下了悟只将六祖本来无物一语置在目前但见一切境缘对待生心之时便是我执就此执处一照照破则当下情忘对待心绝即是无我无我则无人人我既空则日用身心了无挂碍以日用逆顺境界皆是生死路径若境界看破了无挂碍则生死根株亦从此倒断矣如是岂非善修般若无住之妙行乎禅人有志要出生死必以此为第一义此外别求即落外道邪径矣。

　　示魏圣期

　　圣期居士少年切志向上建立三宝延道上座为方外友顷以书来请益云某迩来虽惕然于生死大事欲随处解脱惟横逆忽来不能当下消受虽旋能觉知王人已彼牵缠矣观此来意乃真切有志于生死大事者第未遇善知识指点心地工夫故无把柄耳盖吾人从来只认妄想为心不知本有佛性故一向只在世情逆顺境界上起好恶憎爱种种分别知见以为正事殊不知此等憎爱喜怒之情念是生死根株举世之人未有不在此中一生交滚者所谓虚生浪死为日用而不知有者矣古德教人参禅了生死不是离此别有玄妙只是在此等境界上憎爱之心看破便是了生死以此憎爱妄想从来习染纯熟深厚若无方便法门岂能敌得所以参禅看话头之说正是破烦恼之利具耳所以被他牵缠者直为无此话头作主宰耳只如僧问赵州狗子还有佛性也无州曰无即将此一无字怀在胸中作话头下疑情念念不忘心心不昧一切闲忙动静应酬忽遽中只提此一语重下疑情审问因甚道无即闲时回看一念起处不论善恶是非直便就当下疑问因甚道无寻常二六时中疑来疑去只有一个话头现前纵是看书才放下书本回头一看便下疑情此疑坚固切不可作道理思量解会只要一个疑念真切久久纯熟但见心中妄念起时如此一问当下冰消既于胸中敌得妄想消则于一切逆顺境界至时自然易破而心中所起喜怒只是一妄想耳以先有此话头作主宰及境界至时一到即看破当下冰消全不用力如此做工夫不但敌破境界抑有了悟之时但切不可作玄妙道理思量恐返误也。

　　示福敦禅人

　　新安禅人远参匡山求授戒法名曰福敦字曰笃如笃者敦笃纯一无伪精诚之至也然吾沙门佛子欲超生死证真常求无上涅槃之福乐苟非精诚一念纯真无妄力破烦恼之魔顿拔爱憎之根而欲顿享无为之福难矣千里之行在于初步从此戒为基本乃趋菩提之初步即此念念向前心心不退单求一念生死情根搜拔起处竟不可得然不可得处便是生死无著处矣第恐志不坚行不力耳若恐不力但以阿弥陀佛四字横于胸中以为利斧久久根株自断矣如此着力是名笃如勉之勉之。

　　示福厚禅人

　　新安禅人来参匡山求授戒法名曰福厚字曰积如盖出世之福由渐积而厚至佛乃足犹如积微尘以成大地厚之至也故吾佛世尊从无量劫来舍头目髓脑积功累行乃得菩提菩提为涅槃之安宅福乐之极地也苟不积何以至此哉然如者乃如如佛性吾人之本有良由积劫烦恼侵蚀故烦恼情尘日厚而如如佛性薄矣今既知佛性本有不假他求从此日用念念知归但见情尘起处以智光照之久久纯熟则佛性厚而烦恼薄烦恼薄而业障轻业障轻而生死断是由积真如以断生死求证菩提享常乐我净之厚福岂非由积而至耶故曰水之积也不厚则负大舟也无力禅人苟能积功累德于无穷则无上菩提之厚福在我一心中求更不向外寻觅也故曰居其厚不居其薄禅人勉之。

　　示曹溪基庄主

　　六祖住曹溪宝林不容广众乃向居人陈亚仙乞一袈裟地尽曹溪四境而山背紫笋庄者乃袈裟一角也向僧居寮舍当寺之半久之僧多忘本外侮渐侵毫右蚕食其山场田地多入豪强其僧业废于八九而祖龙一背尽失之矣居民樵采已及其内地将见侵于肘腋而老人初入曹溪未之知也及僧被毫右所凌殆甚乃悉其故因谓众曰土地者丛林之本也况吾祖袈裟犹故亚仙之祖坟墓尚存是以谓祖翁田地也安可失乎遂集众鸣于制府准令本府清其故土正其疆界时则众皆瞢然不知所止即有知者亦畏缩而不言独基公以昔居此者怀知久矣乃历历指掌以是豪强气沮一旦复之老人乃募资收赎其故有之田地山场尽以供膳宝林禅堂以赡养寺后学僧徒之办道业者将以续六祖如线之脉因以基公为庄主是则道赖其养养又赖其主之者斯又以庄主为最重也老人中兴曹溪清其常住钱谷及一切事务井井有条苟能守之即千载犹一朝也老人今去曹溪业将十载诸规尽废唯禅堂得昂公守之如故而所赖独基庄主精白一心未忘初念视老人如在左右至若保护常住秋毫皆如护眼目也因闻之大有感焉老人愧无缘不能尽兴祖道即如已成之功苟住持守之如堂主诸执事者遵之如基公又何患丛林之不兴祖道之不振乎因思昔黄龙有不豫之色首座问之答曰监收未得人是知古人用一监收为深虑如此而庄主之责岂细事哉自古国家皆以得人为难而丛林亦然曹溪千僧老人居十年淘汰只得一禅堂主一庄主两人而已求其更二三其人能为之辅翼者则德不孤事易行而祖师道场亦可保其无虞矣故老人于二公者能无感激而发长叹乎堂主来省老人于匡山基公因以问讯寄此卷请益而老人复何言哉但以坚其忍力以叮咛之即出世之业具于此一行矣何以知之惟吾佛出世并无别事但为护念付嘱二事而已所以护念者为欲得人以续慧命也付嘱者以佛家业有所付托如长者以家业委付其子也唯此而已即历代诸祖皆如佛意志在慧命不断耳今佛祖之道寄在曹溪一脉之源而曹溪务在得人得人要在膳养膳养赖其四事四事赖其主者苟主者得人则众有归道可办而丛林可振法道可兴法道兴则佛祖慧命相续不断永永未来端有赖于今日也但能保护慧命即是深报佛恩如此即名真是佛子矣较之矫仪乍现藉佛祖而贪利养滋黑业者实天渊矣基公可谓能报祖师恩德矣从今更能深念六祖于大庾岭头教慧明公案怀在胸中重下疑情疑来疑去疑到疑不得处忽然迸破疑团露出本来面目是乃可称六祖的骨儿孙较之保护祖翁田地者可谓百尺竿头进一步也此则公案是六祖命脉苟有一人于此参透则六祖常住世间未灭度也今千载陈烂骨董老人重新拈出因公增价则此后常放光明照天照地直当判此身命坚固其心不可一息懈怠也勉之。

　　示曹溪宝林昂堂主

　　岭南自汉方通中国始知有文物六百余年至唐初六祖起新州得黄梅衣钵传西来直指之道是时始知有佛法开曹溪宝林道场说法其中自尔道荫寰宇天下禅宗皆以此为资始何其盛哉六祖灭后肉身虽存而道场渐衰至宋业三百余年则丛林大坏极矣时有子超禅师蹶起而大振之由是重兴其道至若传灯所载者自六祖后不多见其人故道法虽播于十方而留心于根本地者寡矣此道场无开化王人而僧徒习世俗之业顿忘其本固其所也由宋迄我明万历中又将五百年而道场之坏尤甚于宋而僧徒有不遑其居而法窟皆栖狐兔矣丙申岁老人至岭外得礼祖庭睹其不堪之状大为痛心而去时当事者即欲以老人料理之未能也又五年庚子幸诸护法一时皆以法道为心亟欲老人往救其弊至则誓愿舍此身命志为六祖忠臣孝子也一时更新百废具举此仗佛祖护念之灵非人力也于时僧满千众有惧僧徒之不安者数人而已求其忧祖道不振后学无眼法幢之不固者独昂而已至若知老人恢复之志誓死之心亦唯子而已嗟乎是知法门之得人为难也如此于时老人初入曹溪选诸僧徒可教者教之众中物色亦唯子而已及老人住此八年之间凡所经画为山门久计者众皆罔然其所经心关涉钜细无遗者亦唯子而已及狮虫破法魔党竞作即前所称为道场者数人亦皆在网罗求出之不暇求其苦心保护丛林忧祖道之崩裂深知老人建立之恩者亦唯子一人而已当是时也苟非子砥柱中流委曲调护以排难解纷者而曹溪卒无今日矣及老人舍之而去禅堂无主几为狮虫所食子挺身撑住其间不唯道场破坏后学无依即老人中兴一片苦心竟付流水矣安望祖道之再振乎是以老人别曹溪来十年于兹子日夜苦思老人之复至望法道之更新念念含悲未尝一息忘之也老人之南岳而子随至依依之状最可怜者既而老人逸老匡山子寻即远来见其感恩之心益笃忧道日深且冀老人之复至或望至人之将来其诚盖难以言语形容者即古之忠臣孝子之忧国忧家烈女节妇之誓死而无二心者不是过也适来山中老人留之已久其哀哀之心请益不一老人因而示之曰子之志固嘉而子之思亦过矣子未闻大道之替虽佛祖亦难逃于时节因缘因缘聚会盖不由人力也且道与时运相为升降殆不可强即其人亦不易得也谛观六祖入灭以来今千年矣其道遍天下在在丛林开化一方不少求其为祖庭而经理家法者独宋子超一人而已子趋之后又五百年志为祖道力整颓纲者独老人而已况在曹溪有众千人之中求其忧祖道知老人者唯子而已是则法门之人以此为怀者岂易见哉子是过矣今老人示子最胜法门所谓求人不如求己也且当六祖未出世时只一卖柴汉耳因有夙值灵根功夫蕴藉已久一旦闻经一语顿悟自心遂得黄梅衣钵岂不是今日宝林道场乃六祖肩头柴担舂米腰石边来故有如此广大光明普天匝地禅宗一派一言一句皆从柴担腰石边流出至今供养香火如生时无异肉身坚固不坏如现在说法无异如是福泽亦从柴担腰石边来此岂有心要求人而后得也子既有志上忧祖道何必求人应之彼既丈夫我亦尔且六祖悟的一段般若光明人人有分不欠丝毫如今只当忧自心之不悟不必忧道场之不兴若能了悟自心则能搅长河为酥酪变大地作黄金拈一茎草作丈六金身以丈六金身当一茎草自然具大神通随心转变任意施为无可不可如是在我全具又何苦思痴痴望他人来作我家活计耶古人要悟自心在六祖已前都是当下一言便悟更无做工夫之说自六祖得黄梅衣钵是时座下不甘者多时有三十余人追至大庾岭头慧明道人前至要夺衣钵提掇不起遂作礼曰某为法来因而请益六祖示之曰汝为法来但看不思善不思恶正与么时阿那个是明上座本来面目明暂时返观当下顿悟从此一则公案后来便是做工夫参禅的样子也从今向去教汝直将从前忧长忧短望人的心一齐抛却但当自己放下身心拼了一条性命单单一念只求悟明自心将慧明一则公案横在胸中重下疑情昼夜六时行住坐卧迎宾待客应事接物茶里饭里拈匙举箸一切不教放过疑来疑去定要见自己本来面目或提念佛话头要见这念佛的毕竟是什么人如此疑到似银山铁壁疑不得处忽然命根断绝疑团迸破自己本来面目当下现前是时方知念佛的人如十字街头见亲爷一般更不必问人则六祖即我我即六祖道法即我我即道法是时即能一毛端头现宝王刹一微尘里转大法轮不假他力自在由我又何必更待他人哉古人云善造道者千日之功亦有十年五年或二三十年或尽生不悟发愿再出头来又或有二生三生乃至十生多生不昧本愿者生死时长常寂光中了无去来之相且子年力尚强果能决志从前日做起即十年二十年能悟今生尚遂我本愿即今不悟赖有此参究功夫般若种子就是再出头来犹是现成活计纵远不过四五十年打个筋斗如在目前那时整顿自家家事有何难哉如此试将妄想枉忧必不可得之心总打叠来忧道做自己工夫念念有下落步步是实地且不虚此生此世因缘可谓转妄想作菩提转生死作涅槃岂不为最上法门乎舍此而不忧更忧别事都是枉费心思妄想无益不唯无益且增无边生死苦海是岂不为大愚痴者哉老人此说如棒打石人头如此做工夫则是老人时时在汝眉目间放光动地也子慎勿更他虑但办肯心必不相赚子其勉之。

　　示曹溪旦过寮融堂主

　　天下丛林为十方衲子行脚者之传舍以万里云游跋涉登山冲风冒雨蹑雪履冰饥寒困苦吊影长途而莫知所止故望一丛林以求一夕之安如穷子之望父母庐舍也万一到处主者不得其人视其漠然而不加意使饥者不得食渴者不得饮劳者不得息病者不得安则其妻楚苦恼之怀又将何以控告耶此从古接待十方丛林之设深有见于此也诸方四路各有退步或有邻封里市容可不得其所而更之他至若岭南曹溪道场六祖肉身现在以故海内衲子所必往而礼觐者所至必数千里外单单度岭特为此事况冒烟瘴之乡出九死一生之地茧足而至此中可无接待之设乎老人未到曹溪之日闻衲子至者无安居息肩之所求其一饮一食而不可得率皆旋行托钵僧房皆闭门而不纳即得米升合又无炊煮皆拾薪就涧或得一食而行乃其幸也老人忧之乃逐屠沽之肆辟为接待十方禅堂别立斋厨以便其食所需皆取给于内堂必使周足听其饥者食渴者饮劳者息病者调理污者浣濯任其久近随其去来是以业海而为乐土矣但求一主者不易得也且有即此而造地狱者比比也或有狮虫集此以作魔挠力不能制者多未安也顷昂公来云近得融公为旦过堂主事事如宜足副建立之心居三年如一日也老人闻而喜曰此老人愿力所至也持此请益老人因示之曰常思菩萨修行以慰安众生为本当思一切众生老者如父少者为兄弟一以孝顺心而敬事之况在法门有同体之谊又非其他可比也苟能以孝顺心而敬事之是则以佛心为心也何也岂不闻梵网戒经乃佛之心地法门也首称孝名为戒所谓孝顺三宝孝顺师僧孝顺至道之法若能受此戒即入诸佛位是即以孝顺为戒之本戒为成佛之本故能行此行即是作佛之基不用别求佛法矣华严经云菩萨布施众生头目身肉手足有来乞者随与而去且自庆曰彼来乞者皆我善知识为我不请之友能成就我无量功德令我坚固菩提愿力由是观之则今十方来者皆我不请之友融公若能以孝顺心恭敬供养以满金刚戒品为成佛种子即此一行全摄众行又何舍此而别有玄妙佛法哉融公能谛信老人从此深心以尽身命供养十方坚志不退即是菩萨以头目手足而施众生等无有异也求佛妙道又何如于此也其或未然更将六祖本来无物一语横在胸中久之一旦识得自己本来面目是时则将六祖鼻孔一串穿却乃见拈一茎草即是已建梵刹唯恐十方云水之不早至又何疲厌之有哉嗟余老矣愧不能再为六祖作奴郎公能体此即是代老人常转如是法轮也。

</div>
    <div class="pagination">
<a href="憨山老人梦游全集_page6.html">上一页</a><a href="憨山老人梦游全集.html">1</a><a href="憨山老人梦游全集_page2.html">2</a><a href="憨山老人梦游全集_page3.html">3</a><a href="憨山老人梦游全集_page4.html">4</a><a href="憨山老人梦游全集_page5.html">5</a><a href="憨山老人梦游全集_page6.html">6</a><span class="current-page">7</span><a href="憨山老人梦游全集_page8.html">8</a><a href="憨山老人梦游全集_page9.html">9</a><a href="憨山老人梦游全集_page10.html">10</a><a href="憨山老人梦游全集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
