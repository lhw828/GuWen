<!DOCTYPE html>
<html>
 <head>
  <meta charset="utf-8"/>
  <title>
   醒世录 - 第 4 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   醒世录 - 第 4 页/共 18 页
  </h1>
  <div class="content">
   出游

　　如佛本行经云。尔时作瓶天子。欲令太子出向园林。观看好恶。发猒心故。渐教舍离。太子闻是声已。即唤驭者。可速严饰好车。今欲向园观看。时净饭王知太子欲出。敕宣迦毗罗城。一切内外。悉遣洒扫清净。安杂香华。男女庄严。或有老病死亡。六根不具者。悉令驱逐。是时驭者装饰车乘。驾善调马。太子从东门引导而出。是时作瓶天子。于街弄前。正当太子。变身化作一老弊人。太子见已。即问驭者。此是何人。身体皱皵。肉少皮宽。眼赤涕流。极大丑陋。独尔鄙恶。不似余人。为生来然。为老至。驭者言。此是老至。名为大苦恼。尔时太子问驭者言。此人为是一家如是。为当一切悉如斯。驭者报言。一切世间皆有是法。贵贱虽殊。皆未过老。太子言。若我不离是老。便猒舍五欲。唯作老苦之观。后于异时辞王。从城南门出。尔时作瓶天子。即于太子前。化作一病人。连骸困苦命在须臾。卧粪秽中。宛转呻唤。不能起举。唱言叩头。乞扶我坐。太子见已。问驭者言。此是何人腹肚极大。喘息之时。身遍战栗。悲切酸楚。不忍见闻。此人何故。受如是苦。驭者奉报太子。四大不调。故尔病生。太子后于异时。从城西门出。时作瓶天子。于太子前化作一尸。卧在床上。众人举行。无量姻亲。围绕哭泣。椎胸拍头。涕泣如雨。大叫号恸。酸哽难闻。太子见之。心怀惨恻。问驭者言。此是何人。举行叫哭。驭者答言。已舍心意等诸根。尸骸无识如木石。诸亲号啕暂围绕。恩爱于此长别离。太子复问。我亦有此死法否。报言。一切众生此尽业。天人贵贱平等均。虽处善恶诸世间。无常至时无有异。太子后于异时。从城北门出。尔时作瓶天子。以神通力。去车不远。于太子前。化作一人。剃除须发。着僧伽黎。褊袒右肩。手执锡杖。左掌擎钵。在路而行。太子见已。问驭者言。此是何人。在于我前。威仪整肃。行步徐庠。直视一寻。不观左右。执心持行。不似余人。驭者白太子言。此名出家之人。常行善法。远离非法。善调诸根。善与无畏于诸众生。慈悲不行杀害。太子闻已。问驭者言。汝今将车向彼出家人边。驭者承命。即引太子向出家人所。太子咨问。汝是何人。以偈报言。观见世间是灭法。欲求无尽涅槃处。怨亲已作平等心。世间不行欲等事。尔时太子为敬法故。从车而下徒步向彼出家人所。头面顶礼。彼出家人。三匝围绕。还上车坐。回还宫中。于前三所逢。生猒。惟欣第四出家。诸大相师。并知太子若不出家。过七日后。得转轮圣王位。王四天下。七宝自至。各以所知。白净饭王。王加守循四门各千人。周匝城外。一逾阇那内。罗列人众而防护之。

　　出家部

　　离俗

　　如因果经云。尔时太子心自念我年已至十九。今是二月。复是七日。思求出家。今正是时。作此念已。身放光明。照四天王宫。乃至净居天宫。诸天见此光已。皆知太子出家时到。即便来下。到太子所。头面礼足。合掌白言。无量劫来。所修行愿。今正成熟。太子答言。如汝等语。然父王敕内外官属。严见防卫。欲去无从。诸天白言。我等自当设诸方便。令太子出。使无知者。时耶输陀罗。眠卧之中。得三大梦。一者梦月堕地。二者梦牙齿落。三者梦失右臂。得此梦已。眠中惊觉。心大怖惧。白太子已。具述三梦。太子言。月犹在天。齿又不落。臂复尚在。当知诸梦虚假不实。汝今不应横生怖畏。又彼本起经云。诸天皆言。太子当去。恐作稽留。急去远此。大火之聚。尔时太子思如是已。至于后夜。净居天王。及欲界诸天。充满虚空。即共同声白太子言。内外眷属。皆悉昏卧。今者正是出家之时。尔时太子即自往至车匿所。以天力故。车匿自觉而语之言。汝可为我牵揵陟来。车匿闻语已。举身战怖。心怀犹豫夜中索马。欲何所之。太子复语车匿言我今欲为一切众生。降伏烦恼结贼故。汝今不应违我此意。尔时车匿举声号泣。欲令耶输陀罗。及诸眷属。皆悉知觉太子当去。以天神力昏卧如故。车匿即便牵马而来。于是诸天捧马四足。并接车匿。释提桓因。执盖随从。天即便令北门自然而开。不使有声。太子于是从门而出。虚空诸天。歌赞随从。至于天晓。行至彼跋伽仙人苦行林中。即便下马。抚背而言。所难为事。汝作已毕。又语车匿。唯汝一人。独能随我。甚为希有。我今既已至闲静处。汝便可与揵陟俱还官也。车匿闻此语已。悲号啼泣。迷闷躄地。于是揵陟屈膝舐足。泪落如雨。太子答言。世间之法。独生独死岂复直伴我今为灭诸苦使。故来至此。诸苦断时然后当与一切众生而作伴侣。于是脱头宝冠。与车匿。报大王而说偈言。假使恩爱久共处。时至会必有别离。见此无常须臾间。是故我今求解脱。

　　剃发具服

　　佛本行经云。尔时太子从车匿。索取宝刀。割取发髻。有一华须。名须曼那。化作净发人。与太子净发。既剃发已。净居天。复化作猎师之形。身着袈裟染色之衣。语言。我与汝迦尸迦衣。价值百千亿金。复为种种栴檀香等之所薰修。菩萨见已。生大欢喜。尔时菩萨剃发。身得袈裟已。形容改变。便放大光。下至阎浮。化成二宝塔。具众(庄严)。

　　使还

　　又普曜经云。于是菩萨适出城门。迦维罗卫。一切群众。知太子去。共谈而喜。瞿夷明日。从寐起已。遥闻众言。觉知已去。与耶输心为破裂。净饭王。感绝自投于地。举声称怨。永绝我望。何所依怙。国中树木。寻时亏落。无诸华实。诸清净地。悉生尘垢。王与群臣眷属。行至园观。亦怀悲苦。呜呼阿子。明晓经典。众奇异术。无不博达。今至弃国万民。为何所游。谁为开门。其诸天人。供养云何。车匿白王。我在常处。宴然寐床。城门已闭。于时菩萨告我被马。城中万民。皆安不闻。天帝开门。四天王告敕四神。捧其马足。诸百千天帝释梵。以侍送之。严治道路。演大光明。散光烧香。诸天伎乐。同时俱作。涌在虚空。诸围绕以侍送之。去是极远。脱衣宝璎。及白马遣我还国。启王谢妃。必至成佛。乃还相见。勿令愁忧。

　　谏子

　　如佛本行经云。净饭王使二人。向山谏太子回。念吾年朽。家国无嗣。何时能还。太子答言。欲得四愿。不复出家。一不老。二无病。三不死。四不别。神仙五通。虽住一劫。不离于死。王闻重悲。斯四愿者。古今无获。谁能除此。

　　佛发

　　又毗尼母经云。佛告诸人。此发不可故衣故器盛之。当用新物。时有王子瞿波离将军。欲往四方有所征伐。来索世尊发。问安处。佛言听安金塔中。若银塔中。若宝塔中。若杂宝塔。缯彩衣褁。问云何持。佛言听象乘。马车乘。头上肩上担。时王子持世尊发去。所往征伐。得胜还国。为世尊起发塔。

　　成道部

　　乞食

　　如四分律云。尔时菩萨渐渐游行。至婆罗阅城乞食。时摩竭王。在高楼上。见菩萨行步庠序。即遣信问。比丘欲何所诣。可于此住。居王位治化。我当为臣。菩萨答言。我舍转轮王。出家学道。岂可于此边国王位而处俗耶。时王前白言。若成无上道者。先诣罗阅城。与我相见。菩萨报言可尔。尔时王即礼菩萨足。绕三匝而去。又佛本行经云。菩萨为摩伽陀国王说云。大王。我等今实不畏彼毒蛇。亦复不畏天雷霹雳。亦复不畏猛火焰。被大风吹。烧野泽者。但畏五欲境界所逼。何以故。五欲无常害功德。六尘空幻。损众生。世间果报本诳人。智者谁能暂(停住)。

　　苦行

　　尔时菩萨于鹿林。在五拘邻比丘所。学于苦行。经于六年。极生辛苦过其本师。以自饿故。而不得道。徒劳疲形。日食一胡麻。经一七日。粳米红豆麻子粟麋。及以白豆亦复如是。各一七日。如是修苦行时。一切皮肉销瘦皱减。其目坎陷。肉尽肋出。欲坐则伏。欲起则偃。虽受如是无利益。苦然不退菩提之心。

　　乳麋

　　又述灌带部内。时有四天王子。告律师云。世尊初成道。第十一年。于王舍城中。须摩长者园内。告诸天大菩萨。及大弟子曰。我初逾城时。至彼洴沙国。路逢牧牛女。我语云。我有少饥渴。从汝乞饮食。彼女答云。汝何所往。答云求趣菩提。又问名字何等。答言悉达。彼女又白言。我读韦陀之典云。不久有大智人。当成正觉。我观仁者相貌音声。是诸佛相。我作此山神。经十六大劫。过去诸佛。我皆亲觐。汝可随我。往至住处。当与汝饮食。过去迦叶佛涅槃时。付我一澡罐。其顶上有双龙绕。下有狮子蹲。拘留佛所制。递相付我。迄至楼至佛。此龙瓶内。具足有八功德水。汝若饥渴。当饮此水。能消烦恼。增长菩提。勿轻此小瓶。假使四大海水。内此瓶中。犹不能满。中有龙王。此贤劫初三佛出世。所有遗法。多在瓶内。与婆竭龙宫。一无有二。又迦叶佛付我香炉。及一黄金函。将付仁者。其香炉前有十六头。半是狮子。半是白象。于二兽头上。别起莲花台。四缘别起六银楼。楼出天童。每烧香时。是诸童子。各各口出烧香歌曲。台门自开。又黄金函内。盛大般若。合三十亿偈。黄金为经牒。白玉为界道。白银为字。此函及炉。是拘留佛所制。次第付我。乃至楼至佛。诸佛欲兴世。皆开此金函。披阅经典。以般若力。天魔不娆。速登正觉。今将付嘱。努力守护。勿令损失。我受得已。于菩提树下。六年苦行。常饮此瓶水。故除饥渴。烦恼亦消也。又我初欲成道。入河澡浴。受二女乳麋。至菩提树下。欲升金刚坛。山神至我所。即告我言。汝今成道。可依往佛。若初成道。欲升金刚坛。绕树合三十二匝。十方诸佛。亦前授香。次命人王。天王。释梵。龙王。十地菩萨。各前授香。佛以威神。香闻十方。上至有顶。受苦众生。闻香解脱。诸根具足。

　　草坐

　　佛本行经云。尔时菩萨于河澡浴。食乳麋。沐身体。光仪平复。自在安详。面向菩提树。思作何座。左右四顾。是时忉利天。帝释天主。即化其身。为刈草人。刈取其草。青绿颜色。犹如孔雀王项。柔软滑泽。如微细迦尸衣。色妙而香。右旋宛转。菩萨问彼人言。汝名字何。彼人报言。我名吉利。菩萨思唯。我今欲求自身吉利。亦为他人以求吉利。我今决当得证阿耨菩提。当取草时。其地便六种震动。又观佛三昧经云。适施草座。诸佛化作八万佛树师子之座。有天衣布其上。

　　降魔

　　又杂宝藏经云。如来树下。恶魔波旬。将八十亿众。欲来坏佛。便语佛云。汝独一身。何能坐此。急可起去。若不起者。我捉汝脚。掷着海水。佛言。我观世间无能掷我。汝于前世时。曾于一寺受一日八戒。施辟支佛一钵之饭。故生六天。为大魔王。而我于三阿僧祗劫。亦设供养。声闻缘觉不可计数。魔言。汝道我昔一日持戒。施辟支佛食。信有其实。我亦自知。汝亦知我。汝自道者。谁为证知。佛以手指地言。此地证我。作是语时。一切大地六种震动。地神即从金刚际出。合掌白佛言。我为作证。有此地来。我恒在中。世尊所说。其实不虚。佛语波旬。汝今先能动此澡瓶然后可能掷我海水。尔时波旬。及八十亿众。不能得动。魔王军众。颠倒自坠。破坏星散。

　　说法部

　　赴机

　　依弥沙塞律云。佛得道七日。受解脱乐。有五百乘车。载奉蜜麨。四王奉钵。佛受之已。为说三归。又更七日。文鳞龙王。奉非人食。后过七日。斯那奉食。姊妹四人。受三归依。复过七日。梵王来请转法轮。又普曜经云。时梵王。与六万八千梵王眷属。来诣佛所。稽首足下。请转法轮。佛受请已。言我宿命。在波罗柰。供养六百亿佛。应在此转法轮。又中本起经云。世尊念言。吾昔路由梵志。阿兰迦兰。待我有礼。应往度之。天空中曰。此二人已亡七日。又念应度郁头蓝弗。天复告云。昨日命终。又念父王。昔遣五人。一名拘邻。二名頞陛。三名跋提。四名十力迦叶。五名摩诃男。执侍功勤。应往度之。又转法轮经云。佛在鹿野树下。时空中有自然法轮。飞来当佛前而转。佛以手抚之止。吾无始来为名色转。今爱意尽。不复流转轮即便住。又十二游经云。佛从四月八日。至七月十五日。坐树下为一年。二年于鹿野园中。为五人说法。三年为郁鞞迦叶。兄弟三人说法。满千比丘。四年在蒙头山。为龙鬼说法。五年时。度舍利目连。舍利七日得上果。目连十五日得上果。六年须达共祗陀为佛立精舍。有十二佛图。寺有七十二讲堂。有三千六百间屋。有五百楼阁。七年在拘耶尼园。为婆陀和菩萨等八人。说般若经。明苦行事。八年在柳山。为屯真陀罗王弟说法。九年在秽泽中。为阿掘摩说法。十年游摩竭国。为弗沙王说法。十一年在恐惧树下为弥勒说本起经。即修行本。十二年还父王国。为释氏八万四千人说法。又大集经云。佛成道十六年。于欲色界中间。出大宝阶。大众俱登中阶。即上升虚空。又分别功德经云。二十五年。比在诸国。此住最久。以其中多诸珍异。人多有义。祗树精舍有神异验。众集之时。狝猴飞鸟。群类数千。悉来听法。寂寞无声。事竟即去。各还所止。犍椎适鸣。已复来集。此由国多仁慈。故异类影附。故智度论云。舍卫城有九亿家。三亿明见佛。三亿信而不见。三亿不见不闻。又萨婆多论云。佛以二月八日。沸星现时。初成等正觉。亦以二月八日。沸星出时生。以八月八日。沸星出时。转法轮。以八月八日。沸星出时取般涅槃。

　　涅槃部

　　弟子

　　依智度论云。长老大迦叶。于耆阇崛山集三藏。可度众生竟。随佛入般涅槃。清朝持钵。入王舍城。乞食已。上耆阇崛山语诸弟子。我今日入无余涅槃。一切诸人。闻是语已。皆大愁忧。迦叶晡时。从禅定起。入众中坐。赞说无常。苦空无我。如是种种说法已。从佛所得僧迦梨。持衣钵提杖。如金翅鸟。现升虚空。作十八变。

　　结集部

　　此中广明结集。具有四时。第一依智度金刚仙二论。如来在此铁围山外。共文殊师利。及十方佛。结集大乘法藏。第二依菩萨处胎经。及四分律等。如来初入涅槃。始经七日。大迦叶共五百罗汉。令到十方世界。召得八亿八千众。共为集三藏。第三依智度论。如来入涅槃后。至夏安居初十五日。大迦叶共千罗汉。在王舍城。结集三藏。第四依四分律。如来入涅槃后。一百年内。为跋阇子擅行十事。大迦叶共七百罗汉。在毗舍离城。结集三藏。

　　大乘结集

　　依大智度论。金刚仙论云。文殊师利结集中。明如来在此世界之外。不至他方世界。十方诸佛并皆云集说法。亦名话经。文殊后结集。召诸菩萨。及大罗汉。无量无边。各言某经。我从佛闻。须菩提言。金刚般若。我从佛闻。诸经当部。各有弟子。同时闻者。并云我亲从佛闻。故知阿难则遍闻诸经。余之弟子。则偏局当部。故维摩经云。舍利弗。问天女曰。汝于三乘。当何志求。天女曰。若以小乘法化。我作声闻。若以中乘法化。我作缘觉。若以大乘法化。我作菩萨。

　　五百结集

　　依菩萨处胎经云。尔时佛取灭度已经七日七夜。时大迦叶告五百阿罗汉。打犍椎集众。卿五百人。尽诣十方诸佛世界。诸有得阿罗汉六通者。尽集此阎浮提双树间。释迦牟尼佛。今已舍寿。起七宝塔。今集欲得演出真性法身。汝等速集。听采微妙之言。尔时五百罗汉。受大迦叶教。即到十方恒河沙刹土。集诸罗汉。得八万八千众。来集忍界。听受法言。又僧祗律云。时大迦叶。语诸比丘。结集法藏。应住王舍城。令阿那律守佛舍利。勿使诸天将去。又菩萨处胎经云。尔时迦叶见众集已。语优婆离。卿为维那。唱阿难下。即受教唱下。阿难心意荒乱。内自念言。佛灭度未久。耻我乃尔。即自思唯。四谛法已。便于众前成阿罗汉。诸尘垢灭。朗然大悟。圣众称善。诸天歌叹。尔时大地。六反震动。时大迦叶。即使阿难。升七宝高座。迦叶告言。佛所说法。一言一字。汝勿使有缺漏。菩萨藏者。集着一处。声闻藏者。集着一处。戒律藏者。集着一处。尔时阿难最初出经胎化藏为第一。中阴藏第二。摩诃衍方等藏第三。戒律藏第四。十住菩萨藏第五。杂藏第六。金刚藏第七。佛藏第八。是为释迦文佛经法。

　　千人结集

　　大迦叶言。若我昔常乞食者。常有外道强来难问。废阙法事。令王舍城。常设饭食供给千人。告语阇王。给我等食。日日送来。是中夏安居。三月十五日。说戒时。复语阿难。汝今应随佛心。怜愍众生故。集佛法藏。是时阿难一心合掌。向佛涅槃处。作如是言。佛初说法时。尔时我不见。如是转展闻。佛在波罗柰。佛为五比丘。初开甘露门。说真四谛法。苦集灭道谛。阿若憍陈如。最初得见道。及八万诸天。闻是得见道。是千阿罗汉。闻是语已。上升虚空。高七罗多树。皆眼见佛法。

　　七百结集

　　四分律云。尔时世尊。般涅槃后百岁。毗舍离跋阇子比丘行十事言。非法非毗尼非佛所教已。皆下舍罗。在毗舍离。七百阿罗汉。集论法毗尼。依道宣律师感应记云。律师问天人曰。世尊涅槃后。结集法藏仪式云何。天人答曰。惟大圣隐显。随机生灭。三藏遗迹。结集是因。众集多少。律论不等。如律中五百七百。皆遵大迦叶。最为众首。如大论中。高选千人。皆同无学。至结集已。召外众集。重叙所结有不同者。分为二部。依遵迦叶名上座部。余外众多。名大众部。依文殊问经。初分二部。即其事也。通约大小三藏。皆阿难出。其住处同集王舍城。然据文殊集众。略结大乘。即在大铁围山外。二界中间。阿难升高座。披佛布僧迦梨。先诵遗教经。如佛在世约敕之相。时大菩萨。阿罗汉。一切比丘。天龙八部。闻皆悲泣。不能自胜。尔时大迦叶。即从座起。着布僧迦梨。手执尼师坛。至高座前。敷坐具。礼阿难已。右绕三匝而立。时大梵天王。持七宝盖。覆阿难上。时天帝释。进七宝案。置阿难前罗睺阿修罗王各执七宝香炉在阿难前。阿难受已置宝案上。他化天王。进七宝几。在宝案后。时魔王波旬持七宝拂授与阿难。仍与帝释。夹侍两边。四天王。各侍高座四脚。三十二使者。在迦叶后。各各呈恭。胡跪敬听。时大迦叶礼阿难已。又绕三匝。至前问讯。如佛无异。然后问缘。一一依经始从如是。乃至末后欢喜奉行。尔时迦叶重问曰。我过去诸佛。修多罗中。一一分部说。汝恒至佛边。当有教敕。阿难答曰。我受世尊教。末世众生烦恼垢重。不能解我教法不得部类出之。汝当分别说也。或十章。五章。随意而安置。令钝根者。易解我法。天问如来在世时。教敕优波离。及我大迦叶。入堂东宝楼。观古佛毗尼。及不同相。我欲结集。为依古佛说。为依今世尊教耶。答曰。我从世尊闻。以语大迦叶。若结集毗尼。当分五部相。往古诸佛所说毗尼。一相无二。今众生薄福。故说多部。我灭度后。无智愚人。分我教网。以为五部。十八部。乃至五百部。虽味薄淡。仍是我正法。世尊涅槃竟。将往戒檀。南华林外。安置九十日。待迦叶结集竟。最初于稿本写出三藏教。次令阿阇世王。又写出五本。用黄金印。及白银印。印迦叶初本。及阇王写者。用七宝印。印迦叶稿本。次以七宝印。印魔王写者。梵王写三本。用白银印。帝释写七本。用黄金印。娑竭龙王写八万经本者。俱三色印。总以印定之。令流布阎浮提。及三天下。世尊所造塔。及白银观。付文殊师利。普贤。观音。将此观塔。周遍大千界。一国留一观。及一金塔。如震旦。尔时文殊将塔观。往清凉山。金刚窟安置。至今流行。又问一切修多罗藏。既结集已当安何国。付嘱何王。今欲结集。当为广结。略结请次第说之。答曰。我闻世尊说。付嘱大迦叶当令广集。又付文殊。往大铁围山诸菩萨等住处九地有八万人当令略集。付嘱阿阇世。写我遗教。迦叶结集本。安置修罗窟中。又问世尊在时。我从佛闻。若结集竟。将三藏教。付嘱娑竭龙王。今闻汝说。与昔闻异。答曰。我闻世尊说。结集三藏。在修罗窟中。经二十年中。待文殊结竟。方付娑竭龙王。又问祗桓精舍。有诸古佛及以三藏阴阳书。及供养具。当付何人。答曰。此事因缘。并在祗桓图经说之。各有付处不烦此述。又问云何二部教。答曰。四分十诵律。四十年后。一百一十年。迦叶遗律。方行前国。如震旦诸国。谓之君子国。根性轻利。得行三部教。合四百三国土。同此一文字。并行前三律教。又问。云何三部教。答曰。行前二部教。乃以大僧祗如求流离国。及余二天下。唯行一部教。所谓萨婆多部是也。祗桓寺殿四檐下。有四银台两台内有黄金。修多罗白玉为牌。又有两台内。有毗尼藏。黄金为牌。白银为字。毗尼律藏。是龙王书。修多罗经藏。是魔王书。此二藏经。虽是过去星宿劫前。古佛经也。于阎浮洲中。此之两部书经最为第一。至佛涅槃后。娑竭龙王。收将入宫供养。

　　感应缘

　　后汉明帝时。雒阳白马寺。有摄摩腾。本中天竺人。善风仪。解大小乘经。常游化为任。至汉永平三年中。明皇帝夜梦金人。飞空而至。乃大集群臣以占所梦。通人传毅奉答。臣闻西域有神。其名曰佛。陛下所梦将必是乎。帝以为然。即遣中郎蔡愔。博士弟子秦景等。使往天竺。寻访佛法。愔等于彼。遇见摩腾。乃邀还汉地。腾誓志弘通。不惮疲苦。冒涉流沙。至乎雒邑。明帝甚加赏接。于城西门外。别立清舍以处之。名马寺。传云。外国国王。当毁破诸寺。唯招提寺未及毁坏。夜有一白马。绕塔悲鸣。王即停坏诸寺。因改招提以为白马。又白马寺。有竺法兰。是中天竺人。自言诵经论数万章。为天竺学者之师。时蔡愔既至彼国。兰与摩腾。共契游化。遂相随而来。同止。少时。便善汉言。愔于西域获经。即为翻译。所谓十地断结。佛本行。四十二章经等五部。汉地诸经之始也。

　　昔汉武帝。穿昆明池底。得黑灰。以问东方朔。朔云不经。可问西域胡僧。后法兰既至。众人追以问之。兰云世界终尽。劫火洞烧。此灰是也。

　　案周书异记云。周昭王即位。二十四年甲寅岁。四月八日。江河泉池。忽然泛涨。井水溢出。山川震动。有五色光。入贯太微。遍于西方。尽作青红色。太史苏由奏曰。有大圣人。生于西方。一千年外。声教及此。昭王即敕镌石记之。埋于南郊天祠前。此即佛生之时也。相国吕侯乘骅骝八骏。而行求佛。因以禳之。

　　周穆王五十三年。壬申岁。二月十五日。平旦。暴风忽起。损舍折木。地动天阴。西方白虹十二道。太史扈多曰。西方圣人灭矣。此即佛入涅槃之相也。(二卷末)
嘉兴大藏经　醒世录


　　醒世卷三目录(缕指敬信。使人知方便法门)敬佛篇念佛　观佛(感应缘（十一验）)弥陀部(业因　感应缘（二验）)弥勒部(受戒　感应缘（一验）)普贤部(感应缘（一验）)观音部(感应缘（五验）)敬法篇(听法　求法　法师)谤罪部(感应缘（十验）)敬僧篇(引证)敬益部(感应缘（二验）)致敬篇功能部(感应缘（一验）)归信篇　小乘　大乘(感应缘（二验）)士女篇(劝导)入道篇(引证)惭愧篇(引证)

　　醒世录卷三

　　武原居士徐昌治觐周　编辑

　　古金粟住持行元百痴　校阅
  </div>
  <div class="pagination">
   <a href="醒世录_page3.html">
    上一页
   </a>
   <a href="醒世录.html">
    1
   </a>
   <a href="醒世录_page2.html">
    2
   </a>
   <a href="醒世录_page3.html">
    3
   </a>
   <span class="current-page">
    4
   </span>
   <a href="醒世录_page5.html">
    5
   </a>
   <a href="醒世录_page6.html">
    6
   </a>
   <a href="醒世录_page7.html">
    7
   </a>
   <a href="醒世录_page8.html">
    8
   </a>
   <a href="醒世录_page9.html">
    9
   </a>
   <span>
    ...
   </span>
   <a href="醒世录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
