<!DOCTYPE html>
<html>
<head>
    <meta charset="UTF-8">
    <title>百痴禅师语录 - 第 50 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>百痴禅师语录 - 第 50 页/共 67 页</h1>
    <div class="content">　　跋血书华严经

　　楚文上人以一滴娘生血书此大部经卷酬佛深恩其愿力可谓勤且至矣予偶借阅过见夫红云绚烂紫雾蒸腾恍若置身于华藏世界海与毗卢弥勒文殊普贤同树赤城旗帜又若与善财童子游历南方参访诸善恶知识共演唱最妙陀罗故曰一念普观无量劫无去无来亦无住如是了知三世事超诸方便成十力果能大家恁么信去个个成佛已毕更有什么佛恩可酬众生可度者乎然杜顺法师云怀州牛吃禾益州马腹胀天下觅医人炙猪左膊上且道这四句偈还与华严意旨有相应也无若道无杜顺法师为甚如是说若道有楚上人为何不并书在这里临安纸贵头陀一状供招倘遇明眼作家也只胡卢而释。

　　跋血书法华经

　　雅上座发大勇猛精进心于自己指端放出红莲华色光明书此七轴法宝报答佛恩复持来示余求跋数语余应之曰不能也岂不见经中道是法非思量分别之所能解既非思量分别之所能解汝如何书得汝既书不得余又如何跋得书不得跋不得向此处挨拶将去便见尽虚空法界是一部经无边香水海是一滴血则此要书要跋底又向什么处着乎雅上座唯唯有间余曰吾跋已竟也遂呼管城子书之。

　　跋陈宗焕手书法华经

　　生身母氏归何处七轴莲经墨正浓书罢案头翻数遍犹如古木动悲风以此报恩亦已足矣然其中有一句子完完全全居士实未曾书着且道是那一句忽地笔尖倒卓砚水奔腾娘生面孔俨然独露方信祖师道本来真父母历劫不相离岂曰报之云乎时碧梧叶卷红蓼花开某道人谨跋。

　　跋梵网经

　　尽十方世界是个网子尽世界人物是个坐网底人此网非密非疏即不得离不得但能于节目未分时把定要纲轻轻一扯百杂碎便尔透脱无依全身独露刀山剑树任其逍遥饿鬼畜生随类而往莫道阎罗大王佛祖都来摸索不着若犹未也且认此牢固脚跟谩自说大话好。

　　题金刚经

　　若见诸相非相即见如来若见诸相非相不见如来唤教中说底是便背却宗唤宗中说底是又违却教明上人汝若向这里明得三十二分不消一捏佛及须菩提总是提瓶挈笠汉所谓真能受持此经者语寔不虚其或取黄卷赤轴以为然未免触途成滞驴年讨甚快活哉。

　　题祥禅人所藏五祖演和尚语录

　　擒龙捉虎攫雾拏云手段高超不可凑泊至其念聪明咒唱绵州歌则又风流迥特今古罕闻此东山一宗盛行天下也祥禅人汝且道我与么说还说得着么如弗以为然试请诸方批判。

　　题中峰和尚梅花诗

　　幻住老祖于度竹篦子句下洞彻源底灼然如新篁参天气概不伦凡卉若夫梅花百咏特其余技耳比见丛林学者各抄袭一册以为腰囊至宝将谓幻住老祖面目全在于是吾恐常寂光中必莞尔笑曰此等瞎阿师亦太辜负予也。

　　题禅林宝训后

　　势利人我在古昔不少此辈今之丛席上下以势利人我互相欺凌者丑恶较来尤甚而道德仁义又何必问其能与否也三复斯编应知无地缩颈。

　　题韩愈论佛骨表后

　　如来大头脑昌黎何曾梦见故其所论佛骨表亦只就事迹较量耸动天听所谓夏虫不可以语冰者毋怪其然。

　　题东坡所画古梅墨刻

　　大丈夫秉贞励操飘然独立不受世累拘染者有如此梅余观此梅坡老一生为人仿佛之笔尖上百载后闻风者能无兴起乎。

　　题叶泰交所书地藏院答问录

　　泰交叶居士不循本分以种种言句呈解于我老人好与三十棒我老人阅之不依本分钳锤复以种种言句增其绳索亦好与三十棒今居士又欲求数语于莲峰冠诸编首莲峰更为种种分剖亦未免好与三十棒虽然如是此九十棒中也有权也有实也有照也有用简点得出者秪这一录皆为剩语将来把火烧却不为分外假如依稀恍惚半信半疑鼻孔总在我老人掌轮里且不得学莲峰恁么说话三十棒自领去莫带累叶居士好。

　　题王右军墨刻笔阵图

　　于一毫头上布出龙蛇阵略屈折纵横莫不指挥如意盖有神乎笔墨中妙于笔墨外者使若君而御侮城垒可无虞矣竹窗神倦令人目击奋然。

　　题伏龙和尚与无用贵长老书后

　　意得恁么正词得恁么厉无明和尚虽则彻底怜儿抑亦有为而发独惜是刻已久今人犹未之知不然何纷纷覆辙至此。

　　题十牛图

　　梁山老汉做个十牛颂子可谓慈悲之故落草之谈后来人错下手脚更画此十牛样子致使吠影承虚者将谓有恁么事异端并起邪法难扶苦哉急宜畀之丙丁免梁山在鼻孔里冷地发笑。

　　题文上人所藏密老和尚语录

　　临济云山僧无一法与人秪是治病解缚汝取山僧口里语不如休歇无事去看他极力举扬如吹毛宝剑直截单提不容拟议大非钩章棘句争求实法者所能仿佛二十九传至我密云师翁于祖道将坠之秋用一条白棒生擒活捉铲削枝蔓是又俨然临济再出也数年间法化大行儿孙遍地其所镂行语录虽遐陬僻壤莫不家有而珍崇之文禅人汝亦曾向此录中别具只眼么若徒数墨循行驴年未梦见在。

　　题蔡翁臣农即事后

　　这老措大二十年来不避艰险为法场旗帜海内闻风久矣兹欲寓迹于农与诸耕夫牧竖钁头边大作佛事其意抑何如也余观臣农即事诗譬犹夜泉飞壑清韵泠然直令人一唱三叹古云绿树重阴盖四邻青苔日厚自无尘科头箕踞长松下白眼看他世上人噫嘻是岂足以见蔡翁哉。

　　题祈远唐孝廉所惠东坡屏刻

　　欧阳公作醉翁亭记笔力潇洒景趣逼真足称文中佳画元祐间东坡为擘窠大书重以勒石是记与书两美并垂千古又岂菜肚阿师所容易识哉忆予骑竹马时曾阅此刻津津弗置今偶拾之维摩手里得非有感而然耶花悬静几日映疏棂命侍僧展开一览悠然想见二老之面目犹在。

　　题唐孝廉所惠曹罗浮画册

　　世界画景也世界人画中人也夫孰为假孰为真乎矧翠竹苍松原非外境白云流水总是天机等闲描画将来亦有无限神通妙用吾知居士必不以案头玩物掷予也虽然秪如描不成画不就底一着且道落在何处具眼高流试指出看。

　　题征禅人所书济宗尊宿语

　　这一队老古锥寻常瞒神吓鬼说出许多络索余当年不识好恶以至手录再三今尽掷之无有矣征禅人汝又不识好恶从新录过并将予所说底络索参杂其间得无证父攘羊令明眼者揶揄我耶然虽如是且喜余有个推托处如何是推托处待长庆山点头时却向汝道。

　　题自书儒宗要览

　　山居清暇偶阅古人书录成此帙盖亦熟处难忘匪故喜绮艳语也圆通秀谓黄庭坚曰汝以艳语动天下人淫心不止马腹中正恐生泥犁耳矧我辈尚欲从事斯乎读者宜知之。

　　题画牡丹

　　牡丹称花中富贵世酷爱之爱而画画而蓄蓄而不忍置固其宜也若夫芳兰喷幽谷劲竹挺寒岩富贵虽弗及牡丹品韵则有独胜者不识墨士游人曾留意否吾谓世情亦然。

　　题张玉可手卷后

　　顾虎头写金粟如来影光明照寺张僧繇画龙于安乐壁上破屋升天佳手通神千古莫比玉可翁其得虎头衣钵为僧繇苗裔耶不然何笔墨灵妙之若斯也独惜予质丑陋面目可憎今日不着便却被伊涂抹一上简点将来三十棒应先自吃还有三十棒毕竟放伊弗过为甚如此有功者赏。

　　题卢生黄粱梦记

　　邯郸一枕历尽荣华五十载觉来黄粱炊尚未熟吕翁岂徒以此窒卢生大欲耶盖为愚如卢生者甚多特借卢生唤醒之耳奈何人不自知反笑卢生是使乾坤成长夜而开睛作梦竟茫茫无了期也吾因取是记表而出之。

　　跋诸子和戴观中诗卷后

　　我此一队牛儿马子常在月下风前泼狼泼赖尽大地人无收拾得不意被个没面目书翁用些须草料诱出鞭逼直得各各倒身撒尿臭气薰天山僧闻之忍耐不禁连声高叫云快活快活何故金镞惯调思百战冤家偏撞对头人然虽如是也须护惜蹄角好。

　　题雪仙梅轴

　　梅至老而干愈古骨愈坚香愈远亦花卉中一大丈夫也是故予非好画也乃爱梅也爱梅不妨与此画并好也悬诸座右以自警并愧今之老不丈夫者。

</div>
    <div class="pagination">
<a href="百痴禅师语录_page49.html">上一页</a><span>...</span><a href="百痴禅师语录_page45.html">45</a><a href="百痴禅师语录_page46.html">46</a><a href="百痴禅师语录_page47.html">47</a><a href="百痴禅师语录_page48.html">48</a><a href="百痴禅师语录_page49.html">49</a><span class="current-page">50</span><a href="百痴禅师语录_page51.html">51</a><a href="百痴禅师语录_page52.html">52</a><a href="百痴禅师语录_page53.html">53</a><a href="百痴禅师语录_page54.html">54</a><a href="百痴禅师语录_page55.html">55</a><span>...</span><a href="百痴禅师语录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
