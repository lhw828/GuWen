<!DOCTYPE html>
<html>
<head>
    <meta charset="UTF-8">
    <title>法玺印禅师语录 - 第 19 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法玺印禅师语录 - 第 19 页/共 22 页</h1>
    <div class="content">
　　赠邑侯渭纶屠居士

宝印高提绣谷峰，权衡有道自心空。云生双舄凌烟上，凤舞丹霄玉殿中。性海澄渟施舜德，法城稳叠布尧风。生生化育如天地，更好威音一着通。

　　和孝廉晋公闵居士入龙门韵

道荒德薄负苍天，相对今朝愧昔年。越岭云旗曾法战，龙门炉焰许凌烟。床头才得支郎杖，堂上重开马祖筵。独喜此番春正遇，一枝繁荫劫初前。

　　复宿云居明月堂见罗汉垣有感兼怀季纳熊居士

深怀畴昔干城护，今日重来明月堂。鹤返故林思故主，蝶归花苑采花香。薰风凉阁传新令，碧水流云绕旧场。十载欧峰头面冷，只存周匝一垣墙。

　　喜方伯斗所余居士建法云律堂并赠

拽杖迢迢睹法云，茎茆头现紫金身。若非古佛舒千臂，那许闲僧绕万楯？浩浩尘中能作主，堂堂化外自来宾。相逢不觉投针芥，祖道垂秋又复新。

　　贺南康郡侯昆湖廖居士来任

几年畏垒忆君心，此日重逢五马临。柳拂金章歌昼永，花迎紫绶宴春深。匡山草木怀元晦，修水烟霞识赵衿。记得当初惊梦句，还于钟鼓续长吟。

　　贺建昌邑侯藿思李护法

文星此际下车来，梅雪争春万户开。畿甸远游飞舄上，海昏宽赖茧丝裁。琴堂久望陈君绩，草野遥瞻宓子才。三异赓歌民奏日，还留玉带凤栖台。

　　怀扫庵谭翁居士

高声久已播东南，自恨无缘觌面谈。双径峰前心法露，净慈池畔道光含。三朝肉祖由言着，万古宗猷仗力担。异地同风应寄纸，那堪短杓海中探？

　　和苏庵刘居士

为怜师道入山孤，觅火挑灯夜不纡。莫谓青原无嫡裔，须知庞老有良驹。输君环佩名金阙，赢我玻璃注酪酥。不负当年亲记莂，同安依旧会宗图。

　　次东岩和尚韵

何缘拽杖祖庭游？相对虚堂话更幽。愧挽真风惊世子，喜来红日乐岩丘。鸦飞鹊噪春山好，草色花香道脉悠。消息许谁通一线？断翁颛老续先猷。

　　寿紫竹林妙明和尚

法轮常自转青筠，黼黻人天万古新。南度烟霞开斗柄，西池风月透栏楯。杖头花现优昙色，钵底香浮上苑春。柳巷遗来亲指掌，惟兄尽露五湖滨。

　　怀西生大师

记得飞筇过考盘，疏窗犹恨雪霜寒。一朝插草揆先哲，十载支薪壮远观。宝镜池深通吉水，庐陵米价探修澜。不忘凤岭临风句，伫望同扶旧刹竿。

　　怀西意和尚

一展慈光已七年，春秋荏苒若无迁。梦游欧阜云同赏，话别文江月满弦。柳巷纲宗惟大播，伞居消息幸多传。不辞飞锡来先塔，凤岭犹歌别有天。

　　次晦山和尚过访韵

声名久已出尘蒙，觌面雄谈动象龙。果是天童传少室，不虚欧阜起双峰。三生共饮曹溪水，一席同闻凤岭钟。宝镜池边才揖别，洞门依旧白云封。

　　酬云岩元洁和尚过访话旧

一见鸿川水逆漩，遗怀二十有余年。弁山风入龙门浪，古洞云浮凤岭天。赋质同时邀劫外，谈心共谱约生前。徐陈此日重相遇，莫使声名世后传。

　　礼五乳憨山师翁衣钵塔

几年怀渴谒师翁，才得登山展积衷。明月照时心镜露，白云飞处鼎烟蒙。七贤侍座开生面，五老排门继古风。今日小孙来九顿，愿教血脉布寰中。

　　酬诸子贺进新方丈韵

方丈新成列祖基，中兴法道在斯时。多年种竹留丹凤，一夏携瓶灌紫芝。荷众自惭德业晚，酬机犹恨语言迟。只今负愧单传旨，不仗群英复待谁？

　　入京谒雷臣余山主

万里长江一苇航，山川迢递悉商量。橹声昼入三台梦，帆影时悬五凤纕。玉露点成丹桂彩，金风操动绿荷香。我来不借山阴兴，护法堂前别有光。

　　谒元臣余山主

有赖先人玉带垂，远乘轻舰入邦畿。秋风拽动河边柳，晓日披开洞口芝。遥望北城青气霭，翘瞻南岸白云低。孤舟万里情难状，聊以心歌一解颐。

　　入都蒙莱臣余山主先视作此奉谒

畴昔文舆转玉寰，余光常烛凤栖山。因时买棹乘炎气，指日扶筇对笑颜。忽感云堂先过视，莽排心曲不遑删。到来自愧无堪献，幸借秋风点翠斑。

　　谒翰林学士子静李居士

云外风飘翰墨来，故园秋色影三台。时登玉阙珠玑露，日陟金阶锦绣催。德重普天知大体，声高举世沐鸿才。余光尚续传灯焰，西蜀遗钱岂复猜。

　　赠嘉兴郡侯遵度王居士之任

时光远烛　帝城边，荣发台隍五马连。紫绶低垂杨柳岸，金章微拂芰荷天。威宣岩壑风声着，令布沧浪月影悬。烟雨楼前歌昼永，还思世外有余篇。

　　离乡

自出川江数十载，逢人从不问家音。遨游四海垂钩钓，放浪千山种玉金。每共长松歌短调，常同麋鹿喜登临。余情尽付乡关外，只有单传一点心。

　　参禅歌

参禅好，参禅好，脱却夏天衫，更披冬月袄。竖起铁脊梁，尘埃都教扫。三更红日正当空，千峰万峰齐靠倒。禾山打鼓，囫囵吞枣，雪峰辊毬，抛砖引宝。呵呵呵，倒骑铁马出同安，秋水秋山何时老？

　　四威仪

山中行，清风竹杖轻；撞着贼，且喜一身贫。

山中住，家风无别虑；养颠狗，放出捉狐兔。

山中坐，白云来几朵；问如何，蒲团齐坐破。
</div>
    <div class="pagination">
<a href="法玺印禅师语录_page18.html">上一页</a><span>...</span><a href="法玺印禅师语录_page14.html">14</a><a href="法玺印禅师语录_page15.html">15</a><a href="法玺印禅师语录_page16.html">16</a><a href="法玺印禅师语录_page17.html">17</a><a href="法玺印禅师语录_page18.html">18</a><span class="current-page">19</span><a href="法玺印禅师语录_page20.html">20</a><a href="法玺印禅师语录_page21.html">21</a><a href="法玺印禅师语录_page22.html">22</a><a href="法玺印禅师语录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
