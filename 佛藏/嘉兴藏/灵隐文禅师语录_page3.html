<!DOCTYPE html>
<html>
<head>
    <meta charset="UTF-8">
    <title>灵隐文禅师语录 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵隐文禅师语录 - 第 3 页/共 8 页</h1>
    <div class="content">　　文衡仲含黄公问：“邻居有高僧否？”师云：“无。”公云：“有佛书否？”师云：“无。”公云：“佛法僧俱无。”师竖起扇云：“单单只有这个聻。”公默然，师云：“苦。”公云：“此道论无又有，论有又无。”师云：“看你开口处吃山僧棒始得。”公笑，师不顾。僧问：“如何是回龙境？”师云：“雨蒸荷叶香浮屋，风搅芦华雪满舡。”进云：“如何是境中人？”师云：“随情系缆招明月，取性推蓬看远山。”进云：“恁么则荡荡而法界全彰，历历而祖机独耀。”师云：“天左旋，地右转。”僧伫思，师便打。

　　僧问：“如何是父母未生前本来面目？”师云：“洪江独露大圆镜，绿水全彰净法身。”进云：“如何是法身向上事？”师和声便打。

　　僧问：“学人千里而来，乞老和尚一接。”师以拂子作钓势，僧举两手，师云：“却道金鳞子，谁知跛鳖跳。”僧拂袖而出，师云：“果然。”

　　颂古

　　世尊初生

一个囫囵无罅隙，指天指地好生羞，早知千古风流事，殃及儿孙恨未休。

　　世尊升座

朔风凛凛逼春来，独放门前一树梅，却被东君刚折伏，馨香特地活深埋。

　　世尊拈花

为何拈起一枝花，引得儿孙露齿牙，迦叶破颜虽荐得，风流还让有钱家。

　　女子入定

佛前女子卖虚头，弹指无端把价酬，若遇白拈摘得去，落霞孤鹜一齐收。

　　南泉斩猫

南泉斩断死猫头，云水两堂个个愁，若遇当锋能救得，等闲何处不风流？

　　赵州狗子

佛性，佛性。人人疑著者个畜生头上戴角。

　　灵云见桃花

满园桃绽暗抽枝，觑破灵云老面皮，却被玄沙旁不肯，一溪烟水展双眉。

　　柏树子

八十犹行老赵州，无端庭柏向僧酬，谩把朱砂认赤土，人间无水不东流。

　　雪覆千山因甚孤峰不白

千山雪覆碧天空，一个孤峰迥不同，清浊清兮明历历，赤条条处带霜浓。

　　破山和尚一日示众云：“我为法王，于法自在，有人颂得出，老僧衣钵两手分付。”师颂云：

“倒行日月易山川，掌上灵符得自然，觌面还他宗正眼，任从鹄白与鸟玄。”

　　临济四喝

金刚宝剑露锋铓，血溅梵天不敢当，遍界山河汾绝信，巍巍独处法中王。

金毛踞地吼乾坤，百兽群中丧胆魂，海岳云深窥不见，鸡鸣午夜复黄昏。

探竿影草辨当人，长短短长岂易亲，谩把金钩抛四海，休将玉烛续灯明。

当阳一喝势威雄，祖意相传三日聋，羞愧昔年老面皮，祸根从此立宗风。

　　三玄

　　第一玄：

照用体中圆，红炉莲灿烂，巍巍绝圣言。

　　第二玄：

便把黄金拳，思量敲骨髓，面破▆▆▆。

　　第三玄：

最妙最方圆，犹放峨眉月，青山玉一团。

　　三要

　　第一要：

饮光微微笑，簉破铁面皮，看来无巧妙。

　　第二要：

金针垂手妙，四海并下钩，乾坤一大跳。

　　第三要：

蹋尽寒山道，掌内握乾坤，午夜天星照。

一玄具三要，三要具一玄，体用双全句，杀活舌头尖。

　　黄龙三关

我手何似佛手，处处弄花折柳，撞着野狐儿孙，不妨棒打颠狗。

我脚何似驴脚，怀恨当年错过，今日七步周行，蹋倒南山海岳。

人人有个生缘，包藏日月壶天，放出七星晃耀，烁破乾坤底穿。

　　汾阳三诀

　　第一诀：

</div>
    <div class="pagination">
<a href="灵隐文禅师语录_page2.html">上一页</a><a href="灵隐文禅师语录.html">1</a><a href="灵隐文禅师语录_page2.html">2</a><span class="current-page">3</span><a href="灵隐文禅师语录_page4.html">4</a><a href="灵隐文禅师语录_page5.html">5</a><a href="灵隐文禅师语录_page6.html">6</a><a href="灵隐文禅师语录_page7.html">7</a><a href="灵隐文禅师语录_page8.html">8</a><a href="灵隐文禅师语录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
