<!DOCTYPE html>
<html>
<head>
    <meta charset="UTF-8">
    <title>云山燕居申禅师语录 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云山燕居申禅师语录 - 第 2 页/共 17 页</h1>
    <div class="content">
　　上堂平平坦坦磊磊落落说则不闻闻则不说高山流水历历希音下里巴歌明明雅颂石头土块语喃喃揭示诸人莫轻触要会么山河及大地全露法王身下座。

　　上堂日面月面万仞壁立许多悟者黑漆漆许多迷者明历历秪如不涉迷悟又如何举似卓拄杖喝一喝下座。

　　上堂或时风或时雪大冶红炉分外热触之则燎却面门背之则寒毛卓竖不触不背正当恁么时如何委悉震威一喝云虽然旧阁闲田地一度嬴来方始休。

　　上堂雨过檐前湿云生地上阴青山门白画大梦却惺惺浩浩人间事拈来着着新何须更向西方觅是金从来不博金。

　　上堂今朝二十五露布云门普虾蟆蚯蚓运神通粪箕苕帚吞佛祖顾视左右云是运神通是吞佛祖良久云流萤徒去烧空月狡兔休来撼野桩。

　　说戒示众夫戒者非抑按堤防之谓也直须透彻源底执情自然放下方才省力如要堤防抑按正若系马而止未免奔突尤甚致使戒而不定定而不慧今胜力惟取见地明白则无往而非戒无往而非定无往而非慧也故佛说一切法为度一切心我无一切心安用一切法则自己受用现前受用既而现前即知本无取舍不落染污本不散乱宁趣定境本不愚痴慧名何有是则持犯冰消定慧不立乃诸佛诸祖之密旨便是诸人本来清净矣河沙妙用秪在毛端不二法门随处解脱时不待人各宜努力珍重。

　　解制上堂去年始今年末就里钳锤分外恶饶他四面纵横来百拶千锥不放过以拄杖卓一卓云把住牢关起眠象之威狞复划一划云截断众流跃游龙之活鱍还知利害处么众无语师云禹力不到处河声流向西。

　　云济峰上堂青螺泽畔云济峰头经霜历雪不记春秋吞云吐雾全放全收虽然秪如把断要津一句作么生道佛祖道中行异路森罗影里不留踪。

　　上堂无边刹海间不容针十世古今一齐坐断到者里始可任运腾腾随分饮啄看草木山川篆不雕不琢之文闻鸟语花香说无灭无生之法岂不是一员脱脱洒洒的无事道人倘若踌躇分明月在梅梢上看到梅梢早已迟。

　　腊八上堂不住皇宫为太子六年苦行雪山中夜半睹星称悟了天明依旧水淙淙大众还知瞿昙老子底落处么良久云十成好个金刚钻铺向阶前卖与谁下座。

　　上堂举净极光通达寂照含虚空却来观世间犹如梦中事世尊恁么说话正是无梦说梦且道那里是无梦说梦处若拣点得出许你具一只眼若拣点不出也许你具一只眼何也向道是龙刚不信有朝夺得锦标归。

　　如是庵上堂如是来如是住如是闻声如是悟一法既归源大方任阔步卓拄杖一下云诸人还闻么若道闻孤负老僧若道不闻孤负自己诸人毕竟在甚么处归源良久云日短夜长休把火大家吹灭暗中行下座。

　　金台山上堂金台不是闲飘瓦劈面相逢劈面打不是学者打堂头便是堂头打学者大众且道是宾主互换各出手眼若道是宾主互换则埋没老僧若道不是宾主互换手眼又在甚么处一僧击桌一下师云也知你分疏不下僧便喝师云犹自不甘在僧停思师打云休将闲学解埋没祖师心下座。

　　南岳九龙盆上堂五五二十五六六三十六溪西鸡齐啼屋北鹿独宿阃外有威权临时看出没若能会得自然辨魔拣异坐断诸方舌头倘若东卜西卜老僧与你决断去也以拂子拂一拂下座。

　　上堂进前一步大过退后一步不及虽知箭未离弦早已中的伶俐衲僧有口切忌挂壁不挂壁无孔铁锤当面掷。

　　梅坪圣林寺上堂僧问如何是十字街头接人句师云险进云泥里达磨水里罗汉不涉泥水又作么生师云露僧礼拜师乃云老僧五十有五养得一头水牯终日拖犁拽耙未免有些辛苦惯犯人家苗稼惯践人家田土即今过犯弥天又来喝佛骂祖且道据个甚么一番皮袋全无力倒卧横眠塞太虚。

　　楚武攸青螺山楞严寺上堂决于南岳行谁知尚萍梗连路少盘缠出卖大佛顶其价亦不增售者亦不损卖与众位们袛要还我本差了一丝毫彼此自不肯大众且道那里是丝毫不差处众着语师云冬日固是寒下雨觉更冷。

　　上堂道由心悟岂假外求法绝见闻言铨罔及释迦老子无可奈何历代祖师计无所出今日聊通个消息掷下拄杖曰大众会么客来无茶点蒿汤当礼仪下座。

　　孙居士生辰请上堂云生在河南住西蜀一年一度为君祝灵苗发处见根源枝枝触碎虚空骨不惟报父母深恩亦乃破无明窠窟寿不假延而并嵩高福不假资还同海阔捡点将来犹是拗直作曲时有僧呵呵大笑师以手作掩口势云合取狗口拽拄杖下座。

　　狮子林小参

　　师挥拂云痛棒热喝使人直下透脱光扬祖道助发无为已是祖师门下第一等拖泥带水为人须是个性燥汉识尽情忘向里许承当始不落人窠臼亦不坐在净裸裸处一出头来自有透关眼截流机如天普盖似地普擎直饶具眼英灵亦跳他炉韝不出设使跳得出早被他捉败了也诸兄弟果能如是性燥如是承当如是透彻也未苟或未然莫道为人自为不了不见夹山未遇人时记持一肚佛法却被道吾勘破指去华亭船子才见便问大德住甚么寺夹云似即不住住即不似子云不似又不似个什么夹云不是目前法子云甚处学得来夹云非耳日之所到子云一句合头语千载系驴橛船子虽与他忉忉怛怛秪要识他病痛然后锥拶末后向一句下果然截断故又问垂丝千尺意在深潭离钩三寸子何不道好一拶夹山直得口哑子便一篙打落水中夹才上船子云道道夹拟开口子又打夹于此有省乃自点头岂不是向里许承当不落窠臼底样子子云竿头丝线从君弄不犯清波意自殊岂不是教他莫坐在净裸裸处夹又问抛丝掷钓师意何如子云丝悬绿水浮定有无之意夹云语带玄而无路舌头谈而不谈岂不是具透关眼用截流机子云钓尽江波金鳞始遇可谓一句全收夹乃掩耳方得稳当子云如是如是以至叮咛嘱托覆舟而逝看他古人得人而忘躯真千古龟鉴诸兄弟既未曾如夹山点头一番二六时中必须反覆参详直须参到无下手处无开口处忽地打破漆桶亦不禁头之自点与他夹山把手共行不负狮林集会一场莫看今人榜样当以古人自励不患大事不明若再依稀放过虚消信施阎老子算饭钱有日在仲冬严寒勿劳久立。

　　小参师云终日说未尝说终日不说未尝不说意在宗说两通互相挽救此病僧意也须知有宗有说竞起争端宗通说通当处悬解然非直下凝然迥无依倚者又安能领旨既不领旨而欲明宗通说通反落在宗说上论量便互相彼此亦无足怪何也譬如神农志百草虽异同于疗病病之不疗百草何咎圣人立教不同同于悟道道之不悟圣教无损虽然大林中固有不材之木以不材非材材者自若万亩中必有不实之苗以不实毁实实者怡然且宗教二门如大海波澜原无同异但消归大海则自受用中不余一法不剩一法荡然坦平何处更有宗说之迹与人彼此以此为人宁不谓之互相挽救以见三教圣人立教之本怀固如是也如孔子之教开口便道天命之谓性三句却与释教三身圆显之理符合则知孔子宗说之通无异于释韩文公儒门硕士未悟之前亦有诽佛之论出自偶然非具灼见后见大颠一日白颠云弟子军州事繁佛法省要处乞师一语颠良久公罔措时三平为侍者乃敲禅床三下颠云作么平云先以定动后以智拔公如是有省乃云和尚门风高峻弟子于侍者边得个入处始皈投门下则向往诽佛之疑既决目前无佛受用相当可见知到是处方知非处而是非瓦解今时儒者犹然藉文公为口实然识见未必似文公豁达慕道未必似文公诚切徒知非教终不知非教之非则后之明儒教而不明理尽性者乃昌黎之罪人也道家宗老子为正老子着清净道德二经亦不外宗说皆通之旨而何道者不知老子是何面目卒流于旁门异术如洞宾者道门之杰士也亦溺于采补吐纳修炼中自不知非逮见黄龙从一喝了然乃云弃却瓢囊摵碎琴从今不炼汞中金自从一见黄龙后始信从前错用心至今称为吕祖世之有明道教而不修真养性者又吕祖之罪人也如我释迦老子三乘演教四十九年是说通末后拈花迦叶契旨便是宗通而阿难在侧竟不知宗说之所以逮世尊以正法眼藏涅槃妙心付嘱摩诃迦叶世尊灭后复问迦叶世尊传金襕袈裟外更传个什么迦叶唤阿难阿难应诺方始瞥地则四十九年强记多闻于说通不获契证却被迦叶一唤于宗通上身心圆明获大无碍则世之明释教而不明心见性者又阿难之罪人所以病僧道终日说未尝说故不蹈阿难之覆辙终日不说未尝不说更不堕舜若之空沉则宗通说通之旨非独挽道眼者之圆明亦痛救迷倒者之惯习三教之立殊途同归古今轮转互相济拔其主持世道人心何时得已纵使有不知而妄为是非亦空里尘霾岂能掩辉天鉴地之杲日乎是事且置秪如教外别传一着更落在什么处以拄杖卓一卓云从来无位次不用强安排。

　　晚参

　　腊八日晚参师云南斗作怪却是北斗成精蓦拈拄杖云斩新条令没人情筑瞎瞿昙正眼睛直得地暗天昏不知那个解呻颦众中还有踞地狮子么出来试弄爪牙看如无老僧为诸人雪屈去也卓杖云龙袖拂开全体现象王行处绝狐踪便下座。

　　示众师云松直棘曲鹄白乌黑触目现前何曾隐匿得不得明月芦花堪作则缁素分明便撕当宗门做个白拈贼贼贼贼急急如律令敕。

　　晚参一僧取号缉灯师乃云今夜是上元节令家家灯烛辉煌因以为号不特汝一人要缉此光明凡在会者人人俱要缉此光明然此段光明无断无续为甚么说个缉底道理总为诸人不知自己放身舍命处故错过从上诸祖透脱一着若知得自己透脱一着便会得从上诸祖放身舍命处则千圣不传一脉岂待人提二六时中自有常光现前说甚么缉与不缉众中如有办得底为众证据看如无老僧为汝等缉此光明去也蓦拈拄杖云手执夜明符几个知天晓复卓一卓云委悉么脱或未委更听老僧一偈人间此夜闹元宵惟我山中更寂寥那个曾知灯是火顶　不负两茎毛。

　　示众云不管工夫做不做目前但要有条路分明举起令人知便是最初下脚处以拄杖卓一卓云还知下脚处么今日老僧将十方诸佛法藏一向人所未见底彻底掀翻又将十方诸佛舌头人所说不到底尽情道出向者里还有会得底么会得也与三十棒会不得也与三十棒莫道老僧偿罚不明便下座。

　　(卷终)
嘉兴大藏经　云山燕居申禅师语录


　　云山燕居申禅师语录卷第二

　　嗣法门人合哲等编

　　相继云岩二禅人请益法要

　　相继云近日师家每对学人言做工夫底人毕竟要离了万缘世法去做方才悟得学人刚才离了万缘世法去做少顷工夫觉得果然轻安寂静似有许多得力处但只是遇境逢缘又一总不得力了请问和尚如何用心始到动静两得不致学人用心有所偏颇师云学人之用心善不善者在为师者之善教与不善教今师家教人离了万缘世法去做者总归他在万缘世法上勘他不破信不过来未免与万缘世法相矛盾凡教参禅作工夫者毕竟要离了万缘世法方才做得殊不知万缘世法转离转多愈断愈有怎么得离去直饶离得去又有何究竟不过秪作得一个默照邪禅终非正因种草所以道大唐国内非是无禅只是无师得一明眼宗师向万缘世法中分明点破使人人直下信得始契无师之旨趣则一切现成触处无碍不致斩头觅活赚过一生也继云只是业识太重师云汝唤甚么作业识曾不知无明识性即佛性耶汝即今业识在甚么处继云既不是业识如何夜间又要做梦师云夜间作梦底是个甚么及至惺起时又是个甚么于此信得及勘得破又何妨喜怒哀乐遇境逢缘也继云若此者亦不区区专在坐上师云坐处又未尝不是但恐在黑山下鬼窟里作活计将目前真机丧了故曰当时摩羯令几丧目前机如定要离了万缘世法去做不唯不教人彻去反教人向轻安寂静处作窠窟使学者恋着驴年不舍故曰机不离位堕在毒海故将目前真机架之高阁安得谓师家善教人也继云如不必离万缘世法去做工夫如何世尊又要教人断妄证真师云世尊之教人断妄证真者是世尊会中另有一伙背真向妄将妄作真之徒教彼断除妄想取证真如诚世尊不得已之屈谈令彼权得一个声闻小果间或有之至于华严会上痛斥偏小深赞圆融二乘小果方惭愧无地然后舍小向大得领称性之教者不胜枚举且世尊于权乘中尚不肯以一法杻械于人故刚才说空疾又说有刚才说有疾又说空刚才说即空即有疾又说不空不有刚才说不空不有疾又说即空即有刚才说离一切相疾又说即一切法刚才说即一切法疾又说离一切相又离即离非是即非即种种千说万说横说竖说总不欲人人妄生计度坐在一偏违背菩提成野干种虽四十年间有偏有圆有大有小皆被机逗教之权终非世尊本意末后拈华示众始是世尊披肝沥胆为人处唯有迦叶一人传持此道至今不替固四十年中所谈虽不无较之拈花契旨又总用不得今续祖拈花一着来者又岂肯将世尊四十年中不得已之屈谈污渎祖庭耶其如复有一等不明个事承虚接响之徒胡拈乱扯以塞来机难颟识者汝今既要作这家人非是容易草草得底亦不可不依着明眼人住又必要择个有劈破华山手段掂转乾坤经纶方才振起这家事不然终是盲与盲同东西不分南北乱跳则何益也继云既不是这等人如何又行得去师云试问这等行得去底人在那个明眼作家前说得去又在那个证悟识者前做得去总之他对世法万缘所苦者说个离了万缘世法底工夫教渠去做自然到那轻安寂静田地彼一听之宁无出尘之想故以离万缘世法之言为极则彼此以为究竟始终必以离万缘世法教人竟不知不可以小乘法乃至于一人继云请问和尚又是如何教人师云我所教人者无他全凭我之见处并将三教圣人语句淆讹处一一验同无惑然后拈以示人与之点得分明说得痛快自然教渠信去所以对儒言儒使儒者不逆孔孟之意对玄言玄使玄者不逆老庄之意对释言释使释不逆佛祖之意故曰唯证乃知不然尽是节外生枝转见潦草焉能于寻常事物中教人彻去我虽验此三教之言所供实诣断不以三教之言一定缠绕不过间或拈来证据提惺人耳继云请问和尚见处师云欲要更见则不堪矣于言谈日用动静之间放过不少举世都是要会佛法底人故将现前本有一段风光昧却反谓障碍真可怜悯继云如何方才识得师云适才说了许多汝尚不知我今打死汝烧了汝汝还有这个么继云有师云既有何必琐琐故当时有一禅师了悟之后去杀猪卖日杀数猪及禅师临终群猪都来索命云禅师还我命来禅师云汝等既是无命即今索命者又是谁群猪一齐猛省云蒙禅师指示我等已悟无生法忍今若有如此索命者造我云天我则与他一个现成底命去继云既是如此容易佛又何用修三大阿僧祗劫师云只要信得及又何必修如信不及再修几个阿僧祗劫亦是徒然究竟是要从师打正所以道明白心超旷劫英雄力破重围继云学人疑终不破必竟如何师云若言圣凡有两样则错矣此个道理在圣不添一毫在凡不减一毫一性圆明获大自在故我有时将百千万亿世界拈向蚊虻跳蚤身中有时将蚊蠓跳蚤身中拈出百千万亿世界倘为形器所隔则冤枉诸趣不少故禅门中惟要信得及则不难若少有拟议商量必谓如何若何便不是了汝宛不知此事一见不容更见一闻不容更闻直教疏不得亲不得取不得舍不得圣不得凡不得巧不得拙不得大不得小不得有不得无不得长不得短不得多不得少不得因不得果不得前后左右内外中间一总不得于不得中一切总得方是赤条条光烁烁任运腾腾腾腾任运岂不闻古云毗婆尸佛早留心只至而今不得妙既具此大手眼又怕什么堕地狱作畜生虽灵山授记不过如此这些执着勘他不破放不下故要参明眼宗师或一槌下顿断疑情如赫日消冰顺风扬尘不致终身桎梏万劫枷锁如遇着一个瞎眼阿师愈增罪结把好人都教坏了继云和尚固是说得现成说得恰好终恐不如世尊初生时便指天指地云天上天下唯吾独尊师云汝犹执此尊卑之见迷惑本心且如十二类众生那个不尊但不能随时处中多无忌惮故不觉自尊也所以教人率性处思之便是自尊底主脑故云处处绿杨堪系马家家有路透长安那个男儿不丈夫故我教人但要识得自己即今那个无有自己故曰穿衣吃饭是自己行住坐卧是自己送往迎来是自己屈伸俯仰是自己动静营为是自己屙屎放尿是自己以及扬眉吐气于宗庙朝廷之上亦是自己虽折腰曲膝于车尘马足之下亦是自己回天关转地轴腾今跃古总不出自己甚有说不尽举不到何适而非自己又何适而非自尊也亦何必以世尊一人独尊为异也虽世尊之尊未免堕在一切众生手中大家抢旗夺鼓虽一切众生之卑亦未免跳向世尊顶　上大家横眠倒卧则世尊可以不必尊于一切众生一切众生亦可以不必卑于世尊则两相浑也明矣继云如一切众生与世尊一般如何又不如世尊之千百亿化身师云汝但知世尊千百亿化身曾不知一切众生皆世尊千百亿化身也继云一个众生秪有一身怎如世尊随类现形如月映千江也师云汝又惑矣岂不知仲尼所谓君子不器汝今器定故不能遍知万物一体泛应无方即汝今见牛便是化牛见马便是化马见狗便是化狗见羊便是化羊见山川草木便是化山川草木见楼台殿阁便是化楼台殿阁见男女僧俗便是化男女僧俗见飞禽走兽便是化飞禽走兽见日月星辰便是化日月星辰见云霞烟雾便是化云霞烟雾见金刚泥佛便是化金刚泥佛见鬼面神头便是化鬼面神头见绮纨缯彩便是化绮纨缯彩见锦绣罗纹便是化锦绣罗纹见青黄紫绿便是化青黄紫绿见精粗厚薄便是化精粗厚薄见明暗通塞便是化明暗通塞见长短方圆便是化长短方圆至于种种珍玩异瑞奇祥百怪千妖频频毕集悉皆化境得非千百亿化身而何以眼家一门化之如此则耳处鼻处舌处身处意处所化之清浊高下伊檀香臭甜辣酸苦暖冷滑涩带质影缘无端差别不尽繁举者独不是一尊之化现耶汝何认定一个凡小而不自觉也我亦不过先汝一个觉字觉得先佛先祖总一眼见一耳闻一意想心思然佛祖果有奇特与众生异欤亦不过先觉而已故我教人只要觉得自己中本有现成底便是佛祖直指明心见性之简易切当处但凡我之开口即要人直下信去未有迷者不惺狂者不信跛鳖盲龟之不飞跃龙门癞狗泥猪之不居然上位何也以各人有底各人为底指点各人更不左说右说以起人知见塞人悟门故在至尊者即笃恭端冕处承当在官属者即垂绅执笏处承当在大任者即托孤寄命处承当在小任者即委吏乘田处承当在戎衣大帽者即抛刀舞戟处承当在地方当事者即指挥奴隶处承当在行商坐贾者即出内货财处承当在工读者即缓急咿唔处承当在农圃者即耒耜横肩处承当在为樵者即飞柯斫木处承当在为渔者即芦花浅水处承当在畋腊者即逐兔飞鹰处承当在水居者即举棹别波澜处承当在游览者即高下斜平处承当在居富者即呼使奴仆处承当在居贫者即佣赁随人处承当在鳏寡孤独者即求人乞怜处承当在持斋念佛者即看经礼拜处承当在屠刽者即手捺膝按处承当在相叉相扑者即攘臂泼水处承当在叫呼指骂者即大家接觜处承当在闺阃者即女工贞静处承当在儿童牧子者即竹马交加处承当在幽人者即山间闲旷处承当在云水者即优游江湖处承当在饮酒者即弹唱讴歌处承当在食肉者即刍豢悦口处承当在寐者即栩栩处承当在寤者即蘧蘧处承当在处顺者即气宇轩昂处承当在处逆者即蹙额颦眉处承当在拙者即百无所能处承当在巧者即诸艺皆通处承当在针医者即用药下手处承当在巫者即神歌社舞处承当在盲于目者即黑暗不明处承当在聋于耳者即音响不闻处承当在明于目者即明白四达处承当在聪于耳者即五音能辨处承当在玄门者即吐故纳新处承当在僧尼者即寂寞苦空处承当在囹圄缧绁者即拘圞身心处承当在刑法所加者即连声叫苦处承当在癃残百病者即痛痒相关处承当在至贱至微者即猥　不堪处承当在运奔不息者即各有所使处承当举不尽说不尽处俱可承当人不承当非指点者咎终不肯别拟一法惑乱于人或有不信其本有这段光明向明明历历中露出而自昧却岂不哀哉继云和尚教人如是体认固善世间上根者少中下者多终恐时人更要如何若何转生颠倒乞和尚慈悲引些教乘与学人破疑令学人有所实据有所持循不使悬想无益空过一生也师云汝在教乘中久矣汝犹不知教乘中所谓是法住法位世间相常住又曰佛子住此地则是佛受用又曰色心诸缘及心所使诸所缘法唯心所现汝心汝身皆是妙明真精妙心中所现物又曰三界唯心万法唯识又曰妄想无性全体即真又曰资生业等皆顺正法此教乘之直指语即宗门亦曰六尘不恶还同正觉又曰境上悟得永劫不迷静处得来自救不了又曰断除妄想重增病趣向真如亦是邪又曰举不顾即差互又曰是处是弥勒无门无善财又曰万象之中独露身为人自肯乃方亲又曰湘之南潭之北中有黄金充一国又曰古佛心秪如今又曰吾有一宝密在形山又曰大千世界是沙门一只眼又曰溪声尽是广长舌山色无非净清身又曰草木瓦砾如来境不碍金刚正眼睛又曰厌喧求静者憎枷爱杻也又曰百年三万六千日返覆看来是这汉又曰随顺世缘无挂碍涅槃生死等空花又曰取不得舍不得不可得中只么得又曰舍妄心取真理取舍之心成巧伪又曰敲床竖拂打地摇铃吹毛击竹进前退后趁去唤回擎杈舞笏诟骂面壁热喝痛棒要人直下信去若此者岂非宗教二门之直指语耶继云和尚引来取证固说得极是但初机不能信入师云我所言者正要初机之人能信能入但就路还家当下解脱又何问赵州长庆之久参广额石巩之初学第勘破信去无两样也且佛法世法及宗门语可为入道捷径非是实法系缀于人若是了当底人一切冰消瓦解如何硬要离去倘教人离了万缘世法去做除非是更有个无万缘世法底世界塞却两耳不闻胶着两眼不见然又不免见黑闻静如何离得设使离得尽净亦只得个二乘小果终非向上一路所以宗门中无论四圣六凡都来一一按定不容丝毫拟议倘存丝毫凡圣之见一并贬向铁围山去那有万缘世法可舍佛法可取更说个离底道理云岩出云某甲曾闻长老示人做工夫如儒门所谓克己复理一般师云如此教人亦是离境用心则将孔圣之克字亦错会了何则把克字当作除字不知孔圣之克字即胜字也理能胜欲理为我用然亦不识何者是理何者是欲且克伐怨欲之不行为难终非是仁理之浑全处既造到禅家一步和仁理俱了不可得尚容克去复理离境觅心以当祖师禅也如教人离境觅心又何异于异端邪说离心认境岩云异端者即今之号白莲无为清净等教否师云然岩云此等亦教人明心见性与正教何以异师云听其言当观其行我曾验过他来开口虽教人明心见性其实是取相凡夫终不能识自己家珍毕竟要认个境界相状胶柱鼓瑟以致终身不舍亦何尝明底是心见底是性而背真逐妄认个邪境幻相唤作佛法诽谤正法惑乱世人若是正人自不为彼所惑岩云而今尚有聪明有见识亦误入此中者师云还是他未有聪明未有见识如有聪明有见识者自知反身循理岂入他索隐见怪中岩云如言离境之心未尝不是和尚所言之心如言心外之境未尝不是和尚所言之境其邪正何以区分师云离境之外更有心么离心之外更有境么我所谓即境即心之真心即心即境之真境非同邪说也岩云六祖当时亦教人屏息诸缘一念不生契本来面目师云息字与离字不同息者如波之息于水即水即波即波即水离者如波之离于水水之离于波今波外更有水乎一念不生波与水合则全体现前全体透脱非波水一如而何今言离之则全体之妙何处有也如六祖果要离去诸缘方才悟得祖亦不当教人云佛法在世间不离世间觉离世觅菩提恰如求兔角又不当云对境心数起菩提作么长真正是个宗门中儿孙绝不别引前人旧唾使人钉桩摇橹故曰男儿自有冲霄翅不向他人行处行总之未彻目前境界便不知自己通身是遍身是取之左右无不是所以不能当轩举起令人直下信得岩云又有教人参话头者何也师云大慧禅师亦教人参话头唯证者乃知方不逆前人为人心事然不知者便谓大慧果然要人参话头又焉知大慧之才开口处便是大慧之披肝露胆处秪要人讨个下落安肯使人坐在窠臼里岂大慧之心哉明眼者自知更拟参之是愚者见之之谓愚也自愚愚人何日而了故曰尽信书不如无书也必是明彻首尾底人方才不逆前人为人立言之本意彼此迭相为用以杜互相力诋之非不执己见抵牾前人彼此矛盾也今人岂不欲做个辩才无碍七通八达底好人总为他个事未明识见暗短古人道语不惊群誓不开口作者般种草又要波澜浩渺作略洪深行履必须效法古人岂容丝毫诈伪于其间哉岩云又有道参禅人不可学文字此说何如师云虽有教人莫学然亦有由有等己事未明惟以多闻博览舌枪笔剑取胜于人故教彼莫学不然终似一个纸上蠹鱼将世间好语嚼尽则何益矣古人励人为学又必有由故曰学以聚之问以辩之斯言学非辩问无由发明所以前代圣人莫不谆谆以学字望人今教人莫学又是何心行遂使装模作样之徒有所藏身懒惰懈怠之人有所借口则戕害学者不浅如其不学又焉知古圣先贤之用心耶叮咛告诫之为人耶又焉知三教之轨辙难越我之范围耶引而不发处尽属我之肝膈耶又焉知言满天下无口过耶言辩不及处捶胸踝足耶又焉知一切淆讹公案不错会遇境逢绿呈旧面耶又焉知平地上有陷坑耶谈笑中有锋铓耶至微至贱中有精义在耶无明窟里有真人逢人不得错举耶又焉知界内界外有情无情尽归我之化机耶世法佛法打成一片耶大小相融一多无碍耶又焉知物我同根是非一体耶夭寿不二生物不测耶挺然独立周行而不挠耶万物并作而不相害耶又焉知寻常语里善教人耶异说邪言咸同正论耶鼓三寸舌翻难作易耶舒一只手打死教活耶又焉知粪堆里识真如耶净光中昧佛性耶涂毒鼓边解侧耳耶吹毛利上横身耶▆焉知在动用中动用中留不住耶常堕诸数诸数所不能收耶又焉知一动一静一语一默一喜一怒一出一入皆为人耶料拣兼带宾主照用圆相三要三关之验人耶又焉知三千里外接人耶相逢面壁之启人耶去后教回之惺人耶斥退不灵之鞭策耶又焉知四生六道皆令人于涅槃耶不被前人之舌头瞒耶不以前人不了之话头系累于人耶又焉知不疑言句辜负前人之心行耶得念失念无非解脱耶又焉知披毛戴角是毗卢遮那耶剑树刀山是菩提场耶又焉知死去生来如昼夜耶得失两忘如虚空耶又焉知四两游鱼吞扁艇耶半斤鸿雁挟嶙峋耶又焉知总不开口尽大地是一舌头耶众生度尽不见众生可度耶又焉知通身打烂血淋淋地是为人耶和颜悦色从容议论之贼人耶又焉知九转丹救不活活鹞耶钜灵手捏不死死蛇耶更有许多说不尽举不到之圆转处皆由学而至故为学之益大矣哉今教人莫学者然法门无量究竟是要学底教人离了万缘世法去作工夫然万缘世法究竟是离不得底教人参个话头然话头究竟是要打失底故今不明个事者出言行事不无相反所以行处似是说处大非然说处既非则攘座升堂行喝行棒又成画饼矣岩云和尚直切为人如此亦有不相信者何也师点首云且同于同者好之异于异者恶之理合然也故我今日但知隐病身于茅茨寄性命于锄头那复知有人问事倘有来相依者我亦未敢拒绝但愿他做一个出格脱略人去故我教人处多严峻有心事纷飞者毕竟要他死下来有机思迟钝者毕竟要他活鱍去有偏于学者毕竟要他朴实头有偏于思者毕竟要他触机荐如有不从我教定是痛打诟骂决不饶他能不教人不憎恶耶我宁冒个不好之名断不肯做装模作样底假禅师令诸方识者瞋目怒齿也况祖师门下人天表表为一代宗乘岂肯柔情取合阿比相安以辱祖庭耶故我之取人亦必须要见地明白证处精确行处谛当辩处圆转问答机缘不使明眼讥刺或拈或颂自然恰好小参普说与人解黏去缚上堂入室如明镜当轩然后龙天推出自合收舍天下衲僧折衷群贤之口凛凛如鹤立鸡群岂浅根下劣不学不悟之徒能充其类哉汝等当要本色为人莫秪图有个人样粉饰得去便胡说乱做非法门之所望也勉之勉之继岩二禅人默默作礼而退。

　　介夫郭居士请益法要

　　夫云请问和尚贵教中多言空者何也师云尔道我是那一教耶还是儒耶释耶道耶若谓我是释释未免非道若谓我是道道未免非儒若谓我是儒儒未免非释若谓我不在三教我亦不妨泛在三教若谓我即在三教三教又不能收我若一定以迹相见我尔又非道中人既非道中人空之一问意有相非吾怪乎三教之不当非者久矣其奈后之不容不非者何也观其迹则释未免非道之癖于身道未免非儒之癖于仕儒未免非释之癖于空也皆是盲人抹象各执一端未见头尾四蹄之大全故有此三教之分何以知其释之不当非其道之未免癖于身身者相也相即心也心即相也故老子之用心处不在即身上做亦非离身上做若谓老子在即身上做即不当云余食赘行物或恶之若谓老子在离身做又不当云载营魄抱一能无离老子于不即不离之间做到绵绵若存处何等圆合恰好但后之学老子者不肖老子用心故不能独立而不改周行而不殆所以迎之有首随之有后拘拘束束于幻化浮躯上用心毕竟要拖起他上天下地则惑矣故道之又不容不非也何道之不当非儒之未免癖于仕仕者治也治即学也学即治也故孔子之用心处不专在仕上做亦不离于仕上做若谓孔子专在仕上做即不当悦吾斯之未能信若谓孔子专离仕上做又不当云明明德于天下孔子于不即不离之间做到不舍昼夜处何等泛应恰好但后之学孔子者不肖孔子用心故不能反身循理保燮太和所以未免留情于粉白黛绿之间不及造端乎日用寻常之际忙忙急急于蜗名蝇利上用心毕竟要担到死而后已则惑矣故儒之又不容不非也何儒之不当非释之未免癖于空空者心也心即色也色即心也故佛氏之用心处不在即空上做亦非离空上做若谓佛氏在即空上做即不当云是法住法位世间相常住若谓佛氏在离空上做又不当云凡所有相皆是虚妄佛氏于不即不离之间做到圆觉遍通处何等任运恰好但后之学佛氏者不肖佛氏用心故不能行解相应理事无碍所以长年坐在文字理学之乡或寂寞空闲之处悠悠忽忽于动静取舍上用心毕竟要倚墙靠壁则惑矣故释之又不容不非也夫云和尚持论固是但释教言空者终恐不可师云释教所谓空者非谓顽蠢不灵之空乃含吐十虚包罗万有之真空也心若不空则不虚不虚则不灵故老子所谓虚而不属孔子所谓空空如也亦何常离得空字且如世间之空空若非空自不容其云腾鸟飞风动尘起草木山川楼台殿阁四圣六凡种种物象大小纤洪一切音响一上一下一左一右一横一直震作发挥安成一个世界故曰心空及第者良有以也但释凡开口辄以空言心者非无据也要知心之应物如空之不拒诸像发挥耳如其心若不空则是物与物交今乾坤世界之大成凡民众甫之大利若不空何以容受故有情无情具此真空之理错荡为用大以成大小以成小随其形器尽其分量果可有大小乎哉果可无大小乎哉是隐显莫测之教非所以对庸鄙道也今复以虚空譬而晓之且如在室则有一室虚空在堂则有一堂虚空在谷则有一谷虚空在山巅则有广大虚空倘临于日月则有无尽虚空此皆形器分量之别非虚空有大小之不同也虚空既无大小之不同然则心也复有大小之不同欤故曰蟭螟蜉蝣之心心所同也藕丝针眼之空空所同也三教圣人立言设化岂复有不同耶故释之所谓于一毛端遍能含受十方国土含此也坐微尘里转大法轮转此也自心现量现此也万法惟识惟此也因所作坏不坏相展转因因此也一切事究竟坚固究此也圆觉妙心觉此也略举释之言空如此而儒之所谓吾无隐乎尔非露此耶左右逢源非逢此耶明于庶物非明此耶察于人伦非察此耶高坚前后非恍此耶欲罢不能非本此耶万物皆备于我非备此耶儒之既违越不得空字然则道之又越得空欤故玄之又玄玄此也三十辐共一毂运此也凿户以为室埏埴以为器用此也贵以身为天下寄此也爱以身为天下托此也曰彝曰希曰微体此也致虚守静复此也芸芸归根反此也泛兮其可左右恃此也视之不足见听之不足闻用之不可既廓此也不出户知此也不窥牖见此也牒牒而不分别浑此也形无其形物无其物验此也万窍怒嚎散此也大小逍遥乐此也今道之既离不得空字何独怪其释氏之不当言空也故在儒曰君子之于天下在道曰道在天下在释曰佛法在世间果可离于天下世间而谈教也故当时之列为三教者深有谓也设使当时只有一儒教而后之习儒者几能仿佛孔氏之用心而不渐流入于人欲之私者耶只有一道教而后之习道者几能仿佛老氏之用心而不渐流入于搬弄之末者耶只有一释教而后之习释者几能仿佛佛氏之用心而不渐流入于矫现之伪者耶故必由此三教列而鼎立始有交相教养之助然后进步有阶持守便当不致溺于一偏互相诋訿所以儒士之结道者谈保身之方结释者谈治心之要道者结儒士谈人事之节结释者谈实相之真释者结儒者谈日用之常结道者谈形神之妙则雍容和睦一家彼此来往三教他日相逢见而悦之乃故知也得非纳交美好于一时扇淳风于万古欤然虽如是犹有三教话会处到这里更须超脱一步不涉缣纤虽有理莫能伸言辩莫能及文字莫能载因果罪福事业功勋一齐放下前后际断中亦不安只教净裸裸绝承当赤洒洒无回互在儒不知在释不知在道不知然亦不妨在儒也在释也在道也故曰乘委射御之迂造次颠沛之急皆禅也吐故纳新之俗烧丹点汞之愚皆禅也着衣持钵之拘按本宣科之渎皆禅也故我之所谓禅者泛在三教而不为三教所留难亦何妨道冠儒履佛袈裟亦何妨全道全儒全释乎亦何妨一总不着赤条条故禅者诚去执之虚名即禅亦不可得而名矣夫云弟子一向不信有禅但知有儒有释有道而已今聆和尚大教始知真有禅也遂拜辞而去。

　　燕居禅师语录二卷终
嘉兴大藏经　云山燕居申禅师语录


　　云山燕居申禅师语录卷第三

　　嗣法门人合哲等编

　　于野王居士请益法要(讳弘缔附别叙)

　　师访于野居士坐次野云请问和尚既是三教一家何行事相反师云造到极处自是不别若论肤浅之解能不角立相反耶野云如何是三教极处师云难言也野云要请和尚指示师云到此极处岂可以言言岂可以识识在默契之而已野云既曰难言而又何有三教之说师云三教之说有精有粗有权有实若论精实之诣乃不言不识之旨也粗权者乃讲明精实之诣也野云又请教贵教中不言不识之旨为何如师云我教中非是不言其所言者意在言外故随语生解者未免堕在道理皆由知解遂失其旨野云既不用道理不用知解从何处得入师云吾宗门多用棒喝便是入处野云某甲所疑端在棒喝正要请教师云棒喝既是入处又何疑之有然棒喝祖我释迦文佛睹星一着末后拈花契旨传至四七二三二三之后展转传至山僧从上来有宾主接人者有兼带接人者有圆相接人者有一句三句接人者有箭锋相拄接人者总不若棒喝直切痛快获益良多而世人粗浮不识反将醍醐为毒药也野云如何才得棒喝中痛快师云未开口前早已喝未举手前早已棒也还会么野云既未开口喝从何来既未举手棒从何来师云公太不唧溜若知来处必先得个入处试问公有耳么早晚闻驴鸣犬吠便是喝入处公有身么能知涩滑便是棒入处与么契得痛快平生不待棒喝而自明矣复待举而尚疑乎野云棒喝之说似乎无味师云时人多向有味中求不肯于无味中会且如山僧即今连棒连喝公还拟议商量得么复作道理得么若作商量作道理得则颜子不当心斋坐忘堕体黜聪也亦不当甘心于无味也公还肯信此不言不识之旨乎野不觉踊跃有个入处乃云今日始知我颜子坐忘黜聪之谓也遂殷勤留宿更知从上祖师门庭施设直切痛快无如棒喝也师辞行野赠以别叙。

　　燕居和尚悟彻本来面目证诸破山老和尚破山老和尚为之首肯殆佛之心印世之津梁也飞锡入黔随喜玄天洞中缔出言相扣指示之下昭若发蒙始知佛书入我中国几数千百年虽明王硕弼不能废其教者盖实足有以主张天地万物之理而非空虚寂灭之门也缔欲结一庐留和尚而不能欲助之以资斧而又不得勉为俚句其抑古人赠人以言之意乎工拙殆所未计贻笑大方知弗免云烟霞癖所生爱枕南山石世事等浮云间观发太剧养生师屠牛批郤奏刀剨时同野树恬时共行云适放怀满天地沧溟何太窄高僧棘道来杖头挂刀尺破衲携春风终朝餐冰檗延入坐窗前拂麈沛京液相看两眼青偕忘虚室白为问西来意直指庭前柏栖息方信宿高飞举风翮我谓闲关鸟曾恐木亦择何事征涂间精神恒役役乃云驾慈航济世泛大泽此身住虚空乾坤随作客草木自天乔拈来到处掷分付梦中人认道真血脉。

　　聚云沈居士请益法要(讳鲸)

　　云云久仰和尚特来求和尚指示师云若论指示古德有三种接人上上人来闭门打睡接他中等人来瞬目扬眉接他下等人来方以言语接他不过使其自得之而已故曰道在日用奈何日用不知道在寻常奈何寻常不识所以不领古人奥旨者多矣云云释门多是空寂空寂者莫是喜怒未发时耶师举拂云还会么云罔措师云居士大事未明徒言空寂秪增口过耳若论未发如木中有火火未发时谁谓无火而言无者但欠一钻耳士懡　而退。

　　继明李居士请益法要

　　明云某甲年老禅道难习但持些经念些佛以了余年师云不然一息尚存此志不容少懈且持经念佛犹劳心力但直下信得一切现成有甚能与不能明云老身贪睡患不能行师云学道在心何关身事但达其本末亦不昧明云如何是不昧处师云日用之间语默动静行住坐卧遇境逢缘喜怒哀乐何时昧得但溺于情识故谓之昧耳切忌舍此日用而别求不昧也明礼拜而退。

　　完璧刘居士请益法要(讳之玉)

　　士云弟子儒门中学习虽多求其继道统者万中无一师云非特儒门但徒说而不能行者多然亦不知下手处常用知识搀和其间分疏不下所以与道相远璧云请问和尚如何下手师云孟子所谓勿助勿忘便好下手璧云如何是勿助勿忘师击棹一下云还助得么复击一下云还忘得么璧停思师云拟议之间白云万里璧便出师送至门璧以手指胸云从今知这个在腔子里师唤璧璧应诺师云走出腔子来了璧云仍收进去师云大费力生。

　　素明座主请益法要(讳庆旨)

　　明云弟子口喃喃一生究竟终无实得深有愧于大方师云无伤也一切资生业等尚顺正法况经律论藏乎但要识得本命元辰落处则知顺之一字如拱北之星朝东之水无有一法不顺者自然随处作主遇缘即宗如今时亦有文理不通教典不识者于禅席下拍盲讨个入处便作主宰况深穷教理者乎明踊跃而去。
</div>
    <div class="pagination">
<a href="云山燕居申禅师语录.html">上一页</a><a href="云山燕居申禅师语录.html">1</a><span class="current-page">2</span><a href="云山燕居申禅师语录_page3.html">3</a><a href="云山燕居申禅师语录_page4.html">4</a><a href="云山燕居申禅师语录_page5.html">5</a><a href="云山燕居申禅师语录_page6.html">6</a><a href="云山燕居申禅师语录_page7.html">7</a><span>...</span><a href="云山燕居申禅师语录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
