<!DOCTYPE html>
<html>
<head>
    <meta charset="UTF-8">
    <title>方融玺禅师语录 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方融玺禅师语录 - 第 9 页/共 11 页</h1>
    <div class="content">
拈来大地一禅堂坐卧经行任抑扬识得目前无碍境何分东土与西方

　　示本禅人参父母未生前面目

父母未生谁是我已生之后我为谁两关透过知如此高坐禅床骂祖师

　　示云上禅人

乍得身心一念间更须努力莫停参若从此处端然坐无事深坑出大难

　　示守真禅士

学人参学莫虚劳壁立千峰着眼高知识门庭如火宅拟心凑泊被先烧

　　示无入灯公

参禅纵得入头处更向孤峰彻底寒不具一番坚固志荷担此段事应难

　　示自立行者参学

记取当年下发时病躯难以教痴儿于今打发诸方去学得成人不可知

　　示叶居士祝发

看破名高与利高千金难买剃头刀若从刀下明斯旨无始轮回一念消

　　示瑞卿叶居士

五老峰高远望尊难将寄语问寒温自须亲到一回后别有风光照面门

　　示澹然饶居士

澹然无事是家常静里工夫莫暂忘若执清闲为所得百年光景一朝霜

　　行实

　　　　　自纪

　　予籍陕西西安府泾阳县任姓子生于明万历三十年壬寅七月七日子时年五岁识世间善恶事每见仆辈烹割则避走见僧入门则喜笑或与父语话必拱立敬听不好共群童戏爱静坐非母唤则不动一日予兄特具鸡黍强命予食不觉怦然有动力请母止之由是随母素食见母礼佛亦随礼见母诵经或跪于前或立于侧母口授心经须臾成诵不忘年十岁有姻家欲为谋婚定者父谢之日此儿当为佛家弟子非尘俗可羁人或征其意父曰吾邑有寺曰赫塔主事僧名海福持身颇严见人则笑人以笑和尚称之素与吾为斋会友年七旬余染寒疾吾日往看讯福曰老僧不久离此居士可施我安身处否吾日寒家山地颇多任师所择即用供养福合掌谢布施次夜吾内梦福入房忽醒以告吾惊异往视福已亡矣既而吾内有身茹荤则呕吐遂发心长素供观音大士像习金刚般若持诵无间吾时心占前梦知福所为非山地矣及娩得男有族祖封君年九旬余至吾家问儿生日时详其语乃安名福生年二岁见僧则笑三岁见佛像则合掌五岁兄与腥食则不怿今十岁虽姑嫂姊妹之房辄未尝过如成人傥此儿善根夙植故当成就之恐堕落世缘或有他患父往往告人如此故予出家之志弥决也年十二父丧兄欲为予议婚母不许曰汝父存日作何言而汝欲违之邪况我亦有舍子之念但未得好师耳自此兄弟姊妹皆以僧相看特加恭待年十六辞母随族叔谒五台母曰我闻台山有万尊肉身菩萨常住处汝去必得好师勉之勉之遂赠饰金为供仪次晨拜行亲族男女兄弟姊妹无不悲泪惟母不欲以离别之色伤予宿志更欢喜见送夏初到山见其林峦耸秀溪径幽邃举足皆寺启眼是僧问叔曰母谓此山是肉身菩萨所住处何者即是叔曰龙蛇混杂圣凡难辨又曰我为出家当依何人叔曰随子之缘经两月五台高顶诸大名刹无不遍游一日过宝林随喜主者一见如故交款留连日入续灯堂见大材和尚叔礼拜予亦随拜师曰向梦老者携童子求披剃今其拜者大似前梦所见叔告之情师即肯许以七月七日设斋集众亲为剃落受沙弥十戒法名如玺是为万历四十五年丁巳岁也自是每岁奉命往还京师听讲靡间年十九师寿九旬有二一日忽示疾绝饮食三日予跪请曰玺早年丧父辞母出家虽蒙师慈悲剃度心地未明师若不起玺当作何事即得不负为僧之志师曰坚持净戒为本听学大乘经律开发慧性若有向上根器当依善知识参禅去须知老僧曾见瑞峰来予曰沙弥十戒已蒙师授教典虽未精通然略已讲究但未知甚么是禅师瞪目一喝而逝椅坐三日龛供七日颜貌如生封龛日有彩云笼寺诸山耆宿昼夜接踵者半月余茶毗日烟气异香开圹造塔礼谢诸山一载方讫年二十归乡看母母已有疾日夜侍其左右母曰我持斋多载病在呼吸子既为僧若能为母下发是为至孝予乃奉命启佛为母剃落朗诵三皈十戒母闻而欢喜索镜自照曰素猒女身今现僧像我愿足矣敛镜端坐念佛而逝侍柩三月日诵金刚般若安厝方毕是岁秋即结友谒峨嵋闻放光台有活普贤直诣参见才礼拜师曰普贤普贤予曰何得如是虚妄授记师曰老僧何敢轻汝是夜茶次问曰何省人予曰陕西师曰离乡来此端为何事予曰谒名山师曰山以何名予曰普贤道场师曰道场已入还见普贤么予曰名不虚传师曰你去南方参得禅予曰此间还有禅也无师震声一喝予于是领略其旨密契先师一喝之意年二十一谒千佛宝顶秋入楚之荆黄时汉阳水荒百姓避走者如蚁闻郧襄颇熟而反棹冬谒武当度岁年二十二仍转襄州闻黄檗山无念和尚道风大振门庭峻异凡见人来以打骂为佛事径往参见才入门师唤厨司云有饭盛些来与这闲神野鬼吃了去予曰早知和尚有此扁额师曰油嘴花子叫执事快与我叉出去予曰将头不猛累及兵丁师拈拄杖便趁打予急走曰拄杖子请和尚自领去执事曰莫多嘴予曰早恁么道免劳和尚尊力挂搭三月一日辞行师曰再住住予曰来时遣即不去去时留即不住师拈拄杖归方丈予便戴笠而出秋到博山参见罢安单杂务寮冬入禅堂结制开发生从何来死从何去话予曰生死缘起且不问未审是甚么物恁么来去师曰正好疑着力参一季未有入处每入室请益不契逼拶成病移单印定寮调养忽闻同寮僧读楞严经云因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得如药病相投举体轻快遂入室呈偈请益偈曰生从何来死从何去但有言说都无实义师曰未尝无实义只汝不会予曰某甲从来无虚语师曰未在由是疑情更发以至竟夜不寐终朝无语虽同众作务如无一人相似不知者窃以古头巾汉讥笑之予或闻亦不知也一日随众出坡挑米因途中担折如梦忽醒心目洞彻归诣方丈请益师止静帘外作礼而退年二十四春过匡山访一庵慧灯法幢诸尊宿辈夏到金粟参密云和尚一见便问临济大师道有一人论劫在途中未离家舍有一人离家舍不在途中意旨如何师打曰一棒齐打杀予曰此是杀人棒如何是活人棒师又打曰还知痛痒么予曰杀活分明今且置全提正令当复何如师又打予曰元来金粟佛法无多般师曰你作么生会予一喝便出秋过南海冬转径山复往云栖度岁次春入天台国清访寒山拾得遗迹复参湛然和尚听讲数日凡浙地名山巨刹隐显高贤靡不遍参请益也年二十七夏复入径山参雪峤大师才见便曰我这里没饭与你吃到常住去予曰已蒙常住挂单茶饭俱足敬来求师太名笔师云带得纸来么予曰恐不中尊意师曰拿来看予展两手师云也将就予便抚掌而出秋到金陵冬入讲席次春随喜诸大名刹遍访京师年二十九谒九华从江西欲往曹溪道经西昌值子房曾公留掩关三载详览教典年三十二受虔州坦公请讲楞严于莲社禅林夏讲孝衡疏钞明年复赴前请重讲经钞又明年受苏溪冠山请讲孝衡弥陀等钞年三十五丙子春乃值先老人颛愚和尚自螺川过五云首龙郭公及众信迎师至苏溪休夏于百桂书园时予主香象期敬诣参见作礼问如何是诸佛戒师曰公去问善知识予曰和尚何得过谦师曰病僧行脚日久予曰也要在此为此师笑曰公且坐吃茶遂将求戒颠末详细告师师应诺于五月二十五日增沙弥戒六月初一日进比丘戒初六日圆菩萨戒三坛具足感慨希逢更益精严遂发结茅孤峰之愿丁丑春师往匡庐埽憨大师塔秋入云居予闻即诣亲觐师时受给谏熊青屿公与味白师请兴复云居命予职监院事每见师教人参观音大士即今在甚么处话一日解制大雪连降师命众作颂尤谆谕予作复垂问勘之予颂曰多言人怪寡言痴语默何尝不是伊若问观音真住处梅花几点泄天机师云泄甚么天机予曰瑞雪报年丰师曰再颂又曰识得这些便休歇瓮里断乎不走鳖问今何处是观音梨花偏打元宵节师云你唤甚么是瓮里鳖予一喝师曰此皆住山得的予曰元来不欠少师曰你真鬼怪予曰某甲见和尚如古佛师默然予才出方丈师又呼入云观音大士即今在甚么处予曰家家门前雪满堆师曰雪消后如何予曰水到渠成师曰不辜负你吃清粥淡菜予即掩耳而出时庚辰孟春望日年三十九岁矣辛巳春谢监院事欲结静庐于山之后屡恳师固不诺秋乃有南岳之行欲毕结茅之愿途中师复遣人赶回癸未秋七月十一日师榜示大众安第一座予入方丈坚辞师曰此是闲执事八月初三日师出山往邵阳初十日合院大众请理常住事辞之十八日护法熊季纳居士复入山设斋同众固请十月初七日师自吉安遣人赍书至山命众奉予代理院事坚辞不获十五日结制复请落堂有法语腊月八日秉命传戒有榜式并具别录是冬师阻兵寇不达遂返棹抵金陵甲申春予走金陵迎师还山而师建紫竹林乙酉再迎又以林事未讫期以明春丙戌因诸山多事予未遂前约乃招法玺大师赍书往迎师已登舟疾作诸弟子强舁归林以五月六日趺坐而逝二十九日讣到云居予即买舟往迎师龛归塔而林中留龛供养相待久之请天界先老和尚处分以明秋为归龛之定期予于时负病还山蒙熊氏一门暨合邑绅衿居士诸山耆宿公请予继云居之虚席辞再三不已仍以代理就事俟师龛归塔然后赴诸公命丁亥夏躬往迎龛值师初忌众请天界和尚上堂予问青青翠竹尽是真如郁郁黄花无非佛性只如竹未生花未发真性何在师云当今突出别手眼看取威音那畔机予曰当今眼即不问如何是那畔机师良久云会么予曰深密幽玄蒙师直示向上一路千圣不传意旨如何师云这段风光天然自在予曰恁么则弥辉普耀去也师击如意予便归位一日碧峰寺见师师问何处来予曰林中来师曰林中事动止如何予曰特来请问和尚师云提起放下一任繇你予曰也要和尚证明师云杖人从来不轻许人予曰设许人时如何师良久默然予便礼拜师亦默然午后入室礼拜师云作甚么予曰归林去师云适从那里来予曰随喜罗汉来师云罗汉都在么予曰若不在将甚么见和尚师云杖人无面目你向何处着眼予曰转见亲切师云如何是你亲切处予便礼拜而出林中事毕过天界辞谢师云向日弥普底今朝试道看予曰总在这里面辞去师云水远山高切须仔细予曰自有拄杖通霄彻渊便出师送偈扇如意等具力勉受之冬初抵云居时山田遭蝗所须百不给拮据逾年以己丑仲冬廿一日之吉窣堵甫成院舍香灯略具所不能庄严如意者以待将来同门诸兄之缘力耳事竣予告护法檀越及在座诸师面请法大师继主先和尚之席法已慨诺季冬廿四日予将常住册籍什物付执事看管以俟奉法入院而予将退居塔院侍香灯法乃约期去匡山而不时至而予延伫竟载坐违夙愿纡怀成病辛卯春遂出山托钵行脚夏至匡庐卜隐未就秋挂锡五乳冬为诸子说戒时年满五十矣壬辰春本山耆宿见契始泊于五老峰之瑞云崖狷穴同居野蔬度日而又有千寻之嶂结秀层云万顷之湖俯瞰无际凡予二十年间积怀未遂者至此而可以无憾矣予自辛卯辞云居事退隐匡庐春秋九易承先师浪老和尚屡书勉其应世皆以老病不出山之愿谢之己亥五月朔二日师差风峻机持书到山有衣偈源流嘱予予即焚香启读竟对使举示左右云遁迹匡庐数载一切是非不管纵有口舌撩天到此冰消瓦解即今三世诸佛衣法历代祖师源流我本无心希求彼却有意自至且道受即是不受即是乃掷书于案头云老贼分赃获者殃及九月朔七日见日公送讣音到山次日设位上供拈香云玺于数年前跨木马游火宅眼冷心灰数年后向孤峰结茅屋大休大歇已谓此生事毕岂知祸身难掩欲隐弥露往业难逃欲避偏遭只得重抖精神复整威仪拈一瓣香穿渠鼻孔说几句话通渠耳窍虽然贼过张弓要且箭箭中的呀将昔冤报昔冤以今屈酬今屈莫道对头不相识十一月朔二日出山腊月朔二日抵天界初八日对龛上供告香云千里闻风一月来遥知此事已安排全身坐在炭坑里向外觅求焉在哉庚子四月十三日送师龛入摄山建塔八月十九日于紫竹林受侍御陈旻昭居士宪副刘纯之居士暨合郡缙绅孝廉文学居士同诸山耆宿本寺方丈监院等请住天界于九月十五日入院辛丑春结制皆有法语载录夏建普福道场七昼夜时予年满六十矣是夜茶次因众问予有生以来行实不觉忉怛至是侍僧次日请录遂援笔纪其大略如此。

　　三卷终　　　　　菩萨戒弟子刘兴孝捐资敬刊

　　和中峰禅师怀净土诗

　　庐山瑞云沙门大玺着

一乘愿力入娑婆忘失西方劫数多今日回心须念佛去来由自不由他

故乡非外路非赊才想归家便到家眼里西方心内佛回光返照本无遮

欲往西方须念佛六时昼夜莫停声情尘念到消忘处净土何愁不得生

国名极乐谁为主秪有弥陀一世尊垂手娑婆无量劫教人同入念佛门

信行弘深愿往生西方三圣总持名慈悲不舍哀摄授我命临终共接迎

念句弥陀问是谁问来问去起深疑渠元就是唯心佛要与当人自证知

弥陀释氏共胞胎两土平分任取裁识得自心无不是此谁生去彼何来

此去西方多少路迢迢十万亿途程专持自性弥陀佛净土惟心绝点尘

诸佛本无彼此相众生与佛自疏亲莲花世界何多佛尽是娑婆过去人

死死生生生死死尘尘刹刹刹尘尘自从一念弥陀佛顿脱轮回无始因

呆不呆兮痴不痴无心念佛似婴儿全身本是光明藏悟后还同未悟时

净土娑婆共一家教人生去本无差若将彼此心求佛舍却阿娘认着爷

苦海无边欲出离只须日夜念阿弥一声相应狂心歇便是舟登彼岸时

即心是佛将心念念到心空佛亦忘亲证一回方解道涅槃生死总无妨

佛祖同宣净与禅随机方便利人天个中消息无分别直指归真达本渊

佛说弥陀一卷经全彰依正数难明自须亲睹慈尊面始信刹尘是化城

净土云何名极乐因无恶道苦相侵珍衣宝馔随心至楼阁园林地布金

楼阁层层宝所成门窗咸放大光明黄金座上弥陀佛说法时时度众生

七重行树叶婆娑四道金栏界网罗昼夜经行花满地香风微动念弥陀

九品莲花共一池含辉发耀映时时常为不退菩萨母产育娑婆念佛儿

珠网玲珑宝树森微风吹动妙多音譬如天乐同时奏闻者皆生念佛心

八德池中九品花或开或合大如车青黄赤白光交灿底布金沙长佛芽

地布纯金平似掌六时不断雨天花众生清旦盛衣裓供养他方佛老爷

鹦鹉频伽绕树林梵声和雅悦人心休疑异类同居此尽是弥陀变化音

弥陀一念一莲华因彻珍池果不差念到功成佛接引一声弹指便归家

一心不乱是专持名号声声莫暂离打破疑团即是佛不须重觅古阿弥

万德洪名无量光十方普照貌堂堂自从无始至今日劫数何如寿数长
</div>
    <div class="pagination">
<a href="方融玺禅师语录_page8.html">上一页</a><span>...</span><a href="方融玺禅师语录_page4.html">4</a><a href="方融玺禅师语录_page5.html">5</a><a href="方融玺禅师语录_page6.html">6</a><a href="方融玺禅师语录_page7.html">7</a><a href="方融玺禅师语录_page8.html">8</a><span class="current-page">9</span><a href="方融玺禅师语录_page10.html">10</a><a href="方融玺禅师语录_page11.html">11</a><a href="方融玺禅师语录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
