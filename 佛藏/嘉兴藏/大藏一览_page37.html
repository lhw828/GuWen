<!DOCTYPE html>
<html>
<head>
    <meta charset="UTF-8">
    <title>大藏一览 - 第 37 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大藏一览 - 第 37 页/共 51 页</h1>
    <div class="content">　　无尽意经。云何信力。如是信向。魔不能坏故。进力。精进坚固。天人不能坏故。念力。住诸善法。烦恼不能坏故。定力。远离愦闹。虽有所说。不碍诸禅。不舍于定。亦不随定。而能自在。慧力。知世间法。出世间法。无有一法。能坏是智。世间外道。苦行难行。是菩萨为教化故。亦悉现受。同其所行。是出世法能过世者。(周字函第一卷)。

　　婆沙论云。问曰。何缘此五名根名力。答。能生善法。故名根。能破恶法。故名力。有说。不可倾动名根。能摧服他。名力。(静字函第一卷)。

　　般若经云。七觉支者。谓念觉支。择法觉支。精进觉支。喜觉支。轻安觉支。定觉支。舍觉支。依离依无染。依灭回向舍。(岗字函第六卷)。

　　无尽意经云。念觉分。观一切法。自性皆空。择法觉分。能分别了义不了义。进觉分。勤修不退。喜觉分。所修法喜故。除觉分。除诸烦恼故。定觉分。如所入定。觉了诸法。舍觉分。不为世法所牵。无著无碍故。(周字函第一卷)。

　　般若经云。八圣道支者。谓正见。正思惟。正语。正业。正命。正精进。正念。正定。(岗字函第六卷)。

　　无尽意经云。正见。不起断常见。正思惟。若思起于贪等。是名不正思惟。若思戒定智慧解脱解脱知见。是正思惟。正语。凡所演说。不令烦恼故。正业。修顺理业故。正命。威仪不动。无诸奸谄故。正进。入正谛圣道故。正念。进向涅槃。系心不忘故。正定。决定不乱故。(周字函第一卷)。

　　婆沙论。问。何故此七。名觉支耶。答。觉为究竟觉。即尽无生智。或如实觉。即无漏慧。七为彼分。故名为支。择法亦觉亦支。余六是支非觉。

　　○何故此八。名为道支。答。所履通达。故名为道。八是彼分。故名为支。正见亦道亦支。余七是支非道。(静字函第一卷)。

　○次第五位以圆修　　○由历三祗之数劫

　　楞严云。善男子。欲爱干枯。根境不偶。纯是智慧。干有其慧。名干慧地。欲习初干。未与如来法流水接。即以此心。流入圆妙。妄想灭尽。中道纯真。名信心住。

　　○(十信)一信心。真信明了。二念心。夙念无忘。三精进心。精明进趣。四慧心。智慧现前。五定心。寂妙常凝。六不退心。明性深入。七护法心。保持不失。八回向心。回光向佛。九戒心。安住无为。十愿心。所往随愿。

　　○(十住)一发心住。心精发辉。二治地住。履心如地。三修行住。游履无碍。四生贵住。入如来种。五方便具足住。觉胤不缺。六正心住。心相如佛。七不退住。身心增长。八童真住。灵相具足。九法王子住。出为佛子。十灌顶住。灌顶受职。

　　○(十行)一欢喜行。具佛妙德。二饶益行。利益众生。三无瞋恨行。利物无拒。四无尽行。通达十方。五离痴乱行。得无差误。六善现行。异中现同。七无著行。尘刹不碍。八尊重行。皆第一义。九善法行。圆佛轨则。十真实行。一真无伪。

　　○(十回向)一救护一切众生。离众生相回向。度无所度。二不坏回向。坏其可坏。三等一切佛回向。觉齐佛觉。四至一切处回向。发明如地。五无尽功德藏回向。身土涉入。六平等善根回向。同于佛因。七等观一切众生回向。性同众生。八真如相回向。不即不离。九无缚解脱回向。十方无碍。十等法界无量回向。性得圆成。如是四十一心。次加四种妙行。谓暖地。顶地。忍地。世第一地。

　　○(十地)一欢喜地。达佛境界。二离垢地。同异性灭。三发光地。净极明生。四焰慧地。明极觉满。五难胜地。同异不至。六现前地。性净明露。七远行地。尽真如际。八不动地。一真如心。九善慧地。发真如用。十法云地。慈阴妙云。覆涅槃海。如来逆流。如是菩萨。顺行而至。觉际交入。名为等觉。从干慧心。至等觉已。是觉始获金刚心中初干慧地。如是重重单复十二。方尽妙觉。成无上道。(染字函第八卷)。

　　(长庆注。复训重也。五位中各具十。又等妙二觉为二。或单举一位亦名十二。或举大数乃名重重。此表无尽也)。

　　唯识论。五位者。一资粮位。谓修大乘顺解脱分。二加行位。谓修大乘顺决择分。三通达位。谓诸菩萨所住见道。四修习位。谓诸菩萨所住修道。五究竟位。谓住无上菩提。(则字函第九卷)。

　　大乘释论。三阿僧秪者。于中信行人。初僧祗满。已净心地通达真如。六地已还。证有相行。七地无相。有功用行得。第二僧祗满。若入八地。得无功用行。然未成就彼无功用行。九地十地。满无功用行。是第三僧祗劫。(敬字函第六卷)。

　○余乘至佛定三祗　　○圆教初心成正觉

　　长者论。如三乘中。十住菩萨学生空观。对治阐提不信障。十行菩萨。作法空观。修自利利他行。对治声闻自利障。十回向菩萨。作法空观。成起悲愿力。垂形六道教化众生。对治独觉自度障。此三十心菩萨。谓之三贤。名资粮加行位。对治地前三种障。但除正使。未除习气。十地菩萨。断其余习。初地菩萨。见自身真如佛性。名见道位。从二地至七地。是修道位。犹有功用而修其行。从八地至十地。名究竟位。(三十二卷)。十一地等觉住中普贤行方终。十二地。是妙觉佛果。(四十卷)。如是权教。先行菩萨行学假真如等观。地前伏忍。十地以来。犹有十真如障故为观。当位真如成障。所行之行。并是有为。所发菩提心。并未离生灭。所有能断分别无明。由观折伏。十地之位。方能见性。经三祗劫。方始成佛。(第二卷)。

　　举胜鬘经云。菩萨成佛定满三祗也。(三十五卷)。如圆教。十住初首便即见性成正等觉。行诸行相。教化众生。即为觉行圆满之佛。一位即一切位。一切位即一位。故十信满心。即摄六位。成正等觉。依普贤法界。帝网重重。主伴具足。故名圆教。(第三卷)。举法华经。龙女刹那成佛。又华严经云。善财一生取果。初从文殊发菩提心。次第见德云五十三知识。一一皆云。我已先发阿耨菩提心。云何教我学菩萨道。行菩萨行。(第二卷)。

　虽则初心成正觉　　宛然似佛始相应

　　又论。阿罗汉。辟支佛。及净土菩萨。空观菩萨。但忻出世行六波罗蜜。总是折伏现行无明。使令不起不得。名为永断烦恼。得成佛道。一乘佛果。初发心时。便达根本无明。是根本智。成差别智。大用法门。初心之上。圆满诸佛共所乘门。若智悲愿行。毫厘不似佛。信心亦不成。何况住佛所住。为佛真子。若智不异。愿行平等。大悲不异。境界不异。过去未来劫。与一念不异。定慧照之可见。是名依佛菩萨正善知识。依根本智发心。(三十四卷)。

　　○等觉品

　十定超于十地上　　等觉邻于妙觉中

　　华严经云。佛告普贤。为普眼等说十三昧(三者正也。昧者定也)。令得善入满普贤行。

　　○一普光明三昧。此菩萨以三千大千世界。为一莲花。坐此花上。身中复现三千大千世界。其中有百亿四天下。一一四天下。现百亿身。一一身。入百亿。百亿三千大千世界。现尔许菩萨。修行。乃至根性圆满。然所现身。非一非多。入定出定。无所错乱(长者论。此明身土重重相入。遍周广大无尽限故)。

　　○二妙光明三昧。此菩萨。能入三千大千世界。微尘数三千大千世界。于一一世界中。复现三千大千世界微尘数身。乃至调伏三千大千世界微尘数众生。种种秽净不同。菩萨悉知悉入。是诸世界。亦悉来入菩萨之身。无有杂乱。亦不坏灭(此明自他境界身心无碍)。

　　○三次第遍往诸佛国土神通三昧。此菩萨过于东方无数世界。复过尔所世界。微尘数世界。于彼世界中。入此三昧。或刹那入。或一日入。乃至不可说劫入。从三昧起。于一切法。不忘不失。至于究竟(此明以如幻智应物动寂。依根本智恒无来往。复此延促十余三昧至文自明。更不释)。四清净。深心行三昧。此菩萨过阿僧祗世界。诸如来所。一一以种种上妙香华。诸庄严具而作供养。勤求妙法。然于诸佛出世涅槃。终不分别。

　　○五知过去庄严藏三昧。此菩萨。知过去诸佛出现劫刹次第。乃至调伏众生寿命次第。

　　○六智光明藏三昧。此菩萨。能知未来一切劫中所有诸佛已未说法皆悉能知。

　　○七了知一切世界佛庄严三昧。此菩萨能遍十方世界。见一切佛。以至教化庄严。悉皆尽见。

　　○八一切众生。差别身三昧。此菩萨。人身入夜叉身起。夜叉身入龙身起。乃至自身入佛身起。刹那入三世起。

　　○九法界自在三昧。此菩萨。于自身一一毛孔中入此三昧。自然能知诸世间。及诸世间法。而作佛事。得法界自在故。

　　○十无碍轮三昧。此菩萨。住无碍身语意业。住无碍佛国土。得无碍成就众生智。转无碍清净法轮。作佛所作。绍诸佛种。(爱字函四十卷至育字函四十三卷)。

　何觅普贤身不见　　良由普眼位差殊

　　华严经云。普眼菩萨白佛。普贤菩萨。今何所在。佛言。普贤今现在此。是时普眼求觅不见。佛言。普贤今此众会亲近我住。初无移动。如是普贤。若有得见。若得闻名。思惟忆念。皆获利益。尔时普眼与菩萨众。殷勤三请。于是普贤即为应身。令菩萨众皆见普贤。近如来座。众皆欢喜。莫不顶礼。(爱字函第十卷)。

　　长者论。何故普眼不见普贤者。为明普眼。十地菩萨。皆是出世智慈。普贤是十一地行门。常在世间。出世心亡。寂用自在。以出世三昧。不相应故。以是不见。佛云现此众会亲近我住。初无移动者。为明。总别同异。普光明智。与十方佛。大用体同。名为众会故。以差别智。不移根本智体。名为亲近我住。初无移动故。普眼殷勤三请。普贤如应现身者。为明智体无所住故。若有想念。即现应身。犹如谷响。但有应物之音。若求处所。了不可得(合论六十七卷)。

　犹迷相数二般愚　　未尽无明一分障

　　长者论。一佛相随好无尽。二僧祗数量广大。佛乃自说。菩萨智所不及。谓之二愚。(七十六卷)。

　　宗镜云。等觉未尽一分无明。犹如微烟。或云。如隔罗縠。(二十三卷)。

　○前虽微障尚为碍　　○此有金刚可破除

　　庄严论偈云。

修位二僧祗。最后得受职。入彼金刚定。破诸分别尽。

　　释曰。修位二僧祗。最后得受职者。二僧祗谓第二。第三僧祗最后谓究竟。于此修位方得受职。问。受职已。更何所作。答。入彼金刚定。破诸分别尽。问。因何义故名金刚(定。答)。分别随眠。此能破故。以金刚喻。(事字函第七卷)。

　○普贤何故不名佛　　○老婆安得便休心

　　华严云。普眼白普贤言。此摩诃萨。得如是法。同诸如来。何故不名佛。不名十力。不名一切智。乃至何故修普贤行。犹未休息。普贤答言。此摩诃萨。已能修习去来今世一切菩萨种种行愿。入智境界。则名为佛。于如来所修菩萨行无有休息。说名菩萨。如来诸力。皆悉已入。则名十力。虽成十力。行普贤行。而无休息。说名菩萨。知一切法而能演说。名一切智。虽能演说一切诸法。于一一法善巧思惟。未尝止息。说名菩萨。乃至此等分别。皆悉永息。是则说名休息愿者。广大修习。圆满未退。则名未息普贤愿者。(育字函第三卷)。

　　智度论云。何故名摩诃萨。于必定众中为上首。故名摩诃萨。何等为必定众者。性地人八人。须陀洹。斯陀含。阿那含。阿罗汉。辟支佛。初发心菩萨。乃至阿鞞跋致地菩萨。是为必定众。又摩诃萨。秦言大。(立字函第五卷)。

　　又萨埵。秦言众生。是众生为无上道。故发心修行。名为大心。以求菩提未得。故名为菩提萨埵。(形字函第三卷)。○(此方好略即名菩萨)。

　○稽首文殊七佛师　　○为我众生不取道

</div>
    <div class="pagination">
<a href="大藏一览_page36.html">上一页</a><span>...</span><a href="大藏一览_page32.html">32</a><a href="大藏一览_page33.html">33</a><a href="大藏一览_page34.html">34</a><a href="大藏一览_page35.html">35</a><a href="大藏一览_page36.html">36</a><span class="current-page">37</span><a href="大藏一览_page38.html">38</a><a href="大藏一览_page39.html">39</a><a href="大藏一览_page40.html">40</a><a href="大藏一览_page41.html">41</a><a href="大藏一览_page42.html">42</a><span>...</span><a href="大藏一览_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
