<!DOCTYPE html>
<html>
<head>
    <meta charset="UTF-8">
    <title>费隐禅师语录 - 第 23 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>费隐禅师语录 - 第 23 页/共 23 页</h1>
    <div class="content">
　　师六十岁以严统事过盐官会徐觐周居士旧时檀信输委云填五月念四日师诞辰道俗祝庆者几二千众云间诸绅同峨雪曹公作文称贺余杭令费公有千寻碧藕床间锡万岁冰桃钵里金之句毗陵殿元杨公廷鉴贻诗有五峰今日高天下万指都教拜下风之句师并酬以偈七月付公衡仁云谷中八月往宜兴龙池扫幻有老和尚塔题偈有咸知灵骨藏幽石谁识真风遍远垓之句塔制俭约规模朴稚用示典型(先老和尚置田)若干亩永给祭扫之需归途孤云鉴请过溧阳总台马公偕缁素于万古寺请上堂执礼甚恭过太仓大方公同檀护请师于禅灯庵上堂过嘉定朝彻公同护法请师于真际庵上堂掩骼庵龙文法侄孙请上堂旋往松江云台蔡公七帙就本宅请师上堂留于别馆者旬日以所写同游山水图乞赞凡名公硕德荐绅先生鳞集参请为涵所张公题密老和尚像赞超果寺监院知一请上堂八月东瓯内翰林可任名增志到山参访值师未归乃留诗本为参承双径山机缘恰兆乳峰间云云师回山依韵寄复有五峰插汉凭潇洒列祖悬机任过关之句师慨末法混滥着禅宗渔樵集黄檗隐元琦欲赴扶桑请师念重溟深阻作书止之师住福严甫三月起荒落之墟而整饬之创东西两楼各七楹斋堂庖湢各五楹所须用器亦少备至是赴径山请乃命监院普成公总理焉径山旧置山田于上高地方各五十余亩啸聚后卖主佃户构结不已无所得息徒为输饷师不责偿竟还其业致书费令公查收入册数载阴霾一旦廓清时有司以僧纲职强各房僧任之房僧艰其役师致书令公免之师见本寺人境参差欲清其弊乃云山僧从今亦不受剃染徒众汝等当有矜式时合山肃然禀型列祖名宿二堂方丈俱告成师作记以纪其事语载径山随应录中。

　　十年癸巳

　　师六十一岁因诸方阐扬宝镜三昧重离六爻偏正回互叠(而为)三变尽成五多显晦不全遂画卦爻及黑白圈以彰偏正五位所述简要令人易览具载全录中二月四明大慈寺众护法请书至师力辞之为松源房忍生作家乘序并制严统序二月孤云鉴乞修东明旵海舟慈宝峰瑄三远祖塔偈三月题密老和尚像赞闰六月五灯严统成按太史曹峨雪书严统真如耀闇室以日月饮渴人以沆瀣敢不盥手斋心服膺慈宝云云本山旧志紊乱讹杂师命古灯传重修计八卷八月师往武林寓报国院时织造监双泉卢公构精蓝于西湖曰卢舍庵延师斋供茶次卢云请和尚提携师举茶钟云请吃茶卢云已吃了师云是什么滋味卢云一心念佛师云恁么则有二法矣卢唯唯喜甚遂书二偈以赠复请师泛湖台州道玉斋耿公宁波郡守子寅韦公皆同追随探幽访胜剧谈移日适值中秋作诗以纪其事还径山十月朔付独冠敬百峰高十一月云台蔡公请为二亲对灵小参及示诸偈颂载全录中。

　　十一年甲午

　　师六十二岁春作解惑篇并答吴越诸缙绅书以息群嚣四月师拽杖辞五峰作三吴法喜之游至吴门客周子佩家子佩忠介公长嗣也灵岩继起禅师先令首座原直来候次日维躬候于寓所赞严统之刻至公至正矢心护板归灵岩语溪乡绅曹远思华亭给谏许霞城暨法幢帜禅师俱加调护槜李谭扫庵诮兴讼者有此事从无立语言鼠牙雀角岂堪论之句并请师题憨大师像赞七月山东韩天枢请为亡侄云间司理对灵小参虚舟省参随有年复觐师于超果乃付之九月拨棹琴川憩资福院广文子发骆公缙绅严子张王孟衍诸公请上堂子张尤机契欣若宿好虞山监院性空偕绅士请上堂师举昔日冯济川三不得话拈掇着语时子张于座下忽有省呈偈四首以通所见师依韵复之游兴福寺师口占二律冬十月师过武林杭绍绅衿因严统纷纷各有所袒师惟将天王天皇两派所载书二十余种随出以示且云立义不当板从公劈考核无凭书从损益何必以有司势力相倾夺耶众默然独方伯梓木赵公赞叹之道信姜公仲嘉张公干旋之遂送严统板于灵岩而存与毁师不复加意矣华亭沈太史绎堂邂逅武林法道盘桓甚乐师赠以诗姑苏子佩周公偕尧峰僧诣省城请师主席师不允腊月始抵金阊至普安院度岁偶游虎丘感而作偈琴川众绅光甫孙公喜赓王公景之赵公南陔蒋公裔兴归公薪传邵公等以虞山维摩请师退休允之。

　　十二年乙未

　　师六十三岁大旱雪窦石奇和尚专使慰问琴川众绅促师即应请师先宿山之普福庵二月二十四日入维摩缁素相迎道路盈塞邑之绅衿参访问道络绎无间佛诞日严子张怀香趋座下受优婆塞戒师摩顶记莂名曰行达号髻珠翼旦与众茶次师蓦举拳问云不得说是说非试道一句看髻掩耳云弟子不闻师曰不闻处与世尊拈花是同是别髻云和尚作么也说同说别师曰如何是无同无别底　意旨髻蓦竖拳师曰迦叶微笑意旨如何髻云迦叶恼他师颔之观其日用有自持独任之标不愧先达遂付如意并偈以表信三峰豁堂岩公师法侄孙也以书偈见意师依韵复之赠南陔蒋公诗刑部喜赓王公法幢帜禅师门人也幢以书导公皈师故弘护甚力一日茶次论及万物生于两仪两仪生于太极太极生于无极师遽曰无极生于何处赓曰到者里却不会师将赓手臂一捏云者个聻赓有所契遂发心遍阅宗乘值赓六帙师赠以偈蓟僧汉萍公尝参先天童后栖燕之翠微寺以笑岩祖塔颓废欲移隧于翠微之麓邮商于师师手复之先是黄檗隐元琦应扶桑长琦请是年五月遣僧赍书仪省觐师手书慰之复雪窦石奇和尚书六月髻珠请师别业观荷师依韵和咏琬公许居士为亡父乞师授幽冥戒并题密老和尚像赞司理孝若孙公仪部薪传邵公北上来别师各赠以偈并赋髻珠别业赏桂诗盐城大机公赍邑侯贾公众绅孙公矩李公逢春张公树屏孙公一致诸启请师住永宁三昧寺监院尔玉偕众绅士赍巡道宫公继兰分司杨公胤昌咸宰丁公同升书诣请皆未之应九月平湖比丘尼法净皓来省觐皓素皈依座下有机缘相契往来问道甚久付如意表信大梅法幢帜禅师专使致香仪设供以法通相请启略云板一离而雨沛真有动夫龙天书即毁而话行亦何伤于日月师复辞之十月道场山木陈和尚以鲁茧白镪遣法嗣大城专候十一月付慧朗镜古碧湛复孟衍王居士问道书十二月苏公有根同僧赍绅士书请师再住径山师辞之。

　　十三年丙申

　　师六十四岁正月净慈寺无生公来述三宜和尚为严统事托某备申其意愿与和尚面陈忏悔师示答语存别录付具足备天则琛二月盐官觐周徐居士来省觐周于天童金粟径山诸禅席靡不追随向往究心本分机缘相契付如意一柄表信三月师赴盐城请舟次金山登览赋二绝以志胜概四月四日进永宁院佛诞日盐宰贾公外翰刘公总戎孙公及诸绅虔请上堂遂于此开戒三旬刘一斋名若审博综内典往来甚密设七问师立答之王筠长名之桢射阳人望也皈依执弟子礼尝持宋丞相陆秀夫传乞语跋之作宋份臣蔬枰诗一章吴门缙绅内翰子美沈公绎堂沈公甲傍陆公文衡申公继揆缪公慧远金公世渼暨众檀护敦请住尧峰师受请五月辞众返棹先是兴化育长者黎太冲延师至家庵祖孙父子殷勤叩道出所著颂古一册乞鉴定求序师见其端庄郑重于本分相契欣然作序复托庵僧岷山公过盐城致请再过其家以本分砥励三日而别还虞岭赵公景之两致书问道师并答之复岭南左辖曹鉴躬问候请益书九月朔师进尧峰院万指绕座荐绅顾松交姚文初赵明远沈匡来周子佩文孙符及琴川檀信帆樯交映缁素骈阗初八日三宜和尚造谒盘桓自陈忏悔之意灵岩继起禅师同张司农有誉到寺躬贺次日入城中舆公请瑞光上堂听法者凡数千指并答候三宜和尚暨剖石禅师设供扫万峰宝藏二祖塔十月起期龙象云臻檀度响从冠于今昔分五堂安禅众举龙华韬明宗资福天水广为秉拂首座东莲古峰然为秉拂西堂宗风大振仲冬苕溪孝廉严三求公来参应接机契师遂挝鼓上堂以扬其德喜赓王公复来参于此道甚有染指亦上堂表扬之腊月吴门干三法师素以才华自负后披剃博览教乘淹贯台教受无尽大师衣气概颇异不通名字到寺见师师与谈论穷辨一昼夜见其所蕴理致不谬且云和尚当今为宗门第一人故来相见次日上堂接引之又以宗乘中事追拶机缘并上堂语载录中。

　　十四年丁酉

　　师六十五岁正月复干三法师辨诘宗教书中句语水绅衿托僧持书请师再住福严师允之先是尧峰常住累年构讼以致萧索逋负师入院后众废毕举千众日用所须之外偿宿逋动以千计丛林少有生色解制乃拽杖往虞山谢维摩院事凭众请天则琛主之赵景之素倾信师提持处皆有契合师书偈并复柬表扬之遂起程道经吴门众绅犹致书挽归尧峰师不复答过槜李谭埽庵严　轹施易修徐忠可敬可翁震公共送至福严而语溪诸檀护亦远来相邀名公巨卿共相际会诚一时盛典也立夏后三日入院黄耳铉蔡辰生钟玉音请上堂语云宗门广大须是大力量人彻底承当若承当得也则堪共建大法幢立大宗旨与诸人天开大眼目明正知见然后知儒释不二凡圣无差灵光透脱机用宏大不孤灵山受嘱堪为禅宗种草只如今日重振规模一句又作么生道昔日殿楼应托起家珍运出莫迟疑四月往盐官贺型塘徐光禄九衮酬酢甫数日而型公不禄其弟觐周请师对灵按师小参结句云欲识先生真面目清风明月乐徘徊是时觐周施供捐助不遗余力鲜之胡居士明达士也见师留连款语用慰契阔五月射侯曹公序远思广玉音钟朗耳铉黄公三贡皆诣寺听法时径山众僧赍抚台启及当道乡绅书请师还山梅勒额真吴公为师书方丈之扁师坚辞不赴往江干购木以兴佛殿寓于泥龙庵净慈法侄孙豁堂请泛游西湖师赋诗云空中楼阁水中天上下参差日月悬树色绮联随杖履波光不断荡兰船六桥锁玉天开画两岸流霞地隐仙自我二人行乐后游鱼飞鸟乐闻禅次日赵宾王请游湖亦赋诗存别录随移寓于西竺庵平湖邑侯朱鹤门到寓参谒相得甚欢云间蔡云台居士皈师有年久作内护殷勤诚笃言信行从师多以般若力熏陶之四月八日无病而逝师躬诣其家吊慰青浦朱家镇信道公迎请上堂语备于录内八月初八日经始佛殿广九丈二尺纵六丈六尺高五丈十月念八日上梁远近乡民俱金鼓喧腾灯烛辉煌以相助曹公射侯随太夫人即日设斋请上堂法语载录中乌城唐朗师属止法犹子到福严荐亲请师上堂闽中亘信弥修书以龟山请师退居黄檗慧门法孙亦专使请师归万福逸老师皆未之许。

　　十五年戊戌

　　师六十六岁正月邑侯李公名震到寺相见谈道竟日建方丈楼于法堂之右共五楹高三丈广四十肘左右侧楼各三楹高二丈四肘广十四肘又构祖堂一所在方丈之左高二丈二肘深三丈余广一丈四肘以祀开山以来之祖二月饷部常公上京复　命舟过石门躬诣福严劝师往径山巡道范公发书托邑宰李公留师住福严李述范意且示原书师修简专人入径山力辞慰众三月杪师礼密老和尚法衣塔于金粟已而登舟里山过盐官访旧览胜题咏具别集四月还福严常熟众绅各修启请师复赴虞山师却之六月重葺佛殿至中元后工始竣是月付忍生凌九月海虞邵公世茂造谒论道剧欢而别十月复海虞喜赓王居士问道书付古笠泰紫岩顺时独耀性日参师呈诗偈一册师有性天杲日无云翳照耀乾坤廓顶门拨转禅和关捩子多般手眼岂能论之偈十二月造禅堂五楹高二丈七尺广七丈纵广六丈。

　　十六年己亥

　　师六十七岁正月付正闻干绛雪莹时邑侯李公诣寺问道四月毗陵阳羡诸绅陈公于鼎史公可程徐公　曙周公正儒路公迈史公夏隆周公季琬蒋公曜汤公原清戴公元韶路公序以龙池山禹门寺敦请主席师以福严兴造事未竣辞之五月兴天王殿高三丈广五丈纵四丈左右护房各五楹广四丈纵二丈有奇八月邑荐绅同令君至寺作法喜游各有题咏师亦赓和相赠十一月常熟苏乡绅以珀珠一串相贻师对使云此贵重之物存之丈室或开后来争端若将售人又恐孤负信施老僧素无玩好坚谢不受。

　　十七年庚子

　　师六十八岁正月望旦解制书一偈与堂主安永归建昌末旬径山梵轮师以大安寺常住积业文簿至福严面送请师退居逸老师固辞不受着竹楼直笔一篇以规灵岩储公五月谭公埽庵以书延住嘉禾福城东塔寺词甚诚切师辞之六月金陵兵垣刘公海门同弟内翰潜柱公造谒坐次与师推让傍云两居士俱在道师云如何是道士云请和尚上坐师云这是老僧分上事居士分上又作么生士云我辈只在两边师云恁么则相见了也乃就坐两公皆欢悦信宿而别七月天童木陈和尚应　召还山维舟诣寺躬候用叙契阔云是冬构库楼四楹及给供寮田寮圃寮闲住寮共十余楹积薪寮七楹福严自唐以来邑人以壮丽著称明熹宗间遭舞马之变迄
大清顺治丁酉师应请后殿宇楼阁斋堂寮舍器用产业不四载而毕备师于此寺诚有自夙缘矣是冬刻天童密老和尚语录十二卷年谱一册将原刻旧板送嘉兴楞严寺经坊师于密老和尚语录凡四经寿梓常言一饭之顷不敢忘本师惟以本师法道自任即此一事足称善为流通典型后学其他固未易殚述也十月雪窦和尚至福严剧谈法门大事五鼓始息鹡鸰之谊于斯为盛。

　　十八年辛丑

　　师六十九岁为法求人老而不倦惟以提宗接物为己任学徒日亲缙绅人士问道参请无虚日正月檀护曹射侯远思子岩吕本仁等请上堂语存录中为绛雪莹作自真赞时千峰立逵夫明公衡仁正闻干虚舟省灵机观俱来省觐师款接甚欢三月示微疾古笠泰天水广来礼觐劝进药饵师笑却之离言法从越州来师留之以首众为法题天童密老和尚赞并题师自真赞嗣后韬明宗灵岳古百痴元天则琛性空臻董尔潜证独耀日各以问疾至答括苍太守周公问道书手答法幢帜法侄书付剑龙志法树荫石庵琈听梅经莲谷涧法观会达言信白嵩俊董尔潜证师命侍者出道具散众二十一日遣公衡仁往径山取所题像订往返期七日仁曰恐为雨阻师曰迟则不逮矣命制龛诫勿布漆以便茶毗雪窦石奇和尚专使问疾师复书略云弟以疾势沉重已命出道具散众兹惟安枕以待时至法门大概吾兄坐镇之云云遣人往云间禾水召百痴元韬明宗千峰立同豫后事然丛林诸务以及参扣问道问疾者尚照摄无遗二十九日清晨始命头首职事理常住事谕之曰今日内外诸务不必再白午刻呼行广行观行法行仁行志行荫行琈行涧行会如信董行证及两序列榻前手书遗嘱顾视微笑右胁而逝按师遗嘱云老僧死后不可出讣音及受诸方吊奠即从火化烦普成上座引火火消灰飞吾之后事即完免占人间地免累世间财行状亦不须修塔铭亦不须用古来尊宿多不重此等文字更不可喧动人耳目故曰生如寄死如归喧动何益乎所请住持继席当酌量而行推有德望者居之不拘诸方之人并法嗣之徒又不可开丧立神位被麻戴白以破佛制云云时盖三月二十九日未时也呜呼痛哉谨遵遗命阇维于天中山北烟光所及舍利如雨顶骨齿牙俱不坏五色灿然光耀夺目合山大众咸顶礼虔祷得舍利无算诸檀护并及门弟子伤悼既久思所以善后而无伤先志各请建塔于福严径山诸处乃卜之像前三卜而皆属黄檗寿塔佥议皆定八月十六日门人行元行古行法等自福严奉灵骨舍利恭送至闽之福清县黄檗山十月二十六日辰时进塔塔坐亥向巳在万福寺西隅天柱峰之麓即师初开法地也嗣法弟子隆琦等六十四人他如与偈示语及参叩有得者名公巨儒指不胜屈要皆身入炉鞴染指法味厚德邃养得大受用者也师担荷天童重任至敬至孝行道三十余载表冠诸方麾斥八极直心直行虚公无我夺食驱耕钳锤毒辣机用全提稍有枝叶差互痛与弹斥学徒参扣日臻玄奥拒之益来惩之益亲如狮子捉象捉兔俱用全力擒纵自繇惟以衲僧为性命上自宸扆公卿下逮闾阎负贩情与无情莫不尊仰即平时受指摘而毁且忌者亦钳啄结舌叹息追悔而不自已其所摄化委积如云诚心乐施惟恐或后此皆法雨广润慈云弘被之大较也呜呼师之道大故摄者众师之门竣故登者难师之法严故闻者慑师之德尊故诒者远非笔舌所能绘其万一谨按岁月时日约略编次庶天下后世当有标准云尔师世寿六十九法腊五十六自四十一岁开法黄檗历迁莲峰法通金粟天童超果径山维摩尧峰最后示寂福严十坐名刹力挽颓宗说法语录四册十四卷及祖庭钳锤录心经斫轮解渔樵集挂瓢集别集并行于世。

　　　嗣法门人隆琦　行玑　行弥　行元　行密
　　　　　　行定　行鉴　行成　行盛　行巳
　　　　　　行宗　行敏　行真　寂坦　寂桴
　　　　　　行舟　行广　规权　大全　行观
　　　　　　行古　行宏　行端　行雪　行法
　　　　　　行立　行谦　行然　行潜　行朗
　　　　　　行净　行明　行臻　行济　行仁
　　　　　　行中　行敬　行高　行镜　行湛
　　　　　　行琛　行备　行省　行凌　寂泰
　　　　　　元顺　寂干　湛莹　寂定　行志
　　　　　　行荫　行琈　智经　行涧　行会
　　　　　　如信　行俊等
　　　　居士王谷　严大参　李中梓　严行达
　　　　　徐昌治　董行证　尼行皓同稽首刊行

　　(石门县曹门太夫人程氏法名行宁同平湖县嗣法弟子尼行皓共奉赀敬刻
福严费老和尚纪年录壹册共全录流通以惠后学伏愿法道遐昌山河永靖者)

　　严费隐容禅师纪年录卷下终
</div>
    <div class="pagination">
<a href="费隐禅师语录_page22.html">上一页</a><span>...</span><a href="费隐禅师语录_page18.html">18</a><a href="费隐禅师语录_page19.html">19</a><a href="费隐禅师语录_page20.html">20</a><a href="费隐禅师语录_page21.html">21</a><a href="费隐禅师语录_page22.html">22</a><span class="current-page">23</span>
    </div>
    <div class="pagination"><a href="index.html">返回目录</a></div>
</body>
</html>
