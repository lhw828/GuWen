<!DOCTYPE html>
<html>
<head>
    <meta charset="UTF-8">
    <title>古雪哲禅师语录 - 第 33 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古雪哲禅师语录 - 第 33 页/共 34 页</h1>
    <div class="content">　　伽蓝圣像开光。一身尚如幻。七宝宁复贪。灵山亲付嘱。随处作伽蓝。且道主持丛林。承谁恩力。以笔点眼云。眼里瞳人吹木笛。

　　挂钟版。万古丛林。一朝再振。不离声色见闻。看取法王号令。遂击一下。

　　挂钟版。钟未鸣。版未响。坐断千差无伎俩。钟既鸣。版既响。看看平地波涛涨。正当恁么时。消息少人知。当阳县起处。击一下云。一击破群疑。且道群疑破后又作么生。动容扬古路。不堕悄然机。

　　香城寺请挂钟版。数百年冷落风规今朝再振。百千众暂齐号令特地重新。动静二相不生。声色两关全露。钳锤在握。敲击临时。击一下云。但于此处知端的。日用无非上上机。

　　黄岩寺挂钟版。伐木版。考金钟。无时无处不圆通。一期顿悟声前句。万古同扬济上宗。遂击钟版一下。

　　佛顶寺挂钟版。报钟虽圆不是曹洞。木版虽方亦非临济。一椎粉碎十方空。声声直指西来意。且道如何是西来意。遂击钟版一下。

　　临济慧照祖师忌日。拈香。一夜雨滂沱。洪炉涌碧波。祖师真面目。亘古绝淆讹。既绝淆讹。因甚当机罔措。不是乌藤三度击。岂知佛法本无多。

　　天童先和尚大祥。拈香挂像。烧香设忌。历历清风匝地。若作世谛商量。蹉过衲僧巴鼻。拈起香云。大众。还见天童先师么。遍界全彰没变迁。谁云化去已三年。可怜毒手亲遭处。万古千秋恨未蠲。

　　天童先和尚忌。拈香。河鼓天孙相会日玄峰。老汉独行时青黄草色。俄惊九妙体。由来不间丝。遂以手指像云。大众。者个是老汉底幻影。妙体在甚么处。复以坐具打圆相。于中作女人拜云。一年一度一炉香。报恩岂在拈三句。

　　天童先和尚十周忌。拈香。十年前施三顿棒。击碎我顶门。十年后烧一瓣香。穿却你鼻孔。源流拂子赚杀多少英豪。提杖挈瓶博得半生懵懂。越王城外密园中。热骂留我不住。迦叶峰前方丈内。尽力撼你不动。既撼不动。合作么生。起死回生茶一杯。报德酬恩祇者是。喝一喝。

　　天童先和尚忌。拈香。泰山颓矣。梁木毁矣。哲人萎矣。十二年来秋风数起。不肖稚儿今日向大江之西。洪井之东。扶起泰山。重整梁木。唤回哲翁。直令五湖四海行脚高流。年年日日见天童。拈起香云。大众。不须别处寻踪迹。面目分明在此中。

　　山翁和尚寄天童先和尚顶相至。拈香。肋下痛还一拳。死蛇咬杀鳖鼻。从兹毒气冲天。不受然灯莂记。若非面目俨然临。争见难兄难弟。大众。难兄难弟依然在。毕竟将何奉老爷。洪井水烹西巘茗。一杯却胜赵州茶。

　　天童先和尚忌。拈香。用闪电机。轰霹雳舌。点铁成金。点金成铁。二十五载吴越令行。一十三秋昼夜常说。厌原山下炷栴檀。太白峰头金鼎爇。且道以何为验。插香云。万里河山不隔线。

　　天童先和尚忌。拈香。本师和尚忌辰。年年此日一样。今秋佛殿经始。毫发无可供养。既无可供养。毕竟作么生。烂煮一杯木樝羹。大家相共饱膨脝。

　　天童先和尚忌。拈香。黄岩自开辟以来。未及闻临济宗旨。吾师倚杖此堂中。森罗万象皆欢喜。所以觉来耆旧特走延津。远分香积设忌。兹辰大众香供已陈。且道天童先师还来鉴纳也无。插香云。桂轮夜夜到天湖。

　　天童先和尚忌。拈香。年年此日分明说。争奈聋人自不闻。闻即且置。正恁么时。且道先师所说何事。插香云。失脚蹋碎铜棺山。情与无情一齐露。

　　天童先和尚忌。通玄峰顶此时灭。螺髻峰头此日生。十七年来消息在。一回相对一伤情。大众。消息既在。又伤情作么。插香云。枝头梧叶落。片片是秋声。

　　埽马大师塔。砖镜台前打失娘生鼻孔。滕王阁畔宏开选佛坛场。蹋杀天下英灵。唤回空中野鸭。掀翻窠堀。截断葛藤。明大用。显大机。电光石火较犹迟。藏头白。海头黑。铁眼铜睛皆罔测。灯传三十二叶。道播四海九州。脚下不肖儿孙。昔日亲遭毒手。源远流长▆且置。到者里作么生与祖师相见。喝一喝云。无缝塔中藏不得。森罗影里现全身。

　　埽黄岩受业本师塔。茅针出土快于针。一语曾蒙奖诱深。今日鸳鸯亲绣出。虚空刺破血淋淋。师父还记得同在湖广黄安天台山中打七时话么。你若先悟。我转拜你。二十余年。言犹在耳。可怜道义未尝酬。一塔先将玉骨收。面目虽然无间隔。伤心难免泪双流。埽住庵本祖塔。绝荤四十年。已具庞公眼。平生好博施。谁顾荡家产。晚岁入空门。五子兼一孙。孙今绳祖武。五子半不存。翻思拜别祇园日。一语未终双泪滴。泹言子去必超群。吾老不烦忧旦夕。孙今垂老归寺中。祖翁雁塔已凌空。塔前水碧连天碧。尽是翁翁旧面容。

　　送碧云健堂庵主入塔。冰铁门庭迥绝俦。咄诃怒骂鬼神愁。棱棱傲骨非凡骨。谁识终归土一丘。恭惟同参某气厌诸方。身闲一室。挝白峰之涂毒。绝后重稣。分河水之余波。枯根可润。句中含锦绣。齐贯当立下风。笔底走龙蛇。永素宜推上座。夫何缘不逮慧。遂致志莫能伸。一别形山。三周寒暑。落华没膝。碧岩之松竹仍苍。新月扬眉。窣堵之锋铓始露。且全身拶入不落夤缘一句作么生道。递灵骨云。铁牛吃尽栏边草。直向孤峰顶上眠。

　　送恒范庵主灵骨入普同塔。离群索居。先贤所斥。忘躯为众。列祖风规。隐显虽然不同。行愿从来无别。恭惟同参某钵传甬水。酒醉曹山。参少室之禅。遂空文字。杜毗耶之户。竟绝语言。佛来尚不留。何况人间童行。灵台非所重。谁怜没后余骸。所以化去三年。不免露眠草宿。今日幸遇香城启如是之塔。翠岩作不请之友。大家相送入重云。一任面南看北斗。

　　送众耆旧灵骨入佛顶普同塔。师举灵骨云。直到西方底依然不曾离佛顶。迸破铁轮底不妨亲切见法身。法身既见。南北东西共一家。佛顶已登。来去死生无二路。所以道十方薄伽梵。一路涅槃门。正恁么时。宝塔凌云即且置。涅槃门启事如何。喝一喝云。雨花岩畔全身入。顽石嵯峨亦解空。

　　破门闿法侄起龛。三吴两浙。历尽风霜。尺头虽短。脚步却长。便恁么去。是孟八郎。毕竟如何。请上火场。

　　举火。道未行。门先破。撒手归。祇者个。竖苣云。闿公。闿公。还识者个么。撺下云。纵饶者个自分明。也须洪炉亲锻过。

　　宗质庵主举火。飘飘烟笠离三楚。半世艰辛参列祖。行到水穷山尽头。暗地点胸唯自许。从兹直入厌原西。石佛山前倚杖藜。昨夜碧天霜月落。寒光烁破五须弥。惟我同参某公生平质朴。不尚浮华。六十余年示阎浮之幻景。三千里外探少室之真风。遍叩诸方。久经行阵。步步脚蹋实地。头头蹈矩循规。誓不自欺。那弄虚头伎俩。愿居学地。常存绵密工夫。诚末世之典型。后昆之模范。今朝时节既到。撒手怡然便行。大众。行即不无。且道宗质庵主毕竟向甚么处去。以火苣打○云。远委悉么。灰飞烟灭无寻处。遍界全彰净法身。

　　灵峰不立真公起龛。年既高。德亦高。更嫌何处不逍遥。大众。还识此老转身句子么。天际目高冰树泮。溪边云暖冻华消。　举火。真不立。妄本空。鼹鼠吸干沧海。露柱跳入灯笼。大众。此是不立真公末后叶落归根底时节。诸人还识伊生前事么。三十年住山勤劳不辍。数千里行脚执侍大通。导童蒙归解脱之地。变荆棘成释梵之宫。如海之纳。如山之容。缁素共崇高行。遐迩同钦德风。六十六载幻华在空。今日空华随焰落。声光千古振灵峰。

　　无相直岁举火。屋漏不曾捡得完。墙壁不曾修得好。丹心片片辅禅庭。奈何五蕴山先倒。无相上座还知么。五蕴山虽倒。一灵恒不坏。铁牛火里快翻身。无相光中常自在。

　　还霁库司举火。清明今日已还霁。不汝还者原不毙。老胡漏逗知不知。秋风黄叶归根柢。还霁禅德。汝弃庵舍。入丛林。行苦行。用苦心。一众所知也。独有向上一着。未能彻底亲契。山僧略藉胜热威光。为汝重宣妙谛。便撺苣。

　　自融德公举火。一睹德人容。便谙仁者寿。讵料朔风严。摇落同枯柳。八十一春秋。白驹过其牖。要知坚固身。古今长不朽。德公德公还知不。但能触处自融通。火里金毛常震吼。

　　体修禅人举火。倚众修行多少好。无端妄想去居山。腰包尚未安停当。又被山神趁得还。体修。体修。既还家中。还识家中事么。竖苣云。祇者是。莫颟顸。金刚正体离生灭。火里张眉子细看。

　　隐光禅人起龛。迎汝入山来。春风拂杨柳。送汝出山去。烁石云飞走。来兮去兮本无心。迎兮送兮金博金。须信隐光隐未得。堂堂纵步火中行。

　　本源禅人起龛。返本还源去。空中信步行。蹋翻蟾桂影。何处不分明。

　　密闻禅人举火。木叉犹未受。壳漏已先抛。既是密闻得。何须挂七条。虽然名实未必相称。死生未必逍遥。我今为授自性戒。火光腾处赤条条。掷下火苣。

　　性宗化主举火。五载击柝破万姓之悭囊。一旦染痾受百骸之楚痛。楚痛不过处。须知有不痛之人。死活不得时。须信有不死之性。性宗。性宗。即今三寸气断。四大皆离。性在何处。掷苣云。烈焰光中全体露。

　　宽和耆旧举火。体无不遍之谓宽。用无不具之谓和。今朝摄用全归体。古路分明见也么。竖苣云。祇者是一条古路。千圣共行。你若见得。便知去处。八十三年。浮云朝露。且道云收露尽时如何。掷苣云。火里蟭蟟啖木鹅。

　　定之禅人举火。八苦交煎时。念念常在定有。如是操持。始名亲见性。若是半边白。半边红。恰似狂华翳碧空。而今要得狂华落。大火聚中休卜度。便掷苣。

　　寰虚禅人举火。一身精血同秋叶。万事纷纭付海沤。剩有那边消息在。寰中虚寂任遨游。寰虚。寰虚。要识那边消息么。今日分明为汝道破。便掷苣。

　　不染耆旧举火。红叶坠西风。千林现秋色。未过祖师关。难免无常迫。恭惟某耆旧典型法社。铁面无私。恪守清规。分文不蓄。虚怀问道。竟尔忘叔侄之分。废灶拍田。慨然作同袍之倡。今则幻影虽抛。弘愿坚同铁石。宁做贫家之儿。不入王侯之室。老耆旧便现王侯。也不妨随缘随分作金汤。撺苣云。水中猛焰连天发。催出荷华满地香。

　　法荣耆旧举火。纡金拖紫。未是法中之荣。达本明心。方显圆颅之贵。恭惟某耆旧年近八旬。耕锄不辍。鹑衣百结。俭朴可风。为我作阇黎千指。同师一字。对公谈净土西方。祇在目前。今则火莲初放。毫发不留。且道弥陀如来正谈何事。投苣云。脑后眉毛分八字。

　　上乘耆旧举火。乘最上乘直登宝所。宝所既到。有眼如瞽。试问大众。已到宝所。便该双眼圆明。因甚么却瞽。撺苣云。火里蝍蟟吞却虎。

　　澹云禅人举火。奔走黄岩与翠岩。道缘虽薄道心坚。谁知霄汉浮云澹。又逐南风散远天。澹云。祇此坚固道心。火烧不坏。本绝去来。岂有成败。汝今要知本无去来成败底么。山僧聊倩胜热婆罗门。为汝直下点破。便撺苣。

　　普印禅人举火。痴心恋世间。修行须待老。岂知泡幻身。朝存夕不保。禅戒俱弗知。生死如何了。竖苣云。普印还知么。即此是戒。不假师传。其或未了。更听偈言。毗坛新掘不多深。堪锻人间未了心。妄习妄情俱锻尽。南山下雨北山晴。便撺苣。

　　正芳耆旧举火。正为迫桑榆。劝公早圆戒。岂期数日间。皮袋果然坏。正芳公。皮袋既坏。当知有不坏者在。其或未知。更听一偈。三尺火坑亲手开。斩新焰锻众如来。凡情圣解都烧尽。腊月莲敷碧水隈。

　　杂着

　　万寿庵记

　　庵所以安僧者也。僧所以事佛者也。佛之慈光无所不烛。故其金容无处不现。宫殿无方不竖。虽小大有殊。应机不一。而其寿万乘。福群黎。辟凡情。启昏聩。则如随色之摩尼。吹毛之宝剑。无往而不利也。丰乐为西瓯奥区。去芝城一由旬地。佛庐僧舍毋虑数百千。其最著者曰斗峰。与梅岐之黄岩。高阳之凤山。鼎峙于西瓯之域。皆称法窟。代有高僧。难量测公盖黄岩碧天禅师之法孙也。中岁念生死事大。弃恩爱。断发须。一衲翛然。自受具以来秋霜烈日。壬申春偶经丰乐。遂为范氏诸公遮留礼敬。而远近诸檀为结给孤之缘。测公乃与其徒卓锡于沧洲之测。鼎建精蓝。命曰万寿。一时绅衿如某某诸昆仲皆跃然而起。施田及山为助道之具。庵成。冒暑征记于予。拟勒石以垂不朽。予念其真诚。乃为叙其颠末。使后世君子知测公之德。珠藏玉韫。测公之愿。山高海深。故能随方利物。剖破凡情。岂非所谓五色之摩尼耶。测公年至从心而精修不倦。则其为四众所敬羡也亦宜焉。后之住此庵者其亦能修测公之至德与测公之弘愿乎。庶几无忝为佛之孙子矣。

　　宝镜庵记

　　十年此地构茅庐。门外漫漫草未锄。古佛二尊先后到。无生一曲济曹符。亲悬宝镜庵常朗。唤出子胡石亦稣。咬得木人红血溅。足心头首当时枮。此诚公贻予诗也。予初负笈参方。即依洞上知识。闻其配合宗旨。臆见纷纭。间有以楞严之暗相永不能昏训诂参同者。有以文武颂君臣偏正者。有以图书奇偶配宾主者。遂谓主有贵贱之别。宗无明暗之殊。予时宗眼未明。勿能甄别。然心窃疑之。迄见天童先师后。乃知济洞两宗同异异同。玄妙难测。非可以教乘儒典配合者。嗟夫。元明以来济洞二宗不绝如线矣。先师令行吴越。寿昌崛起西江。实中兴二宗之始祖。昌得博山来公。其道益振然。及门之士不轻许可。故潜行密用者往往于白云青嶂问遇之。岁戊戌。予以赴请之兴福说法。诚公延予至精舍。稽首曰。某自从博山和尚圆具以来。遍参诸大老。俱承提激。已而诛茅四处三十余载。末后始住此山。曾蒙古航和尚亲莅奖导。及挺然诸友赞成像。设殿堂。规模稍备。今幸和尚光临。愿丐一额。以照林泉。予乃为颜其庵曰宝镜。庵傍有石可趺。以其吐舌而蹲。俗呼为狗石。予为易曰子胡。因语公曰。公久参曹洞禅。必悉其旨。如宝镜三昧云。银碗盛雪。明月藏鹭。公如何会。公曰。莫是明一色边事么。予曰。未在。更须细参。公唯唯。次日呈偈。有咬得木人红血溅之句。予曰。唤作一色得么。公欣然作礼。噫。使诸方见此不至有支离配合之獘矣。岂非所谓潜行密用之流亚乎。昨送予归佛顶。复求庵记。因为纪其大概。庵经始于庚寅孟春。落成于壬辰季冬。高二十六尺。去鸟石一牛鸣地。去芝城则三十里。共创建盖自诚公始也。公讳道诚。松溪李氏子。自辉盖其法号云。

　　僧护经序

　　轮回升坠之说。孔孟之书所不载。唯大雄氏以无分别智。洞达过现未来三世之事。故能详言之。显言之。历数天堂地狱因缘而直示之。如指诸掌。一闻其言。靡不惕然省骇。然悟必思。所以荡涤其志虑。澡雪其根尘者。然犹有拨无因果之徒。眇其说为肤浅。为诡谲。不足信。谓一切皆空。复何报应之有。因而放辟邪侈。纵恣余习。张大言以欺佛诳人。靡所不至。故现报冥报之惨往往有不忍愿闻者。嗟夫。经不云乎。无我无作无受者善恶之业亦不忘。永嘉云。豁达空。拨因果。莽莽荡荡招殃祸。达摩云。解行相应名之曰祖。然则先圣谆谆苦口。独不谙一切皆空之理乎。盖以理须顿。悟事在渐。除吾人自迷本有以来。升坠于六趣既久。习染既深。纵使一念回机。顿契本有一段风光。而无始习染必须渐尽。余习净尽。则一切神通光明自然现前。不从外得。故曰不矜细行。终累大德。至哉言乎。予滥厕缁流二十余年矣。未闻僧护经之名。客岁偶于邻庵故纸堆中得之。展读至狱中出家者。众白衣鲜少处。喟然叹曰。悲夫。出家原为超地狱。脱轮回者也。乃今僧护目击世尊亲宣。谓狱中出家者众。得不令人寒心哉。因念此经切中今时流獘。而此方流布甚少。久参忽而不阅。初学素所未闻。乃与诸新戒谋锓梨枣以广流通。似于法门不无少补云尔。诸公果能入海出海。如僧护之翛然入狱出狱。如僧护之自在游戏无间。如三禅天乐。则大雄氏之书可废为故纸矣。不然则火树火床未易跻攀在。

</div>
    <div class="pagination">
<a href="古雪哲禅师语录_page32.html">上一页</a><span>...</span><a href="古雪哲禅师语录_page28.html">28</a><a href="古雪哲禅师语录_page29.html">29</a><a href="古雪哲禅师语录_page30.html">30</a><a href="古雪哲禅师语录_page31.html">31</a><a href="古雪哲禅师语录_page32.html">32</a><span class="current-page">33</span><a href="古雪哲禅师语录_page34.html">34</a><a href="古雪哲禅师语录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
