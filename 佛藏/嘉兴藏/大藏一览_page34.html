<!DOCTYPE html>
<html>
<head>
    <meta charset="UTF-8">
    <title>大藏一览 - 第 34 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大藏一览 - 第 34 页/共 51 页</h1>
    <div class="content">
　　举法句经云。调达与阿阇世王。共议毁佛。即敕国人不得奉佛。调达白王。明日请佛入城。饮五百象醉。令蹋杀之。吾当作佛。教化世间。王往请佛。佛知其谋。答言大善。明日食时。佛领众入城。是时醉象搪揬墙壁。折败树木。一城战栗。象齐趣佛。佛举五指。为五师子。同声俱吼。震动天地。醉象伏地垂泪悔过。王及臣民。莫不惊肃。王白佛言。禀性不明。信彼谗言。兴逆造恶。愿垂大慈。佛告王民。世有八事。兴长诽谤。皆由名誉。以致大罪。何等为八。利。衰。毁。誉。讥。称。苦。乐。自古及今。鲜不为惑(同上卷)。

　　举出生经云。佛游舍卫国。波斯匿王。请佛及僧。有比丘尼。名曰暴志。木魁系腹。犹似怀妊。乃牵佛衣。汝为我夫。从得有娠。不给衣食。天人四众莫不惊惶。三界之尊。降伏诸邪。明超日月。不可污染。时天帝释。化作一鼠。啮彼魁绳堕地。众会睹之。瞋喜交集。怪其所以。王瞋此尼。谤于大圣。掘地倒埋。佛喻勿尔。是吾宿罪。过去世时。有客卖珠。大而且明。一女就买欲成。有一男子倍价争之。女复从求。毕竟不与。心怀瞋恨。愿我在在所生。当报汝冤。时男子则我是。女者暴志是。此自往缘。非特今也(同上函第三卷)。

　○调达虽逆陷泥犁　　○如来复赞为知识

　　智度论云。提婆达多(调达异名)种种变态。动王子心。立大精舍。得大供养。而徒众鲜少。提婆达多自念。我有三十相。减佛未几。直以弟子未集。若大众围绕。与佛何异。如是思惟。生心破僧。得五百弟子。后舍利弗。说法教化。僧还和合。提婆达多。便生恶心。推山压佛。金刚力士。以杵遥掷。碎石迸来伤佛足指。华色比丘尼呵之。复拳于尼。尼即眼出而死。作三逆罪。复与邪师富兰那外道等为亲厚。断诸善根。复以恶毒。着指抓中。欲因礼拜。以中伤佛。往而未到。于王舍城。地自然裂。火车来迎。生入地狱。(德字函第四卷)。

　　大乘十法经云。净无垢妙。净宝月王光菩萨白佛言。云何可取提婆达多是善知识。复是如来久远亲近。是怨家者。佛告。善男子。若无提婆达多善知识者。不显如来诸佛功德。(服字函)。

　○波旬几处作威来　　○伎俩尽时归向去

　　因果经云。菩萨将成道时。魔王恐诸众生皆归。空我境界。持箭以射。菩萨不动。箭化成花。复令三女供给。以乱定意。菩萨不纳。三女忽然咸变陋形。不能自复。魔王前白菩萨。汝若不乐人间受乐。我舍天位。及五欲具。悉持与汝。菩萨答言。汝于先世修少施因。今故得为自在天王。此福有期。要还下生。沉溺三涂。非我所须。我昔曾以头目髓脑国城妻子。而用布施。不可称计。求无上道。汝今不应恼乱于我。魔王惭怖还宫(辞字函第三卷)。

　　月藏经云。佛在大集会上说法。魔王波旬。亦作神变。复无能为。即说偈曰。

我今归依佛世尊。从是终不起恶心。瞿昙心定容恕我。我当守护佛正法。

　　(陶字函第二卷)。

　　婆沙论。问。何故名魔。答曰。断慧命。故名魔。复次常行放逸。害自身故名魔(魔秦言杀)何故名波旬。答曰。常有恶意。成就恶法。故名波旬(波旬。秦言恶也)。○(规字函第二卷)。

　　入道品

　○分别善根三等异　　○良由种子尔多差

　　婆沙论云。善根有三种。一福分善根。二解脱分善根。三达分善根。福分者。能作人天种子。若在人中。生豪贵家作轮王等。若在天中。作帝释魔王。梵王等。解脱分者。能作解脱种子。决定不退。因必至涅槃。达分者。谓暖法至世第一法(分字函第五卷)。

　○创能一植解脱因　　○极速三生方入道

　　顺正理论云。诸有创植顺解脱分。极速三生。方得解脱。谓初生植顺解脱分。次生成熟。第三生起顺决择分。即入圣道。(雅字函第一卷)。

　○随信行人从闻入　　○随法行人乃慧修

　　毗婆沙论云。若信他言入圣道者。名坚信。若自思惟入圣道者。名坚法。以定入圣道者。名坚信。以慧入圣道者。名坚法。(规字函第二卷)。

　　毗昙心论云。随信行非利。是信他法得行义也。随法行利根。是智慧。不信于他义也。未离欲界。欲趣向于初果。名向须陀洹果。(都字函第三卷)。

　　婆沙论云。随信随法行人。超越异生地。未得预流果。问何故名异生地。答。一切圣者。皆名同生。此异于彼。故名异生。(离字函第五卷)。

　○少善为何能解脱　　○一心回向证菩提

　　婆沙云。有人以一抟食施。能种解脱分善根。至有能作般遮于瑟(此云五年一大会也)而不能种解脱分善根。或有持一日斋。能种解脱分善根。至有终身持戒。而不能种解脱分善根。或有诵持一偈。能种解脱分善根。至有善通三藏文义。而不能种解脱分善根。何以故。若以此事回向解脱涅槃。永离生死。有如是勇猛心者。是则能种解脱善根。若不如是回向。虽多布施。终身持戒。广学多闻。而不能种解脱善根。有近有远。近者前身中种。此身成熟。来身解脱。远者曾种。经那由他世受身。而不能生达分善根。声闻所得解脱分善根。可回向趣辟支佛。辟支佛所得解脱分善根。亦可回向趣佛。(分字函第五卷)。

　○戒定慧初离缚结　　○闻思修后观门开

　　解脱道论云。戒定慧。谓解脱道。戒者威仪义。定者不乱义。慧者知觉义。解脱者离缚义。复次戒除恶业垢。定除缠垢。慧除使垢。又以三种善伏道。谓初中后善。以戒为初。以定为中。以慧为后。云何戒为初善者。有精进人。成就不退。以不退故喜。以喜故踊跃。以踊跃故身猗。以身猗故乐。以乐故心定。此谓初善。定为中善者。以定如实知见。慧为后善者。已如实知见猒患。以猒患故离欲。以离欲故解脱。又以戒除恶趣。以定除欲界。以慧除一切有。(背字函第一卷)。

　　发菩提心论云。修习禅观。由三法生。谓闻思修慧。云何闻慧。如所闻法。心常爱乐。无有猒足。云何思慧。思念观察一切有为法。如实相。谓无常苦空无我不净。念念生灭。不久败坏。即生猒离趣佛智慧。云何修慧。谓离欲不善法。渐次修入。(命字函)。

　○一贯显宗之全章　　○备见历修之有序

　　(自此入修不净息念二观渐起暖顶忍世第一法四种加行之功也)。

　　显宗论云。已先安住清净尸罗。及闻思修。将趣见谛。由何门入。于是即说颂曰。

　入修要二门
　不净观息念　　贪寻增上者　　如次第应修

　　论曰。修行多种。依二门入。一不净观。二持息念。且不净观治贪。息念治寻。先辩不净观相。颂曰。

　为通治四贪　　且辩观骨锁　　广至海复略
　名初习业位　　除足至头半　　名为已熟修
　系心在眉间　　名超作意位

　　论曰。修不净观。正为治贪。略有四种。一显色贪。二形色贪。三妙触贪。四供奉贪。对治四贪。依二思择。一观内尸。二观外尸。利根者。先于内身皮为边际。足上顶下。周遍观察。令心厌患。若钝根者。烦恼猛利。难可摧伏。藉外缘力。方能制治。故先明了观察外尸。渐令自心烦恼摧伏。谓彼初观外尸时。先起慈心。往施身处。观外尸相。以况内身。彼相既然。此应亦尔。应修八想。伏治四贪。为治显色贪。故修青瘀想。及黑赤想。为治形色贪。故修被食想。及分离想。为治妙触贪。故修破坏想。及骸骨想。为治供奉贪。故修胖胀想。及脓烂想。惟缘骨锁。修不净观。通能伏治如是四贪。约所修行。说有三位。一初习业。二已熟修。三超作意。且修不净观时。应先系心于自身分。或于足指。或于眉间。或鼻额中。随所乐处。专注不移。最初系心。假想自身足指等处。下至能见锁裹白骨。由胜解力。渐广渐增。乃至具见全身骨锁。观行未成。但由想力。观行成已。便由慧力。此位未成。故由想转。见全身已。复方便入缘外白骨不净观门。谓为渐令胜解增故观外骨锁在己身边。渐遍一床。一房一寺。一园一里。一邑一国。乃至遍地。以海为边。于其中间。骨锁充满。于所广事。渐略而观。乃至惟观自身骨锁。齐此渐略不净观成。名初习业位。为令略观胜解渐增。于自骨中。复除足骨。渐次上至除头半骨。思惟半骨。系心而住。齐此转略。不净观成。名已熟修位。为令略观胜解自在。除半头骨。系心眉间。专注一缘。湛然而住。齐此极略。不净观成。名超作意位。应知至此。不净观成。以无贪为性。诸所应为皆究竟故。次辩持息念者。颂曰。

　息念慧五地
　缘风依欲身　　二得实外无　　有六谓数等

　　论曰。阿那者。谓持息入。是引外风。令入身义。阿波那者。谓持息出。是引内风令出身义。又说。阿那者。能持来。阿波那者。能持去。出入息念。能持身风。谓胎卵位。先于脐处。业生风起。穿身成穴。如藕根茎。最初有风。来入身内。乘兹口鼻。余风续入。此初及后。名入息风。内续风出。名出息风。如锻金师。开橐囊口。自然风入。入已按之。其风还出。风性法尔。实无入出。如是因显风义。正明二息。持息念故。定慧得成。此念所依。惟通五地。谓依欲界静虑。中间及初二三静虑。近分由此。但与舍根相应。为对治寻修此念。具有其六。一数。二随。三止。四观。五还。六净。且数谓系心数。入出息。从一至十。不减不增。恐心于境。极聚散故。中有三失。一数减失。二数增失。三杂乱失。复有三失。一太缓失。二太急失。三散乱失。若十中间。心散乱者。复应从一次第数之。终而复始。乃至得定。凡数息时。应先数入。以初生位。入息在先。乃至死时。出息最后。如是觉察死生位故。于非常想渐能修习。随谓系心。随入出息。念入出息。为短为长。为远至何。复还旋返。随彼息入。行至喉。心脐。髋髀膝。胫腂足指。念恒随逐。止谓系念。惟在鼻端。或在眉间。乃至足指。随所乐处。安止其心。观息住身。如珠中缕。观谓观察此息风已兼观息。俱大种造色及依色住。心及心所。具观五蕴。以为境界。转谓移转。缘息风觉。安置后后胜善根中。谓念住为初。至世第一法。净谓升进八见道等。为后名转尽智等。方名净息相(自字函第九卷)。

　　○修入二门。心得定已。复何所修。颂曰。

　依已修成止　　为观修念住　　以自相共相
　观身受心法

　　论曰。已修成止。以为所依。为观速成。修四念住。以自相共相观身受心法。谓修观者专心一趣。分别此法。与所余法。有差别义。名观自相。分别此法。与所余法无差别义。名观共相。复次观自相者。谓观察身诸处别相。观共相者。谓观诸处同是身相。如是观身不净。治于不净。谓净颠倒。观受是苦。能治于苦。谓乐颠倒。观心非常。能治非常。谓常颠倒。观法非我。能治非我。谓我颠倒。如人已观粪体不净。亦不欣乐从粪所生。是故已观身体不净。于五取蕴。皆不欣乐。便能总伏后三念住。如是能顺决择思所成摄善根。说已。即修所成生何善根。而说颂曰。

　从此生暖法
　具观四圣谛　　修十六行相　　顶第一亦然

　　论曰。从修所成。顺决择分。初善根起。名为暖法。是总缘共相法。念住差别。如是所修。能烧烦恼薪。圣道火前相。如钻火位。初暖相生。能具观察四圣谛境。由此具修十六行相。观苦圣谛。修四行相。一非常(若有还无故谓非常)二苦(随逐相恼故谓之苦)三空(观察本无故谓之空)四非我(不自在故谓之非我)观集圣谛修四行相。一因(生相似果故谓之因)二集(能生流转故谓之集)三生(能牵生死故谓之生)四缘(能相和合故谓之缘)观灭圣谛修四行相。一灭(生死相违故谓之灭)二静(除烦恼火故谓之静)三妙(胜一切法故谓之妙)四离(能舍生死故谓之离)观道圣谛修四行相。一道(能至非品故谓之道)二如(不颠不倒故谓之如)三行(圣足所履故谓之行)四出(永超生死故谓之出。○注文参用毗昙心论)。

　　是故行者修此暖已。次起顶法。犹如山顶。人不久住。若无诸难。必过此山。至于彼山。若遇诸难。即便退还。若无诸难。必到于忍。既入忍位。于四谛境。极堪忍。故。次起世第一法。世中胜故。如是观四谛境。总修十六行相。渐近见谛。缘欲苦谛。修一行相。惟一刹那。谓无间。入离生位。决定无相续理。从斯后边复生何道。即说颂曰。

　世第一无间　　即缘欲界苦　　生无漏法忍
　忍次生法智　　次缘余界苦　　生类忍类智
　缘集灭道谛　　各生四亦然　　如是十六心
　名圣谛现观

　　论曰。从世第一。善根无间。即缘欲界苦圣谛境。而生无漏法忍。生此忍故。名为法智(谓所苦法无始时来身见所迷执我我所。今创见彼忍可现前。名苦法忍。此能引后苦法智生)如缘欲界苦圣谛境有苦法忍。苦法智生。如是复于法智无间。总缘余界。苦圣谛境。有类忍生。名为类忍。此忍无间。即缘此境。有类智生。名为类智(最初证知诸法真理故名法智。此后境智与前相似故得类名。是后随前而证境义)如缘苦谛。欲界及余生法类忍。法类智四。缘余三谛各四亦然。即缘一一有四心义。如是次第。有十六心。总说名为圣谛现观。以于三界四圣谛境。次第现前。如(实观)故。是名现观。(同字函第十卷)。

　　声闻品

　○自利修持心狭劣　　○由他开悟声闻乘

　　华严经。上品十善。以智慧修习。心狭劣故。怖三界故。阙大悲故。从他闻声而解了。故声闻乘。

</div>
    <div class="pagination">
<a href="大藏一览_page33.html">上一页</a><span>...</span><a href="大藏一览_page29.html">29</a><a href="大藏一览_page30.html">30</a><a href="大藏一览_page31.html">31</a><a href="大藏一览_page32.html">32</a><a href="大藏一览_page33.html">33</a><span class="current-page">34</span><a href="大藏一览_page35.html">35</a><a href="大藏一览_page36.html">36</a><a href="大藏一览_page37.html">37</a><a href="大藏一览_page38.html">38</a><a href="大藏一览_page39.html">39</a><span>...</span><a href="大藏一览_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
