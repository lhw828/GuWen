<!DOCTYPE html>
<html>
 <head>
  <meta charset="utf-8"/>
  <title>
   十地经论 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十地经论 - 第 3 页/共 7 页
  </h1>
  <div class="content">
   非阴界入说　　心意所不及
　　此偈示现思慧及报生识智是则可说。此智非彼境界以不同故。偈言智起佛境界故。如阴界入可说。此智不尔。离文字故。是故不可说。偈言非阴界入说故。非耳识所知非意识思量是故不可闻。偈言心意所不及故。智者是地。智起者以何观以何同行能起此智。云何可证而不可说而不可闻。今复以喻证成此义。偈言。
　　如空中鸟迹　　难说不可见
　　十地义如是　　不可得说闻
　　此偈示何义。如鸟行空中。迹处不可说。相亦不可见。何以故。虚空处鸟迹相不可分别故。非无虚空行迹。如是鸟迹住处名句字身住处。菩萨地证智所摄。不可得说不可得闻。何以故。非如声性故。非无地智名句字身。此中深故。示义大踊悦。何故我复说此。汝等不应如声取义。随声取义有五种过。一不正信。二退勇猛。三诳他。四谤佛。五轻法。大众自知无此五过已说深义。复显说大令生正信。次说五偈。
　　我但说一分　　慈悲及愿力
　　渐次非心境　　智满如净心
　　是境界难见　　难说自心知
　　我承佛力说　　咸共恭敬听
　　如是智入行　　亿劫说不尽
　　今如是略说　　如实满足住
　　一心恭敬待　　承佛力善说
　　说上法妙音　　喻相应善字
　　是言说甚难　　无量佛神力
　　光焰入我身　　是力我能说
　　前言十地义。如是不可得说闻。今言我但说一分。此言有何义。是地所摄有二种。一因分二果分。说者谓解释。一分者是因分于果分为一分故。言我但说一分。此说大有三种。一因成就大。二因渐成就大。三教说修成就大。何者因成就大。偈言慈悲及愿力故。慈者同与喜乐因果故。悲者同拔忧苦因果故。愿者发心期大菩提故。此慈悲愿长夜熏修不同二乘故。何者因渐成就大。偈言渐次故。渐者说闻思慧等次第乃至能生出世间智因故。何者教说修成就大。有二种。一满足修。二观修。满足修者偈言非心境故。非心境者。此句示现闻思慧等心境界处。唯是智因能生出世间智。而此不能满彼出世间智地。偈言智满如净心故。如净心者。如出世间清净心。能满彼地智故。观修者偈言。
　　是境界难见　　难说自心知
　　我承佛力说　　咸共恭敬听
　　此偈显何义。是境界难见。自心清净可见。此境界不可说。如是教说修成就已。于说法中有二种过。不能得证。一说者过二听者过。说者过有二种。一佛不随喜说。二不平等说。听者亦有二种过。一见诤过。我法是彼法非如是执着种种诸见。二于说法者不生恭敬。于中示现说者自身无过。我非诸佛不随喜说。偈言。我承佛力说咸听故。次教听者防二种过。偈言。共恭敬听故。如是次第如是许说。而众未知广说略说。不可广说唯许略说。地义满足。如第三偈说。
　　如是智入行　　亿劫说不尽
　　今如是略说　　如实满足住
　　智入者。此所说地法众生以智入。云何入如实满足摄取。入如行修故。如行修满足故。示彼广说义摄取故。住者如来家决定住故。我如是说前言恭敬听不说云何恭敬是故示现。偈言。
　　一心恭敬待　　承佛力善说
　　说上法妙音　　喻相应善字
　　一心恭敬待者有二种。一身正恭敬待。如威仪住堪受说法故。二心正恭敬待。如心决定堪能忆持故。此句劝诫二种恭敬待。所谓身心故。善说者示己无谄无有憍慢故。承佛力者示己无增上慢故。下半偈说上法妙音喻相应善字。示现何事以何事云何事依止何事。示现何事者所谓上法。以何事者谓妙音声。云何事者譬喻相应。依止何事者谓依止善字。我一切善说。又相应者譬喻共相应。善字者有二种相。一随方言音善随顺故。二字句圆满。不增不减与理相应故言善字。前言承佛神力。未说云何力。第五偈示现佛神力事。偈言。
　　是言说甚难　　无量佛神力
　　光焰入我身　　是力我能说
　　已说请分。自此以后正说初地。此说分中说何等事。分别有三。一住二释名三安住。住中有四种。依何身为何义以何因有何相。彼心生时即住初地。是名为住。于中诸佛子善集善根故。如是等四十句说此住事。初说依何身生如是心。
　　经曰。诸佛子若有众生厚集善根故。善集诸善行故。善集诸三昧行故。善供养诸佛故。善集清白法故。善知识善护故。善清净心故。入深广心故。信乐大法好求佛智慧故。现大慈悲故。如是众生乃能发阿耨多罗三藐三菩提心。
　　论曰。如是十句说依何身。此集有九种。一者行集善作眷属持戒。如经善集诸善行故。二者定集善作眷属三昧。如经善集诸三昧行故。三昧行者观行增上故。三者亲近集善习闻慧智。如经善供养诸佛故。四者聚集思慧智善思量波罗蜜等诸善法。如经善集清白法故。五者护集修行实证善得教授。如经善知识善护故。六者净心集得出世间正智。如经善清净心故。七者广集深心作利益一切众生。如经入深广心故。八者信心集求一切智智。如经信乐大法好求佛智慧故。九者现集多行慈悲。如经现大慈悲故。于中慈念依苦苦坏苦悲依行苦。是中初二种集显增上戒学增上定学。行集善作眷属持戒故。定集善作眷属三昧故。次有四集显增上慧学。亲近集善习闻慧智故。聚集思慧智善思量波罗蜜等诸善法故。护集修行实证善得教授故。净心集得出世间正智故。后三集显胜声闻辟支佛等故。广集深心作利益一切众生故。信心集求一切智智故。现集多行慈悲故。此十句中厚集善根是总。余九种是别。集者是同相。别者是异相。成者略说故。坏者广说故。已说依何身生如是心。次说为何义故生如是心。
　　经曰。为得佛智故。为得十力力故。为得大无畏故。为得佛平等法故。为救一切世间故。为净大慈悲故。为得十方无余智故。为得一切世界无障净智故。为得一念中觉三世事故。为得转大法轮无所畏故。菩萨摩诃萨生如是心。
　　论曰。于中佛智者。谓无上智知断证修故。此佛智有九种业差别。为求彼故生如是心。一者力佛智问记业。此如来是处非处智力问记故。如修多罗中说。如经为得十力力故。二者无畏佛智破邪说业。如经为得大无畏故。三者平等佛智得人法无我教授众生证入业。如经为得佛平等法故。四者救佛智以四摄法化众生业。如经为救一切世间故。五者净佛智是净为救摄因业。如经为净大慈悲故。六者无余智佛智常以佛眼观世间众生业。如经为得十方无余智故。七者无染佛智一切世界无障无染自然应化令信作业。智心无碍。如经为得一切世界无障净智故。八者觉佛智于一念中知三世众生心心数法业。如经为得一念中觉三世事故。九者转法轮佛智解脱方便善巧业故。于百亿阎浮提同时转大法轮。如经为得转大法轮无所畏故。生如是心者。即是本分中说诸佛子是菩萨愿善决定故。何故唯言生心不言生智及余心数法。心中即摄知断证修一切助道法故。已说为何义故生如是心。次说以何因生如是心。
　　经曰。是心以大悲为首。智慧增上方便善巧所摄。直心深心淳至。如来力无量。善决定众生力智力。随顺自然智能受一切佛法。以智慧教化。广大如法界。究竟如虚空尽未来际。
　　论曰。此大悲为首。于中悲大有九种。一者增上大细苦智增上生故。如经智慧增上故。智者因果逆顺染净观故。慧者自相同相差别观故。二者摄大救苦众生方便善巧所摄。如经方便善巧所摄故。三者淳至大向时许乃至尽众生界作利益众生悲心增上。如经直心深心淳至故。四者无量大摄取如来无量力。如经如来力无量故。五者决定大上妙决定信深智胜对治。如经善决定众生力智力故。六者随顺大随顺菩提正觉。如经随顺自然智故。七者正受大能取大胜法教授众生。如经能受一切佛法以智慧教化故。八者最妙大摄受胜妙功德。如经广大如法界故。九者住尽大无量爱果因尽涅槃际。如经究竟如虚空尽未来际故。已说以何因生如是心。次说是心生时有何等相。
　　经曰。菩萨生如是心。即时过凡夫地入菩萨位生在佛家。种姓尊贵无可讥嫌。过一切世间道入出世间道。住菩萨法中住在菩萨正处。入三世真如法中。如来种中。毕定究竟阿耨多罗三藐三菩提。菩萨住如是法名住菩萨欢喜地。以不动法故。
　　论曰。过凡夫地者以过凡夫地故。示现得出世间圣道。此过有八种。一者入位过初成出世间心。如始住胎相似法故。如经入菩萨位故。二者家过家生相似法故。如经生在佛家故。三者种姓过子相似法大乘行生故。如经种姓尊贵无可讥嫌故。四者道过世间出世间道不摄摄故。异道生相似法故。如经过一切世间道入出世间道故。五者法体过以大悲为体于作他事即是己事自身体相似法故。如经住菩萨法中故。六者处过不舍世间方便不染善巧住故。住处相似法故。如经住在菩萨正处故。七者业过顺空圣智生命相似法故。如经入三世真如法中故。八者毕定过佛种不断究竟涅槃道成就相似法故。如经如来种中毕定究竟阿耨多罗三藐三菩提故。如是示现凡夫生菩萨生。入胎不相似。有烦恼无烦恼故。如是次第家不相似种姓不相似道不相似体不相似处不相似生业不相似成就不相似如是说住此地中是名为住。如经菩萨住如是法名住菩萨欢喜地。以不动法故。已说住义次说释名。云何说多欢喜故示名欢喜。以何欢喜。此地中菩萨欢喜复以何念。初说十句后说二十句。
　　经曰。诸佛子。是菩萨住菩萨欢喜地中。成就多欢喜多信敬多爱念多庆悦多调柔多踊跃多堪受多不坏他意多不恼众生多不嗔恨。
　　论曰。欢喜者名为心喜体喜根喜。是欢喜有九种。一者敬欢喜于三宝中恭敬故。如经多信敬故。二者爱欢喜。乐观真如法。如经多爱念故。三者庆欢喜。自觉所证挍量胜。如经多庆悦故。四者调柔欢喜。自身心遍益成就。如经多调柔故。五者踊跃欢喜。自身心遍益增上满足。如经多踊跃故。六者堪受欢喜。自见至菩提近。如经多堪受故。七者不坏欢喜。自心调伏论义解说时心不扰动。如经多不坏他意故。八者不恼欢喜。教化他摄取众生时慈悲调柔。如经多不恼众生故。九者不嗔欢喜。见诸众生不如说修行威仪不正时忍不嗔故。如经多不嗔恨故。已说多欢喜。次说以何念故欢喜成是第二十句第三十句说。是念有二种。一念当得二念现得。何者念当得。
　　经曰。诸佛子菩萨住是欢喜地中。念诸佛故生欢喜心。念诸佛法故生欢喜心。念诸菩萨摩诃萨故生欢喜心。念诸菩萨所行故生欢喜心。念诸波罗蜜清净相故生欢喜心。念诸菩萨地挍量胜故生欢喜心。念诸菩萨力不退故生欢喜心。念诸如来教化法故生欢喜心。念能利益众生故生欢喜心。念入一切如来智行故生欢喜心。
　　论曰。云何念。如佛所得我亦当得。如是念。此念佛有九种。一者念佛法。如经念诸佛法故生欢喜心。二者念佛菩萨。如经念诸菩萨摩诃萨故生欢喜心。三者念佛行。如经念诸菩萨所行故生欢喜心。四者念佛净。如经念诸波罗蜜清净相故生欢喜心。五者念佛胜。如经念诸菩萨地挍量胜故生欢喜心。六者念佛不退。如经念诸菩萨力不退故生欢喜心。七者念佛教化。如经念诸如来教化法故生欢喜心。八者念佛利益。如经念能利益众生故生欢喜心。九者念佛入如经念入一切如来智行故生欢喜心。于中初二念共念佛。如佛所得我亦当得故。念佛法念诸佛法故。佛佛法二故。念佛菩萨二念诸菩萨故。念佛行念诸菩萨行故。如是次第余有六句。念佛净念诸波罗蜜清净相故。念佛胜念诸菩萨地挍量胜故。念佛不退念诸菩萨力不退故。念佛教化念诸如来教化法故。念佛利益念能利益众生故。念佛入念入一切如来智行故。随所显彼菩萨行。以何显如是诸念应知。复何显彼波罗蜜净。显云何显彼菩萨行地挍量胜转去故地尽去故。于中余者得教化法故。作利益众生行不虚故。入如来地行故。是中念佛行者亦总亦别。已说念当得故生欢喜心。次说念现得故生欢喜心。
　　经曰。诸佛子。菩萨复作是念。我转离一切世间境界故生欢喜心。近入如来所故生欢喜心。远离凡夫地故生欢喜心。近到智慧地故生欢喜心。断一切恶道故生欢喜心。与一切众生作依止故生欢喜心。近见一切诸佛故生欢喜心。生诸佛境界故生欢喜心。入一切菩萨真如法故生欢喜心。我离一切怖畏毛竖等事故生欢喜心。
　　论曰。我转离一切世间境界者。转离一切凡夫取着事。此转离有九种。一者入转离。如经近入如来所故生欢喜心。二者远转离。如经远离凡夫地故生欢喜心。三者近至转离。如经近到智慧地故生欢喜心。四者断转离。如经断一切恶道故生欢喜心。五者依止转离。如经与一切众生作依止故生欢喜心。六者近见转离。如经近见一切诸佛故生欢喜心。七者生转离。如经生诸佛境界故生欢喜心。八者平等转离。如经入一切菩萨真如法故生欢喜心。九者舍转离。如经我离一切怖畏毛竖等事故生欢喜心。于中入转离者。显事不相似故。远转离近至转离者。示自身不相似故。余有六句。断转离依止转离近见转离生转离平等转离舍转离。如是次第行不相似故。迭相依止不相似故。他力不相似故。处不相似故。生业不相似故。成就不相似故。怖畏者不爱疑虑忧想共心相应故。复身相差别谓毛竖等事。次说何者是怖畏。云何怖畏因。远离此因无怖畏故。
　　经曰。所以者何。是菩萨摩诃萨得欢喜地已。所有诸怖畏即皆远离。所谓不活畏恶名畏死畏堕恶道畏大众威德畏。离如是等一切诸畏。何以故。是菩萨离我想故尚不贪身。何况所用之事。是故无有不活畏。心不悕望供养恭敬。我应供养一切众生供给一切所须之具。是故无有恶名畏。远离我见无我想故无有死畏。又作是念。我若死已生必不离诸佛菩萨。是故无有堕恶道畏。我所志乐一切世间身心无与等者何况有胜。是故无有大众威德畏。诸佛子菩萨如是离诸怖畏毛竖等事。
　　论曰。此五怖畏是初地障。复说地利益胜。是五怖畏第一第二第五依身口意。第三第四依身。依身者爱憎善道恶道舍得依身故。何故但说五怖畏。打缚等诸畏皆五所摄故。此怖畏因略有二种。一邪智妄取想见爱着故。二善根微少故。此对治如经离我想故。尚不贪身乃至无有大众威德畏故。怖畏毛竖等事。何故二处说。前说身怖畏。后说异身怖畏故。
　　经曰。诸佛子。是菩萨以大悲为首。深大心坚固转复勤修一切善根成就故。
　　论曰。深大心坚固者。烦恼小乘不能坏此观故。转复勤修一切善根成就者。诸所说善根此地摄受故。云何勤修。于中有三种成就。一信心成就二修行成就三回向成就。有三十句示现。初十句说信心成就。
　　经曰。所谓信心增上故。多恭敬故。信清净故。多以信分别故。起悲愍心故。成就大慈故。心无疲懈故。以惭愧庄严故。成就忍辱安乐故。敬顺诸佛教法信重尊贵故。
　　论曰。信心增上者。随所有事于中信增上成就。此信增上有九种。一者敬信增上尊敬三宝。如经多恭敬故。二者净信增上自证真净智。如经信清净故。三者分别信增上令他证净智。如经多以信分别故。四者悲信增上。五者慈信增上教化众生。如经起悲愍心故。成就大慈故。悲者除苦相决定救济故。慈者与乐相永与无量乐故。起者转复现前故。六者不疲惓信增上。教化无量众生久处世间能利益故。如经心无疲懈故。七者惭愧信增上不着世间故。于悭等波罗蜜障法深惭愧故。如经以惭愧庄严故。八者安乐信增上于同法者不恼乱故。如经成就忍辱安乐故。九者敬法信增上增益敬信殊胜心故。如经敬顺诸佛教法信重尊贵故。后三句示修何等行波罗蜜行故。谁为等侣同事安乐故。入何法中谓诸佛教法故。如是信心成就。云何修行成就。
　　经曰。日夜修集善根无厌足故。亲近善知识故。常爱乐法故。求多闻无厌故。如所闻法正观故。心不贪着故。不着利养名闻恭敬故。不求一切资生之物故。常生如宝心无厌足故。
　　论曰。此十句说修行成就。云何修行成就。集诸善根无休息故。如经日夜修集善根无厌足故。此集有八种。一者亲近集不忘诸法。如经亲近善知识故。二者乐法集。于问答中论义解释心喜心乐故。如经常爱乐法故。三者多闻集。如经求多闻无厌故。四者正观集。如经如所闻法正观故。五者不着集。如经心不贪着故。向说多闻集等三句。是闻思修慧如是次第。不著者于三昧中无爱着故。六者不贪集。七者不求集。于已得利养不贪。未得利养不求。障菩萨戒退菩萨戒。如经不着利养名闻恭敬故。不求一切资生之物故。八者如宝心集。出世间心念念现前。如经常生如宝心无厌足故。如是修行成就。云何回向成就。
　　经曰。求一切智地故。求诸佛力无畏不共法故。求诸波罗蜜无著法故。离诸谄曲故。如说能行故。常护实语故。不污诸佛家故。不舍菩萨戒故。不动如大山王生萨婆若心故。不舍一切世间事成就出世间道故。集助菩提分法无厌足故。常求上上胜道故。诸佛子菩萨摩诃萨成就如是净治地法。名为安住菩萨欢喜地。
　　论曰。求一切智地等说何等事示现回向成就故。求一切智地是总。求如来力等于一切智地是别。一者观求一切智地。二者无障求一切智地。三者离求一切智地故。四者如说能行求一切智地。五者护求一切智地。六者不污求一切智地。七者不舍求一切智地。八者不动求一切智地。九者不舍成就求一切智地。十者集求一切智地。十一者常求求一切智地。于中求何等事。求一切智地故。以何观求。观诸佛力无畏不共法故。云何求。求诸波罗蜜无著法故。此三求者是家依家无障求故云何求求诸波罗蜜无著法故此无障求差别异求于中檀波罗蜜有二种垢。一者谄曲见乞求者。诈设方便无心许与。二者不随先言许而不与。对治是垢。如经离诸谄曲故。如说能行故。尸波罗蜜有一种垢。不护实语违本所受犯已覆藏。对治是垢。如经常护实语故。羼提波罗蜜有一种垢污如来家。云何菩萨污如来家。恼乱他业故。利益他业即是如来家。是故菩萨生此家者。恼乱他业非善事故。对治是垢。如经不污诸佛家故。毗梨耶波罗蜜有一种垢。菩萨戒无量劫数长远难持难行生退转心。对治是垢。如经不舍菩萨戒故。禅波罗蜜有二种垢。一者乱心。二不能调伏忆想分别。对治是垢。如经不动如大山王生萨婆若心故。般若波罗蜜有三种垢。一无善巧方便。世间涅槃一向不现现故。二不修集出出世间道故。三于胜上证法中愿欲心薄故。如是次第对治是垢。如经不舍一切世间事成就出世间道故。集助菩提分法无厌足故。常求上上胜道故。如是回向成就。是名勤行具足成就。是勤行有四种。一信二欲三精进四方便。初十句示现信增上成就。是信增上即摄受欲。第二十句。日夜修集善根无厌示现精进。第三十句。求一切智地示现方便故。是名此地说中安住。何以故。如经诸佛子菩萨摩诃萨成就如是净治地法。名为安住菩萨欢喜地故。如是说分讫。
十地经论卷第三
初欢喜地第一之三
　　论曰。已显说分。次说挍量胜分。云何挍量胜。菩萨住此地中。胜声闻辟支佛故。挍量胜有三种。一愿胜。二修行胜。三果利益胜。何者愿胜。所谓十大愿。
　　经曰。菩萨如是安住菩萨欢喜地。发诸大愿起如是大方便。如是大行成就。所谓无余一切诸佛一切供养一切恭敬故。一切种具足上深信清净。广大如法界究竟如虚空。尽未来际尽一切劫数一切佛成道数。大供养恭敬无有休息。
　　论曰。是初大愿无余者有三种。一者一切佛无余。二者一切供养无余。三者一切恭敬无余。一切佛者有三种佛。一应身佛。二报身佛。三法身佛。一切供养者有三种供养。一者利养供养。谓衣服卧具等。二者恭敬供养。谓香花幡盖等。三者行供养。谓修行信戒行等。一切恭敬者有三种恭敬。一给侍恭敬。二迎送恭敬。三修行恭敬。是故作愿供养恭敬。如经所谓无余一切诸佛一切供养一切恭敬故。一切种具足者。无量种种复有胜事等供养故。上深信清净者。增上敬重故。愿回向菩提决定信故。广大如法界者。一切余善根中胜故。究竟如虚空者。无常爱果无量因故。尽未来际者。此因得涅槃常果故。一切劫数一切佛成道数大供养恭敬无有休息故。此初愿中有六种大名为大愿。一者福田大。如经所谓无余一切诸佛一切供养一切恭敬故。二者供事大。如经一切种具足故。三者心大。如经上深信清净故。四者摄功德大。如经广大如法界故。五者因大。如经究竟如虚空故。六者时大。如经尽未来际故。
　　经曰。又发大愿。所谓一切诸佛所说法轮皆悉受持故。摄受一切佛菩提故。一切诸佛所教化法皆悉守护故。广大如法界究竟如虚空。尽未来际尽一切劫数一切佛成道数。摄护正法无有休息。
　　论曰。第二大愿有三种法。一切诸佛所说法轮皆悉受持者。谓教法修多罗等。书写供养读诵受持为他演说故。摄受一切佛菩提者。所谓证法证三种佛菩提法。摄受此证法教化转授故。一切诸佛所教化法皆悉守护者。谓修行法于修行时有诸障难摄护救济故。复名三种成就。一者于诸佛所说修多罗等阿含次第令法轮不断成就故。二者证三种正觉得证成就故。三者修行乃至如实修行正觉成就故。是名三种成就。三种佛菩提者。声闻辟支佛亦名为佛故。
　　经曰。又发大愿。所谓一切成佛无余一切世界住处从兜率天来下。入胎及在胎中。初生时出家时成佛道时请转法轮时示入大涅槃。我于尔时尽往供养摄法为首。一切处一时成一时转故。广大如法界究竟如虚空。尽未来际尽一切劫数一切佛成道数。尽往摄法无有休息。
　　论曰。第三大愿。一切成佛无余一切世界住处者。一切应佛无边遍满一切世界住处故。随何等世界诸佛住处应感相顺众生见故。从兜率天来下乃至示入大涅槃。我于尔时尽往供养摄法为首者。随彼众生供养佛方便。以如来所说摄法方便。集功德智慧助菩提法故。一切处一时成一时转者示非前后故。何故示现彼处住。不在色无色处。此难处来不为我故。起于轻心不生恭敬。为遮此等故。何故不住他化自在天等。如来有力能胜处生舍而不生。为念众生故来生兜率。如是生大恭敬心故。何故人中舍上天乐愍我等故。来生人中生增上敬重心故。何故处胎示现同生增长力故。何故自成正觉。示非余佛教化现丈夫力。成就非因他得菩提故。何故示入大涅槃。为令懈怠众生勤心修道故。
　　经曰。又发大愿。所谓一切菩萨所行广大无量不杂诸波罗蜜所摄。诸地所净生诸助道法。总相别相同相异相成相坏相。说一切菩萨所行如实地道。及诸波罗蜜方便业。教化一切令其受行心得增长故。广大如法界究竟如虚空。尽未来际尽一切劫数行数增长无有休息。
　　论曰。第四大愿心得增长者。以何等行令心增长。一切菩萨所行教化一切令其受行心得增长故。彼菩萨行有四种一种种二体三业四方便。以此四种教化令其受行。何者是菩萨行种种世间行有三种。广者从初地乃至六地。大者七地。无量者从八地乃至十地。不杂者法无我平等观出世间智故。如经一切菩萨所行广大无量不杂故。体者如经诸波罗蜜所摄故。业者如经诸地所净生诸助道法故。方便者如经总相别相同相异相成相坏相故。说一切菩萨所行如实地道及诸波罗蜜方便业故。
　　经曰。又发大愿。所谓无余一切众生界。有色无色有想无想非无想非想非非想。卵生胎生湿生化生。三界所系杂入六道一切生处名色所摄。为教化成就一切众生界令信入诸佛法故。断一切世间数道故。令住一切智智处故。广大如法界究竟如虚空。尽未来际尽一切劫数一切众生界数。教化一切众生无有休息。
　　论曰。第五大愿教化众生故。何者是众生为何义故。化一切众生有六种差别。一粗细差别。二生依止差别。三不净净处差别。四苦乐差别。五自业差别。六自体差别。何者粗细差别。粗者有色细者无色。色中粗者有想细者无想。无色中粗者非无想细者非想非非想。是名粗细差别。如经有色无色有想无想非无想非想非非想故。生依止差别者。如经卵生胎生湿生化生故。化生者云何依止依止业生故。不净净处差别者。如经三界所系故。苦乐差别者。种种身故。如经杂入六道故。自业差别者如经一切生处故。自体差别者。如经名色所摄故。是名众生。为何义化者为三义故。一者为信入诸佛所说法中。如经为教化成就一切众生界令信入诸佛法故。二者已入佛法中令入二乘菩提故。如经断一切世间数道故。三者已入二乘菩提令入无上菩提故。如经令住一切智智处故。
　　经曰。又发大愿。所谓无余一切世界广大无量。粗细乱住倒住正住如帝网差别。十方世界无量差别入皆现前知故。广大如法界究竟如虚空。尽未来际尽一切劫数一切世界数。信入无有休息。
　　论曰。第六大愿。无余一切世界者有三种相。随入如是世界智皆现前知。一者一切相二者真实义相。三者无量相。一切相者。如经广大无量乃至正住故。广大无量者一千世界二千世界三千世界故。细者随何等世界意识身故。粗者随何等世界意色身故。乱住者非次第住故。倒住者不造舍宅住故。正住者造舍宅住故。是名一切相。如帝网差别者。真实义相故。如业幻作故。无量相者。十方世界无量差别入故。无量相故。真实义相者。唯智能知。余相者可现见故。
　　经曰。又发大愿。所谓一切佛土一佛土。一佛土一切佛土。一切国土平等清净。一切佛土神通庄严光相具足。离一切烦恼成就清净道。有无量智慧众生悉满其中。入佛上妙平等境界故。随诸众生心之所乐而为示现故。广大如法界究竟如虚空。尽未来际尽一切劫数佛国土数。清净一切佛土无有休息。
　　论曰。第七大愿净佛国土相有七种。一者同体净。如经一切佛土一佛土。一佛土一切佛土故。二者自在净。如经一切国土平等清净故。三者庄严净。如经一切佛土神通庄严光相具足故。光明庄严众宝等庄严故。四者受用净。如经离一切烦恼成就清净道故。五者住处众生净。如经有无量智慧众生悉满其中故。六者因净。如经入佛上妙平等境界故。七者果净。如经随诸众生心之所乐而为示现故。显智神力等故。
　　经曰。又发大愿。所谓一切菩萨同心同行故。共集善根无怨嫉故。一切菩萨平等一观故。常亲近诸佛菩萨不舍离故。随意能现佛身故。自于心中悉能解知诸佛神力智力故。得不退随意神通故。悉能游行一切世界故。一切佛会皆现身相故。一切生处普生其中故。成就不可思议大乘故。具足行菩萨行故。广大如法界究竟如虚空。尽未来际尽一切劫数一切行数。入大乘道无有休息。
　　论曰。第八大愿不念余乘故。如经一切菩萨同心同行故。菩萨行有十种。一者共集善根无怨嫉故。二者一切菩萨平等一观故。三者常亲近诸佛菩萨不舍离故。四者随意能现佛身故。五者自于心中悉能解知诸佛神力智力故。六者得不退随意神通故。七者悉能游行一切世界故。八者一切佛会皆现身相故。九者一切生处普生其中故。十者成就不可思议大乘故。具足行菩萨行故。于中初句显功德行故。第二住寂静等观故。第三聚集解说论佛法故。第四随心示现成佛故。第五自发胜心念如来法身故。第六得常不退神通故。余四者以通业得名。一往余世界。二自余异身示现。三同生往故。四入不可思议大乘故。
　　经曰。又发大愿。所谓乘不退轮行菩萨行故。身口意业所作不空。众生见者即必定佛法故。闻我音声即得真实智慧故。心喜恭敬即断烦恼故。得如药树王身故。得如如意宝身故。行大菩萨行故。广大如法界究竟如虚空。尽未来际尽一切劫数一切行数。所作利益不空无有休息。
　　论曰。第九大愿显不空行菩萨行。复行菩萨行。显乘不退轮行菩萨行故。于中不空有二种。一作业必定不空。身口意业所作不空故。如是次第三句说应知。众生见者即必定佛法故者。明身业不空。闻我音声即得真实智慧者。明口业不空。心喜恭敬即断烦恼者。明意业不空。二作利益不空。一切众生有二种苦。一种种诸苦。二贫穷苦。对治是二。如经得如药树王身故。得如如意宝身故。
　　经曰。又发大愿。所谓于一切世界处成阿耨多罗三藐三菩提故。于一凡夫道不离一切凡夫道处。示身初生坐道场成佛道转法轮度众生。示大涅槃。现诸佛境界大神通智力。随一切众生界所应度者于念念中示得佛道度诸众生灭苦恼故。以一三菩提遍知一切法如涅槃性故。以一音说令一切众生心皆欢喜故。示大涅槃而不断菩萨所行故。示大智慧地发起一切法故。法智通如意神通幻通遍一切世界故。广大如法界究竟如虚空。尽未来际尽一切劫数成三菩提数。求大智慧大神通等。无有休息。诸佛子菩萨如是安住菩萨欢喜地。发诸大愿起如是大方便。如是大行以十愿门为首生如是等。满足十百千万阿僧祇大愿。是菩萨住菩萨欢喜地。起如是等愿。
　　论曰。第十大愿起大乘行。云何大菩提。云何作业。大菩提者。如经成阿耨多罗三藐三菩提故。作业者有七种。一示正觉业。二说实谛业。三证教化业。四种种说法业。五不断佛种业。六法轮复住业。七自在业。初业者于一凡夫道不离一切凡夫道处乃至示大涅槃故。一凡夫道者。一阎浮提义。阎浮提凡夫道者。可化众生住处名为凡夫道。第二业者。现诸佛境界大神通智力故。随一切众生界所应度者于念念中示得佛道度诸众生灭苦恼故。随诸世界一切可化者随心示现佛身。示现佛身者。除诸难处彼彼胜处生。示除苦断集证灭修道。第三业者。以一三菩提观法无我一切法性净涅槃令众生信解故。第四业者。以一音声随种种信解可化众生一时皆令心欢喜故。第五业者。示现大涅槃而不断菩萨所行力故。第六业者复佛智地一切修多罗等。所说法轨则不失故。第七业法智通者。观一切法无性相故。如意神通者。自身现生住灭修短随心自在故。幻通者。转变外事无不随意故。初法智通不住世间故。如意神通幻通不住涅槃故。何故唯说此十大愿。初愿功德行满足故。第二愿智慧行满足故。次五愿为教化众生故。一以何身。二以何心。三何者众生。四众生住何处。五自身住何处能教化众生。后三愿显自身。一得地挍量胜故。二得菩萨地尽挍量胜故。三得一切地尽究竟故。此三示现如实教化众生故。发诸大愿者。随心求义故。起如是大方便者。成彼所作方便勇猛故。如是大行者。彼所作行成就故。菩萨住此地渐次久习起此三行非一时故。何以故。此十大愿一一愿中有百千万阿僧祇大愿以为眷属故。如经诸佛子菩萨如是安住菩萨欢喜地发诸大愿。起如是大方便如是大行。以十愿门为首。生如是等满足十百千万阿僧祇大愿是菩萨住菩萨欢喜地起如是等愿故。何故名大愿。光明善根转胜增广故。此挍量菩萨愿胜有二种。胜声闻辟支佛。一常勤修习无量行故。二与一切众生同行故。同行者十尽句示现。
　　经曰。以十尽句成诸大愿。何等为十。所谓一众生界尽。二世界尽。三虚空界尽。四法界尽。五涅槃界尽。六佛出世界尽。七如来智界尽。八心所缘界尽。九佛境界智入界尽。十世间转法转智转界尽。如众生界尽我愿乃尽。如世界尽。如虚空界尽。如法界尽。如涅槃界尽。如佛出世界尽。如佛智界尽。如心所缘界尽。如佛境界智入界尽。如世间转法转智转界尽。若彼界尽我愿乃尽。如是众生界尽不尽。我此善根亦不可尽。世界尽不尽。虚空界尽不尽。法界尽不尽。涅槃界尽不尽。佛出世界尽不尽。如来智界尽不尽。心所缘界尽不尽。佛境界智入界尽不尽。世间转法转智转界尽不尽。我此诸愿善根亦不可尽。
　　论曰。于中众生界尽是总。世界尽乃至智转界尽是别。何等是众生界众生界尽故。何处住世界尽故。所有虚空界虚空界尽故。说何法教化法界尽故。随化众生置何处涅槃界尽故。佛出世界尽故。以何方便善巧如来智界尽故。复随所缘心缘界尽故。复随以何界佛境界智入界尽故。此事已说。尽者示现不断尽。非念念尽故。此九种尽略说三种。三转示现此十尽句增上力故。诸佛以此力常为众生作利益故。如是已说愿挍量胜。云何行挍量胜。
　　经曰。诸佛子。菩萨决定发如是诸大愿已。则得调顺心柔软心。如是则成信者。信诸佛如来本所行入。集诸波罗蜜而得增长。善成就诸地具足无畏力不共佛法不坏故。不可思议佛法无中无边。如来境界起无量行门诸如来境界入。信成就果。举要言之。信一切菩萨行。乃至得如来智地说加故。
　　论曰。发如是诸大愿已。则得调顺心者。彼诸善根中得自在胜故。柔软心者得胜乐行故。如是则成信者。于中本行入者。从菩萨行入乃至成菩提觉故。于中信菩萨行所摄本行入有二种相。一云何菩萨行。二云何次第成。如经集诸波罗蜜而得增长故。善成就诸地故。此菩提所摄本行入有六种胜。是故信胜。一者外道魔怨声闻缘觉对治等胜。如经具足无畏力不共佛法不坏故。二者不思议神通力上胜。如经不可思议佛法故。三者不杂染胜。如经无中无边如来境界起故。四者一切种智胜。如经无量行门诸如来境界入故。五者离胜。一切烦恼习常远离故。如经信成就果故。复略说彼菩萨本行入示现。如经举要言之信一切菩萨行乃至得如来智地说加故。说者所说。加者得证故。此菩萨三种观于诸众生起大慈悲。一远离最上第一义乐。二具足诸苦。三于彼二颠倒。云何远离最上第一义乐。
　　经曰。诸佛子。彼菩萨作是念。诸佛正法如是甚深。如是寂静。如是寂灭。如是空。如是无相。如是无愿。如是无染。如是无量。如是上。此诸佛法如是难得。
　　论曰。诸佛正法如是甚深者有九种。一寂静甚深。二寂灭甚深。三空甚深。四无相甚深。五无愿甚深。六无染甚深。七无量甚深。八上甚深。九难得甚深。寂静者离妄计实有故。妄计正取故。寂灭者法义定故。空无相无愿者。三障对治解脱门观故。何者三障。一分别二相三取。舍愿故。无染者离杂染法观故。无量者不可算数不可思量生善根观故。上者依自利利他增上智观故。难得者三阿僧祇劫证智观故。云何具足诸苦。
　　经曰。而诸凡夫心堕邪见。为无明痴闇蔽其意识常立憍慢幢堕在念欲渴爱网中。随顺谄曲林常怀嫉妒而作后身生处因缘。多集贪欲嗔痴。起诸业行嫌恨猛风吹罪心火常令炽燃。有所作业皆与颠倒相应。随顺欲漏有漏无明漏。相续起心意识种子。
　　论曰。而诸凡夫心堕邪见者。邪见有九种。一者蔽意邪见。如经为无明痴闇蔽其意识故。二者憍慢邪见。如经常立憍慢幢故。三者爱念邪见。如经堕在念欲渴爱网中故。四者谄曲心邪见。如经随顺谄曲林故。五者嫉妒行邪见。如经常怀嫉妒而作后身生处因缘故。六者集业邪见。如经多集贪欲嗔痴起诸业行故。七者吹心炽燃邪见。如经嫌恨猛风吹罪心火常令炽燃故。八者起业邪见。如经有所作业皆与颠倒相应故。九者心意识种子邪见。如经随顺欲漏有漏无明漏相续起心意识种子故。是中蔽意邪见憍慢邪见爱念邪见。此三邪见依法义妄计如是次第。谄曲心邪见嫉妒行邪见。此二邪见于追求时心行过故。嫉者于身起邪行故。妒者于资财等。是故生生之处堕卑贱中。形貌鄙陋资生不足故。第六集业邪见。受诸受时憎爱彼二颠倒境界故。第七吹心炽燃邪见。于怨恨时互相追念欲起报恶业故。第八起业邪见。于作恶时迭相加害故。第九心意识种子邪见。于作善业时所有布施持戒修行善根等业皆是有漏故。
　　经曰。于三界地复有芽生。所谓名色共生。不离此名色增长已成六入聚。成六入已。内外相对生触。触因缘故生受。深乐受故生渴爱。渴爱增长故生取。取增长故复起后有。有因缘故有生老死忧悲苦恼。如是众生生长苦聚。是中皆空离我我所。无知无觉如草木石壁又亦如响。然诸众生不知不觉而受苦恼。
　　论曰。是中因缘有三种。一自相从复有芽生。乃至于有。二同相谓生老病死等过。三颠倒相离我我所等。自相者有三种。一者报相。名色共阿黎耶识生。如经于三界地复有芽生。所谓名色共生故。名色共生者。名色共彼生故。二者彼因相。是名色不离彼依彼共生故。如经不离故。三者彼果次第相。从六入乃至于有。如经此名色增长已成六入聚。成六入已内外相对生触。触因缘故生受。深乐受故生渴爱。渴爱增长故生取。取增长故复起后有。有因缘故有生老死忧悲苦恼。如是众生生长苦聚故。是中离我我所者。此二示现空。无知无觉者。自体无我故。彼无知无觉示非众生数动不动事。如经如草木石壁又亦如响故。因缘相似相类法故。云何于彼二颠倒。如经然诸众生不知不觉而受苦恼故。
　　经曰。菩萨如是见诸众生不离苦聚。是故即生大悲智慧。是诸众生我应教化令住涅槃毕竟之乐。是故即生大慈智慧。
　　论曰。云何具诸苦聚。云何远离最上第一义乐。此先已说。示现大悲慈等故。
　　经曰。诸佛子菩萨摩诃萨。随顺如是大慈悲法住在初地。以深妙心于一切物无所吝惜。以智求佛大妙智故。修行大舍。即时所有可施之物皆悉能舍。所谓一切财谷库藏等舍。或以金银摩尼真珠琉璃珂贝车磲马瑙生金等舍。或以宝庄严具璎珞等舍。或以象马车乘辇舆等舍。或以寺舍园林楼观流泉浴地等舍。或以奴婢僮仆等舍。或以国土聚落城邑王都等舍。或以妻子男女等舍。或以一切所爱之事皆悉能舍。或以头目耳鼻支节手足一切身分等舍。如是一切可舍之物而不贪惜。唯求无上佛智慧故。而行大舍。如是菩萨摩诃萨住于初地能成大舍。
　　论曰。即时所有可施之物皆悉能舍者。求佛无上大妙智故。是中一切物者。略有二种。一外二内。外者复有二种。一所用二贮积。如经所谓一切财谷库藏等故。如是次第于中广有八种。从金银等乃至一切所爱之事。内者自身所摄。是外事舍中。初舍是总。余九舍是别。依二种喜。一藏摄喜二利益喜。藏摄喜者。谓金银等。利益喜者复有八种。一者严饰利益喜。谓宝庄严等。二者代步利益喜谓象马等。三者戏乐利益喜。谓园林楼观等。四者代苦利益喜。谓奴婢等。五者自在利益喜。谓国土聚落等。六者眷属利益喜。谓妻子等。七者坚着利益喜。谓一切所爱等。八者称意利益喜。谓头目耳鼻等。
　　经曰。菩萨如是以大施心救一切众生故。转转推求世间出世间利益胜事。彼推求利益胜事时心不疲惓。是故菩萨成不疲惓心。成不疲惓已。于一切经论心无怯弱。是名成一切经论智。如是成一切经论智已。善能筹量应作不应作。于上中下众生随宜随宜而行。随力随感。是故菩萨成就世智。成世智已知时知量惭愧庄严修习自利利他之道。是故菩萨成惭愧庄严。如是行中精勤修行得不退不转力。如是菩萨成坚固力。得坚固力已勤行供养诸佛。随所闻法如说修行。诸佛子是菩萨悉知生起如是清净诸地法。所谓信悲慈舍不疲惓。知诸经论善解世法。惭愧坚固力供养诸佛如说修行。
　　论曰。是中依此世智随宜随宜而行者。如论中说随自己力随彼能受故。依惭愧知时知量者。示三种时。一者念时。二者日夜时。三者所作必得不断时。依坚固力如是彼行中者如上所说。信等故。精勤修行者有二种。一不退力不舍行故。二不转力精进不息故。供养诸佛如说修行者有二种。一利养供养。二修行供养。此十种行显二种胜成就。一深心成就谓信悲慈等。二修行成就谓舍不疲惓。知诸经论善解世法惭愧坚固力供养诸佛如说修行等。于中依自利行。谓信能信菩萨行及诸佛法。求必能得故。依利他行。所谓悲慈能安隐与乐心故。舍者以财摄他行故。不疲惓者。自摄法行故。知诸经论善解世法者。以法摄他行故。余有三行摄护信等。一者不着行。以惭愧对治障。信等不着行故。二者不动行。有坚固力信等不可动故。三者修行。彼垢清净依止行供养诸佛。摄信等善根故。是中依二种供养故。得二种身。一者上妙身。所可见者心生敬重利益不空故。二者调柔心。自性善根成就乐行法故。前所说三十句。从信增上等乃至常求上上胜道。是清净地法。今此十句从信等乃至供养诸佛。尽是障地净法。是名修行挍量胜。云何果利益挍量胜。
　　经曰。诸佛子是菩萨住此菩萨欢喜地已。多见诸佛以大神通力大愿力故。见多百佛多千佛多百千佛多百千那由他佛多亿佛多百亿佛多千亿佛多百千亿佛多百千亿那由他佛。以大神通力大愿力故。是菩萨见诸佛时。以上心深心供养恭敬尊重赞叹。衣服饮食卧具汤药一切供具悉以奉施。以诸菩萨上妙乐具供养众僧。以此善根皆愿回向阿耨多罗三藐三菩提。是菩萨因供养诸佛故。成教化利益众生法。是菩萨多以二摄摄取众生。所谓布施爱语。后二摄法但以信解力行未善通达。是菩萨十波罗蜜中檀波罗蜜增上。余波罗蜜非不修集。随力随分是菩萨随所供养诸佛。教化众生皆能受行清净地法。如是如是彼诸善根皆愿回向萨婆若。转复明净调柔成就随意所用。诸佛子譬如金师善巧炼金数数入火。如是如是转复明净调柔成就随意所用。诸佛子菩萨亦复如是。如是如是供养诸佛教化众生。皆能修行清净地法。正修行已。如是如是彼诸善根皆愿回向萨婆若。转复明净调柔成就随意所用。
　　论曰。果利益挍量胜有四种。一调柔果利益胜。二发趣果利益胜。三摄报果利益胜。四愿智果利益胜。调柔果利益胜者。金相似法。信等善法犹如真金数数入火者。有三种入。一功德入。供养佛僧故。二悲心入。教化众生故。三无上果入。愿回向大菩提故。以大神通力见诸佛者。以胜神通力见色身佛。大愿力者以内正愿力见法身佛。多百佛乃至百千亿那由他佛者。方便善巧示现多佛。显多数故。供养者有三种。一恭敬供养。谓赞叹等显佛功德故。二尊重供养。谓礼拜等。三奉施供养。谓花香涂香末香幡盖等。以诸菩萨上妙乐具者。是诸菩萨所有世间不供之物。具足奉施一切众僧故。云何发趣果利益胜。
　　经曰。复次诸佛子菩萨摩诃萨。住此菩萨欢喜地。于初地中诸相得果。应从诸佛菩萨善知识所推求请问成地诸法无有厌足。如是菩萨住初地中。应从诸佛菩萨善知识所推求请问。第二地中诸相得果成地诸法无有厌足。如是第三第四第五第六第七第八第九第十地中诸相得果。应从诸佛菩萨善知识所推求请问。成十地法无有厌足。是菩萨善知诸地障对治。善知地成坏。善知地相。善知地得修。善知地清净分。善知地地转行。善知地地住处。善知地地挍量胜智。善知地得不退转。善知一切菩萨地清净转入如来智地。诸佛子菩萨如是善起地相。发于初地不住意成乃至转入十地。无障碍故。以得十地智慧光明故。能得诸佛智慧光明。诸佛子譬如善巧导师。多将人众向彼大城。未发之时应先问道中利益诸事。复问道中退患过咎。复问道处中间胜事。复问道处中间退患过咎。具道资粮作所应作推求请问。未发初处。是大导师乃至善知到彼大城。未发初处。此导师能以智慧思惟筹量。具诸资用令无所乏。正导众人乃至得到大城。于崄道中免诸患难。身及众人皆无忧恼。诸佛子菩萨摩诃萨善巧导师亦复如是。住于初地善知地障对治。乃至善知一切菩萨地清净转入如来智地。尔时菩萨具大福德助道资粮善择智慧助道。欲将一切众生向萨婆若大城。未发初处应先问地道功德。复问诸地退患。复问地道处中间胜事。复问地道处中间退患。具大功德智慧资粮作所应作。应从诸佛菩萨善知识所推求请问。未发初处。是菩萨善知地障对治。乃至善知能到萨婆若大城。未发初处。菩萨如是智慧分别。具大功德智慧资粮。将一切众生如应教化。出过世间崄难恶处。乃至令住萨婆若大城。不为世间生死崄过所染。身及众生无诸衰恼。诸佛子是故菩萨摩诃萨常应心不疲惓勤修诸地业胜智本行。诸佛子是名略说菩萨摩诃萨入初菩萨欢喜地门。广说则有无量百千万亿阿僧祇事。
　　论曰。诸相者随诸地中所有诸障及对治相故。得者证出世间智故。果者因证智力得世间出世间智故。成地诸法者。所谓信等为满足彼故。有五种方便。一观方便二得方便三增上方便四不退方便五尽至方便。观方便者。障对治成坏善巧。如经是菩萨善知诸地障对治故。善知地成坏故。十种地障对治故。名为十地。如本分中说。如是次第集故成散故坏。得方便者。欲入方便已入方便彼胜进方便。如经善知地相故。善知地得修故。善知地清净分故。增上方便者。地地转行地地住处地地增长善巧。如经善知地地转行故。善知地地住处故。善知地地挍量胜智故。不退方便者。如经善知地得不退转故。尽至方便者。菩萨地尽入如来地善巧。如经善知一切菩萨地清净转入如来智地故。诸佛子譬如善巧导师多将人众向彼大城者。令得正行故。于中导师者有二种方便。一者不迷道方便。于道路中是利是退患。于道路处是胜是过咎。皆善巧知。如经先问道中利益诸事故。复问道中退患过咎故。复问道处中间胜事故。复问道处中间退患过咎故。二者资具利益方便。如经具道资粮作所应作故。云何摄报果利益胜。
　　经曰。菩萨摩诃萨住此初地。多作阎浮提王豪贵自在常护正法。能以大施摄取众生。善除众生悭贪妒嫉之垢。常行大舍而无穷尽。所作善业布施爱语利益同事。是诸福德皆不离念佛。不离念法。不离念僧。不离念诸菩萨。不离念菩萨行。不离念诸波罗蜜。不离念十地。不离念不坏力。不离念无畏。不离念佛不共法。乃至不离念具足一切种一切智智。常生是心我当于一切众生中为首为胜。为大为妙为微妙为上为无上为导为将为师为尊。乃至为一切智智依止者。诸佛子。是菩萨摩诃萨。若欲舍家勤行精进。于佛法中便能舍家妻子五欲。得出家已勤行精进。于一念间得百三昧得见百佛。知百佛神力能动百佛世界。能入百佛世界能照百佛世界。能教化百佛世界众生。能住寿百劫。能知过去未来世各百劫事。能善入百法门。能变身为百。于一一身能示百菩萨以为眷属。
　　论曰。摄报果利益胜者有二种。一在家果。二出家果。在家果复有二种。一者上胜身。阎浮提王等。如经菩萨摩诃萨住此初地多作阎浮提王豪贵自在常护正法故。二者上胜果。善巧调伏悭贪嫉妒等。如经能以大施摄取众生善除众生悭贪嫉妒垢等。能以大施摄取众生者。自行布施善劝他施。摄取众生善转众生悭嫉之垢。方便善巧以四摄法摄取众生故。不离念佛等者。示现不离念自利益事。如是诸念于事中行已。成大恭敬除诸妄想。此念略有四种。一者上念。念三宝故。二者同法念。念诸菩萨故。三者功德念。念自身他身菩萨行自体转胜故。四者求义念。念诸力等此是真实究竟故。何者是上念。念佛等。念佛法等故。于施者受者财物及菩提不生分别不取着故。如是一切所作业中作者不着。境界不着。作事不着。果报不着。以此一切诸行皆愿回向大菩提故。为首者有二种。一者胜首。光明功德故。二者大首。独无二故。胜者有二种。一者妙智。自在胜故。二者微妙。离一切烦恼自在胜故。大者有二种。一者上。无与等故。二者无上。无能过故。如是显示自体功德故。导者于阿含中分别法义正说故。将者令他证得义灭诸烦恼故。师者教授令入正道故。乃至一切智智依止者。以大菩提道教化故。是名在家菩萨摄报果利益胜。复次出家菩萨禅定胜业。胜业有二种。一者三昧胜。所谓于一念间得百三昧。得三昧自在力故。二者三昧所作胜。谓见百佛等以得是三昧力故。于十方诸佛及佛所加诸菩萨所修习智慧故。能动百佛世界者。令可化众生生正信故。能入百佛世界能照百佛世界。能教化百佛世界众生者。往至及见正化众生故。能住寿百劫者。摄取胜生故。能知过去未来世各百劫事者。化诸众生作离恶上首说善恶业道故。能善入百法门者。为增长自智慧思惟种种法门义故。能变身为百。于一一身能示百菩萨以为眷属者。作多利益速疾行故。云何愿智果利益胜。
　　经曰。若以愿力自在胜上。菩萨愿力示现过于此数。示种种神通。或身或光明或神通或眼或境界或音声或行或庄严或加或信或业。是诸神通乃至无量百千万亿那由他劫不可数知。
　　论曰。于中身者。是一切菩萨行根本所依故。依彼身故有光明及神通。依光明有天眼。以有天眼见前境界。一切眼有五种应知。依神通有音声及行庄严加等。音声者应彼言说故。行者遍至十方故。庄严者作种种应现故。加者神力加彼故。信者依三昧门现神通力。随众生信利益成就故。业者依慧眼所摄陀罗尼门现说法故。略说一切诸地各有因体果相应知。
十地经论卷第四
  </div>
  <div class="pagination">
   <a href="十地经论_page2.html">
    上一页
   </a>
   <a href="十地经论.html">
    1
   </a>
   <a href="十地经论_page2.html">
    2
   </a>
   <span class="current-page">
    3
   </span>
   <a href="十地经论_page4.html">
    4
   </a>
   <a href="十地经论_page5.html">
    5
   </a>
   <a href="十地经论_page6.html">
    6
   </a>
   <a href="十地经论_page7.html">
    7
   </a>
   <a href="十地经论_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
