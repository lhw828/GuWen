<!DOCTYPE html>
<html>
<head>
    <meta charset="UTF-8">
    <title>大方广佛华严经论 - 第 19 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经论 - 第 19 页/共 19 页</h1>
    <div class="content">　　第一正入当位法门中从尔时善财童子已下至我唯知此菩萨离贪欲际解脱门。于此段中约立五门。一念善知识教思惟升进。二渐次游行至险难国宝庄严城。三处处推求婆须蜜女。四于此城内市廛之北于自宅内而得见之。五见之礼敬正申所求。随文释义中。善财见于市廛之北自宅中住者。以生死烦多为市廛。北为坎位。是北方主黑也。是众迷愚众生之位也。菩萨居此迷流爱海。阛阓之处。同行接生令其发明。自宅中住者。以众生生死海是菩萨自所住宅。菩萨以大悲故。住一切众生生死宅中。度脱众生。成就普贤之行。具足无量功德。如经云。善财童子往诣其门见其住宅广博严丽已下。广说庄严。此是初见其依报。次尔时善财见此女人颜貌端严乃至皮肤金色是见其正报及诸艺能已下。具如经说。尔时善财前诣其所已下申请所求。善男子已下。正授善财所行之法。菩萨解脱名离贪欲际。以此解脱随其乐欲而为现身。十方三界所见不同。如经具明。又经云。若有众生暂见我者。即离贪欲得菩萨欢喜三昧者。明有信者而修禅定禅悦其心故。若有众生暂与我语者即离贪欲得菩萨无量音声三昧者。明从定发慧了音声无体。若有众生执我手者即离贪欲得菩萨遍往一切佛刹三昧者。是引接义。如是已下升座。是无相智增暂观于我是观照义。频申是法悦义。目瞬是见谛入佛智境也。抱持于我者。摄受不舍众生义。咂我唇吻者。受教说法义。凡有亲近于我一切皆得离贪欲际入菩萨一切智地者。都举诸有亲近无空过者皆获一切智门。此明二乘及出缠菩萨但求离苦。未入大慈悲入于生死海同事接生不达法界自在智王。处染净而无垢会无依普光明智圆满十方。任运利生无缚无解。方名永离贪欲际也。厌而出缠无大悲行。智未究竟。有所依在。修行不应。以有所得心一分无相无愿无作空解脱门。莫以为足。应修智悲发起愿求。誓度众生。学差别智。尽三界法。无不皆知明。用三界事便成法界。善照自他十二缘生。成一切智。了无边劫与今无二。不求余处别有出世解脱涅槃。以无作无依智。印三界法本如是无别思求。一依十住十行十回向法门圆会自当称。此婆须蜜女。是会第五无尽功德藏回向门。为以行齐。生死是非见亡。以法界禅门真俗二染俱尽。以性等法界智周有无。无行不行。无生不利。招多福德故。名无尽功德藏。善财白言圣者种何善根修何功德已下。其女与善财说自往昔因。高行如来出世为长者妻布施宝钱。及文殊师利劝发大菩提心。以是因缘得如斯解脱。我唯知此离贪欲际解脱者。明往因以舍所重宝钱。是离贪。文殊师利劝发无上菩提心。是离欲。如一宝钱。其所施不多。为心贵重故。能舍与多非异。此是无尽功德藏回向。亦以禅波罗蜜为体。明圆通诸法。是宝钱义。约智门中诸位通治。约位以第五回向中。以出世禅入于生死。真俗染净不自在障行不自在。遍众生障治令自在故。
　　第二推德升进中。从如诸菩萨摩诃萨已下。至辞退而去。有六行经。分为五门。一推德升进。二示其方所及以城名善度。三举善知识居士名鞞瑟胝罗。四举善知识所行事业供养旃檀塔座。五礼敬辞退而去。随文释义者。南方如初释。城名善度者。约此居士善度众生故。居士名鞞瑟者。此云法胝罗者。此云包摄。为此居士智慧广大包摄十方一切法门。具云悉怛履曳。此翻为慈氏为明以第六出世智慧处俗行慈。方便利生以行成名故。
大方广佛华严经论卷第四十六
　　第一正入当位法门中。从尔时善财童子已下。至我唯知此菩萨所有佛不涅槃际解脱门。于此段中约立五门。一渐次游行至善度城。二诣居士宅顶礼其足。三合掌而立正申所求。四居士为善财正说所行之法所行解脱门名不涅槃际五举所现行。供养旃檀塔座。供养旃檀塔座者。经云我开旃檀座如来塔门。时得三昧。名佛种无尽者。明一切众生分别心皆是如来智慧种同于诸佛智慧种无有生灭等相。此同十住中第六住十行中第六行十地中第六地。以十住十行中第六出世间之智慧门。回向入缠处俗中智慧利生之行故。为居士身。处世化俗置一塔室。于中安置一旃檀座。不置形像。表第六智慧门达无相法也。以此塔座供养诸佛现在其前。明无相法无有三世古今之见。为以自佛智慧与一切诸佛智慧无相体。同皆为一际。一切众生亦与一切诸佛智慧本来一际。为诸众生说如斯法。令诸众生开佛知见入佛知见悟佛知见故。城名善度。居士名含摄。一切诸佛一切众生智慧皆一体不生灭故。既是诸佛智慧无生灭性。一切众生亦不生灭也。故得一切诸佛不入涅槃。此意明如座上无相是佛故。善财白言此三昧境界云何已下。是居士答。入此三昧见佛之数。此界他方三世诸佛。总皆得见所有见佛之数如经具明。意明诸佛众生无生灭相方便以将其旃檀座塔引接。表示令一切众生达自身心性相智慧。如旃檀座塔。本来佛也。明性相皆无俱不生灭。达相如化了性如空。智无依住何有生灭。此是随顺坚固一切善根回向。以般若波罗蜜为体。余九为伴。此治出世智慧处生死中于大慈悲不自在障。令得自在故。
　　第二推德升进中。从如诸菩萨摩诃萨。至辞退而去并颂。有十四行经。分为五门。一推德升进。二示善知识方所。三举山名补怛洛迦。四举善知识名观自在号观世音。五礼敬辞退。随文释义者。山名补怛洛迦者。此云小白花树山。多生白花树。其花甚香。香气远及。为明此圣者修慈悲行门以谦下极小为行也。华者。明开敷万行故。此慈悲谦下极小和悦行花开敷。教化行香。远熏一切众生。皆令闻其名者发菩提心故。举善知识名观自在者。以旧经云观世音为正。梵云光世音。以慈悲光照世间。闻苦便救。有待念而方救者。意令彼回心专缘善发心。令功德善根深固也。
　　问曰。观自在可无慈悲。何以要须光世音。
　　答曰。夫一切菩萨约行成名。约名行表位。虽一切菩萨皆具智悲二门。今以名行表升进。要须以名表法。今此第七随顺一切众生回向。成处世慈悲门。以光世音名。是慈悲之号。以为表位行门令升进也。观自在者。但明观照。成出世般若义自在故。以表观世间苦。表悲门不如观世音之号。法华中云。普贤菩萨从东方宝威德上王佛所来者。又余经云。观世音在西方阿弥陀佛所者。总是如来密意方便。表法成名。意云。东方是智。西方是悲。以方表法。实无方所。但约东为春阳发生日出普照。二十八宿中。东方角宿及房心等七星。皆为众善位以表智门。西方七宿昴毕参等主白虎。秋杀义。昴为刑狱。多主罚恶。以观世音主之。而实佛国一方满十方。一尘含法界。何有方所而存自他隔得别佛也。先德翻经之士。以三乘教谓此方无观世音。以观自在充号。此非实。法界毗卢遮那如来境智道理。于法华经中会三入一门中。具有此三法。文殊普贤观世音菩萨。表法身无相慧及根本智。即文殊之行主之。表从根本智起差别行。以普贤主之。表大慈悲心恒处苦流不求出离。以观世音主之。以此三法属于一人所行令具足。遍周一切众生界。教化众生令无有余。名毗卢遮那佛。即明一切处文殊。一切处普贤。一切处观世音。一切处毗卢遮那。乃至微尘中重重充遍。且约略明也。如海上有山多贤圣者。此约南海之上。亦主生死海上。余义如文具明。亦约慈悲为流泉。
　　第一正入当位法门中。从尔时善财童子已下。至我唯知此大悲行门。于此段中约立五门。一念善知识教思惟升进。二渐次游行至于彼山。处处求觅此大菩萨。三见其西面岩谷之中观世音菩萨于金刚宝石上结跏趺坐。四善财见。已欢喜。观世音遥见善财称叹。五善财顶礼申请。观世音为说大慈悲行解脱门。随文释义者。如第五婆须蜜女。以师子频申引接成悲举行。及报身相及境界所居皆宝庄严。至第六第七回向。为大悲至极熟物利生。不就自报。就众生界秽境而居岩谷。泉流萦映树林蓊郁香草柔软右旋布地。观世音菩萨坐金刚宝石。无量菩萨皆坐宝石。此是所居处表岩谷。明险道趣。泉流萦映者。明慈悲莹彻。树林蓊郁者。表慈心荫密。香草柔软者。表和言芳教重悦人心。右旋布地者。表众生顺化布慈悲地令有所归。观世音菩萨坐金刚宝石者。表以金刚智用随悲行坚实深重无所倾动也。结跏趺坐者。智悲交彻也。无量菩萨皆坐宝石者。悲行坚厚也。善财谛观目不暂瞬者。敬法贵人慈心见彻无别念也。善财叹德如经具明。善财往诣观世音所。观世音菩萨遥见善财。即云善来。并诸称叹未及致敬先有是言者。明大悲深厚先致慰问及称叹然后顶礼旋绕申其所请。观世音菩萨授与善财大悲行解脱门。明回第六住第六地中修出世慈悲令成入俗慈悲之行。至此位中菩萨。是第七等随顺一切众生回向满故。入俗智亦于此满故。如下文指位。虽在东方有菩萨。名为正趣。及至见时还同会而居。表此位菩萨入俗现行悲智齐也。至次下文和会。经云。善男子。我恒住此大悲行门。常在一切诸如来所。普现一切众生之前。以四摄事摄诸众生。广如经说。意明。不离根本智。十方世界对现色身慈悲利物。已下广明观世音菩萨自所。誓愿利众生事行如。下具明。我唯得此菩萨大悲行门已下。是推德升进。此是等随顺一切众生回向门。方便波罗蜜为主。余九为伴。约智门中诸位通治。约位门中治十住十行中出世大悲处俗。不自在障。令得自在。
　　第二推德升进。从如诸菩萨已下。至辞退而去。有十八行半经。分为五门。一推德升进。二示善知识方所。三举善知识名为正趣。四重叹善知识光明威德神通普化。五劝令往问。
　　问曰。此何意不云辞退而去。
　　答曰。为此观世音菩萨会中见正趣菩萨。悲智二位在此位齐满。表悲终即无明之智自成。明悲智无二体故不辞去也。又明从师子频申比丘尼。修悲起智。从此第八回向已去至第十地神。即从智成悲。即天神是智。地神是悲。明智悲合体即普贤行自在。此明智悲应真体通神性。名之天地之神。非世鬼神也。观世音菩萨云。东方有一菩萨名曰正趣者。明正智无邪故云正趣。从空而来者。明智体无依性无形质。神无不遍。自体真空起如幻身。应缘利物。一刹那际响应十方。性无往来。以虚空而现幻像。故云从空而来东方者。表是智也。云南方表法为虚无。为离中虚为明为正为日。离者丽也。以明丽于地者。以北方为坎。为黑。以子为阴极。癸为阴终。以背黑。而从明背邪而从正。是初启蒙之位。故往南方。今至第八真如相回向。即明东方为智为震为雷为音声为青龙为春生为福德为吉庆。日生于寅出于卯。定是非于辰巳也。至午巳东。总属阳位。午为阳极未为阳终。自未至丑。是阴位。以此第八智明真如相回向。即取东方为智。明照万邪故。入于生死震动万有令明生故。教化众生达真如故。照愚夫道成君子之德故。破佞邪道成正智故。照一切恶生一切善故。长诸善根成白净无垢吉祥福德故。故东方表智。西方表悲。以此二位明悲智齐故。正趣菩萨从东方以来白花山西一处而见。以明东表智西表悲。此观音正趣会悲智二位。一分始终自此已去从智行悲也。即次后天地之神。是以明从悲行智即行狭不终以智行悲。即行广无限自在故。如十地位满智悲功成十一地中。还以悲为体以智为用。即摩耶是悲。生佛是智。如是一一位中升进皆有意趣。总别同异如东西南北。表自有趣求启迷发明。即往南方表之。若明智悲益俗。即东西表之。观音在白花山西者。白者金像也。西方白表金位也。主将位也。东方者。木位。主青像。主相位也。相主生。将主杀。如来以约世间法则安立法门令世间易解故。以此杀害之处置大慈悲之门。以为救苦。以东方春生之位。置大智之门。以表智生众善。令易达其事故。如老子云。上将军居右。偏将军居左。明上者而具慈恐妄杀也。而实大像混然。何有方形而可得也。但约法立名设其则也。然智悲之道。以一法而满十方。以一行而遍一切万行。虽然约世轨则设法。不无如世陈设者。是随方应用也。是故此经观世音菩萨云。东方有菩萨名为正趣。表第八智位。照世间大夜故。此同十住十行十地十一地第八无功智之大用故。位同升进生熟逆顺有异。此正趣菩萨从空中来。至娑婆世界轮围山顶。以足指按地。其娑婆世界六种震动者。表智能破闇众生惑灭境亡散也。智现妄亡。妄业所报得大地之境界亦亡散故地动。动者散也。如定现前妄亡智应报境尽亡。足指按地者。智之所行也。表以法空起智现。前众执皆散。轮围山是妄所执之报境。无依智现所执境无。以禅观方明不可以想心斟酌。一切皆以众宝庄严者。明妄亡境灭。随智净福相应即诸功德便现身放光明映蔽一切日月星电天龙八部释梵护世四王所有光明皆如聚墨其光普照一切地狱畜生者。如三界之光。皆有漏业。随生灭心功德所生。皆未离生灭我所。有漏业果。皆有自他能所。得业在如真理智无漏无我无作具法性清净。任性大慈悲之智光。非世所及。无有隔障边际分剂可及。十方洞彻六道遍周故。已下智悲之行。如经具明。
　　第一正入当位法门中。从尔时善财童子已下。至我唯知此菩萨普门速疾行解脱门。于此段中约立五门。一依教速往诣彼菩萨所。二顶礼合掌申请所求。三正趣菩萨说自所行法。名普门速疾行解脱。四善财致问。于何佛所得此法门所从来刹去此几何。来已久如。五正说所缘因依得法所在久近之数。云善男子我从东方妙藏世界普胜生佛所而来此土。于彼佛所得此法门者。此约实而论。智无方所远近之体。约以表法中云东方妙藏世界普胜生佛所得此法门。明东方是众善发生之位。妙藏世界者。是自妙理法身根本智藏性周圆满普遍十方。名为世界。普胜生佛所得此法门者。明从根本智生差别智响应众生。意明不移根本智大用而无功故。从彼发来已经不可说佛刹微尘数劫者。以根本智超尘出劫。不属数量所收。一一念中。举不可说不可说佛刹微尘数步者。明念念中超出过如是情量度量。一一步过不可说不可说世界微尘数佛刹。我皆遍入至其佛所。以妙供具而为供养。此诸供具。意明。根本智性自遍周。差别智业用亦如根本智遍周所作供养诸佛依根本智起。以根本无作智印。起如幻业用。普印诸供养具无功而自成。以用归本故。明此第八回向已前以根本智行差别智。具大慈悲。及世所有一切功巧。五明技术之法饶益众生。此位差别智终约用从本。总无功用。任法自成。教化众生亦复如是。自余如经具明。此是真如相回向。以愿波罗蜜为主。余九为伴。约智门中诸位通治。约位门中以治有功用行入于世间。无功用智任运大悲。此位明有学诸法已终会令悲智一性无二遍周故。在观音会中一处而见。第二推德升进门中。从如诸菩萨已下。至辞退而去。有八行半。经约立五门。一推德升进。二示善知识所在方所。三举其城名堕罗钵底。四举神名为大天。五礼敬辞去。随文释义者。城名堕罗钵底。此云有门。为此第九回向主大法师位。同十住中法王子住十地中第九妙善慧地。有大法门饶益众生故。故城名有门问曰。何故此位见大天神。为明第九无缚无著解脱回向智净为天。其智无依不为不思而恒应万有。故号天神。即是此界干神是也。自会此智道相应也。凡为天地日月五星名山大川五岳四渎河海社稷之神。皆是菩萨所为。非是凡世鬼神力所堪能故。以干为天门。以净无垢智现众法故。巽为地户。以巽为风。动生万物。胜持万物荷负大地故。以配长女主持阴位。如初会风神是也。今大天神城名有门。如天净体现世一切所有法门。此依化主立名。有大法门故。城名有门。如天现像善恶俱示。如天无思。赏罚应时。此天神即是无为无作净智为体。一切众生同共有之。从自心迷惑智殊品。见各不同。净秽皆别。若心净者便为净土。名第一义天。一切智天。非如五行生灭天也。此天神是应真名神为明。修行升进渐智通灵性。号之为神故。
　　第一正入当位法门中。从尔时善财童子已下。至我唯知。此云网解脱门。于此段中约立五门。一念善知识教思惟升进。二渐次游行至有门城。三推问诸人大天所在。四知其所在。往诣顶礼申请所求。五时大天出。四长手取四大海水。用洗其面。持金花以散善财而为说法。随文释义者。出四长手取四大海水自洗其面者。明发大菩提心者难得难见。取四大海水用洗面者。明贵发心者洗面方观。持诸金花以散善财者。明贵重而观贵敬供养能发大菩提心者故。又表四长手取四大海水以四无量心四摄法摄众生故。用洗面者明以大悲水以从智用观察众生恒摄受也。如芬陀利华者。百叶白莲华也。明端正香洁人皆乐见。菩萨亦尔。心端行正能说法。香熏泽人心。皆令解脱。人皆乐见。善男子我已成就云网法门者。明大悲云普覆一切雨教如网漉众生故。善财问言。此法门境界云何。如下所明。金银琉璃颇梨车磲玛瑙大焰宝离垢藏宝大光明宝宝璎珞宝耳珰及宝冠宝钏宝锁珠网种种摩尼等及华鬘香一切衣服音乐等具皆如山聚。及无数百千亿诸童女众。而彼大天授与善财令其舍施摄受众生如经广说。及所教化饶益众生之行。如经广明。此是第九无缚无著解脱回向行中善知识。以力波罗蜜为主。余九为伴。约智门中同治。约位门中偏治处于三界菩萨人天众中说法。不自在障。令得自在。入于灵智。神化自在转正法轮。
　　第二推德升进中。如诸菩萨摩诃萨已下。至辞退而去。有十行经。约立五门。一推德升进。二示善知识所在云在。阎浮提摩竭提国菩提场中。三举善知识地神名安住。四劝诣彼问。五礼敬辞去。随文释义者。
　　问曰。何故不云南方。云阎浮提摩竭提国菩提场中有地神名安住者。
　　答曰。此同十住中第十灌顶住。回彼解脱入于生死。令随智大慈悲饶益众生悉圆满故。但云阎浮提无别偏求。此以等法界回向法故。又菩提场主地神是总摄义故。十地仿此样式。摩竭提国者。前已释也。菩提场主地神者。以前明天神主智圆满。此云地神主慈悲圆满。表地能荷负万有长养众生故。以表慈悲处下生诸法门育载荷负众生皆令离生死苦故。以地神表之。亦明地神是此位菩萨主持。即是此号地神也。明大悲厚载万物。菩提场中者。此位会菩提理智慈悲五法为一。皆圆满故。名安住神者。于此五法齐圆无所倾动故。
　　第一正入当位法门中。从尔时善财童子已下。至我唯知此不可坏智慧藏法门中。于此约立五门。一渐次游行趣摩竭提国菩提场内安住神所。二百万地神同在其中。同共称叹善财至德。三百万地神放大光明照大千界。普皆震吼庄严大地。四示善财往业善根。五举自行法门。名菩萨不可坏智慧藏解脱门。授与善财。随文释义者。百万地神表大慈悲行圆满故。咸放光明照三千大千世界者。明智满悲圆。又三千大千世界一时震吼者。皆明善财至此位智悲总圆满。生死涅槃染净业谢。福增报现致使如然。地神以足指按地。百千亿阿僧祇宝藏自然涌出者。表善财自行所及故。足指按地。又表善财始发行入此位故。既入此位报境。便现所现宝藏是也。初举地神自行报果。后举善财所及处。我得菩萨解脱名不可坏智慧藏者。明悲从智起即无可坏故。藏者。以法界行。智无不含。悲无不满。无生不济。无苦不救。智悲遍周。名之为藏。于行不著名为解脱。凡所差别智中所行。大慈大悲皆是菩萨行故。唯法身根本智是佛也。善男子。我忆自从燃灯佛已来。常随菩萨恭敬守护观察菩萨所有心行者。明从根本智起差别智学慈悲行也。乃至如下文广明。善男子。乃往古世过须弥山微尘数劫。有劫名庄严。世界名月幢。佛号妙眼。于彼佛所得此法门。乃至不可说不可说佛刹。微尘数如来应正等觉悉皆承事者。明大悲行深广自不求安。乃至示成正觉入涅槃。总是菩萨行收妙眼如来及世界。总是智慈自己之法故。如毗卢遮那如来处道满圆极之报身报土。如是菩萨行无始无终。是寻常家事周满十方。如因陀罗网也。自从此已去。入十地位中。所论发心近远皆是多。表大悲深广。不限其生及以劫量。无始无终然亦不出刹那之际也。随世多劫约智无时。此是等法界无量回向。以智波罗蜜为主。余九为伴。约智门中诸位通治。约位门中治出世智悲。回入生死中令自在故。已下推德升进入初地位中也。
　　善财童子善知识十地位。自此已后十个地中修行。一依安住地神所智悲之行。以彼十住十行位中出世智悲之行。犹多滞净。以十回向大愿和融出世间真俗二智。使恒处世间行大慈悲智无净染。虽处世间。如净莲花处水不污开敷菡萏色香第一。菩萨处世大悲行花开敷功德第一。下九个天神一个瞿波女总是女类。并是俗流无出家类。明以前出世间入于世间如回向法长养大悲。以女表之。夜神者。以明入于世间无明大夜以法照凡令开敷明解故。以出缠妙智入俗接生名之为神。亦以慈悲之行。处于天地昼夜之中。以为神位持世间法。则养众生故。以家法以化初心。智未具者。若以智满。便同俗士。现同外道工巧技术。智增悲妙。便入诸天地灵神位中。生持世法祐护众生。以其灵智十方应现各不同。然其本身不离一切诸佛众会。而亦不坏十方。示现佛身故。应知如是次第修学不滞其功。
　　第二推德升进中。从如诸菩萨摩诃萨已下。至辞退而去。有七行半经。约立五门。一推德升进。二示善知识所在。云在此阎浮提摩竭提国。三举城之名号迦毗罗。四举善知识夜神号婆珊婆演底。五礼敬辞去。随文释义者。城名迦毗罗者。此云黄色。此城上古有黄头仙。于此修仙道故立名也。表法中。以夜神智会中道合中宫黄色。黄为福庆之色。应真菩萨内怀白法外现黄色。是福德之色故。城名黄色。摩竭提国是如来示现成菩提道处。明此位升进会本位故。如十住中初位妙峰山顶。以方便定力。会佛出缠智慧妙理之体。此十地中初地菩萨位会如来智慧入缠大慈悲中菩提果故。已后例然。神名婆珊婆演底者。此云主当春生。为此神主当众生春生诸苗稼也。表法中。是主当初地菩萨升进春生万行之苗稼也。以能常于生死海破一切众生为明暗故。名为夜天。又智自在故。名之为天。
大方广佛华严经论卷第四十七
入法界品第三十九之七
　　第一正入当位法门中。从尔时善财童子已下至我唯知此破一切众生痴暗法光明解脱门。于中约立五门。一念善知识教思惟升进。二渐次游行至于彼城从东门入伫立未久便见日没。三以四种念善知识胜德。四见夜神于虚空中处宝楼阁香莲花藏师子座上身如金色目发绀青形貌端严。五善财见其夜神以身投地礼夜神申请所求。从见夜神已后复立六门。一见夜神身色端正皮肤金色目发绀青。二见夜神身着朱衣梵冠璎珞。三见夜神星像炳然在体。四见夜神一一毛孔皆化度无量众生随根与法或生天上人间声闻缘觉所得不同。五见夜神或示现菩萨三昧种种自在。六善财投身于地礼夜神足合掌申请所求法门。此之境界身量毛孔乃是法界之身。极其法界际境界也。令修行者仿而学之。十地方终举样极令学才得其分也。乃是全中之分故。以智之境界及时不迁。即全约位升进。即分于申请所求中。复立十七门。一善财冀望依善知识获佛功德法藏。二夜神称叹善财授与自己所行之法。三举法门名目名菩萨破一切众生痴暗法光明解脱。四善男子我于恶慧众生已下。举自所行大慈悲之行。五夜神说二十一行颂以自己所知之法劝善财修学令入。六善财白夜神发心久近。七又问夜神得此法门其已久如。八从乃往古世过如须弥山微尘数劫举自发心久近劫数。九举劫名寂静光。十举世界名出生妙宝。十一举有四天下名宝月灯光。十二举城名莲花光王名善法度十三举城东有一大菩提树下有佛号一切法雷音王城正觉。十四举有夜神名净月所告有佛出兴。十五举自己身为王夫人名法慧月。因供养彼佛发菩提心。经须弥山微尘数劫。不生恶道种诸善根。经八十须弥山微尘数劫。常受安乐。于彼佛菩萨所常修善根。而未满足菩萨善根。十六复过万劫于贤劫前有劫名无忧。世界名离垢光。有五百佛于中出现。我为长者女名妙慧光明。其本夜神生在妙幢王城中作夜神。又来震动我宅放光现相。赞叹妙眼如来所有功德。自为前导引至佛所。我才见佛即得三昧。名出生见佛调伏众生三世智光明轮。十七得三昧力故。得忆念如须弥山微尘数劫其中诸佛出现。于彼佛所听闻妙法。以闻妙法故即得此破一切众生痴暗法光明解脱。得此解脱已即见其身。遍往佛刹微尘数世界。已上明发心久近。已经八十一须弥山微尘数劫。又经万劫。其中一须弥山微尘数劫又一万劫。于佛菩萨所。修善根方得三昧。名见佛调伏众生三世智光明轮。又以忆念劫中得见一切须弥山微尘数佛。以诸佛所修行听闻妙法。方得此破一切众生痴暗法光明解脱门者。在忆念劫中。方得此破一切众生痴暗法光明门。此明得法久近。总是八十二须弥山微尘数劫。又经一万劫尔所劫中。常以女身行菩萨行。明修大慈悲心深厚。举劫长远。以最后忆念劫中该含三世一念普周皆是一念中多劫也。如初举遍往佛刹微尘数世界一一世界中佛悉供养承事。次举百佛刹微尘数世界。次千次百千次不可说佛刹微尘数佛刹悉皆遍往承事。及所说法门悉皆领受。渐渐增长满十方法界供养诸佛。教化安乐一切众生。此是初地以百为首。便满十方一切法界无尽佛刹。不同三乘但言百佛不云百佛刹微尘及以不可说佛刹微尘世界等事。自余如经具明。意明处世行悲深厚不求出世之心尽穷劫也。此是初欢喜地善知识。以檀波罗蜜为主。余九为伴。此明入俗同缠长养大慈悲门。具足檀波罗蜜令得圆满。以修慈故。多生不离女身以表。无出世相。常处俗流也。此十地中总明处世长养大慈悲门。十个善知识无出家相。总为女天。说多生因本发菩提心时。亦是女身。以表十地是入众生界长养大慈悲之行也。以表女是慈悲能长养子孙无疲劳故。用明菩萨养众生故。
　　第二推德升进中。从如诸菩萨摩诃萨已下。至辞退而去。长行有十五行半经。偈颂十行经。于中约立五门。一推德升进。二示善知识居处所在。云此阎浮提摩竭提国。菩提场内有主夜神名普德净光三善财说颂叹婆珊婆演底夜天神德。四善财说颂已顶礼夜神足。五辞退而去。此普德净光夜神。是婆珊婆演底。往劫为王夫人时。于夜觉悟之。师于八十二须弥山微尘数劫。又经一万劫。常为其师引接示导。如前所说者是。不云南方。直云摩竭提国菩提场内者。表修行处生死之慈悲。不出菩提体别有世间慈悲行故。故阎浮提及摩竭提国是世间菩提场内者。表此世间在菩提场内。明会世间慈悲之行是菩提心内所行之行不别有也。表处缠大慈大悲之行与觉体一也。明果作因因果一也。如下善财叹夜天颂云。多劫在恶趣。始得见闻汝。亦应欢喜受以灭烦恼故。以明修大慈悲行。要经多劫住生死苦海不以为厌。慈悲行方得成就故。明修出世道一念而即现前。行大慈大悲行不限劫数也。自余如文自具明也。多劫约俗一念约真。二事通融自体无碍。即乃是一念中多劫。多劫中一念。以真俗体不碍故。
　　第一正入当位法门中。从尔时善财童子已下。至我唯得此菩萨寂静禅定乐普游步解脱门。于此段中。约立五门。一念善知识教思惟升进。二渐次游行至普德净光夜神所礼敬申请。三夜神为善财说种种法。四夜神说自行法门名。菩萨寂静禅定乐普游步解脱门授与善财。五夜神正说以此法门。普见三世一切诸佛及国土道场众会。及救护一切众生故。随文释义者。法门名菩萨寂静禅定乐普游步解脱门者。此是戒波罗蜜。以法身为戒体。即一切境界性自禅故。法界性禅即智自遍周。以智遍周所以普游步故。常处生死行大慈悲。长养自体大慈悲心。于法性之中具菩萨行遍法界故。菩萨寂静禅定乐普游步解脱门。明处生死中菩提法乐。亦能具足菩萨大慈悲。复能遍行普贤道故。此明自心菩提场内菩萨大悲之行。名普德净光夜神者。智悲遍周照众生之长夜故。名为净光。具慈育俗名之为德。其智不为性自大用遍周名之为神。如此禅体。以菩萨行大寂静法界无碍大慈悲心。寂用遍周故。约其功用安四禅之名。经云。分明了达成就增长思惟观察坚固庄严不起一切妄想分别大悲救护一切众生一心不动修习初禅者。以法身根本智正缘念。度一切众生不名妄想。以不缘恶法故。以法性理中所分别所缘利物。皆以智为依止。成大慈悲之门无世染习故。不名妄想。又云息一切意业摄一切众生智力勇猛喜心悦豫修第二禅者。息一切意业是偏慈不普心也。喜心悦豫者。以此二地菩萨行以法性菩提之慈。以摄化一切众生之法悦乐故。名为二禅。思惟一切众生自性离生死。修第三禅者。明以普见一切众生同一菩提法性自体解脱。以为禅体。不自独见一身有禅体故。以一切众生总体解脱故。修第三禅。经云。一切众生自性厌离生死修第三禅者。自性厌离生死。此是译经者误也。应云一切众生性自离生死故。修第三禅。悉能息灭一切众生众苦热恼。修第四禅者。此一乘菩萨。从初发心乘如来菩提心根本智乘。修大悲行处生死海。观达众生根本源底同一如来菩提体用智海。便常以法界智日。常于不达迷暗之夜。为一切众生解诸迷暗。不同前三乘别求自己清净乐果而实未曾而得究竟一切乐果。是故说法华经会三归一。来归此法故。已下所有利众生之行门。如经具明。此是持上上十善戒。以菩提体为戒体。以居菩提场内夜神表之。以菩提心成大慈悲为戒体。十回向以舡师为戒体。十行中释天童子。以工巧诸技术以为戒体。十住中海云比丘。观十二缘生法自体清净以为戒体。于此第二地中。以菩提场内普德净光夜神以为戒体。此明菩提中智处于世间修慈悲门。以为戒体。此是第二离垢地中善知识。以戒波罗蜜为主。余九为伴。治菩提心处于生死海行于慈悲。不自在障令得自在故。此明和融菩提生死一不自在使令自在。此位中。以菩提体观三界无生灭性。是总相观。
　　第二推德升进中。从如诸菩萨摩诃萨已下。至辞退而去。长行并颂。有二十五行经。于中约立五门。一推德令善财升进。二示善知识处云去此不远于菩提场右边有一夜神名喜目观察众生。三普德净光天重为善财说颂。四善财顶礼普德净光神足。五辞退而去。释曰。去此不远者。明以菩提为第二戒波罗蜜在菩提场内。此第三忍波罗蜜还以菩提为忍行故。去此不远。于菩提场右边者。以右为智位。左为悲门。明以菩提起行成其忍慈。不忍即无慈故。明以有忍故。能行慈悲。有一夜神名喜目。观察众生者。是忍中之慈。名之喜目。不舍众生。名为观察。又观根摄化名为观察众生夜天神者。前位以菩提为戒体。都净三界有欲之心。下界散动心欲上二界忻禅乐净心欲。此第三发光地。以修八禅能同彼禅。不染禅性。能同欲界。不染欲性。名为发光地。名为夜天。其智应真。号之为神。于三界中教化众生自在。名之为天。亦明此位一一别治三界中欲习令清净。得三界中同别之相。名观察众生夜天神。四地生诸佛家。五地习世间艺能。六地三空寂灭神通定现前。得寂用神通自在。周遍十方摄化众生。此已上得出世间中世间自在故。第七地已去入世间自在。如十回向中。亦有此势分。十住十行亦然。又有势分不同。如十回向中。即回十住十行中解脱入于世间。至第七回向位中。升进通圣。即见观音正趣菩萨。至第九第十回向中。却还世间。智通于神持众生界。乃至九地总是神位。十地释氏女瞿波。是如来往昔为太子时妻。表十地慈心法喜已满故。从前十回向已后。修处世间慈悲之位。至第二地。菩提场内普德净光神。是会菩提体一分之极。从此二地已后至三地。以于菩提场中起用。一一禅界同别修行六地中。方于菩提体中起用始寂用自在。第七地纯是处缠。修菩提中慈悲及智使令圆满。至八地方始智悲任用无功而自成犹须念本愿及佛加持方始明了。九地十地方始学佛十力四无所畏。前从普光明殿说十信心位已。次升天明五位升进。犹恐随言说教中。不能具足体会其五位中升进同异之意。于此法界品中。以善财求善知识名目居处国土城名年岁。园林报果南北东西近远男女圣凡天人龙神以法及像表之。令会其圣意升进次第之行。使令学者善得其宜。不令错谬不滞其功。于中有十三行颂。叹如来境界喜目夜神能知。如文具明。
　　第一正入当位法门中。从尔时善财童子已下。至我唯知此普喜幢解脱门。于此门中。约分五门。一念善知识教思惟升进。二善财意欲诣喜目观察众生夜神所。三夜神神力加持善财令知亲近善知识多所饶益。四善财蒙加持已速发此念。自知由亲近善知识能勇猛勤修一切智道。五善财诣喜目夜神所观察夜神。摄化众生饶益境界。从此所见夜神。在于如来众会道场。坐莲花藏师子之座。已下长科为十二段。一尔时善财童子发是念已已下。至皆令欢喜而得利益。有五行半经。明初观喜目夜天摄化境界分。二所谓出无量化身云充满十方一切世界已下。至如是宣说一切菩萨种种行法而为利益。于中有八十三行半经。明以十波罗蜜摄化众生分。三复于一一诸毛孔中出无量种种众生身云已下。至主方神等相似身云周遍十方充满法界。有十七行半经。明菩萨喜目夜神毛孔化身十方同类摄众生分。四于彼一切众生之前现种种声已下。至从初发心所集功德。有八行经。明喜目夜神出现遍满十方音声说喜目神初发心来所有功德亲近诸佛及所行波罗蜜海分。五所谓承事一切诸善知识已下。至令无量众生住如来地。有四十六行半经。明前所现音声所说喜目神所修行及供养诸佛教化众生境界分。六尔时善财童子见闻如上所现一切诸希有事已下。至堪修普贤菩萨行故。有八行半经。明善财童子见如上教化境界得入此喜目夜神所行法名不思议大势力普喜幢自在力解脱法门分。七尔时善财童子已下。一行半经。明善财说颂叹喜目神功德分。八颂中有十行颂。明正申颂意叹夜神道德分。九尔时善财童子已下。三行经。明善财问夜神得解脱久近分。十我念过去世已下。至其心不忘失。有二十六行颂。明夜神答善财住劫久近分。十一从此后供养十亿那由佛已下。至了知十法界一切无差别。有六十五行颂。答善财住劫供养诸佛久近多少之数于此供养分。中有十一段。前十段各有十佛名。后一段有一佛名。皆配十一地中随位升进。一地配十佛名号。十地配百佛名号。十一地配一佛名号。明后一摄前多故。明一地具十地行故。以十波罗蜜互参成故。第一从此后供养十亿那由佛者。配初欢喜地。明初总摄末故。初含多故。愿广大故。初地明胜愿发心初即多故。是总相义。此初地是第二地中初地故。乃至十地是第三地中十地故。初佛功德海者。是第三地中初地。檀波罗蜜门为主。余九为伴。以此位是第三地中前后地内十波罗蜜。总在此位中。余位亦仿此相收。如帝网相。入一入多故。此明忍体总收因果遍也。五位中位。位皆然。第二一切宝光刹其劫名天胜者。第二离垢地。戒波罗蜜为戒体故。天者。表净戒自在胜于烦恼。名为天胜故。五百佛兴世者。以戒波罗蜜为主。五位中五百个波罗蜜。总以戒净体收。名为五百佛兴世。若于自心境自体无垢。外别见他佛是人未离魔业。初佛号月光轮。表戒光圆满。余九佛号。是戒中主伴。波罗蜜因果名号如下。如是等诸佛我悉曾供养尚于诸法中无而计为有者。为智波罗蜜未圆明升进未熟戒取犹在。表以升进生熟论之。至于十地智波罗蜜圆明。有五百重升进。习气生熟不同。此明总相中别同中之异。以一发菩提心已受无量安乐。所修生熟十地犹存。十一地方尽二愚至佛位。为对习气安立诸地。职位治之。计其理智十地差别。如空中鸟迹。然约其习气同别行相非无。次第从此复有劫。名曰梵光明者。是第三发光地位修八禅。都治三界习障欲界乐欲障上二界乐禅障。现第一义天光净无障。号劫名梵光明。梵名净也。治天界染净习气。一分净名为净光明。世界名莲花灯。此是当位行无染名也。庄厌极殊妙以忍波罗蜜为庄严故。名极殊妙。以忍为行首故。彼有无量佛者。以明忍体总收诸行故。云彼有无量佛我悉曾供养者。以忍辱恭敬。为供养一切佛故。初宝须弥佛者。以第三地忍辱谦敬。为行中高胜故。如须弥山高胜也。此佛为主。余佛为此忍中之伴。已下一一随十地十一地十波罗蜜万行主伴配之。一切诸佛。皆依此五位行中理智愿得佛果故。离此法别见佛者。无有是处。以智所行。及处说名劫量大智之境。都无有时日岁月也。皆须约自实佛实智实法而论。不可随自他虚妄见也。若智满行周一切总佛。第四地配精进波罗蜜八十那由他佛者。表八正觉道为精进行体故。余八邪之行非佛故。那由他者。万行总数。次第五地禅波罗蜜中。劫名寂静慧。刹号金刚宝。表法性身为禅体。明语默皆寂静也。金刚总明禅体无坏性。于中有千佛次第而出兴者。表禅摄用归本。以十地中一地有百波罗蜜为主伴。此禅位中收十地位为千次第也。第六地般若为主有。劫名善出现者表。智慧善能出现诸法刹。号香灯云者表。智慧为香破暗为灯说法普覆为云。亿佛于中现者。以般若从用。以亿举数之。前位千此位亿也。第七地中有五百诸佛。于中而出兴者。表方便波罗蜜。通收五位门出世智慧。总入俗同事成大悲行故。举五百佛为行数。劫名集坚固王者。处缠不污方名坚固。王者自在义。第八地有八十那由他佛者表无功用之大用。已终八正之总备。第九地六十亿那由他佛者。一那由他当此沟。是此第二十数。表法师之位。法云普雨六道化周。亦表第一般若。总通十地位雨法满故。第十地中有三十六那由他佛者。表智圆三世六位齐明因果彻故。以智增明三世六位无始终一圆智故。第十一地有一佛者。表收三世六位为一法界无碍大用故。此收别同本依根本智故。成普贤门佛果圆故。一多彻故。一如经细看文义。皆自有此意。非是人情强安立也。第十二段中。善男子已下至我唯知此大势力普喜幢解脱门。有九行半经。明都结已上发心始末因果劫量分。于此段中。彼转轮圣王名十方主能绍隆佛种者。岂异人乎。文殊师利是也。尔时夜天神觉悟我者。普贤菩萨之所化也。其王宝女蒙彼夜神所化者。即此喜目神是。表法是依根本智法身之理起差别智。行表大慈悲不限时劫。以佛刹微尘数以况之经如是等劫量修行得此大势力普喜幢解脱者。明第三地修三界别对治四禅八定得自在故。处世行慈悲行忍。行一分终故。始于一切善恶众生常欢喜不厌故。以此修行劫数。答前善财所问发心久近故。明忍性遍周一时总答又明智无前后故。经云禅波罗蜜所有资具者。明施戒忍精进四念观三十七道品等是禅家资具。亦以五停心观十八事物空闲寂静是禅家资具。亦以师弟法智之正教是禅家资具。亦以十波罗蜜与四摄四无量为助。显法界体用自在。是禅家资具。此是第三发光地善知识。以忍波罗蜜为主。余九为伴。治三界中。住禅染净二障。一分行大慈悲使无碍故。如是染净二习。一分微薄始于善恶众生。一分不生厌舍。得大势力普喜幢解脱门。前五位十地中。言说所陈恐不能了。意至此位中以善财求善知识名目处。所男女长者比丘比丘尼优婆夷菩萨夜神等名行相状。托法及事以表之。使令易解。
　　第二推德升进门中。从如诸菩萨摩诃萨已下至辞退而去。有十四行经。约分为五门。一推德升进。二示善知识所在。三举善知识夜神名普救众生妙德。四劝善财令往诣。五礼敬辞退。随文释义者。在此会中有一夜神者。明菩提及智悲圆满名在此会中。夜神如前所释。此是十地中第四焰慧地。生诸佛家住菩提位。长大慈悲门。以第二地夜神名普德净光在菩提场内。明与菩提心相会。为初地是胜愿发心二地。方会真体得中道故。自此已后直至十地。长养大慈悲心方终。十一也纯是普贤之处世妙行前三。地治三界业一终。名为发光地此地。生如来家净慧现前名焰慧地自余。如文自具。
　　第一正入当位法门中。从尔时善财童子已下。长科为十四段。一尔时善财童子已下至作是愿已有六行半经。明正念喜目夜神之教思惟趣入不违其善知识教分。二往诣普救众生妙德夜神所已下至放光入善财顶充满其身有五行经。明普救夜神放眉间光明名智灯普照入善财身分。三善财尔时已下至令得一切智清净光明故有三十九行经。明善财蒙光入身即见智灯普照法门所照境界及普救夜神所行之教化众生境界海无边分。四时善财童子见此夜神如是神力已下至以偈赞曰有五行经。明善财见其夜神神力以偈赞德分。五善财正说二十行半偈。重明前所见法分。六尔时善财童子说此颂已已下至修何等行而得清净有三行经。是善财请问修何等行而得清净及问得此解脱其已久如分。七夜神云善男子已下至我承佛神力今为汝说有九行半经。明夜神推法难知非是天人及二乘所能测知推以佛神力为汝说分。八善男子乃往古世已下至示现如来出现不思议相有九十七行经。明转轮王城北菩提树前宝花光明池中莲花十度放光饶益不同及一切境界普兴庄严云分。九善男子此普照三世一切如来已下。至颂有四十八行半经。明宝花灯王城北莲花中初佛出现普贤菩萨告知轮王与眷属俱往见佛及偈赞如来出现分。所说十行颂赞如来德。如经具明。十尔时转轮圣王已下至发阿耨多罗三藐三菩提心。有七十二行半经。明转轮圣王及女兴供其女妙眼获益发菩提心分。十一善男子我念过去由普贤菩萨善知识已下至听闻说法依教修行有十六行半经。明都结已上修行因缘眷属名号及因普贤发起善根分。此初佛所得法菩萨普现一切世间调伏众生解脱门。十二善男子过毗卢遮那大威德世界圆满清净劫已次有世界名宝轮妙庄严劫名大光有五百佛于中出现已下十佛所此普救夜神。于一一佛所受生而为不同供养听闻诸法。如文自具。十三善男子此世界中有如是等佛刹微尘数劫。一切如来于中出现。我皆承事恭敬供养。所说法门皆不忘一文一句已下至颂有十行半经。明总都结所经诸劫供养诸佛得法门分。此段明智满行周自佛会为一法界故。都举佛刹微尘为量也。大约且以自佛果遍故。如下一段颂。总都结如上所供养佛数。作十一段。十十为首。总有须弥山微尘数佛。曾所供养。此都言十一地自行佛果故。自行相应他佛自会一体也。不可作一面自他之求。十四我唯知此菩萨普现一切世间调伏众生解脱已下。是推德升进。随文释义者。云往古过佛刹微尘数劫有劫名圆满清净者。此是一切智之圆满普照之体也。其世界名毗卢遮那威德者。此是种种差别智之纯杂光明自在。此是精进行之遍周。有须弥山微尘数佛于中出现者。是精进位升进差别智广量高出世间之果也。前位举三十六那由他又一无量。又五百更有一佛为升进见佛智之广量。此须弥山微尘为佛量也。明胜进高升。此世界东际轮围山侧有四天下。名宝灯花幢者。明东际及以宝灯花幢者。总明修差别智也。有百万亿那由他诸国土者。此明一切智智主伴法门眷属摄生报居境界也。此四天下阎浮提内有一国土名宝花灯者。此明差别智自在照曜义也。于中众生具行十善有转轮王于中出现名毗卢遮那妙宝莲花髻。于莲花中忽然化生者。表一切智种种差别智生皆无所生而生无所染也。三十二相者智所报生也。七宝具足者。表七菩提分也。王四天下者。四智遍周也。恒以正法教导群生者。正智现行无邪行也。王有千子者。万行具足也。夫人宝女。并表法乐慈悲也。其有一女名普智焰妙德眼者。此是普救夜神会智悲之行。其此世界净秽合成愚智同居即是。此位会融染净成智悲二行。于其城北菩提树前有香池名宝花光明者。此表法身戒定体之香也。香池之内出大莲花。名普现三世一切如来庄严境界云者。是于法身中起十波罗蜜行也。能现一切诸佛境界如云故。须弥山微尘数佛于中出现者。总明一切诸佛皆以一切智智大慈大悲十波罗蜜法身池中起精进行而出现故。已下香池中莲花十度放光者。明节级利生。十千年前此大莲花放净光明名现诸神通成就众生。若有众生遇斯光者。心自开悟无不了知者。配檀波罗蜜为主。余九为伴。十千年后佛当出现者。每以智波罗蜜为佛出现互体为十。及以百千万。皆以智为十佛也。又九千年前放净光明名一切众生离垢灯者。配戒波罗蜜为主。余九为伴。九千年后佛当出现者。至智波罗蜜是佛出现八千年前放大光明。名一切众生业果音。若有众生遇斯光者。悉得自知诸业果报者。配忍波罗蜜中十波罗蜜。八千年后佛当出现已下。七六五四三二一。总如是以配之。末后云供养佛刹微尘数佛者。智满行遍自心如佛。行总如佛。见总如佛。十方世界无不是佛故。已下颂中一百一十个佛号者。配此十地十一地因果佛位故。颂云初佛名智焰。即是初欢喜地。檀波罗蜜为主。余九为伴。是初地中檀波罗蜜中十波罗蜜。互为主伴。皆随波罗蜜佛名号审观之自见意况。从此次第复有十佛出。初名虚空处者。此配第二离垢地。戒波罗蜜。以戒性如虚空。以身为戒体故。余九个佛名是此位中戒为主伴波罗蜜名故。从此后次第复有十佛。出第一光幢佛者。配第三发光地中忍波罗蜜。以修八禅净治三惑障。名之为光。惑亡成忍不动名幢。已下九个佛号是主伴波罗蜜行中果也。如是已下一一地中十波罗蜜参融。皆十佛果名号如上配之。自见其意。都举佛刹微尘数佛者。智满行遍无不佛故。皆悉承事者。即圣凡同体无一法不佛空无间也。以普眼观之。彻其心境无不佛也。智随敬行一切皆佛故。如是见者。以事而论亦实如是。表法而论之一切总实。是故若一法一物不是佛见者。当知是人即是邪见非正见也。即有能所是非诸见竞生。不得入此普贤文殊智眼境界。如是见初心及智满不移。地地中以总别六相义明之。经云毗卢遮那藏妙宝莲花髻转轮王者。岂异人乎。今弥勒菩萨是者。一切智智藏圆满是佛果满。菩萨行亦周。其王妃圆满面者。以智满法悦是。圆满面又面者。表见闻香味诸法满故。以表法悦如妻义也。今寂静音海夜神配第五禅门。表禅悦乐也。非如世间妻取少分像也。王女妙德眼童女者。表以智行慈无染净二习也。又经云。善男子。过毗卢遮那大威德世界圆满清净劫已。次有世界名宝轮庄严。劫名大光。于中有五百佛出现。我皆承事者。此十一地中都行五位中。各十波罗蜜互为其体。一位有百。共为五百。于中随佛出现。事佛之身。或为夜神。或为轮王。或为阿修罗王。者是佛果中随位之行。最后为妓女者。表法悦乐。明十一地中五百行满约如是知离行自法自佛果外一向别缘身外他佛而求真者。本非修道见道人也。若自行位果及者。诸佛自相应也。以自佛果相应故。设强求而得见者。是暂化现也。非自行所及故。此明一位中具十地法。地地之内皆有十种十地体故。以十波罗蜜互参而成故。同别具足也。如是皆如帝网门一多相彻。此是第四焰慧地善知识。以精进波罗蜜为主。余九为伴。治处世。间修慈悲懈怠不乐精进舍众生障使令专精进教化众生故。此五位十地位同佛果一一约修行智慈所及所行所到处。施设佛名不可如情。要期立志暂见佛化身也。一一须立自智自行及处而为名佛。一一以名下义次第配当自见其意。不可于自法外别作安摸。善男子。我唯知此菩萨普现一切世间调伏众生解脱者。明推德升进。
　　第二推德胜进中。从如诸菩萨摩诃萨已下至辞退而去。有八行半经。约立六门一推德胜进。二示善知识所在云去此不远。三举夜神名号寂静音海。四举夜神徒众主之神数。五劝善财往问。六闻善知识所在礼敬辞去。释曰前云众会中。此云不远者。表前是精进波罗蜜总将众行会菩提体不离菩提体中。故言众会中。此明以礼定进修胜位。于此位中习世技术工巧诸余艺能胜前位故。不离菩提体故。不离精进行故。而有巧能名。去此不远夜神名寂静音海者。明寂用遍周也。寂静是定也。音海是用故。明依此第五地禅门。因定起慧。用如海广大故。坐摩尼幢庄严莲花座者。明定体无垢无染着也。百万阿僧祇夜神前后围绕者。明定体遍周行亦遍周。百万者数之长也。举百万阿僧祇。此方云百万不可数也。数既不穷其源。但约行十方摄化益众生之行遍故。此寂静音海夜神。是普救众生妙德夜神之母。表定能成精进行故。若无定者。一切诸行皆有疲劳。
　　第一正入当位法门中。从初长科为十段。一尔时善财童子已下至了知信解自在安住有两行半经。是念前善友教而不忘失分。二而往寂静音海夜神所已下至云何修菩萨道有五行经。明善财申自所求分。三时彼夜神告善财言已下至广大喜庄严解脱有两行半经。明夜神。为善财说自行法门分。四善财言大圣此解脱门为何事业已下至我为其说菩萨直心有六十五行经。明夜神答善财修此法门所行事业及方便分。五善男子我以此等无量法施已下至无量无边生大欢喜有十七行半经。明夜神答前善财所问行何境界分。六善男子我观毗卢遮那如来已下至能说一切无边法故有三十二行经。是答前所问作何观察分。七善男子我入此菩萨念念出生广大喜庄严解脱光明海已下至汝应思惟随顺悟入有三十四行经。答前善财所问行何境界分。八尔时善财童子白寂诤音海夜神已下至增长积集坚固安住圆满有十六行经。答善财所问云何修行此法门分。以十波罗蜜为修行。九善财童子言圣者已发阿耨多罗三藐三菩提心其已久如已下至念念出生广大喜庄严解脱有五十四行半经。答善财所问所发大菩提心其已久如分。十得此解脱已能入十不可说已下至颂有五十八行经。明寂静音海神自说所行此行念念出生广大喜庄严解脱已所入法门所供养三世诸佛及所发心世界犹今现在分。此表定体时不迁故。一切时总如是。已下有十行颂。明夜神自说本行劝善财修行。如文自明。善男子我唯知此念念出生广大喜庄严解脱已下推德升进。随文释义者。云念念出生广大喜庄严解脱者明禅悦遍周利生广大。称本愿行以立其名。理行互严名之庄严。夜神号寂静音海。明理性无为。故名寂静。言音响应等利含生。名为音海。明即音是定体用故。如善财夜神发心久如夜神云此花藏世界海东过十世界海有世界海名一切净光宝已下。至然后命终生此花藏庄严世界海娑婆世界。有四十八行半经。明夜神所供养十佛出兴。皆以身承事供养。及所闻法。此是所行之事。答善财所问发心久近。若以表法门中。是　地中修十地行。次生娑婆世界先见三佛。然后见毗卢遮那如来。得此念念出生广大喜庄严解脱者是一地入十地十一地法门。得三世智印印三世佛。悉皆承事悉皆闻法。如经具明以表禅体遍该三世一念普印诸法无去来今。是所答善财发菩提心之久近。十佛之后供养佛刹微尘数佛者。表十地之后智印普周于一尘中。遍多佛刹住一尘中。以智无障碍故。无表里故。等诸佛智同众生心故。约法界禅定体用论也。言花藏世界东过十世界海者。表十地胜进故。东者发明初首也。有世界海名一切净光宝者。表第五地禅体该诸位故。中有世界种名一切如来愿光明音者即表此第五地中初欢喜地发十不可坏心为世界种故。此明法界大智悲为种。以初地依十方诸佛胜愿发心名如来愿光明音。又以古德云。以三千大千世界数至恒沙名一世界性。性至恒沙为一世界种。中有世界名清净光金庄严者。约禅体普收直至金刚智。一切香金刚摩尼王。为体者。以戒定慧解脱知见香金刚智性自无垢为体。此为五位十地胜进之体王者。表智自在也。形如楼阁者。十地之智重重重重无尽。知见慈悲喜舍众法庄严众妙宝云以为其际者。以悲愿大云而成十种地住。于一切宝璎珞海者。以万行璎珞海。安立十地次第。妙宫殿云而覆其上者。无性广大悲宫智殿。而含覆众生。净秽杂居者。明法界大寂定门智悲齐进佛国。与众生国不碍同体。该含性无里外净秽等见。此世界中乃往古世有劫名普光幢者。表本智光明。国名普满妙藏者。表普光明智等。一切众生共有。名之为藏。道场名一切宝藏妙月光明者。表第五地自性清净禅为道场。能显现智慧宝藏。皆于其中出故。有佛名不退转法界音者。得此如上道场法门。方便治惑。即得不退转法界转法轮音故。于此成阿耨多罗三藐三菩提者。以如上法显惑亡即菩提也。无别成坏也。我于尔时作菩提树神名具足福德灯光明幢者。表无性理之菩提妙智为神。从智起无量慈悲万行中报德功果名具足福德。以智慧恒能照根摄化。名灯光明。智恒无体可倾动。常能破一切众生烦恼为幢。守护道场者。明此第五地定体不动。是护义。亦是道场故。以定能发慧惑亡守护道场总在其中。从此已下总供养十佛及以入法。总表十地胜进门。一一次第配当自见眉目。从此初佛配初地。次二地次三地。于中所生之身。是随地位中之行所供之佛。是行中之果。设约事中。亦不违此表法。若设欲见他佛者。智不及此法门。行不相应。无由相应得见佛故。如供养十佛及佛刹微尘数佛者。是十地果终之相智眼所观。此明五地禅中十地总相后生娑婆世界供养四佛者。即明五地已前初二三四地中之果。一时供养三世一切世界诸佛者。即明此五地中十一地智圆普贤行满智印三世古今未来。悉皆一际无别时故。约实如是无虚假故。亦明此地禅体理智之中性圆三世总皆一性。三世诸佛一时无前后故。直以定体法身智境。以实而论。若约妄情不可见也。此是难胜地善知识。以禅波罗蜜为主。余九为伴。治寂用不自在障令得自在。此地所以名难胜地者。以此地于禅定中善学世智五明世。技一切皆知定用功及故。六地入寂灭大用般若门。如下主城神是。亦如前十住中第六住海幢比丘是入寂灭定离出入息。化身如云。设教如海。
　　第二推德升进中。从诸菩萨摩诃萨已下至辞退而去。并颂有十八行经。约立五门。一推德升进。二示善知识所在。云在此菩提场如来会中。三举神之名名守护一切城增长威力。四善财说颂赞寂静音海之德。五礼敬辞去。随文释义者。此菩提场内如来会中者。表不离菩提心真如体大会海中故。有夜神者。明菩提性真如中妙理智慧为神。能破一切众生无明执着。为主夜神。常不离生死大夜起发一切众生大明生故。名守护一切城增长威力者。表常守护一切众生心城。增长第六地中及一切众生智慧威力。使三空现前。寂灭定力。世间出世间智慧悉现前力。永超生死海。常住世间。得一切出世间智慧海力。如下文具明。如善财以十行颂叹寂静音海神法界身无边佛海众生海悉在一尘中。此尊解脱力。明前五地中禅体法身性无边际大小量故。如水镜。空中干体普含众像皆现其中不相碍也。以定力印之自现。如颂中自明。
大方广佛华严经论卷第四十八
入法界品第三十九之八
　　第一正入当位法门中。从尔时善财已下至我唯知此甚深自在妙音解脱门。于此段中长科为十段。一尔时善财童子已下至守护一切城夜神所有四行半经。明正念前法思惟胜进分。二见彼夜神已下至现究竟调伏众生身有六行经。明夜神所现差别身教化一切众生分。三善财见已欢喜踊跃已下至唯愿慈哀为我宣说有五行经。明善财申请所求分。四时彼夜神告善财言已下至问诸菩萨所修行门有七行经。明夜神叹善财志德所求法分。五善男子我得菩萨甚深自在妙音解脱已下至心恒不舍一切智地有十四行半经。明夜神自说自行饶益众生行门分。六善男子我以如是净法光明已下至入如来难思境界有十四行经。明夜神说十种观察入如来境界分。七又善男子我如是正念思惟已下至圣者证得其已久如有二十九行经。明得此妙音解脱得佛陀罗尼为诸众生说法自在分。八夜神言善男子乃往古世已下至普入一切法门海般若波罗蜜有三十五行经。明答善财得此法久近所见初佛分。九次有佛出兴名离垢法光明已下至住一切智无上法城有六十九行半经。明答善财得法久近供养诸佛数量分。十我唯知此甚深自在妙音解脱令诸世间恒清净语已下。明推德升进分。菩萨智轮。远离一切分别境界。不可以生死中长短染净广狭多少。如是诸劫分别显示。如前十段门中所有法门。如文自具。从善财问证得此法其已久如已下。以理事相。表法中义。隐难知处。略释少分。以举大纲。意明约报境即法故明以术行之法成其报故。因果相似。表所行。见报知法。经云乃往古世过世界转微尘数劫者。世界转者。是西方大数中数。如释天童子菩萨数法中具明此明转世界一切众生微尘数世间名言。成大智慧言音海。使令世间无粗恶语无杂染语。如下文云。我得此甚浅自在妙音解脱。令诸世间离戏论语不作二语常真实语恒清净语者。意明变世间一切言说。总成般若波罗蜜门。以举世界转微尘数为量。以劫名离垢光明者。表般若中本三空寂灭理体故。世界名法界功德云者。明智慧是法界中说教功德云故。以现一切众生业摩尼王海为体者。表无性寂灭三空妙慧。善知一切众生业差别海。故号之为王。形如莲花者。表智慧妙用辨体相而中虚无染故。此世界住四天下微尘数香摩尼须弥山网中者。明此三空妙慧住如来无碍四辩之香中故。具须弥山微尘数教网也。以出一切如来本愿音者。是第六地以初发心时依一切诸佛而发大愿。以其转法轮音。遍满十方。开悟一切众生。从此愿生故。莲花而为庄严者。明其法音令一切众生得无著智慧也。须弥山微尘数莲花而为眷属者。须弥明智慧高出世间。微尘明智慧广多义。莲花明智慧无著义。眷属明善分别差别业及诸境缘生总别同异成坏义。须弥山微尘数香摩尼以为间错者。明以差别智慧。善说无量戒定慧解脱。无垢白净香以为间错。摩尼是离垢义故。有须弥山微尘数四天下者。但以须弥为四宝所成于大海中高胜义。若论此般若智中四无碍辩才等。一切众生言音心数诸业分别量。一一四天下有百千亿那由他不可说不可说城者。有如是成就那由他不可说不可说众生法门。那由他当此沟数。善男子者。呼善财之德称。以告其法。彼世界中有四天下名为妙幢者。于一四无碍辩中。总名妙幢。中有王都者。以根本智为王。都名普宝花光者。从根本智起差别慧。名普宝花光。去此不远有菩提场名普现法王宫殿者。明以根本智。起无上正觉之心。成大悲宫差别智慧之殿。正法治众生故。须弥山微尘数如来于中出现者。一切众生微尘数烦恼。成般若海为佛出现。皆依本智为道场。起差别智慧能治惑习故。其最初佛名法海雷音光明王者。明根本智起差别智慧。觉观超出情识之境。名为最初佛。善能说法。号为雷音。教光破一切众生之惑。名为光明。立法自在能破众邪。在邪不能坏。名之为王。彼佛出时有轮转王名清净日光明面者。明智慧轮王日光照曜明现如摩尼镜面显照万像故。于其佛所受持一切法海旋者。明差别慧于根本智。受持众法甚深无际。名之海旋。修多罗者。长行经也。佛涅槃后其王出家者。表此第六地中十地正觉智终。出缠智慧已满。出缠觉观已亡。名佛灭度出世智慧已成。十一地中唯普贤入缠行门。非是此第六地中十地等三空慧出缠门所及。如十定品中三十个三空慧解脱菩萨。皆已灌顶位中。以出世无量三昧门。三求普贤。毕竟觅不得见。如来使令想念求之。普贤方现。意明三空慧但及十地出缠门。以此已下但从初至末。列一百个佛果。不置后十一地普贤法门。此第六地寂灭三空智慧解脱。但位至十地佛位觉观已终名佛涅槃故。其王出家者。此第六地寂灭三空智慧门。是出家义。如十住中以海幢比丘入灭定表之。其王出家护持正法者。以三空慧护持出世正法。法欲灭时有千部异千种说法。近于末劫业惑障重。诸恶比丘多有斗诤。至不求功德者。明此位中但有三空寂灭智慧门。乏于慈悲无教化者。其王现神通光明种种诸事。令其正法六万五千年而得兴盛者。六万者。六位升进之数。五千年者。一位都收五位因果齐进也。明空解脱门以智起出世中慈悲。乃至并前及后一百个佛次第出兴。表此第六般若门但至十地出世佛果位终一地具十地。已上都举供养须弥山微尘数佛。但表般若出缠高胜。如上一百个佛。是十地胜进之果。一地配十。夜神所求承事供养佛身。是十地中修行之行。如供养佛刹微尘数佛。是法界总相。无一物不是佛。为一一尘中有无尽佛故。已上皆明约法行成其劫刹国土之果令观果配因。总是法门。即事即理。以理是事。其王及女俱作比丘及比丘尼者。为般若波罗蜜三空寂灭门。是出生死中智慈之门。当时转轮王者。今普贤菩萨是。此明智也。比丘尼者。我身是。此明悲也。我唯知此甚深自在妙音解脱者。此明一音遍法界。音复无体无所分别。能转一切法门。教化一切众生。名之甚深自在妙音解脱。此是第六现前地。为一切智慧皆现前故。以般若波罗蜜为王。余九为伴。此治三空智慧寂用不自在障令得自在。
　　第二推德升进中。从如诸菩萨摩诃萨已下至辞退而去。约立六门。一推德胜进二示善知识所在云在此佛会中。三举善知识主夜神名开敷一切树花。四有二十二行颂。是主城神重颂前法。如文自具。五善财以二十行颂叹主城神德。如文具明。六礼敬辞去。此佛会中者。明不离此正觉菩提无作不思不为无性之理。名此佛会中。而开敷一切行华。成方便波罗蜜。于无生死中入一切生死。同事利行四摄之行。此同休舍优婆夷八万四千那由他诸烦恼门皆共同行。明第六地出缠解脱已终。此第七地以彼出缠门。入俗利生而无怖畏。以处缠出缠皆平等故。长一切大慈悲令广大故。无限剂故。欲令大悲之行遍恶道故。摄取众生至解脱故。
　　第一正入当位法门中。从尔时善财童子已下至我唯知此菩萨出生广大喜悦光明解脱门。长科为五段。一尔时善财童子已下至唯愿垂慈为我宣说有七行经。明善财至夜神所正申所求分。二夜神言善男子已下至菩萨出生广大喜光明解脱有十五行半经。明夜神授与善财自行法门分。三善财言大圣已下至令其安住菩萨智慧有六十六行经。明答善财入此法门境界分。四善财童子言圣者发无上大菩提心其已久如已下至而说颂言有十九行经。明欲说发心久近难信分。有二十九行颂。是重颂前法甚深难信简根堪闻者。如经具明。五善男子乃往古世已下至我唯知此菩萨出生广大喜光明解脱门已上于此一段是答前善财所问发心来久如分。随文释义者。善男子乃往古世已下。约有四门。一举过世界海微尘数劫答前所问发心久近。二举世界海名普光明真金摩尼山。三举世界海中有佛出现名普照法界智慧山寂静威德王。四举其世界海中有世界微尘数世界种一一世界种有世界微尘数世界一一世界皆有如来出兴。乃至已下别举。其中有一阎浮提有王都名坚固妙宝庄严云灯。一万大城周匝围绕。人寿万岁。其中有王名一切法音圆满盖。有五百大臣六万婇女七百王子。此会有长者女名宝光明。与六十童女俱。皆身金色目发绀青。于下文中王叹宝光童女。信知他人功德。以其自手授与童女宝衣中普出一切星宿光明。尔时一切法音圆满盖王者。今毗卢遮那如来是。光明王者净饭王是。莲花光夫人者。今摩耶夫人是。宝光童女者。即我身是。以四摄法所摄众生。即此会中一切菩萨是。此是答善财所问发无上大菩提心其已久如之行。明修第七地大慈悲行。自非不限劫数。起广大心。尽生死际。等三世劫。如世界海微尘数。以无量劫为期。等一切众生烦恼苦为际。方可称其此位大慈悲行故。世界海微尘为约比也。若将世法表修行之门观事知法者。举世界海微尘数者。言无时可限也。修大悲行也。绝其限量之心。有世界海名普光明真金摩尼山者。表从普光明智起修大慈悲之行。从本已来无有始终。真金者。表法身也。摩尼者。表此智无垢也。山者。表此普光明智净无垢处生死中利一切众生无倾动如山。觉此智名佛出现。名普照法界智慧山寂静威德王者。表约普光明智立其佛号。普照者转转照明无断尽智慧也。山者。不随境动。复是高出义。体无所作。是寂动义也。智现烦恼业亡是威德。王是自在。故云佛号普照法界智慧山寂静威德王。善男子。其佛往修菩萨行时净彼世界海者。以根本智起菩萨行庄严自报使令严净。已下微尘数世界种中。皆有如来出兴于世者。明普光明智普印诸刹种等无有不见如来出与于世。乃至已下诸四天下。总以普光明智印印无不同。乃至普印一切众生心海。如日处空水净日现。乃至已下王都以法界为都城。智王所管。王名一切法音圆满盖者。明举悲智二行齐行五位方便行名为五百大臣。六道中行慈悲法喜为婇女。故云六万婇女。七百王子。七觉分也。乃至已下恶世时起人寿短促苦多乐少。是行慈悲之处。六十童女者。表六道智悲之行。如下合会。尔时一切法音圆满盖王者岂畏人乎。今毗卢遮那如来应正等觉是。光明王者净饭王是莲花。夫人者摩耶夫人是宝光童女者我身是。大意所表修大智大慈大悲行。具此三法。论主颂曰。
　　普光明智名为佛　　随顺本愿名为父
　　慈育含生名夫人　　法悦利生名童女
　　已上所有世界海及刹种。皆以世界海尘量。总是此四摄化之境。以无限智悲。当如是行。法界海中远近长短之量不可得。以明此经即事即理。举其如是劫海世界国土城都遍周十方广多无限。如来出现遍其国中。其王行行济生。童女求法。以恶世人苦苦告其大王。其事实然。又将此法表此第七地修方便波罗蜜法则样式也。举法况之。此一段已上经文及颂大意。使修习处俗大悲。不立出家之相。以毗卢遮那佛为所表依主。即表第七地之慈悲门。通该五位直至佛究竟果海故。以是起初至终不异普光明智。以一佛普会。不安立十地百佛胜进。不似前出缠三空般若位中其王及女出家作比丘比丘尼表之。此但以俗士表之。设佛果毗卢遮那佛亦是俗身。以花冠璎珞环钏庄严。非出家也。以此第七一位慈悲门与前后五位中同行。但约出世处世表像别故。令识胜进别同异。此是第七远行地善知识。何故名远行地者。为此地修处世大慈悲行。远彻十方世界海。人天地狱一切行彻也。不同有求一念出世间心。以方便波罗蜜为主。余九为伴。以治处染净二心大悲处生死不自在障令得自在。至八地菩萨行得一分自在。于佛十力犹未自在。十地方终。自六地已前未得四摄中而得自在。为有染净二业未亡。七地已去四摄事中方得自在故。以此位治染净二障。入无染净慈悲行故。我唯知此菩萨出生广大喜光明解脱者。此位四摄四无量心法方始彻故。
　　第二推德胜进中。从如诸菩萨摩诃萨已下至辞退而去。约立三门。一推德升进。二此道场中有夜神名大愿精进力救护一切众生。三礼敬辞去。云道场中不云菩提者。为此第八不动地无功智现诸法普会。无有菩提已发当发现发。不云离与不离故。直云道场中无功之智处中道故。是故善财亦不云我已先发菩提心等故。夜神名大愿精进力救护一切众生者。以智悲行满无功任本愿风之所吹利物故。以本愿波罗蜜风。一往利生无休息故。一切诸佛七劝三加。令教化众生无有休息。以立名故。故名大愿精进力救护一切众生。
　　第一正入当位法门中。从尔时善财童子已下至我唯知此教化众生善根解脱。于此段中长科六门。一尔时善财童子已下至现本清净法性身有十五行经。明善财往见大愿精进力救护一切众生夜神所见夜神所现差别不同分。二时善财童子已下至是为十明善财见夜神五体投地顶礼生十种心分。三发是心已下至颂明善财得彼夜神与诸菩萨佛刹微尘数同行分。并善财说十行颂叹夜神德。如文具明。四尔时善财已下至阿耨多罗三藐三菩提得不退转有六十六行经。明夜神答善财法门名目及此门现种种色身无尽分。五善男子如汝所问从几时来发菩提心修菩萨行已下至满足大愿成就诸力有三十七行经。明夜神告善财。菩萨智轮远离一切分别境界不可以生死中长短染净广狭多少所知分。六佛子乃往古世过世界海已下至颂。此一段明夜神答善财发心久如分。已下一段颂。明夜神重颂前法。随文释义者。善财见彼夜神在大众中坐普现一切宫殿摩尼王藏师子之座普现法界国土摩尼宝网弥覆其上者。表无功之智体净无垢为座。常现一切人天龙宫殿。咸处其中。摩尼宝网覆上者。表无功之智恒施教网。此明约智报成故。现日月星宿影像身。现随众生心。普令得见身。明以智报得其座还如智体能现众法。所现众法如佛刹微尘数。已下如文具明。善财五体投地者。明敬法深重也。善财获益。如下文具明。尔时善财问夜神此解脱其名何等。夜神答言。名教化众生令生善根者。明一切众生皆从无作智生。此智者。一切善根自然而生。一切诸苦自然而灭。以智体性无作者故。众生迷之。于无苦中妄作诸业。若也达此。苦亡善生。是故名教化众生令生善根解脱。又于解脱于无色身中以无依住智。普现一切诸佛众生身。如下文具明。又善财问神发无上大菩提心其已久如。夜神答云。菩萨智轮远离一切分别境界。不可以生死中长短染净广狭多少如是分别显示。以菩萨智轮本性清净离一切分别网超一切障碍山随所应化而普照故。从此已下举六种喻。一如日游空无有昼夜喻。二如日轮住阎浮提现一切宝中及以河海净水中而众生无不见日喻。三如舡师常以大舡于河流中不依彼此及中流喻。四如大虚空一切世界于中成坏而无分别本性清净喻。五以大愿如风轮持万象喻。六如幻化人支体虽具而无出入息及寒热饥渴忧喜生死喻。此六喻大约智性自如空。无性无依无有处所。而常现一切诸佛众生前。教化无有休息。以先所发大愿风轮所持故。从佛子乃往古世过世界海微尘数劫已下。是夜神随世说劫举发心久近因缘。此是如幻中安立。经云乃往古世过世界海微尘数劫者。明无数表本无数体可得。时劫亦然。有劫名善光者。明无功智体安立名也。世界名宝光。无功用智任物现法。名世界也。于其劫中有一万佛出兴者。以无功之智随根应现。名一万佛出兴。一万者。以一智应万行也。其最初佛号法轮音虚空灯王如来十号圆满者。以无功之智任运利生。恒转法轮。音如虚空中响。无有依处。而照烛一切众生故。名灯明智。自在故名王。十号具足者。智用遍周随行立名也。彼阎浮提有一王都名宝庄严者。是智王所化之境。名宝庄严。其东不远有一大林名曰妙光者。东方表智化众生令明生处也。以东方表法也。以木贯日为东字林名妙光。以行如林荫俗广多。启明利物。名为妙光。中有道场。名为宝花。表以行利生心花开敷故。道场名宝花。彼道场中有普光明摩尼莲花藏师子之座。时彼如来于此座上成阿耨菩提者。以无功用智性。恒普照法界自性无垢以为座。以此智体性无成坏。名曰成无上菩提。满一百年坐于道场者。百者为表。一地中十地十波罗蜜满也。又约此位胜进后位过九地一阶百波罗蜜满至十地自佛位满故。约立百为阶级已下胜光王。是智之所治行慈之所治行慈之境界。王及太子。举善恶相刑发慈心之方便也。王名胜光是智善伏太子是行慈之行已下诸苦境界。是智所行慈悲位也。如下合会。五百大臣欲害我者。今提婆达多五百徒党是。是诸人蒙佛所化。于当来过须弥山微尘数劫。善光世中成佛。有五百佛次第而成。乃至彼诸罪人我所救者。即拘留孙佛等贤劫千佛是。拘留孙。此云应断已断。及百万阿僧祇菩萨普在十方行菩萨行者。是胜光王今萨遮尼干子大论师是。萨遮尼乾者。此外道裸形自饿。不为衣食所系。王宫人及诸眷属。彼尼干子六万弟子是。已上总明智所化境成就之人。佛子我于尔时救罪人已父母听我出家者。表智位体净无染名为出家。出有功用家。于虚空灯王佛所出家学道。五百岁中净修梵行。即得成就百万陀罗尼者。五百岁者。表无功用智体通五位。但生熟不同。此为初佛通。此初佛有十九个佛次第出兴者。明至八地无功智中学佛十力自成一佛通为二十个佛升九地十地佛果故。至此八地摄后二地果故。在此八地位中以无功之智。即十地佛果不二故。故于此位安立十九个佛。明通八地无功之智。共为二十以相入故。表八地中即十地行也。三世一也。其中承事佛者。表随行之身。初举万佛出兴。表九地万行满。次日光劫中有六十亿佛出兴。表十地中六位齐因果一体无前后也。已上意明以普光明体胜进利生大悲智自在无功之行。益众生之样式。安立利人发行救众生之法。用令学者仿之如前。或随位中安立一百佛。已后更安一二三四佛者。总明约位成行故。行中有果。设使其自行果外见佛者。不离自行所见故。行及方见即真佛也。要期而方见者。暂化还亡是化佛也。以即事即理言之。二十八相者。欠四相不满三十二相。表此第八地欠九地十地四重因果未满位故。一地两重因果。以位位中有正位果有向果故。一切世界海微尘数劫所有诸佛出兴于世亲近供养者。明无功之智遍周无法不佛佛即法也。十方虚空无有间缺针锋毛端不是一切法一切佛故。但有微尘许是非染净心。皆不是佛也。以智眼印之。已下一段颂。重明前法。如文自具。善男子我唯知此教化众生令生善根解脱已下。推德升进。此是第八不动地中善知识。以愿波罗蜜为主余九为伴。治无功用智中说法未自在障令得自在。
　　第二推德胜进中。从如诸菩萨摩诃萨已下至辞退而去。有十一行半经。于此段中约分三门。一示善知识所居之处。二释善知识名。三礼敬辞退。云此阎浮提有一园林者。明修第九善慧地法门边际普荫十方一切众生行解脱广大处生死如园万行如林。故为名也。岚毗者。此云乐胜。尼者此云园也。为以智慧法乐众生故。此园林亦是如来示现下生时诞生之园。明八地菩萨从兜率天降神下生为处胎为受生也。于九地中修智慧利人天。及满一切众生之智慧故。名为受生。受学诸佛智慧令满一切众生故。如经自明。有神名妙德圆满者。明善慧地妙慧圆满故。神者以悲智善能说教为神。
　　第一正入当位法中。长科为十段。一尔时善财童子已下。至增长菩萨大功德海有六行经。明善财往见善知识分。二善财见已已下至为世大明有三行经。明善财见善知识申请所求分。三彼神答言已下至十者入如来地受生藏有十二行半经。明正受善财十种受生藏分。四善男子云何名愿常供养一切佛受生藏已下至是为菩萨第十种受生藏十种受生藏。自有十段文分。五从佛子若菩萨摩诃萨于此十法修习增长已下至颂有十二行经。明劝修得益分。次下有二十行颂。重颂前法。叹受生法门。六善男子菩萨具此十法生如来家已下至自在受生解脱门有两行半经。明神自申得法久远分。七善财白言圣者此解脱门境界云何已下至颂此一段答前善财所问受生境界。八有二十三行颂。重颂前法。九善男子我唯知此菩萨于无量劫遍一切处示现受生自在解脱已下。明推德升进。十随文释义者。此之菩萨得无生忍获无功智。创始现前令使升进。九地学佛说法辩才门。令使满足天之及人一切众生意名为受生藏。如经颂云。闻法不厌乐观察。普于三世无所碍。身心清净如虚空。此名称者受生藏。其心恒住大悲海。坚如金刚及宝山。了达一切种智门。此最胜者受生藏。广如经具明。于此第九地学佛智慧。普周十地大智法悦现前。以瞿波表之。十一地悲满智周。以摩耶夫人佛母表之。处世利物。大约以佛及摩耶净饭王等。表智悲之行满。若佛者一切处一切时无不是生故。善财问法境界有二义。一问受生境界。二问得法门久近境界。如下文大天得此解脱其已久如。诞生之中约三乘境界。一如摩耶夫人身所生法。约中下根众生所见。约上根众生。莲华化身。或从空现不从母胎。上上根众生豁然悟道。自觉圣智冥与智应。不论如来出世。如善财所有知识所说往因发心之始。具有如是种种诸流。亦有夜观星月。便空中有佛而为说法。亦有见佛从空而下而为说法。亦有空中供养栴檀塔座佛为说法者。如贤胜优婆夷得菩萨解脱名无依处道场既自开解复为他说。又得无眼耳鼻舌身意尽皆无尽门。此不从师学。此摩耶夫人身。但明悲智相资益众生事随根所见各自不同。普贤菩萨云。为劣解众生母胎出现。上根之类莲花出兴。若约异类多根六趣差别所见如来受生万类不同。且约人间感根所见。如经具明。乃至十方世界尘尘中。普见如来受生境界。以此境界以为园林。念菩萨何时诞生经于百年者。表从此九地升十地为百年。至十一地是生时如下一一具陈。十法已下广明宝多罗树者。如此方棕榈树。胜宝所成已下问发心久近中。言善男子乃往古世过亿佛刹微尘数劫复过是数者。是非限量分别之数。但总是无数也。世界名普宝者。从普贤愿愿行为世界之体故。劫名悦乐者。表从第九善慧地生如来智慧家故。八十那由他佛于中出现者。表从第八地生第九佛智慧家故。第一佛号自在功德幢明。已升十地。已下世界是所化之境。王都是智所摄化之人。王及夫人。表智悲之行。二十亿那由他婇女。表智悲二行。法悦充满园及楼阁。表智游生死如园。为明菩萨居生死中摄化众生令得乐者。是菩萨法乐游故。其边有树名一切施喜光。依所生菩萨施法乐得名。夫人攀彼树枝而生菩萨者。表大悲攀缘利人。然菩萨何得有生而作生法。皆缘像表法。引接众生令易解故。设见生者。但约一分众生见。如是生非尽然也。已下以此知之。随众生解处而取之。是菩萨诞生法。但随众生宜何受益。是菩萨诞生法故。意明像智慧生随众生欲说法自在。是菩萨受生也。毕洛差树此云高显也。依佛名高显而立树名。亦称德而高显。弥覆十方已下合会因缘本行。如经具明。已下二十三行颂。重颂前法。如文具明。此是第九善慧地善知识。以力波罗蜜为主余九为伴。治于一切趣说法不自在障令得自在。
　　第二推德升进中从诸菩萨已下至辞退而去。有九行经。约分四门。一推德胜进。二示善知识所居之城云迦毗罗。三举善知识名曰瞿波。四礼敬辞去。迦毗罗城者。此云黄色城。是黄头仙修道之处。事以会十地应真合中宫之色。是以表法中宫土为黄色。圆而无方。明智悲二德以体用遍周载育万有而无体也。像戊己二位。戊表智。己表悲。然达世应真如真者。方如彻其万法之本也。始得妙用之精微者。智悲为本也。此瞿波者。亦云瞿夷。此云守护地者。守护菩萨行中大慈大悲之地。如毗卢遮那如来是智。以花冠璎珞众福庄严。是智悲二行之报生佛也。列位虽二行是一人。瞿波虽号如来为大子时第三夫人之数。意是慈悲法悦之位。终非如世间五欲妻也。如来应真智会体遍十方。不可以如世间质碍论。不可以作世间形相解现同人间示同人法现同天上与天同风。地狱畜生随类差别。不可以作一行知。不可以作一身解众生。无量佛亦同然。然其报土报身。遍一切方超出三界。与菩萨众人天同居。有翳之流恒同身共居而常不知不见。十方佛刹智境含容于一微尘。总圆无尽。言瞿波者。约此人间现同人法。有而不着。表大智之功德舍而能舍起引生之路。如经下文自说。往古同行之因缘所行菩萨行。为夫妻之缘起。乃至佛位。又约先德所说。如来为太子时。有三夫人。一名耶输陀罗。二名瞿波。三名摩奴舍。未知出何教门约有此义。如耶输陀罗。出家作比丘尼。太子名威德主已下。明太子出游瞿波婚礼及见佛所有因缘。于此段中约分立十门。一太子出行游观。二善现母女见太子心生爱染。三女母自念卑贱非其匹偶。四童女寐梦见胜日身佛。觉已有天告其童女云。胜日身佛出兴于世。五童女自申美德。自进请约为夫人。愿垂纳受。六太子问女。谁为守护。先属何人。七母说颂以申女德及所生因。莲花中化生与太子同日生。八太子入香牙园问女及母。我行菩萨行。汝不障碍不。九女白太子言敬奉来教。十太子纳女为夫人。以五百摩尼宝散其身上。已上十门明太子纳妻。童女受位已下女母善现叹女智德。于此已下复分十门。一女母叹女之德。二太子与妙德及十千婇女往香牙园法光道场见佛。三太子及女见佛叹供养。四佛为说普眼灯门经。五太子及女闻法。于一切法中得三昧海。六妙德女得三昧。名难胜海藏。永不退转大菩提心。七太子辞佛还宫启白父王如来出世。八王闻欢喜。集诸小王群臣眷属授太子灌顶职。与诸眷属俱诣佛所。九王见佛礼敬绕毕退坐一面。如来放光以神通力。示化其王三乘法化。十其王及眷属皆获利益。出家学道不久得离暗灯陀罗尼门。已上明财主王得道。已下明太子为王十五日七宝来至。于此段中复立十门。一太子登绍王位七宝自至。二八十王城安置僧坊。三请佛入城。四佛入城。已以大神力众生欢喜众生获益。五太子轮王者。今毗卢遮那如来是。六财主王者。宝花佛是。现在东方世界。七其女母者。我母善目是。八为轮王夫人妙德者。我身是者。即瞿波是。九自此已去明供养佛。数都举六十亿百千那由他。十通本胜日身如来至末佛。号广大解。有五十。已上十门明都结本缘因果。从最后佛号广大解已下复立十门。一于此佛所得法门。二明得法门。名观察一切菩萨三昧。已经佛刹微尘数劫勤加修习。三明率化劝修此门。四虽多劫勤修自念。犹未能尽知菩萨行。五推德胜进。六正叹后善友之德。七示其善友所居世界之处。八举善友之名。名曰佛母摩耶。九瞿波说颂重颂前法。十更举往古初时远因为居士女时所缘之行。已上四十门总明答善财所问发心久如因缘之行。夫菩萨之意深广难知。或说事而意在理中。或说理而无亏事行。今举其事行略申表法之门广长。约陈少分云尔尼。
　　依三乘出世法。如瞿波。作善财十地位中善知识。表十地大悲行彻约古人作四句解之。一得真不证。二知真行俗。三处缠不染。四大悲同事。此约毗卢遮那行普贤行十方六道化身处世应根大悲之行。今约立十门。以叹其德。一以智体无依随器现相门。二即如影性无尘门。三智影本无器随心现门。四智无彼此如响应缘门。五众生妄梦所见非智有作门。六智无所作随梦幻生门。七如幻人有形无质非有欲想门。八以智体如空随本愿力十方勤现门。九以无缘大悲彻俗利生门。十以大智遍通含识俗体恒真而无所污门。以此十法叹瞿波行普贤之行。若以普贤行中引众生出缠离俗之行。即具须择。是择非应根所宜治惑。若智现随流而性常者。此为佛子大意。此瞿波十地道终出世智满。欲令诸菩萨至十地道者。入十一地普贤行门。如莲花处水不湿或处世。大悲破其染净二种习障。方得入十一地普贤行门。如前十定品十地位中。灌顶受如来职位。出世智悲二行已满。犹于十一地位。三度入百千三昧门。毕竟觅普贤菩萨。不得如来。令生想念志求。方见普贤菩萨。为有出世净智习在。准此例知。须发广大悲愿誓度有情。深观世间与真体一。不属染净处幻生门。入幻住海化幻众生。知如幻性入无依智门。等法界性。以智幻作一切供养之具。供养一切幻生如来。以如是智幻生门。供佛利生无有休息。
　　第一正入当位法门中从尔时善财童子已下。长科六段。一尔时善财童子已下至不久当成无上果故有十九行经。明善财至法界光明讲堂无忧妙德神与一万主宫殿神来迎善财叹善财志德发心勇猛精进分。二善财童子已下至颂此一段经。明善财自说菩萨志愿益众生之行将升法堂诸神散花供养善财分已下。有十行颂。无忧妙德神称叹善财童子。如文具明。三尔时无忧妙德神已下至修诸善行恒不止息有二十五行经。明善财至瞿波所申请所求分。四瞿波告善财言已下至颂此一段。明瞿波为善财说菩萨行因陀罗网普智光明及十种事善知识之行并二十四行颂重颂前法分。五时释迦瞿波说此颂已下至一切如来解脱光明皆了知故有五十六行经。明瞿波答善财所问法门境界分。六尔时善财童子白瞿波言已下至卷末。总明答善财所问得法久如分。随文释义者。言渐次游行。明胜进前位。至菩萨集会普现法界光明讲堂者。明十地世间出世间二智清净平等遍周智悲纯净。是一切灌顶菩萨同会此堂。智悲同真名普现法界。智光破闇名光明。以一正智普含多法名为讲堂。其中有神号无忧妙德与一万主宫殿神来迎善财者。明大慈大悲覆护一切法界中一切众生心为宫殿神。一万者名万行也。来迎者。善财于此地出世智悲二行相及与位合故。明升进智悲会此位也。即以瞿波为智悲圆满之主故。以王种中生者表智王女表悲。一万主宫殿神。是明主伴万行圆满义已下。叹善财志德。如文自明。善财升进堂者。入位也。入普现法界光明讲堂者。会如来理智大悲。大体遍周故。周遍推求者。入位观智体会初入位胜进。释氏女者姓也。在讲堂内坐宝莲花师子座者。无染行也。八万四千婇女者。八万四千烦恼。皆以慈悲同行。皆从王种中生者明悲智。王所生已下四摄同行皆不离智境故。已下谈其瞿波及婇女志德。如文具明。次善财至瞿波所申请所求瞿波为说所求之法。如下具明次下善财所问法门境界中。云不善根所摄善根善根所摄不善根者。如行粗理细。又如世有行非复能行一分善事。又如外道行邪行是见亦是邪。总不善。复是求善是不善根所摄善根。如人天外道世间善根所摄不能断除三界苦业。是不善根。又二乘及净土菩萨伏三界业不令现行。是善根所摄。未能达悟如来智悲。是不善根。是善根所摄不善根故。又如瞿波于往昔因中为居士女以爱染心布施宝璎珞。是不善根所摄。因此二百五十劫不入恶道生人天中王种中生。乃至十地位是不善根所摄善根。余如文自具。如因依外道及邪见之徒。无正知见。妄谓正道因。而发心究竟不能解脱。因起邪见入于苦趣。是善根所摄不善根。如世界种者。如华藏世界品已释。世界种所摄者。一大世界四周十佛刹尘眷属国土四周围绕。是安立世界轮者。如最下风轮持水水持金刚金刚持大地。以火大相资也。轮者次第也。次第相成故。世界场者。或以所行法门为世界场。亦以场者平坦。能治高下为场。世界转者。西方大数也。自余如文。善财问得法久近中。约立十门。一举久远劫数云过佛刹微尘数劫。二举有劫名胜行。三举世界名无畏。四举世界中有四天下名安隐。五举四天下中阎浮提。六举阎浮提中有城名高胜树。七举于八十城中此城最为上首。八举王之名名为财主。九举王有六万婇女。十举大臣王子具有五百。已上十段。明往发心。经云。善男子我于往世过佛刹微尘数劫者。都明时之无体可数故。劫名胜行者。表十地大慈悲门。入观察一切菩萨三昧。是劫名胜行也。世界名无畏者。入此胜行门无有诸生死五种可畏故彼世界中有四天下名为安。隐者是此菩萨行以四摄法安隐众。生故四天下阎浮提中有一城名高胜。树者表十地行树高胜前诸位故覆育广博故。八十王城中最为上首者。表诸位进修八正道为体。至此十地八正之行胜前行故。财主王已下。婇女王子大臣。总明五位中智慧慈悲法悦万行也。王表智。婇女表慈悲法悦王子及臣。表行能破惑度众生故。五配五位六配六位通十信。总在十地因果。通收无前后二际故。余仿此知之。已下菩萨众龙天八部地风水火等一切诸神。配六道中祐众生之行遍故。胜日身如来。是表根本智。次六十亿百千那由他佛出兴于世者。于根本智起差别智。通收十信。以从根本普光明智发心。六位行终不离此也。普光明殿中说十信是也。从最初胜日身佛至末后广大解佛。于中供养五十个佛者。表五位加行因果也。至末后广大解佛。是普贤差别智满。以此十地通收五位及六位因果。总在其中。本末相即三世一念入因陀罗网门观察菩萨三昧者。明观察菩萨行无尽圆周故不可穷也。余义如文自具。此是法云地善友。以智波罗蜜为主余九为伴。治于智中具大慈行不自在障。令得自在入普贤行门方满。已下明十一地位。
　　善财童子善知识十一地位二推德胜进中。约立四门。此已下明十一地中善知识。一推德胜进。二示善友所在云在此世界中。三举善友名名摩耶。四礼敬辞去。云在此世界中者。是佛境界也。以善财诣摩耶夫人所。获得观佛境界智。以此世界者。是佛智境界也。名摩耶者。此云天后。亦曰夫人。是国大夫人。此是十一地。常在世间。无功大慈悲为体。出生普贤行门。一且如五位中十住中。从第七住位休舍优婆夷。主从慈悲修智门。至第八住中一分无功用智现前二。至第十住中师子幢王女慈行。主智悲圆融具足门。三十行中第七行无厌足王是。十行中主慈悲方便利生门。四第八行大光王。以主无功之行行悲门。五十回向中。第七第八回向观世音菩萨及正趣菩萨同会而现。主悲智圆融无二门。六十地中第七地开敷树花夜神。主以大悲发行遍周现果门。七第十地中瞿波主大悲智圆满普合法界门。八此第十一地初即以摩耶夫人。为大慈之首。即以无功用慈悲圆满。以明慈悲起智幻生成佛及以教化一切众生诸行门。以此位法门。名菩萨大愿智幻解脱门。明此十一地中大悲为首以本愿慈悲心起智幻生。示现成佛利众生事及以一切诸行之门。遍法界虚空界故。已上八门。和会五位修慈悲次第进修方便差别同异。又于此十一地中。长科十门。略知此地行相次第。一摩耶夫人明从悲起智幻生诸行成佛利生门。二三十三天王名正念女名天主光明智悲自在正念十方诸法无失现前门。三童子师明遍满十方主世间法师范门。四善知众艺明遍周十方字智门。五贤胜优婆夷明主世间一切正邪吉凶诸方技术师巫传说一切总达利生门。六坚固长者明处世无著念清净解脱门。七妙月长者明处世净智光明门。八无胜军明于无相法中得尽相门。九最寂静义罗门明诚愿语门。十德生童子有德童女明智悲圆满处世幻住门。如出现品中文殊普贤二位齐也。表法身智慈悲齐满也。已上十门。是十一地行也。已下至慈氏如来。明一生佛果满也。一生者。无生中生也。非三世前后生故。
大方广佛华严经论卷第四十九
入法界品第三十九之九
　　第一正入当位法门中。从尔时善财童子已下。长科为十一段。一尔时善财童子已下至得观佛境界智有一行半经。明善财胜进入十一地门分。二作如是念已下至作是念有十一行半经。明善财叹摩耶夫人身之体相自在分。三有主城神名曰宝眼已下至乃至必当成佛有三十六行经。明主城神为善财说主治心城法门分。四尔时有身众神已下至睹一切刹佛出兴故有十四行半经。明身众神叹摩耶夫人身摩耶夫人于耳珰放光入善财身分。五时有守护菩萨法堂罗刹鬼王名曰善眼已下至是为十。明罗刹王为善财说十种亲近善知识法分。六佛子已下至说是语时有十一行经。明罗刹王为善财说十三昧法令善财常亲近善知识分。七善财童子仰视空中已下至如来不可思议微妙功德有二十七行经。明善财见罗刹王为说礼敬十方求善知识法复为说观身心如梦如幻法得见摩耶夫人莲花及座楼阁庄严分。已上三众神是入此十一地前方便。方便有三。一善守护心城。二善知音声性遍十方。三罗刹王名守护堂者。以十三昧门及知身心如梦幻观是守护法界堂义。罗刹王者。此云可畏。王名自在。以三昧观察守护身心法堂。令佞邪恶鬼破散故。摩耶耳珰放光入善财身者。明入教光三昧耳主教音以此三法以为十一地前方便方得正入十一地门。八尔时善财见如是座已下至已得成就寂灭身故有三十一行半经。明善财见摩耶夫人如幻色身遍周十方一切众生前分。九尔时善财童子见摩耶夫人已下至云何学菩萨行而得成就有三十七行半经。明摩耶现超过一切诸色相身遍周刹海善财亦现等尔许身前合掌敬礼申请所求及得证入诸三昧门分。十答言佛子我已成就菩萨大愿智幻解脱已下至有修行普贤行愿化一切众生者我自现身悉为其母有一百七行经。总明摩耶答善财所问法门。十一尔时善财童子白摩耶夫人证此解脱经今几时已下至我唯知此菩萨大愿智幻解脱门有二十七行经。明答善财所问得此解脱久如分。随文释义者。夫摩耶夫人总相中以三法而成别相中以等佛数众生数行门而得其名。三法者。一以一切诸佛众生平等无相自体清净法身妙理为体。二以等一切诸佛众生平等理中普光明无作无依之智为体。三以等一切诸佛众生无作理智之中无作性。长养一切众生。饶益大慈大悲。与一切众生本同一体自他性亡。恒为利益不求恩报。此乃天真本然众生共有。依此三法行之。即得虽然众生共有。而众生迷之者。须具方便行门。起发显明方得。云何方便。其方便有十大愿门。如愿修学。一愿初始发心时起等一切众生数慈悲大愿。皆当救度一切众生令出三界苦中皆令成佛。二愿承事恭敬供养十方一切诸佛无空过者。三愿于诸世界中所生之处。有德艺过己之人奉事修学。虽学诸艺智出人天不生憍慢。恒以大慈大悲为首。四愿恒以四念处观随病治之立四正勤成就根力。五愿恒以七觉分不离心首长诸正慧照十二缘生成大智海。六愿恒以八正道行无始无终常现在前。七愿自己正道现前常住世间。利益人天一切六道众生。自己不乐别求余方净土。明见一切法界之门。深知染净本从妾起依真本无。八愿于菩萨五位行门。明知法则。所有十住十行十回向十地十一地中方便及诸三昧。利人天法。一念遍周善知其趣。次第修行。九愿常念本愿风轮以持本智。鼓扬无边诸波罗蜜行。等十方界对现色身。应根接引一切众生。十愿常以大慈大悲身。起一切智如理遍周法界大智。普照不遗一切平等。普贤此是摩耶夫人身所成之行。若修行者应如是修。无有一佛不从大愿海大悲智生。是故经云。但行普贤行愿皆从我生。表此十一地智从悲起十地已前大慈大悲之行。皆以本愿及以从根本智。生有修学。长养十一地。一切功终。纯是大慈悲为法界体。以悲生智幻生等众生数身。常为利益曾无休息。名为生佛。非要得三十二相乃至九十七相。但初发心时一分会真智悲同起。虽未得通化变易自在法。是一同知见真故。如是修学如是悟入。方名初发心时便成正觉。亦名以佛知见示悟众生。欲令众生入佛知见。从此摩耶夫人。表十一地初门。已后九个善知识。总明从大慈悲为母体。皆从母行。以智幻生悲智遍周十方普现。不作阶级次第对治。已后善知识。虽亦云我唯知此法门。余不能知者。以明同中具别。表普贤差别智随俗遍周。非如十地已前滞障不达此之十一地。但显修行行十一地行。满此普贤十一地位。显得遍周行备尘俗无求出世自天主光。已去总是同世凡流不标。神相异状。与世人一种。但有法利人。明十地已前是修悲智已出世圣道法门。十一地是自以大慈悲心。行赴俗济生之门。表自出世道满更无求解脱虽染离染之心。但以乘法性舡张大慈悲帆。以大智为舡师。顺本愿风吹诸波罗蜜网。常游生死海。漉一切众生有着之鱼。安置无依普光明之智岸。常生一切幻住万行功德法界无碍宝堂。如下慈氏所居楼阁是。如善财得罗刹王。为说求善知识法。令善财普礼十方正念思惟一切境界。勇猛自在遍游十方。观身观心如梦如幻如影求善知识。尔时善财受行其教。即时观见大宝莲花从地涌出十方求善知识者。明自身心内外十方以法谛求有何体性令称法身。又令观身观心如梦如影者。令达其教达性达相如影。通同无二便入智幻生门。是见摩耶夫人也。初见莲花从地涌出者。以自性清净法身为地体。一切万行莲花从此生故。金刚为茎者。是根本智。明一切差别行差别智从法身根本智生。设是有此境界庄严亦是此依报也。终不别有报终不别有报因果也。妙宝藏者。慈悲含育报生也。摩尼为叶者行无垢报生也。光明宝王以为其台者。以根本智现。照用自在所报生也。众宝色香以为其须者。戒定慧解脱解脱知见香所报生也。无数宝网弥覆其上者。以能施教网报生也。上有楼观者。差别智报生也。普纳十方法界藏者。以大智遍周教网普覆所报生也。奇妙宝饰者。妙行报严故。金刚为地者。法身报生也。千柱行列者。行有千万行也。一切皆以摩尼宝成者。行行中无垢也。阎浮檀金以为其壁者。柔和忍辱之所报生也。众宝璎珞四面垂下者。四摄之行垂慈接生之所报生也。已下准此例知。教广文长不可具述。已下摩耶夫人所现遍法界身同一切众生事业等身生一切诸如来身如。文自明。
　　如善财童子。问摩耶夫人得此解脱其已久如中摩耶答言善男子乃往古世过不可思议非最后身菩萨神通道眼所知者。唯佛能知故。意明不可以时分知不可以劫数度也。要须以佛智印冥同古今量尽始末见亡者。能知其发心得法之久近。若立始终之见者。设将无尽刹微尘。比之成数无由可悉。设使展转无尽刹尘。比之成数。亦不可悉。数亡系尽智现方知。即无以数法算其远近。若以算法尽无尽劫。算毛孔中虚空量。了无得其边际故。以虚空无受量故。以此无量为得时也。如文殊师利颂云。一念普观无量劫。无去无来亦无住。如是了知三世事。超诸方便成十力。此是最后身菩萨之大数也。尔时劫名净光者。表法身为劫体。世界名须弥德者。得不动为世界体。虽有诸山五趣杂居然其国土众宝所成清净庄严无诸秽恶者。唯其自心净即一切境界净万法无垢。作净秽二见即自心见不净也。明大悲遍含五趣大智无染净等见故名众宝庄严有千亿四天下者。明万行利生之位也。有一四天下名师子幢者。明大智遍周。十方一境于中有八十亿王城。有一王城名自在幢者。明八正道行十波罗蜜。于中智所游居名轮王所居号自在幢王名大威德者。是智自在能治生死自不坏也。彼王城北有一道场名满月光明。城北者。北为坎位。是师君智所居治迷之位故号道场。能治执惑故。名满月光明。其道场神名曰慈德者。以智之化迷以慈悲为德。有菩萨名离垢幢者。法身起行性自无垢。坐于道场将成正觉者。欲成为将。有一恶魔名曰金色光。与其眷属兵众俱至菩萨所。彼大威德转轮王已得菩萨神通自在化作兵众其数倍多围绕道场诸魔惶怖悉自奔散者。意明恶魔名金色光者法身智境真假一相一向。离垢菩萨未明心境平等。要假一切智王。明观心境理彻无二心境。如幻一切境界幻智幻生。即于境不迷。妄相心魔。总法界皆为佛事。名为奔散。道场神慈悲欢喜者。法悦也。道场神于彼王而生子想者。明破见由智起行化俗由悲明此位智由慈悲所生故。观智如子乃至合会轮王者。毗卢遮那是。道场神我身是者。明恐人不解其意托事像之令易解故。终不可以心外别有境魔。但明心无内外中间。万法自他同体。一亦不一。他亦不他。只为法幽难显借事表明。诸有智者以譬喻得解。乃至一切初发无上大菩提心。皆先起大愿大慈悲心教化众生。方求出要利众生之行。及至行满此法不移一切诸佛皆如是。先从大慈悲大愿行生故。十方世界无量诸佛将成佛时。皆于脐中放大光明来照我身及我宫殿屋宅者。悲宫智殿养育为屋。生死海为宅。明脐处身之中一切众生生长之际此处是含生生长之藏。如树根魁之际。向上长茎干枝条。向下生根入地。处阴阳之中际发生之元始。又如甲子旬中以戌为天魁。左生阳。右生阴。今脐中放光者。表受生之元始如天魁之像。起慈悲之始生大智之元故。如人生亦尔。初生少小渐长大者。亦从脐轮起气通于上下。生长之性。此处是受气始生之元故。从此放也。是其乾位是始终之际生长之元此脐中是也。又表处智悲之中际成智之中即眉间毫相是成大悲之中即脐中。是故此是十一地普贤处世利生门。治十地中出世缘真利生不自在行不广大障。如十定品中。诸菩萨求觅普贤三求觅者。是随大智之中行檀度为主。总统法界波罗蜜海门也。都言三世一切佛以慈悲为初生。无慈悲利物有厌生死。即是二乘及净土菩萨。后回心始可归真。定性之流多劫难返。余如经自具。我唯知此菩萨大愿智幻解脱者。明推德升进。推德升进中有三门。一示善友之处云在三十三天。有王名正念。明智净自在如天王。名正念者。表净智无念而自在任理施为。不为而万事自为。明十一地净智任运应现也。在十住位中但名正念。天子问其梵行。未云有女。至此十一地中名王。又云有女。明以智生悲也。有女名天主光者。表无作智中慈悲无染性任用利物也。此位表智圆用无前后也。取天表处生死中自在神化无方。非即在于处所也。敬申所求云我得菩萨解脱名无碍念者。得三世无碍智一念印三世古今及未来一切众生生死劫量及一切三世诸佛成道劫量。一念遍知无不了然。如今现前。以无妄念智现前诸法本如是故。此明无妄念之正念智也。于中所有诸劫中诸佛之数于诸劫中或供养多佛增减不定者。是一念中无念正智。普皆供养三世诸佛之数。此是无久近中久近之状也。总无时之大圆智境。法自如是不由修正也。修但自照十二缘生达妄成智。智无所修。但自解迷真无可作。亦无三世古今之性。此是十一地中第二地善知识。次十一地中第二地善知识已下。总明正念中无碍智用遍周同行摄生之行身也。此是十方一切世界例然。六道等遍总从摩耶夫人大悲海生。以正念无作智为体也。此是十一地中戒波罗蜜。以智生悲门故。女名天主光。
　　第三迦毗罗城童子师。此为黄色城也。黄色者。是中宫色故。明为此童子师不离中道轨治俗典如此孔丘之流。明世间师轨门。如孔子头顶下如反宇。表处俗行谦之道。以身表法。像尼丘山。似彼山顶中下。非彼山因求祠而生。此俗说非也。姓孔者。圣人无名无姓。以德为名为姓。非以俗姓为姓。约德以有究明之德。以之姓孔。孔者究也。以行化蒙。名之为丘。丘者山岳之称。以艮为山。为小男。为童蒙。因行所化而立名也。故名丘也。亦以德超过俗。名之为丘。亦至德尊重无倾动之质。名为丘。生在兖州者。艮之分也。主以化小男童蒙之位。兖州上值于角。角为天门。主众善之门。亦主以僧尼道士。以乘角气而生。此非世凡流之能体故。善财至此。遍友不言。而便令善财往众艺所者。师范之法正者。不亲教付之。以助教不决之事问之。以正师表德不孤必有邻。附赞成其化行也。
　　第四遍友云此有童子名善知众艺。学菩萨字智者。明遍友是师童子是学者依教立名。即如此方孔丘门人颜回之流。善财致敬申请所求。童子众艺云。我得菩萨解脱名善知众艺。我恒唱持此之字母。唱阿字时此云无也。入般若波罗蜜门名菩萨威力入无差别境界。明达一切法空门。是菩萨威力。断一切障。入无功智遍法界众生界故。唱多字时入般若波罗蜜门名无边差别门。是明一切诸有是差别智。是普贤行。遍知一切三界六道众生中法则行解及所宜应化。如是总有四十二般若波罗蜜门为首。名字母。入无量无数般若波罗蜜门。如文自明。
　　第五贤胜优婆夷明世医方众术世及出世莫不总明安物养生无法不了。以居尘俗方便利生。或作传说世巫玄占未达。或作良医善药救世不安辨宝物以定真虚。刊名言而释。文义奇才异智。莫不普明。鬼魅众邪皆能制伏。含普贤之智海。等文殊之法身。佛果处躬。化灵万有。无方不至。无刹不周。无行不行。无生不济。为慈悲故。现作女身。智无不明。号为贤胜。主禅波罗蜜门。城名婆怛那者。此云喜增益。此以德立名。以多饶益人多增喜事。得无依处道场者。法无依处。身亦无依。遍万行故。行无体故。居南印度。
　　第六南方有城名为沃田者。以约此善友。以智德泽资也。人多善德厚以立其名故。长者名坚固解脱者。明求法无懈。如下自言尔时善财诣彼致敬申请所求。长者云我得无著清净念庄严者。明第六般若无相智慧庄严诸法即于一切法念自无著也。
　　第七此城中有一长者名妙月者。明此中长者会第六无相智慧门。以方便波罗蜜为一体故。明十地已前第六地三空无相智慧门。是出世间解脱。十地已后十一地中三空寂灭智慧门。是处世间。成第七方便波罗蜜。与大慈悲一体无二。以从大慈悲母智幻所生。此最后地。十住十地中六七二位相融。此十一地中六七两位和融一体。须知胜进形势如是。善财往诣致敬顶礼申请所求妙月长者云。我唯知此净智光明解脱者。是妙月长者。约德立名。慈悲智光。是破惑义。以破世间众生惑故。因慈悲利生破惑立名。此明三空慈悲净智总一体用圆满故。
　　第八南方者依初释有城名出生者。表第八愿波罗蜜出生诸法及众行故。长者名无胜军者。表胜一切无明憍慢生死邪见恶贼魔军故。善财往诣敬礼申请所求长者。答云我得菩萨解脱名无尽相者。明一切心境总如来相于一毛处念念出生无尽诸相。无念理中智幻所生何有尽相。
　　第九城南有一聚落名为法者。众人所居名之聚落以无体性名之法。取其寂静。名之中。有婆罗门。名最寂静者。处之及名总皆寂静。表力波罗蜜随俗不俗众会不喧。名为力用自在。善财往诣致敬顶礼申请所求云。我得菩萨解脱名诚愿语者。诚是实也。明所愿依言诚实无虚妄言此是信士语从心愿所言依真而无虚诳语言体真也。所愿皆真故。名句文及声言辞及所说一切皆性真故。此为解脱。此是法师位。表法界为聚落。一切言说自真。人法悉皆然。表言不虚也。
　　第十此南方有城名妙意花门者。妙智行花悉圆满故。表十一地十法满也。彼有童子名曰德生。复有童女名为有德。此明智悲二行齐均无前却故。童子童女者。明智悲齐满虽处世间无五欲相以居幻住故。善财往诣顶礼致敬申请所求云。我等证得菩萨解脱名为幻住者。约佛境界众生境界皆智幻所生住居幻境。无实无虚无有识情。心境皆亡性相无碍。以智功德故。幻生光影身土重重。如因陀罗网身境重重。十方身土境相相入。无碍无碍。十方世界。智凡体彻。无始无终。圆古今而一性。常住世间无所依止。此明世间缘生性自离故。真如虚妄假安立故。妄体本无真无住故。智无依止如虚空故。以智报生皆幻住故。有无自在随智用故。虽智体同空不处寂故。智身无量等遍十方性无往来相光影故。身土重重无大小故。经云幻境自性不可思议。从此十一地已后会慈氏一生所得佛果门。于此门中长科为十段。
　　第一善男子于此南方有国土名为海岸已下至辞退而去可有半卷经。明德生童子有德童女推慈氏菩萨之德令善财童子亲近胜进分。
　　第二尔时善财童子蒙善知识教润泽其心已下。至皆以信受善知识教之所致耳。有三十行经。明善财童子自念往因过恶不善自惭悔恨起恭敬供养亲近善知识分。
　　第三善财童子以如是尊重如是供养已下。至皆从菩萨善巧方便所流出故。有三十二行经。明善财童子于楼阁前五体投地暂时敛念思惟获益无量分。
　　第四善财童子入如是智端心洁念已下。至善财说颂此一段经。明善财叹善知识所居楼阁分。已下颂是善财童子重颂前慈氏菩萨所居楼阁住处。并叹慈氏菩萨之德。如文具明。
　　第五尔时善财童子以如是等一切菩萨无量称扬赞叹法已下。是善财欲见弥勒菩萨从外而来分。
　　第六尔时善财童子合掌恭敬已下。至此卷末。明善财申已发大菩提心慈氏为赞菩提心善根功力不思议分。
　　第七尔时善财童子恭敬右绕弥勒菩萨摩诃萨已下。至此卷末。明善财入慈氏楼阁观果知因三世所行境界同异总别一多无碍自在同时圆满分。
　　第八善男子汝应诣文殊师利已下。有五行半经。明慈氏还令善财见文殊师利明至果同因表因中之果本来无二分。
　　第九尔时善财童子依弥勒菩萨教已下至颂。此一段明善财以于慈氏所得一生之佛果。普印一百一十城之法门。方于初信心中金刚藏智菩提场毗卢遮那如来师子座前一切宝莲花藏座上。起等虚空界广大十种心等。以明经历一百一十城至慈氏一生佛果究竟不离初信心。毗卢遮那如来金刚藏智菩提妙理中城。便于金刚藏智菩提妙理之中起法界佛果恒常普贤圆周法界妙行。以此已下善财于普贤身中行菩萨行。普贤摩善财童子顶。方明法界中恒常佛果恒常普贤行相及相应方始乃得。一切诸佛已成旧果普贤旧行。至慈氏菩萨。明此无三世中一生。是见道修行。初始入佛果位之生。当来降神下生。是当来成佛之生。以六相法门该之。善财亦今生是见道修行。行满之生。来生方明成佛之生。以此当来一生之佛果。会根本金刚藏智菩提妙理毗卢遮那如来所得之果。普贤旧行本来一体具足三世。古今不二时复不迁。同异自在处法界因陀罗网无碍法门。从此慈氏一位法门约分六门。一明举果成因起信门。二明已信加行契修门。三加行修行契果门。四已将所契之果会因门。五还依本因圆融门。六究竟法界始终因果无二同时不迁门。以此六门和会可见其意。
　　第十从八行颂已下。至经末明普贤称叹如来法界果德利生广大无尽功德分。
　　一从初段中。善男子南方有国土名为海岸者。明胜进至慈氏一生佛果故。名为海岸。入佛智海临生死海故。亦以此国临海而居故。有园林名大庄严者。约慈氏所居以生死为园。万行为林。庄严自己智悲。佛果已皆满足。名大庄严。其中有一广大楼阁名毗卢遮那庄严藏者。明根本智差别智总体报生以立名故。毗云种种光明。遮那云遍照。以差别智为种种光明。以根本智为遍照。此二智约用成名。其体用一也。总无作者。以此法界体用普光明智。成诸万行。广利含生报生故。此大庄严楼阁广大量等虚空。一切世间及以众生咸处其内。同住游止不觉不知。如善财童子。入此楼阁中。见净世界不净世界。大千世界小千世界。乃至地狱畜生饿鬼所住。乃至十方世界有佛世界无佛世界。菩萨众会种种等事。咸在其中。广如经说。以佛智海大悲念物万行利生大愿所持。共成楼阁之体。止住一切众生生死园中。以万行林覆荫含识。皆令永得白净法身无垢净智清净之乐。经云。从菩萨善根果报生。从善巧方便生。从福德智慧生。生无来处灭无去处。皆是如幻智住生灭之相。还如众生以业生灭。无有去来体相可得。取舍无有欣厌。经云。善男子住不思议解脱菩萨。以大悲心为诸众生现如是境界。集如是庄严。弥勒菩萨安处其中。以下广如经说。从此第一段中。复分为五段。一善男子于此南方有国土名为海岸已下至云何事菩萨善知识有二十行半经。明示善友所在及劝往诣其所咨问法门分。二何以故善男子菩萨摩诃萨已下至住于十地净佛国土事善知识有十四行经。明德生童子叹慈氏德令善财亲近承事分。三何以故善男子菩萨应种无量诸善根已下至应普事一切善知识有四十九行半经。明德生童子教善财童子所应学应行广大之法分。四善男子汝求善知识不应疲倦已下增长一切菩提法分有三十四行经。明德生童子教善财童子事善知识不观过失不应疲倦由善知识获无量利益分。五何以故善男子善知识者能净诸障已下辞退而去。此一段经明德生童子教恭敬善知识法及由善知识成就广大佛法分。如经云。不应以限量心行于六度住于十地净佛国土事善知识者。明六度十地。皆是出世一分净见未亡。以此障故。未具普贤行。不同毗卢遮那如来报身因果境界。但得同于出世化佛化身以毗卢遮那报相果海功德身具华冠璎珞环钏。众相福海严身。非是出缠舍诸饰好厌生死身故。是达无明本元法界大智之境。自具无边功德报身。又加普贤行愿海差别智所成无限功德。互为庄严功德报身故。是故十一地满。德生童子。教善财童子入法界门会根本果体不随引俗化境住净见限量行门。余如经具明。如化佛之境是出世之门。云有他方。别分净土。报佛此以十方总为一净土。不分净秽。
　　第二尔时善财蒙善知识教润泽其心正念思惟已下至皆以信受善知识教之所致尔有三十行经。明善财童子自念往因过恶自惭悔恨起恭敬供养亲近善知识分。
　　第三善财童子以如是尊重如是供养已下至皆从菩萨善巧方便所流出故有三十二行经。明善财童子于楼阁前五体投地暂时敛念思惟获益无量分。如文自明。
　　第四善财童子入如是智端心洁念已下至善财说颂。此一段经明善财叹善知识所居楼阁分。如文自明。
　　第五尔时善财童子以如是等一切菩萨无量称叹法已下。是善财欲见弥勒菩萨。从外而来分。此明菩萨常以不居自报随俗摄生。而有随后之众。是所摄之众。化来至果。余如文自明。
　　第六尔时善财童子合掌恭敬已下至此卷末。明善财申发菩提心慈氏为赞菩提心善根功力不思议分。意明一切神通道力菩萨万行皆以菩提心为根本。灭生死截苦流。净八万四千烦恼门。显成一切智海。皆以菩提心为根本。如文广叹。以菩提心无依无住无有体性生灭可得。如是现前烦恼自亡智海便现。由智现故种种方便神通万行。以智能成。由菩提心无依故智亦无依。以智无依故一切所作。皆无作者。依住可得。以此生死业亡唯智自在。大悲万行从智而生。智体无依。万行如化。利生如幻。神通道力。如空中月普现众生。智体不去。众生心水不来。随自业净与智同体随净浅深现智各异。非此非彼。若欲见十方诸佛如来智海。但自净十二有支业缘。佛智现尔。但求他胜境自法便隐。不及智法。一一自己功成不损功程。不违圣旨。如善财。一一善友所具。其五位方便加行菩萨之法。不着他法。不着自心。无所依住。但令其心广大以方便三昧饶益广多。令一切众生皆得离苦。又令自心至究竟实法。亦令众生皆悉同得十方诸佛一切菩萨诸法利众生。诸行乃至一众生。法不知不了。不名为智满之佛。不名摩诃萨。
　　第七尔时善财童子恭敬右绕弥勒菩萨摩诃萨已下至此卷末。明善财入慈氏楼阁观果知因。三世所行境界同异总别一多无碍自在同时圆满分。于此段中。慈氏菩萨弹指出声其门即开者。明声是震动启发之义。弹指者。是去尘之义。尘亡执去法门自开。善财入已其门还闭者。以迷亡智现名之为开。智无内外中间无出无入无迷无证名为还闭见楼阁广博无量同于虚空者。智境界也。于中庄严皆约智约慈悲心所行诸行愿报得。一一如经具明。于中神化境界。以约法界智境法尔合然。无物不神达法应真一切自神。乃至见弥勒菩萨三世所行境界。慈氏菩萨往昔曾所事诸佛善知识亦为善财说法者。以法身智境本自如然无三世性。古今三世穷劫元不移一念。此非神通法合。如是兜沙罗色者。如此方霜冰之色也。余如经自具。经云。善男子我愿满足成一切智得菩提时汝及文殊俱得见我者。会三世因圆智无古今即三世佛一时相见同一智慧。于此段中约科为三段。一尔时善财童子恭敬右绕慈氏菩萨已下直至见楼阁中一切庄严自在境界有八九纸经。明入佛智境观果知因无异分。二尔时弥勒菩萨已下至善知识加被忆念威神之力有九行半经。明弥勒菩萨自摄神力所现一切境界并无以手弹指命善财令起分。三圣者此解脱门其名何等已下至与汝往昔同生同行可有四纸经。明善财问法门名目并问弥勒菩萨来处所生处所分。于问法门名目中。问其四法。一问入楼阁中所有法门境界解脱之名。二问庄严事何处去。三问弥勒菩萨从何处来。四问菩萨生处。一问法门名目者。此解脱门名入三世一切境界不忘念智庄严藏。二问庄严事何处去者。慈氏答言于来处去。又问从何处来。答曰。从菩萨智慧神力中来。依菩萨智慧中住。约体无来去处。具如经文。三问慈氏从何处来者。初约法答次依事。初约法答云。诸菩萨无来无去如是而来。无来无去如是而去乃至大慈大悲大愿中来。广如经说。依事者。云我从生处摩罗提国而来者。此国是约圣者之德立号。表圣者智德高出世无过者。长者子名瞿波罗者。此云守护心地白法也。慈氏令入佛法故。四问生处者。初法答次依事。初依法答有十事生处。经云。菩提心是菩萨生处。次深心。次善知识。次诸地波罗蜜。次大愿。次大慈。次大悲。次如理观察。次大乘。次教化众生。次智慧方便。如是等是菩萨生处。般若为生母。以方便为父。檀度为乳母。持戒为养母。忍辱为庄严。精进为养育。禅定为浣濯。善友为教授师。菩提分为伴侣。众善为眷属。菩萨为兄弟。以如是等是菩萨生处。广如经自具。依事答者。于此阎浮提界摩罗提国拘吒聚落婆罗门家是生处。拘吒聚落。此云多家。多诸人家所聚同居。名为多家故。婆罗门家者。净种中生也明智无垢也。善男子我住于此大楼阁中随诸众生心之所乐现种种方便教化调伏者。明处大智大慈悲遍法界广大报得幻生楼阁中。随诸众生所乐现身。各随业异示现调伏。以示现菩萨福智。变化庄严超过一切诸欲界者。此对欲界者说。计以一生佛果菩萨福智报境。总超过三界及三乘乃至下地一切诸境界故。以智同十方一切诸佛所用故。现佛智德无障碍故。已授一生次补佛位故。犹如长子持父家事不异父故。亦如轮王第一夫人所生大子。具三十二相与父同其福智同其报业。若奉王命使持国事与父无异。但以父王所摄众生。化缘未尽不处王位。慈氏如来亦复如是。但为毗卢遮那示现化迹所摄众生一势未终。未处示现下生成佛之位。然约其实德。已与一切诸佛智用无差也。但为如来设教引凡示现出没。令众生不厌长自道心。非是诸佛此生彼没。若以法界智境不约凡情。一方一切国土微尘一一尘中佛海无尽互参映彻。不生不出不没。但入法性身处智境幻住门照之。一切众生不生不没。一如佛境。
　　第八善男子汝应往诣文殊师利已下有五行半经。明慈氏所已胜进入一生之佛果。却令善财会入初信心时普光明殿如来知藏佛果法界寂灭大用常然之门。无三世体总一时故。菩提体如虚空。非始终三世古今出入故。故令善财却见文殊师利。明果不移因故。如下文自明。
　　第九尔时善财童子依弥勒菩萨教已下至颂。此一段可有十纸经。明善财于慈氏菩萨所胜进入一生之佛果智境得三世一切境界不忘念智庄严藏门。返印一百一十城之法门。入初信心时不出刹那际。因圆果满至金刚藏菩提场毗卢遮那如来师子座前一切宝莲花藏座上。起等虚空界广大十种心。方起恒常法界佛果普贤恒行。以此位中十方佛刹微尘中普贤菩萨一一尘中一时摩善财顶。以明佛果法界行满意。明行满不离因时不迁智不异。乃至见佛刹微尘数善知识。乃至见普贤身支节毛孔中国土身。以明入法界智境行网一多重重无碍无碍无尽无尽利生常然之门。具如文自广明。论文略申经中意趣。所以不可具录其文。于此段中长科为十段。一尔时善财童子依弥勒菩萨摩诃萨教已下至同住渴仰欲见普贤菩萨有三十三行半经。明善财以慈氏菩萨所胜进修行入一生之佛果却会初信心中菩提场普光明殿智境法界恒然寂用无碍因陀罗网境界佛果普贤行海恒圆满分二即于此金刚藏菩提场毗卢遮那如来师子座前一切宝莲花藏座上起等虚空界广大心已下至善财童子起如是心时有八行经。明善财于初所信心中法界金刚智藏菩提体中起普贤法界大用因果同时无碍分。以六相义该之。三由自善根如来加被普贤菩萨同善根力已下至是为十有十一行经。为明善财见十种瑞相分。四又见十种光明相已下至是为十有十七行经。明善财见十种光明分。五时善财童子见此十种光明相已已下至增长大法成一切智有五十七行经。明善财见普贤菩萨在如来前众会之中坐宝莲花师子之座及见普贤身一一毛孔广大法界分。六尔时善财童子见普贤菩萨如是自在神通已下至一切如来游戏神通有二十三行经。明善财重观普贤身身十方诸佛人天地狱咸在于身毛孔之中分。七善财童子见普贤菩萨如是已下至善财童子既得是已有十三行半经。明善财童子得十种智遍一切法智波罗蜜分。八普贤菩萨即申右手摩善财顶已下至所得法门亦皆同等有十四行经。明此方普贤菩萨摩善财顶及所得法门十方一切世界一切微尘中普贤菩萨一时摩善财顶及善财所得法门皆悉如此分。九尔时普贤菩萨摩诃萨告善财言已下至善男子汝应观我此清净身有六十行经。明普贤菩萨为善财说自为众生求出离道修行福智二行以不可说不可说佛刹微尘数劫行菩萨行求一切智城邑聚落国土王位妻子眷属眼耳鼻舌身肉手足乃至身命而为布施求一切智利益众生无暂时间断分。十尔时善财童子观普贤菩萨身相好支节一一毛孔中已下至颂此一段明善财观普贤菩萨身相好毛孔境界法门一念所入诸佛刹海过前不可说不可说佛刹微尘数位分。一毛孔如是。一切毛孔亦然广如经自明。
　　于说颂中分为三段。一初八行颂明普贤菩萨敕众谛听。欲自说佛功德分。二有六行经。明众喜乐闻分。三以颂略申如来功德少许之分其意颂文自具。如上经云渐次而行经游一百一十城已到普门国者。以一切十方诸佛及一切众生同为一法界国土无别体故。经游一百一十城者。明一时普印前所修法无前后故。思惟观察一心愿见文殊师利见三千大千世界微尘数善知识者。即明以文殊师利。法身智慧等同普见一切不异文殊之体明总相也。以三千大千世界微尘数量者。普门国法界初数总相。次第意明毛孔中三千大千世界即周十方。一一皆等入法界方便不可越数数之也。次于此金刚藏菩提场中毗卢遮那如来师子座前一切宝莲花座上起等虚空界广大心者。明以本信心中所信佛果菩提金刚智藏无染大悲之体。起一切法界因陀罗网境界普贤恒行之门。已下意例如文广说。此明总收所进修之因果。而归本样立法如是。令使开解一一如是自心。观达修行令使相称。是众圣贤之大意也。意明不离初信心中菩提体根本智。修差别智满普贤行。充满十方。尘刹重重普贤行海。是自行满。因果不出刹那际中。恒以此法恒化众生。不出刹那际。无有断绝始终之念。此明毗卢遮那普贤法界无始无终大圆明智。恒普印之常行无有出没休废之事十方常然身无内外。
</div>
    <div class="pagination">
<a href="大方广佛华严经论_page18.html">上一页</a><span>...</span><a href="大方广佛华严经论_page14.html">14</a><a href="大方广佛华严经论_page15.html">15</a><a href="大方广佛华严经论_page16.html">16</a><a href="大方广佛华严经论_page17.html">17</a><a href="大方广佛华严经论_page18.html">18</a><span class="current-page">19</span>
    </div>
    <div class="pagination"><a href="index.html">返回目录</a></div>
</body>
</html>
