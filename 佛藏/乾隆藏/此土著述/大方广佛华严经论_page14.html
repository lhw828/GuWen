<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经论 - 第 14 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经论 - 第 14 页/共 19 页
  </h1>
  <div class="content">
   第二随文释义者。于初一段十九行颂。复分为两段。一从菩萨闻此胜地行已下至瞻仰如来默然住。十七行颂。明大众闻法欢喜兴供称赞分。二是时已下两行颂。明解脱月为诸大众请第五地法门分。于颂中文义。随文自具可知。
　　第二尔时金刚藏已下至入第五地有十行经。明以十种平等心入第五地分。如道非道智。明此地治见道疑修行任运八地方终。十地始自在大意。三地治上界禅粗惑。此五地重治上二界禅细惑。以此能除见道是非疑。第六地明得出世间中世间智慧自在。如十住中第六住海幢比丘。是其样式。同此第六地。出世间中世间智慧自在故。以比丘表之。此十地第六地位中即以守护一切城夜天神。表以明出世间中世间智慧心城无有邪思恶贼所入。一切邪念总成智慧城故。此明第五地得难胜名者。为出世间无作本寂用定以终故。第六现前地世出世法皆悉了知智慧现前已终故。以此十地以智成悲故。以夜神表之。是故此五地除见道疑。六地除世间出世间智慧疑。
　　第三佛子已下一段有五行半经。明住第五地法善修十二种法。如文可知。
　　第四佛子已下一段有十四行半经。复分为两段。一佛子已下至善知如来智成就谛有六行经。此位菩萨善知十种谛法门分。二此菩萨随众生心乐已下八行半经。明便述知谛之所由。经自释讫。如第一段中善知此苦圣谛者。不同三乘厌苦忻净方求圣谛故。但达此世间诸苦体无故。即苦无灭性。道无生性。当知苦体即不生不灭。即与圣道无二性故。故云善知苦圣谛。已下三圣谛总如之。已下诸谛义。如经自具。
　　第五此菩萨已下一段有两行半经。明善知诸谛智已。如实知有为虚妄诳惑愚夫转增大慈光明分。如文自具。谛者。实也真也。如实知见不虚。名之为谛。
　　第六佛子此菩萨摩诃萨已下一段有六行半经。明此位菩萨观诸谛无有谛相。根栽本末无我无人之智。然不舍一切众生。善知一切众生皆从十二缘有生居五蕴宅中。复知缘体离我我所分。此一段如经自具。但以说法者以大慈悲心如文称叹。善知苦缚体性自无为。
　　第七佛子已下至波涛之所漂溺有八行经。明菩萨念众生愚痴随苦漂流分。如文自具。
　　第八佛子已下一段有五行半经。明此位菩萨愍苦发独立志愍接众生不待伴侣分。如文自具。
　　第九佛子已下一段有五行半经。明所修一切善根皆救护一切众生令入涅槃不为自求己乐分。如文可知。
　　第十佛子已下一段有十七行经明此难胜地于世间出世间自利利他法具足及成就庄严佛身语意分。
　　第十一佛子已下一段有八行半经。复分为两段。一佛子已下至以种种方便行教化众生有六行半经。明以布施四摄等十种方便教化众生分。布施一。四摄二。后有八。通为十。如文自具。二佛子已下至常勤修学殊胜行法有两行半经。明教化众生恒相续分。如文自具。
　　第十二佛子已下一段有十一行半经。明为利众生修学世间一切诸技艺分。经云印玺者。明玄既未萌。及如咒中结手印等。准王用玉为玺。铜铁木为印。此明如龙树等符印也。地水火风。明五行阴阳。觉鸟情等云种种。余如文自具足也。
　　第十三佛子已下一段有三十二行半经。于中大意有十一种事。一明此地以愿力故见佛广多。二明供养。三明恭敬听法随力修行。四明出家闻法总持。五明住地多积修众善。六明如真金以砗磲磨莹转更明净。七明下地善不能得及。八明受职为兜率天王。九明入千亿三昧现身千亿事千亿佛。十明以愿力故其数甚过。十一明金刚藏说颂叹法。如文自具。
　　第十四说颂中有四十四行颂。明重颂前法如文自具。意明难胜地以其禅体。治三界中寂乱障。契菩提根本无造作禅理不出三界不在三界。无有欣求净秽等障。任理恒寂用自在。以定观察为世技之妙能。
第六现前地
　　将释此地。五门如前。
　　一释地名目者。何故名为现前地。为明此地世间出世间一切智慧皆悉现前。为善观十二缘生故。为得十三昧故。
　　二明此地修何行者。修般若波罗蜜为体。余九为伴。
　　三明善财表法者。善财于此位中。见夜天号守护一切城增长威力。在菩提场如来会中。坐一切宝摩尼王师子之座。无数夜神所共围绕。现一切众生色相身。现普对一切众生身等。得甚深自在妙音解脱。名守护一切城增长威力者。经云。善男子。我于生死夜无明昏寐诸众生中而独觉悟。令诸众生守护心城舍三界住一切智无上法城。明此第六地是所修之法门此主夜神是此六地所行之地行。恐修行者不解其事。以此法行二俱表之。住在菩提场佛众会者。明行以菩提为体故。坐一切宝摩尼王师子座者。明以一切差别智慧为座体故。还依果亦尔。摩尼表智慧离染自他垢故。王者。明智慧自在故。师子者。依主释。皆须观知因果故。无数夜神围绕者。表行遍周也。现一切众生色相身者。对现色身随根接俗故。得甚深自在妙音解脱者。明此位智慧自在善说教故。当以名义思之可见大意。此位说教由恐众生不解其行故。以是圣者举教及行。总彰令易解故。修行不错谬故。十住第六住且明出世间中世间智慧。即以比丘表之。以十住且求出世心故。此十地中明长养慈悲。即第六地及余地。以女天表之。准此例随位升进以知其意。
　　四明此地于三界中得何界解脱者。此通三界及三乘出三界中世间出世间智慧解脱。为明善能分别三界中染净等智慧自在故。得入明净。随顺无生忍。如称理契无生忍。即七地以出世间智慧。善能入世间智慧。随一切众生尘劳诸行。不异世间不坏无生。七地创修。八地毕功。九地方能说法自在。十地始悲智。圆成自在。若也取随分无生。十住创心即分分有之。若也论始终不易。虽同众生无量劫积修。元不移毫念。还依六相义。总别思之。若也但逐升进。即便乖其本体故。无亏本智了积修升降不迁。即理事非亏。即同异俱济。即智愚全别。即因果无二。
　　五随文释义者。二义如前。一长科经意者。于此第六地一段中。义分为九段。第一从初一段有十八行经约分为两段。一有十七行颂。明闻第五地法门大众欢喜兴供称赞分。二最下一行。明解脱月更请后地分。经文自具。第二尔时已下一段有九行经。明观十平等法修六地之向。第三有十段经。明逆顺观十二缘生观第四段有七行半经。明观达十二缘生无体得空解脱分。第五一段有十行半经。观十二缘大悲转增精勤修习分。第六一段有六行半经。明此现前地得十空无相无愿三昧分。第七一段有九行半经。明住此现前地复更修习不可坏心入佛智地分。第八一段有二十七行半经。明入此位中见佛广狭分。第九一段有四十四行颂。明重颂前法。
　　二随文释义者。于逆顺观十二缘生法有十段经。具如下列。一如观十二缘法中义。第一段从佛子此菩萨摩诃萨如是观已大悲为首已下有十四行半经。明观世间受生皆由着我。若离此者则无生处。又明由有我故。常求有无。一切诸恶业邪道。皆由此生。邪道者。九十五种邪道也。罪行者。三恶趣也。福行者。人中及第六天已来散善福也。不动行者。色无色界八禅是也。及小乘三果分段生死乃至四果净土菩萨变易生死。虽免粗苦。分段生死及变易生死。皆名邪道。亦名不动行。积集增长者。三恶道积集增长恶业。欲界积集增长有为善业。上二界积集增长有漏八禅。声闻缘觉净土菩萨。积集增长净业。成变易生死之身。一乘菩萨积集增长具佛悲智。虽总十二缘生。乘缘各有差别。若于三界中具缚凡夫。以十二缘成诸恶业。二乘观十二缘空无体折伏现行烦恼。得有为无漏。净上菩萨。以修四谛十二缘行六度门生于净土。一乘菩萨以如来知见。修十波罗蜜四摄四无量三十七品助菩提行。成一切种一切智智。广大如法界。究竟如虚空。无限圆满佛大悲大慈大智佛果法门。及成法界无作自性缘起大圆明普光明智。恒以一切众生生死海。便为一个道场。恒以十方佛刹众生刹。住居毛孔。夫缘生之法性自本无。众生横计诸圣嗟叹。枉流生死无自觉知。故劳圣叹大悲示护。是故诸仁应当顺理善观离诸慢业便得识种业谢智果开敷三界报亡等悲垂俗任性缘起不没死流对现色身应根利物。经云。于诸行中植心种子。植者种也。于业田中种识种子为有取有漏。其漏有七。一见二诸根三妄四恶五亲近六爱七念。复起后有。生来世生老病已下如文自具无明闇覆者。覆谓覆盖自己如如之本智故。为智自无性逐境缘迷故。随迷苦极自觉迷除故。以觉无我智无明即无故。迷我成妄觉我成智。觉之与迷各无自性。皆从缘而有迷悟故。为根本智自性无性故。不自了知非智。但随境起。逐境情生。起于我见非至苦极厌苦求真。若自未厌苦源。设圣者化时不信从。斯发起有二种发心。
　　一有久从生死苦厌苦发心。有得三乘一乘之果。名自觉圣智。亦名佛智自然智无师智。二依先觉者。劝令知苦本方能发心。夫发心者。有此二种。若言要。依先佛发心者。即有常过。即同外道常见。即先觉者。以谁为师。转转相承不离常见。若有古时常佛为展转之师。即古佛自体自真不随妄者。即不可践其古迹。为真自常真不可以真随生死故。即生死是常生死佛自是常佛故。若也众生定有生死者。生死自常生死。不可得成真故。此是断见。此二种俱非不离断常也。为一切众生生死无性本无生死横计生死本非生死。一切诸佛本无自性故。实无菩提亦无涅槃。而众生妄谓诸佛有菩提涅槃。若有众生能如是知者。名为发心。名为诸佛。名为见道。而能开悟一切众生。是名达无明者。无明本无。诸佛亦无。名为觉者。但以无依住无体无性妙智。能随响应对现色身。能以此理教化众生。名为大悲。故不可得有证。有忻有厌。有取有舍。有古有今。有真有假。发菩提心也。如是发菩提心。不为长夜无明之所覆故。经云。爱水为润者。因爱有生故。我慢溉灌者。有八种慢。一慢二大慢三慢慢四我慢五增上慢六不如慢七邪慢八骜慢。见网增长者。五见及六十二见等是。生名色牙者。由于诸见起贪与名色俱起。名色增长生五根者。由名色故。以眼耳鼻舌身。对名色生触触对生受。其身触体有十二种。涩滑轻重冷热饥渴坚湿暖动。眼色触有二十五。青黄赤白长短方圆高下正不正光影明闇烟云尘雾粗细迥表空显色故。耳闻声有十一种触。可意不可意俱相违因受大种因不受大种因俱大种世所共成所引遍计所执圣言所摄非圣言所摄声也。鼻有六种香触。好恶平等和合俱生变异。味有十二种触。苦酢甘辛咸淡可意不可意俱相违和合俱生变异。于前五根上所得。随意思量名之为六十六种意法。以心起意。意识随五根中所现名触。意根随取名受。受之不舍名爱。爱增长取。取增长有。有生已。将前六根上六十六种意识所缘。于诸趣中成五蕴身为生。生已衰变名老。终殁为死。于死时生诸热恼。乃至忧愁悲叹众苦皆集故。从此因缘故集已后一行半经。明缘生无体。妄谓生死随顺缘体。应如是观。明十二缘体众生情有而实理无善达理无缘性便即生死为不生死。此上一段。明由着我因有十二有支若作无我观得离我所诸虚妄缘便为法界大智无作自性缘生故。
　　第二段中有十行半经。明菩萨念一切众生分。迷第一义谛。号曰无明。所作业果。是行行依止。初心是识者。以明迷第一义故名为无明。真之为妄皆有依报。以有依报便有名色。为迷真相情识取境与受想行识及以六根同时而取名之为蕴。蕴不坏故名之为业。识心为主。六根及境三事和合而为所缘。共生四取者。情为名色为境。情识为能缘。受随之名为行。寻思烦忧迷其净智名之为蕴。六根境识三事和合名之为触。因此五蕴对于六根。情识之上有十二支同时而有已下十二有支具如经文说。如是已上一段。明迷第一义而生五蕴。从五蕴上共生十二有支。
　　第三段中有七行半经。明三界所有唯是一心。明十二有支从一心起。以随事贪欲迷真心故。妄心生为想。想心乖智妄辨为识。妄心所辨是识缘境。是行于行迷惑者所缘之境。谓实有故名曰无明。以心无明故便生名色。从名色六根妄心三事和合生触正触相应分别取着是受。余如经自具。此已上心境六根触受爱取有生老死一时无前后体妄作前后。迷如来之理智本来无作者故。横生诸苦。波浪苦流不息故。
　　第四一段有十五行半经。明无明及十二有支皆有二种业者。一由无明故。令一切众生迷于无作智自性法界。二由无明缘生便作思想行缘故。故云与行作生起因。行亦有二种业者。一由迷法界智执成来世报。二由妄行心想识种便生。是故经云与识作生起因。识亦有二种业者。一由迷根本智种妄生识种令诸业有相续不断。二由迷根本普光明智。所有无名相之微妙功德之名色。生识种所成生死业报之粗名色也。名色亦有二种业者。一由识成名色由名色成识故云互相助成。二由名色故对六根中现相。能令六根中情识取之。六根亦有二种业者。一由迷无相体一相之理智。各随别境别取境界色声等异。二为六根现境识心相对妄情便起故。云与触作生起因。触亦有二种业者。一由触能迷所缘便能受现世尘成诸喜怒。二由受现世尘故。成当来有苦果故。受亦有二种业者。一由迷一切法空能领受爱憎等事。二与爱作生起因。已下如文自具。此一段缘生皆从无明迷理智为首。
　　第五段有四行半经。分为两段。一佛子此中无明缘行已下至助成故有两行经。明无明等十一有支皆总由迷本智以妄心成识更相助成分。于一一缘中皆有十二。以互体更相助成有一百四十四。于三世上各有一百四十四。总共为四百三十二。总由迷本真智。号曰无明。于无明中因境六根识三事而生五蕴。以五蕴对六根。缘生一切触。总以意识为主。而随根境识能作种种生死业缘乃至八万四千一切尘劳从此而起八万四千烦恼者。其名数至随好光明功德品中具明。但自了识心根境三事一性。一性者。所谓无性。达无性理。以普光明智。普印诸境。妙用恒寂无明成智一切名为种智海。二无明灭已下两行半经。明达无明成解脱缘。如文自具。
　　第六段有三行半经。明无明爱取三事不断。是烦恼道。行有二事不断是业道。余分者。所谓名色触受生老病死忧悲等是苦道。前后际及现在三世上前三段烦恼断。即无三世及三段烦恼。离我我所但有生灭。犹如束芦者。明虽有分别相似生灭了中虚无也。如束芦苇。其相虽有一一中虚。明六根及境虽有法眼常虚。此明观达也。
　　第七一段有两行半经。云复次无明缘行者。有三世无明。无明缘行。是当念中过去是所缘前境故。经云是观过去识。乃至受是观现在为识受。是当念中现在。为明识受分别领受现在事故。爱乃至有是观未来为爱有。二事是当念中未来故为是当念中识受。后方计实有成爱染故。于是以后展转相续者。以此无明缘行识受爱有。成三世业苦果相续不断。但无明灭即行灭。即识受爱有并十二有支总灭。是观待断者。明十二缘待观方断故。此以六相义该通。
　　第八一段有两行半经。总明十二有支。共成三苦。一无明行及六根是行苦。是迷境攀缘不息故是行苦。二触受是苦苦。明受诸触有爱憎生苦。以受触时即有苦。更加贪恋及以憎嫌苦更加苦。余是坏苦者。于十二有支中。从名色识取爱有生老病死。七是坏苦。但观无明灭即行灭。即三苦灭。十二有支灭。
　　第九一段有五行经。明有三段断灭生起十二有支之缘。一明无明缘行是生起义。无无明诸行亦无。余亦如之。二无明缘行者。是系缚义。无明灭行灭者。系缚灭是断烦恼义。是解脱故。为大智慧相应故。三无明缘行者。是随顺无所有观。是生起观行力。随缘观十二缘自体无所有故。无明灭行灭者。以观十二有支无体故。余亦如是。通总十二缘。但无明无即十二缘无故。
　　第十段有四行半经。明以十种逆顺观十二有支缘起相续皆一心所摄。但以自业苦乐不同而有差别。不离十二有支。但如前三道不断者。所谓心境无明。此三无者。余皆自无。若不断者。三苦聚集。即行苦苦苦坏苦聚也。言其断者。以无明即成不苦之妙用理智故。已上是长科第三段中十种逆顺观十二有支分。
　　长科第四段中有七行半经。明作前十种逆顺观十二有支已达诸缘起性自无生。便得三解脱门现前。三解脱门者。一观十二缘自性空无作皆自性灭毕竟解脱得空解脱门。二无有少法可得即得无相解脱门。三得前空及无相二门。更无余愿求。唯有大悲教化一切众生皆令毕竟解脱得无愿解脱门。余如文自具。
　　第五段中有十行半经。明此位菩萨得三空解脱转增大悲分。于此段中复分为二。一佛子此菩萨已下至亦不毕竟灭于诸行有五行半经。明观一切有为法皆是无常甚可厌。患为成就众生亦不永灭诸行分。二佛子菩萨如是已下至未圆满故有六行半经。明菩萨观有为法多诸过恶无有自性而恒起大悲得般若波罗蜜分。如经云。为未满菩提分法者。明此六地已得空无相无作出世菩提未得入俗大悲圆满随普贤行海自在菩提。复作是念一切有为有和合则转者。明迷情缘即诸法无常转变情称理即一切诸法。性自无生。此心生即法生也。已下准知。如缘集即转不集即不转者。若无明缘行则转。若无明灭即行随。智起则起唯法起非无常迁恋故。已下准知。有为法多诸过患者。有情识所为。皆生老病死苦痛患。若以智悲所行皆普贤行也。已下准知。即得般若波罗蜜现前者。已超闻思修慧。此一乘智慧。是佛智慧。是究竟无作普光明智慧也。此称智遍周应根利物。不为而用。不思而应。自余如经自具。以菩提分法未圆满故者。言正觉菩提初心以成。随行菩提十一地始满。
　　第六段中有六行半经。明得十空三昧现前分。自性空三昧者。不由修作任理无功而自现故。此云正定。三者正也。昧者定也。何故以三为正。凡为作法以三度为正。昧者情识不现名之为昧。正智现前名之为三。又三者正也。何以故。以三为阳故正也。如十一月一阳生。十二月二阳生。正月三阳生为正月。以寅为木为日为火也。以火生于寅。又以日为智。以十二月正月为艮为山。为止。为门阙。为小男。为童蒙。是故圣者取之为法表。正月三阳已生。以从艮止。而生火也。明从定为止发起无作正智慧。明是入道启蒙之门阙故。艮为童蒙。以明童蒙心止能启大智慧日光明故。云三者正也昧者定也。以五蕴冥昧即正智便现又一止是正字。以一心止其道正故。故止一处无事不办。第一义空三昧者。过一切有为无常法故第一空三昧者。明创过上二界息想定。亦过声闻缘觉净土三乘净秽之定。又十方万像一性名第一空三昧。大空三昧者。过世情所识空过三乘住无作空也。得意生身故。合空三昧者。明与十方凡圣有情无情合故。起空三昧者。明寂用自在故。如实不分别空三昧者。明无情识故。示现根所见故。不舍离空三昧者。示现远离过恶故。离不离空三昧者。处世界如莲华居水故。以此十二昧为首。皆不离空无作无愿。三三昧门为体。百千二昧总从此起。
　　第七段有九行半经。分为三段。一佛子已下至皆悉圆满有三行半经。明修十种无限心分。二佛子已下至常行不舍有四行经。明随顺佛菩提不惧异论入佛智地分。三佛子已下至随顺无违故有两行半经。明住此位菩萨般若波罗蜜行得随顺忍分。经云不惧异论者。人天外道及三乘异论。入佛智地者。明从根本智入差别智地故。离二乘道者。二乘断烦恼而证空。菩萨达烦恼而成智海故。云趣于佛智诸烦恼魔无能沮坏者。明烦恼魔是生死因也。阴魔死魔是生死果也。天魔生死缘。住于菩萨智者。一切随世差别智也。佛子菩萨住此现前地中得般若波罗蜜行增上者。明此地菩萨于三界中一切诸缘生法逆顺观彻得世间中出世间智慧满故。故名增上。第三明利顺忍者。准五忍中。是第三顺忍。若准十忍中。是第二顺忍。如三乘中五忍者。一伏忍。二信忍。三顺忍。四无生忍。五寂灭忍。如三乘中地前三贤菩萨得伏忍。五地得信忍。六地顺忍。八地无生忍。十地寂灭忍。十忍者。经文自具。如此一乘教中以十波罗蜜。以五位十住十行十回向十地十一地通修习。位位中以十波罗蜜互为主伴。五位之上有五百个行门。分分微薄。以六相总别之义言之。时日岁月皆如是。犹如帝网重重参映一多同异皆不转变。
　　第八一段中有二十七行半经。约分为六段。
　　一从初佛子已下至转更明净有九行经。明以愿力见佛广多及供养佛法僧分。
　　二譬如真金已下至四种魔道所不能坏有六行经。明举喻显法分。
　　三此菩萨十波罗蜜已下至第六现前地有两行半经。明此地菩萨所修法门分。
　　四菩萨住此地已下至为一切智智依止者可有六行经。明此位菩萨授职堪能教化一切众生分。
　　五此菩萨已下至说颂有四行经。明此位菩萨以三昧见佛广多分。
　　六从初一行颂至我为佛子已宣说有四十四行颂。重颂前法如文自明。
　　已上八段已释第六现前地。此地是善达缘生成世间。出世间智慧。第七远行地以方便波罗蜜。成就入世间中出世间智慈之慧。
大方广佛华严经论卷第三十三
第七远行地
　　将释此地。五门如前。
　　一释地名目者。何故名为远行地。以此地行方便波罗蜜。以六地之中三空三昧。现无量无作智慧门。能入无量众生界。入无量教化众生业。入无量世界网。以无作智慧入一切世间。等众生行普令遍周故名远行地。为入世间行遍周广大故。名远行地。
　　二明此地修何行门者。此地修方便波罗蜜。以出生死空无相无愿解脱门。能入世间同众生之万行。然不离世间。不随生死。长大慈悲故名方便波罗蜜。
　　三明善财表法者。善财于此位所见知识在于佛会中者。明不离菩提体行众行故。名开敷树华者。表于无相妙慧之树开敷普贤行华。亦是开敷一切众生无明行树华令成普贤行华故。为表第七地成世间行成慈悲门令圆满故。其身在众宝树楼阁之内妙宝所成师子之座者。表众宝树是众行。明依报。以宝树成楼阁形明随行之智也。妙宝师子座者。表妙用无畏行也。善财得菩萨广大欢喜解脱者。明此地菩萨成就大慈悲行普能方便教化众生欢喜无厌故。不居染净故名为解脱。第七地是所施之教。此是七地中所行之行故。名自住处以表之也。
　　四明此地于三界中得何界解脱者。此地明处一切世间行方便利生不染世法解脱门。亦以善财所得菩萨广大欢喜解脱门是。如经云。此七地功用行满得入智慧自在行。又云。初地中缘一切佛法愿求满故。第二地离心垢故。第三地愿转增长得法光明法故。第四地入道故。第五地顺世所作故。第六地入甚深法门故。第七地起一切佛法故。皆亦满足菩提分法故。又明从初地乃至第七地。成就智功用故。第八地乃至十地。成就无功用行故。明第七地已前皆有功用。八地已去得无功用。
　　五随文释义者。二义如前。第一长科经意者。于此七地中。长科为十段。从是时大众心欢喜已下有二十四行颂。分为两段。第一是时大众心欢喜已下至瞻仰人尊愿闻法。有二十二行颂。明大众闻六地欢喜兴供分。第二时解脱月已下两行颂。明更请后地法门分。其义如文。第三尔时金刚藏菩萨已下一段。有五十行半经。明以十法修第七地向并初住第七地法分。第四尔时已下一段。有四十四行半经。明十种地中升进同异分。第五佛子已下一段。有七行半经。明十种善择三昧分。第六菩萨已下一段。有十二行半经。明从初地已来有三业胜二乘分。第七段有九行半经。明此地远离有无常行身语意业常入灭定而不作证分。第八段有十一行经。明以方便示入生死一切诸道而住佛法分。第九段有二十九行半经。明此位菩萨以愿力见佛广多及授职分。第十段中有四十二行颂重颂前法分。
　　第二随文释义者。于初长行第一段有五十行半经。约分为三段。一尔时金刚藏菩萨已下至住第七远行地有十八行经。明修十法入第七地向。二佛子菩萨摩诃萨已下至以无功用心成就圆满有十五行经。明菩萨住第七地有二十种入众生界及一切法门教化众生分。三佛子菩萨以深智慧已下至皆悉圆满有十七行半经。明此位菩萨行十波罗蜜四摄四无量三十七道品一切菩提法分。如初段中。经云修空无相无愿三昧慈悲不舍一切众生者。明二乘修空自惑已灭无悲利生。净土菩萨修三空门。自惑已灭随愿生于净土。闻佛教化自力成已。方还秽国方便利生。然有秽土净土二障往来彼此。如三乘经中。余方菩萨来此娑婆闻法已还归本土者。是如此一乘教中菩萨。明从迷入法名为他方佛刹而来集会。悟已不云还归本土。明身土无二性故。此一段十八行经意。不离三空体以为万行故。意明六地已前三空成就出世圆满于七地中以三空成行满足世间慈悲行故。经云虽行诸佛平等而乐常供养佛者。明以法身无性平等而崇敬行遍周无限明寂用不碍也。虽入观空智门而勤集福德者。明以观空之智而行十波罗蜜门。虽远离三界而庄严三界者。明无三界业而常生三界善行教化众生。虽毕竟寂灭诸烦恼焰而能为一切众生起灭贪嗔痴烦恼焰者。明十使烦恼也。十使者。一贪二嗔三痴四慢五疑六身见七边见八见取九戒禁取十邪见。三界十使烦恼迷四谛及修道上烦恼。成一百二十八种烦恼。欲界四谛上各有十种烦恼。四谛上各有四十。以修道根本烦恼有六。一贪二嗔三痴四慢五身见六边见。以为根本。欲界烦恼有四十六。自余见取戒取邪见疑。此四从六上起。非根本故。上二界各除嗔。余如欲界。从色界四谛上各有九。共有四十一。无色界四谛上各有九。共有四十一。合有一百二十八种。乃至八万四千烦恼。至随好品自明。如三乘中断烦恼。以身边邪见戒取见取。以此五见为利使。贪嗔痴慢疑五种。为钝使。五利使为见谛烦恼。五钝使为修道烦恼。五利使障见道。为有诸见不亡理不现前故。五钝使障修行者。随行事上数数习生。虽入见道。贪嗔痴等犹有习气为惯习未成故。须陀洹人断见谛烦恼尽。斯陀含阿那含断修道烦恼未尽。阿罗汉断三界见谛修道二种烦恼尽故。不生三界。三乘菩萨以空观折伏三界十使十缠烦恼。以修六波罗蜜。生于净土。亦云色界上别有十地菩萨报生之天。名摩醯首罗。亦说十地菩萨唯有无明住。地未断尽故。十缠者。一无惭二无愧三睡四悔五悭六嫉七姤八眠九忿十覆。此十缠随十使起。亦与十使作生起因。如一乘菩萨。从十信信自分别心。从如来智起。十住初心上即同初地。至第六住即同第六地。得入寂灭定。神通即如十住中第六海幢比丘是也。大意前之十住十行十回向三位总同。十地升进次第为体。总一切如来不动智为体。所有烦恼。以禅定力。起无作智力。一时普印同智体。过现未来三世一际。无有短长延促之相。下文更明大意。于一念之际。若见自心有成佛有未成佛作延促时分限量者。当知此人不成正见。如来智体未现前故。已上明断烦恼竟。经云虽知诸法如幻如梦如文自具而随心作业无量差别者。明以无体之智幻作诸行应众生心无量差别。虽知一切国土犹如虚空而能以清净妙行庄严佛土者。明业空境寂悲智报严悲智无依报相如影。虽知诸佛法身本性无身而以相好庄严其身者。明法身无相以净妄业。妄亡业谢。智境依正福相如净光影。不属有无之执。如华藏世界也。虽随诸佛了知三世唯是一念而随众生意解分别以种种相种种时种种劫数而修诸行者。明法身智体无时无劫无三世体。为随一切众生业差别。有一切时劫差别。而为众生分别时劫差别而修行诸行。即如说三祇劫及三生一生一念及六十劫等是。菩萨如是十种方便慧起殊胜行。从第六地入第七地。明已前十法是入第七地向。已下名为住。第七地有二十种所入法门。如文自具。此菩萨作是念已下依前料文义。如经自具。
　　第二一段长行有四十四行经。约分为七段。一尔时解脱月已下至亦能满足有两行半经。明解脱月所问诸地满足一切菩提分法分。二金刚藏菩萨言已下至第十无功用行可有十行经。明答前所问十地已来。诸地解行差别分。三佛子譬如有二世界已下至乃能得过有五行半经。明此地菩萨以愿力故入染净二行。不住其中分。四解脱月菩萨言已下至超过人位有八行半经。明举喻况说此地所行染净二行非净非染分。五佛子菩萨亦复如是已下至得一切尽超过故可有六行经。明七地有功用行八地无功用行分。六佛子此第七地已下至不名无者有三行半经。明此地不名有烦恼不名无烦恼分。七佛子菩萨住此第七地已下至转胜圆满有九行半经。明拔世悉达为大明师分。于此四十四行半经中。从初尔时解脱月问金刚藏菩萨言。佛子菩萨但于此第七地中满足一切菩提分法为诸地中亦能满足者。若以同相门中。总是一个如来根本普光明大智寂用无碍自体菩提。若望修行者进胜即异相门中总有五十种菩提随行差别。大体总相。但约此十地差别菩提。以为升进之大体。从此十种地中菩提。总以五种菩提。以为大体。五种菩提者。一空无相菩提。二普光明无依住智菩提。三大愿能起大智大悲广利众生菩提。四以其大悲能随染净不染净菩提。五智悲万行圆满无作菩提。夫菩提者。此云觉也。觉者普通众法无过也。云无上者。但一乘非三乘也。
　　一空无相菩提者。三乘及一乘共得。但以有大悲愿行无大悲愿行及广狭寂用不同大体同归无相。
　　二普光明无依住智。菩提者。唯一乘非三乘也。一乘菩萨十住之心。初住此智。名住佛所住生如来智慧家故。以此智地进修诸行。随差别智。随差别行。惯习浅深。安立十波罗蜜。五十重升进阶级。不离初心所得普光明无依住之智地。以智无体时亦无迁依本如是故。非情横有故。此明发心毕竟二不别如是二心先心难者。得此地难故。如此经云。以践如来普光明地。此经法门以此智为发心修行之地体故。一切种种智海及万行海生在其中。
　　三大愿能起大智大悲广利众生菩提者。明诸法不自生者即藉大愿而起智成悲故。亦不从他生者。明智之及愿无自性故。不共生者。法无和合故。不无因者。要因愿起智行慈悲故。故云佛种从缘起是故说一乘。以是三乘或滞寂。或但生净土。为无广大愿起智。成满法界虚空界等众生大悲故。或云以愿留惑住于娑婆者。但得法空无相菩提非得普光明智故。如三乘菩萨。虽有愿行。皆忻多劫成佛。不因此教刹那无时。又此八地菩萨无功之智现前。犹恐滞寂。以第八波罗蜜防之。又令亿念本愿故。又十方诸佛以三加七劝发令智不滞寂故。又十回向中有十种起智大愿门故。
　　四以其大悲能随染净不染净菩提者。明前六地行六波罗蜜得出世。间及世间并出菩提。至此第七地以出世间及世间并出菩提。用入世间。同一切凡夫事业。成大慈悲行。使普贤行得圆满故。虽同俗染以智无染性处世无著故。如莲华处水恒生水中不湿故。又以本愿处世利生以于智体无自贪世乐故。不乐爱慢憍世所荣奢故。又明智体无依无性能随大愿处于俗流不属染净而自在故。此之第七地法门非二乘所及。亦非行六波罗蜜忻厌烦恼菩萨所知。如下文。六通菩萨所不能知。为证漏尽通故。不能随于生死具普贤行满大悲故。为于生死有忻厌有疲劳乐生净土故。
　　五智悲万行圆满无作菩提者。若以总相同相门中。智体不异。时不异。即十住初心即总具。若以别相门中。十住十行十回向得一分如来同体大智。得一分如来同体之行。得一分如来回向大愿和融悲智圆满之门。从初地至第六地。依前三贤位中之法。长养成就令得出缠。虽有慈悲是愿令一切众生出世之悲。如第七地之悲。恒处世间。如莲华处水不湿。即明生死恒寂即从初发心已来依教而生得信顺非自分法尔而然故今至此第七地。将前出世解脱之心。方始处缠不污。为以创居同俗随悲愿力受生。从三空无作之门。始入世间同缠方便之行。犹有无作有作二种习气。仍在行有开发。是故善财表法善知识号开敷树华。为开敷智树万行之华令如普贤行海故。从兹入缠行华开发。至第八地第十地。悲智圆满任物利生无作方终。至第十一地。所利众生等同法界。随根随时现色身。无生不利。不为而用。不作而应。以普光明智不属方所同众生心任物现形无往来故。为普光明智与一切众生虚妄心是一性体故。故能知一切众生所作业行。随而应现故。经云初地中一切佛法愿求故者。明初地是缘地前三贤位中所安立佛果样式愿成彼故。非自行满故是愿求菩提如因满故。三乘佛果样式。在十地之后。此经佛果行样。在十地之前。乃至初会神天等众。总是第二地离心垢故者。明以上十善法身性戒以净诸妄故。第三地愿转增长得法光明者。明修上二界四禅八定得称理智净明故。得过三界心障碍故。入第九定故。第四地入道故者。明以修三十七品助菩提观令智眼净故。第五地顺世所作故者。明以法界自体无作定门能顺达世间技艺悉能了故。第六地入甚深法门故者。明入智慧方便世间出世间法无不明故。第七地起一切佛法故者。明第七地能入世间学普贤行故。已前诸地虽以普光明智为体。皆有学有解有行有忻上位法门。从第八地乃至第十地无功用行皆悉成就。第八地初得智慧无功用。第九地明无功用智说教自在。第十地明无功用中智悲总圆满故。同佛位故。第七地最为殊胜者。下文云功用行满故。明从六地无功用之智慧成有功之万行故。成普贤之行圆满至十地是此位中之果故。明因行难发果行易成故。如水入流任运至海。故何况此行不出海中。此第七远行地同十住中第七住休舍优婆夷行。八万四千那由他众生之行。我皆同之。亦如十行中第七行满足王以自化身示行杀害。亦如十回向中第七回向金刚山西见观世音菩萨。此第七地中行门。一一仿地前之解行样式。地前三位解脱行已周十地之中。蕴功成德。一如地前之果法也。地前果地。上行因。仿地前之果故。不同三乘立佛果在三祇之后也。若修行者善知教意。勿妄解佛心。如正修十住之因时。即十住十行十回向十地十一地五位一时总践。为于智境。智不异时不移。以一法界智印印之古今绝矣。还依六相之义。即但了因圆果无不备故。若望起智达缠。即以初发心住功高。若以大悲先首即第七住第七行第七回向第七地为胜。余皆任运满故。如经云。佛子譬如有二世界。一处杂染一处纯净。是二中间难可得过者。明六地纯净第七地纯染。于此二位滞于染净难可得过。下文云。唯除菩萨有大方便神通愿力。已下如文自明。意明以大悲大智不离此二行教化一切众。生而令究竟成大菩提具一切智智。以加行智显发根本智。以根本智观照力。成差别智。解脱月菩萨言。佛子。此七地菩萨为是染行为是净行。金刚藏菩萨言。佛子。从初地至第七地所行诸行皆舍。离烦恼业分得平等未名超烦恼行。如轮王喻不离人位非有贫穷困苦所患。举喻如文具明大意。为得第六地中三空妙慧及根本智又加大愿力故。智自在故。不离人位不染世法。能同世事不垢不净故。以智无依恒不受垢。以垢无依不能染净。染净但为大悲缘起方便利生。八地会融功终无功之行一分自在。十地方终。若无七地有行有功无尽大智普贤大悲不可成办。是故净名经。对三乘出缠之种。说尘劳之稠是如来种故。亦说火中生莲华实可为希有。此为已得第六地已前出缠者说也。具缚之徒未可全登此迹余文如经自具诸禅者定也。三昧者无沉掉。三摩钵底者正受。诸法智相应故神通解脱者。以正受诸法智相应即得神通自在。名为解脱。
　　第三一段长行有七行半经。分为四段。一佛子菩萨住此地已下至净治此地有五行半经。明得十种三昧分。二是菩萨得此三昧已下有一行半经。明得十大三昧超过二乘地分。此应云超过三乘地。为此学三乘人等共译此经。不善知教意。但云超过二乘不云超过三乘。若也但过二乘者。如此经云。一切世间群生类。鲜有欲求声闻道。求缘觉者转复少。求大乘者甚希有。求大乘者犹为易。能信此法为甚难。若此地但超过二乘者。此四乘义若为安置。何得一部经义。前后义意不相贯通。只为三乘之种智。迷误显圣旨。后有善达君子。无依此言。应云超过三乘。不可云二乘也。经云菩萨住此地入菩萨善观择三昧者。明此位菩萨入观择诸三昧次第是色界定。是无色界是声闻是缘觉。是三乘定一乘定。善择义三昧者。明善简择世间义出世间义是正义是邪义。最胜慧三昧者。是一乘佛慧故。分别义藏三昧者。是小乘藏是大乘藏是一乘藏。如实分别义三昧者。如实知诸法不妄解故。善住坚固根三昧者。无退转故。智慧神通门三昧者。以此智慧能起种种神通法门故。法界业三昧者。心境动止无不真故。如来胜利三昧者。无心无思智随三世教化众生而无往来之相故种种义藏三昧者。都含万法无不达也。生死涅槃三昧者。明以涅槃常寂灭法而有生死。常以生死以为涅槃二俱无体性故。寂用一真故。无我无人智能随俗利群生故。已下总结。如文自具。
　　第四段中有十二行半经。约分为五段。一佛子菩萨住此地已下至法忍光明有两行半经。明此地菩萨无量身语意业皆无相行分。二解脱月已下至超过三乘耶可有两行经。是解脱月起问分。三金刚藏菩萨已下至一切三乘所不能及有二行半经。是金刚藏菩萨答所问分。四譬如已下至自力超过有二行半经。明举喻况说分。五一切菩萨已下出过一切三乘之上可有三行经。明此地菩萨是自力过三乘非是初地以来求大法超过故已。上十二行半经。意明此地菩萨无量身语意业自力超过三乘智。外修空但行六度菩萨及声闻缘觉折伏烦恼。现行不生。得变易生死生于他方。或云上方别有十地菩萨净土。如是三乘皆是如来权时。且免粗苦。方便安立非如此教依智发心。即此娑婆便为净国。华藏世界等遍虚空。净秽含容。一尘多刹。无有彼此往来等见。翻经之众未详佛意。误显圣旨云超二乘。后有学徒勿从此失。又明从初地已来至第六地是志求大法及愿力超过非是自力超三乘故。如文自明。
　　第五一段有九行半经。约分为五段。一佛子菩萨住此地已下至虽行实际而不作证有两行半经。明不住无行常行三业不证涅槃分。二解脱月已下至能入灭定有一行经。是解脱月起问分。三金刚藏菩萨言已下而不作证故可有两行经。明此位及第六地菩萨能入灭定而不作证分。四此菩萨名为成就不可思议已下至行于实际而不作证有两行经。明此位菩萨三业不思议不取证寂灭分。五譬如有人已下两行经。举乘船入海不遭水难喻自第六地已来及七地菩萨入灭定者非。如上界四禅四空息想证灭。亦非如罗汉厌苦修空。随空性灭悲智不生。如大虚空更无所作。乃至经劫不觉。头上系鼓不复闻。亦有化火自焚。入变易生死。亦非如缘觉观十二缘空。顺空想灭悲智不生。亦非如权教菩萨修六度。粗识已无细识犹在。随愿力故生于净土。或云报土在于色界已上。出过三界之身。为心有依止。净业为缘。所有生处还有依止。如此一乘中十住第六住中心。如海幢比丘。于经行道侧结跏趺坐。离出入息。随其身分对现色身。起化如云遍周刹海。此约根本普光明智自体寂用无限法界之门。不同三乘皆有业果报生依止处所。设为化事皆有分限。如此十地第六地。即以守护一切增长威力。明已能守护心城。非定乱所摄。所行世事是同事所须非自业有故。七地是有用有开发如前三空而起行故。是故善财此位中知识号开敷树华。明三空恒开发行华也。是故从第六地已来能入灭定。即十住第六住。以海幢比丘为样。自十行十回向十地十一地。每第六心总例然。设不入定者。即但明十住海幢为体。余后是海幢中大用。余意如经自明。已上一段明不证涅槃门。
　　第六佛子此菩萨得如是三昧已下一段有十一行经。以灭定方便起十种示现出过于世不舍乐法之心分。如经云。虽随顺佛智而示现入声闻辟支佛地者。明二乘人得果之后。厌患其所受父母分段胎生之身。自化其火自焚其身。入变易生死身。余如文自明。下文天者。已上欲界色界无色界天龙者。是世间诸龙。夜叉者。此云苦活。或曰祠察。或云捷疾。乾闼婆者。此曰食香。或曰寻香。神设乐求食。阿修罗者。此是天趣所摄。此云无天妙乐。迦楼罗者。此云悲苦声。以食龙在嗉中由活。有悲苦声。亦为宝翅鸟。紧那罗者此曰疑神。头上有角人见生疑。为人耶。为非人耶。摩睺罗者。此云胸腹行此是诸畜。是同龙辈。古云大蟒神人及非人。非人是鬼类。帝释此云能主。梵天王是初禅王。梵者净也。以过欲界名为净王明此位菩萨能遍同其类引之修学菩提福智而无乐着故。云不舍乐法之心。余如文自具。又明自忻后地未满须当勤心乐法也。
　　第七一段有二十九行半经。约分为六段。一佛子菩萨成就如是已下至余庄严具所不能及有十二行经。明此远行地得见多佛及供养闻法转增胜分。二菩萨住此第七地已下至一切众生诸惑泥潦有五行半经。明三乘之所不及分。三此菩萨十波罗蜜中已下至第七远行地有两行半经。明此地所修行门分。四菩萨住此地已下至一切智依止者有四行半经。明此位菩萨受职堪为众生依止求智分。五此菩萨若发勤精进已下有四行半经。明此菩萨以自精进力及愿所得法门三昧眷属之量分。六说颂中一段有四十二行颂。重明前法。如文自具。如炼真金转明净喻。第六地已前但明炼冶磨莹转令转明净者。为加戒定慧四念观十二缘观等净治智地今此地善入世间方便示现种种众生行皆能同事教化众生故。明以种种众妙宝间错庄严。明以净妙之智严种种众行。而庄严智地。互相显发更增明净。意明此地以普光明智。用严万行。以世间利益众生之行。起智用自在。彰智更明故。智不对万行而行者。智无大用。即三乘是也。万行不得智而行者。即有限碍。即人天外道善行故。余文如经自具。
大方广佛华严经论卷第三十四
十地品二十六之五
第八不动地
　　将释此地。五门如前。
　　一释地名目者。此地何故名不动地。明此位菩萨于处世间智。不须功用。用神思量。不思不为而智随万有。通化无方。名为不动地。
　　二明此地行门者。此地行愿波罗蜜。为此地智增以智体本净以愿兴行转更自在。若不以愿起智。恐同二乘。以愿防之不令滞净。至此地已法合得诸佛三加七种劝。令念本愿起生智用。任运能起广大慈悲。便能成无作智悲任用圆满。前第七地成入世间中有行有开发。此地成有行有开发中无行无开发。任智用满大悲故。仍于后善慧未自在故。又以任运智慧增明非待作意故。
　　三明善财表法者。善财于此行中所见善知识在此道场中者。明八地称理入真智称无作契会中义故。云在此道场中明智契中道名之为中。理无彼此我人自他名之为道场。此善知识号大愿精进力救护一切众生者。明此位中方能赴其本愿救生无眼为表。第七地随悲行智者。难成故。此位随智行悲济物广大易成故。为智体遍周十方对现随众生广狭故。如响应无心而与一切众音合故。其智无思等虚空界法界一切众生所乐心合。而以利之。而无成所。而无作者。是故以夜天号大愿精进力救护一切众生。坐普现一切宫殿摩尼王藏师子之座者。明大慈悲普覆一切众生为宫。以智对现利生为殿。智无染净为摩尼。随居染净而无功广救众生名为王故。普现法界国土摩尼宝网弥覆其上者。表智境普含随根设教名之为网。以智无体能现众法而无作者名曰摩尼。此明约智用利生所报依果观因知果举果劝因故。乃至广如经说。明此八地教门是所修行之法。夜天名大愿精进力。是行之人。
　　四明此地于三界中得何界解脱者。明得智用利物遍周恒无功而解脱。明从初地已来至于七地有为无为皆有修学。此八地二行已终。如菩萨行中。此地功毕。诸佛十力十八不共自在十地方终。
　　五随文释义者。二义如前。一长科经意者。于此八地约分十一段长科。一是时天王及众已下至一心瞻仰欲听法有二十二行颂。明诸天闻法兴供叹佛神德分。二时解脱月已下两行颂。明请说八地分。三尔时已下一段长行有十行经。明修第八地向入无生忍分。四佛子菩萨成就此忍已下。有十七行经。明此位菩萨入无功用分。五佛子此地菩萨已下一段。有四十行半经。明此位入无功用已诸佛以七种劝发加持分。六佛子已下一段。有五十九行经。明此位菩萨以自智德善知众法差别成坏同事摄生广大自在分。七佛子已下。有十行经。明此位菩萨于身命财十自在无过失分。八佛子已下一段。有六行半经。明不动地随德用具十种名分。九佛子菩萨已下一段。有十行半经。明此位菩萨入佛境界得佛护念梵释四王力士随侍普伏魔道住不动地分。十佛子已下一段。有三十二行半经。明此位菩萨知见广多及受职分。十一七地修治方便慧已下。至经于亿劫不能尽。有四十四行颂。重颂前法。如文自具。
　　二随文释义者。第一如初一段长行十行经云。入一切法如虚空性是名得无生忍者。明初地已来至七地是顺无生忍八地方名得无生忍。八地已前有为无为皆有觉观修学。至此八为二行方终。自余文义如文自明。
　　第二段长行者有十七行经。分为四段。一佛子菩萨成就此忍已下至皆悉止息有五行半经。明入第八不动地离一切想寂灭现前二乘灭定所不及分。二菩萨摩诃萨已下至二行相行悉不现前可有八行经。明自初地已来方便功终无功二行不现前分。三佛子已下至皆不现前可有两行经。明举生梵世欲界烦恼不现前喻分。四此菩萨摩诃萨已下一行半经。明菩萨心佛心菩提心涅槃心尚不现前分。经云一切声闻辟支佛所不能及者。为二乘是厌有证无。不同有无二行满。任无作功。离诸諠诤寂灭现前。有无二行功以满故。无有诤故。五地拔世悉达。六地三空智慧终。七地大悲诸行满。八地任运无功智自在大化利生故。无作者故。经云譬如比丘具足神通得心自在者。约小况大。如比丘得出三界定无三界心。但随净定力以出三界。妙净意化现神通。其通有六一身通。二天耳通。三天眼通。四宿命通。五他心通。六漏尽通。如是二乘六通与净土菩萨名数相似。但通用广狭不同。二乘神通变化不得遍他方佛土。菩萨神通得往他方净土。一乘菩萨神通。十方佛刹众生刹。总纳于毛孔。三乘以漏尽通为证。一乘菩萨离诸欲不以漏尽通为证。三乘六通皆有限量。一乘十通无限。如下十通品自明。如净名经云。虽行六通而不尽漏。以智自在不同小果。三乘神通皆有往来。如三乘经云。我欲还归本土等。是一乘菩萨所有神通依理智印。自遍周等虚空界。应物布施为无有去来中边之性。所以一乘菩萨不证漏尽通者。以为明处智境界不见漏性及以无漏有取有舍万法性自法界故。以智自在故。摄生行遍故。不同三乘有忻厌取舍故。是故今此以小况大。喻如下以梦况法。喻者明初地至七地有学有修。如梦所作未寤。八地如梦已觉故万事总无。任用从智。以智自在。号智为王。自余如文自明。
　　第三佛子已下一段有四十行半经。约分为十二段。一佛子此菩萨本愿力故已下至于此忍门是十方诸佛现如劝修诸如来十八不共法分。二又善男子已下至汝当愍念如是众生是诸佛劝叹得无生忍念度烦恼恶觉众生分。三又善男子汝当忆念已下至智慧之门有两行经。诸佛劝念本所誓愿普大饶益一切众生分。四又善男子已下至一切二乘亦能得无分别法有两行半经。明诸佛劝住法性分。五又善男子汝观我等身相已下至宜应成就此事有两行半经。是诸佛加劝令修福德智慧说法音声分。六又善男子已下至汝应修行成就此法有三行半经。明诸佛劝修无量法明分。七又善男子已下至通达其事有一行半经。明诸佛劝修种种差别如实通达其事分。如上二十行半经。总有三加七劝。三加者。一诸佛现身。二与智。三赞言善哉善哉及与摩顶七劝者。如上科文作七段是也。八佛世尊与此菩萨无量起智门总有可两行经。明诸佛以七劝三加令起差别业分。九佛子已下至优婆尼沙陀分亦不及一可有七行经。明以得起智门起前初发心不可比对分。十何以故已下至以不动法故可五行经。明得无量身语意业分。十一佛子已下至设经百岁亦不能及有三行经。明举喻况乘船至海速疾超过百岁分。十二佛子已下至不能及有四行经。明乘船至此无功行海分。如是劝加从十住十行十回向十地。一一位初首皆诸佛劝叹加持说法者。令说法故。至此八地三加七劝明自修行者。自行无功所得及故。于此地中法尔智现。诸佛加持法相应故。堪领受一切诸佛广大法故。如世帝王德备即凤祥麟应。是德所感也。明此八地无功智现即十方诸佛咸应是法尔合然故。经云善男子此忍第一顺诸佛法者。明此地得。无生忍非如第六七地已前顺忍故。此忍第一顺诸佛法者。明此无生忍是诸佛本体智性故。善男子我等所有十力无畏者。即处非处力等及四无畏是。十八不共诸佛之法汝今未得者。明劝升进如来自在不令住在无功用中。十八不共法者。一无有误失。二无卒暴音。三无忘失念。四无不定心。五无种种想。六无不择舍。志欲七无退精进。八无退念。九无退定。十无退慧。十一无退解。十二无退一切业。十三随智而转智为前导。十四一切诸语业智为前导随智而转。十五一切意业智为前导随智而转。十六知过去世无著。十七知未来世无著。十八知现在世无著四无畏者。一一切智无畏。二漏尽无畏。三说障道无畏。四说尽苦道无畏。十力如先已明。如汝虽得是寂灭解脱已下。劝令念未得众。生令念本愿。普大饶益已下。通有三加七劝。如文自明。以此七劝令起无量差别智业。如歌罗分者。此云竖析。人身上一毛为百分中一分。或曰为十六分之一分。以西域十六分为一升。所谓此地起智升进。不可以前地法能比对少分故。优波尼沙陀分者。优波此云近也。沙陀云对。明此地起智利物之广大。前地设经百千亿不可数劫所作利益。亦不比并此之少许微毫之益故。为明前地以益劣故。以此地起无限化身之益故。余如文自具。已上一段以明三加七劝安立法则。十住十行十回向十地等第八位中大势共同。总明十住初心一念入道生如来智慧家时一切法总具。然法须安立次第升进。不滞诸行故。令诸始发心者知轨度故。从初发心兴大愿故。令大悲智而与法身齐升进故。设教前却学者。一时智有迷悟浅深自路。以智境界非有前后。
　　第四段有五十九行经。约分为八段。一佛子菩萨住此第八地已下至皆如实知有四行经。明以善巧智观世间成坏由何业因分。二又知地界小相大相已下至差别相有两行经。明地水火风大小差别相分。三知微尘细相已下至知微尘差别智有七行经。明知微尘差别相。四又知欲界色界成坏已下至观三界差别智有两行半经。明知三界成坏相分。五佛子此菩萨复起智明已下至悉现其身有七行半经。明观众生身差别随应现身分。六佛子已下至而为现身有十二行经。明现身同事分。七佛子已下至于此身现如是形有十行半经。明此位菩萨住于无心相中现身同别自在分。八此菩萨知众生集已下至显现色身相有十二行半经。明业报身及相差别分。随文释义者如观一切智者。是根本智。所行境者。差别智也。从根本智所分别故。观世间成相者。如世界初成及四时人天地狱畜生饿鬼等成相及以坏相。皆由业成。皆由业坏。皆同类相应非常总尔。于不迁不变无时之中。见长寿。见短寿。延促万类不同。自成他坏。或复同时皆随业然。非真有故。如是成坏劫住延促时分增减。此八地菩萨悉知。地界小相大相者。明知小相一尘是也。大相一尘无体即广狭悉等。又如一毛孔中安立广大世界及小世界净秽差别咸住其中。微细无限。重重无碍。如因陀罗网。十方互参。如是悉见如水火风界大小之相者。且如此世界。约俱舍论云。安立器世界。风轮最居下。其量广无数。厚十六亿由旬次上水轮。深厚十一亿二万三千四百半由旬。下八由旬水余结凝成金。如是金刚际已上积尘成世界。如楞伽经云。津润妄想。能生内外水界。堪能妄想。能生内外火界。断截妄想。能生内外地界。飘动妄想。能生内外风界。所谓爱生水界。我所堪能生于火界。能所二执能生地界。思想彼此能生风界。爱心亡水灾不及。我能我所亡火灾不及。思想亡风灾不及。二禅水灾不及。三禅火灾不及。四禅风灾不及。为思想绝故。内无出入息。外无风灾。内无能所。外无火灾。内无欲爱。外无水灾。一如色界四禅次第。又以增上欲爱故。能生火界。即如莲华宝女地狱以爱心取故。欲爱增上便成热铜柱等苦。以热烧[火　　(十/甲/寸)]闷绝便死而复生。如是一日千生万死苦无穷极。皆由爱恋。如增上业火成融铜猛火业风等。一如说地狱等经如是业坏。此位菩萨悉能如实知见。经云随何世界中所有地水火风界各若干微尘者。如以积小成大者。即以邻虚尘透金尘透铜尘透铁尘隙中兔毫羊毛虮虱草子穬麦。皆七七比之以成分寸尺肘弓等量。知之者是凡情所知。如俱舍论所说。及此阎浮提洲地南北东西广狭之量。亦如彼说。如人畜身以身长短以积尘之法。七七比之而知人畜身之尘数者。此是凡情之量见也。此位菩萨世界国土人畜等身。皆智眼见之。知三界成坏智者。三界所有成时乃至大相小相。此位菩萨皆智力知见。婆罗门众者。净种也。刹利众者。王种也。毗舍众者。商估种也。首陀众者。农夫种也。经云此菩萨知众生身者。是业报身也。国土身者。或以众生身为国土。如人身于中有八万四千户虫居等是。已下十身悉能同别自在。此菩萨知众生集业身者集何业果增上。而报得身悉知之。烦恼身者。通三界身。色身者。色界身也。无色身者。无色界也。如是等身大小相以智能知。如来身有十种菩提身。愿身者。以菩提心起愿成身故。化身者。随众生所现故。力持身者。十力所持故。相好身者。福智万行所庄严故。威势身者。示现摧伏诸我慢故。意生身者。逐众生情所欲故。福德身者。具庄严故。法身者。如虚空故。智身者。知无边法故。知智身者。觉自智及他智故。善思量相者。任智所知无情识故。如实决择相者。以根本智起差别智善决择义相故。果行所摄相者。即一乘从根本智果起普贤愿行故。世间出世间差别相者。真俗二智悉现前故。三乘差别相者。二乘趣寂。菩萨生于净土。或云留惑润生等事。共相者。三乘共一体无生相。不共相者。具慈悲无慈悲名不共相。又共相者。凡圣一体具如来智。又不共相者。有迷悟不同故。出离相者。三乘是也。非出离相者。一切凡夫具烦恼者是。一乘非此二事。有学相者。七地已前菩萨是。无学相者。八地已后菩萨是。知法身平等相者。万法无自性故。不坏相者。如智所报得境界故。随时随俗假名差别相者。即化身随乐欲心故。众生非众生法差别相者。有情无情差别相故。佛法圣僧法差别相者。声闻僧缘觉僧净土菩萨僧一乘菩萨僧差别相故。佛亦随类知之。知处空身无量相者。以法身起智随行所感无量色别故。周遍相者。为法身。智身周遍。行亦周遍故。其色相亦遍无形相无异相者。悉同体故无边相者。以法身智境非情限故。显现色身相者。明色身无体无依智自在显现故。已上如前科文中有八段经。文深隐处解之。文自具处如文自明。大意明此地菩萨无功之智所及之用故。
　　第五段有十行半经。约分为三段。一佛子已下至法自在有两行半经。明此位已成就如上身智已得十自在分。二得此十自在故已下至无能坏智者有一行半经。得四种智自在分。三此菩萨已下至积集一切佛法有六行半经。明此位菩萨以无过失身口意业随般若波罗蜜能集一切佛法分。经云命自在者。于不生不灭大智体上同一切众生受生死自在故。心自在者。随无念智所作能办故。余如文自具。
　　第六一段有九行半经总为一段。佛子菩萨住此地已下至于诸事中无有过咎。明此位菩萨得住十种力分。如经自具云。一切种一切智者。一切种者。明加行具修多种智故。一切智者。是根本智。或云一切智智者。明从根本智起差别智故。意明以根本无功用智作种种多功用智无二故。智现前故者。明如上自在智现前故。此菩萨已下明得无功之智力故。能现一切诸所作事于诸事中无有过咎。以智无能所故。
　　第七一段有六行半经。明不动地具有十种地名分。其地名义如经自明。一切世间无能测故名童真地。明七地已前有行有开发是世间智此八地无功之智现前故。是初童蒙入真智故。号曰童真地。无过失故名为生地。明有觉有观已绝无觉观刺之所伤故云生地。以生在无功用智中故。余如文自具。
　　第八一段有十行半经。于此段中约分为两段。一佛子菩萨成就如是智慧已下至示成正觉有五行半经。明此位菩萨入佛境界自力所持感招梵释王等常随侍奉分。二佛子菩萨如是入一乘会中已下至住不动地有五行经。明入一乘无功用会获神通随意自在分。常为如来之护念者。明诸佛非不护念一切众生断善根之辈。其护念有三义。一护念苦道众生未发心者。二护念已发心者有学有开发者。三护念入无功用菩萨令得佛自在故。梵释四王金刚力士常随侍卫亦有三义。一侍卫一切众生。二侍卫已发心之者。三侍卫已至无功用智及一切诸佛故。侍卫亦有二义。一大悲覆育侍卫。二入位菩萨以尊敬彼法侍卫。于一一身有大势力报得神通者。七地已前是修。生报业神通未能自在。此地无功之智报业神通广大自在。七地已前报业神通依禅定愿力生。此地报业神通无作智生。无修作故。放大光明者。所作障亡故光明自应。入无碍法界者。诸作已亡故。任智无有碍。余如文自具。
　　第九一段有三十二行经。约分为四段。一佛子已下至善能开阐智慧门故有十三行半经。明此位菩萨见佛广多及举真金治作宝庄严喻分。二佛子已下至不可穷尽有六行半经。明此位菩萨普放光明及所行之行愿波罗蜜增上分。三佛子已下至一切智智依止者可有七行经。明此位菩萨授职及行诸波罗蜜四摄四无量不离三宝分。四此菩萨已下有五行半经。明此位菩萨以无功用智起精进力所得三昧及愿力所求示现菩萨眷属广多分。
　　第十段中有四十二行颂。重颂前法。如文自具。
大方广佛华严经论卷第三十五
第九善慧地
　　将释此地。五门如前。
　　一释地名目者。此地何故名为善慧地。为此第九地行同十住中第九法王子住。每与五位中第九位并同法师位。善知众法故名善慧地。
　　二明此地修何行门者。此地修力波罗蜜为主。余九为伴。
　　三明善财表法者。善财于阎浮提有一林。名岚毗尼。见有神。名妙德圆满。此阎浮提者。是此洲林名此洲因林而得名故。以明此位智慧设教如林广多覆荫故。又言其中有园林者。明智慧重重无尽故。名岚毗尼。或曰流弥尼。尼者。女音。流弥尼者。乐胜圆光也。明此善慧地智慧法乐无垢圆光明。以善慧圆光破烦恼令得乐故。神名妙德圆满。明法师位妙慧圆满故。住宝树庄严楼阁。宝树者。是法师之行也。楼阁者。明智慧高远重重迥照无碍故。明以众行庄严智慧善说诸教令众生信伏故。是法师解行具足。
　　四明此地于三界中得何界解脱者。得智慧圆满解脱。
　　五明随文释义者。二义如前。一长科经意者。于此善慧地长科为七段。第一说此菩萨八地时已下有二十六行颂。明闻前地之法大众兴供称叹及请说第九地法门分。第二段长行有六十二行半经。明修入九地向正住九地心知诸法差别分。第三段长行有三十六行半经。明此位菩萨为大法师以四无碍智说一切法门分。第四段长行有二十八行半经。明此位菩萨为大法师得百万亿不可说总持门随意自在分。第五段长行有十六行半经。明此位菩萨以一音声而为无限众生说法问难随彼所欲皆令欢喜分。第六一段长行有二十九行半经。明此位菩萨见佛广多及以供养承事并自授职分。第七一段有四十八行颂。重颂前法分。
　　二随文释义者。第一二十六行颂中复有两段。一二十五行颂。是闻前地大众欢喜兴供叹法分。二末后有一行颂。是请后地分。此两段颂。于中文义如颂自明。
　　第二段长行有六十二行半经。义分为十四段。一尔时下至第九善慧地有六行半经。是趣入第九地向分。二佛子已下至无为法行可有四行经。明住第九地知一切众生十种所行法分。三此菩萨以是智慧已下至三聚稠林可有三行经。明此位菩萨知一切众生十一种稠林分。四此菩萨如实知已下至皆如实知有四行经。明此位菩萨通达十种相差别分。五又知诸烦恼种种相已下至八万四千如实知有四行半经。明此位菩萨如实知八万四千烦恼相分。六又知诸业种种相已下至八万四千皆如实知可有五行经。明此位菩萨知业种种相乃至八万四千分。七又知诸根软中胜相已下至乃至八万四千皆如实知可有四行半经。明此位菩萨知诸根差别相分。八又知诸解有一行半经。明此位菩萨知诸解差别乃至八万四千分。九又知诸随眠种种相已下至唯以圣道拔出相可有六行经。明此位菩萨知随眠种种相分。十又知受生种种相已下至妄谓出三界贪求相可有五行经。明此位菩萨知受生种种相分。十一又知习气种种相已下至如来熏习相可有五行经。明此位菩萨知习气种种相分。十二又知众生正定已下至二俱舍不定相可有四行经。明此位菩萨知定正邪分。十三佛子已下至令得解脱有两行经。明都结上十二段知差别诸法分。十四佛子此菩萨已下有四行半经。明以四乘法随根获益从第二段长行有六十二行经中分为十四段。又从初一段六行半经经云尔时金刚藏菩萨告解脱月菩萨已下六行半经。是修第九地向以如是无量智慧思量观察。欲更求转胜寂灭解脱者。明第八地入理智无。功趣入升进如来佛果十力四无畏大用寂灭无功用故。复修习如来智慧者。明修八九地于佛功用未自在故。入如来秘密法者。过思量修习所知而不作念。普应万有无休息故。观察不思议大智性者。是根本普光明大智也。性者。明智体也。性无依住。对根物而成大用故。净诸陀罗尼三昧门者。以无依住智普应物而成大用。是正受总持义故。具大神通者。智随根应名之为神。不往而体遍十方名之为通。又智无住与自他而齐知见名之为通。又智性具大功而无形名之为神。无自性而具众知名之为通。又具知见而无生死名之为神等。法界而同一多名之为通。已下如文自明。已上六行半经是修第九地向。二一段可四行经。住第九地分经云佛子菩萨摩诃萨住此善慧地。如实知善不善无记法行者。明此位大法师。善知一切众生心之所行。若善若不善及不作善不善名无记皆悉知之。如不善有四种自性相应引发胜义。善有一十三种自性相应随逐发起。第一义生得方便现前。供养饶益。引摄对治静等流。寂静无记有二。如八种识中眼耳等。五识无覆无记。第六意识有覆无记。第七执识有覆无记。第八种子名为藏识无覆无记。但与执识成有漏善种子作来世生因故。如器盛物种子故。文有四种无记。威仪工巧变化异熟。如世人有威仪无威仪及工巧皆忘失正念。如学世间变化亦尔。与正念不应。如今世造业成来世异熟。身与死相应一念不觉受生。又四种无记。自性相应引发胜义。此四无记是出世道。如是等行法。此位菩萨悉知。有漏无漏法行者。三界是有漏。出三界法是无漏。三乘出三界法是有漏。一佛乘普光明智是无漏。世间出世间法行者。三乘是出世间法行。凡夫是世间法行。一乘是非世间非出世间。能随世间具普贤行法故。思议不思议法者。一切三界是思议法。又三乘出世皆是思议。皆有所得故。一乘智境是不思议。无所得故。是寂用无边大自在故。定不定法者。色界四禅无色界四禅是定法。是不定法。非真定故。有生灭故。三乘出世寂灭定。是定法。是不定法。皆有取舍法故。一乘法界禅。是定法是不定法。是寂用自在故一切凡夫法。是不定法。一切诸佛是定法故。一切凡圣皆无定法性。无依止故。声闻独觉法者。厌苦集。修灭道。了缘生入无生性。舍离悲智超世缘缚故。菩萨行法行者。行六波罗蜜留惑及生净土法行。如来地法行者。普光明智是而与一切众生及二乘一而作地故。有为法行者。三界人天及三乘修生无漏总属有为行故。净秽心自在故。无为法行者。唯如来智地故。已上一段四行经。明知十种法行分竟。三此菩萨知一切众生十种稠林分中。经云此菩萨以如是智慧如实知众生心稠林者。总举烦恼广多如稠林。皆由心起。无心即诸行稠林灭。大智如林。能普覆护一切众生故。烦恼稠林者。迷法界自性缘生。成等虚空界世界微尘数一切烦恼稠林。明烦恼广多翳障如稠林。一达智境便为万行功德稠林故。业根解种性乐欲并可知。随眠稠林者。有七。一欲受二嗔三有恚四爱五慢六无明七见疑。是见道疑。此七种常相迷覆。号曰随眠。能迷无边心境障菩提智。故号稠林。受生稠林者。一刹那际八百生灭。同时而起。习气稠林者。如经安立十住十行十回向十地。皆为现前一分生如来智慧家。顿断三界粗惑。地上渐治习气如初地明观世法。二地以戒波罗蜜以治欲界惑习。三地修四禅八定治上二界惑习。四地生如来家。五地修世间众技之门。六地出缠智慧已满。七地入利生之方便。八地无功智现前。九地行成任运。十地功圆佛用。皆是治习气方便。三聚差别稠林者。从三不善根中。约有十六种稠林名广乃八万四千及无尽三不善根三毒三株杌三垢三烧害三箭三恶行三遗三缚三所有二热三恼三不净三炽然三稠林三拘碍。总以贪嗔痴为体。作种种烦恼名。已上三行经。明稠林烦恼分。四此菩萨如实。知众生心种种相者。都言之也。所谓杂起相者心所缘杂境界。速转相者。生灭无常刹那不住坏。不坏相者。世间无常。是名为坏相。世间相无成。即无有坏。此即世间出世间平等相无形质相者。如心念空作空无相见。无边际相者。作无边际念想。清净相者。如是清净相者如是染净缚不缚悉如实知。乃至无量皆如实知已上明此位菩萨如实知种种心想相以智能知五有四行半经。又知诸烦恼种种相者。都言之也。所谓久远随行相者。言诸烦恼无有始终。恒随无明所缘行故。无边引起相者。由名色以心所缘名色名之为行。其心缘境受。乃同时心想系缠。识种便熟。五蕴十一缘涛波不息。名色为境。心为主。受想行为使。末那执识起贪爱嗔痴。于本业田中种识种子生诸苗稼。约有八万四千。俱生不舍者。如前已释。眠起一义者。眠烦恼者。如前七种是。起烦恼者。现作业十使十缠等是。如十使中身见边见邪见戒见疑见等六是障见道。贪嗔痴慢四是障修道。行为虽见道在行数起。修道烦恼至三地除。见道烦恼六地除。七地十地会佛悲智利众生行。为初地二地已上上十善治欲界惑。三地修四禅八定治上二界惑得出三界心故。六地三空现前出世智慧悉皆具足故。无见道惑。七地已去一向处世。学佛智悲利生之门。如是安立明分法则。须当如是。初发心者。一时具修。经云眠起一义相者。明体无二相故。迷一真智而作多妄者。还一体收。故与心相应不相应相者。心与境合为相应相。不与境合而妄缘之是。心不相应相。随趣受生而住。相者。因如是烦恼生如是住处悉皆知之。三界差别相者。欲界色界无色界受生执境。于中定乱心想所缘。皆如实知爱见痴慢。如箭深入。过患相者。明三界受生皆由。是四种烦恼作种种烦恼。乃至八万四千者。如十使烦恼以五蕴所成。一蕴中有百。五蕴中有五百。以五蕴成五尘。五尘中还有五蕴十使。以为一百。五尘中有五百。以蕴为内。以尘为外。皆意为主。意为能缘。尘为所缘。以此内外各有五百。共成一千。配七识七千。分三世。三七二十一。二万一千。嗔行多者贪行多者痴行多者等分行者各二万一千。共为八万四千。以约造烦恼业。但七识故余不能为。如随好光明功德品云。于色声香味触。其内具有五百烦恼。其外亦有五百烦恼。嗔行多者二万一千。贪行多者二万一千。痴行多者二万一千。等分行者二万一千。但有此言亦不配当。已上四行半经。明此位菩萨如实知种种诸烦恼相分。六可有五行经。明此位菩萨知业种种相分。如经云。又知诸业种种相者。都言之也。所谓善不善无记相善不善可知。无记者。有二种无记。一不记善不善及昏沉睡眠。是不善无记。二三昧正受心境俱亡正智现前。但为众生转正法轮。于其自他无法正记。故云无记。相有表示。无表示相。明有表业者。或有业因。有表示。生即因。有前境可见闻觉知由心取彼以成业种。或有业种外无表示。由心横念自计成业相。与心同生不离相者。明业由心起心即是业。如境中像。业所报果是心影像。心亡境寂因自性刹那坏而次第集果不失相者。明作业由迷自性。虽作妄业。忽起还亡。虽不常系在前。所集果报一一不失。自非正智现前诸业便为智用始可脱也。有报无报相者。三界众生及二乘并净土菩萨皆是有报相。一乘佛果染净心亡不依果报。但为随众生乐欲随物现形。似如意摩尼与物同色无自性无他性。为本来与一切众生同其一心。任彼心所见达者。法自如是非作用往来故。受黑黑等众报相者。明无明业中重重作黑业故。以智为白以识为黑。如田无量相者。举喻明业如田中生种种草木。如业田中生种种识种苗芽甚繁稠林故。凡圣差别相者。明是人业是畜生业是地狱是饿鬼是天业是声闻是缘觉是净土菩萨是一乘佛果大悲智业。此位菩萨悉能了知。现受生受后受相明悬知三世受生业故。乘非乘定不定相者。外道所乘及定并三乘出世。妄谓出世非出世道业故。乃至八万四千皆如实知。及佛果已来差别业皆如实知。已上明知业差别相。七知诸根耎中上胜相者耎者。下根。中者中根。上者上根。如是先际后际差别无差别。上中下相者。知三世根行差别。同异悉知故。烦恼俱生不相离相者。修生烦恼俱生烦恼不相离相。皆悉知之。乘非乘定不定相如前。随根网轻转坏相者。随根设教网随轻重烦恼转坏相悉能知之。增上无能坏相者。言根品上上而无退动故远随共生不同相者。如一切众生无始共生不离一性而随分别根。性差别不同悉皆知之。乃至八万四千如实知之。皆无错谬。八知诸根。已上知根差别解中知诸解。下中上性乐欲乃至八万四千如文自具。
　　已上知解性欲乐差别。八万四千者。迷成八万四千烦恼。悟成八万四千解脱智慧。九知诸随眠种种相者。都言之也。随眠者。明恒与惑染相应而无一念了觉之想。名之为随眠。所谓与染心共生相者。明因名色与心共生迷。斯名色从自心起执为外有遂生染心共名色俱起故。言与心共生心相应不相应差别相者。明一切众生心与境相应不相应差别相悉能知之。久远随行相无始不拔相者。明无始恒与五蕴十二缘未曾一念觉心而以观拔之。与一切禅定解脱三昧三摩钵底神通相违相者。心境无性无可动移。名之为禅心亡。即诸系灭名之解脱。三昧者。无沉掉也。三摩钵底者。正智慧也。神通者。正定不乱相应正智神通无碍自相应故。明随眠烦恼与此相违三界相续受生系缚相皆悉知见。令无边心相续现起相者。以随眠故。开诸处门相者。以随眠故。开三界六道受生之门。坚实难治相者。为执深无明重故。迷根本智地处成就不成就相者。明十种中成与不成相。唯以圣道拔出相者。明如上随眠。烦恼非以圣道无能济拔。已上明此位菩萨知随眠烦恼相。十又如受生种种相者。都言之也。所谓随业受生相。此段有十三种随业受生因缘相。明六趣差别相者。天人阿修罗畜生饿鬼地狱等差别相。有色无色差别相者。是欲界色界无色界相。有想无想差别相者。有想通欲界色界。无想都举无色界天。于中受生差别相悉皆知见。业为田。爱为润。无明所覆。识为种子。皆与名色俱生。总不相离。如是迷一心之境生后有身。转转为因无有断绝。实无有性妄作多生。如是悉知。痴爱希求相续有相者。为迷自心无性无生之智。于诸善恶常有希求。以此有生相续欲受欲生者。于一切名色常有欲受故。即有生也爱为生根故。照心无体即境无所起。心境总无业体便谢。唯普光智无闇无明。即无明灭十二虚妄缘灭。唯法界自在无碍智悲自在缘成也。性无能所自他同体。随计示迷。如是等缘生如实知。见无始乐着妄。谓出三界者。明以有所希求妄。谓出三界乃至三乘解脱。但于三界外受粗尘化生死身。如微尘细变化身。于一尘之内。咸该刹海一切佛事悉在其中。此唯一乘智身所办。已上知受生种种相。十一又知习气种种相行不行差别相者。明此位菩萨知习气行不行差别相。随趣熏习相者。明随天人六道受生随趣习气相。谓不依境得随众生行。熏习相者。明见他所作之行随事起染。善恶例知随业烦恼熏习相者。谓不依他境而自起故。如是熏习悉皆知之。善不善无记熏习相者。虽行善。虽行不善不记善不记不善。是无记熏习相。随入后有熏习相者。如是无记还成后生所熏种子。亦皆知之。次第熏习相者。如有三界业何业种子胜依所胜业次第熏习。又如十住十行十回向十地。一一次第熏习相故。不断烦恼。远行不舍熏习相者。即是第七具足方便。住第七远行地。八万四千烦恼悉皆同事故。实非实熏习相者。若实若虚悉皆知见。见闻亲近声闻独觉菩萨如来熏习相者。亲近二乘厌。苦修空舍大悲习。亲近菩萨修空破我。成大慈悲习。亲近如来成就根本普光明智。圆该法界。具普贤行习。已上知诸习气相。十二又知众生邪定正定不定相。所谓正见正定邪见邪定相者。但正见即有正定正见者。思亡智现。正邪见尽。定乱总无。无得无证。无生无灭。名为正见。心称此理名为正定。返此有作有为即为邪定。二俱不定相者。如欲界众生未修定业者。二俱不定。五逆邪定相者。如二乘教无明贪爱。能所觉心诸结使。名为五逆。以无名为父。贪爱以为母。觉境识为佛。诸使为罗汉。阴集名为僧。无间次第断。如楞伽所说。五根正定相者。信根进根念根定根慧根。如是五根所修名为正定相。二俱不定相者。以正邪二事总无性故。八邪邪定相者。邪语邪业邪念邪精进邪定邪思惟邪命邪见。此依意识及末那所作。依正智所行动用俱定。为正定相。正性正定相者。一切法无思无相无分别为正性。即此正性为正定相。更不作二俱离不定相者。正邪俱舍。无有定乱。方至真也。深着邪法邪定相者。明取相众生乐求诸见设入定中。还取诸相名为邪法。邪定相习行圣道正定相者。明修诸法空无相无性无作者名为圣道。其心不与生灭和合。名为正定。又修四圣谛名为圣道。修于八禅入九次第定。名为正定。九次第者。名灭定。此灭定者。有四种灭定。一声闻灭定。以四谛观识心灭现行烦恼及智亦灭。二缘觉灭定。观十二缘灭现行烦恼及智亦灭。三权教菩萨观十二缘四谛。明苦空无常无我人无众生寿者。性相空寂都无所缚。行六波罗蜜生于净土。或以随意生身住于娑婆。或言以慈悲留惑住世。设入寂定。但随无相理灭。不得法界大用灭故。四如一乘菩萨依如来普光明智发心。但达根本无明。是一切诸佛根本普光明智。以此大智以为进修之体。所有寂用皆随智门。一身寂多身。用多身寂一身。用同身寂别身。用别身寂同身。用如是同别寂用自在。等空法界无碍。自在重重。如海幢比丘是也。不同三乘以一切法空为进修十地之体。或以无性之理为十地之体。是三乘极果故。二俱舍不定相者。正邪俱舍。无定无乱方是应真。已上知正定邪定相。十三佛子菩萨随顺如是智慧。名住善慧地。有两行经。是都结此地所知。文自具也。十四佛子此菩萨善能演说四乘法及能随众生诸趣受生。如文自具。
　　第三段四智门中。长行三十六行经。分为三段。一从佛子已下。至而演说法。有两行半经。明善巧智起四无碍智分。二此菩萨常随四无解智。至乐说无碍智。可有两行经。明是正举四无碍智之名分。三菩萨以此四无碍智已下。有三十一行半经。明四无碍智随用差别无限分。此一段明此位为大法师之智用自在。云善能守护如来法藏者。三乘一乘三藏及仁义礼智信。并是菩萨善安立故。三藏者。戒定慧通一切法藏故。用菩萨言词而演说法者。明佛为正觉之体无分别故明如来所有出生灭度度众生及转法轮总是菩萨道故。以下如文自明。各依四智所转法轮皆有所归。以法无碍智总辩法身平等自性之理。以义无碍智能辩诸法总别同异。以词无碍智所说无错谬。以乐说无碍智所说诸法无有断尽。以如是四智转一切法轮不离此也。如阿耨池流出四河。润诸世间生诸草木。各有差别而体不离一水四河。思之可见。
　　第四一段十陀罗尼门中。二十八行半经。分为五段。一佛子菩萨住第九地已下。至而演说法。有六行半经。明此位中得法师位以四无碍善巧智。得十种百万不可说陀罗尼门分。二此菩萨已下。至为他演说。可有三行半经。明自于佛所以百万不可说总持门听闻诸法门已不忘为他演说分。三此菩萨初见于佛已下。至所能领受。有两行经。明此菩萨初于佛所得法门。非声闻百千劫而能领受分。四此菩萨得如是陀罗尼已下。至无能与比。可有三行半经。明此位菩萨处座说法。满大千界随众生心乐分。五菩萨处法座已下。可有十三行经。明一音中随心所念令诸众生悉令开解。及以无情亦令说法分。云陀罗尼者。是总持义。得如来妙法藏者。明与佛合智所说。如十住中名为法王子位。得义陀罗尼者。明法总别同异无碍门。法陀罗尼者。明法身无性无作自性之理。智陀罗尼者。明善了根性随根授法。光照陀罗尼者。以教光及放光照烛令一切众生解脱。善慧陀罗尼者。得总持诸善慧故。众财陀罗尼者。明法财世财悉具足故。威德陀罗尼者。总持一切三千威仪八万细行悉具足。令众生见者悉解脱故。无碍门陀罗尼者。智无碍词无碍义无碍乐说无碍神通无碍故。无边际陀罗尼门者。所作利生无限故。种种义陀罗尼门者。能安立一切种法门故。言百万阿僧祇善巧者。明百万不可说智门。善巧能令众根皆令称当。已下如文自具。
　　第五段十六行半经。义分为两段。一佛子此菩萨已下。至普为一切作所依怙。有十行半经。明此位菩萨假使三千大千世界乃至无量世界众。一时皆以无量言音问难一时领受。亦以一音为其解释令其欢喜分。二佛子已下。至无有忘失。可有六行经。明此位菩萨能受十方无量处皆有不可说微尘数诸佛众会。一一佛皆随无量不可说微尘数诸众生性欲不同所说不可说法门。此位菩萨皆能领受分。已上如文自具。
　　第六二十九行半经。义分为五段。一佛子菩萨住此第九地已下。至诸庄严具无与等者。有八行经。明此位菩萨亲近。诸佛承事供养广多及比真金作轮王宝冠小王不如喻分。二此九地菩萨已下。至但随力随分。可有六行经。明此位菩萨二乘及下地菩萨。不如并举力波罗蜜为所修行分。三佛子已下。至亦不能尽。可有两行经。明略说此位菩萨志德广大分。四佛子已下。至智智依止者。有七行经。明此位菩萨受职统化广大分。五此菩萨已下。至说颂。有五行半经。明此位菩萨加精进业及殊胜愿力眷属倍加广大自在分。
　　第七一段四十八行颂。重颂前法。如文自具。此已上大纲。明但随智境约智德见佛供养及摄生乃至眷属广大非有往来。自他所为但以智境对现故。如一切智智之依止者。明修真俗二智者之所依止故。明六地真俗二智现前。七地唯在利物。八九二地行圆任运。十地佛力方终。云如来无上两足尊者。明此真俗二智满故。明如是修二智者所依止故。
大方广佛华严经论卷第三十六
  </div>
  <div class="pagination">
   <a href="大方广佛华严经论_page13.html">
    上一页
   </a>
   <span>
    ...
   </span>
   <a href="大方广佛华严经论_page9.html">
    9
   </a>
   <a href="大方广佛华严经论_page10.html">
    10
   </a>
   <a href="大方广佛华严经论_page11.html">
    11
   </a>
   <a href="大方广佛华严经论_page12.html">
    12
   </a>
   <a href="大方广佛华严经论_page13.html">
    13
   </a>
   <span class="current-page">
    14
   </span>
   <a href="大方广佛华严经论_page15.html">
    15
   </a>
   <a href="大方广佛华严经论_page16.html">
    16
   </a>
   <a href="大方广佛华严经论_page17.html">
    17
   </a>
   <a href="大方广佛华严经论_page18.html">
    18
   </a>
   <a href="大方广佛华严经论_page19.html">
    19
   </a>
   <a href="大方广佛华严经论_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
