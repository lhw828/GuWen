<!DOCTYPE html>
<html>
<head>
    <meta charset="UTF-8">
    <title>佛祖历代通载 - 第 4 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖历代通载 - 第 4 页/共 23 页</h1>
    <div class="content">　　(戊戌)　第十一祖富那夜奢。华氏国人也。姓瞿昙氏。父宝身。既得法于胁尊者。寻诣波罗奈国。有马鸣大士。迎而作礼。因问曰。我欲识佛。何者即是。祖曰。汝欲识佛不识者是。曰佛既不识焉知是乎。祖曰。既不识佛焉知不是。曰此是踞义。祖曰。彼是木义。复问。踞义者何。曰与师平出。又问。木义者何。祖曰。汝被我解。马鸣豁然惺悟。稽首归依。遂求剃度。祖谓众曰。此大士者。昔为毗舍离国王。其国有一类人。如马裸露。王运神力分身为蚕。彼乃得衣。王后复生中印度。马人感恋悲。鸣因号马鸣焉。如来记云。吾灭度后六百年。当有贤者马鸣。于波罗奈国摧伏异道。度人无量。继吾传化。今正是时。即告之曰。如来大法眼藏今付于汝。即说偈曰。迷悟如隐显。明暗不相离。今付隐显法。非一亦非二。付法已。即现神变湛然圆寂。众兴宝塔以閟全身。即安王十九年戊戌岁也。
　　(丙午)　烈王喜(安王子。王时天雨金子栎阳)治七年。是岁日食。
　　(癸丑)　显王扁(烈王子)在位四十八年(时苏秦游说六国)
　　(甲寅)　二年秦惠始称王矣。
　　(甲子　三九)　王十二年。
　　(辛未)　世尊示灭六百年矣。
　　(甲午)　第十二祖马鸣大士者。波罗奈国人也。亦名功胜。以有作无作诸功德最为殊胜。故名焉。既受法于夜奢尊者。后于华氏国转妙法轮。忽有老人坐前仆地。师谓众曰。此非庸流。当有异相。言讫不见。俄从地踊出一金色人。复化为女子。右手指师而说偈曰。稽首长老尊。当受如来记。今于此地上。宣通第一义。说偈已瞥然不见。师曰。将有魔来与吾校力。有顷风雨暴至。天地晦冥。师曰。魔之来信矣。吾当除之。即指空中现一大金龙。奋发威神震动山岩。师俨然于坐魔事随灭。经七日有一小虫。大若蟭螟。潜形坐下。师以手取之示众曰。斯乃魔之所变。盗听吾法耳。乃放之令去。魔不能动。师告之曰。汝但归依三宝即得神通。遂复本形作礼忏悔。师问曰。汝名谁邪。眷属多少。曰我名迦毗摩罗。有三千眷属。师曰。汝尽神力变化若何。曰我化巨海极为小事。师曰。汝化性海得否。曰何谓性海。我未尝知。师即为说性海云。山河大地皆依建立。三昧六通由兹发现。毗摩罗闻言遂发信心。与徒众三千俱求剃度。师乃召五百罗汉与授具戒。复告之曰。如来大法眼藏今当付汝。汝听偈言。隐显即本法。明暗元不二。今付悟了法。非取亦非离。付法已。即入龙奋迅三昧。挺身空中如日轮相。然后示灭。四众以真体藏之龙龛。即显王四十二年甲午岁也。
　　(辛丑)　慎靓王定(显王子)治六年(王时六国皆自称王)
　　(丁未)　赧王延(慎靓王子)治五十九年(东西周分治为诸侯所侵。王与居人无异。王徙都太子治束)
　　(甲子　四十)　十八年。
　　(丙子)　三十年宋灭矣。
　　(壬辰)　第十三祖迦毗摩罗。华氏国人也。初为外道有徒三千通诸异论。后于马鸣尊者得法。领徒至西印度。彼有太子名云自在。仰尊者名请于宫中供养。祖曰。如来有教。沙门不得亲近国王大臣权势之家。太子曰。今我国城之北有大山焉。山中有一石窟。师可禅寂于此否。祖曰诺。即入彼山。行数里逢一大蟒。祖直进不顾。遂盘绕祖身。祖因与受三归依。蟒听讫而去。祖将至石窟。复有一老人。素服而出。合掌问讯。祖曰。汝何所止。答曰。我昔尝为比丘多乐寂静。有初学比丘数来请益。而我烦于应答起嗔恨想。命终堕为蟒身。住是窟中。今已千载。适遇尊者获闻戒法。故来谢耳。祖问曰。此山更有何人居止。曰北去十里有大树荫。覆五百大龙。其树王名龙树。常为龙众说法。我亦听受耳。尊者遂与徒众诣彼龙树。出迎尊者曰。深山孤寂龙蟒所居。大德至尊何枉神足。祖曰。吾非至尊。来访贤者。龙树默念曰。此师得决定性明道眼否。是大圣继真乘否。祖曰。汝虽心语吾以意知。但办出家何虑吾之不圣龙树闻已悔谢。尊者即与度脱及五百龙众俱受具戒。复告龙树曰。今以如来大法眼藏付嘱于汝。谛听偈言。非隐非显法。说是真实际。悟此隐显法。非愚亦非知。付法已。即现神变化火焚身。龙树收五色舍利。建塔瘗之。即赧王四十六年壬辰岁也。
　　(乙巳)　○(王与六国攻秦。昭王怒攻西周。王惧伏于秦。尽献其邑。是年秦使将军摎攻之。取九鼎宝器。王渐而卒。已上八百六十七年内三百二十五年载春秋周灭)
　　右周合三十七君八百六十七年。
　　秦　雷氏曰(昭襄孝文庄襄始皇胡亥子婴。秦朝六君。四十九年)
　　(丙午)　昭襄王稷(惠文王子)姓嬴氏。王水德。都咸阳(今京兆也)治五年。至始皇时建亥正通。霸五十一年。
　　(辛亥)　世尊示灭七百年矣。
　　孝文王戊(昭王子)元年修先王功臣褒厚亲施苑囿除丧。在位三月。运数一年。
　　(壬子)　庄襄王楚(孝文王子以吕不韦为相)治三年○次年癸丑日食。

　　(乙卯)　始皇政(庄襄子昭。四十八年正月旦日。生于郸邯。其年十三。庄襄崩。代立为秦王。自号始皇。欲至万世。独称曰朕。改年朝贺。皆自二月朔。衣服旌旗皆尚黑。置守尉监筑长城。名民曰黔首。用吕不韦赵高李斯为相。蒙恬白起王翦为将。并吞六国平一天下。分三十六郡。自后骄纵周游天下。因之会稽琅琊还至沙丘。忽患病。七月丙申崩于平台矣)治三十七年(寿五十)
　　(甲子　四一)　下令逐诸侯客李斯谏而止。
　　(辛未)　灭韩。
　　(癸酉)　灭赵。
　　(丙子)　灭魏。
　　(戊寅)　灭楚。
　　(己卯)　虏燕王喜。
　　(庚辰)　灭齐。
　　(壬午)　二十八年。东巡郡县。上邹峄山及登琅琊。刻石颂德。又上泰山立石封祠祀。值风雨于松下。因封五大夫。又遣徐福求仙。
　　⊙(癸未)　沙门室利防等一十八人。来自西域。帝恶其异俗以付狱。俄有金刚神。碎狱门而出之。帝惧即厚礼遣之。时国事区区。弗克敬奉。
　　(丁亥)　筑长城。
　　(戊子)　焚书。
　　(己丑)　坑儒作阿房宫。
　　⊙第十四祖龙树尊者。西天竺国人也。亦名龙胜。始于毗罗尊者得法。后至南印度。彼国之人多信福业。闻尊者为说妙法。递相谓曰。人有福业世间第一。徒言佛性谁能睹之。尊者曰。汝欲见佛性。先须除我慢。彼人曰。佛性大小。尊者曰。非大非小非广非狭。无福无报不死不生。彼闻理胜悉回初心。尊者复于座上现自在身如满月轮。一切众唯闻法音不睹师相。彼众中有长者子。名迦那提婆。谓众曰。识此相否。众曰。目所未睹安能辩识。提婆曰。此是尊者现佛性体相以未我等。何以知之。盖以无相三昧形如满月。佛性之义廓然虚明。言讫轮相即隐。复居本座而说偈言。身现圆月相。以表诸佛体。说法无其形。用辨非声色。彼众闻偈咸愿出家以求解脱。尊者即为剃发。命诸圣授具其国先有外道。五千余人作大幻术。众皆宗仰。尊者悉为化之令归三宝。复造大智度论中论十二门论。垂之于世。后告上首弟子迦那提婆曰。如来大法眼藏今当付汝。听吾偈言。为明隐显法。方说解脱理。于法心不证。无嗔亦无喜。付法讫。入月轮三昧。广现神变。复就本座凝然禅寂。迦那提婆与诸四众共建宝塔以葬焉。即秦始皇三十五年己丑岁也。
　　(壬辰)　二世胡亥(始皇少子。帝崩。李斯秘之。独赵高胡亥知之。高遂矫诏。杀扶苏而立为帝。二十一即位。治三年)
　　(癸巳)　○(刘季起沛。项羽起江东。率诸侯伐秦。陈胜吴广起。天下大乱矣)
　　(甲午)　○(为赵高杀于望夷宫)
　　三世子婴(扶苏子○初赵高使婿阎乐杀二世。乃引玺佩之。百官莫从。将上殿。殿欲坏者三。高知天命不与。乃立子婴即位。三世杀赵高于齐宫。夷其三族○后沛公入关。子婴即系颈以组。白马素车奉玺降于轵道。为秦王四十六日○沛公既入咸阳。封宫室府库还军坝上○项羽后入关。遂杀子婴。秦遂灭矣)
　　右秦(自始皇二十六年。初并天下。居帝位凡十五年。而汉灭之)
　　⊙西汉　雷氏曰(汉高惠吕文景武昭昌邑宣元成衰平孺。十有四君。二百十四)
　　(乙未)　高祖邦(字季。姓刘氏。王火德。治十二年。初用秦正太初元年。改用夏正。都长安。今京兆也。礼沛中阳里人。隆准龙颜。左股有七十二黑子。初为泗上亭长。单父吕公。妻之以女。因徙徒骊山到礼西泽中放之。徒中壮士愿从者十人。初行山泽斩当路白蛇。后人见老妪哭曰。吾子白帝子。为赤帝子斩之。秦二世元年。布衣起于沛而灭秦为汉。以萧何为相。韩信为将。张良为谋。即汉有三杰焉。共灭项羽于乌江。生于秦昭四十六年。寿六十二岁。大定天下。丁未夏四月。崩于长乐宫。葬长陵)
　　西楚霸王项羽(名藉下相人也。楚将项燕之孙。身长八尺。目有重瞳。势可拔山力能举鼎。吴中子弟皆惮之。秦二世元年。从季父项梁起江。东至三年灭秦。自号西楚。都彭城。立五年。汉会诸侯于垓下。大溃破之。追至乌江。自刎而死矣)
　　(丙申)　二年冬十月。五星聚东井。十一月召诸县父老。约法三章。杀人者死。伤人及抵谪罪。余去秦法项羽使英布杀义帝于綝。
　　(丁酉)　是年灭韩赵魏三国。
　　(戊戌)　灭齐。
　　(己亥)　灭燕。与项羽约洪沟为界。以分天下。
　　(庚子)　会诸将围羽于垓下。虞姬自刎。
　　(辛丑)　改咸阳为长安。
　　(丁未)　孝惠盈(字日满高祖子。母吕氏。十七即位。见母残酷。使人请太后曰。吾终不能治天下。遂纵酒色淫乐。甲寅八月崩于未央宫。葬安陵。寿二十四岁)
　　治七年始有笛(帝时丘仲作之。笛者涤也。涤荡邪秽纳于雅正。龙笛有七孔。竹笛五孔。羌笛三孔也)
　　(癸丑)　起长安西市修建仓敖。
　　(甲寅)　高后雉(姓吕氏。单父吕公女。少帝幼太后临朝称制。立诸吕为王。欲谋天下。几危刘氏。刘章周勃诛诸吕矣)治八年(寿七十一)
　　(乙卯)　○地震○六月晦日食○行八铢钱。
　　(丙辰)　○秋星昼见。
　　(戊午)　五年南越王自称武帝。
　　(己未)　○春星昼见○行五分钱。
　　(庚申)　正月日食。
　　(壬戌)　文帝恒(高祖次子。母薄姬。初吕后封诸吕为王。陈平周勃刘章共诛诸吕三千人。以立文帝。性资宽惠温纯谨洁。衣不华饰。百姓富乐。自即位后。凡下二十七诏利民太平。甲申崩未央宫。葬[溧-木+(革　　月)]陵。寿四十六)治二十三年。
　　(甲子　四二)　文帝三年也。
　　⊙(庚辰)　第十五祖迦那提婆。南天竺国人也。姓毗舍罗。初求福业兼乐辩论。后谒龙树大士将及门。树知是智人。先遣侍者以满钵。水置于座前。提婆见之。即以一针投之而进。忻然契会。树即为说法。不起于坐现月轮相。唯闻其声不见其形。师语众曰。今此瑞者。师现佛性表说法非声色也。师得法后至毗罗国。彼有长者。曰梵摩净德。一日园树生大耳如菌。味美甚。唯长者与第二子罗睺罗多。取而食之。取已随长。尽而复生。自余亲属皆不能见。时尊者知其宿因。遂至其家。长者问其故。尊者曰汝家昔曾供养一比丘然此比丘道眼未明。以虚沾信施故报为本菌。唯汝与子精诚供养。得以享之。余即否矣。又问。长者年多少。曰七十有九。尊者乃说偈曰。入道不通理。覆身还信施。汝年八十一。此树不生耳。长者闻偈弥加叹伏。且曰。弟子衰老不能事师。愿舍次子随师出家。尊者曰。昔如来记此子。当第二五百年为大教主。今之相遇盖符宿因。即与剃发执侍。至巴连弗城。闻诸外道欲障佛法计之既久。尊者乃执长旛入彼众中。彼问祖曰。汝何不前。祖曰。汝何不后。又曰。汝似贱人。祖曰。汝似良人。又曰。汝解何法。祖曰。汝百不解又曰。我欲得佛。祖曰。我灼然得佛。又曰。汝不合得。祖曰。元道我得汝实不得。又曰。汝既不得。云何言得。祖曰。汝有我故所以不得我无我我故自当得。彼辞既屈。乃问祖曰。汝名何等。祖曰。我名迦那提婆。彼既夙闻祖名。乃悔过致谢。时众中犹互兴问难。尊者折以无碍之辩。由是归伏。乃告上足罗睺罗多而付法眼。偈曰。本对传法人。为说解脱理。于法实无证。无终亦无始。说偈已。入奋迅定身放八光而归寂灭。学众兴塔而供养之。则前汉文帝十九年庚辰岁也。
　　(乙酉)　景帝启(文帝子。母窦氏。三十二岁即位。好黄老二子。令宫人皆诵之。因改于书为经。庚子崩未央宫。葬阳陵。寿四十八)治十六年。
　　(丁亥)　○(三年用晁错策。七国皆反。遣周亚夫将三十六将攻之。复用袁盎之谋。斩错以谢七国。天下大定矣)
　　(辛亥)　世尊示灭八百年矣。
　　(戊戌)　○(帝灭笞法定棰令○疑周亚夫功大欲狱之。遂呕血而死)
　　⊙(辛丑)　武帝彻改建元(景之中子。母王夫人。尝得策文曰。二十七倒策。果七十二岁崩于五祚殿。葬于茂陵。十七即位)
　　治五十四年(依运历图辛丑建元。东方朔为太史)
　　(乙巳)　○(帝好仙术。敬方士文成五利等○铸半两钱。贪地好杀○命司马迁等。造汉太祖历。以正月为岁首。色尚黄。数用五。兴太学修郊祀定音律作诗乐。建封禅礼百神。绍周后。号令文章焕然可述矣)
　　(丁未)　改元光。
　　(癸丑)　改元朔。
　　(己未)　改元狩○(淮南王安衡山王赐以谋反诛戮。其党。累数万人)
　　(庚申)　○用孙宽为相。卫青霍去病为将。北伐丐奴。开河朔之地○又平南越王○东灭朝鲜为郡县。西历五国。执昆耶王收休屠王○后遣张骞西往身毒国。寻浮图教。果获之。
　　(甲子　四三)　四月初作诰官之有诰始此。
　　(乙丑)　改元鼎。
　　⊙(戊辰)　第十六祖罗睺罗多者。迦毗罗国人也。行化至室罗筏城。有河名曰金水。其味殊美。中流复现五佛影。祖告众曰。此河之源凡五百里。有圣者僧伽难提居于彼处。佛志一千年后当绍圣位。语已领诸学众溯流而上。至彼见僧伽难提安坐入定。祖与众伺之。经三七日方从定起。祖问曰。汝身定邪心定邪。曰身心俱定。祖曰。身心俱定。何有出入。曰虽有出入不失定相。如金在井金体常寂。祖曰。若金在井若金出井。金无动静。何物出入。曰言金动静。何物出入许金出入。金非动静。祖曰。若金在井出者何金。若金出井在者何物。曰金若出井在者非金。金若在井出者非物。祖曰。此义不然。曰彼理非着。祖曰。此义当堕。曰彼义不成。祖曰。彼义不成我义成矣。曰我义虽成法非我故。祖曰。我义已成我无我故。曰我无我故复成何义。祖曰。我无我故故成汝义。曰仁者师于何圣得是无我。祖曰。我师迦那提婆证是无我。曰稽首提婆师而出于仁者。仁者无我故。我欲师仁者。祖曰。我已无我故。汝须见我我。汝若师我故。知我非我我。难提心意豁然。即求度脱。尊者曰汝心自在非我所系。语已即以右手擎金钵举至梵宫。取彼香饭将斋大众。而大众忽生厌恶之心。尊者曰。非我之咎汝等自业。即命僧伽难提分坐同食。众复讶之。祖曰。汝不得食。皆由此故。当知与吾分坐者。即过去娑罗树王如来也。愍物降迹。汝辈亦庄严劫中已至三果而未证无漏者也。众曰。我师神力斯可信矣。彼云过去佛者。即窃疑焉。罗睺罗多知众生慢。乃曰。世尊在日世界平正。无有丘陵江河沟洫。水悉甘美草木滋茂。国土丰盈无八苦行十善。自双树示灭八百余年。世界丘墟草木枯悴。人无至信正念轻微。不信真如唯爱神力。言讫以右手渐展入地。至金刚轮际取甘露水。以琉璃器持至会所。大众见之即时钦慕悔过作礼。于是尊者命僧伽难提而付法眼。偈曰。于法实无证。不取亦不离。法非有无相。内外云何起。付法已安坐归寂。四众建塔当前汉武帝二十八年戊辰岁也。
　　(辛未)　改元封。
　　(丁丑)　改太初。
　　(辛巳)　改天汉。
　　(乙酉)　改太始。
　　(己丑)　改征和。
　　(庚寅)　○(巫蛊起。江充等[木　　屈]蛊于太子宫。太子与皇后谋斩。充与丞相刘屈厘大战长安。死者不啻数万)
　　⊙(乙未)　昭帝弗(武之子。母赵婕好九岁即位。霍光受遗诏。以周公辅政。至戊申四月崩未央宫。葬于平陵。寿二十二岁)治十三年改始元。
　　(辛丑)　改元凤(上官桀子。安与霍光争权。帝终知霍光之忠烈矣)
　　(丁未)　改元平。
　　⊙第十七祖僧伽难提者。室罗筏城宝庄严王之子也。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多为之师。积十九载未尝退倦。尊者每自念言。身居王宫胡为出家。一夕天光下。属见一路坦平。不觉徐行。约十里许。至大岩前有石窟焉。乃燕寂于中。父既失子。即摈禅利多出国。访寻其子不知所在。经十年尊者得法受记已。行化至摩提国。忽有凉风袭众身心悦适非常。而不知其然。祖曰。此道德之风也。当有圣者出世嗣续祖灯乎。言讫以神力摄诸大众游历山谷。食顷至一峰下。谓众曰。此峰顶有紫云如盖。圣人居此矣。即与大众徘徊久之。见山舍一童子持圆鉴直造尊者前。祖问。汝几岁邪。曰百岁。祖曰。汝年尚幼。何言百岁。曰我不会理正百岁耳。祖曰。汝善机邪。曰佛言若人生百岁不会诸佛机。未若生一日而得决了之。祖曰。汝手中当何所表。曰诸佛大圆鉴。内外无瑕翳。两人同得见。心眼皆相似。彼父母闻子语。即舍令出家。祖携至本处。受具戒讫。名伽邪舍多。他时闻风吹殿铜铃声。祖问。铃鸣邪风鸣邪。舍多曰。非风非铃。我心鸣耳。祖曰。心复谁乎。曰俱寂静故。尊者曰。善哉善哉。继吾道者非子而谁。即付法。偈曰。心地本无生。因地从缘起。缘种不相妨。华果亦复尔。付法已。右手攀树而化。大众议曰。尊者树下归寂。其垂荫后裔乎。将奉全身于高原建塔。众力不能举。即就树下起塔。当前汉昭帝十三年丁未岁也。
　　(戊申)　昌邑王(名贺。哀王髆之子。武之孙。在位二十七日。狂纵淫戏无度。罪犯一千一百二十七事。霍光与田延年白太后解玺送之。昌邑废为海昏侯。诛昌邑。群臣不能辅道者二百余人。唯王吉龚。遂以数谏得免)
　　⊙宣帝询改本始(武帝曾孙。戾太子孙。生而足下有毛。初名病已。及太子被巫蛊事。已在襁褓。赖丙吉救养在于掖庭。外家霍光废昌邑。奏太后就民间迎之即位。远方来朝。号中兴主。壬申十二月崩未央宫。寿四十三。葬杜陵)
　　治二十四年(时谷一石五钱)
　　(壬子)　改地节。
　　(丙辰)　改元康。
　　(庚申)　改神爵。
　　(甲子　四四)　改五凤。
　　(戊辰)　改甘露。
　　(辛未)　○(帝兴自民间。知民疾苦。魏相丙吉为相。黄霸龚遂为太守。从耿寿昌奏。置常平仓以利民)
　　世尊示灭九百年矣。
　　⊙时北天竺富娄叉国。有大论师。名憍尸迦。三子同号婆苏槃豆。此曰天亲。长曰阿僧佉。此云无著。首畅大乘。阿瑜阇国大讲堂中。请圣慈尊说瑜伽论。广明五分十七地义。次曰伐苏畔徒。此云世亲。首学小乘造俱舍论。后从兄化演畅真宗。造唯识等穷探大义。幼曰比邻持弗婆提。此云狮子觉。造集论释大有研寻。异矣哉。三弘中道并誉五天。妙栴檀林宁容荆棘。俱求知足归真应期。御世谈玄难可详矣。
　　(壬申)　改黄龙。
　　(癸酉)　元帝奭改初元(宣之子。二十七岁即位。戊子五月崩于未央宫。葬渭陵。寿四十三。用儒)治十六年。
　　(戊寅)　改永光。
　　(癸未)　改建昭。
　　(戊子)　改竟宁。
</div>
    <div class="pagination">
<a href="佛祖历代通载_page3.html">上一页</a><a href="佛祖历代通载.html">1</a><a href="佛祖历代通载_page2.html">2</a><a href="佛祖历代通载_page3.html">3</a><span class="current-page">4</span><a href="佛祖历代通载_page5.html">5</a><a href="佛祖历代通载_page6.html">6</a><a href="佛祖历代通载_page7.html">7</a><a href="佛祖历代通载_page8.html">8</a><a href="佛祖历代通载_page9.html">9</a><span>...</span><a href="佛祖历代通载_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
