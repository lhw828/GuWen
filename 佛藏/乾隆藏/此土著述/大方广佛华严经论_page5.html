<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经论 - 第 5 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经论 - 第 5 页/共 19 页
  </h1>
  <div class="content">
   三明座上庄严因果者。略有十种。皆以如来智随万行。一切处亦成正觉为因。一切处十种庄严为依果故。其十者何。一摩尼为台者。明如来智随法施成。檀波罗蜜。明智体净所招依果得离垢宝为严故。摩尼者。此云离垢宝也。智能出俗以此为台。明智体超尘迥出义也。二莲华为网者。以智随万行成戒波罗蜜门。明其性戒得真不证处缠不污犹如莲华处水不染。为网者。明智随戒体教行漉众生故。所招依果报相似故。三清净妙宝以为其轮者。明如来以智随行成其忍门。生在王宫及示成正觉。假令调达梵魔波旬恼而不恚。所招依果妙宝为轮。明佛忍行圆满故。果报圆满也。四众色杂华而作璎珞者。明如来以智随众行成精进波罗蜜故。所招依果众色之华。而作璎珞以严宝座。为明精进行为严大智法身为华璎故。明智行互严。五堂榭楼阁阶砌户牖凡诸物像备体庄严者。明如来以智随行成禅波罗蜜门故。明其如来智随禅行无动不寂。明此禅门总摄法身大悲大智进修行门层级次第总皆具足。所招依果亦具足故。故总举凡诸物像备体庄严。俗书云。大屋曰榭。其状上平。可以为台观。四周置檐。上下以轩槛阶砌严之中虚为其室。亦云台。上有木为榭。此为略言之。六宝树枝果周回间列者。明如来智随慧用依根同行所招依果树严宝座。宝树枝果周回间列者。明理智悲愿互参同时总别得所不偏修故。以十门参之。七摩尼光云互相照曜者。明如来智随方便行随器与益所招如是依果庄严。照曜者。知根同事。八十方诸佛化现珠王一切菩萨髻中妙宝悉放光明而来莹烛者。明如来因中八地大智大愿功终。大悲已满大智圆明。诸佛摩顶。能十方示成佛身一切菩萨愿行齐等故。招依果佛化珠王者。明同十方诸佛自在故。菩萨妙宝共来莹烛者。明菩萨行圆。莹者明净义。烛者照曜义。以明如来因中八地大智随本大愿力照众生根依根与益故。为依果也。皆以十玄六相该通。总一刹那际同别具足故。不可顺情而知。常不异理智而知。依无作定体方明。思而知之者信位也。九复以诸佛威神所持者。明如来大智随行成力波罗蜜。为大法师。说佛法轮。同诸佛力故。所招依果。佛力持座令座说法。十座出音声说佛境界。妙音遐畅无处不及者。遐者远也。畅者悦也。明座出音说佛境遍周法界远悦众生故。此如来因位十地法云润泽所招依果故。
　　第三明如来成道摄生自在分者。于此分中从尔时世尊以下。至所有庄严悉令显现。于中有十三行经总明如来处座成佛身语智等三业自在眷属庄严利生自在。如来所坐之座。以法界为座体。以如来一切万行报得。为依果庄严。如来是大智之身。缘座上所有庄严。皆是如来大智随行任运报得。如龙游云起虎啸风生。报感之应。然非物能与为也。成最正觉者。为简非外道声闻缘觉于权教中木树草座厌俗出缠。令劣解众生起三乘种。且拔八苦。非究竟觉之正觉。简非如是觉故。故言成最正觉。此正觉者。不忻不厌不出不没。染净情尽。以大圆镜智称法界性。自在教化尽一切众生世界刹海。皆非限齐。所有报境身国相彻圆满十方。诸佛众生。自他同处互相参入。影现重重。不云报满三千大千之刹。不名净土在于他方。略说大相有九十七种大人之相。随好无尽。顶着华冠。项着璎珞。手着环钏。非同三乘厌俗出家。劝诸菩萨生于他方佛国净土。简非如是。故言成最正觉。号毗卢遮那。此云光明遍照。以其大智教化依根破障故。如经一一自有其文。智入三世悉皆平等者。明智能随俗言入三世。即俗体本真。故言平等。以总别同异成坏门六相义。该括。即总而全别。即别而全总。即同而恒异。即异而恒同。即成而恒坏。即坏而恒成。皆非情系一异俱不俱有无非有无常无常生灭相故。如是皆是如来理智体用依正悉自在故。以自体无念力大智照之可见。此一段十三行经。总明如来身语智三业依正随用自在。经自具文不烦更释。
　　第四从有十佛世界微尘数菩萨以下。至无量功德。于中有三十行经。明菩萨大众围绕分。于此分中都显初会。总有四十七众。皆是围绕皆有其意。于此四十七众之内。从初菩提树内流光众已下。至普贤等十个。上名悉同名之为普。众且分为三。
　　一菩提树内流光众。是明佛本因五位进修建行利生成报显因众。如前所释。二如来所居宫殿内众。明佛本因大悲圆满覆育含生利生之行显因成报众。三十佛世界微尘数菩萨众中。普贤等上名悉。同名为普者。十个菩萨众。明古今诸佛共行普贤行众。已上三众皆是古今诸佛共行万行大悲大智。随五位中进修自利利他十波罗蜜四摄四无量等之常行普贤之道也。一切菩萨以此为体。一切凡夫以此为所乘。如大王路。法则常然。行与不行非道之异。从此十普贤众以下至第四。从三十三天王至大自在天王众随位复分为五。第一从尔时世尊处于此座成最正觉。并十普贤众。此是现果成因生信分。何以然者。为如来是正觉之果。普贤等众是佛行果。如来所居华藏净土。是佛报得依果。一切众生以自根性观如来三种因果。及行佛自行普贤门。而生信心故。若不如是依何生信。是故如来以此三种因果。而令众生信乐修行。以是义故。此之初会及普光明殿中第二会至贤首品已来。十二品经。总是举果劝修生信分。
　　第二从海月光大明菩萨等已下菩萨众。并取已下第二执金刚神等九众诸神。以明十住因果。何以然者。海月光大明菩萨亦是普贤等众。分为异名。意者明还以佛果位内普贤行门。入俗利生。随行名别。既以佛果位内诸佛共行普贤行法入俗利生所堪利者。还得旧法不移旧行。以是义故。还以普贤位内海月光等异名菩萨。便为十住初心。明从凡夫地修学十信心。信诸佛正觉之果无异自心本性清净如诸佛性。所有分别本性清净名无依住智。如诸佛根本智。以禅波罗蜜无作印印之。即法界性自然相称。所行诸行即普贤行故。动静无二故。所转法轮即与十方诸佛智契同不异。如是修习惯习使熟。正觉不移。其本一故。会同诸佛旧觉本智同一。性故。行行不移旧普贤行故。以是义故。将普贤众内十个海月光等异名菩萨众。为成十住初心。明十住初心不离旧法智故。以此下文云初发心时便成正觉。又如海月光大明菩萨。向下获益叹德中经云。复次海月光大明菩萨摩诃萨。得出生菩萨诸地诸波罗蜜。教化众生。及严净一切佛国土方便解脱门。明以普贤行成就众生入佛大智法界行普贤行五位次第进修法门故。以普贤入俗果行名海月光。通以下等共成十众。用成十住菩萨位门。以下通九众诸神至主药神等。明是入十住之果行也。为入十住应真。称之为神。明入位菩萨以自应真法合为神。覆育含识故。以智灵通救生自在故。称之为神。非世鬼神也。次后诸神天等。明五位进修增胜故。渐渐自在也。以此菩萨神天总明十住。已上入位菩萨皆随自位摄生。因果自在行故。非鬼神之神。若自心达理不与妄合。其智自神。不为不思而智善通万有故。此诸神众皆是如来以五位行摄生得益之众。还将行相法门次第作法样式。令其后学者一一仿之。善知因果故。
　　第三从主稼神以下至主昼神。此十众诸神。明十行利生法门因果故。
　　第四从阿修罗王以下至日天子。中有十众。明十回向利生法门因果。
　　第五从三十三天王以下至大自在天王。于中有十天王。明十地利生因果。已上五众是寄位。表佛果五位行门因果故。为利众生故。寄位显法。寄位入法。与众生作法。令众生证修。
　　从如来座内众至如来眉间毫相中所出众。于中有四种众。其意如何。第一如来座内众。明是如来往昔自行与古同因彰果众。第二十方菩萨来集兴供众。第三诸来菩萨毛孔光明众。是法界性起无碍一多。同异自在大悲无尽。不思议众。明此法界门法合如然。体本如是。法行依正重重无碍。以法界智境身土一多法合相容故。第四如来眉间毫中众。是示果成因生信利生众。此是成佛以后。以十信心位乃至十住十行十回向十地十一地遍法界法门众。举此自修之因果。还令学者仿之。以上诸众配位及来意。即通前树内流光众宫殿楼阁众。总有十一众。随位别配。即四十七众。为五位之内十个普贤。总为一众。当位不分十十部类故。海月光大明菩萨众。及已下神天。十住十行十向十地。各各有十种部从故。都为四十。通十普贤为一众。取上四十共为四十一。并菩提树内流光众。如来所居宫殿众。如来座内众。十方诸来菩萨众。菩萨毛光众。如来眉间毫中众。都为四十七众。且长科众意如是。于中义趣至文方明。菩提树内众。如来宫殿内众前已释讫。已上且长科初会众竟。余待至文。已上总明举果行遍周以成信位。
大方广佛华严经论卷第十二
世主妙严品第一之三
　　从此已上四十七众。若别列十普贤众。即五十六众诸大众海。皆是大众围绕分。从此初段中有三十行经。分为三段一初有七行半经。总列菩萨之数。及陈同号普贤菩萨之名。二从海月光大明菩萨以下至十佛世界微尘数。于此一段文中有七行半经。陈异名菩萨众。并都结已上诸菩萨数。三从此诸菩萨已下至成就无量功德。于中有十五行半经。陈大众本修行之因。及叹大众之德。从初段中七行半经。列同号普贤之内。义分为三。一释菩萨名下之义。二释菩萨同号之义。三举众所为因缘。
　　一释菩萨名下之义者。略释普贤菩萨一号。余可准知。行与理齐。利生皆遍。号之为普。知根利俗。称之为贤。菩之言觉。萨言众生。善觉众生。号名菩萨。广云摩诃菩提萨埵也。梵言摩诃菩提萨埵。此云大觉众生。为常于生死海觉悟无尽众生故。已下九个同号为普者。普贤菩萨通号也。明一一菩萨皆有此十种德行。约德为名故。为表德行圆满始终具十。一一菩萨随行之号无尽故。为行无尽行故。但以其名下之义。即彰自行。余准知之。总以十波罗蜜为体。
　　二释菩萨同号之义者。明此十普之义。是一人之普一一菩萨具十普也。一切菩萨总然。下名别者。明一一普能遍别故。方知普义得成也。总是十方诸佛同行共行。更无故新。如大王路发迹蹬之者。即是无奈不行之何。一念随善少分见性智慧现前。总是不离佛正觉根本智故。不离普贤行故。如普贤行。一念中少分善心。总是向法流者故。如下经云。闻如来名号及所说法门。闻而不信。犹能毕竟至于金刚智地。何况生信修行者也。
　　三举众所为因缘者。明佛出兴世所现依正二报大集普贤菩萨众海意。为令众生见果生信修行故。此是举果劝修生信分。如来是十方诸佛正觉根本智之果。十普贤等是十方诸佛差别行果。举此二法中因果。报得令众生信乐修行趣入故。如三转法轮中。一示八相成道是。二劝修。以观果知因劝人天等修学。三证同如是。三乘一乘等证。今此一乘中将此佛乘根本智果普贤遍法界行果。劝令大心众生生信修行。此乃即是五位中十一地普贤等觉位门。十方诸佛成佛竟。亦行之不息。如初发菩提心者行之不息。今将此位以为信门。若不如是以何为信入。故佛果后普贤行纯是利他。初发心以后普贤行是自利。利他行故。今此初众并佛所为如是举果劝修。生信乐修行趣入故。今经之大意。为若此也。将旧果劝初心。向下海月光大明菩萨诸神天众。即明信已入十住十地修行进趣渐渐增修因果也。明立随位当分之因果。令后学者见其体样信乐无疑。趣入随位各异故。若不如是滞在一法智无增胜故。已上一段。且是初见佛成道见佛果五位菩萨集众示现入法。入即同佛。所知与佛齐见。若信他佛。然初心菩萨未能然也。未是自信自心自身是佛。大智境界是佛法身。是堪行普贤行者。从第二会光明觉品已后。一切处金色世界宝色世界。即明自心法性是金色白净无染。名为所居世界。不动智佛即是自心。于无性理中。分别之智。本来无动。上首菩萨文殊师利。明是自心无性之中善能简择妙分别慧。觉首菩萨即是自心如是真信之首。目首菩萨即是自心。明见可信之心心境俱佛。如海门国法。普见自他俱佛故。至文广释。方明是身是佛是心作佛心外见佛不名信心。已上大众围绕分中。释同号众竟。
　　第二释海月光等名异众。其意如何。此七行半经。其中义分为四。一陈菩萨众意。二释菩萨名号。三都结众数。四叹德。
　　一陈菩萨众意者。此十个异名众。所以异名。前同号意。况如前段已释意。此一段异名意趣。为明以彼普贤行入俗利生随其行异名亦还异。为明以普遍别方名为普。其众意。为明入俗利生教化众生。还令众生得自身之法。是故寄位在十住初心。以明用彰。十住初心一下顿乘古法。不移古迹故无异旧道。如大王路新旧同行。以此以旧古法入俗利生。开悟迷流还令学古。以是义故。还将佛果位内普贤异名之众。寄位成十住初心。为彰后悟不移旧迹故。又明前如来成正觉佛果。及普贤行果。古今诸佛所乘常道。是明所信之门。此入俗利生异名之众。即明所化众生入道初心还同自法不移古迹故。后有发心之士。一一自心以定慧力照之可见。不可以情信者。堪为自非久种善根应当闻而不惑。设使三乘根种六通菩萨。尚自怀疑。凡流之中一乘之性。处凡流而信入。如下经自有明文。为三乘种性劣解。佛随根性。且说此娑婆为秽土。是五浊故。净土在他方。或言此方是秽。向上第四禅已上别有菩萨净土。或说佛果在僧祇之后方成。未说净秽含容尘含法界。凡圣同居。各无妨碍。三乘等教。执权成实。难信此法界一乘之门。为学假诠假教假观破粗现无明系着故。行一分粗波罗蜜门。得三种意生身。见诸佛国土。有自有他。有净有秽。忻彼厌此。兼修净行。修诸假真如观及空观等。得一分神通。报胜诸天。神通亦胜。忻厌心胜。更亦不生恶国秽土。为本愿力有佛成道处暂来还去。如说三乘教中多有此事。未回心者常当如是。学权教者。为根下劣故不闻此教。闻亦不信。如经下文。自具说故。如维摩经法华经。为破彼故。方始一分略说。犹未具论。是故学教者。慎勿偏习一门。诸部经文。总各深思意趣。大有一生学道。为闻慧不妙不广。返谤真言。广说云云。且略而陈尔。以上陈异名菩萨众意趣竟。
　　二释菩萨名者。此十个菩萨名。一个是随十住位中。一个波罗蜜之通称。一一中具十。为随行成名故。此十个菩萨所行十个波罗蜜。各是五位中菩萨通行。又随五位行中。十住具十。十行具十。十向具十。十地具十。十一地具十。通为百数。此明一波罗蜜中有十。十中有百。又十住中一一住中具十。十住中具百。五位总然。通成五百个波罗蜜门。随其行位名目感果。各别通位。总是此十个菩萨之名号是也。何故号曰海月光大明菩萨摩诃萨。以法行无边大悲广利如海。所有蒙益。总令见性清凉。号名月光。既得清凉之后。智无不照。号曰大明。一切世界大觉众生故摩诃菩提萨埵摩诃菩提。此云大觉也。萨云萨埵也。此云众生。为不舍众生生死故。广云摩诃菩提萨埵也略云菩萨。梵云摩诃菩提萨埵。此云大觉道心众生。为自觉道。不舍生死。大觉悟众生故。又众生生死是菩萨菩提故。明法界一真无异相故。此是檀波罗蜜为主。余九菩萨名号为伴。明以法界行大施门广济如海利他得益为月光除烦恼热得清凉故。以此名号即是所行之行。即此十个菩萨之号。是十住位中初发心上十波罗蜜之主伴万行故。此像下文十住品位内菩萨本所事佛下名。号之为月。十住位中十个佛下名悉同。号之为月。仿此法也。次戒波罗蜜中菩萨号云音海光无垢藏菩萨摩诃萨者。明性戒大悲普雨法音。故号云音。性戒无染。犹如大海不宿死尸故。明法界无性以为戒体。无法不净如海广大故。光者。明性戒之体心境俱真。名之为光。又以净智常当照俗。名之为光。无垢者。法性无染也。藏者。明法界性常含万像无法不净明一真故。总别俱真无垢净故。故号云音海光无垢藏。菩萨如前次忍波罗蜜中菩萨号功德宝髻智生者。明法忍庄严其身故。号名功德宝髻。宝髻者。首上之饰。明菩萨发心忍为上首故。宝严其顶也。智生者。以能忍故是智生也。菩萨如前。明忍为华髻义故。次精进波罗蜜中菩萨号功德自在王大光者。明勤行饶益众生招多功德所行万行无不益他故。自在如王大光者普照也。以常于生死海中以智光明益生无倦故。并令开晓故号大光。菩萨如前。次禅波罗蜜中号善勇猛莲华髻菩萨者。明法界为禅体从凡夫地起信心已入证之初。明一念无思顿超诸想真智冥会故。云勇猛也。智能达俗处世无染故。号莲华也。髻者。明此位菩萨表法中以莲华冠顶。明禅体处世即真不染寂乱故。次般若波罗蜜中号普智云日幢菩萨者。明第六智慧如云雨法雨故。慧光破暗。名之为日。摧邪显正。号之名幢。次方便波罗蜜中号大精进金刚脐菩萨者。明第七住第七行第七回向第七地五位中凡是第七位总修悲位故。以其真理圆融染净故名方便。如下十地中第七地菩萨举喻云。譬如一国纯净一国纯秽。于此净秽事难可了知。如善财童子于第七住中见休舍优婆夷。此云满愿。为明此第七住位成就深厚大悲满一切众生愿故。又告善财言。我有八万四千那由他同行眷属。常居此园。如是之意。明每位位中第七方便波罗蜜成大悲位。言八万四千同行眷属者。八万四千一切诸尘劳门我皆同行。常以生死为园林故。如此菩萨即明是十住位中初发心住一住中十个波罗蜜中第七波罗蜜故。非是第七住中第七波罗蜜故。十住之中有十个。第七方便波罗蜜。当一一住中。各各以方便圆其悲智万行故。余波罗蜜亦同于十住中。一一具十。十行十向十地十一地总然。各有十。仿此十个菩萨名号。且圆初发心住。上第一住内十波罗蜜中第七方便门故。且圆一住中悲智主伴十波罗蜜故。明大悲坚固处生死而无疲倦名大精进。坏他坚垢号曰金刚。处俗同缠无亏中道。号之曰脐脐者。明处智悲中际。如佛放受生光在脐轮者表智悲中际。广意在下文。方明菩萨如前。此是十住位中初发心住内第七方便波罗蜜。且明一住中十波罗蜜主伴也。治地住修行住。如是十住。各自具十波罗蜜主伴圆融。一住具十。十住具百。五位例然。通有五百。乃至无尽。次明第八愿波罗蜜中菩萨名号香焰光幢者。大愿弘芳号之为香。智能随愿依根破惑故名为光。入邪破障故号为幢。如第八位中。多作外道邪师。与邪同行。破邪师道。如八住中毗目多罗仙等是。善财第八住中善知识也。明智净方能破邪故。次第九力波罗蜜中菩萨名号大明德深美音者。明力波罗蜜为大法师位善说法故。故名大明德深美音也。菩萨如前释。次第十智波罗蜜中菩萨名大福光智生者。明此是智波罗蜜故。此上十菩萨名。明初发心住中以十波罗蜜用治初发心住中障成法身悲智门故。计此修治法合一法。今说诸波罗蜜。各各修行不同。明于一法上以十法修治惯习增明。以成一故。其法不离旧行也。时亦不移旧时也故。时无性故。三世无去来故。但于一法上具十个波罗蜜行门体用。但于一法上修行生熟处分一住二住。但于一法上会智悲愿行。生熟浅深不同。随不同处分其地位差别故。非是法异故。以总别同异成坏六相义圆通可知。
　　三都结众数者。经云。如是等而为上首。有十佛世界微尘数者是也。
　　四叹德者。以下十五行半经是也。经自具文。不烦更释。如是以上大众之海。总是普贤行满。常住世间。安立法则。成就菩萨十住十行十地等位。次第令诸众生开示悟入。常为世间一切依护。如上叹德中具明。以下获益中亦具明。如获益中总是作利生方便入法次第。入即同佛所知。与后学者作见道之样。迷即是凡。悟即同佛。知见皆是本来旧达。并是影响众也。以下神天亦同此例。皆是助佛扬化显德。令佛法化流行世间。众生获益故。
　　二复有佛世界微尘数执金刚神。此一段有十三行半经。于中义意分之为四。一寄位表法。二释名配行。三列数。四叹神德。
　　一寄位表法者。明神众。是见道已性齐诸佛智同真理。随普贤行处世护持。称之为神。护持正法故。随行表法者。为表十住位内第二治地住门主戒波罗蜜。明戒为防护义故。以法身为戒体。称真不坏。号曰金刚。前海月光大明菩萨。为十住中初发心住。于中意义如前段文已释。此一众有十神。明第二治地住法门主戒。为防护义故号为执金刚神。执者。轨持不犯。名之为执。其智应真。号之为神。
　　二释名配行者。此之一众神。以戒波罗蜜为体。十个神名即是随戒体上十个波罗蜜名。一个神是一行。第一妙色那罗延执金刚神。主戒波罗蜜中檀波罗蜜门。以性戒成檀感招妙色。法空破惑故号那罗延。是不坏义。此位明以持性戒故得不坏身。执者轨持义也。金刚者。不坏义也。二日轮速疾幢执金刚神。主性戒中戒波罗蜜。为戒光无缺名号日轮。见者应真名为速疾。自他惑尽名之为幢。心无异念名之为执。性无可破号曰金刚。称真自在名之为神。以智为神故。三须弥华光执金刚神。主戒波罗蜜中忍波罗蜜。为法忍高胜号曰须弥。以忍严行人见皆悦号之曰华。亲之破慢号之为光。忍心无失名之为执。法性为忍犹如金刚。智无思而知万有号之为神。四清净云音执金刚神。主戒波罗蜜中精进波罗蜜。履俗恒真名为清净。演法无懈润泽含识。号曰云音。闻法破惑号之金刚。智不为而知万有。称之名神。五诸根美妙执金刚神。主戒波罗蜜中禅波罗蜜。为禅无思而六根随智而用故名诸根美妙也。用而恒寂名之为执。无思可破号曰金刚。又无思之智能破自他惑。故号曰金刚。寂然智不动正慧随用号之为神。六可爱乐光明执金刚神。主慧能破暗故。七大树雷音者主第七大悲门。树是覆荫义。明方便波罗蜜门覆荫众生故。八师子王光明者。主愿波罗蜜。起无功用智。自在如师子王。能破外道诸杂论故。九密焰胜目者。主力波罗蜜。法力自在潜流同事。或作外道邪师同事破所系故。此位是大法师位。凡第九波罗蜜。遍入五位中五百个波罗蜜门。皆第九为法师位。十住第九为法王子住。如善财童子善知识。十住中第九住法师位中作胜热婆罗门。示入外道。五热炙身。上刀山入火聚等。此名密焰胜目。密潜同事设教破愚故名密焰。智目知根故名胜目。十莲华光摩尼髻执金刚神。主戒波罗蜜中智波罗蜜。如善财童子第十灌顶住中善知识。作童女名曰慈行。得真不证处俗无污名曰莲华。大智知根名之为光。位升灌顶名曰摩尼髻。摩尼者。此云离垢宝也。此是第二治地住中十位十波罗蜜主伴。十位主伴万行。号曰十个执金刚神。神名皆以行位立名之故。明十住中一住具十十位具百。五位皆然。一一次第以名义配当。法合如然。第三已下列数叹德。二门。如文可知。
　　第三是十住中修行住。于中六行半经。义分为四。一列数。二寄位表法。三释名配行。四重结其数并叹神德。
　　一列数者。如上初行是。
　　二寄位表法者。此十个身众神。寄位表十住中忍波罗蜜。以法忍成就。于生死中利生自在。号曰为神。下文叹德中。成就大愿供养承事一切诸佛。明于住昔以调忍心承事一切众生令其成佛。为诸佛众生体无有二故。已成诸佛。何须籍其供养以无量身无量众供具承事。于一切时中供养一切众生。令其成佛。是调忍义是身众义。
　　三释名配行者。此十个神。是忍波罗蜜中十波罗蜜故。明一一行遍一切行故。第一所谓华髻庄严身众神者。主忍波罗蜜中檀波罗蜜。明忍辱为华鬘报得以严其顶上之饰故。身众者。为忍位中行檀。明以众多身云众多严具遍周法界承事供养广利众生故。神者智随忍行自在故号为神。此十波罗蜜以忍为体。二光照十方身众神者。主忍波罗蜜中戒波罗蜜。此位中以法忍为戒体明。忍戒圆明见者欢喜法忍戒光。号之为光照十方。身众神如前释。三海音调伏身众神者。主忍波罗蜜中忍波罗蜜故。海音者。明闻诸善恶毁赞音声广多。犹如海潮之音不生忧喜。是调伏义。是为能忍也。又以自声如海潮音知时。教化众生令无失时故。四净华严髻身众神者。主忍波罗蜜中精进波罗蜜。以法忍进名之为净也。进行可观。名之为华。因行招果用严顶髻。明精进是长道之首故。故以华严顶饰。五无量威仪身众神者。主忍波罗蜜中禅波罗蜜。称根现法名为无量。动止常寂名为威仪。明行住坐立不离定体名曰威仪。六最上光严身众神者。主智慧照曜自他故。明以定慧光明照烛心境以严法身。七净光香云身众神者。明第七大悲方便染净不拘。名为净光。慈悲含覆出言成法悦可众心。号曰香云。明法雨润众生故。即明雨戒定慧解脱解脱知见五分法身之香也。八守护摄持身众神者。明智随大愿摄持一切众生故。八住八地。但五位第八位中。明无功之智功成即得十方诸佛手灌其顶。是诸佛摄持义故。九普现摄取身众神者。明第九波罗蜜法力自在法王之位。普现诸教。九十五种邪见流及一切众生悉同行故。名普现摄取也。即胜热婆罗门等是。十不动光明身众神者。明第十智波罗蜜。名不动光明。亦为灌顶位名不动光也。且明此忍位中十波罗蜜之一。
　　终四结数叹德如文可知。以上十波罗蜜。以忍为体。此明善恶毁赞得不动智也。
　　第四段中有六行半经。义分为四。一举众数。二寄位表法。三释名配行。四结数叹德。
　　一举众数者。如初一行都列数是。
　　二寄位表法者。此十个足行神。表十住位中生贵住。主精进波罗蜜。如下叹德中无量劫中。亲近如来随逐不舍。是精进义。为明以法性真如为行之体。以此法行用严法身。足行者。表精进义。以众行满足故名足行神。神者是随行之智。
　　三释名配行者。一宝印手足行神者。主精进波罗蜜中檀波罗蜜明以法宝之智印行精勤之行引接众生故。手为引取之义。二莲华光足行神者。明生贵住中精进波罗蜜中戒波罗蜜。常居生死之海。犹如莲华无所染故。见者发心名之为光。足行是精进修行无疲劳义。智自在故号之为神。三清净华髻足行神者。主精进波罗蜜中忍波罗蜜法。忍无垢名为清净也。忍招依果。华严顶饰。为忍华鬘义故。四摄诸善见足行神者。主精进波罗蜜中精进波罗蜜。摄诸善见者。是精进义。为常摄诸根不令起见即无见不善。五妙宝星幢足行神者。主禅波罗蜜以妙理为禅故名为妙宝者道也。随行破惑故名星幢。为万行为星。不离禅体。皆有光照。随根破惑。知根了了。名之为星。此位以精进行为禅体。禅能现智智能知法。还以善知法故名为星也。幢为定也。六乐吐妙音足行神者。主慧波罗蜜。乐吐妙音者。为以精进为慧体故。常乐为人说法故。七栴檀树光足行神者。主方便波罗蜜。成大悲行故。以香树为名。表慈悲覆荫义故。光者照烛众生义。八莲华光明足行神者。主愿波罗蜜智随大愿。随所利生无所染故。九微妙光明足行神者。主力波罗蜜法王之位。以微妙法光化众生故。十积集妙华足行神者。主智波罗蜜。以智积集诸教。犹贯华结鬘。不令散失。教化众生。已上十波罗蜜。皆以精进波罗蜜以为体。位位内自有同别义。思之可见。不可作一概准之。
　　四结数叹德。如文可知。
大方广佛华严经论卷第十三
　　第五段有六行半经。义分为四。一举众数。二寄位表法。三释名配法。四结数叹德。
　　一举众数者。如上初行是。
　　二寄位表法者。此之一位表具足方便住中十波罗蜜。以禅波罗蜜为体。以道场是除蕴秽义。明禅能治蕴义故。如世间场也。为明禅定。净六七识之取染。显般若。能开妙慧简择理智体之本实故。以禅波罗蜜以为场体。般若波罗蜜以为人功。以普贤万行为驮运至法界。普光明智殿。为大都居。以一切种智为大藏。此中十个神。一神为一波罗蜜。为自益益人之行样。
　　三释名配法者。一净庄严幢道场神。主具足方便住禅波罗蜜中檀波罗蜜。以法性定体为檀之净地也。以无亏定体万行为庄严幢也。幢明定体不动义。以法性无性为所乘。名之为道。以无性之禅定。能治所依之蕴。名之为场。神者是无依无性之中大智也。以不思不为无形无质等。周法界而知万有者。称之为神。二须弥宝光道场神。以须弥是高显义。宝光是无垢义。以戒光照俗见者发心故。以禅定为戒。出过情识。是须弥义。以定能无妄。是无垢义。以定能发慧。宝光义。三雷音幢相道场神。主禅波罗蜜中忍波罗蜜。明毁誉之音如雷。法忍不动名幢相。道场神如前释。十波罗蜜随五位中各各自具道场义故。四雨华妙眼道场神。主禅波罗蜜中精进波罗蜜。明法身为定体依定起万行精进。名为雨华。是精进义。定能起慧故称妙眼。以其法眼行华利生无懈。是精进故。五华璎光髻道场神。主禅波罗蜜中禅波罗蜜。以法界自体无动静上而起行禅化诸乱意。名之为璎。以定能发慧故。名之为光。以行招果用严其顶。以此为名。又此十波罗蜜皆为顶法。何以然者。为以十住初心一一度门至佛果故。无初中后故。以从佛果起胜进故。六雨宝庄严道场神。主慧波罗蜜。慧能雨法宝故。七勇猛香眼道场神。主方便波罗蜜。此位是慈悲位故。常处生死名为勇猛。慈眼视生。名为香眼。以戒定慧解脱解脱知见五分法身之香。而视众生。拔苦与乐名为香眼。八金刚彩云道场神。明第八愿波罗蜜。以为愿云覆众生故。以此位是无功用智能破邪流。号曰金刚彩云。明能同异道故。九莲华光明道场神。主力波罗蜜。是法王之位。处世如莲华。说法为光明故。十妙光照曜道场神。主智波罗蜜。以大智知根。名为妙光。知根破惑故名照曜。已上十波罗蜜。皆禅波罗蜜为体。
　　四结数叹德。如文可知。
　　第六正心住主般若波罗蜜为体。十个主城神为此般若波罗蜜中有十波罗蜜。于中有六行半经。义分为四。一举众数。二寄位表法。三释名配行。四结数叹德。
　　一举众数者。如初行。
　　二寄位表法者。寄此神众。表正心住空观成就。明善守护心城名正心住。如善财童子十住之中第六善知识海幢比丘是也。其在经行地侧入于三昧离出入息足出长者居士波罗门等乃至顶上出诸佛等。以广大身云遍周法界教化众生。又如十住位中正心住位。经云。此菩萨闻十种法心定不动。即明正心住。善守护心城故。以主城神。寄表正心之位也。
　　三释名配行者。所谓一宝峰光曜主城神。主般若波罗蜜中檀波罗蜜。明以无性妙慧广施含生故。号宝峰光曜。如其山峰。以至虚空相尽处故。明以法空慧至相尽处故。以无相妙慧广施众生。名为照曜。主者空慧自在。名之为主。城者空有自在不与涅槃生死合散故。名之为城。又以法慧施人。不与情欲之漏合故。名之为城。二妙严宫殿主城神。明以慧利含生。以为戒体。以妙慧为宫。治人为殿。万行为严。又以菩萨正慧为妙严。大慈大悲为宫殿。心无思虑为主城。无相妙慧任理智而知。名之为神。此以慧利为主。以戒为防护义。防护一切众生为城。三清净喜宝主城神。主慧波罗蜜中忍波罗蜜。明以法空慧而成忍故。故名清净喜。以忍即喜故。以法喜即名为宝故。明能忍为宝也。自此下七众神。准上排位配之。经文广大。不可一一而释之。略知法则然尔。如主道场神主城神主地神等。总是女神。为明慈悲故。而实体中非男非女。但随事现示。
　　第七主地神。主第七不退住方便波罗蜜中十波罗蜜故。各以十个神名配之。此以法身为地体。能生万行。以理智慈悲为神性。无所退动故。大悲如地养万有故。
　　第八主山神。是童真住。行愿波罗蜜中十波罗蜜。山者不动义。高胜义。神者智体应真自在。明第八住第八行第八回向第八地总无功之智不动如山故。以山神表之。其中十个神。即是此位中十波罗蜜行。亦名智能出世高胜如山。
　　第九主林神。是法王子住。主力波罗蜜。明说法如林广多覆荫故。是法师位也。
　　第十主药神。明灌顶住。主智波罗蜜。于中一个神主智波罗蜜中十波罗蜜。明智能知根与法药故。
　　第四叹德。如文可知。
　　已上从海月光大明菩萨至此主药神。表如来五位众中十住之门百波罗蜜竟。十行之众如下须知。如此一部之典。一切施设。总是法门终不唐设。一事一字。总是五位之中信修悟入之法则故。入法方便门户。此明佛果五位入法益生覆育之样式。故入之者创与智合。名之为神。亦以覆育众生故为神祐物也。以修行自在处如天。亦以化利诸天故。于十方三界示受天报。亦以回向门同修罗身入诸鬼趣。亦表自在如王。
　　第三从主稼神以下。至主昼神。此十众神明十行利生法门因果者。以主稼神。为表行为资粮故。如世间以禾稼为资粮。长养有为之身。佛法即十波罗蜜行为资粮。长养法身。令使世间习气渐微出世习气大慈大悲大智得办。如资粮位。准三乘说。十信十住十行十向。为道前四种资粮。初地以上为见道加行。为三乘地前菩萨经一大僧祇劫修有为有漏行。初地见道。如此经。十信之中全信自心与十方诸佛性相大智无差别体。十住初心以修方便三昧力。见道。从初发心住及已上诸住。总为见道之位。十行十回向十地。总为加行。总为资粮。加行与佛因果同进故。为加行与佛果齐资以普贤行用资悲愿成满。以十住初心所见法身理智性果资粮普贤行。不属人天有为无常。从初发心住。五位进修如来法身。理智性果普贤行果。于一真法界之中互为资粮。废一二俱不成。即一垢一净心起。是故以佛理智之果严行。以行严果。故为佛华严也。是故以下十住十行十回向位中。皆得十方诸佛与入位菩萨同号。及与智摩顶会同体智也。如三乘菩萨。多生他方净土。及四禅向上。别有菩萨净土。设在欲界。即言以悲愿力故留惑润生。非如此经法门乘如来法界乘。从初发心住。以如来大智法身性果普贤行果。普周生死。动寂均平理事普进。以法界体用以治余习法。无前却故新等报。不如三乘别教说有他方有别净土留惑娑婆。加行即在初地位。初资粮即在十信十住十向。五位既无佛果。明知十地见道。未真如此经于十信心中。自信自心有十种世界。即如金色世界。妙色世界。莲华色世界。如是有十个色世界。为十信心是有为故。所信佛境界是色也。本所事佛。不动智佛。无碍智佛。解脱智佛。如是十个智佛。即是自心。所信自心。十种智果以为十种佛果号故。毕竟证修诸佛满处。成此智。不异此智。除此十信位中以生灭心信十色世界十智如来。至十住十行十回向十地等觉十一地。总有五十个因果。皆以普贤行为因。以如来法身理智性为果。或更互参之以相资发。以此二种因果五位之中。共有一百重佛因果。通取五位上各有五重因五重果。总为一百一十重因果。如十住位中佛因果者。即因陀罗花世界。波头摩花世界。宝花世界。佛号殊特月佛。无尽月佛。不动月佛。如是十花世界。十个同号月佛。以为佛果。法慧菩萨等十个慧菩萨。以为普贤行修行之因。为此十住以入方便三昧力。真证法身妙慧。即世界名花。以花开敷现果故。所现佛果。皆号之为月者。为明十住之中创见法身妙慧现前无烦恼热得佛法身清凉如月故。以所见道除惑处。而为世界因陀罗花者。此云能主花也。明初发心住生在佛家能为众生设法主故。波头摩花者。赤莲花也。明治地住进修增胜赫奕开敷可观之义。总是以随位入道处因果。为佛及国土世界菩萨之名。皆非外有。总明自行所行也。如十行位中十个慧世界十个佛号。皆名之为眼。以为其佛果。功德林等十林菩萨。以为其行行之因。以次十向十地。如经可知。至位方明。大要言之。以当位十佛为本位之果。当位十菩萨为当位修行之因。如此初会中。以如来为当五位之果。普贤菩萨及诸神天等。为五位修行之因。又普贤菩萨及诸神天等。以毗卢遮那根本智。为起修行本因。以自己修行之身。为佛差别智果故。为以佛性智果为因。以现修之身。即理智之性果故。互为因果体用。是故神天叹德中。先叹佛德。次叹自己与佛同智同德也。此为入法界之样。令诸学者迷即凡悟即佛故。以智悲齐进也。如善财童子。十行初位中欢喜行善知识所居之国。名为三眼。还同十行菩萨所居世界。名为亲惠世界宝惠世界等十惠世界也。如三眼者。一摩诃般若。二解脱。三法身。亦以智眼慧眼法眼为三眼故。如世品字。如摩醯首罗天王面上三目故为一切佛法不离此大智大慧法身故。此十慧世界义。通此三眼。以是善财十行之中。初善知识国名三眼。比丘名善见。即同十行之位。佛号常住眼佛无胜眼佛。名为善见者。具三眼也。为十行之中以智眼知众生根而同行故。佛号为眼。善知识名善见。目发绀青。皮肤金色。圆光一寻。相好如佛者。明十行中所行三眼行因果即佛也。在林中经行者。明万行稠林覆荫众生故。还如十行位中菩萨号功德林慧林胜林等十林菩萨也。善财十行中知识。即以比丘。林中经行为十行位中之行处。如下文中。以功德林等十林菩萨为所行。今此初会中。即以主稼神为佛果十行资粮。众生入佛位故。资粮见道菩萨长大悲故。如此会佛果五位。与第二三会已后诸菩萨进修五位。及善财童子示行五位。前后相参体势相似。总明佛果普贤行果体用相资始终不异。以是义故。五位中五十种资粮五十种佛果。互为主伴。互为因果。互为体用。以如来理智性常资普贤行使令无染。普贤行常资如来性果。使得圆满悲智。废一边一切不成。所有行门即是人天因果。设得出世即是声闻二乘。及出世净土菩萨。及留惑润生等。故非法尔理智世及出世大悲动静染净自在圆融故。如此十行与佛果资粮。犹如黄瓜。果花同出花果相资。以无作功德而为自在也。法尔理智行周故。于此主稼神一段文中。义分为四。一举其众数。二寄位表法。三释名配行。四结数叹德。一举其众数者。如初行一句是。二寄位表法者。以主稼神资粮位中十行位也。三释名配行者。所谓一柔软胜味主稼神主欢喜行中檀波罗蜜。于此檀中有二义。一法檀。二事檀。一法檀者。见来求法者。欢善无厌故名柔软胜味。以法味资人。令心调伏故。二事檀者。即主稼神。是后稷神之流也。以神祐五谷令生胜味资益含生故。遍十方世界随处异名。二时花净光主稼神。即是欢喜行檀波罗蜜中戒波罗蜜。知根同行。号曰时花。令得性戒开敷。名之净光。亦世间五谷之花。依时祐之令光净开敷故。三色力勇健主稼神。明檀波罗蜜中忍波罗蜜。明法忍功成。名为勇健。随忍成果故。得色力严身。诸力之中风力为最。诸行之内忍力为最。八风不能动故。以能随行成忍故名勇健。如善财十行中第三行具足优婆夷。是其行。以明忍为诸行中果故名具足。四增长精气主稼神。主檀波罗蜜中精进波罗蜜。以精进力资粮法力大慈大悲力。处生死海教化众生而无劳倦。自无所求故名增长精气主稼神。表无精进力即诸行不成立故。五普生根果主稼神。主檀波罗蜜中禅波罗蜜。以法性为禅。出生万行理智妙慧。名普生根果。以法性理为禅生智慧万行故。即根即果。以根从果生本末无异故。如佛果普贤行果互相资故。明从果生根以根资果。六妙严环髻主稼神。主檀波罗蜜中慧波罗蜜。明以妙慧严行行复严慧。行慧互严将用利生以招依果。以环其髻用严其首。此是垂髻如环。明解行圆满。七润泽净花主稼神。主檀波罗蜜中方便波罗蜜。此位明成就大悲故。为润泽净花利他行故。令他解行法开敷故。此是檀波罗蜜中方便门。成大慈悲故。八成就妙香主稼神主檀波罗蜜中愿波罗蜜。十行第八位中同于八地。智无功用。五分法身香悉成就故。又以净智知根。依根设教。用成戒定慧之妙香故。九见者爱乐主稼神。主檀波罗蜜中力波罗蜜。法师成就法力利生。见闻法者皆爱乐故。十离垢净光主稼神。主檀波罗蜜中智波罗蜜。以智能离自他垢故。诸法灌顶同十住十地中灌顶位也。四结数叹德。如文可知。已上十个主稼神。总是欢喜行中檀波罗蜜中十波罗蜜资粮。从行成号。已下例然。法则如上。
　　第二十个主河神。是饶益行。行戒波罗蜜中十波罗蜜。第一普发迅流主河神。明十行中戒波罗蜜中檀波罗蜜资粮从行成号。已下例然。法则如上。若以其事如此孟母是也。如善财童子饶益行中善知识。于河渚中一万童子释天为首。聚沙为戏。以河为行。主戒体明饶益故。此初会中河神。为戒体前后相似。普发迅流明应一乘之种。第二普洁泉涧主河神。明应三乘及人天等善法。主十行中戒波罗蜜中戒波罗蜜。已下诸神众依行立名号。以名下义。如前配之可知。如十行中戒体者。如释天童子。以算数法相黡子法五行阴阳。以利人之巧术。以为十行之中戒体。故名普洁泉涧义。若不如是。行不满故。明人天及三乘总化。以巧术利生。是普洁义。
　　第三主海神。明无违逆行。明忍波罗蜜如海能纳众流是无违逆也。主忍波罗蜜有十个海神。即明忍波罗蜜中十波罗蜜也。各随名下义。如前配之。大意。此十行中忍以法性大悲。以为忍体。是故如海含润处其下流能容一切。无明高慢生死之流。皆为法流而无妨碍。故名无违逆行。如善财童子无违逆行中善知识。南方有城。名曰海住。有优婆夷名具足。素服垂发者。慈忍之貌具足成忍。无行不周故名具足。海神者。女神。明慈悲柔软处行能忍。其心如海。福智具足饶益众生。是故忍为万行中果也。能容众流。
　　第四主水神。明无屈挠行。主精进波罗蜜。为明水体能净诸垢。以明此位菩萨以法性之水。常勤精进。教化众生。一一知根而益。而无屈挠。其心如水润生随物而益。各得其所而无屈挠。于中十个水神。即是精进波罗蜜中十波罗蜜。明以其万行如水同事润生。各各随名下义配之。常以十行中精进为体。如十住中精进门。乐勤观法性为体。此十行中精进门。处世益生。以行润物为体。位位中各随当位主行为体。余九于主行体上作别。不得一向解故。即体意不当。如十回向中精进波罗蜜。圆融理智大悲。使令均平自在。如是五位得一。即五位俱有齐等。以惯习生熟须有次第。虽立次第。以法界智体而无前却。是无前后中次第。是一性无差别中同异。不可以情作前却解也。以实而论。初发心住中如一渧之水入大海水中。总同海体。诸龙鱼宝咸在其中。为教化众生故。教网筌蹄方法不可不具。以名言竹帛着箓。即似前后义生。体道者。明鉴即如持宝镜普临万像。十地即明使惯习功成。等觉位中即明自在行周法界。若但置十住一位。但明见道初功。又安十行修行。但有出世心胜。加十回向兴大愿云。使令悲智万行圆满。十地但蕴功成德。使令惯习须成。十一地入俗自在行周任法饶益。明张教网学者有所归依。若不如斯发心者何措。
　　第五主火神。明无痴乱行。主禅波罗蜜。于中十神。明禅波罗蜜中十波罗蜜。皆以十行位禅为体。即明普智照而恒寂故。即以火神为定体。即寂而常照。即事而恒理。悲智照用而无碍故。以火神为定体。若其世间事也。即南方离神是也。若其人也。是其心也。离法心故。若其法也。是虚无之智也。若外事是其日也。若在其身也是其目也。若方法也。为中道。为正明。明为虚无。为智照万有。为普光明殿。是女神故。善财童子南行意者为若此也。明无痴乱行。以火神能破闇故。不迷惑故。无闇障故。此一段约用而为定也。
　　第六主风神。明善现行。以般若波罗蜜为体。十个风神。明智慧波罗蜜中十波罗蜜也。若世间也。即辰巳之间巽神也。是女神故。为法则也。为言说。为教令。如周易干五世卦巽上坤下曰观。易曰。风行地上可以观象。君子设教。而众人从而法之。可以观。以是义故巽为风教。明第六波罗蜜智慧功成。善现言教教化众生。此名善现行也。又辰巳之间。如来取之为斋戒法则。明吉凶之际或着之终。至午即万法正也。上值角宿角为天门。主僧尼道士在其中。明是设教令成众善之门也。一切风化皆从此起。象以口为天门。吐纳风气成正教故。以智为神。又敷花发果发生一切能持世界能成能坏。故名善现行也。此经下文如海有四种风。一名能集。能集众宝。明大圆镜智。二能成。能成众宝。明成所作智。三名简择。能简众宝。明妙观察智。四名能散。能散众宝。明平等性智。是故以四智为风神。能现法自在故。以风神为表善现行故。为此第六智慧法。以智慧风神。善现一切法行。悉皆自在故。如十信位中。第六信位佛果配在东南方。佛号究竟智。为东南方是巽。以巽为风神。又易云。巽为言说。以借物表法将风神明智慧。能善现众法故。方者法也。以取其法大像无方也。
　　第七主空神。明无著行。主方便波罗蜜成大悲门。以法空起行。教化摄取一切众生。故名方便。故名无著行。于中众神。明方便波罗蜜中十波罗蜜。以一切法空为体。以智为神。故无所著。以一切法空能生悲智故。即万行无著。
　　第八主方神。明难得行。为智用无功功难成故。主愿波罗蜜。为智体性净。以愿防之。念其本愿。引智起行。令行周遍。使令不住生死不住涅槃。于中十个神。明愿波罗蜜中十波罗蜜。方者法也。以第八行大智成以智设法饶益众生。此是大智为神。总以震坎兑离四维上下正方之神。都举明无功之智圆摄故。
　　第九主夜神。明善法行。主力波罗蜜。法力已成法王功办。常处生死长夜。以法照明世间故。名善法行。于中十神。主力波罗蜜中十波罗蜜。是女神也。此为善财童子十地中知识故。以明此位行体彻十地法故。
　　第十主昼神。明真实行。主智波罗蜜。于中十神。明智波罗蜜中十波罗蜜。以智日恒明名为主昼。智无为而应万有。称之为神。叹德中恒共精勤严饰宫殿者。以智普周教化众生成法宫殿。悲为宫。智为殿。成就众生。悲智宫殿展转相益故。已上明十行位竟。
大方广佛华严经论卷第十四
世主妙严品第一之四
十回向法门第四
　　第四从阿修罗王至日天子。于中有十众。用表十回向。何以然者。为阿修罗居大海中不没其身。表十回向圆融真俗常处生死大海不没其身。前之十住十行。但修出世悲智心增。加以回向回真入俗。以成处世悲智圆满故。以阿修罗等十众。以表十回向处大海而不溺。表此位菩萨。以大悲心得真不证。知真同俗。处俗无染。利生自在。第一从初一众阿修罗王。义分为四。一举众数。二寄位表法。三释名配行。四结数叹德。一举众数者。如初一行是。二寄位表法者。寄阿修罗位。表救护一切众生离众生相回向。为明此初回向如阿修罗虽处大海而海水不没虽同天趣无天妙乐故。如此位菩萨处于生死。无生死中五欲之乐。虽处涅槃。无涅槃中寂灭之乐。故名救护众生离众生相回向。又如法界品云。成就如来高出世间阿修罗王。又王者。自在义。明此位菩萨于涅槃生死中而得自在故。又阿修罗。亦云阿素罗。阿之言无。素云游故。又云妙。又罗云戏。如婆沙论。释为非天也。虽天趣摄。为多谄诈无天妙乐。象此位菩萨行大悲方便万行。似如谄诈。似如生死。无有人天五欲。无常涅槃出世寂灭之乐。主十回向中檀波罗蜜门。旧名不须。此旧翻谬矣。或云毗摩之母。以本从生故。故名劣天。如阿含经云。劫初成时。光音天来入海中洗浴。水触其身。失精在水。还成肉卵。经八千岁乃生一女。身若须弥有九百九十头。头有千眼。有九百九十口。口有四牙。牙上出火。犹如霹雳。二十四手九百九十脚在海浮戏。水精入身生一肉卵。经八千岁生毗摩质多罗。身有九头。头有千眼。口中出水。有九百九十手。有八脚。其形四倍大于须弥山。纯食淤泥及以藕根。又与天诤。广如正法念经说。然阿修罗住处有五。一地上众宝山中。二云在须弥山北下入大海二万一千由旬。有阿修罗王名罗睺。此云障碍。能以手障日月明。领无量众。三从此更下二万一千由旬。有阿修罗王。名勇健。亦领多众。四复过二万一千由旬有阿修罗王。名花鬘。亦领诸众。第五复过是数名毗摩质多罗。此云响高。是舍脂父。舍脂是天帝释后。父与天帝释斗战时。发自海中扬声大叫云。我是毗摩质多罗。我是毗摩质多罗。时阎浮提山岳一时震动。亦名穴居。谓彼中有光明城。于中住故。或天趣摄。已上佛地论。依毗昙鬼趣摄。又毗摩质多罗。此云种种事。又毗摩者。此云遍空。质多罗云种种严仪。言此修罗与帝释战时严备种种军仗之仪遍空而列。旧云响高。又曰穴居者非。此依唐朝礼法师等翻是第四恶趣摄。如经中十种阿修罗王表位进修中。以明菩萨大悲彻下如大海而得其底。身出大海。明菩萨不没恶道能离自憍慢故。以真摄俗。真俗圆融处苦海而恒出。寄其此位表回向法门。三释名配行者。一罗睺罗阿修罗王者。明十回向中檀波罗蜜门故。此回向中十波罗蜜。以事表法中取阿修罗。明此十向纯以大悲十愿。以为十度之体。无自求益之心。以彼修罗所居彻下。其身处海彻上出身之半。总明托事表法令易解故。用彰此位。纯以大智大悲大愿。彻真俗为体。如罗睺罗者。此云能障。明此位菩萨以大悲心入生死趣。显大法空障诸恶趣故。二毗摩质多罗阿修罗王者。明檀波罗蜜中戒波罗蜜。毗摩质多罗者。此云响高。明以大悲大愿音声誓度三界六道故。以悲愿为戒体。王者。自在义故处苦海中沉浮自在故。三巧幻术阿修罗王者。明忍波罗蜜。此位菩萨虽居生死大海常得如幻忍故。四大眷属阿修罗王者。主精进波罗蜜。明以万行摄众生遍故。五大力阿修罗王者。明以法性大禅定力在苦海而无苦故。六遍照阿修罗王者。明慧光摄化众生遍故。七坚固行妙庄严阿修罗王者。明大悲方便为严故。八广大因慧阿修罗王者。以智慧增明以本愿利生为因。为在第八位中得智增明。皆须念初发心时大愿为因故。令度众生故。九出现胜德阿修罗王者。明法师位成力波罗蜜。十妙好音声阿修罗王者。明智位成就妙音善说法故。四结数叹德。如文可知。已上十波罗蜜。皆是知真处俗融会大悲性中十波罗蜜。如是十度以大悲为体故。托事现法。在于阿修罗。喻菩萨处生死海而得其底而恒不没生死海中。是故下文云。成就如来高出世间阿修罗王。又十住十行但明达智应真。号之为神。十向十地。皆以十王表之。明以惯习增长自在故。自余广意。至十回向品方明。
　　第二不坏回向。为明以真理智而同缠利生成大悲戒。为达俗性真真俗不二故。法华经名妙法莲华者。是其义也。此经名大方广佛华严者。亦其义也。以理智大悲法界自体清净觉而兴万行故。号佛华严经。明菩萨以法性大智大悲不舍世流同事。名之为水。具普贤行。名之以莲。以觉行同资。名为妙法。故名不坏回向。真性无亏同流入俗。名为不坏。明无性菩提无依住智自在故。今以迦楼罗王托事现之。是金翅鸟也。于一段文中。义分为四。一举众数。二寄位表法。三释名配行。四结数叹德。一举众数者。如初行可知。二寄位表法者。托事寄迦楼罗王位。明于大海上以清净目。观命尽之龙。而以两翼而搏取之。明拔济义。如法界品云。恒愿拔济众生出诸有海。迦楼罗王。此云金翅鸟王。显十回向菩萨。常于生死大海之上。以法空清净智目。观有根熟众生。而以止观两翼而搏取之。安置自性清净涅槃之岸。此止观。以法性为止体。以自性无性智为观体。非能观所观而有二事。主戒波罗蜜戒净故。犹如大海不宿死尸。明大悲大智戒不宿人天及三乘染净二见之死尸故。此金翅鸟两翼相去三十六万里。三释名配行者。大速疾力迦楼罗王。明戒波罗蜜中檀波罗蜜。明此位菩萨。以性起大悲入生死海。度根熟众生。以止观力。如一念顷至于佛果涅槃之岸。为明于一念至法界性中非古今三世所系故。以金翅鸟取龙之喻。如速疾力以金翅鸟取龙之时。于一念顷[打-丁+段]身入海水。水波未合取龙而出。名速疾力也。故下文叹德中。善能救摄一切众生出生死海。得道菩萨亦复如是。以定慧观察力。从无明大海之际。系长短心一念应真。古今三世一时见尽。如是见道。如是修道。是名为发心。毕竟二不别。如是二心先心难。但明十住初心从凡夫地一念应真难故。非为究竟佛果难故。至于究竟不异初心故。明法不异。智慧不异。时复不迁故。以明法界体用故。以定慧照之可见。以情思之即迷也。以下以诸波罗蜜依名义配之可知。四结数叹德。如文可知。
　　第三紧那罗王。明等一切诸佛回向。以一切诸佛处于生死。以法忍门。以为万行之主。令一切众生皆得菩提无上法乐故。寄表。紧那罗王。此云疑神。亦为行主。似人而顶上有角。口似牛口。人见皆疑。人耶非人耶。故曰疑神。明此位菩萨以十回向成大悲心。以法忍力生于六道。同行益生。人见皆疑。为凡为圣。若是凡夫有智如佛。若是贤圣行同凡事故。以疑神寄表其行也。此神能作行主与天作戏。主忍波罗蜜门。以忍为万行主。若无忍者万行不成。是故忍为行主。于中四义。如上准之。十个疑神。以忍波罗蜜中十波罗蜜。以名义配之可见。此类畜生道摄。
　　第四摩睺罗伽王。此云大蟒也。亦云大腹罗伽。云胸腹行也。主精进波罗蜜。胸腹行者。明趣求乐法利人匍匐离慢谦敬也。是精进义也。明至一切处回向也。六道之生无处不入。此是守护伽蓝神。能护法故。如此法界品云。见佛欢喜曲躬恭敬。摩睺罗伽王。此中十王。明精进波罗蜜中十波罗蜜。一一以名下义配之可见。此众亦明方便同于众生爱着所为。明菩萨处生死同行令除爱网。如下叹德中。皆勤修习广大方便。令诸众生永剖痴网故。
　　第五夜叉王。明无尽功德藏回向。主禅波罗蜜。以禅定守护一切众生心。令心不妄。得大功德藏故。夜叉者。此云苦活或名伺察。明以禅门守护伺察一切众生苦活心不妄。如法界品云。常勤守护众生。诸夜叉王。余十王是禅波罗蜜中十波罗蜜。以名下义随位配之。又毗沙门夜叉因主所管。得名毗沙门天王。领夜叉众。在须弥山北面。
　　第六毗楼博叉龙王。亦依所管得名毗楼博叉天王。主领龙众。在须弥山西。并富多那。此主热病鬼。此之龙王主随顺坚固回向。明般若波罗蜜门如龙游空能隐现降雨润众生故。以般若空慧自在有无。雨诸法雨。益众生故。以龙表之也。毗楼博叉者。具云毗路波呵迄叉。亦云杂语主。旧云丑目。新名毗者。种种也。路者色也。波呵迄叉者根也。以种种色庄严眼根。明以种种慧庄严诸见令无著。龙有五种。一象形。二蛇形。三马形。四鱼形。五虾蟆形。一善住龙王。为一切象形龙王。二难陀龙王。此云欢喜。为一切蛇形龙王。三阿那婆达多龙王。此云无热恼。亦名清凉。为一切马形龙王。此一个龙王远离诸龙三种过患。一热沙不堕其头。二不以蛇形行欲。三无金翅鸟畏。又更有一苦。以风吹宝衣露身生苦。唯此龙王得免斯恼。故曰清凉。依智论。此龙王是七住菩萨。如婆楼那龙王。此云水天。一切鱼形龙主。摩那苏婆帝龙王。亦名摩那斯。此云慈心。风不鸣条雨不破块。亦名得意。又云摩那。云意高。以此龙有威德。故名为意高。为一切虾蟆形龙王。如四分律文中说。诸龙初生时。睡时。嗔时。行欲时。此时中不能变形。余时皆能变形。此约三乘中龙王。其事如此一乘中龙王。其德并是入不思议乘。佛果位中大菩萨等。为化众生故。遍于诸道普现其身。今于此会贺佛出兴。酬其本缘寄位表法。即如此经毗楼博叉龙王。得销灭一切诸龙趣炽然苦解脱。为明此位船若智慧之龙常游法空以种种语言设诸教网故。此是十回向中檀波罗蜜。娑竭罗龙王。此云盐海也。得一念中转自龙形示现无量众生身解脱门。明此是入生死成大悲戒报得愿力神通故。此十回向大体。成慈悲愿行。得愿力神通。云音妙幢龙王。得一切诸有趣中以清净音说佛无边名号海解脱门。此明忍招名誉。如获益分中广明。德叉迦龙王。此云能害于所害。为德叉是所害声。迦是能害声。言此龙嗔时。嘘视人畜皆致命终故。旧云多舌龙者。由多言故多舌。非是口中有多舌故。表进修中。此是第六般若波罗蜜门。善说多法故。故云多舌。托此龙寄位显法故。以下准上以名义配之。可知。已上十龙王。以十向中般若波罗蜜为体。表智慧游空雨法自在。
　　第七等随顺一切众生回向。以鸠槃茶王主之。明此位菩萨成大悲遍入诸道乘慈利生。此是厌媚鬼神啖食精气。亦名冬瓜鬼。依正法念经说。其名字。如是恶众生菩萨亦皆随顺。是故名等随顺一切众生回向。乃至地狱悉皆遍入。此神是南方天王领二部众。一鸠槃茶。二薜荔鬼。此鸠槃茶阴囊大如冬瓜。若行乃擎置肩上。坐时而踞之而坐。法界品云。常勤除灭诸饿鬼趣。鸠槃茶王。明爱染贪求犹如饿鬼。大悲菩萨尽与随行断一切贪求故。
　　第八真如相回向。寄乾闼婆王以表法。此云寻香。有香气处以作娱乐而求其食。托事表真。如相位菩萨常以真如法界戒定慧解脱解脱知见五分法身无染之香。娱乐众生。令其爱乐。故下文云。皆于大法深生信解欢喜爱重勤修不倦。入法界品云。常令众生增长欢喜。乾闼婆王以法悦众生义故。于中十王明愿波罗蜜中十波罗蜜。此位智增随根设教。悦众生故令欢喜故。
　　第九无缚无著解脱回向。托事于月天子表力波罗蜜。以无缚无著法性虚空智慧。照烛众生净烦恼热。得法清凉故。于中十月天子。明力波罗蜜中十波罗蜜。随名下义配之可见。
　　第十入法界无量回向。以日天子托事表之。明十回向中智波罗蜜如日处空下临照万有。其位于上其功益下。像此位菩萨其智甚高其行弥下。彻至人天神鬼外道邪行畜生地狱。尽同其行。犹如日月其形在上其功在下。善恶俱照故。于中十日天子明智波罗蜜中十波罗蜜。一一随名义配之。常以智波罗蜜为体。已上十王配十回向中十波罗蜜竟。如十住十行十回向乃至十地。一一位中波罗蜜。各随当位取意即得。一例取之。即不知其趣。如日月二位其形状及高下者。如俱舍论。月去地四万由旬。广四十由旬。以水精白银合为两面。回转相映故有亏盈。此论如是说者。未可为定依。但依经说者。为指南。依长阿含经。其月上有城。其城正方一千九百六十里。高下亦尔。二分天金作。一分琉璃作。以遥看似圆。天寿五百岁。子孙相袭一劫。日月相近光影相映即有亏盈。日广五十由旬。其城正方二千四十里。高下亦尔。其城纯金七宝莹饰。王坐二千里。寿命子孙同月天子。以风持故绕须弥山。日月天子总是四天王所摄。此上多依长阿含经说。如是日月天子。皆表十回向成大悲愿行之门。明悲智无依常以法空为体。随根普照无有所为。任无功之智日。称万有而成益。
　　第五从三十三天王以下。至大自在天王。于中有十大天王。明十地利生因果者。从初第一三十三天十大天王。托事表初欢喜地。分为四。一举天王名号。二寄位表法。三释名配行。四结数叹德。一举天王名号者。如经云。所论释迦因陀罗天王等十大天王名号是。二寄位表法者。寄托此天。表欢喜地菩萨得欢喜地时得法悦。心无有世间五欲等诸系着故。乐唯是法乐。以此义故。多欢喜多适悦。犹如世人创得生于忉利天上受天妙乐。又如升山顶至无相际身与空合。明此位菩萨从十住十行十回向习气之有为。而升此地之位法空之际。一分习气尽故。以须弥之顶忉利之天。寄表其位。令易解故。十住十行寄表如神。十回向位寄表如王。于此十地寄表如天。明进修渐渐惯习殊胜。以总别同异成坏门。三对六字义该。亦以十玄门该之。如是进修差别。总是一刹那中同异。皆不得如情所知。如理思之可见。又如仁王经云。习种铜轮二天下。银轮三天。性种性道种坚德转轮王七宝金轮四天下。初地菩萨忉利王。二地菩萨夜摩王。以次寄位配当。明福智殊胜不可以世间之乐为比也。以实而言。如菩萨悲智所摄周遍六道所生。不弃微流一切恶生之类。但以饶益故。法性自在故。寄表如天如王。自在之义。不欣世乐之所表也。如此华严经下文。初地菩萨多作阎浮提王。今十大天王。但为表法进修不离。一刹那间渐渐殊胜故。又此天名妙高天。其山在大海中。出水高八亿由旬。入水深八亿由旬。四宝合成。北面黄金。南面琉璃。西面水精。东面白银。形如腰鼓。上有四层级。四天王各随方所居四面。其山顶上四埵。埵别八天王。各有自部众。中顶帝释居。众宝所庄严。以是名妙高。亦名峰山。亦名忉利天。此云能主天。由帝释能为天主也。依主为名故。下有七重海。重别金山围。迦楼罗速飞七日方始达。金山有天居。皆四天王所摄。其上三十三天。所有天身长一由旬。衣长二由旬。广一由旬。重六铢。寿一千岁。一日一夜同此人间一百年。三十日为一月。十二月为一岁。已上依俱舍三法等经说。此天王有五种名。一名能主。一名释提桓因。一名憍尸迦。一名天帝释。一名因陀罗天。此名天主。具云释迦因陀罗。释迦者。此名百也。为先因百度设无遮斋得作天主。此配欢喜地中檀波罗蜜。已下十天王是檀波罗蜜中十波罗蜜。各随名义配之可见。其四段配文。如前可知。此位菩萨对治观行苦空无常世法非实皆从十二缘生本无体相。成于舍法身命财等。如是于诸佛法信顺修行。且治欲界粗悭吝业行檀波罗蜜。于十二缘生未善了知。六地菩萨方明十二缘法。作如炼真金数数入火喻。明对治悭障。
　　第二复有无量夜摩天王。托事表离垢地。为此天离地际故。依空而居有众妙乐也。象此位菩萨戒波罗蜜增胜有妙乐。以法身为戒体故。渐增进离前地世间系故。初地檀度为胜。此位上上十善净戒为胜。名为离垢地。须弥之顶界与人连。寄同世间。此位以空居。寄同出世间。故名离垢。初地喻炼真金。未云加药。但数数入火转转明净。此地炼金如加矾石转令明净。以戒为矾石。然金体无二。明以戒对治欲界中爱欲等粗障。但以法身大慈大悲大愿四摄四无量十波罗蜜三十七道品之法药。互相磨莹使令智悲自在故。夜摩天者。此云时分天也。为此天无日月天光自相照不分昼夜。但莲华开合知其昼夜时分故。此天身长二由旬。广二由旬。衣重三铢。寿二千岁。日月岁数与前天倍。此天王有十天众。即明此戒波罗蜜中十波罗蜜。各随位名义配之可知。此位修上上十善戒。治欲界现行粗惑习气。三地修九次第定。方无三界烦恼。生如来家。同如来性。
　　第三复有不可思议兜率天王。此托事表发光地。此名知足天。佛地论云。最后身菩萨于此教化。如璎珞本业经。十一地等觉地始名一生补处。方名最后身。配在第三禅。此知足天为最后身。菩萨在中者。皆是如来随时方便。设法利生不可定也。前位明以上上十善净戒离欲界现行粗惑垢故。此位菩萨以九次第定净色界无色界并欲界心习。得出三界心作炼金喻。善巧炼之不失铢两。转转明净。以九次第定炼之。以法眼观之。以行和之。无亏。本法但转明净。欲界修定以治欲障。上界修慧以治定障。如是对治。即如六地菩萨位。在色界初禅修十二缘观。用治定障。随顺法行。方便利生无所染着。名发光地。以忍波罗蜜为体。于中十大天王。是忍波罗蜜中十波罗蜜。此天身长四由旬。衣长八由旬。广四由旬。寿四千岁。日月岁数皆与前天倍。此知足天当修三法得生其中。所谓戒定慧。若但修戒施即生余天。皆有放逸。若一乘法中其事不尔。以智遍周以为天体故。
　　第四化乐天王。托事表焰慧地菩萨。以三十七助道品观以舍为体。以本愿故。法如是故。不舍教化一切众生。以三十七助道观门。庄严慧业。将用化利一切众生以为自乐。像此天处常以变化以悦自乐。亦名乐变化天。心外无境从心变故。表此位菩萨从初发心住已法空现前心外无境为进修故。以三十七品助道法门。对治此天及三界邪见等障。炼磨心地。用严慧业。使令明净。将用教化一切众生。以为自乐故名焰慧地也。如菩萨璎珞经云。欢喜地菩萨名为逆流。离垢地名为道流。三地名为入流。四地须陀洹。五地斯陀含。六地阿那含。七地阿罗汉。八地变化生死。九地是智慧妙善地。十地是法云地。又璎珞经云。十住菩萨入法流水任运至佛。如此华严经。十住十行十向十地十一地。五位之中。一一各有十重佛果。普贤行为因。十信位心。便信自心分别之性为不动智佛无碍智佛等十个佛果。总为自心之智。方名信心。如是和会多诸同异。随信解别亲疏不等。但依当部进修行门。皆以总别同异成坏门该通圆融。皆不离刹那际。即义通也。若延促时取解即违法界之道理。此天王众有十天王。皆是精进波罗蜜中十波罗蜜。各各随名义配之可见。常以精进波罗蜜为体。此位作炼真金作庄严具喻。精进明修三十七助道之观对治三界邪业习故。此天身长八由旬。衣长十六由旬。广八由旬。寿八千岁。日月岁数与前天倍。衣重一铢。食甘露味。叹德余门如前可解。
　　第五复有无数他化自在天王。托事表难胜地。为此天在欲界顶。明菩萨欲境难超故。故曰难胜地。明五地以来菩萨于五欲境界未得全自在故。但为观照诸波罗蜜修行力故不没其中。未同八地无功法流自在故。此位菩萨修十谛观。以治三界染净惑障余习故。得工巧明门。五明方现。此天处。若不如是修十谛观治之。便为魔境。三界染净业习不能自在故曰难胜地。此位菩萨常以禅波罗蜜。以为观体。魔王波旬居此天中修十谛观。即为菩萨位。不修观者是魔眷属。又此天名他化自在。以他变化以为自乐。像此位菩萨常教化众生令他得乐以为己乐。此作车磲磨金喻。明以十谛观为车磲。于中十大天王。明禅波罗蜜中十波罗蜜。以名下之义配之可见。此天身长十六由旬。衣长三十二由旬。寿命岁月悉与前倍。
　　第六复有不可思数大梵天王。明现前地。以十二缘生观。得寂灭神通三解脱门空无相无愿。智慧增明除其初禅乐静迷真障。明在欲界修定。如三地菩萨是也。在禅界修慧。心胜处即以法治之不令障真。无依之性故。常处三界不在其中也。名尸弃天王。此依新翻旧为梵摩。此云清洁寂静。以初禅是色界无女人生无欲界染故。依佛地论云。离欲寂静故名梵身。又依长阿含云。梵众中以梵音语故。故名为梵。又尸弃者。或云持髻。或云蠡髻。或云火顶。以火灾至此天故。修得初禅者得生此天。此天王梵众中发大梵音。诸天各自谓言。唯共我语。于大千界最得自在。颜如童子。身如白银色。长半由旬。衣如金色。无男女形。禅悦为食。寿命一劫。此依长阿含经说。此位作毗琉璃宝磨真金转转明净喻。明十种逆顺缘生得十空定门。为毗琉璃宝也。毗之云光明。此位菩萨以十种十二缘生观及十空三昧。表以十二缘观如明净琉璃用磨智慧转转明净。观无明成根本智更令明净。于中有十大梵王。明般若波罗蜜中十波罗蜜。各各以名下义如前配之可解。此第六地六住等。总明出三界业现前寂灭神明三空自在。如十住中。以海幢比丘表之。如十地第六地。以夜神名守护一切城增长胜力是也。总如善财善知识表之。第七地明入缠同事如下。
　　第七复有无量光音天王。明远行地。如此二禅天。初禅灭忧。二禅灭苦。明此位菩萨在七地。诸行已终。大悲圆满。四摄四无量十波罗蜜三十七助道法。常在现行。自苦已无。常度他苦。染净二障此位通过。譬如真金饰以众妙杂宝转更殊胜。明以法身为金体。悲智万行圆满。为众妙宝互为庄严。常以行网教光普化一切众生故。故像此天已灭忧苦。以心净故出语口中光生。用明此位菩萨教光破暗故。于此有十大光音天。以明方便波罗蜜中十波罗蜜。各各名下义配之可解。此天身长二由旬。寿二劫。此天水灾至。
　　第八复有无量遍净天。明不动地菩萨。明此天忧苦已无唯有禅悦。像此位菩萨功用已终唯有法悦。法悦习气十地始无。此大风灾至。为有禅悦喜动其性。像此位菩萨无功智现前。犹有无生法乐智净习气。以诸佛三加七种劝发令忆本愿。方始随智行广利众生。十方世界度生无限。此乃如来设教防之。防护初发心之际圆融悲智。非独是此位方有滞净之功。是一即一切中防护也。望七地中方事总具。何得第八地中佛果知见犹自未终。还以十玄六相通融。不可违法界体作前后解。凡夫妄作无量劫。只是法界中无始终。此位作如真金作轮王宝冠诸臣冠不胜喻。明八地法性无功智胜故。十力四无畏犹十地方终。普贤行海十一地方满。
　　第九复有无量广果天。明善慧地。为此第四禅无出入息三灾不及。又此十天如叹德中。莫不皆以寂静法门而作宫殿。表九地善慧庄严以百千阿僧祇陀罗尼门法宝宫殿。教化众生。能以一个言音。为一切众生说种种法。无心意识为大法师。任智法明一切具足。故像此天无思意识能为语言。此天无下界识。有色界意识。乃至非想天皆有微识。若识想尽即非三界业收故。此位作如真金。用作轮王宝冠。喻一切小王宝冠不胜喻。以此位菩萨智慧宝冠下地菩萨无有能胜。于中有十天王。明力波罗蜜中。十波罗蜜。各随名义配之可解。此天身衣及寿与前天皆倍。明此位菩萨常以法宫而为安止。以福德广大名为广果天。
　　第十大自在天王。表第十法云地。如下叹德中。皆勤观察无相之法所行平等。明此位无相智成。如菩萨本业璎珞经云。三贤菩萨能伏三界粗业粗相续果。初地已上亦伏亦断。八地已去色因业胜因境缘法。执习故。明犹有于境见未纯熟。犹法执习在故。九地已去心因业胜内心自缘。法执习故。九地有内心缘。法执习故。十地之中心色二习一时总尽。十地方心境二缘中得无碍自在故。从八地至十地无功用中。缘真法执内外习亡。于十一地普贤门犹未自在。如十定品中求觅普贤不见者是。又智论云。第九天外更有别十地菩萨天。名摩醯首罗。此天有八臂三目。骑白牛。一念知三千大千世界雨滴之数。此是引进菩萨方便设法托事表法。及摄化境界渐增胜故。望一乘法界理事同参。一微尘内诸佛国土人天同处。身尘毛孔如影相入。修真之者。须当如实而知。莫随化相应。须以同时具足相应门。一多相容不同门。诸法相即自在门。因陀罗网境界门。微细相容安立门。秘密隐显俱成门。十世隔别异成门。主伴交参无碍门。托事现法生解门。唯心回转善成门。以此十玄门该之。即理顺故。已上神天之位。但利生门中托事表法令易解故。如如来实非牛王龙王象王。以托表之令生解故。望得道处。其智无形无为而能知万有。即为神也。以此神性随行祐生。即行非虚也。以智常居三界不随染净。以此自在寄位如王。以通化无方福过群品。寄位同天。即随行遍生行非虚也。同异总得表实无妨。从大众围绕常随佛众之中从普贤菩萨至大自在天已来。此四十一众。义分为二。一现果成因彰位分。如已前列众是。二从位举法进修寄同获益分。如向下直至普贤海月光等是。今从第二卷初尔时道场众海悉已云集已下。至第五卷中海月光大明菩萨众以来。此四十一众。是从位举法进修寄同获益分。此中合有五十众。为普贤等众十个菩萨。当等觉十一地法门。十个互参自具十众。为一人具十。总为五十众。如下获益分中。入即同佛知见。为与后学者。作样式。令仿之也。不悟是凡。悟已同佛知见。故名初发心时便成正觉。如以下神天获益之中。各有二十行颂。皆初两行叹佛之德。后十八行。皆三句叹佛。一句自叹与佛同知。其例如是。随时科文。随时称叹。无烦更释。唯普贤菩萨一人。独入十法者。普贤众明一位普周众行也。海月光众但叹佛德与自所入之法相似。以此颂中更不别叹自德。如普贤众中加净德妙光菩萨。是文殊师利别号。文殊师利。此云妙德。又法华经内往昔号妙光。又妙德妙光。其意相似。以德为光以能破闇发明故。今在普贤众内表法。明因果理智万行圆融故。普贤独获十种益者。明一即一切故。明一多自在延促自由故。是总摄义也。
　　从尔时如来道场众海已下。有二十六行经。义分为二。第一从尔时已下。有十一行经。明众已云集。于此段中义有其五。一陈众云集。二陈部类各别。三都叹众德。四明本因佛化。五明今以胜解力入佛所知。第二从所谓妙焰海大自在天王已下。有十五行经。于此段中义有其二。一明天王获益。二明天王乘威说颂。于此二十行颂中有其二义。第一两行颂纯叹佛德。第二十八行颂。皆三句叹佛。一句自叹与佛同知。已下例然。唯普贤少异。前已叙意讫。已上诸众。皆悉如上。以义科文。随义称叹。教门弘大不用文烦得意即得。此初会之内。四十七众之中。已前七众。前已释讫。
　　如来座内众。经云。如来师子之座众宝妙华轮台基陛及诸户牖。如是一切庄严具中。一一各出佛刹微尘数菩萨摩诃萨。于此段中义分为二。一述众来意。二长科经文。一述众来意者。是中其意有三。一明诸菩萨是古佛旧行。二明今佛契同。三明古今不二。为明所坐之座合古所行。菩萨行依旧故。如下颂中。诸佛所悟我已知为常。以法身为座体。以普贤万行为严。以无作大悲之智为座上佛。前佛后佛皆同此也。明佛契同古迹。定众生之狐疑。是故须来。是名为如来自行与古同因。众为座体。是法界是所行。行亦是法界。以此无碍自在故。座身是正报。座上庄严是。行所招依报。今还从本行报得之果内。还出本自行因菩萨众也。亦明因果不二体故。如法界品。如来师子之座普遍法界为座体故。第二长科经文者。从尔时如来师子座已下。有二十九行经。于中其义有七。一明座上庄严出众。二列所出众名。三来众兴供。四其众绕佛致敬。五致敬已升座而坐。六叹来众之德。七乘威说颂。从此已下有十菩萨。各说二十行颂。叹如来成道福智依正。及往昔所修之因。任其后哲随文随义称叹。不烦更释。此一段明今佛合古行古行合今佛。明座外普贤之众是佛利他之行。座内之众是佛自行所契普贤之众。此之大众古今一切诸佛同道更无二路。众生乘之。即名乘不思议如来乘最胜乘无上乘至于道场。以此一切法皆为道场也。以法界为场地。诸波罗蜜为人功。治一切垢。本自净故。治无明成根本智故。教门弘广。略申体意。随文赞叹。任在后贤。此十个颂中向下。叹佛十波罗蜜及十地有二十行颂。自余皆二十行也准知。
　　从尔时华藏庄严世界海已下。有二十一行经。明动地兴供。于此一段经文。其意有七。一明举世界之名。二推佛神力地六种震动。三世主兴供欢喜。四明以此例同多土。五明佛遍兴于世。六明世主各随自解。七明法会兴供普周十方。
　　问曰。何为地动。
　　答曰。其地动大意有五。一此会大众得道。二智人出现。三智人去世。四世间灾变。五得道欢悦。此明大众获益欢悦故。地动推佛神力者。明师弟之敬推德于上。
　　问曰。何故于此段中地动兴供。
　　答曰。为至此中一段。明初会中常随佛众当境之内神天众。及如来座内古今诸佛同因众。菩提树内流光众。并如来宫殿内大悲众。如是当佛自众来集复得益。及贺佛出兴心欢喜故。众生心喜动故。地亦随心动故。此明初会当境之内大集一终。然后面门放光普集他土亦来此会。此是无自他中他也。以明化仪主伴。此乃龙行云应。法事合然。为化众生轨模如是。以其法性尘刹普周。一刹那之中三世同际。还以一多相容不同门该括如是。放光集众。意令知佛境界相参无二。已上是初成正觉显示五位行门。一终因果。此一部之经。总有六重因果。一从世主妙严品。乃至华藏世界品五品经。明初成正觉。显示五位行门报得。及示现入法一重因果。二毗卢遮那品。是古佛因果。引古证今。明佛相习道不虚来。三第二会普光明殿。显示十信因果。四从须弥之顶直至离世间品。显菩萨证修因果。五入法界品。明古今本法不思议因果。此是一切诸佛共所乘宗。为一切佛之本体。众生同具。只为迷之。六觉城东会。明显菩萨利生行门善知识摄生形状法。则进修因果。若但说其法在行犹迷。此经设教及行证修前后六度。总举解行证修因果。令使启蒙易解不滞其功。
大方广佛华严经论卷第十五
第二举果劝修门
如来现相品第二
　　自此已下至毗卢遮那品已来。是长科一部中。第二举果劝修门。释此一品。义分为三。一释品名目。二释品来意。三随文释义。
　　一释品名目者。此品何故名现相品。为诸菩萨神天大众皆悉已集。默思心念请法。问有三十七问。如来知念。即于面门舒光现相。及集十方众。答前所问。此品之内。如来两度放光。齿光告众令集。毫光示法令信佛境界及所行因果行门。诸来菩萨毛孔放光。通为三度放光故。又集十方众海佛境界相菩萨境界相答前众所问。故名现相品。此经表法及集众如来放光。前后总十度放光故。一面门齿光。集他方之众。二眉间毫光。示果成因。三足下轮中放光。成十信四。帝释宫中足指之端放光。集众入道成十住位。五夜摩天宫足趺上放光。成十行门。六兜率天宫膝上放光。成十回向。七他化天宫眉间毫相放光。成十地。八如来出现品眉间放光。入文殊顶。九口中放光。入普贤口。令此二人问答如来出现始终因果道理。十法界品中放眉间光。名普照三世法界门。是为十。如随好光明功德品。常放光明随根普照。此光非独缘五位进修表法也。是常依根摄化光也。
　　二释品来意者。此品为前世间主等默念三十七问。此品放光集众。示其法相。答前众所问三十七法故。此品须来。
　　三随文释义者。复分为二。一长科经意。二科其当品。一长科经意者。自此现相品乃至普贤三昧品世界成就品华藏世界品毗卢遮那品。此五品经总是答前三十七问。明举果劝修。二科其当品者。于此当品其意有四。一从尔时诸菩萨及一切世间主已下一段长行并偈颂。是世主请法分。二从尔时世尊知诸菩萨心之所念已下。有一段长行。并一偈颂。是如来放面门齿光。告众令集分。三从尔时十方世界海已下。一段长行。并一偈颂。是十方世界海蒙光所照。皆来云集现法分。四尔时世尊欲令一切菩萨已下。一段长行。并十偈颂。总是答前三十七问分。一从世主心念问法分中。义分为三。一从尔时已下至唯愿世尊哀愍我等。于中长行有八行经。纯请十八种佛法。二又十方世界海已下有六行半经。问佛菩萨海有十九问。通为三十七问。三愿佛世尊已下可两行经。明菩萨神力故一切供具放光。光中说颂请佛断疑分。
　　第一从初尔时诸菩萨及一切世间主作是思惟。明心念默请。云何是诸佛地。法界不思议地。是佛地故。下文云。法性如虚空诸佛于中住。此为如来地也。云何是诸佛境界。如下经云。如来处此菩提座。一毛示现多刹海。一一毛现悉亦然。此是如来之境界。又法界是如来境界。云何是诸佛加持。下文如来加普贤入于三昧。是诸佛加持故。云何是诸佛所行。经云。无碍行是如来行。又普贤行是一切诸佛共所行行故。云何是诸佛力。如经云。如来有处非处等十种力是。云何是诸佛无所畏。如来无五怖畏及四无畏是。云何是诸佛无能摄取。如来无性妙智是无能摄取。云何是诸佛眼。知一切法智。知一切众生根智。名一切种智。是佛眼故。又此经下文说十眼等是。又如十身相海品云。如来眼有大人相。名自在普见云。云何是诸佛耳。如法界品云。一切诸佛有无障碍耳。悉能解了一切音声。云何是诸佛鼻。如下经云。如来鼻有大人相。名一切神通智慧。于中出现无量化佛。坐宝莲华。往诸世界。云何是诸佛舌。如下经云。如来舌有大人相。名示现音声影像云。云何是诸佛身。如下经云。诸佛同法身。无依无差别。又佛身充满于法界。普现一切众生前。云何是诸佛意。如来出现品云。云何知如来应正等觉心。佛子。如来心意识无量俱不可得。但应以智无量故知如来心。云何是诸佛身光。如来随好常光随根照物普周法界。云何是诸佛光明。光有二种。一教光。二如此经光明觉品是。及前后十度表法光明是。云何是诸佛智。一切智一切种种分别智是。又如下文。如来智甚深。普入于法界。能随三世转。与世为明导。此已上问十八种法。经云。唯愿世尊哀愍我等。有三句经文。结请佛说。十九种海。经云。一切诸佛皆为诸菩萨说世界海。总举问竟。众生海。释曰。如世间众生广多如海故。佛海。经云。如来安处菩提座。一毛示现多刹海。一一毛现悉亦然。如是普周于法界。佛波罗蜜海。十波罗蜜遍一切菩萨行故。佛解脱海。如来法身是佛解脱。又智慧解脱乃至五分法身戒定慧解脱解脱知见等是。佛变化海。如下文。无体无住处。亦无生可得。无相亦无形。所现皆如影。又云。一切刹土微尘数。常现身云悉充满。又云。于一佛身上化为无量身。佛演说海下文。一一毛孔中光网遍十方。演佛妙音声。调彼难调者。又一音遍诸根故。然如来音声。不从心出。不从身出。佛名号海。如下名号品是。如来名号等一切众生心也。佛寿量海。如下。佛身如影现。生灭不可得。是佛寿量海。又下文寿量如是。及一切菩萨誓愿海。净行品等是。又如十回向品中大愿是。一切菩萨发趣海。如下云。此会诸佛子。善修众智慧。其人已能入。如斯方便门。又下文从地而得地。住于力地中。亿劫勤修行。所获法如是。明从地而得地者。不离真法界自体清净性地而行。进修十住十行等法。故云从地而得地。又十行品。是十发趣加行成就。令菩提心智悲纯熟故。助道海。三十七助道品是。观身受心法为首。一切乘。海乘如来。乘不思议乘。法界乘是。乃至八万四千乘等。一切菩萨行海。普贤行是。如下经云。如是分身智境界普贤行中能建立。一切菩萨出离海。如五位中加行方便是。如下经云。此会诸菩萨。入佛难思地。一一皆能见。一切佛神力。又下文。普贤诸行愿。修治已明洁。能于一切刹。普见佛神变。身住一切处。一切皆平等。智能如是行。入佛之境界。一切菩萨神通海。如下十方佛刹来集菩萨众及毛孔出众随行利生等事是。又十通品亦是。又下文。一一佛刹中。往诣悉无余。见佛神通力。入佛所行处。一切菩萨波罗蜜海。如下经中。十方来集大众身诸毛孔各出十佛世界微尘数光。一一光出十佛世界微尘数菩萨。悉能遍入一切法界诸安立海。教化众生。广如经具说。是波罗蜜海也。此是与发心者。作普贤样。一切菩萨地海。如下经云。从地而得地是也。又十地品是。又如来地是。菩萨地。如下经云。此会诸菩萨。入佛难思地。一切菩萨智海。根本是如来智。于根本智起差别智教化众生。是菩萨智海。乃至十无尽智是也。唯愿世尊已下三句。总结劝请。准例十方诸佛既说。今佛世尊亦合同说。又尔时已下四句。明供具说颂。已上三十七问。向下至毗卢遮那品已来。有三种答前所问。一如下齿间放光集众现相神通答。二如下眉间毫光出众现相及十菩萨偈颂答。三普贤入定出定以言诠示佛业众生业因果古今相习答。如世界成就品菩萨众生染净报业。答前三十七问佛海菩萨行海。不离其中。又说华藏庄严世界海。说佛报得所居之土。答前三十七问佛境界海众生海波罗蜜海。总不离其中。又说古往毗卢遮那品。是引古印今。令众生信承习不断法不虚来。若古无旧迹。今从何得。以是义故。引古佛用印今时成信。从此初会世主妙严品至毗卢遮那品六品经。总明举果劝修信他已成佛者果德悲智境界行普贤行及报得庄严身土。分从佛名号品重问二十八问。即是举古佛果门。令今世及未来发心者。自信自心佛果不异。及菩萨十信十住十行十回向十地十一地佛眼耳鼻舌身意不异故。信自今修不异古法。有此二十八种不异之法。具如佛名号品。所问二十八问之法。今古不异。令初发心者应如是依古证修。使令道不谬故。直至法界品。总是其答所问之法故。若依五位法上有一百一十重佛果菩萨行。古今不异。若通信位即一百二十重古今佛因果不异。至位方明。从供具云中出音说二十行颂。于中义分为四。初两行颂。叹佛行满成佛行遍三世。次两行颂。明劝佛为众除疑得证。次两行颂。明大众已集劝请除疑。次云何已下十四行颂。明重颂前三十七问。
　　问曰。大众何不以言自问。因何默念致疑。何不自以言赞劝请。云何供云出音请佛。
　　答曰。明佛得法界心。与一切众生同心故。以心不异故。知彼心疑。供具说颂者。明一切法总法界体也。法界不思议。一切法不思议故。明圣众心境无二故。凡夫迷法界。自见心境有二故。故颠倒生也。
　　第二从尔时世尊知诸菩萨心之所念已下。有一段长行并一偈颂。是如来放齿光十方。告众令众咸集。现法答前所问分。于此分中大意有十。一如来知众心念有疑。二齿光普照。三其光有十名。四明光具眷属。五陈光色相。六明光照远近。七明大众蒙光彼此相见。八明光遍他方众会。九明光能出声告众。十明十方之众闻告咸来。
  </div>
  <div class="pagination">
   <a href="大方广佛华严经论_page4.html">
    上一页
   </a>
   <a href="大方广佛华严经论.html">
    1
   </a>
   <a href="大方广佛华严经论_page2.html">
    2
   </a>
   <a href="大方广佛华严经论_page3.html">
    3
   </a>
   <a href="大方广佛华严经论_page4.html">
    4
   </a>
   <span class="current-page">
    5
   </span>
   <a href="大方广佛华严经论_page6.html">
    6
   </a>
   <a href="大方广佛华严经论_page7.html">
    7
   </a>
   <a href="大方广佛华严经论_page8.html">
    8
   </a>
   <a href="大方广佛华严经论_page9.html">
    9
   </a>
   <a href="大方广佛华严经论_page10.html">
    10
   </a>
   <span>
    ...
   </span>
   <a href="大方广佛华严经论_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
