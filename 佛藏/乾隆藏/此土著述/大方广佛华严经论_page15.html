<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经论 - 第 15 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经论 - 第 15 页/共 19 页
  </h1>
  <div class="content">
   十地品二十六之六
第十法云地
　　将释此地。五门如前。
　　一释地名目者。明此地何故名为法云地者。明此菩萨登法王位。智满行周。以大慈悲云于诸生死海。普降法雨灌一切众生田。令一切众生发善心菩提之芽。无有休息。以此名为法云地。明此地从初发心入此智地而生佛家。升进修行至此地。大悲愿力功终行满故。常雨法雨故。
　　二明此地修行门者。此地所修智波罗蜜为主。余九为伴。
　　三明善财表法者。善财于此位中。于菩萨集会。普现法界光明讲堂中。见无忧德神。并一万主宫殿神俱来迎善财。及称叹供养。至菩萨集会。普现法界光明讲堂者。明此地菩萨集智悲行满故。其神等随逐善财。入普现法界光明讲堂。中见释氏女瞿波坐宝莲华师子之座。八万四千婇女所共围绕者。明菩萨集会普现法界光明讲堂。此是依二智报得是智境界而作堂体。释氏女而处其中者。明女为悲体。表智中行悲七住七地悲中修智八地智中行悲。婇女有八万四千所共围绕者。明以普光明之大智行等一切众生八万四千烦恼皆具同行。是慈悲之极故。以女表之也。如是一切众生八万四千烦恼乐欲不同。菩萨以大慈悲心皆同其行方便引之。以慈悲心育养众生。以女表之。非独直为女也。瞿波者。此云守护地。明此法云地愿力智悲皆悉已满。但常守护一切众生心地。以为地体故。名守护地神号无忧德者。是此地慈悲法悦行满之智。与一万主宫殿神。来迎善财者。表是智中之慈悲引接众生之万行故。主宫殿神者。明慈悲为宫。智慧为殿。表常以智悲为主主导一切众生皆令悟入故。此瞿波女自说本因。从久远以来常为佛妻者。表智悲不独有也。明以表智悲常不相舍离为佛妻义。又表十地大智慈悲法悦如妻义也。此托世间事表法。但取其意。况以智悲济养含生之行。非即实如凡夫有欲之妻故。托事表法。令易解故。如毗卢遮那是法界主。非如化佛引俗出缠。如是诸女皆从王种中生者。明此位悲从智生。以智为王。生死法中而得自在。名之为王故。故悲从智生也。明从第七地至第八地从悲修智以满入无功之智。用从八地至九地十地从智随本愿力修无功之悲满故。至十一地。以无功之大悲。幻生大智佛遍周刹海。普利众生。即以摩耶为母。遍生诸佛教化众生。以表之。如是逆顺进修发菩提心者。悉须明解。使得进修不谬。
　　四明此地于三界中得何法者。此地于十方三界得法界普光明大智大慈大悲。任运圆满。大法云。普雨智雨。受佛职门。如善财所入瞿波女讲堂者。是为明智能常与等虚空界一切众生八万四千烦恼诸根欲以法对治解脱故。
　　五明随文释义者。二义如前。一长科经意者。从此十地一段经中。长科为十六段。
　　从初一段有三十二行颂。长科为两段。一从净居天众已下。有二十八行颂。明净居天众闻法兴供。及见佛德广大无边分。净居天是九地菩萨众。是第三禅天众。后十地是四禅位。从初地多作阎浮提王。二地忉利王。以次排之。即可知也。以表升进自在如天。亦不独作天王。一一位明行遍周自在如天。此总明第一义天一切智天。非如是诸天下品十善业果报生天也。二即时解脱月菩萨已下。有四行颂。明请第十地行门分。于中文义如经自具。
　　第三一段长行。有六十八行半经。明此位菩萨坐莲花座为大法师受十地佛大职位分。第四一段长行。有二十二行半经。明十方诸佛咸放智光灌顶许可同佛职位分。第五一段有三十六行半经。明此位菩萨广大微细差别智善知诸集谛分。第六一段有七行半经。明此位菩萨得十大解脱分。第七段有四十五行半经。明此地菩萨于一念顷能受十方所有诸佛法。明皆能领受及能于十方雨法雨自在分。第八段有三十五行经。明此位菩萨随念广大微细大小一多相入通化自在分。第九一段有十八行半经。明此大众闻十地菩萨神通生疑时。金刚藏菩萨入体性三昧。现菩萨神通为众除疑分。第十段有二十七行经。明此地菩萨智慧神通力下地不如不可比如来神力智慧分。第十一段有三十五行半经。明此位菩萨不异如来身语意业。不舍菩萨诸三昧。承事供养一切诸佛分。第十二段有四十二行半经。明举十大山王喻十种地次第方便所行之智慧分。第十三段有十四行经。明举大海有十种德喻十种地升进分。第十四段有二十行半经。明摩尼珠有十种性出过众宝喻十种地出过众圣分。第十五段有二十二行半经。明说此十地法门所感大地六种十八相动。及兴供并十方金刚藏菩萨咸来证法分。第十六段有八十三行颂。明重颂前法分。
　　二随文释义者。第一从初一段长行六十八行半经。明此位菩萨受十地佛位之职。于此一段中复分为十段。一从初尔时金刚藏菩萨已下。至受职位。有七行经。明此位菩萨从初地至第九地修大福智大慈悲行满入众生界入如来所行分。二佛子已下。至受一切智胜职位。有八行半经。明此位菩萨得十三昧及一切诸三昧现前分。三此三昧现在前时已下。至以为眷属。有七行半经。明此位菩萨以三昧力福德感报莲华出兴分。四尔时已下。至一心瞻仰。可有三行经。明此位菩萨并诸眷属菩萨身处华座与华量等分。五佛子已下。至诸佛众会悉皆显现。可有五行经。明此位菩萨坐华座已。言音普充满十方世界。自然震动一切乐音自鸣。及以不思议供养之具供养佛分。六佛子已下。至得不退转。有二十四行半经。明此位菩萨处座放光。教化众生及供佛分。七佛子已下。至从诸如来足下而入。有两行半经。明此位菩萨所放光明绕十方界入佛足下分。八尔时已下。至到受职位。可有两行经。明十方诸佛菩萨皆悉咸知此位菩萨受职分。九佛子已下。至即各获得十千三昧。可有两行半经。明九地菩萨皆来恭敬获益分。十当尔之时已下。有五行半经。明此十方同受职菩萨放臆德光明普照十方。来入此菩萨臆德令势力增长过百千倍分。第一段七行经。明从初地至第九地。以分分白净法。修助道行。观察众法。修习福德智慧。广行大悲。并为成就此十地根本智悲之地。至此地满故。明元将一切诸佛智悲之地以作五位修行从初发心住已能至此诸佛智地故。从初发心有五种发心不离一念。五种初发心者。一十住初发心。二十行初发心。三十回向初发心。四十地初发心。五十一地初发心。如是五位初发心。皆不异如来根本智而起初发心故。为智体无始终。此五位初发心皆无始终。为非情识能所见故。非时日岁月所摄故。如是五位皆一时发故。一如十住初发心。即以其止心不乱开发如来根本智慧。即以妙峰山德云比丘。得忆念诸佛智慧光明门。山者止也。即初从凡夫地止心不乱。即佛智慧现入如来智慧地。名初发心住二如十行初发心。即明于诸佛智慧中行无染。即以三眼国善见比丘林中经行表行无染。林中经行表行无住。三眼。表佛眼法眼智眼。此明自得如来智慧三眼。复利一切众生。即行无所著故。三十回向初发心。即以鬻香长者青莲华。即明和合诸香卖鬻香而居。即明以十回向门起无限大愿门和融悲智法身使令均平等进故。青莲华者。明于诸妙香无染也。四十地初发心。修长养大慈大悲增胜。即以夜神婆珊婆演底。此云主当春生神。以表大悲。主当众生发生菩提芽故。五第十一地以无作任运大悲初发心。即以摩耶夫人生诸佛为首。即明从悲生智教化众生故。如上初发心有此五种。逆顺不同。总在初心之中。一时具足无前后际。皆以法界大智为体故。不可说前后古今之解。此一段有七行经。明成无前后古今之大智大悲。法界众生界佛行满故。至大法王职处。入众生生死稠林分。第二段中有八行半经。明此位菩萨入此识位之中。即得十种三昧及一切三昧。其初离垢三昧者。云正定也。明此地悉离染净涅槃悲智功用不均平垢故。名离垢三昧。不同三乘离生死取涅槃及净土垢故。亦不同下地菩萨调治智悲生死涅槃万行未自在垢故。此地菩萨离如是垢故。名为离垢三昧。明以法界无作智印诸境界。无非智境。更无能所生死涅槃染净等障故。名离垢三昧。又三之言正者。明一止即是正字故。明此地菩萨。以一大普光明智性自无依曰止。恒以此智常照诸境。名之曰正。昧之云定者。以智利生。不迷诸见。名之为定。明从初修诸方便助菩提分。至此地所作功行无功习气亦无故。名离垢三昧。又云三昧者。正受。以明此位。以无依住无功智任自遍周故。名离垢三昧故。此名无功之智任自遍周故。入法界差别三昧者。是无功用智任运随用应事施设为是差别智故。明用不离体不离无作根本智故。庄严道场三昧者。有诸佛成道转法轮处。遍至其中身行及以众宝庄严故。一切种华光三昧者。放光照烛一切众生故。海藏三昧者。明含藏众法故。如海具十德喻等。海印三昧者。以大智海印性自圆明清净无垢印。三世诸境界咸现其中虚空界广大三昧者。明法空智体所照自体无限边故。观一切法自性三昧者。明以智观照诸法无自性无他性自在故。知一切众生心行三昧者。以智知根随根济度故。一切佛皆现前三昧者。明此离垢三昧与体性三昧并与一切诸佛同一体相故。如是等已下总举。无数三昧皆现在前。菩萨于此一切三昧若入若起皆得善巧者。明一身入多身起。多身入一身起。又起中入。入中起。又于一三昧中。分别多众生心行所行多三昧境界。教多众生而不失时。最后三昧名受一切胜职位者。此是十地智满行周。平等无作大悲。任运处世利众生定。如是众多三昧皆从体性无作法身法界普光明智寂用无碍三昧起故。如是三昧。非是三乘修寂静者求出三界者乐生净土者之境界。是达一切无明便成大智。是便以一切众生身土微尘总含佛国者之境界。此寂用无依大智三昧。是一切诸佛根本智体无尽藏王。能随一切众生无限情意化不失时。然无作者故。第三此三昧现在前时已下。有七行半经。明受职菩萨约报华生。经云。此三昧现在前时。有大莲华忽然出生。此是受职菩萨自悲智行满法合等周法界利益众生之报得。是十地之中最后三昧身也。其华量等百万三千大千世界。千个百亿四天下为一小千。千个小千为一中千。千个中千为一大千。今云量等百万三千大千世界者。意明无限量之大称。已下庄严如经自具。经云。出世善根之所生起者。非是超过三界净土菩萨及二乘变易生死诸善根之所生起故。知诸法如幻性众行所成。恒放光明普照法界。此配善根因果如莲华。以毗琉璃摩尼宝为茎者。毗之云光明琉璃表法身智身明净故。故其摩尼宝光净无垢以似琉璃。非琉璃所成。但以摩尼为莲华茎。茎者。以法身智身性无垢之报果。以法身智体与一切诸行作根本故。今依果报生莲华。还以法身智体性自清净。以成报故。是故光净摩尼以为其茎。旃檀王为台者。明戒定慧解脱知见五分法身之香。善根之所生起。以法身能成戒定慧等五分法身之香。今依果报得。以次相资。码瑙为须者。是助菩提之分。万行善根之报得。此是赤色宝。表万行显发菩提理智及庄严五分法身故。互相资发以次而陈。阎浮檀金为叶者。此金明净柔软是慈悲善根所生为慈悲。是覆荫义故。其华常有无量光明着。智慧法光利生善根所起。众宝为藏者。都结此地含藏众善所生。宝网弥覆者。善设教网漉诸众生善根所生。十三千大千世界微尘数莲华以为眷属者。是一行遍一切行。一切行遍一行。善根所起。是主伴万行自在善根所起。如上之华。是于普光明殿中初说十信。于如来前所现之华。诸眷属众。是如来眉间毫中之众。前是举果劝修。此是行终之果。第四尔时已下三行经。明此位菩萨处座大小相称。所坐华王之上者。是根本智。眷属菩萨坐诸华座者。是差别智。明此位菩萨智悲万行遍周。如文自具。第五佛子已下。可有五行经。明此位菩萨及眷属处座之时感动兴供。如文自具。第六佛子已下。有二十四行半经。明此位菩萨处座放光济苦。一依身分而作次第。以足下光照大地狱苦。明足下是所履之行极以济苦故。次两膝放光照畜生苦。明在所履之次由于膝之劳苦。次脐轮中放光照阎罗王界苦。如大地狱无王所摄。以极增上恶业。犹如电击。直往苦趣。小地狱有王所摄。脐者。众秽积中之分。生死之际。迷真之极。生死之源。如戌亥两辰配于乾卦。是万像生死在中放光所照也。左右两胁放光照人中苦。胁者。摄受扶持之处。明人处可摄受故。两手放光照诸天修罗者。可引接故。两肩放光照声闻乘者。明能乐闻法敌烦恼故。为两肩近耳。明因闻法得果故。项背放光照辟支佛者。明不乐闻法背佛知见故。面门放光。是受教故。眉间放光。是十地中道果故。顶上放光。是佛极果故。余如文自具。第七佛子已下。有两行半经。明此位菩萨如上所放光明供养及所作事毕。绕十方一切世界一一诸佛道场众会十匝从诸如来足下而入者。十匝者。明十法圆满故。光入佛足下者。明反果还因故。明从普光明殿中起十信心。如来于两足下轮中放光成其十信。次十住佛足指端放光。次十行佛足趺上放光。次十回向膝上放光。次十地佛眉间中放光。今至此十地道满果终。不异初信之法。时不移。法不异。因果不异。是故十地道满之光。还从佛足下而入。明果同因故。不异所信之法故。明如来示果即因菩萨进修以因即果。是故此十地之位返果从因。是故光入诸佛足下也。亦明行满故入佛足轮下。故已下三段可有十行经。如文自具。
　　第四长科段中。有二十二行半经。于中复分为四段。一尔时十方一切诸佛已下。至堕在佛数。有十二行经。明此位菩萨受职蒙十方诸佛放光灌顶分。二佛子如转轮圣王已下。至亦得名转轮圣王。有六行经。明举转轮王受大子识。四大海水而灌其顶喻分。三菩萨受职亦复如是已下。至堕在佛数。可有两行经。明菩萨受职以一切诸佛四智之。水而灌其顶即堕佛数。四佛子已下。可有三行经。都结受职智光灌顶德行倍增分。已上四段经。明十地智满法合。诸佛放光灌顶为智。齐诸佛故。以佛果智相印合。又发起增长十一地及佛妙智令成熟故。此十地创现佛智十一地方自在故。余如文自具。
　　第五一段有三十六行经。明此位法云地菩萨善知诸集谛分。中复分为八。一佛子已下。至以一切智知一切集。有八行经。明此法云地知一切集谛分。二佛子已下。至如是皆如实知。有三行半经。明此位菩萨如实知十种化法分。三又如实知已下。有两行经明此位菩萨如实知十种持法分。四又如实知已下。至如是等皆如实知。可有四行经。明此位菩萨知如来十种微细智分。五又入如来秘密处已下。至皆如实知。有四行经。明此位菩萨知如来十种秘密分。六又知已下至皆如实知。可有七行经。明此位菩萨知如来逆顺劫相入分。七又知已下。至菩萨行如来智。有六行半经。明此位菩萨知如来十三种智分。八佛子已下。有一行半经。明此位菩萨能入如来广大智慧分。第一佛子已下。从初段中有八行经。明此法云地知诸集谛经云。如实知欲界集者。以五蕴是三界。同迷以十使烦恼。随于四谛上迷谛无明一谛上具十。即欲界集有四十个苦集。以此苦集灭道。上二界除嗔。各有三十六。是有为禅界善集。此上二界禅皆从作意息伏而得。是故三界有漏摄故。禅消想起三界往来。此三界共通一百二十八种烦恼集。是三界六道之大体。约以五蕴配五尘与十使。无明相因。总有八万四千及不可数集。如八九地前。并已配讫。如前知之。色界无色界如上可知。法界集者。明一念称真智。现如上八万四千及不可说诸尘劳门。总法界大智慧解脱知见集。总积集智慧之海。名为一切种种智海。有为界集者。三界所有烦恼是。亦通三乘折伏现行烦恼。得变易生死随意生身皆是出身三界。有为集故。无为界集者。唯如来一切种种诸差别智也。自余皆有为故。众生界集及虚空涅槃界集者。为善分别从一切智起众生界虚空界涅槃界各差别智集。此菩萨如实知诸见烦恼行集者。身边等五见及六十二见前地已释讫。知世界成坏集者。知三千大千世界及十方一切世界若干劫成若干劫住若干劫坏皆悉知之。声闻行集者。以四谛观厌三界苦忻涅槃乐。又观诸世间苦空无常不净。无有可乐皆磨灭法。虚积诸业果苦无有断绝。犹如波浪集不善法。增长生老病死三十六物。共成其身。修二百五十戒。净欲界业皆是无常。入第九定出三界想入灭尽定。身智俱尽寂灭无知。如此经下文。譬如比丘入寂灭定头上系鼓不复闻声。又有声闻得出三界心厌患分段身。化火焚身入变易生死。如胜鬘及涅槃经。并同此说。声闻二乘净土菩萨。以观折伏现行烦恼得变易生死。非是断烦恼。为不了无明。成根本智故。妄为无明实有。妄生厌离。以厌患心成出过三界分段生死。得变易生死。住无漏界。不受后有三界之身。有如化火焚身。如涅槃经。自有文说。皆是厌生死住涅槃集。辟支佛行集者。十二缘行是。此四谛十二缘三乘参互。以为九乘。如前已述。一乘菩萨亦修如此四谛十二缘。此十地位内次第而说所修之法。是一种修四谛十二缘。心量见道各自不同。菩萨行集者。出缠菩萨六波罗蜜分修慈悲生于净土。道满方来处世教化众生。大悲菩萨依无相观四念处七菩提分四摄四无量心十波罗蜜。修大慈悲。不着三界。教化众生。此是依空无相无愿无作解脱门而建诸行。亦是三乘菩萨所修方便加行所忻行门境界。但以三千大千世界为一佛土。如此一乘经。但约如来根本普光明智境发心所修十波罗蜜四谛十二缘四念处三十七品四摄四无量一切助道。皆以自心根本智为体用。以智无依无限。所作行门报果皆无依无限。自他身土重重玄玄互相参现。以智无限无碍故。所有身土自他如幻如影。皆无障碍故。所修诸行皆以自心根本智为体。是三乘一乘菩萨行集。如此经十住十行十回向十地十一地。如是所行方便是一乘菩萨行集。如来力无所畏色身。法身集者。力无所畏者。十力四无畏是也。色身者。九十七大人之相随好无尽。是法身集者。理无得证无缚无解无生无灭不垢不净是也。一切种者。是五位加行。成勋习种者。一切众生而随五蕴加行。即成无明诸业种故。菩萨五位加行。以成一切智智之种。一切智智者。明根本无依住无作智而生差别智。三乘名后得智。一乘中智直以根本圆明。三世一时。不分前后。示得菩提转法轮集者。所说十二分教是。入一切法分别决定。智集者。以金刚无碍智慧。善分别出世法。无不明了。无不决定。皆无错谬。举要言之者。总陈大纲。以一切智知一切集者。明无不尽知也。此是总结。已上知一切集竟。
　　此已下仍释法云地。二佛子已下。一段三行半经。明此位菩萨如实知十种化法。经云。以如是上上觉慧如实知众生业化者。明一切众生以自烦恼所造业。自化其形及所居境土。一一自成自形。及所居境土所有受用。除业更无余物。能与因悭因贪因嗔因爱因憎多者先受。皆一一众生乘诸业化皆如实知。烦恼化者。乘何烦恼合堕何道。因果相称皆悉知之。诸见化者。由五见及六十二见。缘名色便生执取。化生种种诸烦恼身。世界化者。由自心诸业化生种种诸世界形。复于所化世界上复更取之化生诸业。法界化者。皆从自体清净智。而化生诸境界等。声闻化者。随无漏定起正念力起十八变化等。缘觉亦然。总明二乘。正解脱力。随意念力。变化通用。菩萨化者。随诸波罗蜜力。大悲愿力。自己解脱知见。随如念力。得意生身力。而变化种种身种种行。如来化者。从无化大智普应群物恒自遍故。分别无分别化者。以未悟者分别无分别法。令一切众生而开解故。又正分别时无分别化故。已下总结。已上知一切化竟。三又如实知已下。一段两行半经。知十种持法。明此位菩萨常能忆持此十无量法。忆持一一不乱失故。佛持知佛所持一切法故。法持知法次第故。僧持知诸念散性体无离隔故。业持知众生业同异故。烦恼持识烦恼相故。时持知无始及三世劫时同异总别不迁故。已下例知。已上知诸持竟。四又如实知如来十微细智。此一段有四行半经。明如来于一无依无住无作智任运遍知尽一切法故。修行。命终。受生。出家。现神通力。成正觉。转法轮。住寿命。般涅槃。教法住。如是十事不作念而恒遍知。不移时而极三世事故。已上知微细智竟。五又入如来秘密处可有四行经。入如来十无尽秘密处所谓身秘密处。于身尘毛孔中现无量土无量身。无量示现成佛。无量示现涅槃。如是十事一时同异自在。十方咸然。总是如来普光明智。犹如圆镜等虚空界一时普应任物所为皆能对现无所造作。已上知秘密处竟。六又知诸佛所入劫智。有七行经。一劫入阿僧祇劫阿僧祇劫入一劫已下。如经文自具。如是长短多少劫相入法者。理智无故。为众生根延促。即劫延促。如来以智方便一时顿现诸业境界。于一同之智各自现。见自业时分同异。不同破迷情定时劫长短之执。若无情计智等。一时无延促相。无劫岁月日时分限。已上知劫相入竟。七又知如来诸所入智。有六行半经。明此位菩萨知如来十三种入智。所谓入毛道智者。入不定性众生。起方便智。令得正信智。入微尘智者。入微细众生道中。与之同生引生智慧。令得人天住佛善根。入国土身正觉智者。于佛身中及毛孔之内。示现成佛入般涅槃智故。入众生行正觉智者。方便行四摄行觉悟众生是也。入众生心正觉智者。以众生心与如来心同一体性。以此如来知一切众生。而随业接之故入随顺一切处正觉智者。一切六道遍生其中随根觉悟故。入示现遍行智者。一切众生行及九十五种外道尽同事智故。入示现逆行智者。示作恶魔恼惑行者。或行于非道。无不利生。如示作阿阇世王杀害父母等事令信得业道除。入示现思议不思议世间了知不了知行智者。或令世间令知是不思议圣行。或令世间不能了知是凡圣。余可准知。如经自具。已上知如来诸所入智竟。八佛子已下。一段总结此位菩萨总能。入一切诸佛广大无量智。
　　第六佛子已下。有七行半经。得十大不思议不可说解脱门。此一段中都举四法。一先举十种不思议解脱。二总举百千阿僧祇解脱。三并举所得三昧之数。四并举无量百千神通。皆如文自具。
　　第七段中。有四十五行半经。明此位菩萨于一念中能领受十方一切佛法明分。中复分为八段。一佛子已下。至不能持有八行半经。明此地菩萨堪持一切诸佛大法明大法照。余二乘及九地菩萨而不堪持。并举娑伽罗龙降雨喻分。二佛子已下。至名为法云地。可有六行半经。明举大海能受诸大龙王所雨喻。并举此位菩萨堪受一切诸法明一念之间皆能一时演说分。三有两行经。解脱月问此位菩萨一念间能受能持几如来法明分。四金刚藏菩萨言佛子已下。可有一行半经。明此位菩萨所受几许说诸法以算数难量分。五佛子譬如十方各有十不可说已下。至乃至譬喻亦不能及。有十一行半经。是第一譬喻广大不可及此位菩萨所领几如来法明广多喻分。六如一佛所已下。至名为法云地。可有四行经。明此位菩萨所受诸佛法雨倍过前喻分。七此地菩萨已下。至名为法云地。有七行经。明此位菩萨以自愿力慈悲广大饶益分。八佛子此菩萨已下。至名为法云地。有四行半经。明此地菩萨能于十方世界从兜率天宫下生倍过前微尘喻分。如此初段中云。大法明者。十方世界出世法无不总知总解尽故。大法照者。明能以智日所照十方一切众生及业常如目前一切众生若好若恶无有不见。大法雨者。明能随十方一切众生根一时等雨法雨故。一切诸有如是广大佛事。此位菩萨能安能受。如娑伽罗龙王所雨大海喻。娑伽罗者。因所雨大海得名。能雨大海。此龙所雨唯海能受。如十方诸佛法雨。唯此位菩萨一念能受。已下如文自具。
　　第八一段有三十五行经。明此法云地菩萨随心念力广大微细自他相入一多大小互参神通德用自在皆随自心念所成故。如一切众生作用境界。皆是自心报业所成。人天地狱畜生饿鬼善恶等报果。一依心造。如此十地菩萨以无作法身大智之力。随所心念。莫不十方一时自在。皆悉知见为以普光明智为体。为智体无依称性。遍周法界与虚空量等。周满十方世界。以无性智大用随念。以不忘失智随念皆成。以具总别智总别成坏同异俱作。以广狭大小自在智化通无碍。以与一切众生同体智。能变一切众生境界。纯为净土之刹。以自他无二智。一身而作多身。多身而作一身。以法身无大小离量之智。能以毛孔广容佛刹。以等虚空无边无方之智。而一念现生满十方。而无来去。以如响智。而能响应对现等众生应形。以具足圆满福德智。而恒居妙刹。常与一切众生同居。若非圣所加持力。而众生不见如是十地菩萨智力神通。虽言性等虚空。然虚空广大无用。如是十地之智。智满虚空。智无体性。无造作者。一如虚空。然随念力周满虚空。依果重重通化无尽。如随意摩尼珠虽性无能所造作。而与一切众意境同色。余如文自具。
　　第九一段有十八行半经。明此大众闻十地菩萨神通生疑时。金刚藏菩萨入体性三昧。现菩萨神通为众除疑分。于此段约有十事。一大众怀疑。二解脱月为请。三金刚藏入定。四定所现境界。五大众皆自见身在金刚藏身内。六现菩提树殊特高显。七树下有佛坐师子座号一切智通王。八大众见佛。九金刚藏菩萨罢其神通。十大众还自见身各在本处得未曾有。如一切佛国土体性三昧者。即是无作法性身也。菩提树。约以法性身行报得故。树下佛号一切智通王者。即法性中无作之大智。自在故名王。此三法一切众生体常如是。只为不自加行显发故。余如文自具。
　　第十有二十七行经。明此位菩萨智慧神通下地不如不可比如来神力智慧分。于此段中约有十法。一解脱月问三昧之名。二金刚藏菩萨正答三昧之号。三又问三昧之境界。四金刚藏正答。五正说法云地得三昧之总相。六明法云地菩萨三业神通下地不如。七明略说法云地境界广说无量百千劫难量。八解脱月问佛神力如何。九金刚藏举一块土况四天下土多少难比。金刚藏正说十地道力犹故难宣况如来神力可说。十举喻约明其中意趣。如文自具。
　　第十一段中有三十五行半经。明此地菩萨不异如来身语意业。不舍菩萨诸三昧力。于无数劫承事供养一切诸佛分。中约有二十法门。一不异如来身语意业。二不舍菩萨诸三昧力。三于无数劫承事供养一切诸佛。四一切诸佛神力所加智慧增胜。五于法界中所有问难善能解释。六喻真金以摩尼宝钿厕其间成天宝冠。七自在天王服戴余天不如。八正说此地菩萨下地不如。九如摩醯首罗天能令众生心得清凉喻。明此地菩萨能令一切众生得一切智智。十二乘及九地菩萨皆不能及。十一此地菩萨诸佛世尊更为演说十种智门。十二明此地菩萨所行智波罗蜜为主余九为伴。十三明且略说此地大纲广说难尽。十四举此地菩萨受职作摩醯首罗天王。十五明此位菩萨于四摄法善能广行。十六不离念佛法一切种一切智智。十七自念堪为一切众生所依。十八自更勤修。十九一念得十不可说百千亿那由他三昧。二十若加以殊胜愿力倍过前数。文义如经自具。如摩醯首罗者。此云大自在。是色界上极。于大千界得大自在。神通道力智无过者。
　　第十二段中有四十二行半经。明举阿耨达池十大山王喻十地次第。智慧方便分。此一段总有十二段经。如经自节。不烦更科。文初举阿耨达池。喻菩萨从十住初心。从菩提心。流出善根大愿之水。以四摄法充满众生。无有穷尽。复更增长。乃至入于一切智海。明从初发心住生在如来智慧大愿水中。以四摄行成就众生。满一切智海。不离初时智慧大愿水体成渐广多。又举大地有十山王。喻明从如来智地起十种进修。不离智地体渐高胜故。如五位五重十法。不离如来普光明一切智地。起五重十十进修。如是五重五位十十进修。总是一时一际一念。无前后三世之胜进。以如来智为体故。还如阿耨达池中水流成大海。如阎浮提地而出十大山王不离地体。以定慧照之可见。初发心便成佛者。此为可表。仿此知之。以此说十信心于普光明殿中此殿约普光明智报生。明果中说因修满不离此智故。十山王者。雪山王喻初地。如经文义自具。以次准知。以次香山王以次鞞陀梨山王者。鞞者此云种种。陀梨者。此云持。此山能持种种众宝华果故。喻三地。如经文义自具。如禅定解脱三昧三摩钵底者。如何如禅定。但云称体三昧。以明识相不行为日未出为昧字。为识想冥昧。正智方现三云正。以十一月至正月三阳生故。以三为正。三阳生方智明。以智为正故。以五蕴不生世情顿止。名之为昧。从此能现正智。名之三昧。又一止为正字。三摩钵底者。明五蕴昧能现正慧故。云三摩钵底。是正慧故。为五蕴昧正智慧现名为解脱禅定。都云大体三昧。别举其行。神仙山王表四地。文义如经。乾陀罗山者。乾者此云双也。陀罗此云持。明此山夜叉及大神共持。此山明五地得出世间及世间二智慧神通诸明总能博达持故。马耳山王表六地位。如经自具。尼民陀罗山王。名曰持边山。表远行地而能持一切众生诸边见行故。乃至三界六道总能持故。斫迦罗山。此云轮围围大千界。明八地无功行自满故。计都末底山者。计都云幢。末底云慧。明善慧地。须弥卢山。处阎浮四洲内。处大海中。明十地法云中道之智满总摄一切诸三昧故。佛子已下一行半经。都结十地差别因一切智中差别得名。明根本智从初发心住乃至十地及佛地无二由智差别得名故。已上十二段。一一如经文中。其所表地意次第经自明说。
　　第十三段中有十四行经。明举大海有十种德喻十种地升进次第。于中义意分为两段。一先举海之十德。二托海之十德表法。举十地之智慧差别进修。其中文义。如文具足。各各十法具足。不烦科文。
　　第十四段有二十行半经。举摩尼珠有十种性出过众宝喻十种地过众圣分中。于此段约分为六段。一佛子已下至如众生心充满其愿有六行经。明举摩尼珠有十种性分。二佛子已下至能为众生广作佛事有七行半经。明正举十地之加行次第分。如第六地善知十二因缘法。善知生老病死因缘根末体相一如。第六地中所说。以善巧。观生死缘生至底喻钻。第七地由以种种方便智为缕。能随生死不受诸垢。第八地万行任用遍诸众生界。智恒无体不动如幢。自余如文自具。三佛子已下至不可得闻有两行经。叹此地难闻。四解脱月已下可有一行经。是解脱月问闻此法得几所福分。五以次可有一行半经。金刚藏菩萨答言如一切智所集之福德明所闻法者如佛福德。六何以故已下有三行半经明。如闻此法得福广大生疑分。如一切智。是佛所得根本智。若闻法者其福德如佛。何为以明因闻此法方有信解故。为初闻是一切智之首故。以初信因之福与果同体明非因不果故。如非果不苗非苗不果故。为明信心信果成因故。即如说十信位于如来普光明法界大智殿中说十个智佛以不动智佛为首以为信心。以不动智佛及十个智佛是自心之智果故。毕竟成满不移此智。余义如文自具。意如种子种果成其生因。其根本智喻种子。差别智是加行。喻苗上之果。以此二智各具无边功德。
　　第十五段有二十二行半经。明说此十地法门所感大地六种十八相动。于此段中复分为三。一尔时佛神力故已下至一切世界悉亦如是有八行经。明法威动地天雨供养分。二尔时复以佛神力故已下至悉亦如是而往作证有九行经。明十方同名金刚藏菩萨咸来作证分。三尔时金刚藏已下可有六行经。明观众生及所缘法欲说颂分。云十方各十亿佛刹微尘数世界外有十亿佛刹微尘数菩萨而来此会者。明以本体十地之法广大甚多以十亿刹尘为远近及多数之量。会此一切创初入十地菩萨。因果本末法智无疑。明将本十地果法会同创入此十地菩萨智无二故会前九地之劣。入十地之广大智故。以陈远近法之多少故。亦明金刚藏所说之法。与十方诸佛同会不二故。世界外者。即下地位也。来此会者。即升进入此十地智也。叹善哉者。明所说法契当不异也。同名者。明法藏智同故。世界各各差别者。明差别智差别行故。悉名金刚德者。明差别智及行不离金刚德故。佛号金刚幢者。明金刚智能破一切妄业自无体可动故。余义如文自具。如一切智根本智又智是差别智从一切智中用故以重言。
　　第十六段有八十三行颂。明都叹从初地发心已来通此十地。一时次第十地悉皆重颂。文义如经自具。十定品十通品十忍品阿僧祇品如来寿量品菩萨住处品。
大方广佛华严经论卷第三十七
第七会在三禅天说十一地法门其文未来第八回在普光明殿说十定法门
十定品第二十七
　　此品佛自说十定之名。普贤说十定之用。以明佛根本智是体普贤差别智是用故。明一切施为不离根本智之大定体故。以是义故。还于根本智普光明殿中。说寂用之门。
　　将释此十定品。约作五门分别。第一释会来意。第二释欲说此会重叙摩竭提国初成佛之所由。第三明何因缘故在此普光明殿中说此十一品经。第四明次第释十一品之大意。第五明依品释文。
　　第一释会来意者。以从此普光明大智殿中起信。以不动智为升进修行。至十地十一地道满行周。至于佛果。不离本智。是故此会须来明不移因也。为时不移。智不移。行不移。因果一体故。还如善财见慈氏。慈氏还令却见文殊。及入普贤身是也。
　　第二释欲说此会重叙摩竭提国初成佛之所由者。经云。尔时世尊在摩竭提国阿兰若法菩提场中。始成正觉。于普光明殿。入刹那际三昧者。明从初成佛及四十年中所转法轮并从大下降。总不出一刹那时。不移不迁故。恐后众生失其根本意妄生迁移故。须重叙明始末无时可迁故。此明三世诸佛一切众生总同一个不迁之体。从初信进修行。经过五位。总不移初时岁月日时及佛根本智法故。
　　第三明何因缘故在此普光明殿中说此十一品经者。释曰。为明初会菩提场始成正觉。是佛举自始成之果劝修。第二会普光明殿。明是如来大智自果所居之报宅。说十个智佛。以不动智佛为首。以为信进修行之门。令初发菩提心者从此普光明大智宅起信进修行毕竟不离如来本智本行本时还成本佛。万事依旧故。于此十地。后在于本信心处。说此十一品经。用明因果依本时日岁月。总依本故。故于此处说十一品。此十一品经。总明成佛之际所有境界故。即是明能发菩提心者。自成佛故。无异初会中毗卢遮那佛故。依样仿修。一如本故。为约智无时。十方一切古今诸佛。总与如今始发心者。一时成佛故。以智照之可见。情识闻之即迷。是故表依本。如是故还于本处说佛果始终之门。故以表法界体中始末同际说也。此乃约实论之。不顺凡情之教说多劫也。
　　第四明次第释十一品之大意者。一明十定品。是古今一切诸佛寂用遍周无时之大体也。二明十通品。是古今诸佛普光明智利生自在及业报之神通遍周。三十忍品。是十方古今诸佛自体无作法身一切法无生随行之忍门。四阿僧祇品。五随好光明功德品。是明佛果所迷二愚之法。以此二品经是如来自说。六如来寿量品。是一切诸佛随众生根性长短所现不同之寿而自报命与虚空之齐年。七菩萨住处品。是佛果摄众生之分界。明菩萨行门常不断故。八佛不思议品。明一切古今诸佛智德难思。非情识之测度。九如来十身相海品。明佛报身依正二果难量。十普贤行品明十方一切古今诸佛共所行自利利他之行周故。十一如来出现品。明五位修行者。升进位满自佛出兴。出世入缠二行圆满。文殊是主出缠智慧。普贤是主入俗行周。于此品中二行圆满故。令二人自相问答说此出现之门。已上十一品经。大意如是。一一随文别释。更当重明大纲。总明十一地以后佛果位中所行法则。亦是一切菩萨一切众生。总不离此之体。而无迁易此时分故。明时不迁也。
　　第五明依品释文者。将释此十定一品。约作五门分别。一释品来意。二释品名目。三何故此处三会重重。四释此一处三度重叙初成正觉在摩竭提国。
　　五随文释义。
　　一释品来意者。明此十一地已说进修行行及智用差别已满此佛果普光明智位。明法界自体寂用重重无碍。又明升进因果修行始终。明时法不迁故。此品须来。又明一多纯杂同别自在故。此品须来。又明十地菩萨自知未具普贤行不见普贤身故。此品须来。如此品自具明也。
　　二释品名目者。明此品如来自说十种定名。故因说法而立其名。此定乃是古今一切诸佛常恒之法。令诸五位菩萨皆同得之。一切众生亦同此体。普贤说用。明佛是体普贤是用。
　　三何故此处三会重重者。明信心及定体并离世间品普贤常行。此等三事总是如来普光明智一体因果。并普贤菩萨佛果后恒行。总是普光明一个智用。始终因果时日岁月。总无时体。以此三会重重总一时有也。非是如世情所见去已更来故。如是三会重重一时一会。有此三种之法事故。或以三世远近劫。作九世相入重重不碍故。为不离普光明之智。无始无终无不印故。无终不彻故。三世劫海总一时故。五位因果亦不出此之定体也。
　　四释此一处三度重叙初成正觉在摩竭提国者。明此一部经有五重因果。其五者何。一如佛初成道在菩提树下示成正觉所集神天等众。是一重佛因果也。二于普光明殿中说佛自成因果。令诸后学信进修行。即出毫中之光及众是也。三说此十定品等十一品经。明诸菩萨信进修行经过信住行回向十地十一地等六位。自行满周。所成之佛果。此十一品经是。四离世间品。是一切诸佛皆成佛果。恒以自己果行常行利生。亦名为利世间品。不可作远离之离。此品名目恐将误矣。译经之士。或可妄详佛意。于中取意亦有义通。如此四段经文品。初皆云尔时世尊在摩竭提国。阿兰若法菩提场中始成正觉者。明说一部之经以菩提智无前后际一时说故。非如情量见有前后。古人云重会三会普光明殿者。意非然也。非但不移刹那际说此一部之经。亦乃从兜率天降神。入涅槃。亦如之也。乃至三世无尽劫佛亦一时。不出此一刹那际。齐成佛故。一切众生于本无时之内。妄生多劫延促之相。觉已元无故。今此段经文意。明菩提智上无延促时日往来之相故。总云在摩竭提国始成正觉。以智照之可见。凡情思之即迷。乃至升天诸会皆云不离菩提树下普光明殿而升忉利夜摩天等故。以菩提根本智体性自遍周无表里中间长短延促大小去来等见故。五法界品。是一切诸佛之所共果。凡圣共同不离法界大智慧无限德用圆满之果。一切诸佛以此法界大智慧而成正觉。亦名普光明大智慧殿故。以此五段经。总明一真无碍大智无终始之无限经卷量等十方一切境界于一刹那际诵持悉遍。亦名普眼经也。意明说此一部经及出世涅槃不出此一刹那际法界之果。此法界品是菩提智境究竟之果也。此乃都该一部也。
　　五随文释义者。约分二义。一长科经意。二随文释义一。长科经意者。于此品中长科为十一段。第一尔时世尊已下至所谓无相有六行经。明当十一品经之序分。
　　第二与十佛刹微尘数菩萨摩诃萨已下。至同修菩萨诸善根行。有三十六行半经。明列菩萨大众分。第三尔时普眼已下。至三昧自在解脱。有十六行半经。明普眼菩萨白佛问普贤道德诸菩萨修几三昧神通变化而德自在及如来教令请普贤菩萨演说三昧自在分。第四尔时会中诸菩萨众已下。至神通自在使其然耳。有八行半经。明诸菩萨众闻普贤菩萨名得不可思议无量三昧分。第五尔时普眼已下。至是故汝等不能见耳。有十一行经。明诸菩萨入三昧力欲见普贤遍求不见如来为说普贤志德甚深汝等不能得见分。何故不见普贤。为明十地菩萨得出世智慈增上所有三昧皆出世智慈。以是不见普贤。是十一地行门常在世间。出世心亡寂用自在。以出世三昧不相应故。以是不见。第六尔时普眼菩萨闻如来说普贤菩萨已下。至求请得见普贤大士。有三十二行经。明菩萨大众三称普贤菩萨名殷勤求请欲得见普贤菩萨分。第七尔时已下至成阿耨多罗三藐三菩提。有十九行半经。是普贤菩萨为众现身分。何故得见普贤菩萨。为存想念是以见之。以回体从用故。是普贤身也。以明想念皆为佛用故。普见一切众生亦佛用也。第八尔时普眼菩萨已下。至叹不可尽功德。有九行半经。明普眼菩萨以十种住法叹普贤菩萨十种广大所住之法分。第九尔时如来告普贤菩萨已下至咸皆乐闻。有四十五行经。明令普贤菩萨演说十种三昧分。第十尔时已下有十段经。正说十种三昧作用之功分。第十一尔时普眼菩萨白普贤菩萨已下一段。直至第四十三卷末。明普眼菩萨问普贤菩萨如是菩萨何故不名佛不名十力分。一长科第一段中。六行经明此十一品之序分。
　　从尔时世尊在摩竭提国者。此云不害国。亦名聪慧。为依此国人聪慧故。以人得名。又云摩者云不竭。提云至。为此国将谋兵勇邻国敌不至。以主将立名。又云摩者大也。竭提体也。此国最大为五印土之大体故。以此国是阎浮提之处中。以是如来示成正觉。明处中道义故。又明大悲无害义故。又表大悲普利不偏化故。皆如初会中说阿兰若法。如初会已释。始成正觉者。明于兜率天下降神受生说法入涅槃。总不离始成正觉一刹那际三昧之时故。此经四品之内。皆共同有此言。明普光明大智体无时分。明其殿体是智报境。以智成名。以境智无二。所居之殿体皆含三世多劫不属时收。无古今去来之体。所有众生自业现量三世之事。皆现其中。不属迁变移时之相。如来所现一切众生三世无限业报及心所缘。以此普光明智恒现在前。十方世界纤毫之事。无不知见。为普光明大智与一切众生及等虚空无限境界同一体性故。能一切无不知也。以智净无障故。又刹那际诸佛三昧者。明三世古今同一时故。一刹那者。会无三世生灭时也。此刹那之时为教化众生设法。会古今之名言以智实论。犹无此体故。以无此刹那之时。能含三世古今一切劫时。总同一故。以六相门观之可见。诸佛三昧者。明一切如来久已情尘见亡。恒无智俱。以一切智自在神通力现如来身清净无碍无所依止者。以一切智是根本智无功用也。自在神通者。明根本智恒无体性。而能普现随根之身。设一切法。而无失时。名为神通力也。亦名现如来清净之身。一时总释。总明从根本智随一切众生。起无碍广大用故无所依止者。明根本智无体性故。为根本智无体性故。方能圆照十方。成大力用故。无有攀缘者。明以智境寂用。非是虚妄攀缘故。住奢摩他最极寂静者。明根本智寂用自在。境智俱真万用俱寂。起唯法起寂唯法寂。十方万法无事不真故云最极寂静。奢摩他者。此云定也。明此定是佛根本智无作大体应。根本用之寂用故。是诸佛根本智体用大自在定故。明此会总是诸佛果中根本智中作用也。具大威德者。明佛十力四无畏十八不共法悉自在。若有见闻如来。皆念敬发心悉归伏故。余如文自具。随宜出兴不失于时者。宜堪见闻应时不失故。恒住一相所谓无相。此已上六行经。明叹佛成道智德竟。已下列众如下更明。第二段中有三十六行半经。明列众分。于此分中约分三段。一从与十佛刹微尘数菩萨摩诃萨俱已下。至住于菩萨无住解脱有五行经。明叹诸菩萨志德分。二其名曰已下至无边慧菩萨有九行经。有三十个菩萨同名为慧明。三空禅定解脱门中所生智慧同名为慧分。此已上明三空解脱禅定中。一解脱门中。具生十种慧。三空中有三十种慧知见差别。三空者。无相无愿无作空也。如是三空门任运发生。此三十种慧。以表无尽故。今三十个菩萨同名为慧者是。三念庄严菩萨已下至同修菩萨诸善根。有二十二行半经。有七十个菩萨。各各随行别名列众分。已上七十个菩萨。明前三空解脱已终以七觉行华常处生死。善能觉悟一切众生故。此明十地道终常入生死方便行周。今欲成普贤行门故。故以十佛刹微尘为数量者。明一一菩萨皆具如是十遍周行是故前叹德中无不皆入灌顶之位。即十地位也。又云获诸菩萨普见三昧者。明以其十地智眼普见众生根欲差别故。大悲安隐一切众生者。以自十地道满不离方便。三空七觉方便行华引接含识。是入普贤行故。于此品以三昧力三求推觅不见普贤者。明三昧虽有慈悲是出世心多。以此不见。十一地之位普贤入俗利生之门。三求推觅方见普贤者。明从十地升进入普贤行果之位。成普贤寂用自在门故。是故下文以如意摩尼珠王能随所求及与物同色不失自珠之德。明常以如来自果一切智王。不坏菩萨种种方便之行。随诸众生种种乐欲。皆随引之使令得乐。又明虽成八地已后乃至十地十一地及佛位。而常不坏七地以前三空七觉诸方便行故。是故列众之内以菩萨名数表之。使易解故。都举十佛刹尘为数量者。明一一菩萨总具如是行遍周故。是故净名经云。虽成正觉转于法轮。不舍菩萨之道。是菩萨行。此十定列众之位。总是已成十地出世智悲之众。不舍七地已前诸助道门。以利众生故。亦是一切菩萨从初发心不离此定体。信进修行至于果满不迁时故。此品之初。以叙如来初成正觉之意。明说此四十品经及出生灭度时日总不迁始终一际故。法本如是故。非是如来神通使然。约智境实论。不随妄情所说多劫。以智照之可见。所列前后五位之法及众。各以随位菩萨一时顿彰。明智法界无始末也。总以此十定为体。此品初一段叙分及列众叹德。略举大意和会始终。于中文义随行随法立菩萨名。约此法行之名。如前略举十佛刹尘所表。以实而论。无有尽极。但以根本智为佛自果。余差别智中一切法总是菩萨行故。故以十佛刹尘为数量。
　　第三段中有十六行半经。普眼白佛问普贤道分中。约分四段。一尔时普眼已下至愿垂哀许有三行经。明普眼菩萨起问普贤菩萨道德所行法门分。二佛言普眼已下至令汝心喜有一行经。明佛许问分。三普眼言已下至无有休息有四行半经。明正问普贤及大众三昧行门多少分。四佛言善哉已下至说其三昧自在解脱可有八行经。明如来叹普眼所问及示普贤所在并叹普贤之行及劝普眼令请普贤说十三昧分。余如文自具。
　　第四段有八行半经。明诸菩萨闻普贤名获得无量三昧分中约有十法。一大众得闻普贤菩萨名便获无量三昧。二大众得三昧已现前见无数诸佛。三大众得如来十力同如来性。四大众获福。五大众神通具足。六大众尊重普贤渴仰欲见。七大众悉皆周遍观察。八大众竟不睹见普贤身座。九推佛威所持。十推普贤自力然也。大意明十信已后十地已前。以普贤行成法身及根本智。得出世中差别智已。成十一地中。以法身根本智纯成处生死中无限大用。普贤门与一切众生妄念齐等故。同想用随彼解脱故。以是如来令想念普贤。经云。诸菩萨得如来力者。即十力也。同如来性者。即法性身也。大意明从十地十一地升进佛果位至此方终。尊重普贤竭仰欲见者。明升进普贤行故。将十地智成普贤差别智。直至出现品始齐故。如彼品自有所表。如善财见弥勒菩萨。同一生之佛果。却令见文殊。忆念文殊便闻普贤名。及入无量三昧。自见其身入普贤身。是其样式。一同此普光明殿中说十信心。令至佛果不移因位。及具佛果后普贤行位满。离世间品是佛果后普贤行。云周遍观察不见普贤及所坐之座者。明从初十信十住十行十回向十地自已乘普贤行升进多求如来解脱悲智出世间心。兼修以成佛自在无作道圆满。已自见遍周故。如十地佛果后普贤行及所有三昧。纯是善入世间。无求出世佛果故。以将兼修悲智出世佛果三昧。三求不见。纯是大悲无有自利之行。即不相见故。以十地佛果已前行普贤行。有自利利他之心。以求出世间解脱故。以十一地行普贤之行。不求自己解脱。纯是利生之行故。以十地已前助显根本智于自解脱道已满足无所希求故。于十一地但为饶益一切众生无蕴积自己功故。是故以将十地已前自利利他普贤行。求十一地中普贤行未及见故。是故大众周遍观察竟不得见普贤身及座故。审谛观察以智思惟可见。余如文自具。
　　第五尔时普眼已下一段十一行经。明诸菩萨欲见普贤分中。复分为四段。一尔时普眼菩萨已下。至普贤菩萨今在何所有余一行经。明普眼问普贤菩萨所在分。二佛言已下至初无动移可有一行半经。明如来示普贤所在分。三是时普眼及诸菩萨已下至其身及座有两行半经。明普眼及诸菩萨重更观普贤菩萨犹未能见分。四佛言如是善男子已下至不能见耳有六行经。明如来为普眼等叹普贤菩萨志德甚深入师子奋迅定汝等不能得见分。经云入师子奋迅定者。明入十地果后普贤行总是无畏自在定故。明以无边想念同众生行故。明大用自真不待念故。师子明无畏自在也。奋迅者。明普贤菩萨恒遍十方普作用定而常行等。十方世界无有一众生而不遍济。根堪可利而不失时故。名奋迅定。犹如师子一时奋迅全分身毛一时普震。明普贤菩萨常居大用定海任智遍周一时普用。等众生行无失时故。不待念故。普遍大用利众生无休息故。无始及今同一念故。无古今故。法如是行故。意明大用而常寂。是奋迅义。得无上自在用者。于大用中恒遍周利众生。全是定无别止息。不同十地已前升进有出世一心故。入清净无碍际者。明普贤智量等虚空无根不悉知故。无行不同利故。生如来十种力者。明如来十种智力是普贤生。又教化众生成佛十力。皆由普贤愿力起故。以法界藏为身者。以根本智身及差别智身性自遍周量等一切众生心行无不含容。皆为佛事故。于一毛孔遍容十方凡圣国土无不总含。以智无表里中间之际量故。本如是故。一切如来共所护念者。为与如来同根本智为大作用故。于一念顷悉能证入无差别智者。明普贤菩萨于十方众生界示成正觉度众生方便之行。示现一念成佛等事。亦明始终无差别智体论之。无尽劫总是一念。一切众生于一念中。自作无尽劫生死之见。若以达理智明观。以无尽劫便为一念。无差别智故。如是相应。便与古今三世一切诸佛。一时成佛故。以无分别智印。印三世时体。本齐无先后际故。明十地菩萨由有出世心在。犹迷十一地入缠之行故。不能得见者。使升进菩萨存自力能不滞前十地位故。余如文自具。如师子奋迅三昧者。于十方世界普周一切众生想念作用。而成熟之大用。而无作。是奋迅义是三昧义。就大用而论。无别止息故。
　　第六段又普眼菩萨闻如来称叹普贤清净功德有三十二行经。于此段中复分为七段。一尔时普眼菩萨已下至俱亦不见有三行经。明普眼菩萨以十不可说三昧求觅普贤亦不能见分。二时普眼菩萨已下至悉皆不见可有三行半经。明普眼菩萨从三昧起白佛不见普贤菩萨身语意业及座分。三佛言如是已下至至于法界究竟边际有十二行经。明佛为普眼称叹普贤三业甚深不可以能出能入三昧能见分。四善男子已下至无空过者有三行半经。明佛为叹见闻亲近承事普贤菩萨利益无空过分。五尔时普眼已下至头顶礼敬可有三行经。明普眼等及诸菩萨皆渴仰普贤三称南无头顶礼敬分。六尔时佛告普眼已下至即当得见普贤菩萨有六行半经。明佛更劝普眼等大众更致礼敬遍想法界推求普贤菩萨如对目前分。七是时已下至皆见普贤大士有一行半经。明普眼及诸菩萨大众依佛劝敕更加礼敬普贤知时欲为现身分。已上三十三行中七段经不见普贤菩萨。意明普眼等诸菩萨以出入三昧不得见普贤三业及座境界故。举幻术文字中种种幻相所住处喻。明幻术文字之体了无处所如何求之。不可将出入三昧处所。求之去彼沉寂生灭。却令想念明想念动用自体遍周用而常寂非更灭也。以是普贤以金刚慧普入法界。于一切世界无所行无所住。如一切众生身皆非身无去无来。得无断尽无差别自在神通。此明任物自真称之为神。不为不思不定不乱不来不去任智遍周利生自在知根应现名之为通。万法如是无出入定乱。方称普贤所行三业作用及座。如十地菩萨座体。但言满三千大千世界之量。此普贤座量等虚空。一切法界大莲华藏故。明知十地菩萨智量犹隔。以此来升此位。如许乖宜入出。如许不可说三昧之门。犹有寂用有限障。未得十地果位后普贤菩萨大自在故。故三求普贤。三重升进。却生想念。方始现身。及说十三昧境界之事。意责彼十地中犹有求于出世习在于世间生死境界未得等于十方任用自在。以此如来教令却生想念去彼十地中染习出世净心故。此明治十地缘真俗出世余习气惑故。已上意明治十地菩萨缘真俗二习未亡寂乱二习未尽于诸三昧有出入习故。未得寂入生死犹如虚空性无作者。而常普遍非限量所收。一切众生及以境界以之为体。普贤之智犹如虚空。一切众生以为其体。有诸众生自迷智者。名为无明。普贤菩萨随彼迷事。十方世界对现色身。以智无体犹如虚空。非造作性。无有去来。非生非灭。但以等虚空之智海。于一切处启迷。智无体相。能随等法界虚空界之大用故。岂将十地之位诸菩萨以出入三昧有所推求。云何得见。是故如来为诸菩萨。说幻术文字求其体相有可得不。求幻之心尚不可得。如何有彼幻相可求。是故将出入三昧及以求心。而求普贤大用无依善巧智身。了无可得。是故如来教诸菩萨却生想念。殷勤三礼普贤菩萨。方以神通力如应现身明智身不可以三昧处所求为智体无所住无所依故。若想念愿乐即如应现化。无有处所依止故。犹如谷响但有应物之音若有所求即无有处所可得。佛言普贤菩萨今现在此道场众会亲近我住初无动移者。明以根本智性自无依名为现在此道场故。为能治有所得诸见蕴故。以无碍总别同异普光明智与十方一切诸佛大用体同。名为众会故。无边差别智海一时等用。不移根本智体无依住智。名为亲近我住初无动移故。云称南无者。明归命信顺故。约法以南为离。为离中虚以虚无故。即明离为日。离主心。以心达虚无之理。即心智明故云南无。表归命信顺虚无之理智故。是故善财南方询友者。义亦如然。龙女南方成佛义亦如之。但达虚无之理智。十方总南无。若执诸法作实有者。十方总北故。余文自具。
　　第七尔时已下一段有十九行半经。普贤欲现身分中。复分为三段一尔时普贤菩萨已下至示现一切三世诸佛有七行经。明普贤菩萨如应现身分。二是时普眼菩萨已下至如见十方一切诸佛有两行半经。明菩萨大众得见普贤。菩萨欢喜如见十方诸佛分。三是时已下可有十行经。明诸菩萨信解力普贤菩萨本愿兴云供养光明普照息三恶趣令诸菩萨入普贤行分。如普贤菩萨如应现身即见故。将出入三昧求即不得见。明无出入智不可作出入三昧求故。自非位合道同智自会矣。想念而见。且是如应现身故。然后方会其本身也。余义如文自具。意明无依住智是普贤之大体如应现身是普贤之大用。
　　第八尔时普眼菩萨已下一段九行半经。明普眼叹普贤十种广大住如来叹普贤十广大功德。其义如文称叹。
　　第九四十五行经。明如来令普贤演说十大三昧。于此中复分为八段。一尔时如来已下至当得出离有四行半经。明佛令普贤说十大三昧。二何者为十已下至无碍轮三昧可有六行经。明如来先自说十三昧名分。三此十大三昧已下至当说现说可有一行半经。明此三昧十方三世诸佛共同所说分。其三昧名如来自说者。意明如来是三昧之体。令普贤说三昧之功用者。明普贤是三昧之用。以明佛果位中体用圆满故。此约体名佛。用是普贤。此位会体用自在故。四若诸菩萨已下至名一切法自在可有四行半经。明佛叹若闻此三昧爱乐修行名得佛自在分。五此菩萨已下至普了一切佛所说有九行半经。明修学此十三昧者得于一切法无所著自在善巧转佛法轮分。六此是诸菩萨法相门已下至是以佛神力严净一切世界门有五行半经。明佛叹修此十三昧能入十种法门分。七若菩萨入此三昧已下至示现种种广大神通有十二行半经。明佛叹若入此三昧得大方便利用示现成佛不舍修菩萨行分。八是故已下一行半经。明如来劝令普贤说此十三昧德用自在分。其中文义如经自明。如此十定品。已后十一品经意。以十地中所得出世大悲智成。处世大悲智。令差别智圆满自在。方成普贤行具足。以出世悲智是佛果。处世差别智悲。是普贤行。是菩萨道。至出现品二行方终。
　　第十尔时已下有十段经。说十种三昧自在分。于此文中初普光明三昧中约分为四门。一释三昧名。二明三昧之体用。三举三昧之境界。四随文释义。一释三昧名者。何故名为普光明三昧。三者正也。昧云定也。识心不现名之为昧。正智遍周名之为普也。照迷破惑名之为光。法无不达名之为明。二明三昧之体用者。明此三昧以法身根本智为体。十种无尽智为用。以此义故。佛自说三昧之名。普贤说三昧之用。三举三昧之境界者。于此初三昧中略举境界。分以三千大千世界为一莲华。现身遍此莲华之上结加趺坐。于其身中复现三千大千世界。其中有百亿四天下。一一四天下现百亿身。一一身入百亿。百亿三千大千世界。于彼世界。一一四天下现百亿。百亿菩萨行一一菩萨修行。生百亿百亿决定解。令百亿百亿根性圆满。一一根性成百亿百亿菩萨法不退业。然所现身非一非多。入定出定无所错乱。如是后倍后倍增广。具如经说。此是初三昧之境界。意明身土重重重重相入遍周广大无尽限故。四随文释义者。于此段中略举十义。一普贤菩萨承如来旨说此三昧不自己功。旨者意也。二重举三昧名。三举菩萨十种无尽智。四明如是菩萨能发十种无边心。五明是菩萨有十种入三昧差别智。六明十种入三昧善巧智。七举罗睺阿修罗王不坏本身现变化身喻。八明菩萨深达心法如幻法门。九明比丘观察内身不净不坏本身如故喻。十明菩萨住此三昧观察法身见诸世间及世间法普入其身。如上修学普光明三昧。以观法身根本智为体。以十无尽智为用。以发十无边心。为所行之行以十种入三昧差别智。为三昧同别自在之力。以十种入三昧善巧智。令三昧身一多佛刹众生刹现在身内不废自身。常复如故。复于身内现无量身。度众生及供养诸佛。如下文云。住此三昧观察法身。见诸世间普入其身。于中明见一切世间及世间法。于诸世间及世间法皆无所著。为以法身。性自无内外大小中边量故。法如是见故。法如是无著故。为从法身无性无相理所现世间及世间法皆如影幻体故。为世间及世间法皆法身一味无二相故所有报境皆如影像重重不碍故。如罗睺阿修罗王者。明能摄日光令世生恼。以罗云摄。睺云恼也。阿修罗云无天妙戏故于中化事。如经自明。
　　第二妙光明三昧者。于此段中四义如前。一释三昧名。二明三昧之体用。如下自明。三明三昧之境界。四明随文释义。一释三昧名者。为明法身理智体净能现妙光。以立其名。二释三昧之体用者。明此三昧还以根本智为体。幻智为用。三明三昧之境界者。以入三千大千世界微尘数。三千大千世界于一一世界中。复现三千大千世界微尘数身乃至一一身放三千大千世界微尘数光。具如经说。乃至菩萨身中。能现一切圣凡国土。更相照现重重相入等。是此三昧之境界。具如经明。四随文释义者。复分为二。一长科经意。二随文释义。一长科经意者。于此段中长科为十段。一佛子已下一行经。是普贤菩萨告众重举三昧之名分。二佛子此菩萨已下至种种诸法亦不坏灭有十一行经。明入三昧境界广狭身土照现互相涉入光影重重不杂乱分。三佛子譬如日出已下至亦不离水有八行经。明以日光照现七宝山及大海水及山间以此日光影更相照现影像重重无尽光影喻分。四佛子菩萨摩诃萨已下至恒不舍离有五行经。明如是菩萨住妙光广大三昧不坏世间相不坏真性二俱不住二俱不坏分。五佛子譬如幻师已下至本日不灭有七行经。明以幻师幻作日月年岁长短不同不坏本日喻分。六菩萨摩诃萨已下至不坏彼多世界有十七行经。明菩萨入此妙光大三昧能一多世界更生互相涉入各不妨碍分。七何以故已下至是名住大悲法者有十一行经。明菩萨住无我法于诸法自他境界身之及心无所妨碍分。八佛子已下至无退转故有六行半经。明此菩萨以不可数世界入一世界。善知无数众生差别。菩萨趣入差别。佛处处出兴。皆现自身。于彼一一佛所修行诸行而身彼此无去来。能同异自在分。九如有幻师已下至后不乱初有五行半经。明以幻师喻菩萨实智所生如幻喻分。十菩萨了知一切世法已下有二十行半经。明入此妙光明大三昧得智幻门自在分。二随文释义者。此一段以根本无作智性自遍周。以如影智显现诸境。自他相入一多自在。由根本智故。多入一中。如影智故一现多境。各身色相状差别故。如世界所因者。今生修是来世因。世界建立者。明各各世界建立法则故。世界同住者。一世界中有多类众生同住。世界光色者。或有众生于佛光中住故。如此日月星。是帝王及人中众生。共业所化精光升上。复有天住。居其中故。世界往来者。于虚空中持转往来。此菩萨悉知。如八部神名。如初会中已释补特伽罗法者。数取趣。明数取恶法趣于苦果。摩纳婆法者。教儒童法。余如经自具。
　　第三次第遍往诸佛国土神通三昧者。于此段中约有三门。一释三昧名。二释三昧体用。三随文释义。一释三昧名者。何故名为遍往诸佛国土神通三昧者。为此三昧以理性自性遍周。则智用自体遍周。以智用自体遍周。则神通遍周。此明约理智自体遍周。以如幻智应物动寂。依根本智恒无往来彼此延促。以此立名。名为遍往诸佛国土神通三昧。二释三昧体用者。此三昧以法性身为体。以根本智起如幻智为用。此如幻智如空谷响应物成音自无体故。以此二智以法性为体俱有德用而无所依。乃至一切众生心本来如是故。但为智自无性。不能自了逐境成迷故。以止观二门照之。迷解依本此约法身为止体。约观十二缘生。成智体用。明定能发慧观能起智三随文释义者。二义如前。一长科经意者。于此段中长科为四段。一佛子已下至神通有一行半经。普贤重举三昧之名分。二佛子此菩萨已下至至于究竟有十六行半经。明入三昧延促自在无所分别于诸法不忘失分。三譬如日天子已下至亦复如是有三行半经。明举日天子照临四天下昼夜无生灭喻分。四佛子已下至善巧智有一行半经。明都举已上总结其三昧之分。已上文义自具不烦更释。
　　第四清净深心行三昧者。于此段中三门如前。一释三昧之名者。何故名为清净深心行三昧。以菩萨已修空无相之理智。得身如理智遍周之身。起前理智遍周之身。以善巧智加行深心供养。随所供养一切诸佛香华盖等十事而心不坏。法身智身无作无想是故以立其名。二释三昧之体用者。以法身根本智为体。起方便善巧智兴十事供养等众生数佛为用。三随文释义者。二义如前。一长科经意者。于此段中科为四段。一佛子已下有一行经。明普贤菩萨重举三昧之名。二佛子此菩萨已下至不分别如来出世及涅槃相有十八行半经。明以香华盖等十事供养等众生数诸佛分。三佛子如日中阳焰已下至皆是想心之所分别有七行经。明举日中阳焰喻菩萨得知如来出兴灭度分。四佛子此三昧已下至善巧智有十行经。明入三昧如梦中所见境界忆念不忘为人善说喻分。四随文释义者。其义如文自具但入观者善得其宜。先须入无思无心定。得法身之理。称虚空之性。方可于根本智方便智兴供养心。起止俱亡须得自在称理智而为之也。若但修空无相法身。即于智不能起用。若但一向生想不见无相法身。即纯是有为。一一依此十定次第方便。一一经文自具明矣。
　　第五知过去庄严藏三昧者。于此段中三门如前。一释三昧名者。何故名为知过去庄严藏大三昧。此菩萨入此定中。能知过去诸佛出现劫刹诸佛出现法门。以严自心根本智具差别智。以此成名为前之三昧。兴其供养。于定中须知劫刹诸佛出兴之次第法门。二释三昧之体用者。以根本智为体。知劫刹次第差别智为用。已下如文自具。三随文释义者。三轮者。神通记心正教。是三轮清净明此三昧得神通善记不忘善说诸法。如歌罗逻者。此云薄酪。谓初受胎如薄酪。自余如文自具。
　　第六智光明藏三昧者。明此菩萨能知未来一切诸劫中所有诸佛。若已说法若未说法皆能悉知故。智光明藏者。不离一念含三世劫智名之为藏余义如文自具。于中八部王等名。初会已释此不表法。但以供养恭敬法。故亲近如来。
　　第七了知一切世界佛庄严三昧者。明此菩萨能遍入十方一切世界。见一切诸佛所有教化庄严。悉能见尽及承事供养。及所闻法普入诸趣等总尽故。因立名也。于中文义经自具明。
　　第八一切众生差别身三昧者。明入此三昧能现佛身等众生差别身。皆随其类现故立其名也。又能入同异顺逆三昧故。以立其名。余义如文自具。
　　第九法界自在三昧者。明此菩萨于自身一一毛孔中入三昧。自然能知诸世间及知世间法。及十方虚空界一切世间法。悉皆知尽。乃至佛菩萨大众亦皆知尽何以故。以智称法界故。以智无中边大小量故。如虚空故。智体性明白故。于一毛孔中虚空无大小量。即等虚空界。悉能遍知十方世界一切境界。此不可以情识筹量能知。当可以亡思方便定显发之后理智现前。方可堪为此乃定尽想亡无思无心以无作智印方会故。名法界自在三昧。不存情作。任智遍知故名法界自在。此经云。如虫食芥子孔中虚空无损减。以无思之智可见。以思知之者即乖。身边见尽。即十方与身量同一性。无表里故。情存则隔。如无热恼大龙王宫流出四河者。准经说。香山顶上有阿耨池。其池四方各流出一河。东面私陀河。师子口中流出金刚沙。东入震旦国。便入东海。南面恒伽河。从象口中流出银沙。流入南印度。便入南海。西面信度河。从牛口中流出黄金沙。流入信度国。便入西海。北面缚刍河。从马口中流出琉璃沙。入波斯拂林国。便入北海。其池纵横五十由旬。随方面口各一由旬。于中表法经自具明。优钵罗华。此云青莲华。波头摩华。此云赤莲华。拘物头华。此云小白华。其华未开时华叶都蹴然。因立其名。芬陀利华。此云百叶莲华。如阿那婆达多龙王者。阿言无也。那婆达多者。熟恼也。言此龙永离龙中之热恼故。于中文义表法。一一如经自具。
　　第十无碍轮大三昧者。轮者。譬如轮王千辐金刚轮毂辐辋轫悉圆满明坏生死行圆。表此菩萨悲智万行神通道力满众生界断众生惑悉圆满故。明自己佛果已成菩萨智悲愿行无有休息。不离一念满三世劫。不离毛孔等周十方法界众生界。悲智行云一时普覆。是故名无碍轮三昧。摩那斯龙王者。摩那意也。斯云慈。谓此龙王兴云降雨从慈心起故。伊啰钵那象王住金山胁者。伊啰钵那。此云香叶。以于宝窟边多有香叶树。以此为名。又以化作三十三头。一一头有六牙一一牙上化作七池。一一池中化作七莲华。以取所化莲华。其叶香洁因此为名。住居第一金山之胁以知帝释欲游行时。于此没而天上出。送帝释至园游观时。化其自身与天人相似。帝释还宫还作象身。送帝释还宫。便于天上没于宝窟中出。此举喻明此菩萨虽已成佛位不坏方便行也。如彼象王虽能化身作天而常不失象之本位。自余广义如经备文。已上十定有十段文意。明从初发心成道始终出生入涅槃。总以此刹那际为体。乃至古今一切诸佛亦总同时成佛故。有情延促生。约真无终始。又明此一会十一品经。总明至随位佛果不坏方便行普贤之道。如十信已来乘如来根本智起普贤行愿。并教化众生。及自资自智轮令明净。如作十度炼真金喻者。是亦不离此定体。今至十一地已去。自智炼磨已终。即乃纯是利益众生普贤之行故。此十定品初会从初发心已来。及无始来诸佛成佛。时劫不迁。佛果及普贤方便行。无始终时劫身心作用满十方不出毛孔时不离刹那不迁故。一切古今三世岁劫。皆以此十定品该收。众生迷之妄作延促。迷解还源。此十定品为本体。不延促之。常道本来如是。
大方广佛华严经论卷第三十八
十通品第二十八
十通品第二十八
　　将释此品两门分别。一释品来意。二随文释义。一释品来意者。为明前有十定品。此明以定起用即有十种神通。二随文释义者。即明已下有十种神通。其十通名。具如下列如文具明第一初一段有十三行半经。明都举十种通之数并举初他心智通之大用。第二段有十一行经。明天眼智通之大用。第三一段有二十四行半经。明宿命随念智通大用。第四一段有十八行经。明知尽未来际劫智通。第五一段有十三行半经。明天耳圆满智通之大用。第六一段有二十行半经。明住无体性神通起十三种神通大用。第七一段有十三行经。明善分别一切众生言音智通大用。第八一段有四十一行经。明出生无量阿僧祇色身庄严智通大用。第九一段有二十二行半经。明以一切法智通大用。此明于根本无作智起一切差别智故。第十一段有三十五行半经。明以一切法灭尽三昧智通大用。此一段明于法性寂灭理中常起大智大悲大用利生恒圆满故。阎魔王者。此曰遮止。谓遮止诫勖罪人能离苦故。此已上十通皆以不思议无作无碍无限大自在智。起无限寂用。入因陀罗网境界重重自在法门。皆不可作三乘有限量见故。如阿那律。我以天眼见三千大千世界。如观掌中庵摩罗果等。如权教菩萨。见自他佛国往来彼此皆有量故。此约法身。无限无表里。中间智身亦尔。总无限故。处帝网重重大用故。总约第一义天一切智天。非如世间上界诸天眼耳通及三乘声闻缘觉净土菩萨通故。以住无体性神通。身恒不离本处。而十方一切诸佛国土。一切众生国土。皆悉现自在身及以毛孔。而眼耳鼻舌身心无不共同一体一性。如因陀罗网众像互容无往来自他之性。此十通体。如是遍周如是通彻。名为神通。以智遍通与物同性而知物故。名为神通。非是往来自他是故。如此十定十通十忍等。是十地位终入于生死。利众生之方便。亦是十住十行十回向十。地十一地五位通修余义如文自具。
十忍品第二十九
　　将释此品约分三门。一释品名目。二释品来意。三随文释义。一释品名目者。明此品通初发心之始自位升进行之门。亦通佛果后利众生成行之方便。以随行之忍依行立名。若以权教菩萨地前为伏忍。地上见道方入顺无生忍。若以一乘通十住初心得忆念诸佛智慧光明门。名生佛智慧家。名得音声忍。亦名顺无生忍。但为随行名异故。但约十住初生佛智慧家。约名顺佛正智慧无生忍。以十行中名以佛智慧随行无生忍。以十回向中以约理智之中。以无畏大愿起大慈悲门。和融理智大悲大慈使令均调。名和融大愿大悲大智寂用无生忍。此是地前随行随顺无生忍。从初地至三地总取地前三位。总作一法修行名长养智悲使令惯习成满。以初地依地前十住十行十回向大愿圆满发心起常处生死守护众生之志。是故亦名顺忍。直至八地名得无生忍。善财童子初地善知识名婆珊婆演底。此名主当春生苗稼。亦名依止无畏为。明表主当众生初发心之菩提苗稼。亦名主当众生。与作依止使令无畏。此初地菩萨以地前愿力处众生界行故。二地明修上上十善戒治欲界惑习使令无著故。三地修上界八禅及以九定。令于禅界不着。此名顺其理智利俗长养大悲顺无生忍。四地方明三界不污又明生在佛家。五地以禅定门发善巧智慧修世间技艺。六地修世间出世间智慧已终灭定三空现前名寂灭忍。七地常处生死行圆。八地现行菩萨行功用已终得无生忍。从此下小九地行相十地佛用一分方终。十一地普贤行满已去纯是妙觉如来。不离菩萨方便。以用济生。此十种忍。若以十地升进论之。一地得一忍。十定十通亦然。约以堪忍之位。至普贤行内。以立品之名目。又随位进修之位。调治之功。随行立名。名之十忍品。二释品来意者。前已有十通。此乃约通有忍。若无神智通达但成伏忍。法忍不生。以故此品须来。此乃十地已前以忍成通。十一地内以通成忍。亦是十通十忍。是一德之功用故。三随文释义者。已下有十段文明十种忍。第十段已下有一段颂。是重颂前十忍法故。如第一音声忍。总配五位中初位。十住初。十行初。十回向初。十地初。十一地初。如第二顺忍者。十住中第二住。十行中第二行。十回向中第二回向。十地中第二地。十一地中第二位。如是一一次第五位同配。但以升进功用惯习生熟不同故。如是无生法忍如幻忍如焰忍如梦忍如响忍。如影忍如化忍如空忍。皆如上一一随五位同配同修。又一位具十忍故。余义如文自具。已上十一地行满。
阿僧祇品第三十
　　将释此品约立四门。一释品来意。二释能问之主。三释说法之主。四随文释义。一释品来意者。明前十定十通十忍三品。明该括因果初终始末不迁刹那之际已成神通法忍具足。明一切诸佛所施因果教行方便果行相资始终不绝不离刹那之时。如仁王经十生灭为一刹那九十刹那九百生灭。如是三世佛果及普贤方便行总时不迁故但以刹那为量不立生灭之名。设论生灭但于刹那内安立。更无长短。自此已下至如来出现品。明佛果之中三业广大自在行门。且如此阿僧祇一品。明如来心业广大自在。二如来寿量品。明如来命广大自在。三菩萨住处品。明如来行摄生广大常住自在。四佛不思议品。叹佛三业神德广大自在。五如来十身相海品。明佛身业报功德庄严广大自在。六如来随好光明功德品。明佛三业所顺法身所感之功德广大自在。依璎珞经配第三禅说佛华三昧。有百万亿偈。即是此普贤行品是其略也。当第七会合名佛华三昧品。七普贤行品。明佛三业果行遍周广大自在。八如来出现品。明佛觉行遍周常于一切世间无时不出现广大自在。此之八品经。总叹佛果行智德二业功用。及庄严报相广大自在故。以故此品须来。二释能问法主者。菩萨名心王。此明得心成忍之后心业自在名之为王。三释能说法之主者。此品何故如来自说。明此数法广大。下位智所不及。唯佛能究竟故。此是佛果。二愚非至。差别智满方了。即此阿僧祇。随好光明功德二品法。是如来自说。自余五位各各随位菩萨自说。十信菩萨说十信法。即文殊觉首等是。十住菩萨说十住法。即法慧财慧等是。如是准此例知。以此品非至差别智果满佛位方明。还是如来自说故。能问之主。还是如来心智自在。名之为王。表心自在故。方堪能问。总是佛自在之心故。设教法则令学者仿之故。说行以普贤主之。以行成忍。即以心王主之。又此数法智满佛果方终。以智遍故。任运而知。非是加行作意而知。以此佛自说。故四随文释义者。一百洛叉为一俱胝者。一洛叉此云一亿。一俱胝此云一兆又。案此方黄帝算法总。有二十三数。谓一二三四五六七八九十百千万亿兆京垓梓壤沟疋涧载。从壤已去有三等数法。其下者十十变之。中者万万变之。上者亿亿变之。今此阿僧祇品用上等数法故云百千。百千为一俱胝。俱胝俱胝是当此壤也。那由他当此沟也。鞞婆罗当此涧也。作疋也。来载也。自是已去此方数名尽也。弥伽及毗伽皆上声呼。矜羯(居陵反)摩娑婆上声呼啰(郎我反)毗佉担(担多甘反)[醫-酉+土]攞陀([醫-酉+土]于奚反)阿么(么莫我反)勃(蒲没反)薜(蒲计反)窣(苏没反)脾(普计反)谜(莫计反)荼(宅加反)此已上数义广大虽复无量难量。意明如来智慧普贤愿行三业广大世数不能及。如下文颂中具明。此已上依大数有百二十大数。至不可说不可说转。以为一终。经颂云。不可言说不可说。充满一切不可说。不可言说诸劫中。说不可说不可尽。不可言说诸佛刹。皆悉碎末为微尘。一尘中刹不可说。如一一切皆如是。此不可说诸佛刹。一念碎尘不可说。念念所碎悉皆然。尽不可说劫恒尔。此尘有刹不可说。此刹为尘说更难。以不可说算数法。不可说劫如是数。以此诸尘数诸劫。一尘十万不可说。尔劫称赞一普贤。无能尽其功德量。意明如来普贤愿行功德过称量数所不及故。如是此品说佛位内普贤行愿虚空不可量刹尘不可比无限重重无限重重广如经自具。如是多劫是一刹那际多如是如来普贤行是一刹那中无尽故。准前第二会所问答十顶品。来文未至。
寿量品第三十一
　　将释此品约作三门。一释品来意。二释说教之主。三随文释义。一释品来意者。明前品既是阿僧祇此即合便有寿量二释说教之主者。说此品教主。以心王菩萨说者。明佛寿量以心为体。以心王表命自在故。即明如来心王之命随根延促长短任物自在。而实如来命者无寿命者。无长短者故。三随文释义者此之一品经。明佛寿量长短。约未悟者作节级。令知如来寿量无尽。以少显多以短显长。若不如是云何能知佛之寿量。然实如来无长短寿命。性无生灭故。如来寿命如根本智。无生无灭无去无来故。约以十佛之命表之无尽故。
菩萨住处品第三十二
　　将释此品约作三门。一释品来意。二释说法之主。三随文释义。
　　一释品来意者。前有如来寿命住劫。此品佛以菩萨行住持世间。人间海中摄化遍故。此方如是。十方国土及阎浮提例然。但约住处虽有所依。化行无方不至。总是尘含佛刹。毛容法界之众。于一刹那际。应十方而等周。对现色身随根普见。为明菩萨住持摄化境界。此品须来。
　　二释说法之主者。明菩萨摄化住持之行。是心王自在随智之行故。令心王菩萨说此住处之品。总明随自心王起智用故。明以普贤行成忍已后皆名心王。于世自在明不与物违。
　　三随文释义者。支提山者。此云净信。为此山见者能生净信。毗舍离城。此云广博。为于中印土中最广大故。亦名广严城也。摩度罗城者。此云孔雀城。亦名密盖。皆因古事立名。俱珍那城。亦名俱陈那。俱陈者。此云大盆。于大盆中畜水若池。恒于盆侧修仙法。常为人说护净经及养生经。后学之徒皆以师法为姓。今城因此为称。目真邻陀窟。此云解脱。是龙名也。邻陀此云处。以有龙在此处闻法得解脱故。因此为名。摩兰陀国未翻。廿菩遮国未翻。震旦或曰支那。亦云真丹。此翻为思虑。为此国人多思虑计度。以为名。是此汉国也。那罗延。此云坚牢。疏勒国。正云佉路数怛勒。此方存略但云疏勒。迦叶弥罗国。旧云罽宾国。此翻为何谁入。昔此国未立之时。其有大龙池。人莫敢近。其后有一罗汉。见其形胜宜人居止。乃从龙乞容一膝地。龙乃许之。罗汉化身令大其膝渐满池中。龙以言信舍之而去。罗汉以神力干竭其水。令百姓居之。建立屋宅。众人咸言。我等不因圣师。何谁得入此处。故从此语以立其名。其国即在北印度境乾陀罗国北邻。乾陀罗国此云持地。以此国多有贤圣居在此国不为他国所侵害故。又云乾陀是香。罗谓陀罗。此云遍也。言此国内多生香气遍故。在中印度北北印度南二界中间。苫婆罗窟是香华树名。其窟侧近多生此树。因名耳。此之一品大意明菩萨摄生住持不断三宝之行。但举此一阎浮提。表十方刹土及一切阎浮提。总是准此。已上加第三禅佛华会。以为七会。通下离世间普光明殿中会及法界品逝多林会。总为十会。佛不思议品如来十身相海品随好光明功德品普贤行品如来出现品离世间品。
佛不思议法品第三十三
　　将释此品约立四门。一释品名目。二释品来意。三释能说法主。四随文释义。一释品名目者。此品依如来身口智三业得名。云何名佛不思议。情识想不能及。故不思。情识名不能及。故言不思议。以想心曰思。是有所得心故言义。名议是世情。名言义量是妄度量心不能及。情亡识灭任智用故。明如来智用非识心妄情思虑所知故。非情亡想寂智乃现。应是修方便三昧力方现也。识灭情昧正智现前名为不思议。二释品来意者。明前品既说菩萨住处摄生住持之宜。此品即明能化之智故。名佛不思议。非情识调量所为。任智自性遍周不为而应物故。有此品来也。三释能说法主者。说法菩萨号青莲华藏者。明前品菩萨得法成忍。得心自在。号曰心王。此明根本智圆明清净无染名青莲华。以根本智圆明能成差别智名藏故。告莲华藏菩萨者。明依根本智告差别智故。为表相成故。三乘名先得智缘真后得智缘俗。此一乘得即同得。不分三世有前后故。青莲华藏菩萨告莲华藏菩萨说。此不思议如来国土身眼耳鼻等不思议。智自在法故。此品意明以自心王根本智说差别智。教化众生自佛事业大自在用故。为此会中从阿僧祇。品至出现品有八品经。总谈佛果位中心行法则故。该前五位差别同所归故。不移十三昧之体。普光明智。而有此八品法门及一部经故。皆约自佛智德立菩萨名。而自法令易解故。四随文释义者。于此一品经长科为三十五段。前三段是问并佛加持及青莲华获益。后三十二段是答。第一尔时已下至云何不思议有六行经。明诸菩萨大众作念有问佛十种不思议分。第二尔时世尊已下至佛法方便有四行半经。明如来以十法加持青莲华藏菩萨分。第三尔时青莲华藏菩萨已下至告莲华藏菩萨言佛子。有六行经。明青莲华藏菩萨蒙佛加持以十种自在智慧欲答前菩萨众所问十法分。第四诸佛世尊有无量住已下至无有障碍究竟之法有五行经。明青莲华藏菩萨都举诸佛有十种无量住但总答前大众十种问分。已下通十种无量住。总有三十二种无量普遍周无碍总别同异成坏自在因陀罗网门。答前十问。佛不思议法故。于此三十二种。如因陀罗网互参普遍周。法门中约数有三百二十种。答前十问。此三百二十种因陀罗网互参法门中。以明佛不思议无尽无尽重重无限无限。如下一段中自具十法。如经自明不烦科意。此品大意。明从前进修至此自己三业身语智用业用广大会佛三业广大用故。一业之上答十百千万等无量三业用故。三业用上各答三十百千万等。十种无限无量三业之上各答三十百千万等不可说无量业用。余两段各具十百千万无量。以明三业所明业用不离二谛。真俗二门一一十法之中。身语智为体。余七是三业上用故。以青莲华藏菩萨答前十问。有三十二种答。一一答中皆有十种无尽法故。意明至此佛果三业用中真俗法满足故。故号佛为无上两足尊也。此明三种业用二智遍周总摄诸法故。青莲华是真智。莲华藏是随俗智。以真俗二智。自说自己三种业用广大自在不思议门。人王都邑者。王所居城所管天下为都。自余为邑。宫殿者。所居止寝宿之室为宫。以法治生陈设正法处为殿。毗舍阇者。是鬼趣。此云啖人精气。属东方提头赖吒天王所管。提头赖吒者。此云持国。谓护持国土因以为名。乾闼婆。此曰寻香。是乐神。亦此王所管。如于身毛孔及一微尘中。所现一切世界国土。一切诸佛及以众生。咸住其中施作佛事者。妄情悉灭唯智境乃尔。以三昧力方现。非情识所求。法常如是。然唯妄情自隔故。如世界种等前华藏品已释。自余如文自具。
如来十身相海品第三十四
　　将释此品约分三门。一释品来意。二释能说法主。三随文释义。
　　一释品来意者。明前品说自佛三业二智入不思议际遍周广大无限饶益众生。此品约三业入不思议智中之身故。此品来也。
　　二释能说法主者。明此相海由行报成。普贤是行。还令行者自说自行报德之果。
　　三随文释义者。于此一品经。长分为九十九段。第一初从尔时普贤菩萨已下至所有相海有一行半经。是初总举如来身相如海广多。第二略说九十七种大人之相。分为九十七段。最下总说十莲华藏世界微尘数诸相。为总结通。初尔时已下都有九十九段经文。以取十莲华藏世界微尘数相海庄严。号十身相海品。此一品经大意。明三种业用身语智广大无限利益一切众生善相行上报生福相。如初举顶上三十二宝庄严大人相。其中有大人相名光照一切方普放无量大光明网。一切妙宝以为庄严者。初明三十二种宝。是明三种业用是万德之总相。二种宝是二智。明如来三业二智是修众福之本故。万善根海。无不以此三业二智以为体故。故初所感果以先标为首。又用严如来之头首故。经云其中有大人相名光照一切方。方者法也。是根本智成差别智之法故。普放无量大光明网者。是差别智中随根设教。济漉一切。众生之所报生。约因名为光网。一切妙宝以为庄严者。一切业果福相报得。皆以此二智为所庄严故。宝发周遍者。明以智治生周旋普。覆以此报生。宝发柔软密致者。慈悲柔软随根济众报成故。一一咸放摩尼宝光充满一切无边世界悉现佛身色相圆满者。明于根本智所生诸差别智。起差别行者纯净无垢故报得摩尼净光。悉现佛身。为约此二智纯净无碍所有报境总成智用故。皆与身同。此三业上一中报十。三业上三十故。二智上二十总言三十二种宝用严顶发。通此顶上及身。略举有九十七种大人之相者。明且约随真俗二智净三业上行七菩提分十波罗蜜。能净一切三界九品烦恼便为智用。以智净故所有报果亦净。以智无碍自在故所有报果亦自在故。九品烦恼者。欲界一。色界四禅无色界四禅上二界有八。欲界一共为九品。有能觉之者。便以二智七觉十波罗蜜方便。自利及以利生。具普贤行满。便报成此九十七相。以十波罗蜜方便发起三界中有自在行用故。于九品烦恼上各成十波罗蜜行门。成九十种大人相。以七菩提分上助显方便分明故。以成七种通。以此七觉分十波罗蜜助道方便行。助显九品烦恼。成真俗二智。令大悲圆满。于一品烦恼上成十种行门。报生十种相。九十配十波罗蜜。七种配七觉分。十莲花藏世界微尘数相者。配真俗二智三业及行普贤行遍普周也。
　　问曰。此出何教所配。
　　答曰。此经所有法门。但出自教。余经不能与此教门相会。
　　何者是自教。
　　答曰。为普贤是佛自行。还令自行说自行所报得之相。普贤行者。不离真俗二智七菩提分十波罗蜜故。但约名知教。约教知行。约行治惑。惑亡报成。即知因果所生即为教也。不可引余权教三乘行门例此所修因果报得。但准已前诸品所放光及菩萨名乃至座名数。以次类之可晓其意也。佛行普贤行者。不离三界九地烦恼中。而成悲智之门。所有报生因果。还约三界九品烦恼中。成殊胜智行。出三界自在行获过三界殊胜报业故。以此准知可明佛意。即是经之教也。已下诸相以此三业二智七觉分十波罗蜜为体。又以七菩提分九波罗蜜。共成一个智波罗蜜。以智波罗蜜为佛果。七菩提分九波罗蜜是行故。报得九十七种大人之相。十莲花藏世界微尘数大人之相者。是差别智大悲圆满十方世界。以普贤行报得故。此前后二释义通其一故。已下诸相。约根本智起大悲用。随差别智报生。如文自明。如经云绀蒲成就者。意明颈文三约婴节成就。云西国有绀蒲果。赤色三约文成。以此比之。弥卢藏云者。明如来右辅上牙大人相宝焰高远如须弥山之状也。
如来随好光明功德品第三十五
　　将释此品约立四门。一释品名目。二释品来意。三释说教之主。四随文释义。
　　一释品名目者。何故名为随好光明功德者。明前品已明十身相海有十莲花藏世界微尘数相海庄严其身。此品约其佛身相中随相无性功德故。以约行报得成大人之相。随行法身之理智以成光明故。以立品名故。以随行破烦恼之妙理智慧。以成报相之光。
　　二释品来意者。明前品大人之相。约如来行行生报得故。即令普贤说故。为普贤行是一切诸佛行故。此随好光明。法身根本智无性随行无体无相功德为光明。能大利物。还以无形质无体性光照有缘。如无形质天鼓音声说法令解脱故。此品须来。然虽理行无二同为一体。今约感果利物之殊。不可无其次第。
　　三释说教之主者。明如是妙理之果宝手是引接义故。表以法身妙慧性光引接一切众生故立此品。何故如来自说此品者。明佛果中二愚。一数法广大愚。二随好光明功德愚。此二法非诸菩萨智所及。至佛果满方明。以理智法身但与行作无依之体达妄情之缘。其行中所感功德之相。即属普贤行成。则普贤自行报生。还令普贤自说自行报终之果。阿僧祇品是数法广大。随好光明功德品是法身智身自体无性无依功德故。此二法皆非依行作得。不由普贤行之所及故。但与行为依止故。是当普贤行满佛果位终之法。是故如来自说。明当位自说自位法门。令后学者不惑故。此品明法身智身无相理中功德所有利物之法。还以光明天鼓无形质物响音所告。还说法身无相妙理。顿登十地离垢之功故。非余下位和会大愿智悲万行之相得故。以是如来自位自说故。虽行果与智果不殊。然约法辨位。令法则分明。令发心修行者解行不惑。意明法身及根本智不属行所修生。唯大悲及差别智。须依此根本智。加普贤大愿力。和融回向修学。常以根本智为无作之体。此之法身及根本智。虽加十波罗蜜三十七菩提分法四摄四无量成就饶益众生之行。然根本智法身。为无自性可有成坏。但能与一切诸行愿。作无染着无烦恼无三界业解脱果之体。以此品中明此随好功德能随行用不失自果广利众生。此是一切菩萨行之恒佛果故。故以此如来自说。若无此智德之果。一切众行皆无常故。如虚空体全与诸有情而作全体然虚空不属修生。
　　四随文释义者。于此段中长科分为十三段。
　　第一尔时世尊已下至而为眷属有三行经。明举光之体用分。
　　第二佛子已下至于彼命终来生此天有八行经。明如来生处兜率天时放法身妙理智无作净光地狱获益天鼓告因分。
　　第三佛子菩萨足下千辐轮已下至入无依智印三昧有四十二行半经。明恶道众生蒙光所照舍报生天天鼓说法分。
　　第四时诸天子闻是音已下至而不得见有四行半经。明诸天子兴供而往天宫而不得见毗卢遮那菩萨分。
　　第五时有天子已下至摩耶夫人胎可有两行经。明天子告诸天众菩萨所生人间分。
　　第六时诸天子以天眼观已下至悔除所有诸障过恶有十四行半经。明诸天子欲往人间供养天鼓音告云毗卢遮那菩萨无体来去并劝发菩提心悔除过恶分。
　　第七时诸天子已下至一切罪恶悉得清净有二十七行半经。明天鼓为诸天子说菩萨悔除罪恶达业无生分。
　　第八说此法时已下至犹未现离垢三昧少分之力有十一行半经。明诸天子天女获益分。
  </div>
  <div class="pagination">
   <a href="大方广佛华严经论_page14.html">
    上一页
   </a>
   <span>
    ...
   </span>
   <a href="大方广佛华严经论_page10.html">
    10
   </a>
   <a href="大方广佛华严经论_page11.html">
    11
   </a>
   <a href="大方广佛华严经论_page12.html">
    12
   </a>
   <a href="大方广佛华严经论_page13.html">
    13
   </a>
   <a href="大方广佛华严经论_page14.html">
    14
   </a>
   <span class="current-page">
    15
   </span>
   <a href="大方广佛华严经论_page16.html">
    16
   </a>
   <a href="大方广佛华严经论_page17.html">
    17
   </a>
   <a href="大方广佛华严经论_page18.html">
    18
   </a>
   <a href="大方广佛华严经论_page19.html">
    19
   </a>
   <a href="大方广佛华严经论_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
