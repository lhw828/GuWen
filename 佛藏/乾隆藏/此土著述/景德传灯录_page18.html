<!DOCTYPE html>
<html>
<head>
    <meta charset="UTF-8">
    <title>景德传灯录 - 第 18 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景德传灯录 - 第 18 页/共 27 页</h1>
    <div class="content">　　福州永隆院瀛和尚明慧禅师。师上堂曰。谓言侵早起更有夜行人。似即似是即不是。珍重。问无为无事人为什么却是金锁难。师曰。为断粗纤贵重难留。曰为什么道无为无事人逍遥实快乐。师曰。为闹乱且要断送。有僧参。师曰。不要得许多般数速道速道。僧无对。师有时示众曰。日出卯用处不须生善巧。问如何进向得达本源。师曰。依而行之。
　　洪州清泉山守清禅师福州闽县人也。姓林氏。出家于岩背山。悟心之后受请居清泉。玄侣臻集。问如何是佛。师曰问。僧曰。如何是祖。师曰答。僧问。和尚见古人得个什么便住此山。师曰。情知汝不肯。僧曰。争知某甲不肯。师曰。鉴貌辨色。问亲切处乞师一言。师曰。莫过此。问古人面壁为何事。师曰屈。曰恁么即省心力。师曰。何处有恁么人。问诸余即不问。如何是向上事。师曰。消汝三拜不消汝三拜。
　　漳州报恩院行崇禅师。问如何是佛法大意。师曰。碓捣磨磨。问曹溪一路请师举扬。师曰。莫屈着曹溪么。曰恁么即群生有赖。师曰。汝也是老鼠吃盐。问不涉公私如何言论。师曰。吃茶去。问丹霞烧木佛意作么生。师曰。时寒烧火向。曰翠微迎罗汉意作么生。师曰。别是一家春。
　　潭州岳麓山和尚师上堂良久。谓众曰。昔日毗卢今朝岳麓珍重。问如何是声色外句。师曰。猿啼鸟叫。问师唱谁家曲宗风嗣阿谁。师曰。五音六律。问截舌之句请师举扬。师曰。日能热月能凉。
　　朗州德山德海禅师僧问。灵山一会何人得闻。师曰。阇梨得闻。曰未审灵山说个什么。师曰。即阇梨会。问如何是该天括地句。师曰。千界摇动。问从上宗乘以何为验。师曰。从上且置即今作么生验。曰。大众总见。师曰。话堕也。问如何是祖师西来意。师曰擘。
　　泉州后招庆和尚。问末后一句请师商量。师曰。尘中人自老天际月常明。问如何是和尚家风。师曰。一瓶兼一钵到处是生涯。问如何是佛法大意。师曰。扰扰匆匆晨鸡暮钟。
　　朗州梁山简禅师师问新到僧。什么处来。曰药山来。师曰。还将得药来么。僧曰。和尚住山不错。
　　洪州高安县建山澄禅师。开堂日有僧问牧长请命和尚如何举扬宗教。师曰。还闻么。僧曰恁么即大众有赖。师曰。还是不闻。问如何是法王剑。师曰。可惜许。曰如何是人王剑师曰。尘埋床下履风动架头巾。问一代时教接引今时。未审祖宗如何示人。师曰一代时教已有人问了也。曰和尚如何示人。师曰惆怅庭前红苋树。年年生叶不生华。问故岁已去新岁到来。还有不受岁者无。师曰。作么生。僧曰。恁么即不受岁也。师曰。城上已吹新岁角。窗前犹点旧年灯。僧曰。如何是旧年灯。师曰。腊月三十日。
　　福州康山契稳法宝大师。初开堂有僧问。威音王已后次第相承。未审师今一会法嗣何方。师曰。象骨举手龙溪点头。问圆明湛寂非师旨。学人因底却不明。师曰。辨得未。僧曰。恁么即识性无根去也。师曰。隔靴搔痒。
　　潭州延寿寺慧轮大师。僧问。宝剑未出匣时如何。师曰。不在外。曰出匣后如何。师曰。不在内。问如何是一色。师曰。青黄赤白。曰大好一色。师曰将谓无人也有一个半个。
　　泉州西明院琛禅师。僧问。如何是和尚家风。师曰。竹箸瓦碗。僧曰。忽遇上客来时如何秖待。师曰。黄齑仓米饭。问如何是祖师西来意。师曰。问取露柱看。
　　前南岳金轮可观禅师法嗣。
　　后南岳金轮和尚。僧问。如何是金轮第一句。师曰。钝汉。问如何是金轮一只箭。师曰。过也。曰临机一箭谁是当者。师曰。倒也。
　　前泉州睡龙道山溥禅师法嗣。
　　漳州保福院清豁禅师福州永泰人也。少而聪敏。礼鼓山兴圣国师落发禀具。初谒大章山契如庵主(有语具如庵主章出焉)后参睡龙。睡龙一日问曰。豁阇梨。见何尊宿来还悟也未。曰清豁尝访大章得个信处。睡龙于是上堂集大众召曰。请豁阇梨。出对众烧香说悟处。老僧与汝证明。师乃拈香曰。香已拈悟即不悟。睡龙大悦而许之。上堂谓众曰。山僧今与诸人作个和头。和者默然不和者说。有顷间又曰。和与不和切在如今。山僧带些子事。珍重僧问。家贫遭劫时如何。师曰。不能尽底去。曰为什么不尽底去。师曰。贼是家亲。曰既是家亲为什么翻成家贼。师曰。内既无应外不能为。曰忽然捉败功归何所。师曰。赏亦未曾闻。曰恁么即劳而无功。师曰。功即不无成而不处。曰既是成功为什么不处。师曰。不见道。太平本是将军致。不使将军见太平。问如何是西来意。师曰。胡人泣汉人悲。师将顺世舍众欲入山待灭。过苎溪石桥乃遗偈言。
　　世人休说路行难　　鸟道羊肠咫尺间
　　珍重苎溪溪畔水　　汝归沧海我归山
　　即往贵湖卓庵。未几谓门人曰。吾灭后将遗骸施诸虫螘勿置坟塔。言讫潜入湖头山坐磐石俨然长往。弟子戒因入山寻见。禀遗命延留七日。竟无虫螘之所侵食。遂就阇维散于林野。今泉州开元寺净土院影堂存焉。
　　前韶州云门山文偃禅师法嗣。
　　韶州白云祥和尚实性大师。初住慈光院。广主刘氏召入府说法。时有僧问。觉华才绽正遇明时。不昧宗风乞师方便。师曰。我王有令。问教意祖意同别。师曰。不别。曰恁么即同也。师曰。不妨领话。问诸佛未出世普遍大千白云一会如何。师曰。赚却几人来。曰恁么即四众何依。师曰。勿交涉。问即心即佛示诲之辞。不涉前言如何指教。师曰。东西且置南北作么生。问如何是和尚家风。师曰。石桥那畔有遮边无会么。僧曰。不会。师曰。且作丁公吟。问衣到六祖为什么不传。师曰。海晏河清。问如何是和尚接人一路。师曰。来朝更献楚王看。问从上宗乘如何举扬。师曰。今日未吃茶。师上堂谓众曰。诸人会么。但街头市尾屠儿魁脍地狱镬汤处会取。若恁么会堪与人为师为匠。若向衲僧门下天地悬殊。更有一般底。只向长连床上作好人去。汝道此两般人那个有长处。无事珍重。师问僧。什么处来。曰云门来。师曰。里许有多少水牛。曰一个两个。师曰。好水牛。师问僧。不坏假名而谭实相作么生。僧曰。遮个是椅子。师以手拨云。将鞋袋来。僧无对(云门和尚闻之乃云。须是他始得)师将示灭白众曰。某甲虽提祖印未尽其中。诸仁者且道其中事作么生。莫是无边中间内外已否。如是会解即大地如铺沙去。此即他方相见。言讫告寂。
　　朗州德山第九世缘密圆明大师。师上堂示众曰。僧堂前事时人知有。佛殿后事作么生。师又曰。德山有三句语。一句函盖乾坤。一句随波逐浪。一句截断众流。时有僧问。如何是透法身句。师曰。三尺杖子搅黄河。问百华未发时如何。师曰。黄河水浑流。曰发后如何。师曰幡竿头指天。问不犯辞锋时如何。师曰。天台南岳。曰便恁么去如何。师曰。江西湖南。问佛未出世时如何。师曰。河里尽是木头船。曰出世后如何。师曰。遮头蹋着那头轩。问己事未明如何辨得。师曰。须弥山顶上。曰直恁么去如何。师曰。脚下水浅深。问达磨未来时如何。师曰。千年松倒挂。曰来后如何。师曰。金刚努起拳。问师未出世时如何。师曰。佛殿正南开。曰师出世后如何。师曰。白云山上起。曰出与未出还分不分。师曰。静处萨婆诃。问如何是和尚家风。师曰。南山起云北山下雨。问如何是应用之机。师喝。僧曰。只遮个为复别有。师乃打之。问大用现前不存轨则时如何。师曰。黑地打破瓮。僧退步。师乃打。问佛未出世时如何。师曰。猢狲系露柱。曰出世后如何。师曰。猢狲入布袋。问文殊与维摩对谈何事。师曰。并汝三人无绳自缚。问如何是佛。师曰。满目荒榛。曰学人不会。师曰。劳而无功。问尽大地致一问不得时如何。师曰。话堕也。曰大众总见。师便打。
　　潭州水西南台道遵和尚法云大师。师上堂谓众曰。从上宗乘合作么生提纲。合作么生言论。将佛法两字当得么。真如解脱当得么。虽然如是细不通风大通车马。若约理化门中。一言启口震动乾坤。山河大地海晏河清。三世诸佛说法现前。若也分明。古佛殿前同登彼岸。无事珍重。问如何是西来意。师曰。下坡不走。问牛头未见四祖时如何。师曰。着衣吃饭。曰见后如何。师曰。钵盂壁上挂。问如何是真如含一切。师曰。分明。曰为什么有利钝。师曰。四天打鼓楼上击钟。问如何是南台境。师云。金刚手指天。问如何是色空。师曰。道士着真红。问十二时中时时不离如何。师曰谛。
　　韶州双峰山兴福院竟钦和尚。慧真广悟禅师益州人也。受业于峨眉洞溪山黑水寺。观方慕道。预云门法席密承指喻。乃开山创院渐成丛林。开堂日云门和尚躬临证明。僧问。如何是佛法大意。师曰。日出方知天下朗。无油那点佛前灯。问如何是双峰境。师曰。夜听水流庵后竹。昼看云起面前山。问如何是法王剑。师曰。铅刀徒逞不若龙泉。曰用者如何。师曰。藏锋犹不许。露刃更何堪。问宾头卢应供四天下还得遍也无。师曰。如月入水。问如何是用而不杂。师曰。明月堂前垂玉露。水精殿里撒真珠。有行者问。某甲遇贼来时。若杀即违佛教不杀又违王敕。未审师意如何。师曰。官不容针私通车马。广主刘氏尝亲问法要。至太平兴国二年三月戒门人曰。吾不久去世。汝可就本山顶预修坟塔。至五月二十三日工毕。师曰。后日子时行矣。及期会云门爽和尚温门舜峰长老等七人夜话。侍者报三更。师索香焚之合掌而逝。
　　韶州资福和尚。僧问。不问宗乘请师心印。师曰。不答遮个话。曰为什么不答。师曰。不副前言。问觌面难逢处。如何顾险夷。乞师垂半偈。免使后人疑。师曰。锋前一句超调御。拟问如何历劫违。曰恁么即东山西岭时人知有。未审资福庭前谁家风月。师曰。领取前话。
　　广州新会黄云元禅师。初开堂以手拊绳床云。诸人还识广大须弥之座也无。若不识看老僧乃升座。问如何是大汉国境。师曰。歌谣满路。问教云。龙披一缕金翅不吞。和尚三事全披如何。师曰。还免得么。师上堂拈古人语云。触目未曾无临机何不道。又云。触目未曾无临机道什么。
　　广州义宁龙境伦禅师。初开堂提起拂子曰。还会么。若会即头上更增头。若不会即断头取活。问如何是大汉国境。师曰。乱走作么。曰恰是雨下天晴。师便打。问如何是龙境水。师曰。腥臊臭秽。曰饮者如何。师曰。七通八达。问如何是龙境家风。师曰。虫狼虎豹。问如何是佛。师曰。勤耕田。曰学人不会。师曰。早收禾。师问僧。什么处来。曰黄云来。师曰。作么生是黄云郎当媚痴抹跶为人一句。僧无对。师上堂问众曰。作么生是长连床上取性一句道将来。众无对。
　　韶州云门山爽和尚。师上堂僧问。如何是佛。师曰。圣躬万岁。问如何是透法身句。师曰。银香台上生萝卜。
　　韶州白云闻和尚。师上堂良久。僧出曰。白云一路全因今日。师曰。不是不是。僧曰。和尚如何。师曰。白云一路草深一丈。问学人拟申一问。未审师还答也无。师曰。皂荚树头悬。风吹曲不成。问受施主供养将何报答。师曰。作牛作马。
　　韶州披云智寂禅师。僧问。如何是披云境。师曰。白日没闲人。问以字不成八字不是。未审是什么字。师说偈答曰。
　　以字不是八不成　　森罗万象此中明
　　直饶巧说千般妙　　不是讴阿不是经
　　韶州净法章和尚禅想大师。广主刘氏问。如何是禅师。师乃良久。广主罔测。因署其号。僧问。日月重明时如何。师曰。日月虽明不鉴覆盆之下。问既是金山为什么凿石。师曰。金山凿石。问如何是道。师曰。去去迢迢十万余。
　　韶州温门山满禅师。僧问。如何是佛。师曰。胸题卍字。曰如何是祖。师曰。不游西土有人见壁上画。问既是千尺松为什么却在屋下。师曰。芥子纳须弥作么生。问隔墙见角便知是牛如何。师便打。师与一老宿在国门坐。老宿曰。紫衣师号又得也。更要个什么。师曰。要国师。老宿曰。佛尚不作岂况国师。师乃笑曰。长老。僧问。如何是和尚家风。师曰。汝曾读书么。僧问。太子初生为什么不识父母。师曰。迥然尊贵。
　　岳州巴陵新开颢鉴大师初在云门。云门举。雪峰和尚云。开却门达磨来也。问师意作么生。师曰。筑着和尚鼻孔。云门曰。修罗王发业打须弥山一掴。[跳-兆+孛]跳上梵天报帝释。尔为什么却去日本国里藏身。师曰。莫恁么心行好。云门曰。汝道筑着又作么生。师住。后僧问。祖意教意是同是别。师曰。鸡寒上树鸭寒入水。僧问。三乘十二分教即不疑。如何是宗门中事。师曰。不是衲僧分上事。曰如何是衲僧分上事。师曰。贪观白浪失却手桡。师将拂子遗人。人问曰。本来清净用拂子作什么。师曰。既知清净莫忘却(梁山别云。也须拂却)
　　连州地藏院慧慈明识大师。僧问。既是地藏院为什么塑炽盛光佛。师曰。过在什么处。问如何是地藏境。师曰。无人不游。
　　英州大容諲禅师。师上堂僧问。天赐六铢披挂后。将何报答我皇恩。师曰。来披三事衲。归挂六铢衣。问如何是大容水。师曰。还我一滴来。问当来弥勒下生时如何。师曰。慈氏宫中三春草。问如何是真空。师曰。拈却拒阳。曰如何是妙用。师乃握拳。僧曰。真空妙用相去几何。师以手拨之。问长蛇偃月即不问。匹马单枪时如何。师曰。麻江桥下会么。曰不会。师曰。圣寿寺前。问既是大容为什么趁出僧。师曰。大海不容尘。小豁多搕(鸟合切)[打-丁+(天/韭)](私盍切)问如何是古佛一路。师指地。僧曰。不问遮个。师曰去。师与一老宿相期去别处。寻却因事不去。老宿曰。佛无二言。师曰。法无一向。
　　广州罗山崇禅师。僧问。如何是大汉国境。师曰玉狗吠时天未晓。金鸡啼后五更初。问丹霞访居士女子不携篮时如何。师曰。也要到遮里一转。问如何是罗山境。师曰。布水千寻。
　　韶州云门宝和尚。师上堂示众曰。至道无难唯嫌拣择。还有拣择么珍重。
　　郢州临溪竟脱和尚。僧问。如何是透法身句。师曰。明眼人笑汝。问如何是法身。师曰。四海五湖宾。问如何是本来人。师曰。风吹满面尘。问牛头未见四祖时如何。师曰。富有多宾客。曰见后如何。师曰。贫穷绝往还。问如何是佛。师曰。十字路头。曰如何是法。师曰。三家村里。曰佛之与法是一是二。师曰。露柱渡三江。犹怀感恨长。问如何是无缝塔。师曰。复州城。曰如何是塔中人。师曰。龙兴寺。
　　广州华严慧禅师。僧问。承古人有言。妄心无处即菩提。正当妄时还有菩提也无。师曰。来音已照。僧曰。不会。师曰。妄心无处即菩提。
　　韶州舜峰韶和尚。初问云门和尚。宝月为什么于此分辉。云门曰。千光同照。师曰。谢和尚指示。云门曰。见什么。僧正入师方丈乃曰。方丈得恁么黑。师曰。老鼠窟。僧正曰。放猫儿入好。师曰。试放看。僧正无对。师拊掌笑。师与老宿渡江次。师取钱与渡子。老宿曰。囊中若有青铜片。师揖曰。长老莫笑。
　　隋州双泉山师宽明教大师。师上堂举拂子曰。遮个接中下之人。时有僧问。上上人来如何。师曰。打鼓为三军。问向上宗乘如何举唱。师曰。不敢。曰恁么即含生有望。师曰。脚下水深浅。问凡有言句尽落有无。不落有无如何。师曰。东弗于代。曰遮个犹落有无。师曰。支过雪山西。僧问洞山。如何是佛。洞山云。麻三斤。师闻之乃曰。向南有竹向北有木。师后住智门。僧问。不可以智知不可以识识寺如何。师曰。不入遮个野狐群队。问如何是定。师曰。鰕蟆跳不出斗。曰如何出得去。师曰。南山起云北山下雨。问北斗里藏身意旨如何。师曰。鸡寒上树鸭寒入水。问竖起杖子意旨如何。师曰。一叶落知天下秋。师后终于智门。
　　英州观音和尚因穿井。僧问。井深多少。师曰。没汝鼻孔。问牛头未见四祖时如何。师曰。英州观音。曰见后如何。师曰。英州观音。问如何是观音妙智力。师曰。风射破窗。
　　韶州林泉和尚。僧问。如何是林泉主。师曰。岩下白石。曰如何是林泉家风。师曰。迎宾待客。问如何是道。师曰。迢迢。曰学人便领会时如何。师曰。久久忘缘者。宁怀去住情。
　　韶州云门煦和尚。僧问。如何是祖师西来意。师曰。今是什么意。僧曰。恰是。师乃喝去。
　　益州青城香林院澄远禅师。初住西川导江县迎祥寺天王院(时谓水精宫)僧问。美味醍醐为什么变成毒药。师曰。导江纸。问见色便见心时如何。师曰。适来什么处去来。曰心境俱亡时如何。师曰。开眼坐睡。师后住青城香林。僧问。北斗里藏身意如何。师曰。月似弯弓少雨多风。问如何是诸佛心。师曰。清即始终清。曰如何领会。师曰。莫受人谩好。问如何是祖师西来意。师曰。蹋步者谁。问如何是和尚妙药。师曰。不离众味。曰吃者如何。师曰。[口　　(一/巾)]啖看。问如何是室内一灯。师曰。三人证龟成鳖。问如何是衲衣下事。师曰。腊月火烧山。问大众云集请师施设。师曰。三不待两。问如何是学人时中事。师曰。恰恰。问如何是玄。师曰。今日来明日去。曰如何是玄中玄。师曰。长连床上。问如何是香林一脉泉。师曰。念无间断。曰饮者如何。师曰。随方斗秤。问如何是衲僧正眼。师曰。不分别。曰照用事如何。师曰。行路人失脚。问万机俱泯迹方识本来人时如何。师曰。清机自显。曰恁么即不别人。师曰。方见本来人。问鱼游陆地时如何。师曰。发言必有后救。僧曰。却下碧潭时如何。师曰。头重尾轻。问但有言句尽是宾。如何是主。师曰。长安城里。曰如何领会。师曰。千家万户。
景德传灯录卷第二十三
　　吉州青原山行思禅师第七世下。
　　韶州云门山文偃禅师法嗣下三十六人南岳般若启柔禅师　筠州黄檗法济禅师襄州洞山守初大师信州康国耀和尚潭州谷山丰禅师颖州罗汉匡果禅师朗州沧溪璘和尚筠州洞山清禀禅师蕲州北禅寂和尚洪州泐潭道谦禅师庐州南天王永平禅师湖南永安朗禅师湖南潭明和尚金陵清凉明禅师金陵奉先深禅师西川青城乘和尚潞府妙胜臻禅师兴元普通封和尚韶州灯峰和尚韶州大梵圆和尚澧州药山圆光禅师信州鹅湖云震禅师庐山开先清耀禅师襄州奉国清海禅师韶州慈光和尚潭州保安师密禅师(已上二十六人见录)洪州云居山融禅师衡州大圣寺守贤禅师庐州北天王徽禅师郢州芭蕉山弘义禅师眉州福化院光禅师庐州东天王广慈禅师信州西禅钦禅师江州庆云真禅师筠州洞山凛禅师韶州双峰慧真大师(已上十人无机缘语句不录)。
　　随州双泉山永禅师法嗣一人广州大通和尚(一人无机缘语句不录)。
　　台州瑞岩师彦禅师法嗣二人南岳横龙和尚温州瑞峰院神禄禅师(已上二人见录)。
　　怀州玄泉彦禅师法嗣五人鄂州黄龙诲机大师洛京柏谷和尚池州和龙和尚怀州玄泉第二世和尚潞府妙胜玄密禅师(已上五人见录)。
　　福州罗山道闲禅师法嗣十九人洪州大宁隐微禅师婺州明招德谦禅师衡州华光范禅师福州罗山绍孜禅师西川慧禅师建州白云令弇禅师虔州天竺义证禅师吉州清平惟旷禅师婺州金柱义昭和尚潭州谷山和尚湖南道吾山从盛禅师福州罗山义因禅师灌州灵岩和尚吉州匡山和尚福州兴圣重满禅师潭州宝应清进禅师(已上十六人见录)汉州绵竹县延慧禅师潭州龙会山鉴禅师安州穆禅师(已上三人无机缘语句不录)。
　　安州白兆山志圆禅师法嗣十三人朗州大龙山智洪禅师襄州白马山行霭禅师郢州大阳山行冲禅师安州白兆山怀楚禅师蕲州四祖山清皎禅师蕲州三角山志操禅师晋州兴教师普禅师蕲州三角山真鉴禅师(已上八人见录)郢州兴阳山和尚郴州东禅玄偕禅师新罗国慧云禅师安州慧日院玄谔禅师京兆大秦寺彦宾禅师(已上五人无机缘语句不录)。
　　潭州藤霞和尚法嗣二人澧州药山第七世和尚(一人见录)潭州云盖山和尚(一人无机缘语句不录)。
　　洪州凤楼山同安常察禅师法嗣一人袁州仰山良供禅师(一人无机缘语句不录)。
　　吉州禾山无殷禅师法嗣五人庐山永安慧度禅师抚州曹山义崇禅师吉州禾山契云禅师漳州保福和尚洪州翠严师阴禅师(已上五人无机缘语句不录)。
　　潭州云盖山景和尚法嗣三人衡岳南台藏禅师幽州潭柘水从实禅师潭州云盖山证觉禅师(三人见录)。
　　庐山归寂寺澹权禅师法嗣二人鄂州黄龙蕴和尚寿州泊山和尚(已上二人无机缘语句不录)。
　　庐山归宗怀恽禅师法嗣二人归宗第四世弘章禅师(一人见录)归宗寺岩密禅师(一人无机缘语句不录)。
　　池州嵇山章禅师法嗣一人隋州双泉山道虔禅师(一人见录)。
　　洪州云居山怀岳禅师法嗣五人扬州风化院令崇禅师澧州药山忠彦禅师梓州龙泉和尚(已上三人见录)云居山住缘和尚云居山住满和尚(已上二人无机缘语句不录)。
　　抚州荷玉山光慧禅师法嗣一人荷玉山福禅师(一人无机缘语句不录)。
　　筠州洞山道延禅师法嗣二人筠州上蓝庆禅师(一人见录)洞山敏禅师第五世(一人无机缘语句不录)。
　　抚州金峰从志大师法嗣二人洪州大宁神降禅师澧州药山彦禅师(已上二人无机缘语句不录)。
　　襄州鹿门山处真禅师法嗣六人益州崇真和尚鹿门山第二世谭和尚襄州谷隐智静大师庐山佛手岩行因禅师(已上四人见录)襄州灵溪山明禅师洪州大安寺真上坐(已上二人无机缘语句不录)。
　　抚州曹山慧霞禅师法嗣三人嘉州东汀和尚(一人见录)雄州华严正慧大师泉州招庆院坚上座(已上二人无机缘语句不录)。
　　华州草庵法义禅师法嗣一人泉州龟洋慧忠禅师(一人见录)。
　　潭州报慈藏屿禅师法嗣一人益州圣兴寺存和尚(一人无机缘语句不录)。
　　襄州含珠山审哲禅师法嗣六人洋州龙穴山和尚唐州大乘山和尚襄州延庆归晓大师襄州含珠山真和尚(已上四人见录)含珠山璋禅师第二世含珠山偃和尚(已上二人无机缘语句不录)。
　　凤翔府紫陵匡一大师法嗣三人并州广福道隐禅师紫陵第二世微禅师兴元府大浪和尚(已上三人见录)。
　　洪州同安威禅师法嗣二人陈州石镜和尚(一人见录)中同安志和尚(一人无机缘语句不录)。
　　襄州石门山献禅师法嗣一人石门山第二世慧彻禅师(一人见录)。
　　襄州广德义和尚法嗣三人襄州广德第二世延和尚(一人见录)荆州上泉和尚广德周和尚(已上二人无机缘语句不录)。
　　京兆香城和尚法嗣一人邓州罗纹和尚(一人无机缘语句不录)。
　　杭州瑞龙院幼璋禅师法嗣一人西川德言禅师(一人无机缘语句不录)。
　　隋州护国守澄禅师法嗣八人隋州智门守钦大师护国第二世知远大师安州大安山能和尚颖州荐福院思禅师潭州延寿和尚护国第三世志朗大师(已上六人见录)舒州香炉峰琼和尚京兆盘龙山满和尚(已上二人无机缘语句不录)。
　　洛京灵泉归仁禅师法嗣二人襄州石门寺遵和尚郢州大阳山坚和尚(已上二人无机缘语句不录)。
　　京兆永安院善静禅师法嗣一人大明山和尚(一人无机缘语句不录)。
　　蕲州乌牙山彦宾禅师法嗣三人安州大安山兴古禅师蕲州乌牙山行朗禅师(已上二人见录)虢州庐山常禅师(一人无机缘语句不录)。
　　凤翔府青峰和尚法嗣七人西川灵龛和尚京兆紫阁山端己禅师房州开山怀画禅师幽州传法和尚益州净众归信禅师青峰第二世清免禅师(已上六人见录)凤翔府长平山满禅师(一人无机缘语句不录)。
　　洋州大岩白和尚法师一人邛州碧云和尚(一人无机缘语句不录)
　　吉州青原山行思禅师第七世下。
　　韶州云门山文偃禅师法嗣。
　　南岳般若寺启柔禅师。僧问西天以腊人为验。此土如何。师曰。新罗人草鞋。问如何是千圣同归底道理。师曰。未达苦空境无人不叹嗟。师上堂。闻三下板声大众始集。师因示一偈曰。
　　妙哉三下板　　诸德尽来参
　　既善分时节　　今吾不再三
　　师次住荆南延寿。后住京兆广教院示灭。
　　筠州黄檗山法济禅师。僧问。如何是和尚家风。师曰。与天下人作膀样。师上堂示众曰。空生大觉中如海一沤发。各各当人无事。又上堂良久曰。若识得黄檗帐子平生行脚事毕。珍重。
　　襄州洞山守初崇慧大师。初参云门。云门问。近离什么处。师曰。楂渡。门曰。夏在甚处。师曰。湖南报慈。曰甚时离彼。师曰。八月二十五。门曰。放汝三顿棒。师至明日却上问讯。曰昨日蒙和尚放三顿棒。不知过在什么处。门曰。饭袋子。江西湖南便与么师于言下大悟。遂云从今已去。向十字街头。不畜一粒米。不种一茎菜。接待十方往来一个个。教伊拈却膱脂帽子脱却鹘臭布衫。教伊洒洒落落地作个明眼衲僧。岂不快哉。云门云。饭袋子。身如椰子大。开得许大口。师住后僧问。迢迢一路时如何。师曰。天晴不肯去直待雨淋头。曰诸圣作么生。师曰。入泥入水。问心未生时法在什么处。师曰。风吹荷叶动决定有鱼行。问师登师子座请师唱道情。师曰。晴干开水道无事设曹司。曰恁么即谢师指示。师曰。卖鞋老婆脚[起-巳+歷]趚(上郎击切。下七迹切)。问如何是三宝。师曰。商量不下。问如何是无缝塔师曰。十字街头石师子。问如何是免得生死底法。师曰。见之不取思之三年。问离却心机意识请师一句。师曰。道士着黄瓮里坐。问非时亲觐请师一句。师曰。到处怎生举。曰据现定举。师曰。放汝三十棒。曰过在什么处。师曰。罪不重科。问莲华未出水时如何。师曰。楚山头倒卓。曰出水后如何。师曰。汉水正东流。问如何是吹毛剑。师曰。金州客尼。问车住牛不住时如何。师曰。用驾车汉作么。问如何是衲僧分上事。师曰。云里楚山头决定多风雨。问海竭人亡时如何。师曰。难得。曰便恁么去时如何。师曰。云在青天水在瓶。问有无双泯权实两忘究竟如何。师曰。楚山头倒卓。曰还许学人领会也无。师曰。也有方便。曰请师方便。师曰。千里万里。问牛头未见四祖时如何。师曰。榔栗木拄杖。曰见后如何。师曰。窦八布衫。问如何是佛。师曰。灼然谛当。问万缘俱息意旨如何。师曰。瓮里石人卖枣团。问如何是洞山剑。师曰。作么。僧曰。学人要知。师曰。罪过。问乾坤休着意宇宙不留心。学人只恁么。师又作么生。师曰。岘山亭起雾滩峻不留船问大众云臻。请师撮其枢要略举大纲。师曰。水上浮沤呈五色。海底虾蟆叫月明。问正当恁么时文殊普贤在什么处。师曰。长者八十一其树不生耳。曰意旨如何。师曰。一则不成二则不是。
　　信州康国耀和尚。僧问。文殊与维摩对谭何事。师曰。汝向髑髅后会始得。曰古人道。髑髅里荐取又如何。师曰。汝还荐得么。曰恁么即远人得遇于师去也。师曰。莫谩语好。
　　潭州谷山丰禅师(亦住兴元府普通院)僧问。师唱谁家曲宗风嗣阿谁。师曰。雪岭梅华绽云洞老僧惊。师上堂示众曰。骏马机前异游人肘后悬。既参云外客试为老僧看。才有僧出。师便打云。何不早出头来。
　　颖州罗汉匡界禅师僧问。如何是吹毛剑。师曰了。问和尚百年后。忽有人。问和尚向什么处去。如何酬对。师曰。久后遇作家分明举似曰谁是知音者。师曰。知音者即不恁么问。问如何是罗汉境。师曰。松桧古貌。问凿壁偷光时如何。师曰错。曰争奈苦志专心。师曰。错错。
　　朗州沧溪璘和尚。僧问。如何是沧溪境。师曰。面前水正东流。问如何是沧溪家风。师曰。入来便见。问是法住法位世间相常住。云门和尚向什么处去也。师曰。见么。曰错。师曰错错。问如何是西来意。师曰。不错。师因事有颂曰。
　　天地指前径　　时人莫强移
　　个中生解会　　眉上更安眉
　　筠州洞山普利院第八世住清禀禅师泉州仙游人也。姓李氏。幼礼中峰院鸿谧为师。年十六福州太平寺受戒。初诣南岳参惟劲头陀未染指。及抵韶阳礼祖塔回造云门。云门问曰。今日离什么处。曰慧林。云门举拄杖曰。慧林大师恁么去。汝见么。曰深领此问。云门顾左右微笑而已。师自此入室印悟。乃之金陵。国主李氏请居光睦。未几复命入澄心堂。集诸方语要。经十稔迎住洞山。开堂日维那白槌曰。法筵龙象象当观第一义师曰。也好消息。只恐汝错会。僧问。云门一曲师亲唱。今日新丰事若何。师曰。也要道却。
　　蕲州北禅寂和尚悟通大师。师问僧。什么处来。曰黄州来。师曰。在什么院。曰资福。师曰。福将何资。曰两重公案师曰争奈在北禅手里何。曰在手里即收取。师便打。
　　洪州泐潭道谦禅师。僧问。如何是泐潭家风。师曰。阇梨到来几日。问但有纤毫即是尘。不有时作么生。师以手掩两目。问当阳举唱谁是闻者。师曰。老僧不患耳聋。
　　庐州南天王永平禅师。僧问。如何是西来意。师曰。不撒沙。问如何是南天王境。师曰。一任观看。曰如何是境中人。师曰。且领前话。问久战沙场为什么功名不就。师曰。只为眠霜卧雪深。曰恁么即罢息干戈束手归朝去也。师曰。指挥使未到尔作。
</div>
    <div class="pagination">
<a href="景德传灯录_page17.html">上一页</a><span>...</span><a href="景德传灯录_page13.html">13</a><a href="景德传灯录_page14.html">14</a><a href="景德传灯录_page15.html">15</a><a href="景德传灯录_page16.html">16</a><a href="景德传灯录_page17.html">17</a><span class="current-page">18</span><a href="景德传灯录_page19.html">19</a><a href="景德传灯录_page20.html">20</a><a href="景德传灯录_page21.html">21</a><a href="景德传灯录_page22.html">22</a><a href="景德传灯录_page23.html">23</a><span>...</span><a href="景德传灯录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
