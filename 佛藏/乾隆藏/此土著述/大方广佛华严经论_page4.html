<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经论 - 第 4 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经论 - 第 4 页/共 19 页
  </h1>
  <div class="content">
   三明以果成信者。即从佛名号品已下至贤首品六品经是。亦通取前世主妙严品已来总是。便以十个智佛为自心之果。以不动智佛为首。明自心智随分别性无所动故。
　　四明入真实证者。从升须弥山顶品已下六品经是。以十住为体。住佛智慧家生故。
　　五明发行修行者。从升夜摩天宫品已下四品经是。以十行为体。行佛行故。
　　六明智悲相入者。从升兜率天宫品已下三品经是。以十回向为体。体圆真俗成大悲故。
　　七明蕴修成德者。他化自在天中十地品是。蕴修前三法令惯习成就故。
　　八明利生无碍者。十地品已下乃至普贤行品等十一品经总是。以十地中蕴德成功。十一地利生行满。方名法行圆佛。于始于终。无作体性不移毫念。为以法界圆明大智之性。为十住见道之初。无时念故。三世无性故。总一时故。此非情识所知唯智会故。
　　九明诸贤寄位者。即已上三十七品诸菩萨并佛是出现世间品亦是。皆从性海大智境界中。方便出现其身。寄位成十信十住十行十回向十地及等觉位十一地法门。令凡夫信入仿学依迹不迷其事。
　　十明令凡实证者。以法界性中安立十信等六位。进修方便行。十地不离体用。不坏方便。其智弥高。其行弥下。逐根行满故名进修。随力堪能安立诸位。随位知行令不迷因果。使学者善明总别依迹成功不滞始故。不离初故。即如下文。善财等众优婆塞优婆夷童子童女各列有五百。具明十住十行十回向十地十一地五位。一位有十通为五百。如六千比丘。通信亦不退。总云六千。一万诸龙以明万行。如是之众并是凡夫。皆信是法界佛果智境门故。而登十住十地。故名令凡实证。已上十段长科经意竟。于中广意至文方明。如法界一品。总通前后四十品经。总法界故。明三世法总法界故。以此法界一品是一切诸佛及以一切众生之果也。于此一部之经。总有五种因果遍周义。
　　一示成正觉因果遍周。即世主妙严品通下五品经是。
　　二信位及进修因果遍周。从佛名号品已下六品经。通十住十行十回向十地位中。共十品经是。
　　三定体遍周。即十定十通十忍等品是。
　　四行海遍周。即普贤行品离世间品是。
　　五法界不思议大圆明智海遍周。即法界品是。有此五遍周义故。以此一部之经有五品。五品之内。品初皆有尔时世尊在摩竭提国以为品首者。明此五法是一时一法界一刹那际一体用一切诸佛。共同之法一因果等周圆满无前后义。一切诸佛皆如是。如是之法不离十定之中一刹那际。降神入胎示现成佛入涅槃。不离一刹那际。更无移也。以此一部之典。五度一个尔时世尊在摩竭提国。唯法界品别。总明此一部之经大体宗趣一法界大圆明智有此五种遍周之因果。从初信心进修诸行。始终因果行圆满。毕竟不出十定之体。无时之性。凡圣总齐。本来如是。由情妄系时量随生。由妄系故生老便有。若于根本法界门中起延促见。皆是自情妄见。非实有故。如是迷无性理。违本无时智境之法门。逐情随妄见时劫延促者。于佛正法之中不成信种。当知是人设修行出三界果。未有成佛之种故。即权教六通菩萨声闻缘觉是也。如法华经不退诸菩萨。亦复不能知。此明出生死之不退未成处生死中不退。又但得以空观折伏现行烦恼入初地见道位。非是以达根本无明得根本智中不退。如是三乘见道。总是三种意生身菩萨。皆非是根本法界大圆明智初发心住中能十方成佛等不退。三种意生身者。初二三地名三摩跋提乐意生身。四五六地名觉法自性意生身。七八九十地名种类俱生无行意生身。如是三种意生身菩萨。并是法界大圆明智海火宅门外。三车权方便安立。令诸子等且免火难。如此经下文。声闻在会如聋。六通菩萨。设闻此经。不能生信。如经具明。为从无始际。设能于佛法生信。但随情生信。迷自智境故。无自契实智起真信修故。若不回心毕竟不成佛故。设复教化众生。还能成得三乘及人天之种。但住一方之净刹。无广大海界量等虚空无边智之大用。十方尘刹对现色身。一切众生随根引接。三乘无分。但云见三千大千之境。如此经。有世界海。有世界性。有世界种。皆甚深广大与法界虚空等。具如华藏世界品说。如三乘中。设见如来身。三十二相八十种好。设复广大云八万四千。不见如来十佛刹微尘等身相随好。三乘之种。但见如来化满三千大千世界等行。不见如来化满无尽佛刹微尘等行。三乘之种所作一切皆有边量。不见法界一一尘中无边量法普贤行法互参不碍。
　　二明经宗趣者。其义有六。一明经宗趣。二此经何藏所摄。三分其序分。四定其正宗。五明此经付嘱何人。六明此经流通所在。
　　一明经宗趣者。此经名毗卢遮那大智法界。本真自体寂用圆满。果德法报性相无碍。佛自所乘为宗。如法华经云。乘此宝乘直至道场。又此经云。有乐求佛果者。说最胜乘上乘无上乘不思议乘等。是还令初发心者为志乐广大故。还得如是如来大智之果。与自智合一无二故。此经宗趣甚深难信。若有信者。胜过承事十佛刹微尘数诸佛。尽于一劫所得功德。不如信此经中如来大智境界佛果法界门而自有之。信此福胜于彼。如贤首品下文颂云。有以手擎十佛刹。尽于一劫空中住。彼之所作未为难。能信此法为甚难。十刹尘数众生所。悉施乐具经一劫。彼之福德未为胜。信此法者为最胜。十刹尘数如来所。悉皆承事尽一劫。若于此品能诵持。其福最胜过于彼。又前颂云。一切世界诸群生。少有欲求声闻乘。求独觉者转复少。趣大乘者甚希有。趣大乘者犹为易。能信此法倍甚难。为明此经宗趣甚深难信。修空观者。息妄修禅垢净情存。声闻独觉六通菩萨未回心者。无如是分。如经下文云。设有菩萨经无量百千那由他劫行六波罗蜜得六神通。犹名假名菩萨。不真菩萨。设闻此经不信不入。如法华经。亦是为回三乘人令归一乘故。回彼门外三车权引诸子。令归如来大乘智法界真实门故。破几案所依法故。令得如来无依住智本自在故。华严即是始成正觉时顿为上根者说。法华经即是佛出世后。四十年中。为回三乘者说。又佛乘三乘一时总说。但随根自应。一音法门各有差别。总别义生。为真体无时无可作前后故。如法华经云。十方佛土中。唯有一乘法。无二亦无三。除佛方便说。但以假名字。引导于众生。又云。唯此一事实。余二即非真。余二者。但以十方诸佛共所乘门为实。三乘为余二。但权施未真者是余二。故以一实对诸权。皆是余二。为法华经责声闻缘觉不退菩萨三乘等。皆未能信一乘法故。为权教菩萨虽有一分求菩提之心犹有怖生死故。得离染不退。未得称真染净平等不退。如修空观菩萨。乐空增胜。及假真如观一向离缠。皆有欣厌。及乐生净土等。诸菩萨众皆能离生死。出缠不退。不入法界性海一真无欣厌门故。望此佛乘乐生死者。及厌生死者。二俱是退。设观空增胜修假真如门。行六波罗蜜得六神通。是离生死不退。非是生死涅槃一性中不退故。以是义故。华严及法华经。说得六神通菩萨不闻不信此经典故。如法华经云。若持八万。四千法藏。十二部经。为人演说。令诸听者。得六神通。亦未为难。听受此经是则为难。唯此智境界违情所解故。甚难信也。三乘信解顺情所忻。何以故。说佛果即在三僧祇之后。说佛净土在于他方此娑婆是秽土。修菩提者。厌垢欣真乐生净国。设有住世菩萨。亦言留惑润生。为济众生故。非由法尔根本智自在力合如斯故。如是菩萨皆是顺情之法。法易信故。非如此经。说入佛果不逾刹那但隔迷悟。说无量劫总不移一时故。说从凡夫地创见道时。因果一时无前后际。不见未成佛时。不见成正觉时。不见烦恼断。不见菩提证。毕竟不移毫念。修习五十位。满一切种智悉皆成就。总别同异成坏一时。自在。皆非世情所见故。是故难信也。其所信者。如经下文十信之位。金色世界不动智佛。上首菩萨名文殊师利。此云妙德。云金色者。明白净无垢。即法身之理。不动智佛者。即理中智也。一切凡圣身等共有之故。一切处文殊师利一切处金色世界一切处不动智佛。今之信者。当信自心无依住。性妙慧解脱。是自文殊。于心无依住中。无性妙理有自在分别。无性可动。名不动智佛。理智无二妙用自在。是故号曰妙德菩萨。是故一切诸佛从此信生。故号文殊为十方诸佛之母。亦号文殊为童子菩萨。为皆以信为初生故。信心成就。即以定慧观智力印之。相契一念相应。名十住初心便成正觉。取能行处。号曰普贤。取妙慧无依处。号曰妙德。取善能分别知根之智。号之为不动智佛。自契相应名为正觉。且能信处号曰信心。自契相应名为住心。为住佛所住。妙慧解脱相尽无生法故。若心外有佛不名信心。名为邪见人也。一切诸佛皆同自心。一切众生皆同自性。性无依故。体无差别。智慧一性。应如是知。以此同体妙慧。知诸佛心及众生心。应如是信解。不自欺诳。是故此经宗趣为大心众生。设如斯法诸佛自所乘门一乘妙典法界道理。令大心众生入佛根本智佛果故。一念契真理智同现。即便佛故。为法界道理见则无初中后故。异彼三乘劣解者。宜闻三无数劫登佛果故。宜说释迦净土在于他方此娑婆是秽土故。是故法华经内。为回三乘劣解者。令龙女非器刹那成佛。明信心广大。非权施设。现实教故。所修实教不迂滞故。言龙女年始八岁者。表今生成始学非旧学故。畜生女者。明非过去积修。此明此生信法门理直无滞故。法界体性非三世收。一念应真三世情尽。智无出没即佛果故。是故经云。为度劣解众生兴八相等事。娑婆世界举众遥见龙女即往南方无垢世界成佛者。解云。南方者。为明为正。以主离故。离为明。为日。为虚无。即无垢也。举众遥见者。明三乘权学信而未自证故。言遥见。夫法界一真自他相彻。若当自得焉得称遥见。此经即令善财一生得佛。云一生者。从凡夫地起信之后。十住初心契无生也。即任法界智生非业生也。至文广释。今且略举此经宗之所趣佛果法门竟。博达君子熟可思焉。
　　二明此经何藏所摄者。此经名毗卢遮那法界藏所摄。以遍照法界海一切诸法门尽含藏故。此经不许三乘化佛权教所收众生所知解故。化佛教中菩萨及二乘之众。不能解了一真法界报佛法门。唯知三乘自分法故。设是菩萨。但知三千大千世界为一报佛境界故。千百亿释迦是化身故。不解此一乘实报法界报佛所说法门故。是故此经还名毗卢遮那法界佛果智海所收。非同三乘菩萨化佛教中权施菩萨藏所摄。是故下文法界品中。慈氏所居楼阁名毗卢遮那庄严藏。善财入已。唯见无量诸佛法藏行门报相庄严无尽福相皆阿僧祇。一一具如经说。此即依毗卢遮那佛所教法行法行之因。报得所居宫殿楼阁。一依法界藏行所成因果故。乃至诸佛报得庄严因果亦如之故。藏者。含容义。含容法界一切法门因果法皆无尽故。三乘经多以恒河沙为法门数之比量。成广大义。此一乘经多以一佛刹尘及十佛刹尘。乃至无量佛刹微尘。为法数之比量。又三乘法相。或一或二三等。七八九十为数。此经法门一一具十为数。以明佛果法门圆满故。名诠既是广狭不同。法藏法必当差别。是故此经是毗卢遮那藏所收。非三乘菩萨藏所摄故。此经常以佛果为进修道迹。是佛根本大智古迹。修差别智故。若异佛古迹。而有进修。无成佛义。如三乘。且免一分粗生死苦。非是依佛智体古迹契修佛乘也。是故此经是毗卢遮那藏所收。非三乘菩萨藏所摄。
　　三明分其序分者。分为二门。一都该一部。二当品自有。一都该一部者即世主妙严品。是二当品自有序分。如经品品之中会会之内。皆有尔时如是。如是序其品内之意。又此一部经上下五度序其世尊所居菩提场之处所。
　　问。何以如是。
　　答。从初第一卷如是我闻一时佛在摩竭提国。明初成佛处在兰若之中。次第二会中又尔时世尊在摩竭提国阿兰若法菩提场中始成正觉。明不移本处而至报宅中居为普光明殿。明理智之行报得之宅寄同世间兰若契证方诣宅居。自此以去。上升天宫。皆云不离本处而身遍坐一切道场。或云而升如是天。上升天者明列位进修。不移本处者。明法界道理以法性妙理无往来内外故。大智体自遍周故。次四十卷中十定品又云。尔时世尊在摩竭提国阿兰若法菩提场中始成正觉。于普光明殿入刹那际三昧。明以法界法身为定体无三世性故。从兜率天下降神及入涅槃。四十年住世。转一切法轮。总不出刹那际。以此三昧圆通始终非三世古今故。如是序致以总言之。一切过现未来诸佛。皆尽一时成佛。并众生生死亦不移刹那。但众生妄系有年岁长短。如佛所说。即生即死皆不移时。是故经云。一念普观无量劫。无去无来亦无住。如是遍知三世事。超诸方便成十力。如此一品经总括前后始终之际无去来今古性尽。明从凡夫地一念发心忽然见道。进修十住十行十回向十地十一地五位等法。成佛转法轮入涅槃。总不移刹那。为以法界门为开示悟入故。明实教一乘法界之门法如是故。是故以三昧名目明之。此品都举此一乘根本法界寂用之门始终一际无本末时分。故以为成佛之头。次离世间品亦然。序致始成正觉乃至普光明殿者。为普贤菩萨入佛华三昧。佛华者。是所修佛行故。三昧者。明寂用无碍也。还同前序致所在者。明修佛行体用无始终常圆满无三世也。此品明修以普贤行还以法界体大智常随众行圆该三世还不移刹那际等故明其众行即法界体用也故。如是序致皆明时不移亦不移处。以菩提场无中边故。所修众行常等如。刹那三世无增减故。无去来故。次入法界品云。尔时世尊在室罗筏国逝多林给孤独园者。此举正宗。如来所乘通前彻后。天上人间十方世界。总以法界为体。非虚妄体故。为众生随迷不达故。此品之内。都举天上人间十方世界总不思议法界体寂用自在。故令众生悟入。是故此之一品。如来但以不思议神力说不借口言。明世间总真总神无出没故。以明法界普该前后本一际故。不须同序菩提场。以菩提即法界故。前会总在法界会中故。故如是序致也。十会之体用。总以此品通括。一体一时一性一智之本母故。此五度序其始成正觉者。总明此法界一时无前后说。如此一部经内。世主妙严品。佛名号品。十定品。离世间品。四度皆重序致始成正觉普光明殿。入法界品。但言给孤独园。此五品经。大意有五种佛果遍周总该余品。此五品经意。是重叙。但为此五种遍周法界因果一刹那际五事顿彰该收诸位总在其内成法界大智果故。以此有五个经题目相似。唯入法界品独言给孤独园。云何为五种遍周因果也。
　　一世主妙严品。明成佛果遍周。经云。不移本处而身遍坐一切道场。
　　二佛名号品。在普光明殿中说明报身及国土名号法门。施化利物遍周。此会说六品经。成就信位佛果。此明信心遍周。
　　三十定品如来入刹那际三昧。以此三昧普该此经及无量三世劫。总是一时本来如是。为佛道合然现其本法成佛说经及灭度时分无有迁移。此明佛大智本性自体寂用定体遍周。乃至入涅槃四十年住世说法。处母胎犹未出。在兜率天犹未下生。以实法际体然无往来今古性故。
　　四离世间品。明以法界自体本寂定大智为普贤行体。即明觉行遍周。佛华者。觉行也。三昧者。本觉体也。
　　五入法界品。明根本法界本。体大智佛果遍周。此五种遍周。总以法界为体。总是一遍周法门。此五遍周该收诸位诸差别故。恐人不解失其意趣。一部经内五处序致。题目钩连前后相摄。为明此经以法体本无次第本末两头中间时分长短故。如王宝印一时普印无前后成文也。以法宝印普印诸位。但明五位十住十行等进修习气不同故。性无差别。以总别同异成坏十玄六相义融通道理自明。此六字义为缘起三对。六字都该万法。一总别一对。二同异一对。三成坏一对。总不相离。不可废一留一。亦不可双立。亦不可双舍。总是断常生灭中边等见。皆是情量。不了任法自性缘生。此乃以无思正慧力方解。以思而知之者。且信心也。此是初地菩萨。观察世间一切缘起法。虽总同时。不系俱有。虽总具别。皆无自性。不可系法俱无。余两对亦然。皆是有无非有无俱不俱常无常情所系故。如一切缘生法。如空中响。本自无为应物成音。如善筮蓍龟者。无思无为。不鬼不神。而应缘能知万有而告人。古今吉凶如指掌者也。应如是知。任法缘起非如情也。一多总别诸同异门。一切成坏。皆非前后同时等系。法界法门道理亦复如是。皆非前后有无同时俱不俱或灭或留情所系故。皆是性起大悲无作大愿。任法缘起称无作智。非故非新。施设转正法轮。出生灭没。皆不可作故新去来解。皆是如来无生灭智自在力故。虽异二乘自寂取证。灭情亡智。即以起大愿等利诸众生。而无愿想。虽以大慈大悲饶益众生。而无爱想。虽入生死不没淤泥。虽在涅槃。十方世界利人不息。皆是如来无性无依无作智力。皆不可作去来现在古今之解。
大方广佛华严经论卷第十
　　四定其正宗者。有三种正宗。一随位正宗。二随品正宗。三大体正宗。
　　一若随位正宗。十信十住十行十回向十地十一地。各有正宗。十信以佛根本不动智以为正宗。十住以证入法界智如来果德理体妙慧以为正宗。十行以佛根本智起普贤行进修。以为正宗。十向以理智圆融真俗起兴大愿以成悲智。使令理智大悲均平不偏静乱以为正宗。十地以蕴修悲智使令惯习功济以为正宗。十一地以普贤行等众生情流充满法界海任用利生以为正宗。此为随位正宗。
　　二若以一部教门。四十品内。当品自有正宗。随品名目总是可知。
　　三以一部教大体正宗。以如来大智法界性绝古今体用圆满一乘佛果以为正宗。常以此佛果正宗。以为开示悟入进修。使令惯习成就。又此经四十品中。以法界品为正宗。余品为伴。为十方诸佛以自心分别烦恼。成一切智一切种智法界体用。以为所乘成正觉故。此根本烦恼非三乘所知故。二乘且折伏而不起。菩萨以空观折伏无现行故。广如胜鬘经说。一切众生以法界门以为开示悟入。明如来根本智是众生分别心。契同无二故。则法界自在故。以是义故。十住初心便成正觉。以将十行十向十地十一地法门。治令惯习智悲成就。更亦不离初心法界智体用故。但以此法界智体用无依住门。以治诸习惑。惑薄智明分分殊胜。但须定慧照用。身心诸法皆无依无根无本。诸贪恚痴渐渐微薄。诸佛智慧渐渐增明。法乐自娱非贪世乐。此是法界中渐渐非始末也。
　　五明此经付嘱何人者。此经法门付嘱大心凡夫。经云。此经法门不入一切余众生手。解云。余众生者。三乘及外道乐着人天及求出世乐者。何以故。此经不许三乘菩萨具六神通。自未能闻经生信。何况二乘人天外道。经云。唯除生如来家法王真子。即大心凡夫能生信证入。故生于佛家。不言已生佛家诸大菩萨。诸大菩萨常为众生说法。无大心凡夫信证不名付嘱。不名流通。为无人信无人悟入故。经云。若无此子此经当灭者。解云。若无凡夫信证者此经当灭。若不如是。诸大菩萨已生佛家者。已有如是无量佛世界海微尘数故。如来何须念此经当灭。既不念已生佛家大菩萨众。明知当念大心凡夫。非为已入圣位者。当知此经付嘱大心凡夫故。如出现品说。
　　六明此经流通所在者。此经流通分每在品末。有动地雨华菩萨供养处。总是大都付嘱流通分。如来出现品不在经末者。为此品是经之末。为此品是三十七品是五位菩萨结会五位因果行门之终。以是义故。是经之末。又如来从前第六卷中第二现相品内齿间放光。令普贤菩萨说众生因果如来因果。如来因果世界报得国土庄严。眉间放光令文殊师利贤首等说十信之门。次后说十住十行十回向十地十一地十定十通等法。从现相品至如来出现品。有三十六品经。等觉位中一会。在第三禅说。有一品经。来文未足。通取其数有三十七品。前后总有四十品经。至其如来出现品。是五位因果始终之末故。如来出现品示现法。则表其始终五位因果满故。即以眉间光灌文殊顶。口中光灌普贤口。令此二人体用因果互相问答。以文殊为法界体。普贤为法界用。二人互为体用。或文殊为因。普贤为果。或二人互为因果。此一部经。常以此二人表体用因果。今古诸佛同然。皆依此迹。以明因果进修之益故。如来眉间放光及口中放光。加此二大士。即明五位教门始终之毕。口光是付嘱义。流通义。令教行流通故。眉间光是果义。已放果光付嘱文殊。令文殊发问果法普贤说佛出现。即是流通。此品之内。具说付嘱流通。亦作轮王大子具足王相。能治王位等喻释文。至品方明如来出现品。后离世间品。即是佛自成果后。行普贤利他之行。训俗之门。十地果前行普贤行。自利利他。十一地果后行普贤行。纯是利他。如前七卷会释中略已释讫。如法界一品。总该一部教。总是法界门。在祇园者。明众生世间即法界故。众生性即不思议故。众生分别即如来智故。即明就众生世界。说是法界不思议故。
　　三明教体者。依涉法师说出经教体云。一切圣教四法为体。名句文身语为性故。以先惯习相领解故。此为四闻持流布令法久住故。然此法依六处转。一者依法。谓十二分教故。二者依义。随位相故。三者依。彼时说去来今自他事故。四者依处。要在世界国城故。五者依数。一十百千至微尘故。六者依彼补特伽罗。说有佛持故。由斯六处得有正法久住。补特伽罗者。此云数取趣。上依涉法师立教体竟。今(通玄)以自管窥。依此大方广佛华严经立其十种教体。广乃无尽。
　　一一切众生根器。佛一圆音一念三世。无始无终常转法轮。以为教体。
　　二一切圣凡境界庄严果报。以为教体。此乃见境发心不待说故。见恶厌之。见善乐之总能起善故。又一切法无非佛事故。
　　三一切法自性清净。以为教体。以观察力心契自相应故。不待说故。
　　四以行住坐立四威仪。以为教体。见敬发心不待语故。
　　五以佛菩萨出现涅槃。以为教体。以此法事令诸众生见敬及念恋发心故。
　　六以佛菩萨神通道力。以为教体。现诸自在见者发心。不待文句故。
　　七以无常苦空为教体。观者。发心不待语故。
　　八以无言寂然为教体。即净名居士默答。不待名句文及以语故。
　　九以名句文身语及众生根为教体。藉言方现故。
　　十以法界一切法本真为教体。众生法之能净垢故。大要言之。一切众生诸烦恼海。一切众生随分善根人天乐果。声闻缘觉菩萨佛乘解脱涅槃名句文身语业等。及一切善恶业果报虚空法界。言与无言。一切法无非教体。以目观知。或以闻法或以自思惟。内薰智现能离诸恶。及得涅槃。说与不说皆是教体。若无烦恼即无教体。
　　四明总陈会数者。于中大意。其义有三。一总举会数。二陈其会意。三说佛出世所由。一总举会数者。其会有十。二陈其会意者。
　　第一会在菩提场中者。明示现始成正觉。为化众生故。
　　第二会在普光明殿者。明法报及行所行报得依正二报所居之宅。是故于此品重言始成正觉显。不起初会为初兰若菩提场体。不离此体得道。此处报宅所居故。犹如世人于净处得道方始归来示现此法本无来去迁移时分。
　　第三会升须弥山顶帝释宫者。明从普光明殿中说十信之位于其地上创起信心。今于帝释天宫。表其进修之位法行增胜故。于此天说十住之门。明十住之位创始应真心与空合一分自得慧用自在如天故。如上高山身与空合。以处表法位胜。不即要在生天。明无相慧用如天自在故。又明山体于世间中出高过俗表于十住初心禅定如山不动。无相妙慧出俗现前能破障故。
　　第四会在夜摩天宫者。明夜摩天宫在空际不与地连。明其十行依空行行不与贪欲爱系着诸有之连故。于此处说十行位。表法如是。不要身生彼天。明在行恒空无所依故。
　　第五会在兜率天宫者。明此天处是乐知足故。说十回向。为表回向之位均融理事。大愿大悲大智使不偏僻。不贪世乐。不贪涅槃。不着大悲。不着大愿。不离其中。使令处世。如莲华同尘而不污。又表此天于欲界处中。下有忉利夜摩。上有化乐他化。以明上下此天处欲界之中。还说十回向门。表令法身大智万行大愿大悲均调处中。不令同世慈悲有爱不令如三乘乐修出世心增二乘趣寂菩萨留生及舍净土等过。皆非称其法尔故。表法如是。不即要生彼天。明回真入俗使悲智均平。
　　第六会在他化自在天宫者。为于此天说其十地。为其此天以他变化用成己乐。以明十地大悲大智皆悉成满。但化众生以为自己涅槃之乐。无自乐故。
　　何故超化乐而于他化说其十地之行。
　　答曰。为明从十回向均融理智大悲大愿成满增胜。不依次第而超化乐。不同下位次第而修如世兴易初以十钱得利一倍。后以二十便成四十。即便超初及第二利故。又明十地果终居欲界之际。而得自在同而不染出而不离。又明十地菩萨功超欲缚故。此天同其魔梵教化波旬故。同魔王位摄魔眷属。教化自在。故居此天。又明菩萨进修行相十地之位道力功行阶降合然。以无明住地未纯熟故。未明净故。其无明住地果极方终。设至十一地二愚犹在。是故此经阿僧祇品。如来随好功德品。此二品之法。佛果已前十一地普贤行满未能达尽。以是义故如来自说。明果终始知算数之极如来随好功德佛果方终。已前诸位法门当位菩萨自说。最下入法界一品。如来神力说。表法界中明一切法总神总真总不思议。明法界体凡圣一性故。于人中说。至文方明。以此二愚佛果方悉是故。十地之位随力所堪。堪至此天故。虽进修阶降位位差殊。然法界体一时一念一得一切得。为明法界无始终法故。不可即作始终长短存情思想违理之见故。以定慧照之可见。
　　第七会在第三禅说。此一会说百万亿偈。此会来文未足。如璎珞本业经具云。彼经是化三乘人已后。如来领至菩提树下。却说初成佛时说华严经会次第。彼经具言。计此一会通为十处十会四十品经。为此经十十成法皆圆满故。明三禅之中。初禅除忧。二禅灭苦。忧苦既无三禅唯是法悦乐故。犹法乐故。喜动还存。以喜动故色心还在。此色心是乐禅悦乐无思之色。非如欲界之色故。心有无思乐禅之色出入之息犹存。报得净身。身如皓雪。衣如金色。过身一倍。行即游空足不履践。初禅身二里半。二禅身五里。三禅身十里。衣与身倍。至文广明。于此天说十一地法门。表等觉位中顺其法身行其万行。教化众生遍周法界常法乐故。至第四禅寄同佛位故。称真法性无出入息。随理普周。任众生见习气迷法之愚一时总尽。世出世法无事不穷。号之为种种光明遍照义也。以智满故。表法如是。不即如是上下往来。但以法身大智虚空一切智日。对现色身。于法界中随其器水。普现众像。此之一会超前十地过。初禅二禅二天。明此十一地智倍倍增故。以上升天寄处表法升进渐渐自在。非是法属彼天。皆遍一切处故。
　　第八会在普光明殿。说十定法门。其定名入刹那际。如三乘说。八十生灭为一刹那。八十刹那名为一念。此明三乘说。如此一乘之中。但以刹那是极短促思虑不及之故。终不论别有生灭。明如来出世始终不离刹那际。如离世间品说。如来正处胎时住兜率天。并初生出家学道成菩提转法轮入涅槃。总一时。身犹处胎未出。为定体称法界本性。以为定体。更无长短。始终三世总为一际。更不许如世妄情想佛出兴作长短系。违真理故。即明时之极也。更不论刹那外别有生灭。此是当部经之意趣。不同古人释此会为重会普光法堂者。意不如是。不以见名言教中两度三度重叙普光明殿即云重会乃至三会等故。失其真意。岂可令他作去来之见。如经意者。但以佛自体无作大悲为母。以一切种智为佛。以法无性无所依为时日岁月。以一切众生根器为明镜。佛于一切众生心海任物自见。各得自法。皆令向善及得菩提。非是如来有重来重去相故。但明此普光明殿。是如来自性一切智种智之都体也。为依报所居此刹那际定是佛一切智种智之法性故。意在总括一切法界众海会等总体。不令学者有往来自他故。今者却作往来重会之见。此将不可也。总明如王宝印一时顿印。不可作重会去来之见。经无是意。
　　第九会在普光明殿者。明从此处而起信心发行修十住十行十回向十地十定十通十忍乃至如来出现品佛果位终皆悉不离普贤旧行。是故佛果向前十住已上。自乘普贤行满。即如来出现品前。三十六品经。是普贤行品是。佛果位后自行已满。纯是利他普贤行故。出现品后离世间品是。为从第二会普光明殿中起信心已。经过五位始终因果。不离本迹诸佛果满旧普贤门。于十定品中亦其此处。明以法身定体圆通始终一际一处三法同一不移普光明殿。报居之宅。齐头并印无有重会三会去已还来。古人释此会为重会三会。普光明殿以法界门。不可作世情思想解故。如善财。从觉城东大塔庙处妙德之所。信心经过五十个位门。至德生童子有德童女。为未是佛果以前自利利他普贤行终故。十二位中妙觉之位。见慈氏如来。是佛果终位。令其善财却见文殊。明今至果不离旧所初信之门菩提理智。便闻普贤名。便见其身。等普贤身者。彼明果后普贤之行。经云。更入无量三昧者。为明证过佛果位内二种愚故。二愚者。一迷阿僧祇广大数愚。二佛位之内随好功德广大愚。此之二法唯佛究竟。自利进修五位菩萨未过故。以是义故。此两品经如来自说。及法界品如来不思议神力说。为明法界是一切诸佛共所究竟果故。以将此品示悟众生。余三十七品是当位菩萨说。胜鬘经云。无明住地佛地方除。三乘三祇之果。及净秽别执菩萨。还归本土。二见顺情多不相似。如法界因果当念不迁不亏阶级。总别一多通融方便全殊。此普光明殿说离世间品。明信心及究竟佛果普贤行总不离旧迹。亦如慈氏楼阁内。普现三世。一念普观三世诸佛及以菩萨一切众生。视如即夕。无有古今。即其义也。
　　第十会在法界品者。明此一会普含诸会及十方刹海法界虚空界。总为一会。重重无尽。一切诸佛海及一切众生之海。总以此法界一品。总为一体。一切境界随众生心。以此为别。以六相十玄该之。以无思之心照之观之可见。或以世主妙严品为一会。以普光明殿三会为一会。通前世主妙严品为二会。上升须弥夜摩兜率他化第三禅等天为五会。通前两会为七会。法界品祇园人间为第八会。善财大塔庙处为第九会。以虚空法界一切处会为十会。即该收前后十方总尽。亦是一家所释。亦不违道理。古人云。九会者。为未知有十一地在第三禅说。此经总十法为准。不可说九也。如善财觉城东会。明前诸会。但且寄成五位之法。未寄显能修行之人。如觉城一会。即明能修行之人及菩萨摄生方便法则。
　　第三说佛出世所由者。如来出世寄位示真。若见如来始成正觉及正像末三时教者。非正觉见。非见佛出兴。此乃劣解众生且如是见。求正觉者不应如是。
　　问曰。云何见佛出兴。
　　答曰。当见自身。无身无心。无出无没。无内无外。不动不寂。无思无求。世及出世。都无住处。无心所法。无法法无心。心法无依。性无始末。以无依住智说如斯法。教化众生皆令悟入。是名见佛出兴。如光明觉品文殊师利颂曰。世及出世见。一切皆超越。而能善知法。当成大光曜。若于一切智。发生回向心。见心无所生。当获大名称。众生无所生。亦复无有坏。若得如是智。当成无上道。一中解无量。无量中解一。了彼互生起。当成无所畏。前两行颂明佛出兴。后两行颂明正觉中智。佛出兴当知如是。不令众生取佛出兴灭没之相。见初见末。但见自身。众生身心无生灭体。是出世间。
　　夫说一部之经。始终徒众形相总有二百二十八众。形类部从庄严道场形类各异。当会事意皆有所表。至位方明。不可云摸。且初一品有四十五众。表意如下。至文方释。教文广博。预陈难解对事方指。目视道存。如前长科经意六段门中。第一会中始成正觉。总有六品经。经有十一卷。其中品名者。一世主妙严品。二如来现相品。三普贤三昧品。四世界成就品。五华藏世界品。六毗卢遮那品。此六品经。于初会中有六种意。此初会中从如是我闻已下。是序分正说分流通分。自余会皆然。从如是我闻一时六字至始成正觉。是序分。其地坚固金刚所成已下。是正说分。至动地雨华。是流通分。从正说分中。说如来成佛因果菩萨神天五十众。表佛自行利生之众。令诸来菩萨见知因果。及示现得道入法入即同佛所知见法。与后学者以为样式。从其凡夫入法。即同佛知见故。初发心时便成正觉。从此义生。以后诸会悉自有序分。至文方明。大都付嘱流通分。如来出现品是。前已叙竟。如轮王大子喻是。
　　一初世主妙严品明。佛始成正觉诸世间主来集庆佛成道又自求所益。又所表如来自行五位法门。
　　二如来现相品。明佛始成正觉口光告众毫光示法。
　　三普贤三昧品。明佛令普贤长子。入如来藏身三昧。审谛观法。从三昧起。说佛果报众生业力成就世界依正二报国土庄严。
　　四便说世界成就品。明由众生业力起。
　　五华藏世界品。明华藏世界海是佛自智果报得庄严。
　　六毗卢遮那品。即明引古证今令众信顺法不虚来古今相照。令信不疑。今此初会六品经。皆有意趣。就六品之中。还依会释。分为二门。一世主妙严品一品经。明佛始成正觉略示依正二报之所庄严。二如来现相品已下五品经。明示果劝修。于此二门。且于初门世主妙严一品。义分十门。
　　第一明毗卢遮那始成正觉依正二报之所庄严。
　　第二明十普贤众常随佛众。
　　第三明诸神八部诸天来集。
　　第四明结众已来。
　　第五明十大天王以自得益法门叹佛十地行果。
　　第六明日月天子八部王等以自得益法门叹佛十回向行果。
　　第七明十众诸神主稼神为首。各以自所得法门叹佛十行之果。
　　第八明海月光大明菩萨等十大菩萨通九众诸神。以自所得法门。叹佛十住行果。
　　第九明座出自众明佛自行普贤行叹佛自行普贤行果。
　　第十明华藏世界动地兴供。明佛出兴大众欢喜福威感应。已上初会十门中菩萨神天。总得如来五位法门。但化令入位者。皆得一分应真理智。总得称之为神能主导众生。非鬼神之神。以入如来智。法力自在故十地如天。亦明自在。至文方广明。
大方广佛华严经论卷第十一
世主妙严品第一之二
　　今释此初会中世主妙严一品。如前十段科文中第一段。明佛始成正觉。于此一段复分为二。一释经题目。二随文释义。
　　一释经题目者。何故名为大方广佛华严经世主妙严品第一。解云。大者无方义。方者法则义。广者理智遍周义。佛者智体无依住义。智自在义。华者遍法界无尽行义。以行能开敷自他果故。华是感果义。开敷义。严是庄饰义。明初发心住位。以十信中有作行华。开敷十住位中妙理智慧果故。复生无作十种行华。常以法行互严。用净自利利他之道故。行为严饰义。世主妙严者。以此初品有诸神天八部之众。皆为世间主。各将十佛世界微尘数随身部从。或但云无量来严道场。此为依众成名。故云世主妙严。又佛及菩萨。皆为世间之主故。以能主导众生。总为世间主故。亦此初品总标一部。都举。总有二百二十八众。形状不同各各部类。或言一佛世界微尘。或言十佛世界微尘。或言无量。以严海会故。言世主妙严。或以佛福报境界妙严依正。亦得称为世主妙严。为如来亦为世间主主导众生故。此为依主得名。品者。均别义。明五位及信心同异差降意类别叙。进修生熟各有条贯。次第分明。令后学者自识本行进修不惑故。为品类均别义也。第一者。非是次第前后之第一。为法界门中无前头在后之次第。皆是一时无二念。同时显著。诸品之第一。一多缘起同时之第一。是名同时具足相应门一多相容不同门。以十玄门及六相义通融。不可以如情所系故名第一。
　　二随文释义者。从如是我闻一时至如是无量功德以来。于中有七十一行经。长科为四分。一从初如是我闻一时以下至始成正觉。于中有八句经。总明断疑成信分。前之六字明结集闻经之主。后之五句序致如来得道之处。二其地坚固以下。至妙音遐畅无处不及。于中有二十六行半经。总明叹佛依正。此土他方及菩萨神力庄严道场分。此如帝网之他方。三尔时世尊处于此座以下。至所有庄严悉令显现。于中有十三行经。叹佛成道修行果满依正。报德悲智摄生自在无边分。四从有十佛世界微尘数菩萨以下。至无量功德。于中有三十行经。明菩萨大众围绕分。又从初断疑成信分中。义分为三。一定传教人。二定说经时分。三释经文义。
　　一定传教人者。如三乘中大智度论第二卷所释。如来临入涅槃时告阿难。十二部经汝当流通。告优波离。一切戒律汝当受持。告阿那律。汝得天眼当守护舍利劝人供养。告大众言。我若住一劫若减一劫。会亦当灭。语已双林北首而卧入般涅槃。阿难亲属。爱习未除。心没忧海。阿泥卢豆语阿难。汝是守护佛法藏者。不应如凡夫人自没忧海。诸有为法并是无常。汝何愁忧又佛世尊手付汝法。汝今愁闷失所受事。世尊今日虽在明朝即无。汝当问佛未来要事。卢豆教问要事有四。一问如来在世亲自说法人皆信受。如来灭后一切经首当置何言。二问如来在世诸比丘等以佛为师。如来灭后以何为师。三问如来在世诸比丘。等依佛而住。如来灭后依谁而住。四问如来在世恶性车匿佛自治之。佛灭度后云何共住。阿难如教请问世尊。世尊答云。经首当置如是我闻一时等六字为句。二云诸比丘皆以波罗提木叉为师。三云诸比丘皆以四念处为住。四云恶性比丘以梵檀治之。此云默摈。若心软伏为说迦旃延经。此云离有无破我慢心。又如五卷大悲经中。阿难请佛。云何结集法眼。佛告阿难。我灭度后。大德比丘应如是问。世尊何处说大阿陀那等经。汝应如是答。如是我闻一时佛在摩伽陀国菩提树下初成正觉说法。乃至娑罗双树间说。如是等二十余处所说之经。佛自重教阿难结集如是。是故此六字句义。佛教立故。断后闻经者疑。知非是他余人说故。亦非阿难自说。依涅槃安立如经初。准科文。从如是我闻一时至始成正觉有八句。依五卷经说令众断疑。一者如是是一句。我闻是二句。一时是三句。佛在是四句。摩竭提国阿兰若法菩提场中。此之三句义。唯是一。但陈其一处三法是一。并始成正觉为六句。是故如是我闻一时佛在菩提场中始成正觉。总为六句。今言如是者。如即如佛所言。是者是佛所说。简非异说两名相顺契信不殊。明真是佛说非阿难自说亦非魔梵所说。又我闻一句。是阿难从佛所闻。非转转传闻故。亦非是非人所制故。又非如外道。经书青乌衔来石崖崩得。是断疑成信分。如真谛三藏云。依微细律。阿难当升法座之时。其身如佛具足相好。众见此瑞遂生三疑。一疑佛大师从涅槃起更为众生说法。二疑他方佛来。三疑阿难转身成佛。今为除此三疑故安立六字。是阿难自称如是之法我从佛闻。知非是佛重起所说法。亦非他方佛来。又非阿难自身成佛。但以法力故令我似佛。是故下高座已还复本形。以此义故。以此六字用断众疑。问如三乘中说阿难。既是佛得道夜。生年二十方为佛弟子。其二十年已后经是亲闻。已前传闻。故转法轮经云。阿难结集自说偈曰。佛初说法时。尔时我不见。如是展转闻。佛游波罗奈。为五比丘众。转四谛法轮。故知以前非亲闻故。又萨婆多论云。阿难为佛作侍者时。请愿言。愿佛二十年中所说之经。尽为我说。勿与我故衣及残食。将知此也是观闻。又如涅槃经云。阿难多闻士。若在若不在。自然常解了。常与无常义。又阿难得觉意三昧。佛所说经远近常闻。此以阿难传法。并是三乘经中所说。如此大方广佛华严经传法阿难。非如上说。夫天中之天十方调御化仪主伴。岂是小缘。自非器类齐肩示阴阳而影响。三世九世穷劫一念而知。无尽古今常如即夕。今以三乘情见延促始终者。未可详其传教之主。今此华严经明传教主伴者。皆是神洞玄源道齐智海。如文殊普贤互为师范之者所为也。岂论生时年岁作前后之见。如是佛出兴世转法轮。时如来以性海大智之印。印众生情欲为文字。于一音中无前后际。一时普印。随乐不同。各随自心所乐之法皆得闻之。设阿难示行传教之主伴者。是普贤行海随器高低。出没任流依根现迹。皆不得以三乘定例。如上所说。并是圣贤。密潜同事。是应三乘权化。未为了教。如阿阇世王忏悔经。有三种阿难。一阿难陀。此云庆喜。持声闻法藏。于上二乘随力随分。二阿难陀跋陀罗。此云庆喜贤。持中乘法藏。于上大乘随力随分。于下小乘容与兼持。三阿难陀娑伽罗。此云庆喜海。菩萨持大乘法藏。于下小乘容与兼持此者。亦是三乘中传教阿难未为实教。如是华严经传教阿难者。正阿难升高座时。身同诸佛。一时顿演四乘等教。随根结集。即阿难与佛体用不殊。此释亦不违道理。又如涅槃经云。阿难所未闻经。弘广菩萨当为流通。若望此经非三乘所知。即此弘广菩萨传教非谬。今此称如是我闻者。弘广菩萨也。又大智度论云。是文殊师利称如是我闻。以彼论中云文殊师利佛涅槃后四百年中时文殊师利犹在世间故。又如大智度论云。文殊师利与阿难。在余清净处。结集摩诃衍藏。如上所释。总是圣者随方便言。若以大体论之。总是如来文殊师利普贤菩萨随事之行故。设言三身阿难。亦复如是。总是佛自普贤行中随根方便随器高低故。已上定传教人竟。
　　二定说经时分者。略立十种说教前后不同。
　　一如力士经说佛初成道一七日思惟已即于鹿园说法。
　　二如大品经说。佛初成道鹿苑转四谛法轮。无量众发声闻心乃至独觉心大菩提心。不言时日。
　　三如法华经说。三七日诣鹿园说法。
　　四如四分戒及萨婆多论。六七日方说法。
　　五如兴起行经及出曜经。七七日方说法。
　　六如五分律。八七日方说法。
　　七如大智度论。五十七日方说法。
　　八如十二游行经说。一年不说法。
　　九依今唐朝藏法师。决定将如来成道定二七日说华严经。已上见佛说法前后不同。皆是随自见佛说法前后不同。非是依本法界成实之说。
　　十今(通玄)依此华严法界门定说法时分。还依本教定其时分。总不如上。如来依真。出世利物。还令至真。若也各自随逐自情。永劫迷轮苦趣乖真逐妄。佛意不然。经自有明文。何须违教。逐权背实障业何休。如十定品说。如来于刹那际出现于世入涅槃。总无时也。言刹那际者。犹是寄言尔。以无时即一切时出现。一切时说法。一切时涅槃。为寂用无碍故。随众生心现故。又如法华经。吾从成佛已来经无量阿僧祇劫。以无时可量故言无量。此为佛说法时。以此为定。不逐世情远思为无量之想也。以无时是佛说法时也。以本教说本时。本时者。法界无时也。如十定品。以刹那际出现于世入涅槃者。意言时无可移如刹那际。总明法界无可迁移时也。今定说经时分。只是三世古今情尽。以为本说法时也。不可依前权教逐情引接之说。
　　三释经文义者。一从初六字八句断疑成信分中。依大智度论云。如者顺也。又是者印也。即印顺信受故言如是。如是总举一部文义。即指已所闻之法故。故云如是。又依长耳三藏约三宝释。一约佛。谓如佛所说。是我所闻。是佛所说。又依藏法师释约法云。谓如我所闻。是佛所说。又如称理教是我所闻。又今(通玄)约法释云。如者诸法如故。是者即是佛故。故言如是。以法界大智之真我。闻佛说法界大智之真经。故言如是我闻。即明师弟体一。此约华严法界门释。为明初发心因果理智不异佛故。又一切法如也。以法体如。所说法者。及法亦如。此法界智是所闻之智。智亦如如故。故言如是。心境不二方闻佛所说经。若心境有差不可闻佛所说。亦复不能信顺领受故。我闻者。是法界智之真我。还见法界智之真佛。还闻法界智之真经。总法界智之真人。互为主伴。还化法界智之真众生。悟入法界智之真性故。故言如是我闻。夫佛日出兴化群生之轨范。所有结集传经之主伴。自非气类齐光道相知而利物。以弘广菩萨文殊师利如来自行普贤等。传持圣教。是实也。非实是种智外三乘之人能传教乎。设是阿难亦是同流。皆以常乐我净大智慧之真。我闻如来大智所说之真经。非假我故。皆如佛知见故言如是我闻。不同涅槃具四缘和合之所闻故。云何四缘。一耳根不坏。二声在可闻。三中间无障碍。四有欲欲闻如是之闻。是凡夫闻故。又凡夫及三乘有十种缘方得闻。一本识为依。二耳识种子为因。三末那为染污依。四意识相依。五自类耳识为无间依。六耳根不坏为境根。七作意欲闻。八境为所缘缘。九中间无障碍。十境近在可闻。如是之闻。是凡夫及三乘有限量闻。不同此教菩萨以遍法界大智慧为闻。更无能所。以一圆明智境。一念普闻三世劫无量等诸声。皆不如上说。凡夫及三乘系无量劫者。是法界门中一念一时闻。以智无里外一时闻故。一时者。依梁摄论。一时有三义。一平等时。无沉浮颠倒故。二和合时。谓令闻能闻正闻故。三转法轮时。即正说正受时。故如依诸古人说。正是说法华经时。非是说余经时。正是说金刚般若经时。非是说余经时。名为一时。取正是说当部经时。名为一时。今此说大方广佛华严经时即不尔。即是以法界体寄言。一刹那际。出世及涅槃。以一言音。一时遍周十方国土转法轮时。名为一时。非如上说一时之义。佛者觉也。觉有二义。一始觉。二本觉。此佛者觉无始终。三世障尽名之为佛。不如权教有出世涅槃有始终故。又佛者。大智度论中有四义。一名有德。谓婆伽名德。婆名有故。二名巧分别。婆伽名分别。婆名巧故。三名有声。婆伽名声。婆名有故。四名能破淫怒痴婆伽名破。婆名淫怒痴故。又佛地论说有六义。颂云。自在炽盛及端严。名称吉祥与尊贵。具斯六种义差别。是故总号为薄加。在者在何处所。有二义。一指事。二举法。指事者。在摩竭提国。且指其国。举法者。在何处也。在法界。即事即法界无二故。为法界无中边大小彼此故。又摩竭提国者。此云不害国。摩者云无。竭提云害。总云无害国。又云。摩者不也。竭提者至。言其此国将谋兵勇邻国敌不能侵至。又摩者遍也。竭提云聪慧。此国为多有聪慧人遍其国内故。又云。摩者大也。竭提体也。谓五印土中此国最大。统摄诸国。故云大体也。此国王不行刑戮。其有罪者。送置寒林中。为明佛大悲。以处表德故。阿兰若法。此云寂静处。寂静有二义。一事二理。一事者。在摩伽陀国尼连河侧沤楼频螺聚落中。去人间五里一牛吼地也。得阿耨多罗三藐三菩提。此处有一万道场神。常在其处。一切诸佛示成正觉。总在其中。表如来万行圆满中道无边故。此处是阎浮提之中心故。二理者。即一切法自体静故。即动而常静故。菩提道场者有二义故。一事二理。一事者。如前尼连河边。二理者。遍法界也。法界无边中道无边。于一切刹皆示成佛故。如世间场简秽故。法场治惑故。示现成佛治众生惑故。此场依主释。为佛在其中现成道故。依主得名为觉场也。始成正觉者。古今情尽。名之为始。心无所依。名之为正。理智相应。名之为觉。得如是法。名之为成。又自觉觉他。名之为觉。以上释八句中断疑成信分竟。
　　第二庄严道场分者。从其地坚固以下。至妙音遐畅无处不及。于中有二十六行半经。明如来依正二报庄严道场于此一段文中。明如来本行中四种因感四种果报。于一心性中有四种因。行十波罗蜜。又于其中各得十种庄严。何者为四种因。
　　第一以法身因报得金刚地。经云其地坚固者是也。其地上有十种庄严。即以十波罗蜜以成依报。金刚地为正报。何者为十种庄严。一以法性中大智以为檀体者。即一行中具十行总圆故。以此经宗一行即一切行主伴恒圆满故。故以宝轮圆满用严金地。明一即一切故。二以宝华以严金地者。明其性戒清洁犹如妙华开敷菡萏令人乐见。发生自他善因果故。三摩尼宝以严金地者。摩尼此云离垢宝也。以忍行清高心无诸垢所招依果故。四诸色相海以严金地者。以精进波罗蜜总该众行。能招自他果故。以招报故。诸色相海以严金地。五摩尼为幢庄严者。明定体恒净无倾动故。所招果也。禅波罗蜜能普寂故。六放光明及出妙音庄严法界者。明定能发慧慧能说教。以为依果以严虚空。又明第六波罗蜜空慧满故。七宝网庄严者。明方便波罗蜜成就大悲覆护众生施教行故。所招依果。为明七住七地等成大悲法门故。施教行之网。漉出众生。安置于大般涅槃之岸故。因行如是依果亦然。八妙香华璎垂布庄严虚空者。此网向下悬垂之饰也。明第八愿波罗蜜以任运之大智。入俗益生。教行所招依果也。如十地菩萨。七地已前作七度。炼真金转令明净喻八地。即作种种庄严华鬘喻故。九摩尼王变现自在庄严虚空者。明第九力波罗蜜九住及九地等为大法师说法自在所招依果故。明十住中第九十行中第九十回向中第九十地中第九。总明法师位说法自在所招报故。十雨宝及华以严金地者。明十住十地等大智法云雨众法宝及利众生行普周遍故。所招依果。从第九摩尼宝变现自在。即雨十地法云之宝者。明住住地地五位相即故。
　　第二万行因者。其如来自行普贤行为因所招宝树行列庄严金地。周遍十方为依果故。经云。令此道场一切严具树中现像者。明觉行体周彻故。此总陈树上庄严。后别举菩提树一个。用明众树亦尔。其菩提树有十种依果者。常以金刚地为正报。其上庄严为依又如来身为正报。金刚地及地上一切庄严为依今树者。以如来行为因。因行。招报树为依报。又树上其树金刚为身。金为正报。干枝条叶华果为依。明以行树法华智果慈悲之叶。以十波罗蜜为枝干。法身以为其茎。而随十行之上。报得十种依果庄严。何者为十。一金刚为树身。以法性为檀行体故。所招金刚树身依果。为明一切行从法性生故。是故以金刚为身。云树高显者。如下十地品说十地菩萨行中依果所招之树。其身周围十万三千大千世界。高百万三千大千世界。如十地菩萨行中依果。尚自如是。况复如来。二琉璃为干者。生枝已上为干。向下无枝条处为树身。明自行净戒为因外招琉璃为树干故。直出者为干。傍生者为枝。枝上生者为条。明万行随流以净戒为体。以无染故。皆是法性身。随流而无染净。行果所招报相。三众杂妙宝以为枝条。以严其干者。明纯杂万行对缘成忍能利自他所招依果故。四宝叶扶疏垂荫如云而严其条。扶疏者荫映得所。明精进波罗蜜自利利他教行法门覆护得所不省不烦恰中故。外招依果树叶以严覆荫众生得所故也。五宝华杂色分枝布影以严宝树者。明如来以无量三昧方便随流利生影应一切众生之行随类现形。外招其华以严宝树。亦明三昧能开敷智慧果故。故报得依果以华为严。六摩尼为果与花间列者。明以定华能敷慧果寂用自在故。含辉发焰者。慧能照烛自他故。所招依果华果间严。七树出光严者。明方便波罗蜜以大悲心处缠同事方便破暗故。所招依果故。树出光严八光出摩尼者。明第八愿波罗蜜兴智自在所招果故。九摩尼宝内有诸菩萨俱时出现者明第九力波罗蜜以无功智身出应随缘利含识故。九地菩萨为大法师。所招依正本末相似。以行果能招树报。树出菩萨众还明本行。明依正交参具总别故。为明本行万行报得树严。树出菩萨。以明因果彻故。摩尼宝中现菩萨身云者。表八地无功之净智。九地出行设教利生故。以菩萨是行树。是行中报得。还于树中出菩萨行。十菩提树恒出妙音说法庄严者。明如来十住十地等智波罗蜜。以法大云雨法雨故所招依果。
　　第三明大悲因果者。以如来大慈悲为因。如来所处宫殿为依果。此中有五种德而共成之。一如来大悲含育德。以成其宫。二以正智利众生德。以成其殿。三以智观照利自他德。能成其楼。四以大智知根设教益生德。能成其阁。五大悲弘愿周遍利生德。报得宫殿楼阁周遍十方。又以十波罗蜜行随大悲生。复成十种依果。何者为十。随法身随万行随大悲随大智所招依果。各自区分不相碍故。犹如大地生诸卉木。地唯是一万像不同。如水资生喻思之可见。但十波罗蜜理唯一性。随其法身万行大悲大智报自差殊。故如法身大愿大悲大智十波罗蜜。废一不可。至八地已来其功未熟。若废一即一切不成。欲学佛菩提。如此通融不修一行。若偏修理即滞寂。若偏修智即无悲若偏修悲即染习便增。若但修大愿即有为情起。菩萨于此众行不去不留。以法性均融得所。即得以定慧力观察之。不可玄情斟酌也长诸痴爱。其十种行以为十种依果庄严者。一以十方一切诸佛平等法性无著大慈大悲心。行檀波罗蜜所招依果。众色摩尼之所集成。以大悲位中万行。或染或净。非一色故。所招依果非一色故。以严宫殿。二以法性自体清净。无表戒体。随大慈悲行守护众生。名为行华。能感自他果故。所招宝华报以严宫殿。三以忍波罗蜜处世济凡。毁誉不变动故。外招依果诸宝流光。光化为幢。幢者不倾动义。胜怨义。胜于毁赞之怨故。四以精进波罗蜜随大悲行。外招依果。无边菩萨道场众会以严宫殿。咸集其所。五以禅波罗蜜随大悲行。外招依果。菩萨出现光明。以定能发大悲慧光明故。六以慧波罗蜜随大悲行。外招依果。得不思议摩尼宝王而为其网。以慧能简择成诸法网故。还得不思议音宝网用严宫殿。七以方便波罗蜜能随大悲。同于染净随流之行。外招依果。得自在神通之力所有境界皆从中出。明如来。以法无依住智慧之门。成大悲方便之行为因。所招神力以严宫殿。如七地位中所行方便行成大悲门。经中喻云。犹如一国纯秽一国纯净。于此二国事难可了知。明七地菩萨以成就大悲方便万行于染净二见难断难成故。为此悲门化利众生无休息故。八以愿波罗蜜。外招依果。众生所居屋宅现宫殿中。明如来大愿应众生为因所招依果如斯显现故。又此中明智悲圆净故。九以如来力波罗蜜随大悲行。为大法师故。诸佛神力所加。以严宫殿。以为依果。十以如来行智波罗蜜为因。外招神力。一念之间宫殿。悉皆包含十方法界。明智随悲用普含覆故。以上十种行用严宫殿。上庄严皆是如来随大悲行所招依果故。文势连贯互融相依。明一行一切行互参故。一切报果不可无因而得。但以智细细思之。本来因果内外相似。第四如来大智随万行因果者即通万行。出现世间。正成正觉。为正因也。师子座为依果。
　　从其师子座一段文中。义分为三。一释座名。二陈座高广。三明座上庄严因果。
　　一释座名师子者。依主释。如来于大众中得无畏故。非于座上有师子座严。设有者但明依报故。
　　二陈座高广者。经但言高广不言量数。今以例比之。如下十住位中帝释天宫佛座。高十千层级。十行位中夜摩天宫佛座。高百万层级。十回向位中兜率天宫佛座。高百万亿层级。高广随位各各相称。以次类之。十地之位他化天宫其座。高亿万亿层级。彼天宫已超化乐故。第三禅中说十一地。又超二天倍倍更高。十地品不言佛座层级高广之量也。但以次类之。此之四位佛座高下层级不同者。以明随十住十行十回向十地进修阶降随位所见高下不同。以实而论佛座高广。无有决定大小高下可得。为如来心量尽所系故。无有量也。所招依果。亦不可以量度故。如无边身菩萨量佛身际不可得故。已出情际心数量故。以此义故。住毛孔中而身不小。居法界中而身不大。为情量尽故。身若随类座亦随类。若以如来自报体而言。以法界为座体。因既如是。依果亦然。故亦非可量。如法界品中。等于法界座量为定。
  </div>
  <div class="pagination">
   <a href="大方广佛华严经论_page3.html">
    上一页
   </a>
   <a href="大方广佛华严经论.html">
    1
   </a>
   <a href="大方广佛华严经论_page2.html">
    2
   </a>
   <a href="大方广佛华严经论_page3.html">
    3
   </a>
   <span class="current-page">
    4
   </span>
   <a href="大方广佛华严经论_page5.html">
    5
   </a>
   <a href="大方广佛华严经论_page6.html">
    6
   </a>
   <a href="大方广佛华严经论_page7.html">
    7
   </a>
   <a href="大方广佛华严经论_page8.html">
    8
   </a>
   <a href="大方广佛华严经论_page9.html">
    9
   </a>
   <span>
    ...
   </span>
   <a href="大方广佛华严经论_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
