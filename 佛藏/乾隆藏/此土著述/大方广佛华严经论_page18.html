<!DOCTYPE html>
<html>
<head>
    <meta charset="UTF-8">
    <title>大方广佛华严经论 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经论 - 第 18 页/共 19 页</h1>
    <div class="content">　　四求经七日者。明七觉分推求胜进除沉掉心也。处定曰沈。出定曰掉。去此二障。
　　五见比丘在别山上徐步经行者。表同其体。已登山顶义也。明初居定。体犹有定心以七觉支分推来正觉法身本无定乱体故。初心有禅可定。故云遥见德云住居别山顶也。徐步者。不居乱体也。经行者。表不住净心也。定乱两融方明契会。又虽得同十方一切诸佛正觉慧现前。自此方堪求菩萨之行成普贤行。为明不住用故。故云徐步不住定故。修菩萨行故。故云经行。夫修道者。皆须信心。之后当须要以定门以为方便。得定之后方堪起十方观七觉支观。用会心境遍周。定乱双融。身边见谢始名见道。方堪修菩萨道。具菩萨行。随俗多生在真一念。
　　六右绕三匝者。胜进敬顺体会心成也。右绕者。左尊右卑以自卑已顺尊正教。三匝者。一三五七九是阳之位。二四六八十是阴之位。阳生阴杀。以三生义也。
　　七申请所求者。经云我已先发无上菩提心而未知菩萨云何学菩萨行如是乃至云何于普贤行速得圆满。
　　八德云比丘叹善财二种难法皆能发行者。叹菩提心难发先已发。菩萨行难修今能行。云我已发无上菩提心者。已于文殊师利所发菩提心。为知菩提无证修无所求故。但求菩萨方便三昧加行。其菩提心自然明白无垢。犹如空中有云云亡其虚空自空。不复云求虚空也。以明但修菩萨三昧观照以治执障。然菩提心无有修作留除之体。在凡不减在圣不增。是故今以妙峰山顶。以止观二门七菩提分助显方便菩提心自明白。及至菩提明白即菩萨行诸三昧即是菩提。不复别有菩提而自明白。以明菩萨处于世间修诸万行。世间万行乃至菩提涅槃性自离故。以将此法教化迷流不了此者。而令悟达性空无垢之智。以净诸业令苦不生。名为大悲。犹如化人教化幻士。以智观业。随时随根。十方等利。无心意识。智幻利生。以此义故。但求菩萨一切诸行。以明即行是菩提一切无生灭故。云我已发无上菩提心者。以明信心菩提虽未有三昧加行显发以知无所修无所求故。今菩萨行者。以明方便三昧相印。方明行及菩提如实无二。于此之中不可说言诸行无常是生灭法。经云一切法不生一切法不灭。若能如是见诸佛常现前。以是下文。得见四维上下十方无数佛等。为得此见解故。如来于三乘中说诸行无常者。为执诸行作实者说。非为大根众生顿受法界佛乘理智体用无碍者说故。是故发菩提心者。须识教之权实。可以堪发大心。
　　问曰。何故不于文殊师利一个善知识边求法。岂不足耶。何故须经历五十三善知识处求菩萨行也。
　　答曰。明治习气之浅深。修差别智之广狭。大慈悲之厚薄。摄化之多少。以此安立五位修行法则。随位善知识五十三人。一百一十因果。总别同异成坏之相。令进修法界不谬。不滞其功。不迀其行故。从此妙峰山。以方便三昧加行因缘。显自法身自体清净本无依住。普光明智与菩萨行寂用无二门已下诸位以普光明智用修差别智。及治习气。并以大愿起悲智门长养大悲行周法界。如下具明一一次第。
　　九德云先举善财所求十种菩萨之行者。从所谓求菩萨行已下。总有十种菩萨行。是总举十住十十行十十回向十。十地十十一地十。如是五位中各十十。总在此十种菩萨行中。且如初第一所谓求菩萨行者向十住中。配初发心住。以檀波罗蜜门为主。余九为伴。以方便三昧为檀行体。能舍一切法故。二求菩萨境界者。配治地住。以戒波罗蜜为体。余九为伴。以法身根本智为戒体。大悲及差别智为用。如海云比丘所观察大海见佛出兴。达十二缘生成根本智。便以差别智说普眼经。及十王是悲智之行。如下至位方明。此同十地中第二地治欲界惑。三求菩萨出离道者。配修行住。此同十地中第三地。修上二界禅超彼禅定位故。治上二界惑。如此修行住中第三善知识。于海岸国善住比丘。在于虚空中来往经行。明得不住三界及禅定。得智自在故。十王恭敬者。明智悲并济不偏修故。至位方明。此以忍波罗蜜为体。余九为伴。此明三界惑尽是出离道故。四求菩萨清净道者。如十住中第四生贵住及十地中第四地。三界心尽出世智现前。方学世间文字句义智。五住五地方满。六住中如海幢比丘得离出入息。寂灭神通化身周遍十方。如是十种所求所修菩萨道一中。十十之行五位齐彰。一一如上配之。于中意况文义炳然。不悟读之虚谈且过。一一须得其意。如十住法。与后位及十地作样。已后诸位仿此规模惯习已终。方依初法。
　　十自申己德授与善财者。经云。善男子。我得自在决定解力信眼清净智光照。曜普观境界离一切。障善巧观察普眼明。彻具清净行往诣十方一切国土。恭敬供养一切诸佛。此明举本果法令凡信乐修行从初发心修行惯习十地功终。方依此初时本样果法也。还以法界中时不迁智不异慈悲不异愿行不异之所成就。以于法界大智无延促中修行故。不如情解。有修行者莫作延促。时分修学。应须善观法界体用。莫如世情作一刹那计作三僧祇计。如法界中都无修短远近故。以此解行如法修行。于诸境界善照生灭。令使执尽而成智之大用。于自心境莫浪摄持。但知放荡任性坦然。习定观照执尽智现。生灭自无业垢自净。会佛境界同如来心。佛见自会非由捉搦。谩作别治令心狂惑。但自明心境见融执业便谢见亡执谢。一切万法本自无疮。智境朗然名为佛国也。无烦强生见执。永自沉沦。自作自殃非他能与。
　　十一自此善男子我得自在决定信解力已下至善男子我唯得此忆念一切诸佛境界智慧光明普见法门。有十九行半经。明普见十方一切诸佛又诸国土境界无碍门。是此位中之果也。此明本来如是佛境清净。比来妄作客尘。今从文殊师利所得决定信眼。以止观二门七觉支分。至此真境。契会无差别。普见一切众生心境及以自心本来解脱佛国。此名初发心住。以自心会佛所住故。以檀波罗蜜为主。余九为伴。自此已下但有所见佛及佛境界。总是位中之果也。自此已下。推功前位。治地住中已下。一一善知识边。皆有本位升进二门。第二治地住善知识名字法门。如下一初升进门中。从岂能了知诸大菩萨无边智慧清净行门已下至辞退而去。有三十八行半经。是推德胜进分。于此段中约分四段。一岂能了知诸大菩萨无边智慧已下至云何能知能说彼功德行有二十九行半经。明仰推胜德令善财进修分。二南方有国名为海门。是示善知识处。三彼有比丘名为海云。是示善知识名。四礼德云足是辞去而升进前位。此明一一位中与十法门令入授十法门令修。皆一位有正入本位之果授前位之因。已下仿此例然。初二十九行半经。明未申善知识名玄叹其德自推无能。后九行半经明举善知识名重举十法而令预闻一。一如经具明。
　　第二治地住本位门中复分为五段。一尔时善财已下正念观十法。二南行至海门国。三至海云比丘顶礼其足。四正申所求。五海云比丘称叹善财示所观法。如海门国者。明观生死海为。广大佛海。海云比丘者。因所观法立名。其心如海。以法润生如云。又性戒如海不宿死尸。一切生灭死尸至于根本智海。皆为智海无生灭故。五海云比丘称叹善财与所观之法者。所谓观察大海。云我住此海门国十有二年者。明不离十二缘生生死海故。如是十二有支。一切凡夫无明所覆常处其中。权教菩萨及以二乘。皆厌而舍之。一乘菩萨以此无明十二有支。以为如来一切智智之海。为大智海无有生灭。本来如是凡夫不了。妄系生死无明故。云我住此海门国十有。二年。经云常以大海为其境界已下有十种思惟大海。意明一切众生十二缘生生死之海广大无量。无有中边性相可得。便为佛海思惟大海无量众宝奇妙庄严者。明观生死缘生海。便成自性清净佛之智海。即一切智宝功德庄严思惟大海。积无量水者。以诸爱水为大悲水思惟大海。水色不同者。根本智中起无量差别智慈思惟大海。无量众生之所住处者。以明佛海中有无量众生之所住处不觉不知思惟大海。容受种种大身众生者。明无量菩萨咸处生死海中。一一身土咸满其中。如影如光不相障蔽思惟大海。能受大云所雨之雨者。菩萨心海堪受大云诸佛法雨思惟大海。无增无减者。诸佛智性之海无有增减。乃至四种无过广大深广。便见海中有大莲华。忽然出现其上有佛说普眼经。意明自观生死海。便为自己如来清净智海。自佛出兴根本智差别智。究竟不离此生死海中圆满故。十力四无畏一切智智海皆回生死海广大业力而成就之。生死业果尽一切智智海如是。成自己如来广大智海普贤行海。不离一切众生及自己十二有支缘生行海中。若离此者别有成佛处所法者。无有是处。从海出莲华。其莲华上所有庄严众宝。是达无明及诸有支为大智海。以智随行功德报生。因陀罗者。主也。尼罗者。青色。此宝青色为众宝中之主。为莲华茎芬敷布濩者。言此莲华开敷广大遍布大海。此明以行随智用无染业所成。百万阿修罗王执持其茎者。百万随智用处生死而不没。像阿修罗处大海而才没半身。表万行随智以智为主。明智悲万行处生死海而恒不没。一切众苦波涛故。此明根本智差别智大悲万行一时同举。明前妙峰山得佛境界无相智慧光明海但得普见诸佛智慧光明境界门。此治地住中。以将无相智慧光明。照十二有支。成根本智。差别智。大悲万行齐备。百万摩尼宝庄严网弥覆其上者。明以根本智起差别智。设教遍周之所报生。百万龙王雨以香水者。明以智随悲行雨戒定慧解脱知见香水浴众生心垢。百万迦楼罗王衔诸璎珞及宝缯带周匝垂下者。智随万行垂大慈悲。同于生死引接义也。百万罗刹王慈心观察者。罗刹王者即毗沙门王。主令此众也。此云持国。在须弥北面而居。明守护义。取其像以表法。明菩萨以大慈悲常居生死海守护众生。令一切众生慈心相向。百万夜叉王恭敬礼拜者。取之像表离憍慢残害。夜叉常恭敬。号之为王。明胜于生死恶害心故。明主当护持生死恶害不生自在如王也。百万乾闼婆王种种音乐赞叹供养者。明法乐以乐众生故。百万天王雨诸天华鬘香及衣服幢幡盖等者。明广大饶益皆悉自在。万事备周如天王。已下例然。总明回生死海中无量不善。作无量善根。表以十王。明于生死海达无明十二缘行一切不善。成大智大悲善行满足。寄喻如王。举诸宝庄严充满大海。义亦如之。以回一切不善行。作一切善行之所报生。随智随悲庄严满刹。皆以无为无性智法印。普印生死海。总成福海。以法身无依住自性清净普光明大平等智印。印生死海。总成法界解脱法门。以差别智印。印众生根之所调伏。而为说法。号之为佛出兴也。普眼遍知诸法缘起。善知总别同异本末生起。号之为普眼法门。应当如是观生死海。观如来海。观如来无差别智海。观如来差别智海。观如来大慈悲海。乃至普贤行愿海无边法门海。总在此一切众生十二有支生死海生。若出此海外。别有成佛处所。无有是处。当知诸佛及以国土生居此生住居。此住无别处也。从时海云比丘告善财言善男子汝已发阿耨多罗三藐三菩提耶已下。至善男子我唯知此普眼法门。有九十二行经。是正入本位法门。从如诸菩萨已下。是升进前位法门。前妙峰山以止观门显诸佛境界。智慧光明普见法门。以成真谛。此位直以智慧观察世间俗谛十二有支为佛境界。通修大悲普贤愿行。以戒波罗蜜为主。余九为伴。约智三界通观同治。约位偏治欲界惑障。已下诸位。但有所见境界。及如来名号。总是自心佛果所会之法。若自心不会对面无睹见之期。第三修行住。一从如诸菩萨摩诃萨已下至辞退而去。是此位中推德升进。二尔时善财童子已下至我唯知此普速疾供养诸佛成就众生无碍解脱门。有八十行经。明入本位法门。于前升进门中。从如诸菩萨已下。至辞退而去有十三行经。明升进分。于此段中约分四门。一叹推先德。二示善知识住处。三举其名号。四礼敬辞去。文义如经自具。如从此南行六十由旬者。南行如前所释。六十由旬者。明此位治上二界四禅四空八禅惑也。过前位欲界六天业故。故言六十由旬。海岸聚落者。明超过欲界第六欲天故。此位治上二界住禅息念障。约升进之德立名。此位治三界惑尽住无所住。名为善住。此位与第六海幢比丘得无三界业见。齐有习气。未得第六住寂灭定神通自在。又世间文字技艺未具。且得一分出三界粗业。得一分神通。未于世间中出世间。即如下海幢比丘是。三界定乱二业不能拘留也。第二入当位法门中。约分五门。一念善知识所授之教。二次第南行。三诣善知识处。四见善知识恭敬礼拜。五正申所求。见此比丘于虚空中来往经行者。明不住上二界息心住念禅。不住出三界禅。不住不出故言来往经行。十王恭敬供养。明摄众生行遍故。表十波罗蜜行智自在故。如王空中庄严。约法空中起行报生龙王。表智自在。震雷明法音普震激电。明智慧破惑。紧那罗王奏众乐音。明以法音悦乐一切众生故。摩睺罗是恭敬义。阿修罗是处生死海不没义。迦楼罗王作童子形婇女之所围绕。是离慢谦下智悲义。罗刹王者。是住生死海。大悲守护众生义。夜叉王者。是大智守护众生义。为能行于虚空速疾故。如智速疾自在故。梵天王恭敬义。净居天空中与宫殿俱。表智悲自在含育义。如是皆云不思议数者。皆表行周万有普遍含生故。此第五正申所求中请菩萨所修十种佛法。并求十种不舍之法。具如经文。时善住比丘告善财言已下。是正受其法。经云。善男子。我已成就菩萨无碍解脱门者。明得法空智慧。在空中经行。明不着静乱。于染净二障不能留滞。名为无碍解脱。得解脱已。若来若去若行若止。随顺思惟观察即时获诸智慧光明。名究竟无碍。从此已去即他心宿命神足等十无障碍。明以法空观察三界细习。净业现前。即得此十无障碍法门。此明以法空观照力治三界习气。及出三界习气已。自然而得此十无障碍法。是故叹善财言。今复发心求问佛法一切智法自然者。法明佛出世一切智法用照世间。意明以所得法空用治染净二习。神通道力自然显著。一切自在皆自然现前。已下至我唯知此普速疾供养诸佛成就众生无碍解脱门。是都结所入当位法门竟。已下以明升进前位门。此段以明将方便观照门佛智自然智神通道力自至以此不舍方便而成就佛法。不舍佛法成菩萨行教化众生。此以忍波罗蜜为主。余九为伴。此三比丘明入十住中得出三界解脱心。还以比丘表之。已下弥伽是俗人居住市肆。明处烦阓而不乱故。教诸人众轮字庄严法门者。明修世技文字令圆满故。意明先修出三界解脱方修世法住于生死故。约智一位通修诸法。约位偏修世智。为明前三知识已得出三界解脱神通故。先修出世方学世间。自在无业不染着世间故。又以出世间智学世间智易明了故。第二升进前位中。从诸菩萨持大悲戒已下。至辞退而去。有九行半经。约分为五门。一叹推先德。二示善知识所居之国。三示其居处。四举知识之名。五辞退而去。国名达里鼻荼者。其国在南印土境。名义未译。弥伽此云能伏。为出世智。已恒现前。世间智已得具足。真俗二智已满。能伏邪见异论故。故名能伏。亦名为云以能有德荫俗雨法故。故名为云。城名自在者。明出世智已得现前。于世名言义智自在。故名自在。此依主立名也。
　　第一正入当位法门。从尔时善财童子已下至妙音陀罗尼光明法门。有六十七行经。约分为十门。一正念其所授之法思惟胜进。二南行至处推觅弥伽。三见已致敬礼毕。四正申所求。五弥伽遽自下座五体投地敬初发心。六散金银华无价宝为座令善财坐上。七称赞善财而能发无上大菩提心为世所依。八弥伽面门放光集众。九弥伽为众说轮字品庄严门。十弥伽授与善财妙音陀罗尼光明法门。自我唯知此妙音陀罗尼已下。是推德升进。弥伽所以遽自下座五体投地致敬善财者。遽者疾也。明弥伽致敬能发大菩提心者。与十方诸佛。同一体性。同一智慧。同一解脱。人天所依何得不敬。以善财先于前三善知识。已得出世菩提心。已得同于十方诸佛法身根本智。至弥伽所。学世间差别言音名字句义智。明世间俗智。敬出世间真智慧故。以明约真而有世间俗智。即真俗自在故。故城名自在。是以弥伽敬彼善财所得诸佛出世间智慧。是世间智慧根本故。是以敬之。以表俗谛差别智敬真谛根本智。以俗智是根本智中起故。令后学者贵出世道根本智故。以根本智与一切众生作无明生死之因果。善财初觉。弥伽敬之。十方一切诸菩萨恒常顶礼初发心。以贵初觉根本智。是出三界智慧相应。与一切诸佛智慧解脱。同一体性故。普贤行海因兹而起。是故弥伽敬之而礼。又表无知法慢故。又此第四生贵住。明三界业谢。名生在佛家。第四地亦名生在佛家。与此住位同知同得。同见其法。依本而安立之。修学者。初生后熟。轮字品庄严法门者。明于一名字法门于一音声。言音无二体。名字无二性。庄严种种名字。以为助伴。而为人天六道众生。说种种法门。令生欢喜令得解脱。然其不离无声一声无名一名。为随顺众生世间言词故。说一切世间诸法。无时。即以无名字为主。即以有一切出世间法为庄严。若说无有出世间法时。即以有一切世间为庄严。如是互为主伴。互为庄严。有无缘起皆无自性。将用教化众生。随根开解令得解脱。众生及名字言音皆无自性。以此名字圆满清净音声无所障碍。以一音声说无量名。皆以一音声。与无量名无量字作体故。即无量名无量字总是一字故。以声性无体故。无量名字与一切声作体故。即以名字体。自无能所分别性相故。以众生自无性故。以此无声之声。无名之名。无说之说。教化一切无性众生。令其破业至其本地又以无依之智。无声之声。无名之名。犹如虚空。遍一切六道众生音声。同其类音为其说法。令其欢喜。然身心智慧名字六根。总无受者说者。然一字中遍含多字之义。互为主伴。然亦各不相知无彼无此故。是故当知。一切名字。皆以有无二字为缘起。若说一切法有字时。即一切有法自具无故。自相成坏自有自无。自在说一切法本自无。即有法自具。以有无自相成坏故。即无与有自在从有无体如法缘生无尽名言。互为主伴。随世安立更相成坏。皆一一字中有无尽义。犹如帝网影像相入。若究之本源皆约缘有各无主宰。当知名不与声作声。声不与名作字。智慧本无。犹如虚空。遍一切处。等众生界。以智体性随其类音。皆令欢喜而得解脱故。名妙音陀罗尼光明法门。此第四生贵住善知识。以精进波罗蜜为体。余九为伴。若约智通修五位。若约位偏修俗智轮字庄严法门。前三善友明出世智慧。明三比丘表之。此弥伽及解脱长者二人。明处世间解脱故。还以俗士表之。余义如文自具。
　　第二升进。前位门中。从如诸菩萨摩诃萨已下至辞退而行。有十四行经。约分为四门。一推德于先。二示其善友所在。三举善友之名。四顶礼辞去。此不推别有国土但南行有一聚落者。明同处俗流。以精进波罗蜜与禅波罗蜜大体不二故。所以不别国也。为此二友并是俗流故。明从真入俗以和会真俗无二门。世与出世体无有二。第一正入当位法门中。从时善财童子已下。至善男子我唯于此如来无碍庄严解脱门而得入出。有一百四十行半经。于此段中约分十门。一正念所授之法思惟胜进。二渐次游行十有二年至住林城。三推求解脱长者。四见已致敬正申所求。五解脱长者即入菩萨三昧。现其身中十方各十佛刹土。答善财所请令其同入。六解脱长者从定而起。又以言说说其定中十佛境界大会道场。七明解脱长者随心应念诸佛现前。八心念无体见佛如影。九心无表里遍至十方而无去来。十善男子我于此如来无碍庄严解脱门而得入出。是正示三昧之名及出入自在分。自此已下是升进前位。云渐次游行者。明胜进不住于前法也。十有二年者。如前第二海门国海云比丘住海门国十有二年。明直观十二缘以为出世间解脱。以表比丘是出世解脱故。以生死海为佛体故。善财来至此住林城渐次游行十有二年。为明十二缘生法中行于世间。然以十二缘生以为禅体。以解脱长者是世间俗士。表处俗行真名为解脱前海云比丘。不住生死。观十二缘生。得出世心。此解脱长者。于十二缘生法中。处于生死。不坏缘生。不着缘生。故云游行十二年。是不住义故。是生死涅槃无二义故。是生死涅槃无出没义故。若约智通治。以十波罗蜜为体。此约位别治。以明同别自在。以此第五禅波罗蜜门。以法界自体无作禅中诸有缘生性自离故。一切心境莫不自是法界无碍解脱禅定林故。是故城名住林。一切心境作而无用。性自住故。推求者。观察胜进也。得见解脱长者者。明以真会俗真俗自体本性解脱也。见已五体投地。真俗无依五位同会也。亦明五蕴十二缘总禅林也。合掌者。真俗会而不二也。已上以观照禅定冥会。已下以言更申所求。已下入三昧十方各现十佛刹者。明定体遍周圆满故。以十为圆数也。又已下以从定中所见十佛如来及上首菩萨。是三昧所现自位佛果及行故。又已下随念而见诸佛者。以自心应真是佛故。所念皆是佛境界更无余也。明自心是佛诸念总佛。余如文自具。此是第五具足方便住。以禅波罗蜜为体。余九为伴。若以智境之中。即五位通修。若以约位之中。偏治真俗静乱二障。会五蕴十二缘。为法界性自禅用而无作缘生之定。门以明一切世间心境总皆禅也。第二明升进前位中也。
　　如诸菩萨摩诃萨已下至辞退而去。有十六行经。约分为四门。一明推德于前。二示善知识方所及国土。三举善知识名号。四善财敬恋善友流泪辞去。
　　第一推德于前者。明解脱长者推德于前位善知识有十种殊胜。劝令善财进求加行。第二南行。如前初位已释。至阎浮提畔者。明此位正心住。是得出世间及处世间智慧神通之极畔故。故云阎浮提畔。唯得世间出世大悲心。未得入俗同缠行圆满大慈悲心故。故以比丘表之。于世间中出俗相故。后位即明入俗大悲心圆满。即以优婆夷满愿表之。有一国土名摩利伽罗者。此梵本未译。有比丘名海幢者。明约以德智慧如海能破众生业惑处。名之为幢。幢者摧坏义故。
　　第一正入当位门中。从尔时善财童子一心正念已下。至我唯知此一般若波罗蜜三昧光明。此一段经约分为五门。一正念前法令其增长。二渐次南行至阎浮提畔摩利聚落。三周遍求觅海幢比丘是进求观照。四乃见在经行地侧结跏趺坐入于三昧离出入息无别思觉。五明入三昧中身分出众十方教化。何故在经行地侧结跏趺坐入于三昧表寂用自在。以经行地是用三昧是寂。表依用有寂。地侧者。表不住寂用之中而任运自在故。离出入息。明称理而寂称理而用性自遍周非同二乘作寂灭证也。此同十地中第六地也。以十地行依此十住行样。修行至彼同此本故。是故第六地菩萨得寂灭定神通现前。此是随空慧寂用门十地大悲寂用。从第五身出众海十方教化中。约有二十三种法门。
　　一足下出无数百千亿长者居士婆罗门众周遍十方者。表足是所行之行还从其中出行故。为长者居士婆罗门是世间仁士之行故。
　　二从两膝出无数百千亿刹帝利婆罗门众皆悉聪慧者。以两膝是起止坐卧卷舒自在之所由。膝还出清净王种。表智制生死如王自在。刹帝利者。是王种也。婆罗门者。是净行也。表智随生死自在。如王无染也。聪慧智能明白万法故。种种色相者。从智化现也。余皆是智中之行故。以义取之。
　　三从其腰间出等众生数无量仙人者。表腰间是世间行五欲之境。表以智幻生同众生行利众生事。自无五欲也。故出仙人。
　　四从两胁出不思议龙及龙女众者。表两胁是覆荫义故。于中出龙雨润众生故。
　　五从胸前卍字中出无数百千亿阿修罗王。皆悉示现不可思议自在幻力。令百千世界皆大震动者。胸是勇猛义卍者清凉义故。于中出修罗众。表精勤勇猛震动摧破烦恼魔军高慢山王谄爱宫殿故。令清凉故。
　　六从其背上出无数百千亿二乘者。表背是背众生之方所。还从其中出二乘众。表二乘背佛大智大悲万行利众生事及法界体用故。
　　七从其两肩出无数百千亿诸夜叉罗刹王者。表两肩是荷负守御之处。还从负中出夜叉罗刹可畏之状。守护行众善业之众生。及向十住及正入十住十行位者。乃至现作执金刚神。守护诸佛及佛住处。
　　八从其腹出无数百千亿紧那罗王及女。及出无数百千乾闼婆王。及各奏无数百千天乐及歌赞叹一切诸佛及法者。表腹包含众法义。还于其中出歌咏音乐之神称赞诸佛及法故。
　　九从其面门出转轮王者。明口是转法轮王之所由。还于其中出轮王之众故。
　　十从其两目出无数百千日轮普照地狱趣者。表目是慈悲破暗处故。及一切众宝国土。以作种种光明庄严显曜。及照一切众生无量事业。
　　十一从其眉间白毫相中。出无数百千帝释者。表眉间白毫相中道十地之果。还于其中出帝释身。表住于中道。得法之顶者。能为世主主导众生以帝释号能主故。
　　十二从额上出无数百千亿梵天。
　　十三从其头上出无量佛刹微尘数诸菩萨众者。明修行至法之头表行遍满故。
　　十四从其顶上出无数百千亿如来身。明佛果故。如随位雨法。如经自具。
　　十五又海幢比丘从身一切毛孔一一皆出阿僧祇佛刹微尘数光明网者。表全身总是法界般若波罗蜜妙慧三空无碍解脱教众生之光重重无尽故。
　　十六尔时善财童子。一心观察已下。是善财观察善知识所作三昧境界事业。
　　十七六月六日已下海幢出定善财称叹。
　　十八圣者已下是善财问三昧之名。
　　十九海幢比丘举三昧之号名普眼舍得。又名般若波罗蜜境界清净光明。又号普庄严清净门。
　　二十明海幢比丘举修般若波罗蜜门所得三昧有百万阿僧祇三昧庄严。
　　二十一善财重问三昧境界。
　　二十二海幢比丘重说此三昧。为说二十二种无障碍法。
　　二十三我唯知此一般若波罗蜜三昧光明。推德于先。令善财升进善财以如上十法。观察海幢比丘。又住立思惟观察经一日一夜者。明檀波罗蜜。七日七夜者。明七支戒。半月者。忍波罗蜜。以明忍但自益不益于人故。半月表之。一月者。以明精进自利利他故。一月表之。六月者。第六住也。复经六日者。是第六波罗蜜故。以为海幢比丘是十住中第六正心住修般若波罗蜜智慧日故。故云六月。是第六正心住。六日是第六波罗蜜智慧日故。此是十住中。第六正心住般若波罗蜜为主。余九为伴。以约智门中诸位通治。以约位门中。第六波罗蜜。偏治世间出世间寂用不自在障。得寂用神通自在门。犹出世慈悲心多入俗。常住世间慈悲犹劣故。以海幢比丘表之。虽有慈悲。但得无染行清净之慈。不得同众生行等众生事。一无有违方便取一切众生故。即以后位俗士休舍优婆夷。其行明处真不证知真行俗。
　　第二明升进。前位第七不退住中。如诸菩萨入智慧海已下。至辞退而行。有十六行经。约分为五门。一推德于先。二示善知识居处。三举善知识所居园林。四举善知识名号。五明善财正念海幢比丘教恋慕辞退而去。南行义如前已释。住处名海潮者。明善知识住生死海。广度众生如应引化。而无失时。犹如大海潮不失时故。以所居以表其行。园林名普庄严者。以一切生死海为园。以万行海为林。以行此大悲无尽无边之行海。以严净十方众生海。令成佛海故。园林名普庄严。于园中有优婆夷名为休舍者。此云满愿自满本愿遍化众生故。优婆夷者。表慈悲行也。此是十地中第七远行地大慈悲行之轨样。从此仿之至彼地功熟故。以神表之。明神用自在。前位是出世无染大悲法门。即以比丘表之。此位入俗处染而不污。处真同俗之慈悲。即以优婆夷表之。渐成力用自在故余如文自具。
大方广佛华严经论卷第四十三
入法界品第三十九之四
　　第一正入当位法门中。从尔时善财已下至我唯知此一解脱门。于此段中约分为十三门。一念善知识教思惟胜进。二渐渐南行至海潮处。三见普庄严园林庄严众宝。四入其园中周遍推求。五见优婆夷往诣其所。六致敬礼拜正申所求。七休舍优婆夷为说自己所行之法。八善财白言圣者发无上菩提心其已久如。九善财童子言圣者久如当得成无上菩提。十休舍优婆夷正答成佛久近因缘。十一善财请说解脱法门如何名目。十二休舍优婆夷正答其名名离忧安隐幢。十三我唯知此一解脱门。已下推德升进。如园林众事及宫殿众事皆众宝所严者。表约行愿广大尽佛界众生界故。依报庄严广大无限。容貌端正及诸严饰。表慈心悲愍益物利生调顺柔和体道无我。十波罗蜜无顺逆行十方诸佛身遍奉侍供养。所感正报容止可观。见者除惑人天崇重。表大悲行示现女身而非女心。所有庄严及以宫殿楼阁池沼。皆约悲智万行报生。如前先约略表示。所有严饰如经自明。意明此位方便波罗蜜慈悲行广庄严报广。经云善男子其有众生得见我者。皆于阿耨多罗三藐三菩提得不退转者明来至此位要修至三空解脱世间智。出世间智慧现前。成广大慈悲行。方来至此方便入生死门。达生死性与佛福智海本来一性。便得离忧安隐幢解脱门。方名不退住。虽复知空无我。常于生死有畏。未入离忧安隐幢。常居退位设不退还凡夫。还退作二乘。及生净土别欣乐果。故云十方诸佛悉来至我所于宝座上为我说法。表悲与智会。明此位以悲成无功之智门。第十住中王女慈行童女。明以智成悲自在门。师子幢王。表是十住位中无功用智自在。女表无染之慈也。至第十灌顶。住智悲满故。第十地是蕴积大悲成行门。以九个女天一个如来妻表之。十一地是大悲行满以悲起智成佛门。即以摩耶生佛表之。以此十一地中十个善知识。总佛果已满善知识。以具普贤行故。遍作世间人中仁士之行。童子师居士长者童子童女行同凡士。此明果极行遍故。大约以智发心。从初发心住。即悲智齐发为其始。学出世道根本智为先以此立五位五十个行门。以简生熟同别。由兹五十个波罗蜜五位中五重练磨。简其智悲广狭生熟出世入缠逆顺。和会福慧多少胜劣不同。令发心者不住一法及三四五十百千即以为足故。意令进升至于无限广大如法界故。就诸五位五十重中。一一具有智悲二行。五十个波罗蜜互相参彻。约有五百个波罗蜜门。共为主伴。圆此悲智世及出世心量广狭生熟之门。方明总别同异成坏六义。如此十住门十波罗蜜。直以约法界体实法安立。十法圆融互参成一百法门。以初发菩提心。以此佛本果行为样。修行从此本样。修行五重加行练磨方始得依初样。虽复练磨生熟差别。然智悲不异初心。日月时节亦无迁转。以约智发心本无三世时分故。此优婆夷。表对第六住是世间出世间法故。为回彼出世心多者。令依满本愿故。起爱处生死。爱度众生。成慈行故。以优婆夷名满愿表之。以取其志养育子孙无疲劳故。表大悲菩萨养育一切法界众生。若善不善皆无舍离。未曾起不济之心。化种种身。未曾舍一众生如毛发许。恒常对现一切众生前。种种教化令成就故。此位约回第六住出世心多不断生死爱度众生犹在爱习。以优婆夷表之故。名有行有开发。第十灌顶中以一分无功智成。以智生悲无有爱习。以师子幢王女慈行童女表之。此是当十住位中调治和会智悲生熟之意。如上我有八万四千那由他同行眷属常居此园。明以众生八万四千那由他诸烦恼园林悉皆与之同行而接引之。善财问优婆夷发菩提心久近者。意明求解脱无有久近。一发即三世一时求。解脱体中无有久近故。明大悲行中问发心久近者。意明大慈大悲深厚。还与众生界住劫久近相似。若众生界无尽大悲愿行无尽。后问久如成佛。意亦如之。且举三十恒河沙为量。已去唯佛所知意不可极也。又前三比丘得出世心是一十。至弥伽海幢比丘。得了世间出世间心。是二十。至此第七住入世行慈悲。是三十也。明发心久近。俱枳罗鸟梵本未译。毗卢遮那摩尼宝者。名为光明遍照如意无价宝也。宝多罗树形。如此方棕榈。以妙宝所成。阿卢那香此云赤色香。婆楼那天佛。此云水天解脱。名离忧安隐幢者。此有二义一教化众生使令离忧。是菩萨安隐幢。众生未离生死。菩萨不自取安隐故。因化成名。二菩萨虽达生死性空。于生死有畏。未为究竟安隐无忧。若能入生死教化众生。达生死众生及以教化者。总涅槃行无出无没。方名离忧安隐幢故。此是十住中第七不退住。方便波罗蜜为主余九为伴。约智门中五位通治。约位门中偏治世间出世间心大悲心劣。而令悲智得圆满故。
　　第二推德升进前位中。如诸菩萨摩诃萨已下至辞退而行。有十六行半经。于中文义约分为五门。一推德于先令其胜进。二示善知识处名为海潮。三示其国土名那罗素。四举善知识名号。五顶礼流泪辞退而行。此流泪者。表大悲弘深。又敬法贵入情至厚重。又表智悲自在垂悲俗流伤嗟苦趣圣心广济悲叹难胜此。南方有海潮处者与前位同名海潮处者。表悲智同会以将前位慈悲之门。升进会于智体。以将第八愿波罗蜜。发起智业会其悲门。智若不发兴大愿行悲。趣寂无由起用。是故十地中至此第八地位。诸佛三加七劝。令念本愿方能生大慈悲。是故二位同名海潮。明第八愿波罗蜜会其悲智一体方得无功大用行广利而无思。犹如海潮泛洪波而不作像此位菩萨以无功智化诸群品知根而不失时也。是故二位同名海潮。此会智悲不二。国名那罗素者。此云不懒惰。为第八住入无功之智称本智遍周利生无懈无疲劳懒惰之心。此位是十地中八地之样。从此而起。初迹至第八地。中方与本样会同。此中一分相应十地中第八地。大用一体无功智周佛地方满。至如来出现品是其满处。以法界品为源始。根本智恒尔无功大用故。以初发大菩提心者。元依法界普光明智体。发心功熟即是本来法界。但约智悲生熟广狭。上明位次第。仙人名毗目瞿沙者。此云出声可畏。为智目增明善摧邪论出言契当异论息心故。名出声可畏。善财悲泣流泪思惟有十难事。如经具明。
　　第一正入当位法门中从初尔时善财童子已下至我得无胜幢解脱门。此一段文约分为十三门。一念教诲思惟胜进。二渐次游行至那罗索国。三周遍推求毗目瞿沙。四见一大林阿僧祇树以为庄严。五见彼仙人旃檀树下敷草而坐领徒一万六申其所求。七仙人称叹善财。八仙人示其善财法门名字。九善财问其无胜幢解脱境界。十仙人以手摩善财顶执其手令善财自见其身往十方佛刹微尘数世界中。十一善财见佛获益。十二仙人放善财手还在本处。十三我唯知此无胜幢解脱已下是推德升进。波吒罗树者。似此方楸树。其气香其花紫色。尼拘律树者。叶似此方柹叶。其子似枇杷子。子下承蔕如柹。其种类耐老。于诸树中最高大。领徒一万。明行具足。
　　问曰。何故此位见仙人何意。
　　答曰。此有二义。一表智净如仙。为明此位无功智现。无染如仙。二为无功智现以大悲行能同异道同事接生。其居处林树庄严。明荫覆利物。池沼莲花庄严。明慈悲处世而无染行。仙人于旃檀树下敷草而坐。表智树覆荫。熏戒定慧解脱知见香。遍周法界敷草而坐。明无功之智能善治贪乱。明少欲之相。鹿皮草衣。示行少欲知足。髻鬟垂鬓者。无功之智圆满。如是徒众前后围绕者。明主伴万行圆满。善财见已往诣其所五体投地者。明敬法重人之礼。又表以五尘之境皆归智地。叹言真善知识。善知识者。无功之智本自真故。无胜幢解脱者。明此位无功用智性自遍周利益一切众生摧破烦恼无有断绝下位不如故。云无胜幢。仙人以手摩善财顶者。示以安慰接善财。手者表引接也。善财自见其身往诣十方十佛刹微尘数世界中。及到十佛刹微尘数佛所者。明会智境遍周也。凡至十住中第八住十地中第八地。皆须诸佛圣者。灌顶劝发加持。及第十灌顶住及第十法云地。总须诸佛灌顶加持故。若不加持。或时滞寂。或不了佛境界故。无能自进。为创初不达佛无功用智之境界故。已下见佛境界。如经具明。阿庾多者。此方一兆之数。那由他者。此方一沟。仙人放善财手善财即见身还本处。明以智力加持入法。既得法已自力常然。虽复圣者舍其加持一见见无有异故。如舟济度于岸。不可负舟而行。此是童真住明创初童蒙入真无功智之界。以愿波罗蜜为主。余九为伴。明此位无功智现恐当滞寂。以大愿门兴其智用故。又令念本愿广度众生有此节级。以法防之令不滞寂故。以智门中诸位通治。约位门中此位会七住中悲行。第八住中无功之智。以大愿波罗蜜兴作。令使智悲任用自在。
　　第二推德升进中。从如诸菩萨摩诃萨已下至辞退南行有十二行半经。于中义意约分六门。一推德于先。二示善知识所在。三举聚落名伊沙那。四示善知识名为胜热。五劝令致问所行法门。六礼敬辞退南行。南方如初所释。聚落名伊沙那者。此示长直。为表此善知识摄化长其直道无诸谄诳。故名长直。婆罗门者。此云净也。为表此善知识无染寂静故。名胜热者。表胜世间烦恼热故。示胜盛火炎热故。此是第九法王子住得法自在。明第九力波罗蜜法力自在示同外道五热炙身。引接邪徒令归正智。明得智同邪接诸邪见妄行苦行者。令皆信伏。下自具文。
　　第一正入当位法门中。从尔时善财童子已下至我唯得此无尽轮解脱。此一段经约分为二十五门。一得无胜幢法光所照入诸佛不思议神力。二念善知识教渐次南行。三至长直聚落见彼胜热修苦行四面火如大山。四中有刀山高峻无极登彼山上投身入火。五善财顶礼咨问所求。六婆罗门令善财上其刀山投身入火。七善财人身难得心有怀疑。八十千梵天在虚空中劝念此是金刚焰定光明。九有十千诸魔在虚空中劝念善财叹婆罗门德行。十复有十千自在天王于虚空中告语善财不令生疑。十一复有十千化乐天王亦在虚空叹婆罗门德。十二复有十千兜率天王在空称叹。十三复有十千三十三天于虚空中雨天鬘陀罗花供养。十四十千龙王。十五十千夜叉王。十六十千乾闼婆王。十七十千阿修罗王。十八十千迦楼罗王。十九十千紧那罗王。二十有无量欲界诸天如是等十三种众。皆在空中称叹婆罗门德。劝念善财不生疑惑。二十一善财悔过。二十二婆罗门为善财说颂。二十三善财顺教登其刀山入大火聚。二十四善财入火聚时获益。二十五我唯得此菩萨无尽轮已下是推德升进。如上婆罗门示行此行时。随诸众生总见行门。各自差别。约表法中。刀山是法王子住中力波罗蜜。智慧为体。成修行者达生死苦难。但见法界性解脱。须得无有怖畏。堪力用自在。火焰是金刚智之光明。亦名金刚三昧。如上诸天已说。伊那跋罗龙王。往因由破戒损其极臭树。遂头上生此臭树。故以名之也。优婆者。清信也。难陀者。此云欢喜。明此龙闻法信乐欢喜故。菩萨无尽轮解脱者。意明法王子住得法师位。以此一行随诸众生乐欲不同。各见说法及行门无尽差别。明称众生根圆满故名无尽轮。此是法王子住。以力波罗蜜为主。余九为伴。以约智门中以五位通治。以约位门中以治说法不自在障。同十地中第九地。从此果行修行至第九善慧地。功熟仿此。十住中本果还以法界体普光明智为大用。
　　第二推德升进门中。约分为四门。一推德升进。二示善知识处云南方有城名师子奋迅。三举善知识名云童女慈行。四顶礼胜热婆罗门足辞退而去。南方义如前初位释。城名师子奋迅者。是师子幢王所居之城其王是慈行女父。表智自在为王大悲行遍为女。明此从智生悲处生死染而与不染等。明习气尽故。前第七住中休舍优婆夷。明故存爱习用成悲门。以未断爱度众生之爱习故。号优婆夷。以此成大慈悲之行满。八住中无功之智方成。即明以从悲生智。此位以从智生悲故。即师子幢王女是童女也。表此位任运利生无染习也。第一正入当位法门中。约经文义分为二十二门。一于善知识心生尊重。二念教升进。三渐次南行。四至师子奋迅城。五推求慈行童女。六闻其童女族姓王种。七五百童女以为侍从。八明女所居之殿。九明女所坐之座。十善财闻已往诣。十一善财入已睹见童女依正报得庄严。十二善财见已正申所求。十三童女令善财观其依果所居报得知其行因。十四善财观已合掌瞻仰慈行童女。十五童女告善财法门名般若波罗蜜普庄严门。十六童女告善财所修行法门见佛之数。十七正举其见佛之数有三十六恒河沙诸佛名号不同。十八明童女受此法门诸佛各以异门而入。十九诸佛一说更不重宣。二十善财白言问此法门之境界。二十一正举所修观察法门时得普总持门。其数有百万阿僧祇总持法门。其大数有一百一十七。二十二我唯知此般若波罗蜜普庄严门已下明推德升进渐次南行者胜进也。至师子奋迅城周遍推求慈行童女者。会智悲无二体也闻此童女是师子幢王女五百童女以为侍从者。明信此十住位中灌顶住普该五位智悲二门总如此十住中修更无异路故。名师子幢王女。五百侍从以闻法者。是此当位中修行也。信此一位都摄。五位智悲总如此门。方名此十住门。名住佛所住。当如是知。以此住中善知识依报之境总与佛果报所得境界名体俱同。皆具因陀罗网互参之佛境身土。重重含容。时劫岁月都无延促。一一门各各具足无量一切法门。如经文自具。令善财观察者是。如慈行童女所居之殿名毗卢遮那藏殿者。即是佛果包含众德。五位行藏佛因果门。总在此位之中故。龙胜旃檀足金线网天衣座上而说妙法者。明以大慈悲身坐一切智智座上为龙胜也。说一切戒定慧解脱解脱知见五分法身之香白净教网。覆护引接一切众生。以之为座。善财闻已诣王宫门求见彼女见无量众来入宫中者。明此智殿悲宫是一切众生共所入处五位菩萨共所居都。善财问言。诸人今者何所往诣。咸报之言。我等欲诣慈行童女听受妙法者。此明信而无疑善财童子即作是念。此王宫门既无限碍我亦应入者。自念信已当入。入已见毗卢遮那藏殿者。自心智悲万行与五位因果智悲一时会入故。颇梨为地者。明以此宝似水精然红白赤碧不同但以明净类。以法身报得。琉璃为柱者以净行住持万德。金刚为壁者。智净防护也。阎浮檀金以为垣墙者。表净戒外严也。百千光明而为窗牖者。以教光明照俗报得也。阿僧祇摩尼而为庄绞者。离垢行严报生。宝藏摩尼镜周匝庄严者。根本智起差别智照众生根本报生也。以世间最上摩尼宝而为庄饰者。净行无染世间行报生也。无数宝网罗覆其上者。即能设教网报生也。百千金铃出妙音声者。明声遍十方说法之音所报生也已下明正报庄严。慈行童女皮肤金色。明法身白净心无垢报生。金色应真菩萨皆金色也。目发皆悉绀青。以净智照瞩覆护诸众生法故。梵音声者。清朗远闻十方也。令善财观其依报者。明知果即识其法门也。于一一镜中所现一切佛境界互相含者。具如经说。云此是般若波罗蜜普庄严门。我于三十六恒河沙佛所求得此法者。明十住十行十回向为三十故。六恒河沙佛所求得法者。通摄六位十信十地十一地佛果行总在十住十行十回向法中。成彼前后六位法故。以前信位具信未是实入住位故。十地十一地因果行门。但依十住十行十回向法。会融理智悲愿行门已。备十地十一地。依而仿之。令使惯熟。更无新法故。以后十地十一地中。不立随位进修佛果名号。亦无遥见佛来。亦无迎佛法事。上下随文看之。意自现尔。以是此第十灌顶住中。智悲二行。总收十住十行十回向智悲愿行。总在其内。故云三十。教虽文字有前后安立之迹。约智悲愿行。岁月日劫总是一法。总是一时。乃至十信心亦尔。十地十一地亦尔。此一位中一切总别同异成坏法无不在中故。如此位经文中。令善财童子观庄严境界见一一壁中一一柱中一一镜中一一相中一一形中乃至一一宝中。悉见法界。一切如来从初发心修菩萨行。成满大愿具足功德。成等正觉转妙法轮。乃至示现入于涅槃。如是影像靡不皆现如水中普现虚空星宿日月所有众。像广如经。说以此境界用明一位总含诸位诸劫日月时分皆不迁移。故云我于三十六恒河沙佛所求此法门。一说不再说悉皆领受。即须知十住十行十回向此三种十法。总在十住中一住中行故。亦以智中有此三十个法门。悲中亦有三十个法门。亦为六十恒河沙佛也。以一一位皆有遍法界行门故。以恒河沙略举。其遍义故。亦取一位通该六位故。亦表一切智慧解脱不离三空六波罗蜜故。一一位中有六位故。一一六位皆有无尽行愿故。以下举一百七个陀罗尼门。明此一位总摄十信十住十行十回向十地十一地因果。不出此位。一百七个总持收故。如是一百七大总持门。不出十波罗蜜中行。互参有百波罗蜜。如是百波罗蜜不出三十七觉支。以为互参助伴。成三贤十圣等妙六位。共名三十六恒河沙佛所求此般若波罗蜜普庄严门。以此恒河沙是此经中最初小数故。故举之明初发心中十住门即遍该六位中六十法故除十信不入位。深细思之可解。大意智此十住十行十回向三贤位。一一皆含十地十一地及妙觉地法界门。总通收一法界故。一智慧一慈悲一解脱一劫一岁一月一日一时。无前后无别异门。然安立种种随世差别法门故。终可不作延促长短见故。如初善财童子于善知识所起最极尊重心。生广大清净解。常念佛乘专求佛智。愿见诸佛观法境界。无障碍智常现在前。不合云常念大乘。以此经是法界佛果门。与二乘无比对分。亦与权教大乘十地之后安立佛果者。亦非比对。何得云专念大乘。以大者比小者说大。此法门所有发心。皆依佛果发心。所有心量愿行智悲之境。皆非比对。不可以将比对大小之乘惑乱佛乘之门。令使失其经意妄传教门。此是译经者不达误言也。如后应专求佛乘一切智乘不思议乘佛果乘。以佛果文殊普贤法界。才初发心总入故。又终始不分时劫差别。绝情所量。唯是智故。余如经文。此灌顶住位以智波罗蜜为主。余九为伴。此位以智治修行前后差别及智悲不均平障。入智悲圆满前后自在无二门。
　　问曰。此灌顶住位智悲已满。何故不以佛表之。何故将王女表之。
　　答曰。明此十住中一住即十住。明前德云比丘海云比丘善住比丘海幢比丘总是成佛出世间解脱位。弥伽解脱长者休舍优婆夷毗目仙人胜热婆罗门王女慈行。总果中圆会菩萨道。以一位互体通收。总在其内具足。凡见比丘是表求佛果以庄严菩萨行凡见俗士即明求菩萨行不离佛果。或男或女长者外道神天。表法一一随位行门配之方明。此已上十个善知识初德云比丘明以禅定观照显发自心佛智慧普见诸佛境界光明门。第二海云比丘是观生死海十二有支本来清净佛国海门。第三善住比丘法身智自在无碍出俗门。第四弥伽长者明处俗修行世间文字门。第五解脱长者明处俗身舍无尽佛刹庄严自体万境自性禅定门。第六海幢比丘真俗二达出缠寂用无碍神通门。第七休舍优婆夷处世成长大慈门。第八毗目瞿沙无功智现同邪门。第九胜热婆罗门摄诸邪见苦行门。第十王女慈行明智悲圆满总摄诸位智悲因果同时具足门。如是十门总摄六位因果。三十七道品互体圆融。一多具足。如帝网法门。此十住法门明自住佛所住。已下十行经明自利利他之行。已下推德升进入于十行位也。此童女慈行是智波罗蜜中大悲圆满门。明总摄诸位同该。位位如是。故云三十六恒河沙佛所求此法门。三十为十住十行十回向是也。六云通佛果妙觉及五位。通收表智波罗蜜圆该三贤六位。总含一际约法门依报。表之如前。以六相明之。于此十行中。从初善见比丘已下至出家外道。名为遍行。是十行中十个善知识。于此第一初行中。如诸菩萨已下至辞退而去有十一行经。于中文义约分为五门。一推德升进。二示善知识方所。三举国土名。四举善知识名号。五礼敬辞去。从如诸菩萨摩诃萨已下是推德胜进。南方义如初释。国土名三目者一法眼。二智眼。三慧眼。如推德中。智眼无翳。普观法界慧心广大。此是三眼国土。明随世利生。智眼观根。法眼知法。慧眼决择正邪。此三是一。随用说三。
　　第一正入当位法门中。自尔时已下至我唯知此菩萨随顺灯解脱门于此段中经文义分为六门。一善财思惟菩萨所住行有。一十三种甚深。二渐次游行至三眼国。三推觅善见比丘。四见在林中经行往返天龙恭敬。五善财顶敬申请所求。六善见比丘授与善财经行恒遍十方菩萨随顺灯解脱门。比丘号善见者。明此法眼智眼慧眼善见诸法。善见一切众生根性。应时教化而令解脱故。号善见也。比丘者。此名灭诤。能化众生烦恼见诤故名比丘。
　　何故十行之初先见比丘。
　　答曰。为明菩萨所行之行。皆令一切众生无诤离染出世间故。为行之首。皆须无染出世间。以此先见比丘。明心离世间方堪处俗同光利物。是故已下方明俗伦。在林中经行者。表行广多如林覆荫根茎枝叶花果明济。俗行如是故。林中经行往返者。明入生死度众生。令诸众生得出世涅槃之乐。又令不住涅槃起大悲愿入于生死。又度众生令至涅槃是往返义。如是转转无有休息。犹如一灯然百千灯冥者皆明明终不尽故。以随顺灯法门授与善财故以林中经行往返所表也。又壮年美貌端正可喜者。明能行诸行为壮年也。美貌端正是行报生故。又心端行正名为端正。其发绀青右旋不乱者。心清行正所报生也。又右旋不乱者。顺正法也。顶有肉髻者。智高德满报生也。皮肤金色者。智净心安素白无垢。慈悲利物业报所招。黄相是福德色也。颈文三道者。是不妄言出报所生故。额广平正者。智宽博达之报也。眼目修广如青莲花者。以智悲慈所报得也。唇口丹洁如频婆果者。明赤色也。是南方色。以为南为离离为日为虚无为心为法门。以智为日。口为说法之门。以智慧日。口能诠表正法。所生报也。胸标卍字者。业清凉所生。七处平满者。两手两足两肩马王阴藏。为七处满其臂纤长者。引接成善所生报业。其指网缦。以教漉众生所生报业手足中有金刚轮。明转法轮利众生所生业果。如是广叹其福。皆具如经所明。皆是智行内修外严众福因不虚弃。明知因识果。无量天龙夜叉乾闼婆阿修罗迦楼罗紧那罗摩喉罗伽释梵护世人及非人前后围绕者。明比丘所摄生依根遍故。以招其众侍从随之。亦是表法众也。主方神随方回转引导其前者。方法也。法随众生根器。回转引接众生。方无定相。即法无定相。足行神持莲花以承其足者。表行无行无染无尽光神舒光破闇者。以教光破惑也。阎浮幢林神雨众杂华者。明以广多善言众行引众生。令住戒定慧香花故。不动藏地神现诸宝藏者。此是禅定行能现智慧之宝藏故。普光明虚空神庄严虚空者。明以正智慧观照诸法庄严法空起差别智行差别行不离法空故。成就德海神雨摩尼宝者。明以普贤大愿成就大慈悲之德普雨法雨利益众生故。须弥山神头顶礼敬曲躬合掌者。明谦下离慢恭敬行也。无碍力风神雨妙香花者。明柔软语敬语无我语和悦语无粗恶语知时语不妄语利益语如法语赞叹语一切众善语。皆为无碍力。风神雨妙香花所闻之者。戒定慧香华悉皆具足。是故易云巽为言说。风行于地上可以观。此明君子之典礼雅言也。有所仿学以成仁德。故云风行地。地者坤也。坤为众人。仿君子言教故有所可观。此经以正智慧。风神口出正教言音为风出。合典礼之言为香华。春和主夜神庄严其身举体投地者。明慈悲和悦常处生死之夜令众生见者皆悉欢喜。发生善根名为春和主夜神。庄严其身投地者。明大慈大悲愿行庄严投于生死之地教化安乐一切众生。常觉主昼神执普照诸方摩尼幢住在虚空放大光明者明法空根本智照诸众生以差别智度令解脱故。时善财童子诣比丘所已下申请所求。皆云已发无上菩提心者。明于初文殊师利所已发菩提心。即达菩提体无行无修无求无得无证。以此求菩萨道。即不离菩提心。但求菩萨道成菩提心。本自无成坏故。不可已求当求现求已发当发现发。若无如是念故。名为已发无上正觉之心故。出此三世心故。名为已发无上正觉之心。比丘答善财言我年既少出家又近。明始从十住初生诸佛智慧。而生此行。名为年少出家又近。此十行门列名前后行。是一时十回向亦然。此三法一时行以智境界不出一刹那际。都该十信及十地十一地六位一时故。又初始发心不见生老前后际故。名为年少出家又近。我此生中者。即明不见始终之生中也。于三十八恒河沙佛所净修梵行者。明十住十行十回向以三十个法均调智悲以此三十个随位佛因果法互参智悲无尽故云三十。不离八正道行门。故云三十八恒河沙佛所净修梵行。前慈行童女。即云三十七恒河沙。即表三贤七觉之行。此云三十八恒河沙佛所者。即胜进至八正道故。三十八恒河沙佛者。总三贤之位八正道中佛因果也。总明发心之际正智现前破无明时。无量恶业灭无量智慧现前号为恒河沙佛数故。从一日一夜净修梵行或七日七夜净修梵行或有佛所半月一月一岁百岁乃至不可说岁乃至不可说劫满足六波罗蜜者。此明出世道满足六波罗蜜。余四方便愿力智波罗蜜等。是入生死成大悲行故。此是比丘但云六度不云十波罗蜜也。亦成道遗教入灭各差别悉能见者。明智境界顺俗差殊智。无纤毫时分迁也。已上日月岁劫明时不迁也。又云。善男子我经行时。一念中一切十方皆悉现前。乃至不可说佛刹皆悉严净。乃至不可说众生差别行皆悉现前。乃至成就普贤行满愿力故。一念领受不可说不可说如来法。广如经说。此一段明远近含容不可迁。不可具陈。总不出一念者。意明经行所表法身智体无依。以智无依故。即智无表里中边故。以智无表里故。即十方不远十方无近。以智无远近。体若虚空。明照十方。随愿起行。应根利物。不去不来。对现色身。如日现于众水之内。以此智境界故。时日岁劫性自无迁。一念悉亡。古今多劫即纤毫不转。远近境界不出尘中。智为愿使。愿是智王。悲行神通普贤行海。皆由愿使智。如声闻缘觉。虽有神通。以无大愿利众生故。对普贤行愿神通。犹如百千日光比一个萤火也。余意如经自明。法门名菩萨随顺灯解脱门者。明菩萨以自如来普光明智。顺诸众生行起差别智。教化众生恒令发明无有休息。名菩萨随顺灯解脱门。此是欢喜行行檀波罗蜜为主。余九为伴。以约智门中一行之中通修众行。以约位门中偏修六波罗蜜出世之行。此十行初门。以将十住中智波罗蜜门。普印三世一切佛境界众生境界无尽劫。总一时故。不出毫内故。已下例然。初终总尔。
　　第二推德升进门中。自诸菩萨摩诃萨已下至辞退而去有二十一行半经。于中文义约分五门。一推德升进。二示善知识方处国土。三示善知识居止处所在河渚中。四举善知识名号名为自在主。五顶礼致敬辞退而去。从如诸菩萨已下是推德升进。其中南方义如初释。国土号名闻者。依教主立名。为教主有名闻故。河渚中居止者。表戒为河流必入智海故。童子者。为明戒净无染号为童子。名自在主者。为明已从如来法身智果。入俗利生。出世入缠。主导众生皆自在故。以立名也。
　　第一正入当位门者从尔时善财童子已下至我唯知此工巧大神通智光明法门。于此段中约分为七门。一受教念持升进。二天龙夜叉众围绕。三至名闻国周遍求觅自在主童子。四天龙示其所在。五善财即诣其所见十千童子所共围绕。六聚沙为戏善财见已顶礼申请所求之法。七自在主告善财所行之法。于此所修法中约有十门。一书。二数算。三印印手印符印等是。四界界者世界也。五处者处所也。即世界众生住居处所。六疗病。七工巧。八调练仙药。九农商。十知众生所出世根等。于中算法阿僧祇品略序。此亦如彼也。此是菩萨行以法算数而知。彼阿僧祇品佛智满智眼自然而知。不须算法也。自余如文自明。此是饶益行中戒波罗蜜为主。余九为伴。若约智境法门。一位通修十行。若约位门中。此饶益行中。以书数算印农商相法并出世间。方名戒体。前十住中。但以法身法性理智为戒体。即是比丘观十二有支生死海。为佛智海。是十回向中。以海师善入生死海为戒体。如十信中。即以畏罪修福离世间行为戒体。十地中即修大悲为戒体。即喜目观察众生夜天神。是在佛右面。左为智。右为悲。又喜目观察众生者。是慈悲之名。以之为戒。各随五位戒体升进不同。以智通该。一位中五位总具。此中上下十善知识。约其行体论之。世技医方供养等事如经具言。
　　第二推德升进。中从如诸菩萨摩诃萨已下。至辞退而去有十七行经。于中文义约分为五门。一推德升进。二示善知识住处及方所。三举善知识所居城名海住。四举善知识优婆夷名为具足。五礼敬辞退而去。从如诸菩萨已下是推德升进中城名海住者。表此优婆夷能含众德如海。优婆夷名号具足者。明约德立名。表此优婆夷以住此忍波罗蜜中具十波罗蜜。以常能大舍具檀波罗蜜。素服清洁名之为持戒。被发毁容名之为忍。心常不与世心和合名之为精进。智悲利俗不与识俱。名之禅定。已践佛果出世妙慧名为智慧。常处生死引接众生。又心无女业示受女身。明大悲行。是名方便。常随本愿六道济生。名之大愿。不畏生死常转法轮。名之为力。随智幻生一切刹海常施佛事。名之为智。具足如是十波罗蜜四摄四无量故。故名具足。善财闻已举身毛竖者。为闻具足之名喜心惊悦。
　　第一正入当位法门中。从尔时善财童子已下至我唯知此无尽福德藏解脱门。于此一段约分为二十门。一念善知识教门广大如海思惟升进。二渐次南行。三至海住城寻觅善友。四众人告语在此城中。五善财诣门合掌而立。六所观依果其宅广博种种庄严。七善财入已见优婆夷处于宝座八观其正报身相容仪可尊。九见其宅内敷施十亿妙座十见其小器在于座前一万童女以为侍卫更无诸余衣服饮食。十一善财见已致敬申请。十二优婆夷告语善财所修之法门。十三举其法门名菩萨无尽福德藏。十四以其小器十方六道众生所须饮食种种美味悉皆具足。十五一生所系菩萨食已皆于菩提树下成佛。十六举百万阿僧祇同行之众三业皆同。十七善财见无量众生从四门入。十八随愿所请随所须食皆悉充满。十九举其我唯知此菩萨福德藏门。二十推德升进。以成后行。十千童女者。万行具足。四门而入者四无量心。以一小器所施饮食遍周无限众生皆充饱者。明器虽量小约以法界施智入因陀罗门小含无尽。又加法界智愿力广大之心以一微尘许之。食令十方一切所生众生食之充足。元来不减毫末以一微尘许之食即法界量。无里外中边限所碍故。法门名菩萨福德藏者。明施愿广大也。此是第三无违逆行。以忍波罗蜜为主。余九为伴。约智门中十行五位通修。约位门中以忍为体。以忍为小器。无行不具足故以谦无不利。
　　第二推德升进中。从如诸菩萨摩诃萨已下至辞退而去有八行半经。于中义意约分四门。一推德升进。二示善知识方所及所居之城。三举城名大兴及知识名明智居士。四善财顶礼辞退而去。从如诸菩萨已下名推德升进城名大兴者。约教主立名。以精进波罗蜜大兴利益。以立城名居士名明智者。约第四无屈挠行。见根利物仰视虚空即财法俱施。故名明智。此是十住中生贵住。十地中第四地得出世智现前。三界业尽当生佛家故。此十行中为明智居士者。居处处俗怀道利生。故名居士。
大方广佛华严经论卷第四十四
入法界品第三十九之五
　　第一正入当位法门中。从尔时善财童子已下至我唯知此随意出生福德藏解脱门。于此段中义分为十门。一念善知识所授之教思惟升进。二渐次南行至大兴城推求明智居士。三于善知识心生渴仰。四念当承事诸善知识心无懈倦。五见其居士在城内市四衢道七宝台上处无数宝庄严座。六善财申请所求。七长者称叹能发大菩提心求菩萨道。八长者示其善财能发大菩提心之众。九长者告善财所行之法门名随意出生福德藏解脱门。凡有所须悉皆满足。十待众来集示其施法。仰观虚空如其所须从空而下皆悉充满。然后说法。从我唯知此随意出生福德藏解脱门已下是推德升进。前位优婆夷。以其小器。以明忍门离慢怠高心施其饮食充满。此位之中。表精进之心无屈挠行。常行空观以除烦恼。得无上智心。一切依正法报人天善根。总在其中。居士云生如来家长白净法者。明此位是第四生贵住行。亦是十地中第四地三界业尽生如来家。唯有世间智慧满足五住中及第五地中修学六住及六地真俗二智。俱终得寂灭定。三空现前任运神通十方教化。然后七住及七地已去入俗起同凡行。行大慈悲门。八地分得无功。十地佛十力方满。十一地任运利生。是故于此仰视虚空。是所修行精进之行。一切业苦皆悉除断一切佛法及人天福德咸在其中。但修法空达缘起寂一门。一切烦恼自然不现。一切明智自然现前。且约举大要。广义如经自明。此第四无屈挠行以精进为主。余九为伴。约智门中五位十行同行。约位门中观法空门。了缘生解脱为胜治。三界余习法身智现生如来家。十住初心创开佛慧生如来家。第四住治三界惑净佛智慧现前生如来家。第八住中无功智现前生如来无功智慧家。第十住中智悲普济受佛职位。亦是生如来家。十地位中一依此样而成地位。十住是十地胜进之样。不同权教佛果在十地之后。三乘四十心地前为加行。十地为见道。此华严经十住为见道。十行十回向十一地为加行。修行令惯熟故。佛果于初先现。以普贤悲愿。令智悲大用惯熟自在故。以自如来根本普光明智先现故。始终本末。总无延促时日分齐故。以法身根本智如实而言。不同三乘权教情所解故。皆须约本而观之。毕竟佛果惯习已成。普贤行已满。一往但以教化一切众生为常恒从初至末。无始无终。无成无坏。但以普遍十方一切六道。以智对现利生为永业也。从初发心起信修行时。发如是信乐。发如是志愿。起如是志求。见如是道。从初发心住。以定观力契会法身。显根本普光明智。照知一切自他生死海性自解脱。但为教化众生令其迷解离妄想苦故。亦不见自身成佛不成佛故。若也起心图成佛念。当知此人去佛道远。若也但以法身无性之力。自他性离无成坏心。起方便力。兴大愿力。起大悲门。无作而发无限志愿。教化一切法界中无性众生。使令迷解。还令省悟得自心无性之理。妄想系着自无。不言成佛。不言不成佛。不可作如是图念之情。如此华严经安立五位教门。但为引接未得谓得未至谓至未满云满滞染净障于菩提道及菩萨行有止足心有休息想。安立五十重因果一百一十重法门。使不滞住止息休废之心。满普贤愿行。至无尽极故。
　　第二推德升进门中。从如诸菩萨摩诃萨已下至辞退而去有十五行半经。约分为五门。一推德升进者。从如诸菩萨已下是。二示善知识方所者。云南方如前所释。三示善知识所居城者。城名师子宫。此约化主立名。师子是无畏义。明此第五离痴乱行中以禅定为宫。四有长者号法宝髻者。表此长者所行禅行是法界体用自在无碍禅。总摄十波罗蜜行。八正道咸在其中。如下长者所居其宅十层楼阁宅有八门者。是明定体遍该诸行。名法宝髻者。表[木　　彎]摄诸位故至。法顶故五。礼敬辞去。
　　第一正入当位法门中。从尔时善财已下至我唯知此菩萨无量福德宝藏解脱。门于此段中义分为十门。一念善知识教增长福德海。二渐次南行向师子城。三周遍推求宝髻长者。四见在市中礼敬正申所求。五长者执善财手将诣所居之宅。六令善财观其报居之宅众宝所成十层八门。七善财观已问其所修之因。八长者为说往昔所修之因。九并陈回向三处。十推德升进。随文释义者。周遍推求宝髻长者者。明遍观心境空有三界定乱升进无依无得无证之定门。市中而见者。明寂乱等也。若望十住中解脱长者即入三昧。明身含佛刹之门。表创居之体。此十行中定。明行体恒定。表处生死市廛摄化众生无亏定体。明动用。俱寂性自离故。遽即往诣顶礼者。速会其定体不迟滞也。已下正举申请中。执善财手者。引接也。将诣所居示其舍宅令善财观察者。令知所因也。舍宅清净光明真金所成者。约位以禅波罗蜜为主余九为伴。明定体白净无垢报成光明。真金为舍宅之大体白银为墙者。以禅体成。戒为防护义。颇梨为殿者。以禅体显智成忍。此宝似水精明净。然有众色不同。绀琉琉宝而为楼阁者。以禅体而作精进。观照更增明净清洁也。车磲妙宝而为其柱者。以禅为行。住持诸法故。已下自余庄严。以次依十波罗蜜次第排之。十层楼阁亦准此十波罗蜜。从下向上排之自有次第。宅开八门者。一而各有两门。四方都八也。明八正道行也。第十层中明第十智波罗蜜。圆会三世佛因果。一念而满。教化众生及入涅槃。总皆不移也。智约境界法尔如斯故。已下九层中初以檀度。二以戒。三忍配之。自有次第。并是以行报生表法。为善财说本因中。云我念过去过佛刹微尘数劫。有世界名圆满庄严。佛号无边光明法界普庄严王。彼佛入城时我奏乐音并烧一丸香。以此供养回向三处得此界报。所居舍宅如是者。明得定体。以十住位中已得定体故言佛刹微尘为数量者。明定越迷尘自智慧现入此十行禅门故。故表越迷尘智现以善说法为乐音。表因定起慧也。定香但烧一丸五分法身周备。回向三处者。但入此随行寂用无碍定门。即能永离贫乏常见诸佛及善知识。恒闻正法。是为三处。如经具言。我唯知此菩萨无量福德宝藏解脱门者。明随行寂用无碍定门能摄福智及以大慈大悲四摄四无量法皆在其内。是故号此长者名为宝髻。表此随行定门。总为髻摄法义。自余如文自具。此一段是第五离痴乱行。以禅波罗蜜为主余九为伴。约智门中诸位同治。约位之中此位治世间出世间定乱。如此长者十层楼阁。总摄十住十行十回向十地十一地及佛果。皆悉通收。以法界无依无性禅为体故。皆以自体无依无住禅体中十波罗蜜。以为庄严。论主以颂释曰。
　　无作自性禅园苑　　普光明智为大宅
　　差别观照严楼阁　　布施法食满众生
　　净戒宝衣恒普着　　精进慈心为婇女
　　禅定善达世间智　　五地通明菩萨住
　　寂灭般若第六层　　七层方便住生死
　　无功八层用自在　　九层一生法王居
　　第十层中佛果满　　如是次第而修学
　　毕竟不居初中末　　以此众法利群生
　　依正二报于中得
　　此略释大况广意如文。意明一行中十行齐行无始无终。例皆如是。
　　第二推德升进中。从如诸菩萨摩诃萨已下。至辞退而去。有十行半经。于中约分为六门。一推德令进。二示善知识之方所云南方。三示善知识之国土名藤根。四示善知识所居之城名普门。五举善知识名号曰普眼。六致敬辞去。随文释义者。推德令善财升进如叹德中。有八行经。如文具明。国名藤根者。表善知识第六般若深固彻众生源故。如藤根深固彻于大地至水际故。取坚实穿达义。以类智慧观达世出世法皆彻源底故。城名普门者。明以普眼遍知诸法。依法主立名。长者名曰普眼者。智慧过人天。名之为长者。世及出世无不遍知。名为普眼。已下劝令往诣。如文自具。
　　第一正入当位法门中。尔时已下至我唯知此令一切众生普见诸佛欢喜门。于此段中约分为八门。一正念善知识教思惟升进。二往藤根国推问求觅普门城。三在衢路见长者正申所求。四长者授与善财所行之事。其所行事有四。一善治众病。二善说对治诸根法门。三善和合诸香供养普见诸佛。四推德升进随文释义者。其城稃灕崇峻重堞。最高曰雉。雉重曰堞。城高曰崇。难升曰峻。明此善知识住第六行中智慧重重无尽尊高难入故。衢路宽平者。三空智慧荡无涯际。世及出世智无不周。善治诸病者。世间四大不和病以汤药治。如烦恼病以五停心观十波罗蜜治。善和合诸香者。以戒定慧解脱法身智身香。随根普熏。自佛出现。如上之事。皆约事表法。有事有法。皆含世间出世间二义。如十住中第六正心住。以海幢比丘入寂灭定身出化云遍周饶益。表第六住中般若寂用无碍门。今此十行位中。第六般若善现行中。举纯用是寂。得成就寂静身语意行。如上能疗治众病者。实有是行。表法者。风病明想念多者。以数息对治。引令内止方便令所缘所息。顺无作定显智用神通利化一切。黄病者。表贪欲多者。对以不净观。痰热病者。表愚痴多者。对以十二缘生观。鬼魅病者。表取着妙相不离魔业及天报神通对以空观。蛊毒者。表一切有所得心能生一切诸缠害业。爱业喻水。嗔业喻火。如是等病皆能对治。如和合诸香者。亦实有如是行。表法者。即明智慧善说教香令熏破诸恶报业故。随诸恶业为臭。随智慧行为香。如辛头波罗香者。辛头即阿耨达池西面金牛口中所出大河。流入信度国。波罗者。此云岸也。明此香出此河之岸上。表此第六善现行三空智慧四辩无碍如彼大池涌出四河润泽大地复成大海。一切戒定慧解脱解脱知见五分法身香。皆生其中。若有众生闻而入信。皆得度脱超升彼岸。经举其一。余三河准之仿之。阿卢那跋底香者。此云赤色鲜明香。表赤色是南方正色。又表离为虚无为日为明为心。以离法心故。离犹丽也。像此位三空四辩无相智慧光明。丽于一切众生心境。皆得智慧解脱香故。乌洛迦栴檀香者。乌洛迦。蛇名。栴檀者。香树也。明此蛇最毒常患毒热。以身绕此香树其毒气便息。表若有众生闻说心境俱空。本无体相无有处所。一法可得之香。信而悟入。一切烦恼毒热自然清净。余香如名可解。如是八种智慧香。熏诸众生邪见识种。令依八正道行入如来智慧香故。善男子。我唯知此令一切众生普见诸佛欢喜法门。明如上对治诸法智慧开诸佛智慧方便皆令众生入佛智慧皆欢喜故。已下明推德升进。此名第六善现行中善知识以般若波罗蜜为主余九为伴。若约智门中诸位同治。若约位门中治随行寂用不自在障。令随行成就寂静身语意行纯清净故。
　　第二推德升进分中。从如诸菩萨已下至辞退而去有九行半经。约分为四门。一推德升进。二示善知识所居方所及所居之城名多罗幢。三举其王名无厌足。四敬辞而去。城名多罗幢者。此名明净。约化主立名。以第七无著行中以出世间净智慧。善入世间作慈悲主。善知诸根化身同事不忘接生故。王名无厌足者。利生无厌故因行成名。余如文自具。
　　第一正入当位门中。从尔时善财童子已下至我唯得此如幻解脱。此一段经约分十四门。一正念善知识升进。二往多罗幢城。三问众人其王所在。四众人答言今在正殿。五善财往诣遥见彼王处那罗延金刚之座。六见王报严身殿皆是众宝七。见王苦其罚恶痛切难当。八善财心生疑惑。九空中天告用善知识言。令除疑惑。十善财疑除往诣王所顶礼正申所求。十一其王执善财手将入宫中令观报境。十二其王举如幻解脱门化现其身自作恶业受种种苦令实众生心生惶怖起诸善根发菩提心。十三其王自申所行常于身口意乃至一蚊一蚁不生苦害之心况复人耶。十四推德升进。阿那罗王者。此云无厌足也。如十住第七住慈悲位。以休舍优婆夷表之。此十行第七慈悲行以无厌足王表之。以明治恶人之行。自化作恶自苦治之。令实众生厌世修德成菩提道。第七回向以观世音主之。第七远行地中。以夜天名开敷树花主之。如是皆是随位成就慈悲之别名。自余如经具明。此是第七善现行善知识。以方便波罗蜜为主。余九为伴。约智门中诸位通治。约位门中以治处生死中染净二行不自在障。令得住生死中大智大悲得自在故。
　　第二推德升进门中。从诸菩萨已下至辞退而去有八行半经。约分四门。一推德升进。二示善知识方处及所居之城名为妙光。三举善知识王名大光。四顶礼辞去。经云城名妙光者。此同第八住第八地无功智慧妙用。是本位之中差别智满。王名大光者。名根本智。自余如文自具。
　　第一正入当位法门中。从尔时善财童子已下至我唯知此菩萨大慈为首随顺世间三昧门。于此一段经约分为十五门。一念善知识教思惟升进。二渐次游行人间城邑。三然后乃至妙光大城。四问人求觅所居人咸报言今此城是。五善财得闻城所居住处欢喜踊跃。六明善财入妙光城所见依果报境众宝庄严。七明善财见如上妙境及男女诸。六尘境界皆无爱着但一心思惟究竟之法。八渐次游行见大光王所住之处。九见王依正二报身土庄严。十善财五体投地顶礼其足。十一正申所求。十二王告善财所行之行名菩萨大慈幢行。十三妙光城随心所见净秽不同。十四王入大慈为首随顺世间三昧门。时所有报严宝地宫殿皆六种震动。树林低首泉涌归王。万姓天人龙神恭敬。夜叉罗刹咸起慈心。八部诸王无不顶敬。皆生欢喜发起善根。以此大慈为首三昧之力法如是故。十五推德令善财升进随文释义者。渐次游行或至人间城邑聚落旷野岩谷然后乃至妙光大城者。明周巡观照治前位中智劣大悲不圆满习。治令智悲均平。智悲自在方至第八无功妙用之行城故。问众人言妙光城今在何处者。明以观照之力智悲齐等犹不自识。是故须问旧住之人。表无功之位智悲难会。众人咸报言妙光城者。今此城是大光王之所住处者。明善财契会智悲自在如王之门。善财欢喜者。入法乐也。作如是念已下。自念必当更闻胜法菩萨所行。作如是十种念已入妙光城。明以前第七行中修世间慈悲之行入第八无功智之城。名入妙光城。为明达智朗然大慈增广。已下入城所见宝严地树宫阁台观池沼等。皆明入此行门约智非报生一不虚来。皆以慈宫智殿观楼种种智阁法性行花七菩提堑八正道水随菩提行树防护一切众生身口意。业以为垣墙。一如十回向初配当埤堄者是垣。上倾看之孔也。皆以宝严。此七重。以七菩提行之所报成。举七数仿此。其城纵广一十由旬。由旬者。若约佛本行集经第十二云。以七微尘成一窗牖尘。七窗牖尘成一兔毫头尘。七兔毫头尘成一羊毛头尘。七羊毛头尘成一牛毛头尘。七牛毛头尘成一虮。七虮成一虱。七虱成一芥子。七芥子成一大麦。七大麦成一指节。七指节成半尺。二半尺成一肘。四肘成一弓。五弓成一丈。二十丈名一息。八十息成一俱卢舍。八俱卢舍成一由旬。计此方尺量。二里余八十步。当一俱卢舍。八俱卢舍为一由旬。一由旬合有一十七里。其城一十由旬者。合东西南北一百七十里。若准其城内有十亿衢道。一一道间皆有无量万亿众生于中止住者。即非是此世间小由旬量之所能容。即是以根本智为大城。一即十故。体用彻也。差别智为衢道。十智之中。一中有一亿同别之用乃至无尽。八正道为八门。四八三十二。明十波罗蜜七觉分。八正道分共为进修十住十行十回向。和合圆融智悲二行。令使自在。号根本智。曰大光王之。随诸众生根品上中下见。名妙光大城。广狭不同净秽差别。所有众宝庄城及地树宫殿。总约智悲报生。如文自具。此城有一楼阁名正法藏。大光王常处其中者。此是差别智之报境。根本智自在王。常处其中。善财见大光王去所住楼阁不远。于四衢道中坐如意摩尼宝莲华藏广大庄严师子之座者。此明四智四无量四摄法引接众生为四衢。以南北东西通过大道。名为四衢。此一四衢摄多道路。乃至百千。总以一四衢收故。以随意接生皆令无垢故。以如意离垢宝以为其座。以行无染故。号莲花琉璃为座足者。明智随万行明净无障。金缯为帐者。表智随慈含育众生。宝网者以约妙说教网报生也。天衣以为茵蓐者。以智无依为座体。茵蓐者。有文彩蓐也。以智无依。具足四无碍辩之文章。引接众生故。其王于上结跏趺坐者。智悲二业交彻自在。二十八种大人之相者。明十住十行二位智悲已修。犹有十回向未满。以此未具三十二相。明以三贤位极方成转轮王之三十二相故。此约智境不动念。而和会诸位同异总别之义也。必不得作。如情延促量也。即全亏经意。设此经教。金轮王即如随好光明功德品中所说金网转轮王。此转轮王于百千亿那由他佛刹微尘数世界中教化众生。此王放摩尼髻中清净光明。若有众生遇斯光者。皆得菩萨十地位。成无量智慧光明。得十种清净眼。十种清净意。八十随好者。以随好上界梵天王同得是世间好故。非同三贤位满三十二相八十种好。如顶生王等。是转轮王。以凌帝释便失神通。仍居退坠。此是三乘中一四天下小金轮王也。亦有三十二相八十种好。皆具福相。就中不同。如此十行中大光王是人王摄化境界。周满十方百千万亿那由他世界。悉皆化现普资引接故。如三乘中金轮王但化四天下人不及诸天。此十行中第八难得行为人王。摄化十方无边境界及上界天王人天六道。无不遍摄故。以得佛智故。已下叹王福智二业。如文具明。经云。亦如虚空显现种种法门星象者。明主方神以方隅成法。即八卦九宫是也。上方干像其中二十八宿及十二时支干及日月五星诸列宿等。皆有法则。其世人王法之以施德令。佛以取之用表说法。自除如文自具。其座前种种珍宝周满衢路者。是王所施之物。如经广明其王身如金山者。应真色也。以净智内明行慈祐物之所感也。端正女人皆具六十四能未详。我净修菩萨大慈幢行者明从十行之初至第六行修行出世智慧之门。从第七行至此第八行前。修处世慈悲起智之行。至此第八行处世无功用智现前。常以大慈悲为首。智随破惑。名之为幢。从此已去至于第十行中。遍行外道。以大慈悲行乃为九十六种外道身。我皆为之接诸邪见。是一终行满故。净名经云彼外道六师所堕汝亦随堕。乃可取食。王言。我于无量百千佛所问难此法思惟观察修习庄严者。意断善财疑也。前十住中第八童真住。见毗目瞿沙仙人。亦五体投地。于此第八行中见大光王。亦五体投地者何也。意明此位修悲至智总五位通该。以表智悲普遍故以此表之。但五位中第八位。皆明菩萨行圆。从此第八位已去皆修如来十种力用自在。以五位中第十位皆是智波罗蜜为主。余九为伴故。从此已去后位任运自成。其大光王入菩萨大慈为首三昧。显所行慈心业用饶益自在。令后学者仿之。以明无依之智入等众生心与之同体无有别性。有情无情皆悉同体入此三昧所感业故。令一切众生及以树林涌泉悉皆归流悉皆低枝悉皆稽首。夜叉罗刹悉皆息恶以明智随一切众生皆与同其业用一性无二。如世间帝王有慈悲于人。龙神顺伏凤集驎祥。何况人焉。而不归仰。况此大光王。智彻真源行齐法界。慈心为首。神会含灵。与众物而同光。为万有之根本。如摩尼宝与物同色。而本色不违。如圣智无心以物心为心而物无违也。明同体大慈悲心与物同用对现色身而令发明故。山原及诸草树无不回转。向王礼敬陂池泉井。及以河海悉皆腾溢流注王前者。以智境大慈法合如此。若众生情识所变之境。即众生不能为之。如莲华藏世界中境界。尽作佛事。以是智境非情所为故。圣者以智归情。令有情众生报得无情草木山泉河海悉皆随转以智回转以末为本故。如世间有至孝于心冰池涌鱼冬竹抽笋。尚自如斯。况真智从慈者欤此第八行中明智从悲行用故。以是列众之中先标十千龙王。以为众首者。表智恒游空垂慈雨法。以龙游空兴云注雨表之次如他化自在天王已下诸众皆明。以大慈为首。三昧业用所招之众。如文具明。从顶礼于王已下有四行半经。明摄化广狭及推德善财升进。此是第八难得行善知识。以愿波罗蜜为主。余九为伴。约智门中诸位通治。约位门中治第八行中智悲不自在障令得自在。大慈为首智为先导。已前以慈修智。已后第九十二位以智行悲。前十住中亦如是。后十向十地亦仿此意明以无功之智用成慈悲等众生之业用无自功可成。如来十力四无畏任运自至。
　　第二推德升进中。从如诸菩萨已下至辞退而去。可有十六行经。约分五门。一推德于先令善财升进。二示善知识方所。三举善知识所居城名曰安住。四举善知识优婆夷名为不动。五致敬辞退而去。随文释义者。有一王都者。明此位是第九法王子菩萨所居。故号王都。凡五位中。第九位皆是法王子位得说法自在。优婆夷者。是清信女也。年已长大。二十已上不嫁自居。修德离俗无染清洁。号优婆夷。名不动者。明此女人自发心来经阎浮提微尘数劫所生之中。于世五欲及以嗔恨更无所动。名为不动。
　　第一正入当位法门。于此段中。从尔时已下至我唯得此求一切法无厌足三昧光明为一切众生说微妙法皆令欢喜。于此段中约分十七门。一念善知识教思惟升进。二如是思惟善知识众善深恩悲泣流泪。三善财童子如是悲哀思念之时有随逐觉悟菩萨如来使天于虚空中便加劝誉令往安住王都。四从彼智光明三昧起渐次游行至安住城。五周遍推求不动优婆夷。六众人咸告之言。此是童女在其家内父母守护。七善财闻已往诣不动优婆夷所入其宅内见其依报所居。八蒙堂宇光照其身得五百三昧门。九次观正报身相殊胜。十明善财说颂叹德正申所求。十一优婆夷正说自行之法。十二善财所请三昧境界云何。十三优婆夷自说自行本因发起时劫缘起。十四正说空中佛为说法。十五自说发心已来经阎浮提微尘数劫。于尔所劫中修世间出世间一切众技。艺法。未曾废舍一文一句。十六优婆夷问善财得见菩萨求一切法无厌足庄严门不。善财答云欲见。十七优婆夷入此三昧不可说佛刹微尘数世界六种震动悉皆清净琉璃所成。善财皆见已下推德升进。随文释义者。
　　问曰。何故此位念善知识悲泣流泪何意。
　　答曰。为明从智修悲满佛十力故。
　　又问曰。此位善知识何故为女人。
　　答曰。如下文云。过去有佛号曰修臂。修者。长也。明引接义。表此从无功之智以愿波罗蜜行慈接引一切众生。故王名电。授者。是智也。为明智能破迷见道速疾如电光也。唯有一女者。慈悲也。明第六行至第七行。以悲修智。自第八行已去以智修慈故。故以王女表之。是童女者。第八住第八行已前慈悲位。犹有染习。此第九住第九行。从智起悲无有染习故。故以童女表之。在家父母守护者。以方便为父。智度为母。以守护慈心为女。无染障故。净习障至十一地。方无如十定品中灌顶菩萨犹三求推觅不见普贤者其样式是也。善男子。我得菩萨难摧伏智慧藏解脱门者。明第九法师行中善摧邪论。已入如是十力智分故。如下文云。我于彼佛所。闻如是法求一切智。求佛十力求佛辩才。又以法师位中。表素洁清高慈悲和悦谦下无慢。以女表之。非即女也。善财入其宅内见彼堂宇金色光明普皆照曜者。明此第九法师位悲室教光所烛故。触善财身即得五百三昧门者。一了相本净自体光明。二达心境无依不居空有性自寂静。三如是三昧能于世间无所染着。四普眼舍得三昧者。明智眼无依名之为舍。善知万有名之为得。五如来藏三昧门者。明一智之内含容万德。举此五数。以明五百都含五位五百法门善财入此三昧。如七日胎者。同此位中以智入慈柔和怿适悦也。一切众生见此女人皆无染着心一切烦恼自然消灭者。明智相福资仁慈端正无染爱业以受其身所生其身无有淫相。天人恭敬见者惑亡。善财以一行颂。叹此女人修戒忍精进三种行得光明照世间身。如经具明。优婆夷入定显求一切法无厌足。三昧门令善财见。如文具明。不空轮三昧者。须学世间出世间皆具足故。十力智轮三昧者。会佛差别智轮满故。佛种无尽藏三昧门者。智无不含化无断绝故。此三三昧是总。一万三昧是别。明一多相容自在入因陀罗网教门。已下推德升进。此是第九善法行中善知识。以力波罗蜜为主。余九为伴。约智门中诸位通治。约位门中治说法不自在障令得自在。
　　第二推德升进中。从如诸菩萨已下至辞退而去。有十五行半经。于中约分四门。一推德令善财升进。二示善友方所及举城名都萨罗。三举善友之名行为出家外道名为遍行。四礼敬辞去。随文释义者。城名无量都萨罗。都云喜乐。萨罗云出生。谓此城出生无量喜乐等事表。此善知识智度圆满行同十地已终佛果遍行诸行宜应所见。普现其身同彼行门。接生利俗皆令欢喜故。城名出生无量喜乐等事。号出家外道名为遍行者。智齐佛果名为出家。为化邪流示同邪见。名为外道。益众生行及以三乘尽同其事。名为遍行。所行无染。名为出家。以菩萨行中化邪不化正。名为外道。处行无染。名为出家。乃至九十六种外道我皆为之南方义如初释。
　　第一正入当位法门中从尔时善财童子已下至我唯知此至一切处菩萨行。总分五门。一念善知识思惟升进。二渐次游行推求善友。三见在山上平地经行。山顶是智。平地是法身。表不离法身大智同于邪见。四往诣致敬正申所求。五遍行善友与善财所行之法。随文释义者。言外道名遍行者。菩萨化邪不化正名为外道。凡所修进未至究竟。一乘法界理智妙行。一多同异自在身土交彻十方世界如因陀罗网门。皆是外见。如是通凡及圣。尽以同行方便引之。名为遍行外道。行即如此孔丘庄老之流亦是其类。如潜名隐相随类而行众生。但受其益总不知。谁是谁非。如是之行。常遍十方。无时不现。如影随形。如响应声。非往来之质以智通万有。常对现色身。如下文云。我已成就普观世间三昧门。已成就无依无作神通力。已成就普门般若波罗蜜。我普于世间种种方所种种形貌种种解行饶益众生。乃至普遍一切诸趣虽在世间常行利益。时诸人众不知从何而至。不知不觉。是何人流。有众生处一切行遍故。此是真实行善知识。以智波罗蜜为主。余九为伴。此位治于生死中行不自在障令得自在。余广意如文。前十住是入佛所住法门之样。此十行是普贤行之样式。十地仿此而成十回向是以此十住十行中。和融慈悲愿力起智兴悲。令使不偏修出世涅槃及染净二障。使得常居十方一切生死海中。依自体法界佛果普贤大行。恒常充满如因陀罗网境界无碍门故。以是安立乎。十回向门。和会智悲世及出世。咸使融通依本自在故。使偏修定业求出世者。和融无量想念。起大智用无定利故。安立十回向。使权学菩萨不一向妄求他方。别有佛净土故。安立十回向。使得常居寂定身恒遍满一切生死摄化众生故。起十回向。使想念十方一切众生数受想思惟忆念流注飘动。便成智用。起十回向。使微小如芥子许福田。令遍满十方充满法界。起十回向。令使世间诸见及微小神通成普贤大用。起十回向。令使八住八地智增菩萨忆念本愿广利众生方便起大神通力。遍兴大利不住净智中。起十回向。令使初发心菩萨起如来大愿具佛功德。起十回向。广如十回向品说。若无此十回向门。一切发心者。总住二乘地。无有菩萨得成佛道具普贤行也。初地菩萨依此三法。以殊胜愿力发心一依前三法。加行升进。至其功毕道满如初发心。以明智不迁时日岁月不迁。还如慈氏返指文殊。明果不移因也。便见自身入普贤身中。明普贤行亦不离因内故。慈氏云。我当来下阎浮提。汝与文殊还来见我。明来世与今时不移。此乃约智实论。不同情识妄想虚变生多劫。见一乘之行见道。在初发心位初也。加行在初发心见谛之后。以此果行相资。方成万用自在。三乘道前三贤菩萨有漏发心地上方成见道。十一地妙觉如来。又云。三千大千世界为佛报境。未通法界无限之境。互参无碍门已下推德升进十回向位。
　　善财童子善知识十回向位。从推德升进中自如诸菩萨摩诃萨已下。至辞退而去。皆作五门。已下诸位仿此例然。一推德令善财升进。二示善知识方处国名广大。三举善知识号曰鬻香长者名优钵罗华。四劝善财往问五致敬辞去。随文释义者。叹德中以无碍愿住一切劫得如帝网诸无等行者。即是十回向中愿行方便。又以善知众香法门和合香药以充卖鬻。以表回向和合。智悲生死涅槃染净想念分别。总成一丸定慧解脱知见香。生死涅槃总自在。如此合香。以其众香合为一丸。互相资益皆无自性。不失自德同异自在。此将鬻香长者。青莲华表十回向和融理智大悲大愿万行总别自在总为一丸。义无著故。南方义如前十住初释也。国名广大者。广兴大愿。起行无边。普接一切群品故。此愿是万行之风。令行无边故。又愿是智风。令一切想念成大智神通自在用故。愿是开敷一切三昧定风。引发滞染净众生。令无所依得无依智寂用自在遍一切众生故。如十住之首。以妙峰山而表无相智慧。十行之首。以三眼国比丘而表。明行出缠。十回向之首。以合香长者而表回向和融智悲万行涅槃生死。此是随位意趣。思之可详其意。此五十三善知识。皆是升进修行意趣。甚须知之。不妄修学此鬻香是表十回向。以大愿和融十住十行理智慈悲入于生死一切无碍法界门。名号青莲花。表行不染生死不染涅槃于二不二而中不污如青莲花。要以淤泥浊水之中而生不染泥水之性色香第一。明菩萨以此大愿回向力故。处于生死淤泥之中方始成法界佛果普贤万行功德果报。色香第一余莫能胜。诸花中青莲花为色香殊胜。如诸行中以十回向和融生死涅槃智悲万行为一法界。教化一切众生皆令无苦显大智香。此为殊胜。余别求出世者。皆悉不如故。以青莲花合香长者表之令易解故。
大方广佛华严经论卷第四十五
入法界品第三十九之六
　　第一正入当位法门中从尔时善财已下至我唯知此调和香法。于此段中以立五门。余下诸位亦仿此样例然。一正念善知识教思惟升进。二渐次游行至长者所。三致敬礼足。四正申所求。五长者说其自行授与善财。随文释义者。从尔时善财童子已下有十大愿门。明入回向以愿和融一切真俗染净智悲无碍之门。渐次游行者。升进也。至广大国者。以愿起智兴无尽行接引众生也。乃至如十方世界微尘刹中。一一尘内有无尽佛法及身行接引众生。一切十方国刹尘中。悉皆如是。如帝网重重无尽。以愿行广大。国名广大。于第四正申所求门中。长者答言。我善别知一切诸香有二义。一实知世间诸香。二以香表法。一实知诸香者。即经所说。所谓一切香总体。烧涂末是别陈。香王出处已下是随生业类。所生诸香且如已下人间有五种香。罗刹中一种香。天中有四种香。总共有十种香。其功能如经自具。以将如上诸香表十回向。香为明香性无依能发众善灭一切恶。明大愿无依能兴无量善根故。起无量大智之云雨无量白净法雨。行无量大慈悲行。化无量众生。令得灭苦发无上意。若无大愿不成发起大菩提心。设修解脱悉皆二乘。人间有香名为象藏。此香因龙斗所生烧之一丸起大香云弥覆王都。于七日中雨细香雨若沾着身身则金色者。表如十住位中初发心时。以七觉之香起大愿云。广兴悲行。普覆一切众生求一切智。以止观龙与十二有支烦恼共斗。彻空无际生智慧火燃大智香。起慈悲云雨白法雨。众生沾者即初发心时便成正觉。若着衣服宫殿楼阁亦皆金色者。明因起大愿回向香所有一切世间忍辱慈悲观智总会法界自在白净法故。若因风吹入宫殿中。众生嗅者七日七夜离诸忧苦。不惊不怖不乱不恚慈心相向志意清净者。明转转而闻亦皆欢喜发大愿门起七觉意。我知是已而为说法者。明欲劝众生发无上觉心者。要先劝发广大愿回向。起坚诚誓愿之心。先敷三十七品觉行华。方堪为说至真之道。如是劝修万无失一。摩罗耶山者。此山在南天竺境摩利伽耶国。此国依此山立名。此山多出白旃檀香。此山出旃檀香名牛头。若以涂身设入火坑。火不能烧。明治地住以起大愿力及回向力。以上上十善法身无性之理以成戒体。用涂其身。回向入生死火坑。贪嗔爱火不能烧害。海中有香名为无能胜。若以涂鼓及诸螺贝。其声发时一切敌军皆自退散者。明修行住以法忍成就。回入生死海中教化众生。以忍辱心闻一切善恶声音鼓。恶邪怨敌自然退散。阿耨达池边有沉水香名莲花藏。其香一丸如麻子大。若以烧之一丸香气普熏阎浮提界。众生闻者离一切罪戒品清净。明生贵住达三界业皆无障碍。常生佛家无垢清净。此同第四地位得出三界业。以本四弘誓愿之心。回入生死四流大池中。教化一切沉溺生死众生。皆无染著名莲花藏。演微妙法香遍熏十方。闻者罪灭戒品清净。雪山有香名阿卢那。是赤色香也。堪以染绯。若众生嗅此香者其心决定离诸染著者。此是具足方便住禅波罗蜜门。以大愿回向生死令诸众生离诸染习禅波罗蜜得入离垢三昧。以雪山表是禅定体自白净无垢体故。罗刹界中有香名海藏。其香但为轮王所用。若烧一丸而以熏之王及四军皆悉腾空者。明表以第六正心住。以三空智慧为罗刹回入生死海。以般若轮王烧智慧海藏香。熏生死海王四种魔皆升法空已下总表十回向。以十住十行中愿行和融生死涅槃真俗二智悲智二门使令自在。十地依此而修。成就法界自性无作缘起道理。以烧香涂香合香以表之。令学者易解。皆仿此知之。若十住十行十地中。若无回向大智力。但得二乘之道。不可有成佛者故。有修行之士。大须善得其义明观教意总别同异成坏六相。从我唯知此调和香法者。明调和真俗二谛智悲愿行生死涅槃染净自在之香及以青莲花名号表之。已下推德升进。余义如文自明。
　　第二推德升进中。如诸菩萨已下至辞退而去有十行经。分为五门。一推德升进。二示善知识方所。三举善知识所居城名楼阁。四举船师名婆施罗。五顶礼辞去。随文释义者。南方义如初释。城名楼阁者。此近南海下湿人多以作楼阁而居。亦约差别智。以十回向中和融万法总别同异重重。以立城名。船师婆施罗者。此云自在。明于生死海而得自在。此为十回向中以能入生死海行大慈悲。以为戒体。十住中以观生死海十二缘生以为性自清净本。唯佛智故。以为戒体。十行之中明工巧法相法。算法世间技艺饶益众生。以为戒体。此十回向以真入俗处生死海主导众生成慈悲行以为戒体。如是三位修戒各有同异升进法则。船师者师以大慈悲为戒体。常处生死海往来渡众生故。如叹德中具明。大意云。具足成就无所著戒。如船师渡人不住此岸不住彼岸。
　　第一正入当位法门中从尔时善财已下至我唯知此大悲幢行若有见我及以闻我与我同住忆念我者皆悉不。空于此段中分为五门。一念善知识教思惟升进。二渐次游行往诣彼城。三见其船师在城门外海岸上住。四礼敬合掌申其所求。五船师授与善财自行法门。随文释义者。见船师在城门外海岸上住百千商人及余大众围绕。此有二义。一实有此行。以主导入海商人及采宝者。为海险难非圣智不知。二表法。以自得真门出缠离苦。以其愿行成大悲海。常临生死海岸引接众生。商人百千表戒波罗蜜中万行圆满。无量大众表行遍周。满一切诸行。经云。往一切智大宝洲因成就不坏摩诃衍因者。摩诃云大。衍云说。所乘之教。总云大乘教。远离二乘怖畏生死住寂静三昧旋还。此明叹誉善财。法明能以寂静三昧处生死旋还利生不出故。善男子。我知此海中一切宝洲一切宝处一切宝类一切宝种一切宝器。如是宝圣智所知世间诸法。表法者。我知海中一切宝洲者。明达一切智洲。一切宝处者。善别贤能诸根利纯。一切宝类者。善知同行类别行类。一切宝种者。善知大小乘差别种。我知一切宝器者。知众生大小根器堪与何法而成就之。一切宝用者应根与法令任其作用。一切宝境界者。三乘三宝境界。一切宝光明者。三乘一乘智慧大小光明。我知净一切宝者。三十七道品十波罗蜜五停心观方便是。净一切智宝方便钻一切宝者。止观二门是出一切宝者。善能依根教令现智宝故。作一切宝者。以无相智起差别智。以大愿风兴大慈云雨诸宝雨。化一切众生和合心境。令使无依自能显现一切智宝故。一切龙宫难处者。净土菩萨如龙分有慈悲游空神足一分自在。夜叉喻声闻能害三毒亦得神通。罗刹害难处者。喻缘觉居涅槃海能害无明及诸佛一切智种不现前故。如是等难悉皆以回向愿力同处生死。不害无明十二有支。达取无明成种种智。处法界缘生自在门。名为悉皆回避免其诸难。亦善别知漩澓深浅者。爱取有业深浅也。波涛远近者。情识想念攀缘多少。水色好恶者爱心善恶。亦善别知日月星宿运度数量昼夜晨晡晷漏延促者。明了世事中明阴阳玄像五星行度数风起时分晷漏四时延促皆悉知之。表法中明三位进修及三乘差别教分行门随行随根回转轨则方法时熟日月岁劫所经多少悉能知之。其舡铁木坚脆机关涩滑水之大小风之逆顺。如是一切安危之相无不明了者。实知此事。表法者。明善知三乘回心堪入生死不堪入生死根品成熟及未成熟。一乘中菩萨第六住第六地。现前处生死中得出生死心。三空智慧心三空智慧。寂灭现前。七住七地菩萨于出生死中常处生死。八住八地得无生忍现前菩萨无功智现前任运利生。九住九地学佛十力四无畏。十住十地十分与如来出世智慧解脱知见齐圆住佛灌顶位。十一地方学普贤神通妙行。至普贤行品方终。如来出现品中佛果文殊普贤三法法身根本智差别智方始理智大慈悲。如先发愿。称愿圆满。如三乘教中后得智。以普贤行教化众生。此一乘中教法。说似前后。如是升进不出一刹那际。三乘因前果。后道满三祇。一乘见道。在初发心住中加行。行因在十行十回向十地十一地。如是舡之铁木安危涩滑悉知之。乃至知根迟速应止即止。三乘及以人天法中乃至五停心观。根若熟者应行即行。令使升进一乘法中。以生死性十二有支。便为法事大智用故。已下大意如此。善男子。我将好舡运诸商众至安隐道乃至引至宝洲与其珍宝咸令充足然后将领还阎浮提者。是事表法中。明从初发心住得佛根本智。自此已去经后诸位中。皆与说其妙法。至于十地一切智之。珍宝已满。十一地中。还当送至本所旧住生死海中。以此所得一切智之珍宝。广利无尽众生。此明约修行升进作如是说。使令易解。而亦不出生死海中成大宝洲。自余如文自具。此皆约事说托事表法。令众生易解故。此是第二不坏回向善知识舡师云我将大舡如是往来无有令其一损坏者。若有众生得见我身闻我法者。令其永不怖生死海。必得入于一切智海者。是不坏回向义。以戒波罗蜜为主。余九为伴。约智门中诸位通治约位门中。以成大慈悲戒。以海中舡师所表往来常不出生死海故。成大悲幢行已下推德升进。
　　第二推德升进中。从如诸菩萨已下至辞退而去。有十行经。约分为五门。一推德升进。二示善知识所止之方三举善知识所居之城名可乐。四举善知识之名号曰无上胜。五礼敬辞去。城名可乐者。以长者善明断决人间种种诸事复能说出世之法。众生乐之不舍故。城名可乐。长者号无上胜者。此是忍波罗蜜门。处众行之中。忍为殊胜。又德艺过世间故。号为无上胜。余行约前叹德中所说。
　　第一正入当位法门中从尔时善财童子已下至一切处修菩萨行清净法门无依无作神通之力。于此段中约立五门。一念善知识教思惟升进。二渐次经历到于彼城。三见无上胜长者在其城东无忧林中。无量商众百千居士之所围绕。四投身于地礼敬而起。五正申所请随文释义者。渐次经历到彼城内见无上胜在其城内者。升进入位名内。见无上胜在城东者。明以智利生为东。表不住本位。东方表智。以就俗引众生。发明生位也。西方表慈悲。如下以观世音菩萨住金刚山之西阿表慈悲位也。以是等一切诸佛回向。佛者觉也。以角宿在东方之宿。以角主僧尼道士众善之门俗作此角计所主属。合作此觉也。为主众善门故。角为天门众善也。以此在城东普贤智行。以东表之。表明生众善之首。观音大慈悲行以西方表之。以西方是金。金为白虎。主秋主杀。以是经云明练十方仪式主方神。又主方神。随方回转。意明随方法回转以度众生。然实大象性自无形体虚融而非迹随方表法。法逐缘分。圣人垂训于俗缠。还以俗缘中事物而表法。只如亡言之理。不可以引蒙。绝像真原。不可以益俗。是故以方隅而表法。执之者还非利俗启迷。废之者。复失今者利俗启迷以城东。是引迷明生起众善之义亦以房为青龙是世间福德之位。无忧林中者。此主忍波罗蜜。以忍成满处行无忧故。林者。以此长者行遍十方随形而广荫群品。以行广多覆荫故为林。亦以化他令无忧故。为无忧林也。无量商人百千居士之所围绕者。是所化之众。表以愚易智以智易愚以恶易善。亦为商人。常处生死。以行仁德化利群品。名为居士。此约行释。善财童子观长者为众说法已以身投地。表十回向大体约回真入俗以大慈悲善忍为地。再云我是善财者。表求法深重也。亦明达我无我以成忍也。已下长者告善财所行之行名。成就至一切。处菩萨行。以明如一切诸佛回向十方一切世界一切众生所行无不遍故。如下文具明。如十住中。从初至第三住见三比丘。表从世间修出世间法。此从初回向见三长者。是纯俗流。合香船师无上胜等。明从真入俗名为回向。此是等一切诸佛回向中善知识。以忍波罗蜜为主。余九为伴。约智门中诸位通治。约位门中治入生死海中忍不自在障。令得法忍自在。前十住十行。修出世间离苦忍。此位明入世间中成就慈悲余饶益忍。以此十回向中舍身肉手足国城妻子。有来乞者。无厌恨心倍增欢喜。
　　第二推德升进中。从如诸菩萨已下至辞退而去有十行半经。分为五门。一推德升进。二示善友所住之国。三示善知识所居之城四举。善知识名号。五礼敬辞去。城名迦陵林者。此云相斗诤。以此比丘尼位。同十住中第四住十地中第四地。出三界缠生如来家。以回真入俗成无染慈。明比丘是出俗义尼是慈音。明回向行位门非男女性。示相表法也。以实而言。此尼是此位法故。以表以真入俗和融真俗是非染净二见诤故。成法性理智处俗。恒真无染之慈。以灭真俗有无染净二见斗诤故。成就第四至一切处回向。行精进慈。以此城名斗诤林者。明慈行遍周覆荫广多故。名为林。亦约此比丘尼报得庄严宝林树广多。故号为林。国名输那此云勇猛者。是精进义。为此是第四精进波罗蜜此教皆是托处托事以表法也。尼名师子频申者。约德行成名。如师子频申者。明慈悲适悦。行遍十方教化众生。无有疲劳法乐义也。如人身心舒适悦乐也。表比丘尼虽行遍十方善和斗诤心恒出俗也。回向中处缠无染慈故。
　　第一正入当位法门中从尔时善财童子已下至我唯知此成就一切智解脱门。于此段中约分五段。一渐次游行至彼国城。二周遍推求此比丘尼。三众人告语比丘尼之所在。四善财诣胜光王日光园中观察见比丘尼所有依报。五善财合掌申请所求。比丘尼授与善财自行之法。如第四善财诣胜光王日光园中。观察见比丘尼所有依报中。及大众庄严有十三种。一宝树庄严。二七宝流泉陂池及华庄严。三宝树下师子座庄严。四众宝严地。五林雨华香庄严。六音乐树及众宝铃乐音和鸣庄严。七天衣庄严。八百千宝楼阁庄严及宝盖庄严。九如须弥峰光明庄严。十宫殿庄严。十一叹比丘尼所有功德出世善根供养诸佛之所生起。十二叹比丘尼志德三业现化业用周遍见者不空。十三明大众围绕。此已下三十种众。皆明此比丘尼摄生行遍随根授法各各不同。直至十一地金刚智。次邻佛位已来众。总皆摄化明一位遍五位行故。一一位皆然。皆行遍法界。如是重重炼磨。以五十三法一百一十城法。方称总别同异成坏无尽自在之法。一一位中皆遍一切位也。为显一法遍多法故。以一位遍一切行故。为显多法入一法故。以五位五百法门入一法故。明总不异别别不异总如网相入也。如上胜光王之所舍施者。是事表法者。明一切智忍慈三法总会故。比丘出家舍饰好是忍义。尼是慈悲义。胜光王。是智明以愿力回向入俗行精进行和会忍智慈总摄五位之行总为一法界体用故。以师子频申是法界门中法悦乐故。从此精进行中。会此三法忍智慈。至第七第八回向位中。见观音正趣菩萨。方始齐故。后之二位修佛十力作用也。前三长者非无此智忍慈。此约升进胜劣言之长者。表智多悲劣。尼表悲心处世无染。童女表染而不污。波利质多罗树者。此云香遍。此树茎枝叶悉皆遍熏忉利诸天。此乃约行遍熏法界。迦邻衣。此云细绵衣。婆楼那天此云水天。普眼舍得等十般若门。如经具明。是比丘尼所说之法。如是无数百万般若门。日光园者。以忍智慈为园体。善财合掌住立申请不致礼敬但与园中众树悉皆右绕者。表明众树是行报生。明以众行园林以忍智慈三法具故。以表三行圆满但与行围绕。是所敬法故。无别礼也。与众树围绕。明会入忍智慈三行故。是此位精进义。善财申请比丘尼与法名成就一切智者。此约根本智中忍智慈悲。一切差别智。从此三法而具足出生。此摄化之众。直至十地之后金刚智神通。善财又请此法门境界如何。如经云。善男子。我入此智光明门得出生一切法三昧王以此三昧故得意生身已下。是此法门所作业用境界。如经具明。大意约以根本智起忍智慈悲万行。大用自在差别法门。称法界境界故。从此样式修行相称。即号观世音。亦名正趣菩萨。无功之智及慈悲齐等故。是故第七回向中观世音与正趣同会一处。善男子。我见一切众生不分别众生相以智眼明见故乃至听闻语言音声佛法僧皆无所著以智眼所见法眠所知故已下。推德令善财升进。
　　第二如诸菩萨摩诃萨已下。是推德升进。于此升进分中有十二行经。分为五门。一推德升进。二示善知识方所及所居之国。三举所居之城名宝庄严。四示善知识名号。五礼敬辞去。南方如初释国名险难者。为此女人行禅波罗蜜门。叹德之中。一身端坐充满法界。于自身中现一切刹。善恶境界总以法界禅体遍该。普含众行。普摄众生。普皆同事。彻满十方一切诸境。或有世人见其染行者。见难信故。号国名险难也。城名宝庄严者。见闻难信名为险难。信而悟入心境皆无。称性惑除生死永尽获自神通。名宝庄严。明二乘及出缠菩萨离而不为名为解脱。此十回向中。第五回向出缠行中。第五清净无染禅。入于世间。同为俗事。遍行利生之中。乃至示行染法。未曾一念染污之心。故号女也。而实体中非男非女。以取妙智理性。本真大慈悲体如女。非如世情起男女等见。若存世情起男女见者。亦自不见此之法门。此约菩萨以妙智用起慈悲之行。宜同俗行。周备十方。对现色身。应宜设化。于此位中表菩萨有如是德。处真不证。在缠不污。法门遍周法界。谁是谁非。此非世情思度故。亦非世情愚惑所行。自非智彻真原行齐法界。宜应所为知根备俗者。方能体会斯道欤。婆须蜜女者。此云世友。或云天友。为遍与天人作师友故。或云以宝易财。或示现世间淫染之行。易以财事。此皆世行难可了知三界六道人天地狱无行不备也。此是不染而染。唯普贤智所及。
</div>
    <div class="pagination">
<a href="大方广佛华严经论_page17.html">上一页</a><span>...</span><a href="大方广佛华严经论_page13.html">13</a><a href="大方广佛华严经论_page14.html">14</a><a href="大方广佛华严经论_page15.html">15</a><a href="大方广佛华严经论_page16.html">16</a><a href="大方广佛华严经论_page17.html">17</a><span class="current-page">18</span><a href="大方广佛华严经论_page19.html">19</a><a href="大方广佛华严经论_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
