<!DOCTYPE html>
<html>
 <head>
  <meta charset="utf-8"/>
  <title>
   大宝积经 - 第 201 页/共 214 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大宝积经 - 第 201 页/共 214 页
  </h1>
  <div class="content">
   佛复告智胜菩萨：“善男子，乃往过去世遇燃灯佛，时有五百贾人，为求珍宝入于大海。善男子，时贾人中有一恶人，多怀奸伪，常行恶业，初无悔心，善知兵法，恒为寇贼，夺他财物以为产业。状如贾人共诸贾人同载一船，时彼恶人如是思惟：‘此诸贾人大得珍宝，我今当杀此诸贾人，取其珍宝还阎浮提。’如是思惟已欲杀诸人。善男子，尔时有人名曰大悲，于彼众中作大导师。时彼导师于夜梦中，见海鬼神来作是言：‘汝此众中有一恶人，如是相貌，恒为寇贼劫他财物。彼人今生如是恶心：“我当杀此五百人已，取其财物还阎浮提。”若此恶人得遂本心杀五百人者，作大恶逆业。何以故？此五百人，皆是向阿耨多罗三藐三菩提不退转菩萨。若此恶人杀诸菩萨，以此业缘障碍罪故，一一菩萨从初发心，乃至成阿耨多罗三藐三菩提，尔时恶人于其中间常在地狱。汝为导师可作方便，令彼恶人不堕地狱，彼五百菩萨亦复可得全其身命。’善男子，尔时大悲导师如是思惟：‘作何方便，令彼恶人不堕地狱，五百菩萨全其身命？’作如是思惟已，乃不向一人说是事也。尔时待风余有七日，当还阎浮提；七日过已，如是思惟：‘更无方便，唯有除此一恶人者，尔乃可令此五百人得全身命。’复作是念：‘若我向余人说，此五百人当生恶心；生恶心已杀此恶人，彼诸人等当堕恶道。’善男子，大悲导师如是思惟：‘我今当自杀之！我以杀此人故，虽百千劫堕恶道中受地狱苦，我能忍之。不令恶人害五百菩萨，作此恶缘受地狱苦。’善男子，尔时大悲导师生哀愍心作是方便：‘吾护五百人故害此恶人。’是时导师，即以[矛+赞]矛刺杀恶人，令诸贾人安隐得还至阎浮提。善男子，汝勿有疑，尔时导师，则我身是也；五百贾人，此贤劫中五百菩萨是也，当于此劫中成阿耨多罗三藐三菩提。善男子，我于尔时行方便大悲故，即得超越百千劫生死之难。时彼恶人命终之后，生善道天上。善男子，汝今当知，勿谓菩萨有如是障碍业报，而得超越百千劫生死之难，即时是菩萨方便力也。
　　“善男子，如来为一切众生故，而作是方便，示现佉违罗刺。善男子，尔时佉违罗刺刺如来足。善男子，佛神力故令刺入足。何以故？如来金刚之身无能坏者。善男子，昔舍卫城中有二十人，皆是最后边身。彼二十人更有怨家二十人，各各思惟：‘我当为作亲友，而至其舍夺其命根。’不向人说。善男子，彼时二十最后身者，及二十怨家人，以佛神力故共至佛所。善男子，如来尔时为调伏是四十人故，于大众中，告大目揵连言：‘今此地中出佉违罗刺，欲刺吾右足。’未至足之间，此佉违罗刺即从地出长一肘。当出之时，目连白佛言：‘世尊，我今当取此刺掷著他方世界。’佛告目连：‘非汝所能！此佉违罗刺今在此地，汝不能拔。’尔时，目连以大神力前拔此刺，于时三千大千世界皆大震动，一切世界随刺而举，不能动刺乃至一毛。善男子，尔时如来以神通力上四天王，彼佉违罗刺亦随佛去。尔时，如来复至三十三天、夜摩天、兜术天、化乐天、他化自在天，刺亦随去，乃至梵天亦复如是。尔时，如来从梵天还至阎浮提舍卫城中本所坐处，刺亦逐还至此地中竖向如来。尔时，如来即以右手捉佉违罗刺，左手安地右脚踏之。尔时，三千大千世界皆大震动。时，尊者阿难即从坐起，偏袒右肩，为佛作礼，合掌向佛，而作是言：‘世尊，往昔作何等业得如是报？’佛告阿难：‘我过去世入大海中，持[矛+赞]刺人断其命根。阿难，以此业缘得如是报。’善男子，我说是业缘已，彼时二十怨贼欲害二十人者，作是思惟：‘如来法王尚得如是恶业之报，况我等辈不受此报？’是二十人即从座起，头面礼佛，作如是言：‘我等今日向佛悔过，不敢覆藏。世尊，我先恶心欲害彼人，今重悔过，不敢覆藏。’尔时，世尊为彼人故，说作业缘及尽业缘。时二十人闻是法已即得正解，及四万人亦得正解。是故如来示佉违罗刺刺足，是名如来方便。
　　“以何缘故，如来先无诸病，而从耆域药王，索优钵罗华嗅之令下？善男子，尔时如来制解脱戒未久，时有五百比丘，是最后身，常在余诸林中修道。彼诸比丘得如是病，陈故之药所不能治。彼诸比丘敬慎佛戒，不求余药，不服余药。善男子，尔时如来如是思惟：‘作何方便听服余药？若我听者，彼诸比丘当求余药，当服余药。何以故？若如来不听者，后诸人辈当犯圣法。’是以如来行方便故，从耆域药师，求优钵罗华嗅之令下。时净居天即至彼比丘众中，作如是言：‘大德，可求余药，莫守病而死。’比丘答言：‘我等不敢违世尊教！我等不得自在！我等宁死不违佛教！我等不求盈长好药！’如是说已，净居天子语诸比丘言：‘大德，如来法王求余好药，舍陈故药。诸大德可求余药。’诸比丘闻语已，除去疑心更求余药，更服余药然后除病，除病已不过七日证阿罗汉果。善男子，若如来不求余药，彼诸比丘亦不求余药；若不求余药，能除诸病及断诸结，证于阿罗汉果者，无有是处。是名如来方便。
　　“以何缘故，如来入城乞食，空钵而出？善男子，如来无有业障。尔时，如来矜愍护念当来比丘，或有比丘入于城邑聚落乞食，自无福德，乞食不得。彼比丘当作是念：‘如来世尊功德成就，入城乞食，空钵而出，何况我等善根微薄！我等不应以乞食不得而生忧恼热。’是故如来示现入城乞食，空钵而出。善男子，汝若谓恶魔波旬能覆蔽城中长者婆罗门心故，乃至不与一抟食者。善男子，莫作斯观！何以故？恶魔波旬不能断绝如来食也。尔时，佛神力故，令恶魔波旬覆蔽彼城中人，非是恶魔力之所能。我于尔时都无业障，为化彼众生故，示现空钵而出。尔时，我及比丘僧不得食已，一切魔天及诸余天，作如是念：‘佛及众僧不得食已，颇有忧耶？’即于其夜见佛及僧，乃至无有一念忧恼，心亦不高亦复不下；如前，后亦如是。善男子，尔时有七千天子，倾向如来生信敬心，我于是时即为说法，于一切法得法眼净。善男子，彼时婆罗门长者，其后不久，又闻世尊有大威德，生渴仰心即至佛所，头面作礼，向佛悔过。彼时如来即为其说四圣谛法，一说法时有二万人，于一切法中得法眼净。是故如来，入城乞食，空钵而出。是名如来方便。
　　“以何缘故，旃遮婆罗门女，以木杆系腹诽谤如来，而作是言：‘由沙门瞿昙令我妊身，应当与我衣被饮食’？善男子，如来于此事中都无业障。若有业障，我能掷此旃遮婆罗门女，置恒河沙世界之外。如来以方便故现此业障，为化不知解众生故。何以故？当来之世有诸比丘，于我法中出家学道，尔时或为他人所谤，以是缘故心生惭愧，或不乐佛法舍戒还俗。彼诸比丘，若被谤已，当念如来：‘如来成就一切善法，具大威德，尚被诽谤，而况我等不被诽谤？’思念是已则除惭愧，除惭愧已，当得修习净妙梵行。善男子，旃遮婆罗门女，常为恶业所覆故性多不信，今此女身于佛法中不得调伏，常为恶业之所覆蔽，乃至梦中亦生诽谤，觉已心喜，此女人中命终当堕地狱。善男子，我能以余方便，除此女人诸不善业，令度生死能为作救。善男子，或时如来不救余人。何以故？如来于一切众生无有偏心。是名如来方便。
　　“以何缘故，诸婆罗门杀婆罗门女孙陀利，埋祇洹园堑中？善男子，如来是时知有是事，舍而不说。如来成就一切智心无有障碍，能以神力，可令此刀不入女身。我于尔时知孙陀利女命根将尽，必为他杀，以此方便令诸外道，不善彰露堕不如处。如此诸事唯佛知之，安住是事，令多众生生清净心，增益善根。尔时，如来七日不入舍卫大城，不入城已，尔时调伏六十亿天；过七日已，诸天世人集会共来至于我所，尔时如来为四众说法；闻说法已，有八万四千人，于诸法中得法眼净。是名如来方便。
　　“以何缘故，如来及僧，在于婆罗门毗兰若聚落，三月之中食马麦耶？善男子，我于昔时知此婆罗门，必舍初始请佛僧心，不给饮食，而故往受请。何以故？为彼五百马故。此五百马于先世中，已学菩萨乘，已曾供养过去诸佛，近恶知识作恶业缘，恶业缘故堕畜生中。五百马中有一大马，名曰日藏，是大菩萨。是日藏菩萨，于过去世在人道中，已曾劝是五百小马发菩提心，为欲度此五百马故现生马中。由大马威德故，令五百马自识宿命，本所失心而令还得。善男子，我愍彼五百菩萨堕马中者，欲令得脱离于畜生，是故如来知故受请。善男子，是时五百马减所食麦，半持施僧，大马半分奉施如来。尔时大马为五百马，以马音声而为说法，亦教悔过：‘今当礼佛及比丘僧。’说此事已，复作是言：‘汝等当以所食半分供养于僧。’尔时五百马悔过已，于佛及僧生净信心。过三月已，其后不久，是五百马命终生于兜术天上。彼五百天子，即从天来至于佛所供养如来。尔时如来即为说法，闻说法已，必定得成阿耨多罗三藐三菩提。彼时五百马子，善调伏其心，于将来世得辟支佛。彼日藏大马，于当来世供养无量诸佛，得成助菩提法，然后作佛，号曰善调如来应供正遍知。善男子，无有世中上妙美味而如来不得。善男子，如来虽食草木、土块、瓦砾，三千大千世界中，无如是味似如来所食草木、土块、瓦砾味者。何以故？善男子，如来大人得味中上味相，若如来以最粗食著口中已，其所得味胜天妙食。善男子，以是故知如来所食最是胜妙。善男子，尔时阿难心生忧恼：‘转轮圣王种出家学道，如下贱人食此马麦。’我于尔时见阿难心，见阿难心已，即与阿难一粒麦，语阿难言：‘汝尝此麦味为何如？’阿难尝已生希有心，白佛言：‘世尊，我生王家，长大王家，未曾得如是之味。’阿难食此麦已，七日七夜更不饮食，无饥渴想。善男子，是故当知，是如来方便，非是业障。善男子，有沙门、婆罗门持戒如我，受他请已，而知请主荒迷不能供给，或不肯住。以是缘故，如来已所许处现必就请，及欲示现业报缘故。善男子，当知如来常法，虽受他请不得供给，不令请主堕于恶道。善男子，若彼五百比丘共如来夏安居食马麦者，有四百比丘多见净故生贪欲心。彼诸比丘若食细食增益欲心，若食粗食心则不为贪欲所覆。彼诸比丘过三月已，离淫欲心证阿罗汉果。善男子，为调伏五百比丘，度五百菩萨故，如来以方便力，受三月食马麦，非是业报。是名如来方便。
　　“以何缘故，如来十五日说戒时，告长老迦叶：‘我今背痛，汝今说七觉支法’？善男子，尔时有八千天子，以声闻法而自调伏，在彼众中和合共坐。善男子，彼诸天子于过去世，是大迦叶所教化者，于佛法僧而不放逸。彼诸天子，数闻迦叶比丘说七觉法。善男子，此诸天子，除迦叶比丘，若百千诸佛为其说法，不能令解。尔时，迦叶为诸天子广说七觉法；诸天子从迦叶比丘，闻七觉法已得法眼净。善男子，若有众生病苦缠身，不能得至于说法之处听法恭敬。彼诸人等当作是念：‘佛是法王，尚听七觉法而得除病，何况我等不往听法，不恭敬法？’善男子，为调伏诸天除人苦患故，又示现敬重于法，是故如来作如是言：‘迦叶，我今背痛，汝当说七觉法。何以故？尊重法故。’如来无有粗重四大之身，何况有病？是名如来方便。
　　“以何缘故，释种破时，如来自言我头痛耶？善男子，或有众生作如是言：‘世尊不能利益亲族，亦不矜愍，不欲安隐而出家已，种族意断不欲救护。’是诸众生以不知故作如是言。善男子，如来于诸苦本已到其边，如来知是众生心所念故，坐舍耶树下自言头痛。善男子，吾于尔时寻向阿难说我头痛，时有断见三千天子，复有无量好杀生者，皆共集会。为彼断见天子及好杀者，示现业障故作是言：‘吾以眼见他杀生心随喜故，今得头痛。’说是法已，七千人天皆得调伏。是名如来方便。
　　“以何缘故，颇罗堕婆罗门以五百种骂詈佛，如来闻已能忍？善男子，如来能以神力，掷此婆罗门置余世界；亦能以神力，令婆罗门乃至不能出于一言骂詈之声。善男子，时彼众中多有人天，见如来能忍，恶骂不说不答，生于舍身等心、利益心、堪忍心，前如后，后如前。尔时，有四千人发阿耨多罗三藐三菩提心，如来见如是义。又颇罗堕婆罗门以五百种恶骂已，见佛世尊生于舍心。善男子，是婆罗门，见如是已生信敬心，归依佛法僧，种解脱根。是名如来方便。
　　“善男子，提婆达多与菩萨，世世共生一处，此辈亦是菩萨方便。何以故？我因提婆达多故，具满六波罗蜜，亦多利益无量众生。云何知尔？善男子，尔时众生快乐，不知行施，不知受者，菩萨尔时欲教行布施。是时，提婆达多起嫉妒心，至菩萨所，求国城、妻子及头目手足。尔时，菩萨欢喜施与。时有无量众生见菩萨施，心生欢喜信解布施，作如是言：‘如菩萨施，我亦如是，行于布施愿成菩萨。’善男子，提婆达多或见菩萨持戒清净知已，欲破菩萨所持之戒，尔时菩萨不毁净戒。时有无量众生，见菩萨持戒，亦效持戒。菩萨持戒，或为他人轻毁恶骂不生恶心，尔时具足羼提波罗蜜。有无量众生，见菩萨以忍调心，亦效菩萨行于忍辱。善男子，当知提婆达多，大利益菩萨。善男子，如今提婆达多，放大醉象欲害如来，亦于耆阇崛山推下大石，俱是如来方便示现，非业报罪。何以故？由此方便利益无量众生。
　　“善男子，如来总说十业因缘，皆是如来方便示现，非是业报。何以故？众生不知业因所得果报，为众生故，如来示现如是业报：此业作已得如是报，彼业作已得如是报，作如是业得如是报。众生闻已，作如是业，离如是业，离不善业，修习善业。善男子，今说方便已，示现方便已，此诸方便坚持秘藏，不应为下劣之人、薄善根者说。何以故？此经非声闻、辟支佛之所行处，况下劣凡夫能信解耶？何以故？此人不能学诸方便。所以者何？此方便经非其所用故，非余瓦器所能受持。唯有菩萨，于此方便法能说能学。善男子，譬如夜闇燃大明灯，得见室中一切所有。善男子，菩萨闻如是诸方便已，即见一切菩萨所行之道，于此法中我所应学。于一切如来行及菩萨行，已到彼岸、善行菩萨道者不以为难。善男子，我今当说，欲得菩提道诸善法者，所谓善男子、善女人，闻过百千由旬，有说此方便经处，当往彼听。何以故？若菩萨闻此方便经已得光明行，一切法中除疑悔心。”
　　尔时，四众及诸人天成宝器者，说此经时悉闻悉知。非宝器者，虽在此会不闻不知，于此经中耳尚不闻，况能口说？非宝器故，是以如来说是法时不闻不知，不蒙佛神力故。说此经已，七万二千人发阿耨多罗三藐三菩提心。
　　尔时，尊者阿难白佛言：“世尊，当何名此经？云何奉持？”
　　佛告阿难：“是经名为《方便波罗蜜》，亦名《转方便品》，亦名说《方便调伏》，如是奉持。”
　　佛说是已，智胜菩萨心生欢喜，及学声闻、辟支佛乘，学菩萨乘，比丘、比丘尼、优婆塞、优婆夷，并诸天、龙、鬼、神、乾闼婆、阿修罗、迦楼罗、紧那罗、摩睺罗伽、人非人等，闻说是已，赞言：“善哉！善哉！”今说大乘方便经竟。
大宝积经卷第一百九隋北天竺三藏阇那崛多译
贤护长者会第三十九之一
　　如是我闻：一时，佛在王舍大城，住迦兰陀长者竹园，与诸比丘众千二百五十人俱，所作已办，不受后有，长老舍利弗为众之首。时，诸比丘围绕世尊欲听受法，身心调顺，无有睡眠。当于尔时，如来世尊面貌容色，犹如初日开敷莲华，端严显耀，微笑熙怡。尔时，彼诸比丘等作如是念：“今婆伽婆，欲宣说何等法门，面相乃然如是光显？”
　　当于彼时，有一最大巨富商主长者之子，名跋陀罗波梨，与其一千眷属围绕，威力欲以震动大地，安详徐步向世尊前。尔时，贤护长者之子，宿福因缘受天果报，身体柔软，犹如初出新嫩华枝，诣于佛所；到佛所已，观见如来最胜最妙容色，寂静澄定功德藏身，犹如金树光耀显赫遍满竹林。是时，贤护即于佛所生净信心，合十指掌，作如是念：“于世间中得大名闻，此不虚说！谓言萨婆若、多陀阿伽度、阿罗呵、三藐三佛陀者，斯真实也。”尔时，贤护即便低头，顶礼佛足，两膝著地，一心举头，谛视世尊，目未曾瞬。如是瞻仰如来之时，其身俨然不倾不动。
　　尔时，世尊见跋陀罗波梨长者，内心如是生渴仰已，如来即更身放妙光。而彼光明出照之时，其跋陀罗波梨长者，即得无畏，从地而起，绕佛三匝，复更顶礼佛世尊足，礼已长跪而白佛言：“唯愿世尊哀愍于我，唯愿世尊教示于我。大圣世尊，我于佛边信心未久。是故，世尊，但当为我随逐现事说一法门。我今渴仰欲闻诸法，以生死中烦恼所逼，多有疑惑，心恒分别。以是义故，唯愿世尊慈悲怜愍，为我说法，令我决疑。大圣世尊，我无正知故有迷惑，不知出离生老病死烦恼海津。唯大圣尊是一切智，世间希有犹如意珠，能与一切众生诸乐令成就故。又复世尊犹如父母，为令一切诸众生等得善果报，即是根本。”
　　尔时，世尊告跋陀罗波梨长者，作如是言：“跋陀罗波梨，若有疑者，今恣汝问，我当为汝分别解说。”
　　尔时，跋陀罗波梨长者，蒙佛印可，内怀欢喜，欲问心疑，即便起立，却住一面；住一面已，其身威光圆满具足。尔时，长老阿难比丘，既见彼已，即白佛言：“希有世尊！此长者子跋陀罗波梨，身光德力胜诸王威，殊妙绝群，端正可爱，于世间内独无有双。”
　　尔时，世尊告阿难言：“长老阿难，汝今欲闻此跋陀罗波梨长者家中所有众乐事乎？乃至具足说其受于快乐果报，虽复忉利帝释天王犹不能及，况复人间？此阎浮提能得及者，无有是处。唯除一人长者童子，名苏摩浮帝。”
　　尔时，阿难即白佛言：“唯然！世尊，此跋陀罗婆梨长者家宅之中有何殊胜，世尊乃尔称誉？”
　　尔时，佛告长老阿难：“汝当至心，谛听！谛受！是长者子所有资财善根广大，我今为汝次第宣说。阿难，是长者子，凡有六万最大商主恒随其后。彼诸商主，各有无量奇异财宝种种富饶。其跋陀罗波梨家内，恒常铺设六万上妙六合床榻，杂色被褥以覆其上。复以真绯杂色缯彩用为倚枕，持来两边杂色妙衣憍奢耶等，一一之处皆有四具。又火浣布及以粗纻，诸是四方土地所出种种衣服众杂异物，皆悉具足庄严其家。彼之衣裳悉皆柔软，犹如手掌清洁光润。其宅处处周遍皆悬真珠璎珞，以为校饰。复有六万婇女，端正殊绝，身体柔软细滑；闲於戏笑，善巧语言，姿态艳美承接人意，瞋恚见之自然欢喜，忧戚遇者便生欣慰；调谑音词，开心悦目，并皆孝顺；瞻仰己夫，妇礼具足，于余男子远离欲心；或复有时，自知惭愧羞耻，合掌低眉，曲躬恭敬，专向其夫无复余顾；或复有时，各各为其夫婿别怜爱故，心生妒嫉争斗相嫌，皱眉蹙頞犹如深钩，假此为戏实无妒心；手爪纤长，指节圆佣，踝腕细密以欲醉身；妖冶顾眄，行步庠序，进止逶迤；发彩绀青细润柔软，巧为结梳能惊惑人。在于如是等诸婇女之中或侍或凭，彼诸婇女皆专奉夫，清净名闻处处流布。然此婇女种姓最大，处其家中亦好名闻，并堪匹偶大家为嫡妇，有如是种种等庄严。长者贤护家中不可称量，宅甚宽旷。又其长者欲食之时，则有六万杂种羹臛饭食微妙香美，犹若天厨无有异也。其饭悉是糠粮，色味充盈具八功德，随意进啖入口便销，食已随顺无所妨碍，果报感致称心自然，又复食已身体光鲜无诸臭秽。又其长者家内，复有六万辇舆，各以种种珍奇庄严，真珠间错上下正等，悉有妙衣以覆其上。又以香华各各布散，水洒于地，无有尘埃，清净润泽。又其家内，复有种种最上音声，手打指弹及以气吹，其响微妙鸣亮入神，歌曲正得犹白鸽声心所乐闻，如此微妙庄严其家。又其家内，园林树木扶疏茂盛，华卉交加红紫鲜洁。其树林间复有诸鸟，各各出好音声，其音和雅犹如天宫，约须弥山众宝合成，龙窟无异。又燃种种灯明，其灯光明无风动摇处处洞彻，朗夜赫奕与昼不殊。又复其家所住国界有六万城，其城各有街巷相当，楼橹却敌悉皆具足。彼城处处诸国商人往来聚集，种种形状，种种语言，种种珍奇众杂宝货，共相贸易填咽城市，百千万众不可胜计。又彼诸城周匝四边，园圃杂树数百千种，华果繁茂枝叶扶疏，蜂众竞来采其香味。又彼诸城多有象马及诸车乘。
　　“阿难，彼诸城内所有大富长者、居士、商主及以商人，恒常一心，皆共称叹跋陀罗波梨所有功德，合十指掌顶礼赞咏，况彼名闻心皆愿乐欲得睹见！又其国主波斯匿王，见跋陀罗波梨长者，资财富饶形势福德，自身卑愻犹如贫人羡其财宝。
　　“阿难，其彼真月长者童子，每一食时即有千种珍味，晨昏左右所须自然。又有五千婇女，围绕承奉以为娱乐。阿难，是真月长者童子所受快乐，比天帝释已胜千倍，匹于跋陀罗波梨，形貌颜色，库藏资财，受乐果报，百倍不及其一。
　　“复次，阿难，是跋陀罗波梨长者，有一妙车名为夺意，奇巧精丽，人间所无，而此车中有天宝座。其车纯以天诸杂宝雕饰间错，彼诸天宝玛瑙、金刚、真珠、珍贝，光明显曜如虚空星庄严，如是其车行时迅疾如风。阿难，跋陀罗波梨，意欲至于海内采珍宝时，坐彼车中如意即至；受快乐已，若欲还家，应念便至。”
　　尔时，阿难顶礼佛足，合掌恭敬而白佛言：“希有世尊！此跋陀罗波梨长者，往昔造何等善根，今世乃尔受斯果报？”
　　尔时，世尊告阿难言：“长老阿难，汝欲知者应当谛听！此之因缘皆由过去于诸佛边种植善根，今得如是胜上果报。阿难，我念往昔有一如来出现于世，名曰乐光多陀阿伽度阿罗诃三藐三佛陀。阿难，尔时此跋陀罗波梨长者，于彼佛边作声闻僧，名为法髻，持戒不完，多有毁缺，而善宣说诸佛教法开示未闻。是大法师，一闻总持修多罗藏，亦持律藏，为诸众生常说法要，博识辩聪，义味甚深，音声朗彻令人乐闻，得听法者心生欢喜，永即不复堕诸恶道。阿难，彼以如是法施因缘，九十一劫恒生天人端正富贵。阿难，是长者子，所得妙车因缘报者，我更为汝次第解说。阿难，是跋陀罗波梨长者，于彼乐光佛世作法师时，见诸梵行持戒比丘，羸瘦顿乏，力弱无堪，凡有所须悉皆布施，复造鞋袜、靴履等物欢喜施与，藉此功德今感妙车如意果报。
　　“复次，阿难，往昔有佛，号曰迦叶多陀阿伽度阿罗呵三藐三佛陀。尔时，彼佛告长者言：‘于未来世有佛，名曰释迦牟尼多陀阿伽度阿罗呵三藐三佛陀，彼佛世尊当授汝记。’阿难，此跋陀罗波梨长者，我须教之，令其生解。”
　　尔时，阿难重白佛言：“希有世尊！此长者子如是富饶，多蓄财产，而性柔和不生贡高，在于五欲不染其心。”
　　佛告阿难：“汝今当知，凡是智者，不以资财及诸五欲心生憍傲。阿难，此长者子以妙法因，多受种种无尽福报。”
　　尔时，跋陀罗波梨长者，蒙佛许可，欲问所疑，即便一心在于佛前，长跪合掌而白佛言：“大慈世尊，摄受一切众生，哀愍众生。我今心中有疑欲问，唯愿世尊为我解说使得断疑。”
　　尔时，佛告跋陀罗波梨长者子言：“跋陀罗波梨，汝心有疑欲断除者，今正是时，恣汝所问，我当为汝分别解说。”
　　尔时，跋陀罗波梨长者即白佛言：“世尊，诸众生等知有神识，而是神识犹如宝箧未开之时，不知其中是何等宝。世尊，此之神识相貌云何？复何因缘名为神识？世尊，云何人死无手脚眼？命终之时，诸根欲灭，诸大欲分，而此神识云何从此身中而得移出？世尊，而此神识复云何色？复云何体？从于身中云何得离此识？云何舍于此身，成就别身？云何舍此诸大、诸入，向于后世？云何成就各各别身？世尊，人今既死，未来诸入云何随顺？云何此世作诸善根，于未来世受于果报？既是此世诸入阴等造作善根，其人云何更复于后别诸阴中受其果报？云何此识彼处得身？云何诸入体随彼处？”
　　尔时，世尊赞长者言：“善哉！善哉！跋陀罗波梨，如是，如是，如汝所问。汝今至心谛听！谛受！我当为汝说神识去来移灭。跋陀罗波梨，犹如风大，虽无形色不可睹见，然由因缘而现形色。现形色者，其义云何？譬如风吹动诸树木，发起山壁水崖触已作声，以冷热因缘所生是故能受；然彼风体不可得见，手足目等亦复如是不可得见，于诸色上增益胜处或黑或白。跋陀罗波梨，如是，如是，此神识界亦复如是，不可以色得见，亦不至色体，但以所入行作体而现色，此识界亦复然。当须知云何于彼处此识界，得名受触法界耶？复云何此识界，舍此身已后受爱触等？譬如风界能移香气，故知此华香从风吹来；而其风界实不持华香而来，亦非无风而华香能来。彼香无色，彼风亦无色，其彼闻香根亦无色。跋陀罗波梨，如是，如是，彼死人识欲移持触受等及诸界已，有于彼世以父母和合故，然后可知有识；其识有故，即知有受有触和合而成。犹如胜人识强胜故有香根，香根胜故有胜香。复有二身胜故，有二事胜可见。二事胜者，所谓色、触。其风多故，华香亦多。如是，如是，以识大故受亦大，受大故识亦大，识大故诸界亦大，然知此善此恶也。譬如画师既善成就板，随欲出向作即能为，善意解故随色能作，然彼画师若无色不可现色。如是，如是，此识成就六色身，所谓因眼见色，所有识智因眼见色者实无有色，因耳闻声者亦无色，因鼻闻香者亦无色，因舌知味者亦无色，因身觉触者彼触亦无色，因意有诸大者彼亦无色，所有知者亦无色。当知彼境界内亦无有色，如是次第，此识当知皆亦无色，当应如是观。而汝问‘此识云何舍此身至于彼世’者，跋陀罗波梨，夫命终时此识以业持故，此业及命尽时，譬如入寂灭三昧人有识身体，此识身体灭已，然后入寂灭内住。如是，如是，此识于死人边，舍身及以诸大，舍已唯有念力，如是知我是彼某甲。凡人舍身之时，有二种触正念。何等为二？一者、正念，二者、触。而彼人命终之时，于身有触二受：一、身受，二、念受。死后念有触。
　　“复次，汝问识者何义？然有子能生芽，从智生识即名为念，是故智及子故名为识，然后还受于触。苦乐智知故名为识，后复受善恶，亦能知善恶境界故名为识；犹如从子生芽，其身成就故名为识。
　　“复次，跋陀罗波梨，汝又问言‘此识云何舍身已移向彼’者，譬如镜中照现身形；又如泥团模内铸出身形；又复如日出时能灭诸暗，其日没已还复生暗，然而彼暗无有常定、非无常定之处，然彼暗无色无受不可见。如是此识生身已，如暗离明，身生亦然，其人不见此识，然识受此身。譬如妇人受胎，然不知此我怀胎为男为女、或黑或白、或诸根具以不具、或手足正等，以不然，彼在胎之者，或以热食触故觉已即动。如是，如是，此识来去伸缩共眼开闭，昔所造诸业故，所有境界即笑语言等，诸有所生得色身内住识，然诸众生不知我身内所住识有何体。跋陀罗波梨，此识善成就故，流至于一切诸有，然诸有不染著。跋陀罗波梨，诸有及识六根境界，是六界处，有四大处，有五阴处。跋陀罗波梨，如是识等境界汝当知。跋陀罗波梨，譬如木人以一机关作一切诸事，走跳现种种诸伎。跋陀罗波梨，于汝意云何？彼木人有何因缘作如是事？”
　　跋陀罗波梨白佛言：“世尊，如来所问，非我境界，我无智能答。”
　　佛复言：“跋陀罗波梨，彼者由巧智慧力作种种事，而彼巧业无有色，以智所生。如是，如是，此身人由识巧故生，而此种种身由识所作，此识造身故生，而此识无有可尽，犹法界修熏故，往昔诸身忆念意成就。犹如日光，此识应须当见，譬如日光照于秽浊臭恶诸尸，亦不为其所染，而其臭秽不离日光所生。如是，如是，此识欲初生在粪秽所食诸不净，又在猪狗等腹内受胎，然彼识不为臭秽所染。
　　“复次，跋陀罗波梨，此识舍身已，随善恶所行，此义何也？此识舍此身体，即受彼罪福。譬如风界，从山首出至于瞻婆林，因触故受微妙香；至臭秽之处，或至诸尸臭处。跋陀罗波梨，彼风随至多处，而取多气至彼即多。犹如彼风界将彼香气过，而彼风界无有色，及彼香亦无色。如是，如是，此识舍身已将善恶而移，如是次第而去。彼识欲移，犹如睡梦人知一切诸物，有身不移本处。如是，如是，有福亦生，欲移识时，犹如梦见诸事，然此识不从咽喉出，亦不从诸孔出，其识出时亦复不求诸孔。”
　　尔时，跋陀罗波梨顶礼佛足白佛言：“世尊，云何或鸡卵、鹅卵在[穀-禾+卵]内，其[穀-禾+卵]无孔，云何知识别而[穀-禾+卵]不破？其识云何移徙？”
　　佛告跋陀罗波梨：“譬如以瞻婆等诸华熏乌麻，善熟然后压取油，而言此是瞻婆等华油。如彼香不破坏乌麻而香气移徙，彼香不著乌麻，因麻及华共和合故香气相著，然后香气不从麻子边求孔然后入，因彼二故其香移徙。如是，如是，此识不破坏卵[穀-禾+卵]，妙香移徙，此识转移亦复如是，汝当如是知。
　　“复次，此识不移徙，犹如日、火、摩尼宝等光明，应如是见。复次，此识移徙，犹如种子所至地方种子，而彼种子掷置地内，生芽茎叶华果子，或白、或赤、或黑，各有自味力成熟；而彼地界是一，水、火、风大亦然。如是，如是，此识有一法界，一切诸有中成就身然后生，或黑、或白、或赤等色，或本性刚强，或本性调柔。
　　“复次，跋陀罗波梨，命终之时，此神识舍身已，成后身种子因，欲作手足等体，而当时未有身分，而彼舍地分取法界分，而彼诸界共念和合。然彼念以信敬力故，法界念和合，取识不离识，而法界可见，亦不离法界识有因。然彼识风为助，自余法界皆为微妙，所谓念界、受界、法界、色界。”
　　尔时，跋陀罗白佛言：“世尊，彼识云何有色？”
　　佛告跋陀罗波梨：“凡有二种色：一者、内，二者、外。言内色者何？所谓眼也。外者是色。若有眼识，彼名内色，耳内声外，鼻内香外，舌内味外，身内触外，意内法外。跋陀罗波梨，譬如生盲之人夜睡眠中，梦见种种天妙诸色最胜最上，而彼人见已生最胜喜乐；睡眠觉已便即不见，及至天晓而向他说：‘诸人辈听我昨夜眠中梦也。我见最妙最上端正妇女之形，复见丈夫百千数众，复见园林。此中彼处我皆梦见，或有人身体柔软，手足端严，臂膊佣长，身体纤细，腰跨正等。’而彼生盲梦中所见诸人，身体形容及庄严璎珞皆悉具说。尔时，彼生盲人如是所说，形体生识不见。于汝意云何？彼生盲之人，睡眠所梦，云何得见？”
　　跋陀罗波梨白佛言：“善哉！世尊，唯愿为我解说，此事云何得见？”
　　佛告跋陀罗波梨：“跛陀罗波梨汝当知，以内眼因智力，彼生盲人在梦中见，非实眼见。跋陀罗波梨，如梦中人见色少时正念其死，人见内色亦复如是。复次，跋陀罗波梨，更为汝解。其死人神识如种子移，譬如种子散于地上受取四大，如是此识受正念已，受受已受善及不善，已舍身已然后移。”
　　跋陀罗波梨复问：“世尊，云何此识受善及不善，识然后移？”
　　佛告跋陀罗波梨：“譬如莲华色摩尼宝随色影变，若置黑影形即变黑，若置白中即变为白，随其影形所在之处，彼摩尼宝即同其色，所安置处随其地分色即随变。如是此识受善及恶，而即移去亦复如是。”
　　尔时，跋陀罗波梨复问佛言：“世尊，此神识何体而现？”
　　佛告跋陀罗波梨：“此神识无形、无聚处、无积贮处，毕竟不可得、不可得言，此神识有生、有灭、有恼亦不可言。跋陀罗波梨，譬如从子生芽，亦不可得烂子生芽，亦非坏子生芽，而彼好子乃生芽成就。跋陀罗波梨。于汝意云何？彼子芽住何处？或在茎，或在叶，或在根，为彼子在树枝。如是，如是，此识于身体无处倚住，不在眼，不在耳，不在鼻，乃至亦不在意。犹如从子生芽，所生子芽者，以取、受为本；彼处取故，即便受胎；受胎已，即有触。如生芽已，依时即有枝叶华，有枝叶华即有子。如是，如是，此识先成就身体，身体成就已，其神识无处可住，亦不离神识有身。如彼种子从树熟已然后有子，非生果有子。如是，如是，此身命终之时，从身体中此神识显现，以受和合，以爱相缚，以念相执，善攀缘和合，或非善攀缘和合，以风界相持，智熏逐业缘，父母和合，然后此识显现。跋陀罗波梨，譬如善成就好明镜见面形，非无其面得见面形，亦非无明镜可有面形。如明镜及面两缘和合得有面形，而其面形无有色，亦无受，亦无有识，但随身转动，其镜内形亦转动如身，言语移徙、转动申缩、俯仰随所作者，其镜内面形，亦作如是事相显现。跋陀罗波梨。于汝意云何？其面形因何事故，而现形镜中？”
　　跋陀罗波梨白佛言：“世尊，因人身体故现彼镜中，如是形随其身色，面亦有如是色。彼形亦如是色，或诸根具足，或不具足，彼面形于明镜中，亦复如是现其形相。”
　　“跋陀罗波梨，如彼明镜成就面形，以有身故，彼明镜中现形。如是此身，因识有受、有取、有识、有诸行，思念成就身体。言彼明镜者，彼缘父母和合。当知如身灭已，无有识形。如彼明镜现面形已，又清水中更见面形，如此识舍此身形已，至于彼复受余诸阴。譬如尼拘陀树子，或优昙婆罗等诸树子，虽复细小，而能生极大树枝；生大树枝已，舍彼形复更余处生。而彼子界舍树形已，随时干枯无复本味；其本味灭已，彼树便即干枯萎悴。如是此识，微细无定色形，生诸身已更复舍，更成就前别体。犹如大麦、小麦、乌麻小粒大粒等子，随所地方散处，于彼地方即便著根。如是，如是，此识所有众生身内，移于彼处，即有取有受而住，或受福，或受罪，从此世移至彼世。犹如蜜蜂见其味，于华内取其味香，而舍其华更移别华，或舍恶华移至好华，坐华上已，乐著彼华取彼香味。如是，如是，此神识以多善根，或受天身；受天身已，以恶果故，或复受地狱、畜生、饿鬼等身；受已复受别身。而此神识云何须观？譬如郁金香子、或红蓝华子、或分陀利华子，其体本随分色不定，而彼子内不可见芽亦无定色，而彼子入地得水润泽即便生芽，有芽已然后生华；而彼色不可以子得见，亦不离子有芽及色。如是，如是，此识舍此身已欲成彼身，彼肉团内未有诸根，何况诸入？既无诸根及入，岂可有天眼、天耳及香味触？体得有知，理岂可知：‘我于彼时作如是诸业，我过去如是身体’？但因识而受，譬如蚕虫以自身口出于丝缕作茧，缠绕其身于中即死。如是，如是，此识自生身已还自造业，犹如蚕虫出丝缠绕，即自灭身移向于彼。譬如莲华生于水中，即有妙色香味，而彼华内无水正体而可得见。彼华灭已，所有地方置子于中，则有色香所住。如是，如是，此识所移之处，诸根境界无共移者，受亦无移，其所移者唯有法界。譬如如意珠随所至之处，有须之物即随念得。犹如日天光明自随逐日而行，日所至处，光亦至彼。如是，如是，此神识所移至处，受想法界等相随不离。
　　“复次，此识舍身已取一切诸有，聚集取已，无肉无骨来就后身。彼取色身有及诸触等事，以天眼观见善恶受取。譬如小枣、千年枣、庵摩罗果、迦毗陀等果成就时，各有一味，或苦、或酢、或甘、或碱等诸六味。而彼诸果熟已，在所地方其味在内，子移彼处各自有味。如是，如是，此识子所移之处，彼自有触随福及无福，以有及念自随而移。
　　“复次，此识舍身时作如是念：‘如我今舍此身故，名此念识。为识知善业、不善业，知此业随我而行，知我随此业而行。’如是等知，故名为识。
　　“复次，此身知造一切诸业，故名为识。犹如风界，或时冷，或时热，或时随臭有气，或时因香有气，故知为风。如是此识体无有色，以取因色故，或欲取因故，或见取因故，或持戒求报取因故，乃至有受受因故，受身体色成就故，言为识。”
　　尔时，彼众中有一长者童子，名曰苏摩浮坻(音多尼反隋言真月)，从座而起，合十指掌，而白佛言：“世尊，其色云何须观取？云何须观欲取？云何须观见取？云何须观戒取？云何须观？”
　　佛告真月：“凡有智者，欲知汝所问，当如是知。真月，若有善色，若有非善色，从肉团时，须观筋、血、脉及气脉、髑髅缝脑、大肠、小肠、肺、心、肝、肾、脾、胆诸藏，脂[月+冊]髓血、痰阴涕唾，不净臭秽非常可畏。毛发、髭鬓、皮肤裹覆聚集，聚已所有诸色皆为四大。所成四大者，取色以成身故名取色。苏摩坻，彼身以父母和合成牢鞕者，彼即是地大；所有稀软者，彼名为水大；所有暖成熟者，彼名为火大；所有摇动屈伸者，彼名为风大；所有知者，彼名声、香、味、触等界；所念知者，故名为识。”
　　尔时，苏摩浮坻复白佛言：“世尊，云何死时舍彼色界？云何彼识从彼身出？云何彼身舍已，作如是知‘此是我身’？”
　　佛报真月言：“真月，受此身正住之时，身业既尽，舍于诸大。譬如以乳和水，以火煎煮，以得热气，乳水各别；而彼乳所有脂腻味，彼无有色。真月，如是，如是，死人身别，诸大亦有别，神识亦有别；然彼识取诸大，及取法界，已以法界熏念，取善及恶至于来世。譬如摩诃迦良那药苏，取种种药味力煎，其内或有辛、或有苦、或有醋、或有碱、或有淡、或有甜，取诸味已入体成熟，色香等味取已，彼苏体舍移而成药味。此识亦复如是，舍身已取善及恶，及取法界，此识移去。言彼苏味体者，即以喻身；言彼诸药和合聚集者，喻彼诸根；言诸药色香味触者，喻识移去故言识；诸味将去者，即是识移。应当如是观，言人色别异者，或善色，或恶色，或入体大真药苏熟消，即是喻善业。当如是观，若言因彼大真苏食已出痿黄色，即是喻不善业。当如是观，如大摩诃迦良那药苏宝者，如是此识，应当观如摩诃迦良那药苏，取诸药色味，取已成大真药苏，而彼苏无有手足及诸根，但取彼味。如是，如是，此诚舍身已及舍诸界，唯取法界，取受已，取善及恶而去。
　　“真月，彼人舍身已，于来世得正念，得天念，或见六欲诸天，或见十六大地狱，或见身体诸根具足。彼于尔时作如是知：‘此是我身也。’彼人命终之时，彼念见种种相，或见微妙辇舆；或见微妙园林，其园林内有种种树木，新生蓊郁可爱；或有妙池，或见种种成就诸事。彼见如是等诸相，心生欢喜；生欢喜已，安隐如法取命终；而彼人神识，犹如乘马。应当如是观，言乘马者，譬如有人在战场内，身著好牢铠甲，善持马控辔、速疾骗骑；如是此识，著攀缘铠甲善果报，速疾乘出入息，舍诸界、诸入等，舍已取后生诸梵天，乃至阿迦腻吒等天微妙之处。”
大宝积经卷第一百一十隋北天竺三藏阇那崛多译
贤护长者会第三十九之二
　　尔时，众中有一王子菩萨摩诃萨，名为大药，从座而起，整理衣服，合掌向佛，而白佛言：“世尊，彼神识从此身移当有何色？”
　　佛赞彼大药菩萨言：“善哉！善哉！大药，如是，如是，汝之所问此义，其义甚深，唯诸如来乃能知耳！然此识除于如来，更无有人而能知者。”
　　尔时，跋陀罗波梨白佛言：“世尊，希有此大药王子，能问甚深之事，最微最细，甚深甚密！”
　　佛报跋陀罗波梨言：“如是，跋陀罗波梨，此大药王子，于往昔已曾供养毗婆尸世尊，种善根故。跋陀罗波梨，此大药王子，昔五百世曾作外道，当于尔时尝问此识义。然此大药王子，当于尔时，于此识中，亦不能了知此识何来何去。此义不了，我今应当为其决了此义。”
　　尔时，跋陀罗波梨长者子，赞大药王子言：“大药，善哉！善哉！仁者智慧广大无有边际，乃能问世尊甚深之义！我今劝请大药，愿问世尊，此义入一切难，智者巧解深意，勿令此苏摩浮坻娱乐少事，而先问佛。所以者何？其故数数恼乱不善问于世尊，但佛世尊出世甚难。世间如此法会聚集复难。是故汝今应当劝请世尊，解释甚深义处。”
　　尔时，大药王子菩萨摩诃萨，瞻仰世尊而见世尊喜悦微笑，清净犹如初秋莲华始开，见已欢喜。
　　尔时，大药王子菩萨白佛言：“世尊，我渴仰故乐闻正法，虑恐世尊不具与我显说法要，不决我疑；又恐世尊不久当取涅槃；又恐诸众生不能了知善恶业报，恒受生死烦恼不能舍离。”
　　佛告大药言：“大药，我于往昔故为此偈，从大山崖投身布施，复行无量无边难行苦行百千亿等种种诸事。大药，汝所有疑，但当问我，莫以为难。我随汝意，当分别说。”
　　尔时，大药复白佛言：“世尊，此识何色？”
　　佛告大药言：“大药，此识如幻师火，如人水内影，如风轮无定无有定色，如众生眼见虚空，如似爱。”
　　大药复问：“其爱云何？”
　　佛言：“犹如人射，以有眼根见箭去时；如人执明净镜，于其镜内见己面形，若除镜已，形便不见；此识亦尔，从人身移，其识界唯见罪福。譬如生盲人，不见日天出时、中时、后时，夜亦不见月天，出时、闇时并皆不见；此神识亦复如是，于其身内不可得见。大药，此身内爱著及取及想智者但有识，所有此身和合集聚诸界、诸入、诸阴等所有色者，眼、耳、鼻、舌及色等诸受，或苦、或乐意等所有诸色者，是名为识。大药，如人以舌知味或苦或辛，而彼人舌有色，彼味无色；此身内所有骨髓肉血是有色，所受者是无色，是名为识受罪福者。”
　　尔时，跋陀罗波梨，顶礼佛足，而白佛言：“世尊，受罪福者是谁？”
　　佛告跋陀罗波梨：“汝谛听！谛受！我为汝说。有见实者，彼见此识，而此识不可得如庵婆罗果掌中可见。此识不住眼道，亦非以眼能得见。彼如恒河沙数，如来见此识，我亦然无色可见。唯愚痴辈不知不见故，我为说但有识名，不可以见。跋陀罗波梨，此识如受罪福，我为汝说，汝当谛听！譬如有人著阴鬼，或羊颠鬼，或乾闼婆鬼，或天神。跋陀罗波梨，于汝意云何？彼人身内有彼诸鬼，或阴鬼等，可见以不？”
　　跋陀罗波梨言：“世尊，彼鬼在人身中，或内或外，实不可见，但彼诸鬼在人身内亦无有色。”
　　“跋陀罗波梨，如彼天神最胜，在人身中，取最妙香华、涂香、末香，并诸华鬘及以饮食，皆取最上殊胜；如是此身取最胜业时，以识故受，或取王位治化自在，或取富饶大长者家，或受天果报，如是此识受福。如此最胜天神灵，在人身内受最胜祭祀，或受王位，或受富饶，润彼人身令使欢喜；如是此识受福果报亦复如是。跋陀罗波梨，如彼不净毗舍阇鬼神，倚在人身中，受不净诸物臭秽，或在圊屏内受诸祭祀，得祭祀已即生欢喜，而彼人被不净鬼神力故，常乐臭秽不净之处，心既爱乐，得臭秽物便生欢喜；如是此识得恶果报生不净意，或生贫贱家，或生下劣家，或生饿鬼，恒食粪秽之物心生欢喜，然此识如是受恶果报。如彼胜天神灵，虽无色形，但受最胜最上祭祀；如是此识虽无有色，但受最胜最妙果报，随业受身。如彼无色富多那鬼，倚著人身恒乐食诸粪秽；如是此识在不净业中，恒乐下贱之处。跋陀罗波梨，汝当知此不净识如是。跋陀罗波梨，如彼鬼形在人身中而无有色，此识受善不善果报。如彼鬼神，汝应当如是知见。”
　　尔时，大药王子白佛言：“世尊，凡受欲云何？”
　　佛答大药言：“当见有人各各和合故生欲想。譬如以木钻火，因人身力然后出火；欲受于欲，因于男子意感于触，后生欲事。譬如因华成子，然彼华内初无有子，有华故然后结子可见；如是此身生已，然后识可见，而此身内亦无识可见，以识故身内有骨髓肉血等不净之物。如彼种子种已生华，因华而受色香味等，既成果已还灭；如是此识成身已亦复还灭，但取善恶受心想意识至于彼世趣。彼男女和合生欢喜心，因彼交会相持出于不净，出不净已还各相离，而彼二人受欲乐时心生欢喜，既受欲已，无复欲想，还各相离，或生厌离；欲想如是，如是此识因身攀缘，生欢喜心增长受想。犹如人身因见女色，即生欲想各各著身，受欲讫已还复厌离而去；此识亦然，既受身已，还复舍去生厌离想。复次，因父母欲事来，中阴受身，攀缘业，此识有从中入，欲因成就身，而彼业无色，其男子、女人因亦无色，但因受攀缘故生欲想而即有色，是故言受欲想也。色受欲想故名为受欲。
　　“复次，大药，因持戒攀缘故受后果报。此事云何？我为汝说。言持戒者，身断杀生，不盗他物，不行邪淫，不妄言，不饮酒，斗乱谨慎不放逸，是为攀缘。欲受后世须陀洹果、斯陀含果，即受后有或天身、或人身，而彼有善业，或有漏、或无漏，成就诸阴等，润彼处识，受持或善、或不善诸业，成就识等，受诸欲事已，还自厌离。是故名此因持戒故受后果报也。”
　　尔时，大药王子白佛言：“世尊，此识云何受天身？复云何受地狱身？”
　　佛告大药王子菩萨言：“大药，汝今谛听，我当为汝解说此事。大药，此识以法界持故生作天心见，而彼天见不在肉眼，彼见体所见即是受因，故名见受因也。而此人所见天见者，即是福攀缘善成就即见天宫，于欲天中受种种五欲乐事，如是见已便生欲心，因即如是起念智：‘我今应须至彼处耳！’彼生如是欲心已，而发染著念，心取有相，复见其故身，弃在尸陀林内。彼如是见已，便作是念：‘是我天识也。此造善根已，我当欲向天上。’”
　　尔时，大药王子复白佛言：“世尊，彼识既如是著故尸，云何不即入故尸？”
　　佛告大药王子言：“大药，譬如有人剃除须发，既见须发落地，作如是念：‘我此须发好黑香洁，愿我此发还著头上如旧。’大药，于汝意云何？彼之头发还能更著头以不？”
　　大药言：“不也，世尊。”
　　佛言：“大药，如是，如是，彼人神识舍其身已，还欲入中更依住者，无有是处。”
　　尔时，大药王子复白佛言：“世尊，此识既是微细，无有正色，广大无边，云何能来就大白象身，复能破金刚之身？既无千象力，云何人生即能持千象力？”
　　佛告大药：“譬如风界，无色不可见，住山谷间，而彼风从彼山谷出已，能摧折崩倒如须弥等高大之山使其破裂。大药，于汝意云何？彼风界有何色？彼山复何色也？”
　　大药白佛言：“世尊，彼风柔弱，复无色身，当如是见。”
　　佛复告大药言：“大药，如彼风界，软弱无色体；彼识亦复然，软弱复无色身，然其无妨能成就大身，能成就微细小身；而彼识，蚊子及象一种不异。大药，譬如小灯烛光，或在壁，或在室，能灭大黑闇分；此识亦复如是，虽复微小，能成大小形色，而皆因业受故。”
　　尔时，大药复白佛言：“世尊，彼业有何色？有何体？几种因应当可观？”
　　佛报大药言：“诸业境界者，是微妙受快乐，受得天饮食。譬如有二人同共游行至于旷野，然彼二人，一人忽值凉冷清水而得饮之，一人饥渴命终，而彼水不能自入彼人之口，亦无于此一人不与饮者，但以因缘故，一人值水凉冷饮之，一人不值；如是，如是，此善不善诸法亦复如是。如黑月、白月，善、不善应须当见。譬如生果熟已变成别色，然彼色以火力多故令其成熟；如是，如是，此身以福力故，生于大富长者家，多饶财宝现受快乐，在于天宫显现受天快乐，然后失天自在势，即显现无福之势。犹如种子于地上种生树，以后其种子于树上不现，亦不从枝移枝，亦不在树内显现，亦无有人手执彼子置于树上，亦不从根移，彼种子可现；如是，如是，此诸业若善、若恶，倚住身内而不显现。如从种子然后有华，从华然后有子，其华不在于种子内，其子亦不在于华内，子、华无有二别体；如是，如是，此身内诸业，有从业有身，其身不在业内可见，业不在身内可见。如华成熟，然后成子；如是身成熟已，诸业可现。如种子何地方，有彼地方即有华，有华然后有子；如是，如是，此身所有生处，于彼之处，见善及恶便即有现，然彼诸业根无有色。如人因身有影，而彼影无定无色，还随人而行，而彼影不倚住，于人亦不离身有影可现；如是此身内现善恶相随而不相离，身行之处随逐而行，其业处处随逐，其业不离身有，亦不离身业可有现。如诸药若辛、若甜、若苦等，人饮服已能除诸病，既除其身诸恶，成其柔软现好颜色，众人见者形相可知，此人身值甘药；然彼诸药等味及力无有色，其味力色不可得现，唯在人身形色端正可现耳！如是，如是，此善业无色而至人身，以美饮食故，身著好服故，其人诸根具足故，身受快乐，复以金银珍宝庄严此身，有富贵形势，此皆是善业境界。其失势无有福业，贫穷困苦远离资财，恒常乏少规求他物，饮食粗涩，行住坐卧悉皆下劣，无好福报养育身体，所生丑陋，此皆是不善业境界。犹如明镜，以其明故，面形妍丑分明显现，而彼镜内影无有色；如是，如是，由善恶力故，此识显现于人中，若地狱、饿鬼、畜生中。大药，此诸业随于此识。大药，应须如是知、如是见。”
　　大药复白佛言：“世尊，此识云何成就诸根受大身？云何舍诸根？”
　　佛告大药：“譬如猎师，入深山林手执强弓，即取毒药涂其箭镞以射大象；而彼毒滴虽少，入皮至血，毒气移行遍满身中，至一切诸根境界，令根闭塞屈折诸节，令血变色遍诸身分遂即舍身，其毒还至本所入处自然出外。大药，其毒药一滴极甚微小，其象身极大，于汝意云何？”
  </div>
  <div class="pagination">
   <a href="大宝积经_page200.html">
    上一页
   </a>
   <span>
    ...
   </span>
   <a href="大宝积经_page196.html">
    196
   </a>
   <a href="大宝积经_page197.html">
    197
   </a>
   <a href="大宝积经_page198.html">
    198
   </a>
   <a href="大宝积经_page199.html">
    199
   </a>
   <a href="大宝积经_page200.html">
    200
   </a>
   <span class="current-page">
    201
   </span>
   <a href="大宝积经_page202.html">
    202
   </a>
   <a href="大宝积经_page203.html">
    203
   </a>
   <a href="大宝积经_page204.html">
    204
   </a>
   <a href="大宝积经_page205.html">
    205
   </a>
   <a href="大宝积经_page206.html">
    206
   </a>
   <span>
    ...
   </span>
   <a href="大宝积经_page202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
