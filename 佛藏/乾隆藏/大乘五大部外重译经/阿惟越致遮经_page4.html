<!DOCTYPE html>
<html>
<head>
    <meta charset="UTF-8">
    <title>阿惟越致遮经 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿惟越致遮经 - 第 4 页/共 13 页</h1>
    <div class="content">　　设至于众会　　则不有诸难
　　便唱澹然法　　净治于圣道
　　造时兴人想　　以解自然行
　　用无强着故　　则舍众畏难
　　若舍众患害　　便不畏终始
　　逮得净然道　　离垢安最上
　　等了恶道休　　斯以无所惧
　　平等上圣轨　　道恩则不离
　　斯即菩萨法　　为现道迹事
　　用懈废劣人　　导利彼故说
　　以微妙善权　　讲论佛圣道
　　若入菩萨者　　是已为唱导
　　导师所演法　　常合善方便
　　本行亦若兹　　志慕于佛道
　　我是故阿难　　分别说道迹
　　朦冥如意塞　　多想求如此
　　为说不能解　　愚騃心冥冥
　　谤讪慧精进　　听诸志深要
　　阿难吾是故　　叹美于道迹
　　设了菩萨无　　是辈能解耳
　　无数百千籍　　训化于道迹
　　履轨之音声　　为现佛道明
　　佛告阿难。如来至真等正觉。光耀菩萨谓为道迹。当知是义善权方便也。
往来品第六
　　佛复告阿难。如来何故畅说菩萨为往来乎。于是菩萨入于佛道不可思慧。志求圣觉无量因缘。于诸愦闹无所兴造。设致大道慧断诸缘慕索佛明。求不乱禅越一切定释诸尘埃。乃逮致法等佛典籍。了一切经惟求此义。如来所护道德之明。人未尝动无所转移。则为法界忧念众生心闭意塞。遭众苦患不了经典。慕求佛道立之此慧。而志大明根力觉意脱门正受分别是义。吾身如何开化众人令慕佛道。常以此明劝化道场。而求佛眼心无阴盖。若入正观导利世间。所志慧因诸圣之上。其不了慧一切诸法之所归趣明不可获。以是之圣不求众生便当立之。于此诸慧了法无处。以故当来睹群萌界。求无上处慕于不念。非得彼界不来不往。成就众生往亦不往。开化人民了黎民处。分别此义随其开化睹是诸法。一切众生皆存法界察以不见。等御法界则省一切经典平夷。观于大道以佛圣慧不得人无了人道等求如是像。无持之慧离垢尘埃故慧无非处。其以无慧求大明轨不可望圣。是慧慧中之大明慧。不有诸求求亦无所慕。是谓圣明之智。菩萨所行能得是者。以故求来此谓往来。于是颂曰。
　　此智有往返　　佛慧难思议
　　是故谓往来　　志求于佛道
　　开化多因缘　　乃成于佛路
　　是事顺慧均　　慕求不复还
　　不猗一切禅　　劝化诸尘埃
　　欲救济斯等　　具足于往来
　　佛经平等法　　分别人无相
　　晓了如本无　　已故谓往返
　　所可获法者　　达了一切慧
　　吾亦当获是　　欲求所住处
　　未尝动众生　　及计诸法界
　　故谓于往来　　不近所归处
　　忧念无数人　　少智既遭患
　　欲立于斯慧　　则求佛大道
　　根力及觉意　　讲咏三脱禅
　　分别斯义已　　故求佛圣道
　　志慕于道场　　过去佛所猗
　　故谓为往来　　则立存大圣
　　慕乐慈愍眼　　佛眼无思议
　　是故为往来　　慕于佛大道
　　诸佛之圣求　　世尊微妙义
　　自志斯深慧　　一切智最上
　　明智之所了　　一切法之归
　　其慧不可得　　及以求道者
　　济之无数人　　立之于上慧
　　以故为往来　　来者有所求
　　怀来睹佛界　　人界不思议
　　故以为往来　　于彼救众生
　　省察众生界　　求之不可得
　　故以为往来　　慕心于法界
　　群黎无所趣　　及一切人界
　　若晓了彼处　　顺所游分别
　　睹一切诸法　　见以则不现
　　常一心定意　　求佛大圣道
　　如是微妙慧　　无垢而清净
　　而明所分别　　其智不可获
　　菩萨所欣乐　　开化于众生
　　则获彼明智　　何缘来至此
　　吾是故阿难　　论讲于往来
　　为少智之人　　睹示所兴念
　　吾是故阿难　　论说于往来
　　人怀精进者　　尔乃晓了此
　　有德者分别　　解深妙之义
　　能获于斯德　　速得成大道
　　佛告阿难。如来至真等正觉。颁宣菩萨为往来。当知是义亦是善权方便也。
不还品第七
　　佛复告阿难。何故如来说美菩萨为不还乎。于是菩萨一切所存。处处造行超越诸有。而逮佛明蠲除诸行。降伏此已则不复还。所以者何。见一切法不有往还。超度凡夫捐舍俗慧。入佛明智获无所住诸法平夷。所以者何。用致寂界非动凡夫。不立圣道塞诸恶路勉济情欲。于食无食逮上明迹。拔去诸见则无所著。无有诸邪六十二见。已越生死观于泥洹。踰之无为释弃众想。不随经籍净垢恶道。捐弃贡高不怀自大。出于无黠忧恼之先。破坏爱欲灭除众冥。拔去贪乐舍置尘埃。憍慢自恣止息斯碍远离世智。故思佛乘等获圣慧。菩萨捐志舍爱欲界。则习本净过去圣灭之志。厥慧无上诸佛所解欲以显思。一切众生极尊无极。为一切乘此则佛慧。菩萨获斯诸想无想等。除一切狐疑之界。菩萨逮是则不复还。又问阿难。其有人不住于道悉当立之以道。是者觉了众生明尔则道。能觉如是则制人想。所以者何。知于空事人界难议平等道慧。所以者何。分别若此群黎之种则空。净界人种亦空远于众想。一切诸人与空无特许。不有身不获不住彼则亦空。虚空无空免一切想。无念致道蠲除众生。虚空之想无弃不弃。所以者何。一切诸法皆为平净。一切众生而无所捐。等于所释故无所得。已不有获是以不来。此者乃计为之不还。有为无为于一切法觉了所会。越度诸患故谓不还。于是佛颂曰。
　　彼则无所生　　造行如所处
　　蠲除诸所住　　是谓不复还
　　晓知于往还　　不着一切法
　　所住不可得　　是故不还此
　　其凡夫之行　　及佛世雄教
　　不然无所量　　故谓不复还
　　诸法无复来　　亦不得诸住
　　以获无去来　　是谓不复还
　　其人未尝住　　不至于三涂
　　逮致佛道明　　则谓为不还
　　决除一切欲　　于食而不着
　　得至于道场　　则谓为不还
　　众见之所行　　分别六十二
　　不堕于彼际　　则谓为不还
　　此法无终始　　已舍离诸畏
　　斯慧如本无　　是故不至此
　　所应无为寂　　不着诸尘劳
　　逝除彼众想　　是故不诣此
　　已断诸恶道　　洗去众垢着
　　学寂然无为　　则谓不复还
　　降伏于弊魔　　及官属兵刃
　　永无有众念　　是故不诣此
　　挽拔痴忧戚　　蠲除爱欲根
　　断截盛贪淫　　是故不诣此
　　降制诸尘垢　　拔去于众想
　　究竟至尊慧　　故谓不复还
　　捐去众愁戚　　破坏于贡高
　　忆断于五阴　　故谓不复还
</div>
    <div class="pagination">
<a href="阿惟越致遮经_page3.html">上一页</a><a href="阿惟越致遮经.html">1</a><a href="阿惟越致遮经_page2.html">2</a><a href="阿惟越致遮经_page3.html">3</a><span class="current-page">4</span><a href="阿惟越致遮经_page5.html">5</a><a href="阿惟越致遮经_page6.html">6</a><a href="阿惟越致遮经_page7.html">7</a><a href="阿惟越致遮经_page8.html">8</a><a href="阿惟越致遮经_page9.html">9</a><span>...</span><a href="阿惟越致遮经_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
