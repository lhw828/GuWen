<!DOCTYPE html>
<html>
 <head>
  <meta charset="utf-8"/>
  <title>
   不空罥索陀罗尼经 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   不空罥索陀罗尼经 - 第 1 页/共 3 页
  </h1>
  <div class="content">
   不空罥索陀罗尼经二卷


大乘五大部外重译经
不空罥索陀罗尼经二卷
唐北天竺婆罗门李无谄译


　　

不空罥索陀罗尼经序
翻译笔受沙门波仑撰
　　若夫此经。乃该二谛而无遗。括因果而斯尽。可谓引万行之导首。进菩提之神足。超生死之灵翼。升涅槃之圣翮。信知法门幽密。教旨冲玄。非世智之能议。匪聪辩之所测。有大菩萨号观自在。大悲周于十方。愍法界之群迷。故说此经示其正路。斯乃久成正觉。是能仁之本师。故能十方法界莫不现身。普应群机。随缘化益。若其闻名灭罪。如日销于薄水。礼念蒙恩。似月敷于莲蕊。巍巍荡荡。圣德高玄。事超言说之端。理绝思量之表。余虽愚暗。少慕法门。巡历两京。寻参善友。每念总持如饥若渴。于大周圣历三年。岁次戊子。三月庚戌朔。七日景辰。幸得此经。如死再生。是西京宝德寺僧惠月。与常州正勤寺大德惠琳叱于智藏等数人。共请北天竺岚波国。婆罗门大首领李无谄。以同翻梵本不空罥索经一十六品合为一卷。将就北天竺迦湿弥啰(二合)国。婆罗门大德僧迦弥多啰(二合)以同勘梵本。久视元年八月景午朔十五日庚申。勘会粗毕则拟将进。此十六品斯土未行。曾闻隋朝所翻别本六十三纸未尝见也。所愿皇基永固。德覆十方。金枝琼萼。郁茂常荣。三大愿力。劫劫无穷。四弘誓心。生生无尽。苦海倾竭。三宝永存。恐时代迁远。闻者生疑。故述拙言序之云尔。
不空罥索陀罗尼经卷上
赞叹品第一(都合总有一十六品除根本大陀罗尼外总有二十七陀罗尼)
　　一切明主不空罥索自在王陀罗尼第一(已下诸咒那谟两字皆上音读傍注小字皆依本写不宜着行此是注音也)。
　　陀罗尼咒曰。
　　那(上音)谟啰怛那(二合)怛罗(二合)夜耶(一)那(上音)么阿弥(上音)跢婆(去)耶(二)跢他伽跢(去)耶(三)那(上音)么阿梨耶(二合四)跋嚧枳帝(五)摄皤(二合)啰(去)耶(六)菩(去)提萨埵(去)耶(七)摩诃萨埵(去)耶(八)摩诃迦嚧尼迦(去)耶(九)怛侄他(十)唵(十一)阿谟伽(十二)钵啰(二合)底诃跢(十三)虎吽(二合下同十四)虎吽(十五)泮吒(吒半音十六)莎诃(十七)
　　此名秘密一切明主不空自在王陀罗尼。受持此咒诵则成诵一切明咒。及悉能作一切事业。
　　尔时观自在菩萨摩诃萨。复说不空罥索心咒。名为不空成就之法。悉能净除无量无边世界业障积集。无量福德资粮增长善根。皆悉能生无边智慧。神通境界超过得入。善巧方便六波罗蜜满足。增长一切菩萨力无所畏不空佛法及四圣谛神足根力觉道得定因缘解脱三昧三摩钵底。能令见者修习成就声闻缘觉佛地智慧威德之力。成就聪明福德吉祥勤勇精进势力辩才具足。腾空隐形自在持咒仙位。具足世乐多财富贵。成就贤瓶如意珠法。紧羯啰制擿迦降伏。出于伏藏入窟。安善那药悉能疗除一切诸病鬼魅所著。咒结坛法降伏诸龙。及男子妇人童男女等。祈雨止雨灾疫销灭降伏。能成一切诸事。兴一切福灭一切罪。成就无边门陀罗尼三昧。得于最胜广大之法。此大不空罥索明咒王法。常为一切天龙夜叉乾闼婆阿修罗迦楼罗紧那罗摩睺罗迦。部多鞞[口　　禮](二合)多毗舍阇鸠槃茶啰刹娑。七耀诸宿毗那夜迦苾近那等之所供养。礼拜赞叹皆称吉祥。常为释梵护世四王。成就咒仙诸仙之众。供养随喜信受加持。获得修行赞叹称说。恭敬尊重供养一切供具。而为供养承事而住。已说第一赞叹品竟。
明主咒王受持成就品第二
　　尔时复说受持之法。欲持咒者。当净洗浴着新净衣。受持菩萨律仪之戒。住于慈心以大悲意。乐真实语除于贪垢。利益安乐一切众生。诚心质直不谄曲心。愿乐福德除贪嗔痴。当知报恩常当洗浴。诵咒念佛法僧勿令忘失。设广大供养观自在菩萨。散花末香烧香涂香。鬘幢幡盖而为庄严。当于彼前一心坚固意乐信心。诵于圣者不空罥索心王之咒一百八遍。入于不空陀罗尼定。作莲华印默然而住莫语。则得成就。世尊观自在菩萨。则于梦中现比丘身婆罗门身。或现童男身或现王身或现大臣身。作如是身而来示现。赞言善哉善哉摩诃萨埵。汝今已能摄护教法。已成所愿更何所求。若其咒师所须之愿应当求之。如其所欲咒得成就。随所作事速得成就。一切业障尽得销灭。永断一切地狱畜生恶趣之处此人则得智眼清净念得增长。常为诸天作其同伴。为除障碍所作之事令得成就。亦令其人勇猛精进咒得成就。一切善愿皆得成就。不为天魔外道怨家之所降伏。恒为圣者之所赞叹。啰阇大臣婆罗门居士等。一切众人之所爱敬礼拜供养。一切众人之所称赞。恒为一切恐怖之人作归依处。一切善人之所依信。若常诵者身口意中。积集恶业皆得消灭。若诵一遍则得衣食。卧具医药及余资具。皆得殊胜终不乏少。得寿命长少病少恼。第二受持成就品竟。
明主咒王见成就品第三
　　若欲亲见观自在者。彼当往诣阿兰若处。或阿兰若寺有塔之处。或于园苑或于河边。或于山林往诣彼已。受持斋戒菩萨律仪。三曼茶罗三轮清净。入于三昧定陀罗尼。着新净衣住四梵处。于尊者乞布施欢喜。乞欢喜已。先当供养观自在菩萨。供养已竟。于彼空闲寂静之处清净房中。以俱舒草(云吉祥草)作为座具。坐已诵于不空罥索心王咒心不动摇。实莫余念以昼继夜。乃至空中出恐怖声时。持咒者不应恐怖不应离坐。待于空中闻音乐声。闻其声已不应惊怪。亦勿观看但当诵咒。乃至天雨妙曼陀罗摩诃曼陀罗。红色莲华青色莲华白色莲华分茶利华亦不应起。乃至观自在菩萨自求赞言。善哉善哉持咒仙人。汝已供养承事于我。此咒汝今已成就竟更何所求。尔时当起。于世尊观自在菩萨前。以用香花上味饮食。生粳米等而为供养。右旋绕已礼足请言。如所愿求而当求之。一切皆与此为成就。见成就品已竟。
明主咒王成就像法品第四
　　尔时复说造像之法。与其画师授于八戒令净持斋。当于不截净白氎上。画观自在菩萨形像。诸彩色中不得着胶。作髻发色如莲华藏。面上三眼白縠络身。披黑鹿皮绶带系腰。身有四手。左上一手执持莲华。左下一手执持澡罐。右上一手执持数珠。右下一手垂于向下作施无畏。着天妙衣一切严具。以为严身立莲华上。百千光明庄严头冠。并散杂花令有威德。半月璎珞璎珞其身。耳珰臂钏及以手钏。而为庄严作欢喜面。其顶上持阿弥陀佛。造此像已。白月八日十五日。以吉宿日无云无风日。或于春时或当秋时。先于城外净料理地。除去瓦石棘骨恶物。其地平正不高不下。其土白色或有青草。种种花树果木稠林茂盛之处。流泉浴池周遍有处。而作方坛以五色粉布之好画。言五色者。一青二黄三赤四白五浅草色。所谓石灰赤土雌黄金精及以金土。以如是等五色之粉。用严其坛坛作四门。此门则是四吉祥门。又作商迦(此云白螺)及难提迦室哩(二合)伐蹉(西国万字)及满瓶等(以色布地作于瓶形)于坛中心作莲华池。池中具作种种莲华及诸杂鸟鹅雁之类充满其中。于其池中安置尊像(其池亦以彩粉布地)以种种花花鬘末香烧香涂香。及幡幢盖建立坛中。于坛四面各置一瓶。或金或银或铜或瓦。于其瓶中满盛净水。又以种种诸花树枝插于瓶口以缯帛束(以缯帛束瓶中树枝)并一切药宝珠金等盛其瓶内。彩画瓶上极令妙好。又于坛内散种种花及稻谷花。插众花树充满坛中。张于白帐于坛四面。各令一人守护其坛。其持咒者香汤洗浴着新净衣。每日三时受三律仪。于观自在菩萨前献白食供养。所谓乳酪及酥蜜等。烧沉水香檀香酥合龙脑香等烧供养已。持咒之人结加趺坐。作莲华印当心合掌。礼拜一切诸佛菩萨已即当诵咒。
　　第二咒曰。
　　唵(一)阿谟伽钵啰(二合)底呵(上音)跢(二)啰(上音)叉(二合)啰叉(二合上)么么(三自称名某甲)虎吽(二合四)泮吒(吒半音五)
　　此咒用结顶上发髻。
　　第三咒曰。
　　唵(一)阿谟伽槃陀(二)虎吽(二合三)虎[合　　牛](四)泮吒(吒半音五)
　　此咒结坛。
　　第四咒曰。
　　唵(一)阿谟伽钵啰(二合)底诃(上音)跢(二)庵虎吽(二合三)泮吒(吒半音四)
　　此咒结界。
　　第五咒曰。
　　唵(一)阿谟伽(二)帝[口　　禮](二合)路计也(二合三)毗社耶迦啰摩(四)虎吽(二合五)泮吒(吒半音六)
　　应以此咒结四方界。
　　第六咒曰。
　　唵(一)阿谟伽啰叉(二合二)莎(去)诃(三)
　　咒自身。
　　第七咒曰。
　　唵(一)阿谟伽虎吽(二合)佉(二)
　　此咒护同伴。
　　第八咒曰。
　　唵(一)阿谟伽陀摩陀摩(二)虎吽(二合三)泮吒(吒半音四)
　　应以此咒咒香烧之。
　　第九咒曰。
　　唵(一)阿谟伽讫哩(二合)诃拏(二合)讫哩(二合二)虎吽(二合三)泮吒(四)
　　应以此咒咒花饮食然后供养。
　　第十咒曰。
　　唵(一)阿谟伽毗社耶(二)虎吽(二合三)泮吒(吒半音四)
　　作一切事应诵此咒时持咒者诵咒乃至观自在像动摇为限。咒者勿怖但当诵咒乃至烟出。亦当诵咒乃至火然。若动得富烟出得官。若火然时则得腾空。此为二种成就之法。若火然时亦莫起坐。观自在菩萨即自现身。安慰咒者所须即与。其人证得菩萨三昧。得不退转无上菩提。现身得宿命智。更得无量百千功德。成就像法品第四已竟。
明主咒王成就紧羯罗品第五
　　尔时复说成就紧羯罗法。若欲受持紧羯罗者。圣者不空罥索紧羯罗。一切作事悉皆成办。作于夜叉童子之形。嗔面怒目发赤黄色。向上耸竖犹如火焰。鼻作[月　　扁][月　　弟]狗牙上出。吐舌舐唇身有两臂。着青色衣持索。一切严具以为庄严。刍麻布上画其形像。白月八日或十四日持八戒斋。于其夜中诣四衢道。或空室中安置其帧。以花花鬘末香烧香涂香供养应自护身。除血肉外一切饮食及以资具而用供养。供养既已当于其前。应诵不空罥索咒王一百八遍。时紧羯罗则来现前。随所处分依命而作。若须驱使令其问事。即诣彼所。如其所见所闻之事如实来报。若不驱使。彼当日日与持咒者一百金钱。得已为佛法僧用却。不应悭吝勿向人说。不得憎嫌勿作不净。恒常供养随所办食供养。常自食时每常须先出食分与之。所饮之味亦先出与。必不得忘。忌贪嗔痴皆当舍离。常当实语法语。不为圣者之所讥嫌。于一切众生常生慈心利益之心。唯当一心敬事于观自在菩萨勿念余事。常以众花末香烧香花鬘涂香。衣服幢盖及幡供养。亦应常当知恩报恩。如是日日五百眷属。恒以一切饮食资具花鬘涂香。尽其寿命终不乏少。所须去处则能得往。所须之物则能将来此为成就。紧羯罗品法第五已竟。
明主咒王成就制擿迦品第六
　　尔时复说制擿迦法。若欲受持制擿迦者。彼人应作不空罥索制擿迦像。作童子形欢喜相貌。头上五髻一切严具以为庄严。从观自在菩萨所生。或用木作亦以白檀。或紫檀香檀木天木。亦用金银或画绢上。用此等成。着绯赤衣以胡燕脂。不得着胶。以朱砂和郁金根及郁金香。画其身相令悦人意。欢喜笑面面黄白色而作两臂。其一手把阿摩罗果。一手把花。作此像已持斋住慈心。应将安置自住室内。以种种花香末香烧香。涂香花鬘饮食灯等。供养竟已对于彼前。应诵不空罥索王咒一千八遍则得成就。制擿迦验亦当现身则得自在。随所处分依命即作。所见所闻皆来相报。随所驱使受教来去。悉为能成一切事业所应作者。悉皆能成办一切利益。亦能与财。意乐去处则能将去。及能将来。所住宅舍亦为扫洒又为泥地。所有之事悉报令知。常说好事令其欢喜。所有恶事不悦意者能令消灭。一切罪障不祥灾疫亦能消除一切病厄。若服一切毒悉能消毒毒不能害。所有一切愿者悉令满足。常为咒者积集一切福德资粮。一切罪障悉得消灭。如忠孝子受父教命。等无有异所欲皆与。其持咒者若其常欲快乐利益。莫生憎嫌心亦勿轻慢。身行清净常当洗浴。常当念诵常当供养常当实语。慈心哀愍一切众生。于佛法僧一心敬信。常应供养观自在菩萨。应以众花末香烧香鬘等之物。又常供养其制擿迦。常自食时以诸饮食。先出食分与制擿迦。又以花香烧香鬘等与制擿迦。不得一日而有废忘常当忆念。若不尔者纵得法成不受驱使。即自隐没不能现伏。亦不为作一切事走去。故持咒者常莫放逸。常当勤求实勿懈怠。勤求受法及大聪明。勿令忘失菩提之心。应当随顺布施持戒忍辱精进禅定智慧。远离贪垢常畏后世。恒生惭愧心常在定。一切咒法等皆受持。如是成就终无有异。制擿迦品第六已竟。
明主咒王成就贤瓶法品第七
　　尔时复说咒贤瓶法。若欲受持其持咒人先求善人以为同伴。先如法住十善道已。然后一切宫殿空室。林地方所闲无人处。或于往昔人得道处。于中修理作坛之所极令平正。清净浴身着新净衣。吉祥持斋服乳大麦。当护同伴然后泥坛。应以香叶雄黄赤土紫檀等末。用布规界。其坛方正开作四门。于四方作四天王形。身着衣甲一切严具而为庄严。持刀弓箭。又于四面作诸器仗。当于东方作金刚杵。南方作螺。当于西方作圆头杵。北方作释枳底(二合)幡(竿上系幡)又于北方作螺轮盆莲花等物。其坛四角悬赤色幡散杂色花。正坛中心置其贤瓶。种种彩色以画瓶上。又以花绦系其瓶项。莲花及水充满其中。上妙香药诸名果子。及五谷子金银宝珠亦置其中。贤瓶四面周遍行列乳糜及酪蜜饼酥饼。简取五人胆勇不怯有威德者。堪可委付有信之人。以结为伴。执刀正立守护四方。令一人近持咒人边。持诸器仗以充驱使。而为供养供给。令净洗浴着新净衣。随持咒者所有处分。依命即作终不违背。应作拥护是持咒者。应依如法建立坛已。于其四方行列饮食。以为供养唯除酒肉。于此坛内当贤瓶前。敷俱赊草(云吉祥草)以为坐具。草上坐已持散粳米烧香供养。以此咒结一切方界。
　　第十一咒曰。
　　唵(一)阿谟伽波奢(二)阿钵啰(二合)底诃(上音)哆(三)帝[口　　禮]路计也(二合)毗社耶(四)啰(上音)叉啰(上音)叉么么(自称名五)虎吽(二合)虎吽(二合六)泮吒(吒半音七)
　　亦以此咒当护自身及于同伴。则作大印应诵圣者不空罥索心王之咒一百八遍。诵此咒时一日一夜。或三日三夜断食诵之。所有障碍毗那夜迦。悉皆恐怖不作障碍。其持咒者必须心定。不应惊恐默然诵咒。乃至南方闻于可畏夜叉之声。闻此声时取白芥子则咒七遍。向彼散抗其声。即得消除止息。终不敢而更作障碍。南方既尔东西北方亦如是抗。一切障碍皆悉消灭。
　　第十二咒曰。
　　唵(一)阿谟伽(二)阿钵啰(二合)视跢(三)诃(上音)那诃(上四)虎吽(二合五)泮吒(吒半音六)
　　以此咒咒贤瓶即动。若欲示现成就相时。其持咒者心莫动摇。亦不应起勿拟废坐。但当诵咒令彼贤瓶有大利益同摩尼宝珠。能与一切。所愿极难受持。若得成就有大威力。能得神通与于安乐。一切富饶令能积集。一切福德令其增长。是故受持勿使放逸莫令空过。若其贤瓶出火然焰。或若摇动亦勿惊怪。乃至从瓶吐出金银摩尼宝珠种种璎珞及种种色殊妙衣服庄严之具。吐出殊妙端正采女童男童女天胜丈夫具妙相者。吐出张乘及坐宫殿园苑城邑村巷大路象马车辂步人及饮食烧香花鬘涂香幢盖及幡。出生音乐歌咏之声。其持咒者亦不应起。乃至其观自在菩萨。变作普贤菩萨身形。从其贤瓶与诸菩萨眷属出时。先所出者由此神力。悉皆隐没不复更现。唯有普贤菩萨眷属现住。赞言善哉善哉持咒仙人。汝今已得成就此咒。随何所求皆当与汝。时持咒者即起合掌右绕作礼。礼已白言惟愿世尊。以此贤瓶垂授与我。则时圣者普贤菩萨告咒者言。汝当受取随意受用。咒者受已置于头上又置地上。则以花香烧香花鬘而用供养。寻当发愿归命世尊。令我及其同伴。满足一切诸愿。说此语已。随欲去处潜隐而去。其贤瓶者随持咒者。所欲之形随意而变此为成就贤瓶之法。贤瓶品第七竟。
明主咒王成就使者品第八
　　若其欲得降伏使者。彼持咒人画一使者作小儿形。一切严具以为庄严作欢喜面。头上五髻身形可喜。着黄色衣手执莲花。身黄白色游行空中。置秘密处于精舍中。白月八日或十四日。受持斋戒香汤洗浴着新净衣。以众香花烧香末香。涂香花鬘灯明饮食供养彼已。当于彼前结加趺坐。诵不空罥索王心咒一百八遍则来现前问咒者言。欲求何愿我当与汝。咒者告言。我今须汝充为侍者受我教命。彼作是言所有教命。我悉为作作者成办。从是已后所有教命悉为成办。终不敢违皆依命作。常当供养不敢轻慢咒者每欲吃饮食时。常当为彼先出食分。与彼然后自当吃食必不得忘。若如是者则得归伏。能与财物能示伏藏。随所须物彼皆将来。有所见闻皆向耳中。而来告示说之令知。终不乏少所须之物。皆令忆念前生之中所有事务。过去未来现在之事。若其问者皆悉为说终无不实。已说使者品第八竟。
明主咒王取伏藏品第九
　　若欲须出伏藏之时。先自护身。应往塳间取于未坏男子死尸。身无伤损无炙瘢者。与洗浴已。以香花鬘供养彼尸。以用酥油摩其脚掌。诵咒乃至待彼起语。白言圣者有何教命欲令我作。咒者则与纸笔并墨。悉令抄取伏藏所在。随其方处城邑聚落及村等名并其取法。若其能咒一一子细悉皆为抄。若不用抄则语彼言。汝当为我自出将来。彼闻此语则自为出将其物来。所得之物悉皆受用。为佛法僧当布施与一切众生。彼当数数将宝物来。若不受用施佛法僧沙门婆罗门及穷乏者。则更不得成就此法。若不能往诣塳间所起死尸者。若先曾闻有伏藏处。当于夜中往诣彼所。与亲密人堪委诚信。避罪求福有所知解。和顺善者结为同伴。先当自护。然后然于酥灯。当诵不空罥索王咒一百八遍。以赊弥木(此云狗杞)为柴然火。寻发愿言今为一切永离贫穷故发遣彼。彼当升空而往诣彼大伏藏处至彼而住。其火炽然而得不灭。待持咒者到知藏处。结界决定然后始灭。住伏藏上令同伴掘。掘到处已。则以乳粥及胡麻粥供养藏神。则取其物分为三分。一分自用。其第二分与同伴用。其第三分与共同伴布施三宝。自所取分应当布施。一切众生悉愿同用。由是自分布施与故取终无尽。尽其寿命终无变异。说取伏藏品第九已竟。
明主咒王入窟品第十
　　若欲入窟。其持咒者与于善人结为同伴。护身入山至于窟所(窟谓阿修罗住窟也)。其窟中有香水流出有灵异者。众人共知曾成就者。应于白月十五日时。持斋清净香汤洗浴。着新净衣如法作醮(子了反烧物也)诵于不空罥索王咒乃至窟开不须恐怖亦勿停诵。乃至有其采女出见。持香花鬘作如是言。持咒仙人善来受我此香花。时持咒者未应。即受待其三请然后告言。姊妹善来姊妹若能摄受我者。汝可与我同伴共之。是时同伴随爱采女则把其手。把取得者则为其妻。一切所欲皆令具足。自在为作仆使之人。随欲去处而则能去。随所欲作种种身形悉皆能作。还得年少如天童子。同共游戏受诸快乐。不舍人身则得天身得成咒仙。其持咒者但当诵咒。乃至一切胜上采女。有五百眷属围绕出来。持衣涂香庄严之具。恭敬供养礼拜白咒者言。善来圣者愿领受此衣及涂香庄严之具哀愍我故。乃至三请然后咒者为法故受。才得受已则与采女隐没不现。得成持咒转轮圣王。舍于人身则得天身。又得一切持咒仙等礼拜其足。咸以吉祥言赞叹之。建立百千幢盖幡等。又复奏于种种音乐。出妙音声闻者皆得。受天自在安隐快乐。念佛之心终不忘失。菩萨之行亦不休废。得宿命智永离恶趣。不为欲酒之所醉乱。常得见佛及诸菩萨。悉能成就无量众生。令其住于菩提道中。能入三昧得不迷惑智陀罗尼。已说入窟品第十竟。
明主咒王成就安善那药品第十一(若具足言苏毗罗安善那大重似于银铆)
　　若欲成就安善那药者。其持咒人当取雄黄牛黄苏毗罗安善那三物合裹。当于白月十五日时。持斋清净香汤洗浴着新净衣。广大供养观自在已。忆念诸佛。当于彼前结加趺坐。诵圣者不空罥索心咒一百八遍。待其里中烟相出已。然后涂坛。菩提叶上置其药裹。诵咒乃至火烟炽然放光烧融。应知令我安善那药法成就竟。则时应当结四方界及护自身。出取其药当以此咒咒于其药(其咒则是第十三)
　　第十三咒曰。
　　唵(一)阿谟伽(二)阿钵啰(二合)底诃跢(三)虎吽(二合四)阇(去)皤(去二合)罗(五)阇皤(二合)罗(六)泮吒(半音七)莎(去)呵(八)
　　咒已当取安善那等。共磨石上细研为末。用涂眼中能见伏藏。则得隐形随愿去处出入自在。无有一人而能得见。悉皆得见一切菩萨。一切天龙夜叉乾闼婆。及诸众生天趣地狱畜生之趣生时死时。亦皆得见作罪作福。于一切处皆得自在。得其供养。见一切窟一切龙宫。亦皆能现一切之身。意愿去处悉皆能往在于彼处。以神通定力得神通地神通而去。乃至见佛得蒙授于无上正等菩提之记。得菩提记一切菩萨最胜智慧善巧方便。获得一切禅定三昧及自在。得一切诸根力菩提分。皆得成就具足十力。得一切咒陀罗尼力得无所畏。是名成就安善那品第十一竟。
明主咒王禁诸鬼神所著品第十二(应云禁诸恶鬼神所著品译者存略)
　　若心清净信心精进。作于善业诸众生等。下疑惑者当得成就。清净众生知恩决定求成就者谓诸菩萨。非凡夫人之所能也。是故世尊告阿难言。摩尼咒咒药。是三种有不思议力。诸佛境界不可思议。若诵此咒一百八遍。一切事皆成就。永离一切着病患者。若一日若二日。若三日若七日。诵其不空罥索咒。唯泮吒(半音)字能除一切壮热之气。以绯线咒二十一遍。一咒一结二十一结。系一切病壮热除差。一切七曜皆当拥护。终不恼乱亦不横死。次说咒法若欲燎治四日一度热发病者。作一方坛于中散花。令其病者坐向坛中。咒镔铁刀诵不空王咒三遍已。又以溲面作彼病儿形。用其刀截。彼当恐怖。得见不空病则除差若欲禁人。彼当洗浴着新净衣。先自护身。以牸牛粪涂作方坛。以色画坛令规齐整。散花坛中当以白食献供养已。令一童男若一童女。洗浴清净着白净衣。以诸严具庄严其身。令于坛中结加趺坐。结其顶发用此咒咒。则是用第十四咒也。
　　第十四咒曰。
　　唵(一)阿谟伽(二)钵罗(二合)底诃跢(三)啰(上音)叉啰(上音)叉(称彼名四)萨皤婆曳比也(二合五)虎吽(二合六)盘陀(七)泮吒(半音八)莎诃(九)
　　于彼手中满着花已。又用花香生米散之。烧沉水香应诵不空罥索之咒。诵三遍已。以花香散彼童子面上。则得禁之(用粳米也)
　　第十五咒曰。
　　唵(一)阿谟伽啰阇(二)钵啰(二合)底诃(上音)跢(三)虎吽(二合四)布地也(二合五)菩陀耶(六)社啰(上音)跛耶(七)虎吽(二合八)虎吽(二合九)泮吒(半音十)
　　又以此咒咒水三遍。洒彼面上彼则得语。所问之事若吉若凶。过去未来现在等事皆悉具说。此即名禁无病人法禁病人法亦当作坛。烧沉水香散花供养。令其病者坐于坛内。诵咒即禁。取其中指及无名指捏之则语。令其立誓然后放去。用第十六咒也。
　　第十六咒曰。
　　唵(一)阿谟伽(二)钵啰(二合)底诃(上音)跢(三)伽车伽(上音)车(四)莎婆(重)皤(去)南(上五)莎(去)呵(六)
　　第十七咒曰。
　　唵(一)阿谟伽(二合二)奢婆(上音)耶(三)虎吽(二合四)泮吒(半音五)
　　若不放时。则以此咒咒治罚之。以此咒之放烧走去。更莫敢来此为成就。
　　若被一切鬼所著病欲令差者。取芥子咒三遍打之。又一切鬼及以癫痫难禁鬼着。应作醮法。以牛粪摩地作坛。于中然火。以菩提树枝赊弥木(苟杞木是)为柴然之。阿婆末迦(此云牛膝用根)与酥酪蜜相和。咒烧一百八遍。若一日夜或三日夜。诵观自在不空罥索咒。或以芥子或一切种子。咒已烧之。若夜叉著者。和安息香芥子烧之。若天龙著者。以檀沉香末相和烧之。一切著者。胡麻芥子或白芥子相和烧之。若一日夜若三日夜。一一诵咒一切所著皆得消灭。若一切灾疫病起时。盐乳相和咒以烧之。一切灾疫斗诤忧恼悉皆消灭。说诸鬼神所著品第十二竟。
不空罥索陀罗尼经卷下
明主咒王入坛品第十三
　　次说不空罥索坛法。欲得摄受一切菩萨见大乘者。应当观视观自在菩萨。当如见佛齐等无二差别之相。为欲摄受陀罗尼故。为欲能断恐堕恶道。自利利他二俱成办得善道故。勤求应依如法大供养坛。其持咒者为欲利益一切众生。被精进甲莫秘其法。依于文义子细教示。勿生贪心莫怀谄诳。常当正念于一切众生。心行平等善巧方便。勿有懒堕贡高之心。勿斗诤讼。常持净戒每日洗浴。坛有三种。一者王坛。二大臣坛。三者一切凡庶人坛。王坛广设。臣坛中设。若其一切凡庶人坛。随力所办如应而作。若为王作不用中法。若为臣作不用下法。为凡人作无增减法。各各依法作之为吉。不依本法必过患生(王者上品臣为中品庶人下品随其所应作其坛法不宜颠倒也)。若结坛时。咒者先应择其地色知好恶相。当宿候其地。若于河边或于山林若于园苑。其地可爱吉祥之处。当彼方所应作坛法。深掘除去棘石瓦骨。去其旧土更将别处净土来填。令满掘处筑令平正。极精妙好平如手掌。如镜无垢令地细滑。修理地已于中作坛。若为王作纵广正等三十二肘。以金摩尼珠等为末。相和用作规界其坛。又取青黄赤白黑等五色作五界道。坛开四门复应开作四吉祥门。以诸树枝而作华鬘周遍安置。东门两边作二神王当为守门。右边应作护国神王。左边应作增长神王。身被衣甲一切严具以为庄严。眼赤嗔面手执于戟。其护国者手执圆头杵。南门两边作二神王。一名丑目二名赤眼。以金严具庄严其身。身被衣甲执刀弓箭。一黄白色一身赤色(丑目为左赤眼为右)西门两边作二神王。一者名曰摩尼跋陀。二者名曰富那跋陀。各自持本衣服形状。身被衣甲。一切严具以为庄严执索钺斧。北门两边作二神王。一名毗沙门。一名执金刚。各自形状持本衣服。一切严具以为庄严执持器仗。于其坛中心作观自在。头戴天冠绀发垂下。一切严具庄严其身。当头上作阿弥陀佛。作水精色菩萨。四臂左上一手执莲华瓶(宝澡罐也)左下一手施无畏手。右上一手把于数珠。右下一手作施无畏。端正殊妙悦可众心。作欢喜状圆光围绕。天妙华光以为庄严。正当胸前作于卍字(西国字也)眼如低视。当于莲华台座上立。于其右边作大势至菩萨。形像容仪寂静(应说天冠文中略也)以天严具庄严其身。披天妙衣偏袒右肩。合掌对观自在前住。左边应作普贤菩萨。身相端严如莲华色。戴宝天冠绀发垂下。一切严具庄严其身。而有两臂欢喜颜状。偏袒右肩合掌。对观自在菩萨当前而住。于其普贤菩萨底下。作摩尼鸡神及金刚神。俱屈双膝柱着地上。当于势至菩萨底下。作多罗神及毗俱致。着天妙衣及天璎珞严身之具。身黄白色颜容欢喜相仪寂静。其多罗神着于白衣。毗俱致着种种色衣。摩尼鸡及金刚使神。亦同着种种色衣。俱共合掌双膝着地。瞻仰观自在菩萨面。于观自在菩萨底下。作于不空罥索咒王。身重枣色四臂四牙。着赤色衣而有三眼。其眼赤色如放赤光。全身璎珞半身璎珞以为庄严。双膝着地合掌瞻仰。对观自在菩萨面看。颜容欢喜眉眼分明。耳珰殊妙其心一定。少分曲躬状若飞腾。菩萨两边作于梵天并梵辅天。作自在天大自在天与其眷属。各各自持众色衣服庄严之具。向菩萨面合掌而住。于其四方作四龙王。一娑伽罗龙王。二阿那跋答多龙王。三难陀龙王。四跋难陀龙王。北方作四阿修罗王。一名毗卢遮那王。二名罗睺罗王。三名毗摩质多罗王。四名婆稚王。如是坛中作一切印一切器仗螺轮莲华难提迦莎悉底迦圆头杆三叉戟索释枳帝(二合)都末罗室唎(二合)跋嗟华鬘幢等。分茶利华总为华盖。应用郁金(香也)牛黄雄黄金精朱砂。不得和胶净色画之。应与画师受八戒斋。其坛四面周匝悬幡青黄赤白诸色幡等。张于白帐。应用八瓶若金银瓶若赤铜。等于八瓶中满盛净水。水中具着檀香沉香龙脑郁金诸名香等。一切种子相和盛讫。华果树枝插其瓶中。以众华鬘系其瓶项。所列之华分齐间错(花鬘上花严饰间列)香瓶四口香炉四具酥瓶四口蜜瓶四口。乳瓶四口酪瓶四口。安置种种华果饮食悉皆充满。以沙糖和作诸饮食及用和水(沙糖和水以为浆也)作胡麻粥大麦粥等香美饮食。唯除酒肉五辛以外一切皆着。散种种华烧种种香。及华鬘等。缘其坛中所须之物周匝遍布。其坛四面周匝围墙。或张幔幕安诸乐器皆令如法。又于四方各安一人为守护者。又其四面各十里内。满着步人象马车等四兵守护。其王为欲除灾障故。作此吉祥事已然后令王入坛。当以手印印于其坛。印坛已送柳枝清净。着白净衣令持斋戒。堪委信人若其眷属。或其兄弟及儿子等。若欲入坛悉与灌顶。于其手上与系芥子。并与柳枝令持斋戒。依入坛法善言安慰。则令入坛求师求神(神者神圣)以华香灯饮食供养礼观自在菩萨。应咒芥子散其斋方。以此咒咒(用第十八咒也)
　　第十八咒曰。
　　唵(一)阿谟伽(二)钵啰(二合)底诃(上音)跢(三)盘陀盘陀(四)啰叉啰叉(二合五)贤啰若(若也反)萨婆萨埵(去)南(上音六)虎吽(二合七)句[口　　籠](二合八)庵(九)泮吒(半音十)莎诃(十一则成结界)
　　第十九咒曰。
　　唵(一)帝[口　　禮](二合)路计也(二合二)毗社耶(三)阿谟伽波奢(四)娑么啰(上音五)娑么耶(六)地师吒(二合)喃(上音七)摩诃娑么耶(八)钵啰(二合)跋跢(二合九)虎吽(二合十)泮吒(半音十一)
　　(此咒第二句头帝字半音[口　　禮]字全音。计半音也字全音。第五句内娑半么全。第七句内师半吒全。第九句内钵半罗全。跛半全也)
　　此为结坛咒。
　　第二十咒曰。
  </div>
  <div class="pagination">
   <span class="current-page">
    1
   </span>
   <a href="不空罥索陀罗尼经_page2.html">
    2
   </a>
   <a href="不空罥索陀罗尼经_page3.html">
    3
   </a>
   <a href="不空罥索陀罗尼经_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
