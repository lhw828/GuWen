<!DOCTYPE html>
<html>
 <head>
  <meta charset="utf-8"/>
  <title>
   大乘大悲分陀利经 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘大悲分陀利经 - 第 3 页/共 4 页
  </h1>
  <div class="content">
   牟尼澍法如龙雨　　充济世间犹时泽
　　降伏外道如论师　　仙放德香如妙花
　　妙声柔软如梵王　　治世脱苦如良医
　　心住平等如慈母　　常摄众生踰如父
　　破诸坚怨如金刚　　断恩爱枝如神剑
　　济度众生如船师　　施人智慧如牟尼
　　施凉光如牟尼月　　开敷人花犹如日
　　施四上果如妙树　　仙众围绕如鸟王
　　尊意甚广如大海　　等心于世犹草木
　　观诸法性如空卷　　尊等随世譬如水
　　佛授多众菩提记　　持最妙相善大悲
　　我化众生多无量　　愿今授我菩提记
　　于浊结怨世成佛　　安置众生静寂道
　　善男子。国大师海济婆罗门以是偈赞宝藏如来已。即时一切大众天龙夜叉乾闼婆世人。叹言善哉。时国大师白佛言。世尊。我劝化多亿那由他百千众生。于阿耨多罗三藐三菩提。彼各各观已。而受妙土取清净意。种诸善根易化众生。此千四月鬘等通四鞞陀罗。如来所可授贤劫中记者。彼诸丈夫。亦以三乘教化贪欲嗔恚愚痴吾我众生。彼等亦舍重结烦恼恶世。弃无间业诽谤正法非毁贤圣。住于邪见乏圣七财。不知父母不识沙门不别婆罗门。不知作恩不知福德不畏后世。不求三善天人之德。造三不善之十恶业。为一切善知识所弃。为一切慧人所讥。为三界烦恼驶水所漂。没在生死灰河烧煮。痴冥所弊离诸善业。弃彼众生置无佛国。离诸善根集不善根。困于邪道处大旷野。当尔之时。娑诃世界贤劫中人转寿千岁。为此智慧诸善丈夫之所弃舍。当于尔时。为三界生死因缘所逼。无投无趣无所归依苦器所困。舍此众生各取妙土易化净意。种诸善根精进不懈。以曾亲近供养多佛而济化之。世尊。如是不耶。宝藏如来而告之言。如是如是。婆罗门。随彼众生立愿所取佛土庄严。我亦如是授彼等记。婆罗门白言。世尊。我心振摇如芭蕉叶。意甚忧虑举身嗒然。世尊。是一切大菩萨皆发大悲。然弃彼时恶世炽盛。众生处在闇昧之中皆是所弃。世尊。我亦于当来世。过一恒河沙数阿僧祇。二恒河沙阿僧祇。三恒河沙阿僧祇之余。于贤劫中待世人寿千岁时。我能于尔所时。处在生死行菩提行。我能不以愿力取度众生。当行六波罗蜜而取化度。曾从佛闻能舍物施是檀波罗蜜。我当如是行檀波罗蜜。在所生处有来求者。我当如是施之。所谓饮食佉阇蒱阇螺夜梨舍。衣服卧具园林房舍。鬘饰涂香随病与药。幢幡麾盖钱财象马车乘。金银杂宝摩尼真珠琉璃[王　　累]及车磲马瑙珊瑚虎珀玫瑰并及余宝。悲念众生以欢喜施。如是等物。度众生故不望果报。为摄度众生故具足施与。复有众生求极难舍我当与之。所谓奴婢聚落城邑。宫殿王位妻妾男女。及与手足眼耳鼻舌皮肤血肉骨髓身命乃至求头。悲念众生以极欢喜如是施与。不求果报为摄度故。我当如是行檀波罗蜜。先未曾有菩萨行阿耨多罗三藐三菩提行能如是行檀波罗蜜者。后亦无有菩萨行阿耨多罗三藐三菩提行能如是大施。如我在所生处。无量阿僧祇亿那由他百千劫中。行阿耨多罗三藐三菩提行。行檀波罗蜜。我当为后具大悲菩萨安立施眼功德光思惟诸结。是尸罗波罗蜜。我当如是行阿耨多罗三藐三菩提。行种种持戒。我行无上难行苦行如前所说。于境界不堕落。观我无我故。是羼提波罗蜜。我当如是修行羼提如前所说。又厌患诸有为。一切无为静寂行无上而不退。是毗梨耶波罗蜜。于一切作舍行空等。是禅那波罗蜜。如性无生法忍。是般若波罗蜜。我当如是坚固勇力。无量阿僧祇亿那由他百千劫中行般若波罗蜜。先无菩萨行阿耨多罗三藐三菩提行有能如是坚固勇力行般若波罗蜜者。后亦无菩萨行阿耨多罗三藐三菩提行有能如是坚固勇力行般若波罗蜜如我所行。为后时具大悲诸菩萨安立慧功德眼。我初发心为后菩萨示现大悲。乃至无上般涅槃。彼诸菩萨得未曾有。是故我不轻行施戒。无依忍无想进无住禅无著慧。无二我不求果报。众生乏圣七财。舍弃彼一切众置无佛土中。作无间业谤正法毁贤圣尽皆邪见。集不善根坠在旷野。为此邪道所困众生故。我以极勇猛力行波罗蜜。一一众生所为置善根种故。于十大劫能受阿鼻地狱苦痛。如是畜生饿鬼夜叉贫穷人中贫穷。能忍斯苦。如一切众生所置善根种。我当如是摄度空倦心意燋枯众生。乃至贤劫之际。我不求人天荣利之福。唯除一生补处在兜率天待成菩提时。我于尔所时生死中。亲近佛土微尘数诸佛。以佛土微尘数种种供具。供养一一诸佛。于一一佛所得佛土微尘数功德。佛土微尘数众生劝以菩提。辟支佛乘声闻乘亦如是随其所欲我以如是而劝化之。若世无佛我作仙人。以诸善业化彼众生令住神通。因于邪见奉事摩醯首罗天者。即现摩醯首罗天劝以善业。现那罗延日月。乃至现梵天形。劝以善法。或现迦楼罗。劝迦楼罗鸟修诸善行。乃至现为兔形。饥渴众生以身肉血而充济之。以己身命救彼一切急厄众生。世尊。我当于尔所时。以极勇力修诸难行。为心意燋枯乏善根者。我于尔时所为众生故。受于生死种种苦切。乃至过一恒河沙数阿僧祇。二恒河沙阿僧祇之余始入贤劫中。如月鬘童子成阿耨多罗三藐三菩提。号迦罗迦孙陀如来。令我尔时以圣慧眼。见于十方各千佛土微尘数世界中。已转法轮现在住世诸佛世尊。是我先所劝化心意燋枯集不善根乏圣七财。为一切所弃在空佛土。作无间业诽谤正法非毁贤圣。乃至邪道所困处大旷野者。我先为彼众生赞叹阿耨多罗三藐三菩提。劝以阿耨多罗三藐三菩提。令住其中者彼众生是我先所劝化住檀波罗蜜。乃至般若波罗蜜者。彼众生是我置无上涅槃善根种者。拔出恶趣者。使立具智慧福德。将至现在住世诸佛世尊所。得授阿耨多罗三藐三菩提记者。得三昧陀罗尼忍辱者。得登地者。彼众生是我先所劝化教使立愿取庄严佛土。随彼所欲取庄严佛土者。我尔时始入贤劫。迦罗迦孙陀圣日出时。令我见于十方各千佛土。微尘数世界中。现在住世为众生说法诸佛世尊。迦罗迦孙陀如来应供正遍知成佛未久。我当往诣其所以种种供具而供养之。咨请问难出家修戒。多闻三昧说法第一。唯除如来。于彼时心意燋枯众生。集不善根没邪见道作无间业。乃至邪道所困旷野众生。我当摄度而为说法。圣日没后我当具作佛事。如是迦那迦牟尼迦叶成佛未久。往至其所乃至具作佛事。展转乃至千岁。世人以三福地安立众生。过是已往上生天上。为天说法而摄度之。乃至众生百二十岁。极甚愚痴憍骜恃色。自倚种族昏浊无识。多怀嫉恚处在五浊闇冥。是诸众生。贪欲嗔恚愚痴甚重。憍慢嫉妒染着非法非法自活。邪见倒见乏圣七财。非母非父。非沙门非婆罗门。不知作恩。不作福德。不畏后世。不修三福地。不求三乘。不修三善业修三恶业。不修十善业乐修十不善。为四颠倒所困。住四回转。随顺四魔。四病河所漂。常随五盖六情昏愚。没在八邪旷野。恒起诸使不求天人福德。为倒见邪道所困。作无间业诽谤正法。诽毁贤圣离诸善根。刚强粗犷不知恩分。若有所作寻即忘失。见修善者恶心讥谤。浅慧少闻多忘诸根不具。羸瘦少力衣服乏短。亲恶知识胎中妄念。众病所困颜色丑恶。不顾前后无有惭愧更想恐怖。一小食顷身口意行多作恶业。以是为贵众生。常见断见。着五阴心。贪五欲心。喜心掉心怨心欺心。浊心粗心恚心。不调心不执心。不柔伏心。着非法心。无住心。相求心。散乱心。更相害心。离法心。无报心。计有法心。灭善心。不生善心。不求涅槃静心。不知应供养心。集一切使缚心。老病死无因缘心。受诸烦恼心。执一切障碍心。毁法幢心。竖见幢心。更相訾毁心。共相食啖心。自贵心。困他心。嫉妒炽盛心。共相杀心。贪欲无厌心。嫉他一切所有心。无恩分心。盗窃心。邪淫心。欺调心。无愿心。是时众生无不尔者。于中展转相从闻如是声。所谓地狱声。畜生声。饿鬼声。病声老声死声。害声难声。阴使他国声。枷锁杻械系闭声。拷楚声。说是非声。骂詈声。穿凿声。坏众声。窃盗声。军马声。饥馑声。贪欲邪淫声。妄语声。痴狂声。绮语声。恶口声。两舌声。嫉妒声。出内积聚声。斗诤声。吾我声。爱憎声。爱不爱声。爱别离怨憎会声。贩卖声。迭相鬻卖声。处胎声。臭秽声。寒声热声。饥声渴声。疲乏声。疾痛声。种殖声。忧种种业声。种种苦逼声。种种疾疫声。众生展转相从闻。如是声有四十五。如是乏无善根鲜善知识。恶心众生尔时充满娑诃世界诸众生。为一切萨婆若所弃处无佛刹。谓无布施持戒修定。无善业集诸不善法。我当以八分圣道度生死海置无畏城。尔时众生缘恶业重故。娑诃佛刹当极弊恶。为诸福德种善根者所见弃舍。处处地生碱卤瓦砾土石诸山高下不平。多诸毒虫蚊虻恶蛇鸟兽。尔时充满非时风起。恶浊粗涩非时暴雨。杂毒碱苦霜雹灾降。地生如是恶种草木。枝叶花果诸谷种味。众生服食养身之具。非时恶浊杂毒粗涩。彼诸众生食之。皆当增长粗恶杀害欺诳。传说是非不相恭敬。生怖畏心相憎嫉心。欲相害心。饮血食肉衣之以皮。好执兵器伤杀残害。恃色族富贵算数外书。跨马鸣弦人众斗战。嫉妒骜慢。勤修种种如斯鄙贱。是苦难世。尔时我当从兜率天下。为度众生熟善根故。于最妙转轮王种第一夫人腹中受胎而住。我当尔时放净光明遍照娑诃佛土上至阿迦尼吒天下至金轮际妙光周遍。尔时众生生娑诃佛刹者。或在地狱或为畜生或为饿鬼或生天上或生人中。在色界无色界想无想非想非非想处。令彼一切见斯光明觉触其身。令彼一切厌生死苦乐求涅槃。乃至住灭结心。是初种涅槃道种。我当受一切法决定三昧。受一意法门三昧心。十月住母腹中。又我得佛。众生厌离生死。我所应度者。令彼众生于十月中见我在胎结加趺坐。心入三昧如摩尼现。满十月生时。以集一切福德三昧。六种震动。一切娑诃佛土。上至阿迦尼吒天下至金轮际皆悉震动。彼时众生生娑诃佛土者。或在地狱乃至人中悉觉悟之。我当从母右胁而出。又以妙光普照娑诃佛刹无不周遍。尔时亦复觉悟娑诃佛土一切众生于未种善根众生所著涅槃种。于已种。涅槃种众生生誓愿到。若我足蹈地时。令此娑诃佛土六种震动。岠峨涌没乃至金轮际。尔时众生有依水依地依空依四生处依止五趣我当觉之。有众生未生誓愿牙者当令生。已生誓愿牙者。令住三乘得不退转。令我生时娑诃佛土大梵魔王帝释日月护世诸天龙王阿修罗化生大威德夜叉罗刹龙修罗令彼一切来供养我。令我适生即行七步。我以集一切福德三昧如是说法。令彼大众得住三乘。其大众中求声闻乘者令住最后身我当度之。其有众生求辟支佛乘者。令彼一切得显明花忍。其有众生求无上大乘者。令彼一切得金刚持海不动三昧。以是三昧得登三地。我欲浴时令其中最胜龙王彼来浴我。其有众生见我浴者。令彼一切于三乘获如是德。如前所说。其有众生见我乘者。略说。为童子游戏乃种种业示教众生。在宫婇女游戏五欲。心生厌患。中夜舍出除去璎珞严身之具。为伏诸异学尼乾陀遮罗迦彼利波罗阇迦离彼路多衣。求应法服诣菩提树。有众生见我诣菩提树者。我当以集一切福德三昧。为彼众生说如是法。令彼一切勤求三乘。其有众生殖声闻种。令彼众生一切结熟。住最后身从我得度。其有众生求辟支佛乘者。令彼一切得显明花忍。有殖大乘种者。令彼一切得金刚持海不动三昧。以是三昧得登三地。我当手自执草菩提树下敷金刚座。于彼座上结加趺坐端身正意。我当如是入不动禅灭出入息。日日一从禅起。食半胡麻半以施人。我当尔所时行是苦行。今乃至阿迦尼吒际。依娑诃佛土一切诸天来供养我。令彼一切证我苦行。其有求声闻乘者。世尊令彼诸结皆悉除灭。住最后身从我得度。有求辟支佛乘者。乃至如前所说。如是龙夜叉乾闼婆阿修罗迦楼罗紧那罗摩睺罗伽。饿鬼毗舍遮鸠槃茶五通仙人。如是等来供养我。令彼一切证我苦行。其有求声闻乘者。乃至如前所说。于此四天下异学行粗弊苦行者。令天非人唱告彼言。汝等苦行无大果报。复非未曾有。于如是处住最后身菩萨所行苦行。入是禅舍心行缚。离于身行。灭口行喘息。日日一从禅起食半胡麻。行是苦行彼果甚大。彼大宽广不久当成阿耨多罗三藐三菩提。汝等不信可自往观。令彼一切舍难苦行。尽来见我苦行者。有殖声闻乘种者。乃至如前所说。若有人王群臣百官及余庶民在家事家业者令彼一切来至我所见我苦行。有求声闻乘者如前所说。若有女人来见我者。令是最后女身更不复受。有求声闻乘者如前所说。若有禽兽见我坐修苦行者。令最后畜身更不复受。有禽兽殖声闻乘种者。令更一生从我得度。有求辟支佛乘者如前所说。种种畜生作如是说。饿鬼亦如是说。我当于尔所时。行如是苦行。一结加趺坐。令多亿那由他百千众生。证我苦行得未曾有。于彼所种无量阿僧祇解脱种。我当如是修行苦行。先无众生数异学声闻乘辟支佛乘无上大乘。能行如是苦行者。后亦无有众生数异学乃至大乘。能行如是苦行如我所行。我未逮阿耨多罗三藐三菩提。作丈夫行降魔官属。留余业报破结使魔。成阿耨多罗三藐三菩提。于其中我当令一众生得阿罗汉。如是为二法得阿罗汉。如是第三第四说法得阿罗汉。我当为二众生故。现百千神通令住正见。说多千法文义具足随所住果。众生结山犹如金刚。我要当以金刚慧杵而破坏之说三乘法。为一一众生故。步步多百由旬。而为说法置无畏道。令我法出家无有遮碍。羸瘦少力荒忘狂心。刚强骜慢无慧多结。烦恼乱心及与女人。令我法出家得受具足。令我有四众比丘比丘尼优婆塞优婆夷。令我法中有多耶。若令天见谛夜叉龙阿修罗具八圣分齐乃至畜生令修梵行。世尊。我逮菩提已。有众生于我恶心害心。若刀火石若以种种器仗。来至我所粗言骂辱。又于十方诽谤扬恶。杂毒饮食而用施我。我当如是留残业果成阿耨多罗三藐三菩提。我逮菩提已。众生于我先有怨嫌。执持杀具种种器仗。粗言骂辱杂毒饮食。来至我所出我身血。我以大悲梵柔软音。犹如钟鼓雷震之声。为彼众生说如是法。戒闻三昧及与净心。令彼众生得住于善。改悔恶业逮具净戒。令彼众生无天解脱果。离欲漏尽障碍业报。我于是尽所留业果。世尊。我逮菩提已。随身毛孔之数。日现尔所化佛。皆具三十二大人之相八十种好。我当遣彼化佛至空佛刹。又遣至不空处。亦复遣至五浊佛刹。彼诸国中众生造无间业。谤正法毁贤圣乃至集不善根。其中有求声闻乘者。求缘觉乘者求大乘者。于戒缺漏威仪不具犯于根罪。心意燋枯违失善道坠生死旷野。为邪道所困没在旷野。令一一化佛日为如是亿那由他百千众生随所说法。有众生奉事摩醯首罗天者。随现摩醯首罗天形而为说法。称我娑诃佛土。劝彼众生回向誓愿。彼诸众生闻我名者。令彼众生愿生我国。世尊。若彼众生命欲终时我不现前不为说法不生善心者。令我莫证阿耨多罗三藐三菩提。彼众生命终已。若堕恶趣不生我国得受人身者。使我忘失一切正法不现在前。令我不能具成办作佛事。有众生奉事那罗延者。乃至众生命终已后。若堕恶趣乃至令我不具成办作佛事也。我逮菩提已。于一切佛土有造无间者。乃至邪道所困坠旷野者。令彼终已生我国中。彼身相貌犹如土色面若毗舍遮。念忘多失破戒臭秽。多病短命乏众供具。彼诸众生寿命短促。我时为彼诸众生故。于娑诃世界随几四天下。我当于彼一切四天下从兜率天降神母胎示现出生。略说。童子游戏种种伎艺苦行降魔成三菩提转正法轮。于一切四天下示现具足作佛事已而般涅槃。乃至现分舍利。我逮菩提已说一种句法。有众生求声闻乘者。令彼得解声闻法藏说。有众生求缘觉乘者。令彼得解因缘法说。有众生求无上大乘者。令彼纯解摩诃衍说。有众生未具功德欲求菩提者。令彼得解布施法说。有众生乏无福德求生天乐者。令得解戒说。有众生更相怖畏浊心恶者。令彼得解慈法说。喜杀生者。令彼得解悲法说。悭贪嫉心者。令彼得解善法说。恃色倚强欲心昏浊者。令彼得解舍法说。耽着爱欲心者。令彼得解不净法说。有大乘众生憍慢乱心者。令彼得解阿那波那念法说。少慧求灯明者。令彼得解因缘法说。有少闻学者。令彼得解不忘失闻持法说。处邪见旷野者。令彼得解空法说。多想困者。令彼得解无想法说。不净愿困者。令彼得解无愿法说。身意不净者。令彼得解身意柔和法说。乱行所困者。令彼得解不忘菩提心法说。怀于嗔欲造困者。令彼得解无怨法说。灭至意困者。令彼得解无法说。恼心者。令彼得解无妒法说。略说。忘善者。解照明说。作魔业者。解净说。没他论者。解勇出说。种种结困心者。解去离说。没偏道者。解旋法说。大乘悕望心者。解不退说。厌生死者。解菩萨乐说。未得善地智者。解增长说。不想喜善根者。解恼悔说。心不等者。解无碍光说。没恶业者。解济度说。众中畏者。解师子胜说。四魔陵心者。解勇健说。意不明佛刹者。解庄严光说。憎爱者。解脱舍说。佛法明不觉者。解第一幢翅由逻说。乏大慧者。解晃明说。愚闇困者。解日灯说。不求无尽辞者。解作得说。如沫求我者。解耶逻延说。意倾动者。解坚住说。观顶者。解高幢说。舍先誓者。解坚固说。退通者。解金刚意说。求道场者。解金刚场说。一切法不辱者。解如金刚说。欲知他心所念者。解行处说。欲知他根者。解慧道说。言不相干者。解入辞说。未得法身者。解修一切身说。希见如来者。解不眴说。具念一切作者。解无诤说。求转法轮者。解无垢轮说。无因邪求者。解明顺因缘说。一佛土常见者。解善作语说。未种相好因者。解庄严说。不能分别言音者。解辞道说。求一切种智者。解法性不隐说。于法退转者解坚固说。不达法性者。解通说。舍誓者。解不退说。道隐者。解无貌说。求等虚空智者。解无所有说。未满波罗蜜者。解净住说。未满摄物者。解善摄说。未住梵行者。解等作说。未满助菩提宝者。解不住行说。忘失善说智心者。解海印说。悕望无生法忍心者。解决定说。如所闻法广分布心者。解不忘失说。更相善说无厌足者。解无障说。未得敬信三宝者。解集福德说。法门雨不知足者。解法云说。三宝断见者。解宝庄严说。不作智业者。解无生说。一切烦恼缚者。解空门说。于一切法轻心者。解智印说。未满如来德者。解世谛现门说。于先佛所未积德者。解必变化说。未说一法门究竟念者。解一切法性说。一切经未了者。解法实等说。离六和敬法者。解一切法相说。不为思惟解脱者。游戏神通说。欲入如来秘密者。解不求他说。不勤修菩萨行者。解得智说。不现生者。解至一切处说。行菩萨行有残者。解受职说。如来十力未满者。解最胜说。未得四无畏者。解勇进说。未得不共法者。解阿僧祇意说。无愚闻见者。解愿道说。不能现前觉一切佛法者。解白净无垢印说。有余萨婆若智者。解善觉意说。未逮如来一切作者。解无边尽法说。有无量阿僧祇求大乘菩萨不谄曲不幻伪端直者。令彼菩萨以一句音得八万四千法门。八万四千三昧。七万五千陀罗尼。以是功德诸菩萨摩诃萨。以大庄严而自庄严。令勇发不可思议妙愿。令菩萨不可思议知见功德以自庄严。谓身庄严以相好。口庄严以如意善说。令众欢喜。心庄严以三昧不退。念庄严以持不失。意庄严以强识。至庄严以至觉。义志庄严以坚誓。作庄严以辩誓。志极庄严以过地非地。施庄严以舍一切物。戒庄严以白净无垢。意忍庄严于一切众生无高下心。进庄严以一切事办。禅庄严以一切三昧游戏神通。慧庄严以知结使因由。慈庄严以至一切众生处。悲庄严以不舍一切众生。喜庄严以一切法得无疑惑。舍庄严以毁誉无二。通庄严以游戏一切通。福庄严以得宝手无尽藏。智庄严以解一切众生心念所行。觉庄严以善法觉一切众生。明庄严以得慧眼明。辩庄严以得义法辞应辩。勇悍庄严以伏众魔及诸异论。德庄严以逮佛无上德。法庄严以阿僧祇辩令普为众生说法。明庄严以照一切佛法。光庄严以照诸佛刹变化。说庄严以所记不错变化。教授庄严以随所应教诫。神变庄严以到四神足彼岸一切受。如来庄严以入如来秘密法。自在庄严以智不从他得敬顺一切。善法庄严以如说修行一切处无能退者。无量阿僧祇求大乘众生。我以一向音净除多不善以充足之。令彼诸菩萨摩诃萨。于一切法不因他得智具大法明。速成阿耨多罗三藐三菩提。世尊。又余世界中众生造无间者。乃至犯根罪。心意燋枯。有求声闻乘。有求辟支佛乘。有求无上大乘者。以随愿故生我佛土。集不善根粗犷乐恶。刚强倒见不摄意志。我当为彼八万四千心行乱意众生。广说八万四千部法。其中众生求无上大乘者。我当为彼广说六波罗蜜法。广说檀波罗蜜。乃至广说般若波罗蜜。其中众生有求声闻辟支佛乘。未种善根求度世者。我当令彼住三归依。后乃令住波罗蜜。喜杀生者令住不杀。贪重者令住不盗。染着非法者令住不邪淫。妄语相说者令住不妄语。乐昏浊者令住不饮酒。其有众生有此五病者。我当令彼断是五患住优婆塞戒。有众生不乐善法者。我当令彼一日一夜住圣八分戒。其有少乐善根者。我当令彼来近我法出家十戒得住梵行。其有众生乐求善法者。我当令彼于善法中得受具足尽住梵行。我当为如是造无间业乃至不摄意志众生故。以多种种若干句义文字变化而为说法。示现阴界入无常苦空无我。令住善安隐妙寂无畏城。我当为四众比丘比丘尼优婆塞优婆夷说如是法。其有喜乐论者。我当为彼现诸论法。乃至求解脱者。我当为彼现于空论。其有不乐善法者。我当为彼说劝化业。乐者我当为说诵习一向禅空解脱。我为一一众生故。步涉多百千由旬多种种若干句义文字方便变化。忍此疲惓。终至置于涅槃。乃至以誓力。我当五分寿减一。欲般涅槃时。我当碎身舍利如半芥子。为悲众生故。然后当入涅槃。令我涅槃后正法住世千岁像法住世复五百岁。
立愿舍利神变品第十七
　　我般涅槃后。其有众生以众宝物供养舍利。乃至一称南无佛。一礼一旋一合掌业一花供养者。令彼一切随于三乘得不退转。我般涅槃后。其有众生于我法中能受一戒如说奉持。乃至赞诵一四句偈为他人说。其有闻者能发好心。供养法师。能以一花或设一礼。令彼一切随于三乘得不退转。乃至正法尽法灯永灭法幡倒已。令我舍利乃至入地金轮上住。随其几时娑诃世界穷乏珍宝。令成琉璃珠现如火色。名曰胜意。令从彼上乃至阿迦尼吒际住。雨种种花。曼陀罗花。摩诃曼陀罗花。波利质多罗伽花。曼殊沙花。摩诃曼殊沙花。芦遮摩那花。陀罗花。摩诃阿陀罗花。无垢轮花。百叶花。千叶花。百千叶花。普光花。普香花。善乐花。萨哆花。芦遮那花。乐限月光花。明月花。无量色花。无量香花。无量光花。令雨如是等大花雨。令彼诸花出种种柔软声。所谓佛声法声僧声。三归依声。优婆塞戒声。圣八分戒声。出家十戒声。施声戒声。具足梵行声。劝化声。诵声习声。禅定思惟九观声。不净声。阿那波那念声。非想处声。无所有处声。无量识处声。无量空处声。胜处声。一切处声。止观声。空无相声。缘起声。令出具足声。闻藏声。令出具足辟支佛乘藏声。具说大乘六波罗蜜。令彼诸花出如是声。令色界诸天闻如是声。各自识念先造善根。令彼于一切善法摩诃萨不嫌。令从彼下为娑诃世界一切人说十善业令住其中。令欲界诸天亦如是闻。令彼一切舍受使游戏乐着心意。令彼一切各自识念先作善根。令彼从天来下为娑诃世界一切人说十善业劝令住中。令彼诸花于虚空中变成杂宝。世尊。所谓金银摩尼真珠琉璃车磲马瑙。及螺珊瑚。虎珀玫瑰右旋。一切娑诃佛土。令雨如是等宝。除灭娑诃佛土嗔诤言讼饥馑疾疫。及他军马恶风杂毒一切除尽。令安隐康健无诸斗诤言讼系闭。娑诃佛土一切丰乐。其有众生见宝触宝随作供具者。令彼一切于三乘法得不退转。令彼逮下乃至金轮上住。世尊。如是刀兵劫时。令彼舍利复更变成绀王摩尼。上至阿迦尼吒际住。降种种花雨。所谓曼陀罗华。摩诃曼陀罗花。波利质多罗花。乃至无量光花。令彼诸花出种种妙声。所谓佛声乃至如前所说。令彼舍利乃至金轮上住。如是饥馑劫时。复令舍利上升虚空乃至阿迦尼吒际住。降大花雨乃至如前所说。如是疾疫劫时。亦如前所说。如贤劫中我般涅槃后舍利。当作佛事劝化过数众生于三乘住不退转。如是五佛土微尘数大劫中。我舍利化众生于三乘住不退。后过千恒河沙数阿僧祇。于十方无量阿僧祇余世界中。诸佛世尊于彼出者。是我为菩萨时。行阿耨多罗三藐三菩提行先所劝化。于阿耨多罗三藐三菩提令住其中者亦是。我劝以波罗蜜得住中者亦是。我逮菩提已。劝化众生以阿耨多罗三藐三菩提令住中者。又我般涅槃后。众生以我舍利神变发阿耨多罗三藐三菩提心者。彼亦于后过千恒河沙数阿僧祇时。令彼菩萨于十方无量阿僧祇余世界中成阿耨多罗三藐三菩提已。称誉赞叹说我名号。过去久远尔时有劫名贤。于彼贤劫始第四圣曰名号如是。彼先劝化我等以阿耨多罗三藐三菩提。于燋枯意集不善根造无间业乃至邪见。令我等得住六波罗蜜。缘是我等令得转入一切种智。行正法轮转深妙轮。令多亿那由他百千众生生天住解脱果。其有众生求菩提者。彼如来所闻称誉。我令以如是问彼如来。唯世尊。彼如来见何义趣。于彼重结五浊恶世成阿耨多罗三藐三菩提。令彼诸如来为求菩提善男子善女人说我是具大悲。是初发心佛土庄严立愿本事。令彼求菩提善男子善女人得未曾有信乐大法。令彼亦于一切众生发如是大悲立如是愿。摄度重结五浊恶土造无间业乃至集不善根者。令彼诸佛如来亦以是授彼具大悲求菩提善男子善女人记。随善男子善女人意。重结五浊恶世立愿。复余诸佛世尊以我舍利神变。为求菩提善男子善女人广说本事。过去久远时有圣日名号。如是般涅槃后舍利。于尔所时为如是苦切众生现如是种种若干神变。以彼舍利神变。我等初悟阿耨多罗三藐三菩提。集诸善根。广修波罗蜜。乃至如前所说。
大乘大悲分陀利经卷第六
叹品第十八
　　善男子。尔时国大师海济婆罗门。住宝藏如来前。乾闼婆世人前。立如是具大悲五百愿。而白佛言。世尊。若我如是意不满。不于来世贤劫五浊重结散乱恶世冥时。盲无导师无引导师。为见所困长处冥世造无间者。乃至如前所说。若我不能具成如是佛事如我立愿者。我当还舍菩提愿。非余刹中善根回向。世尊。是我所欲。我亦不欲此善根回向阿耨多罗三藐三菩提。不求辟支佛乘。亦不求声闻乘。亦不求人天王位。亦不求五欲供具生天之乐。又亦不求乾闼婆、阿修罗、夜叉．罗刹．龙迦楼罗。亦不求人中生。我不于如是等处善根回向。世尊。虽说施得大富持戒生天多闻大慧修行无异。世尊。又说福德生善根回向随意皆告。世尊。我所作施戒闻修福德。若我如是立愿意不满者。我以是一切善根回向地狱众生。其有众生在阿鼻地狱受诸苦切者。以是善根令彼得脱。于此佛土得生为人。值如来法令得罗汉而入涅槃。若彼众生业果不尽。令我今命终生阿鼻大地狱中。令我一形分为佛土微尘数身。令此一一身大如须弥山王。令一一身觉如是苦痛。如我一身觉苦痛甚。令我一一身受佛土微尘数地狱苦切。又令现在佛土微尘数十方余世界中众生。造无间业乃至造作入阿鼻业。又复于后乃至过佛土微尘数大劫中。于十方佛土微尘数余佛国中。及此佛土众造无间业者。我当为彼一切众生故。住阿鼻狱受彼罪业。令彼众生不堕地狱。永与苦别值遇诸佛。得度生死入涅槃城。我当于尔所久远住阿鼻狱度脱众生。乃至如是于十方佛土微尘数余佛刹中。众生有造如是业应生烧炙地狱者。乃至如前所说。如是大烧炙啼哭大啼哭刀剑黑绳还活等种种。畜生中作如是说。饿鬼中亦作是说。夜叉贫穷中亦作是说。如是鸠槃茶．毗舍遮．阿修罗．伽楼罗亦作是说。于佛土微尘数十方余世界中。众生造起如是业。应生人中聋盲喑哑癃残百病。手足不具心意散乱应食不净略如前说。我当复还生阿鼻大地狱中。乃至随几所时。众生于生死中受阴界入。我当于尔所时。久远受如是种种地狱畜生饿鬼夜叉阿修罗罗刹乃至人苦。如是诸苦我当受之。如前所说。我若如是阿耨多罗三藐三菩提意不满。设复我如是阿耨多罗三藐三菩提意满者。乃至如前所说。令十方无量阿僧祇余世界中现在住世说法诸佛世尊证我是事。唯愿世尊。授我阿耨多罗三藐三菩提记。于彼贤劫百二十岁世人中。我为如来应供正遍知明行足善逝乃至佛世尊。我能成办如是佛事。如我所立誓愿。尔时一切大众．天龙．夜叉．乾闼婆．阿修罗。及诸世人。在于虚空及住地者。唯除如来。彼一切无不堕泪。皆以五体礼婆罗门足。同声赞言。善哉善哉。大悲得深妙念于众生。发深大悲立深大愿。如仁立愿。以至意大悲覆一切众生。又能摄度造无间业乃至集不善根。以是愿故知仁是初发心于阿耨多罗三藐三菩提。为众生良药安济归趣。为脱众生苦故立愿。仁如是意必当得满。如来正尔授仁者阿耨多罗三藐三菩提记。尔时无量净王。啼泣雨泪五体礼婆罗门足。叉手合掌。以偈赞言。
　　奇哉甚深妙　　乃至不着乐
　　愍伤哀众生　　为我等现宝
　　略说。时观世音菩萨。以偈赞曰。
　　自无所著着众生　　纵根逸马已调伏
　　仁于诸根得自在　　仁当总持智慧藏
　　时大势至菩萨。以偈赞曰。
　　是多亿众生　　为善故来集
　　闻仁悲堕泪　　异哉甚难事
　　时曼殊师利菩萨。以偈赞曰。
　　精进誓坚固　　妙慧甚明了
　　仁亦应受供　　涂香及花鬘
　　时虚空印菩萨。以偈赞曰。
　　仁如是行施　　大哀愍众生
　　渴时仁为济　　具三十二相
　　断金刚慧照明菩萨。以偈赞曰。
　　如虚空无边　　仁哀亦如是
　　为众生津梁　　今现菩提行
　　虚空照明菩萨。以偈赞曰。
　　更无愍众生　　唯除诸如来
　　仁者功德具　　妙慧心甚明
　　师子香菩萨。以偈赞曰。
　　妙士于来世　　乱结贤劫中
　　当得大称誉　　度脱众生苦
　　普贤菩萨。以偈赞曰。
　　勤劬生死崄　　处于邪旷野
　　能取燋枯意　　食肉饮血者
　　阿閦菩萨。以偈赞曰。
　　坠于无明闇　　没在结使渊
　　能取燋枯意　　造无间业者
　　香手菩萨。以偈赞曰。
　　仁见来世畏　　如照镜观像
　　能取燋枯意　　诽谤正法者
　　宝积菩萨。以偈赞曰。
　　智戒二俱等　　愍哀曰璎珞
　　能取燋枯意　　谤毁贤圣者
　　无恐畏菩萨。以偈赞曰。
　　仁见苦众生　　于来世三界
　　能取燋枯意　　依邪忘失者
　　花手菩萨。以偈赞曰。
　　愍哀智精进　　于此众为最
　　能取燋枯意　　生老病逼者
　　智称菩萨。以偈赞曰。
　　多病之所逼　　使风尘充遍
　　掩以智慧水　　降伏众魔兵
　　持印菩萨。以偈赞曰。
　　我等进不坚　　能解脱浊结
　　如大德梵师　　降伏诸结力
　　花月菩萨。以偈赞曰。
　　精进力坚固　　如德哀愍意
　　名称遍三界　　当割生死缚
　　无垢王菩萨。以偈赞曰。
　　仁今说大悲　　现示菩萨行
　　我等今礼仁　　哀愍无过者
　　持大力菩萨以偈赞曰。
　　结病恶世中　　仁修菩提行
　　当断诸结根　　仁愿甚坚固
　　月鬘菩萨。以偈赞曰。
　　智藏称讥等　　立愿净无垢
　　仁行菩提行　　为众生良药
　　现力菩萨摩诃萨。悲泣堕泪。五体礼婆罗门足已。叉手合掌。以偈赞曰。
　　妙哉智明士　　除诸结病秽
　　积德行如海　　脱斯众生苦
感应品第十九
　　善男子。时大众天乾闼婆及世人。五体礼婆罗门足。叉手合掌种种句义偈赞叹已。善男子。时海济婆罗门。于宝藏如来前。右膝着地。应时大地震动周匝。十方佛刹微尘数佛土普极震动。岠峨踊没悉极倾摇。复现大光明雨种种华雨。所谓曼陀罗。摩诃曼陀罗。乃至无量光。降如是华雨。于十方佛土微尘数世界中。所有诸佛世尊现在住世净佛刹中及不净刹。为众生说法。其诸菩萨摩诃萨于诸佛所坐听法者。彼诸菩萨摩诃萨。见地大动雨大华雨。令彼诸菩萨摩诃萨问彼诸佛世尊。何因何缘世地大动降天华雨。于时东方去此佛土过一恒河沙数佛刹。有世界名宝集。佛号宝月如来应供正遍知乃至佛世尊。现在住世。无量阿僧祇诸菩萨众围绕演法纯说大乘。彼佛国有菩萨摩诃萨。一名宝胜。二名月胜。彼二菩萨摩诃萨向宝月如来。叉手合掌白宝月如来言。唯世尊。何因何缘世地大动降大华雨。宝月如来告善男子。西方去此佛土过一恒河沙数世界。有佛土名耐提兰。佛号宝藏如来乃至佛世尊。现在住世。授多亿菩萨阿耨多罗三藐三菩提记。说菩萨境界现刹愿庄严三昧境界陀罗尼门无难法。其有一大悲菩萨摩诃萨。立如是愿具说大悲。为授菩萨摩诃萨阿耨多罗三藐三菩提记。现如是愿眼。令多亿众生立菩萨愿。取庄严佛土摄度众生。于彼一切是大菩萨具足大悲。彼诸大众无能及者。能取五浊乱结恶土一切无间乃至集不善根心意燋枯而摄度之。彼诸大众天、龙、乾闼婆．阿修罗．世人。供养宝藏如来。尽皆供养最后大悲。五体礼讫。叉手合掌众妙偈赞。彼摩诃萨坐如来前而听授记。如彼摩诃萨于如来前右膝着地。时彼如来应时微笑。令十方佛刹微尘数世界地极震动降大华雨。为悟彼刹一切菩萨摩诃萨故。为现大悲菩萨愿行故。为集十方佛刹微尘数世界中菩萨摩诃萨故。为说菩萨摩诃萨誓愿行无畏法门故。彼如来现是神通。善男子。彼二菩萨问宝月如来。世尊。彼大悲菩萨摩诃萨发心几时。彼摩诃萨修菩萨行几时。能取五浊重结乱世造无间业乃至集不善根心意燋枯而取度之。宝月如来告言。善男子。彼大悲适始初发阿耨多罗三藐三菩提心。善男子。汝等可往耐提兰佛刹奉觐恭敬亲近宝藏如来应供正遍知。听说誓愿行无畏法门。又以吾言致问于彼大悲菩萨摩诃萨。如我辞曰。善丈夫。宝月如来致问于汝。以是月乐无垢华与汝为信。又言。善哉汝善丈夫。如是初发心。汝大悲音声充遍十方佛刹微尘数余世界中得大悲名。是故善哉于汝。又汝善丈夫。为将来具大悲菩萨摩诃萨立大悲音愿眼幢。是故善哉于汝。又汝善丈夫。当来佛土微尘数阿僧祇劫。名称流布十方佛土微尘数世界中。又汝劝化多亿那由他百千众生。于阿耨多罗三藐三菩提皆住其中。将诣佛所住不退转阿耨多罗三藐三菩提。其中愿有取佛土庄严摄度。有当得授记。是汝所劝化菩提者。彼一切于后乃至佛土微尘数阿僧祇劫佛刹微尘数十方余世界中。彼逮菩提转正法轮已当称誉赞叹。汝善丈夫。以是三事故。善哉于汝。尔时九十二亿菩萨同声白言。世尊。我等欲往耐提兰佛土奉见恭敬亲近彼宝藏如来应供正遍知。并见彼善丈夫。所可如来以三事善哉。又以此月乐无垢华与善男子。时宝月如来告言。往善男子。今正是时。汝等至彼宝藏如来所。听说誓愿行无畏法门。时彼宝胜月胜菩萨摩诃萨。从宝月如来所受月乐无垢华。与九十二亿菩萨俱发宝集世界。譬如电顷。如是彼菩萨众。于宝集世界忽然不现。至此耐提兰佛土阎婆罗园。到宝藏如来所。至心头面礼宝藏如来足。以种种菩萨神通供养已。见婆罗门在宝藏如来前。一切大众叉手合掌称誉赞叹。彼诸菩萨生如是念。是彼具大悲者所可宝月如来与此月乐无垢华者。彼二菩萨摩诃萨。于世尊所回向婆罗门。以华与之而作是言。汝善丈夫。彼宝月如来以此月乐无垢华。又以善哉。乃至如前所说。略说东方无量阿僧祇诸世界中菩萨摩诃萨。来至耐提兰佛土。与月乐无垢华俱。彼现在世诸佛世尊。皆为婆罗门以华为信。又以三事善哉。如前所说。南方去此佛刹过九十七亿那由他百千佛土有世界。中佛号师子奋迅胜自在王如来应供正遍知。现在住世。纯为菩萨摩诃萨说大乘法。时彼众中有二菩萨摩诃萨。一名智金刚胜。二名师子金刚胜。彼二菩萨摩诃萨问师子奋迅胜自在王如来。世尊。何因何缘世地大动降大华雨乃至如前所说。略说。南方无量阿僧祇余佛土中。无量阿僧祇亿那由他百千菩萨。来此耐提兰佛土。乃至如前所说。尔时西方去此佛土过八十九亿那由他百千佛刹。有世界名上胜。其佛号降伏根广长明如来。现在住世。为四众说三乘法。时众中有二菩萨。一名贤显明菩萨摩诃萨。二名师子奋迅身菩萨摩诃萨。彼二善男子问降伏根广长明如来此义。世尊。何因何缘世地大动降大华雨。乃至如前所说。尔时北方去此佛土过九十亿那由他百千佛刹。有世界名紫磨。其佛号世自在王如来应供正遍知乃至佛世尊。纯为求大乘菩萨说摩诃衍法。众中有二菩萨摩诃萨。一名不动处。二名慧财。彼二菩萨问世自在王如来。世尊。何因何缘世地大动降大华雨。乃至如前所说。尔时下方去此佛土过九十八那由他佛刹。有世界名无闇冥。其佛号无畏近处音如来。现在住世。普为四众说三乘法。彼佛土中有二菩萨摩诃萨。一名润疾显明。二名空疾显明。乃至如前所说。尔时上方去此佛土过二百千佛刹。有世界名等华。其佛号华敷照明如来乃至佛世尊。现在住世。普为四众说三乘法。彼佛土中有二菩萨摩诃萨。时在坐中。一名自执境界无怒。二名悦持无怒。彼二善男子问华敷照明如来。世尊。何因何缘世地大动降大华雨。华敷照明如来告言。善男子。下方去此佛土过二百千佛刹。有世界名耐提兰。其佛号宝藏如来乃至佛世尊。现在住世说法。授多亿众生阿耨多罗三藐三菩提记。说菩萨境界现刹愿境界庄严三昧境界陀罗尼门无难法。众中有一大悲菩萨摩诃萨。立如是愿具说大悲行。授菩萨摩诃萨阿耨多罗三藐三菩提记。现如是愿眼。令多亿菩萨立愿取佛土庄严摄度众生。彼具大悲菩萨于一切众中无能及者。取彼五浊乱结恶世造无间业乃至集不善根心意燋枯而摄度之。彼一切大众天龙乾闼婆阿修罗世人。舍供养宝藏如来。尽以供养于彼大悲。五体礼已合掌而住称誉赞。彼摩诃萨坐宝藏如来前而听授记。如彼摩诃萨于如来前右膝着地。应时世尊而现微笑。令十方佛土微尘数世界中大地六种震动降大华雨。为觉悟彼诸佛土中菩萨摩诃萨故。为现大悲菩萨愿行故。为集十方佛土微尘数余世界中菩萨摩诃萨故。为说菩萨摩诃萨誓愿行门无畏法故。是故彼如来现如是神通。善男子。彼二菩萨摩诃萨。执自境界无怒。悦持无怒。问彼华敷照明如来。世尊。彼大悲菩萨摩诃萨。发菩提心几时。彼大悲菩萨行菩萨行来几时。乃能取五浊恶世乱结重时造无间者乃至集不善根心意燋枯而摄度之。华敷照明如来告言。善男子彼大悲适始初发阿耨多罗三藐三菩提心。善男子。汝等可至耐提兰世界奉见恭敬亲近宝藏如来应供正遍知。听誓愿行门无畏法。以吾言致问于彼具大悲菩萨摩诃萨。作如是言。善男子。华敷照明如来致问于汝。遣此月乐无垢华为信。又与汝善哉。汝善丈夫。如是初发心大悲名声流布十方佛土微尘数余世界中得大悲名。是故善丈夫。叹汝善哉。又汝善丈夫。乃能为后具大悲求菩萨摩诃萨。汝以大悲之意。立愿眼幢。是故善丈夫。叹汝善哉。又汝善丈夫。于当来世佛土微尘数阿僧祇劫。名称周遍佛土微尘数十方余世界中。又汝善丈夫。劝化多阿僧祇亿那由他百千众生。于阿耨多罗三藐三菩提皆住其中。将至世尊所得不退转阿耨多罗三藐三菩提。其中有从世尊所愿取庄严佛土。以大悲光遍覆所度众生而摄取之。是汝所化阿耨多罗三藐三菩提众生未得授记者。彼亦于后当得授记。彼一切于后乃至佛土微尘数阿僧祇劫。于十方佛土微尘数余世界中。当得成佛转正法轮已当赞叹称誉。以是三事故。汝善丈夫。甚为善哉。尔时多亿菩萨同声白言。世尊。我等亦欲至彼耐提兰佛土奉见恭敬亲近宝藏如来应供正遍知。及见彼善丈夫。所可如来以三事善哉。以此月乐无垢华为信者。善男子。时彼华敷照明如来告言。往善男子。宜知是时。善男子。汝等于彼宝藏如来所。听说誓愿行门无畏法。善男子。尔时彼二菩萨。自执境界无怒。悦持无怒。从彼华敷照明如来所。取月乐无垢花。与多亿菩萨俱发彼等华佛土。忽然不现。一念之顷至此耐提兰佛刹阎婆罗园。诣宝藏如来所。尔时一切耐提兰佛土充满如是大乘菩萨求辟支佛乘求声闻乘善男子等天乃至摩睺勒。譬如甘蔗竹苇稻麻丛林成熟充满如是。于尔时此耐提兰佛土取大乘善男子乃至摩睺勒充满其中。彼诸菩萨头面礼宝藏如来足。以种种誓力菩萨神通供养已。彼诸菩萨亦宝藏如来前见婆罗门。又见一切大众合掌而住称誉赞叹。彼诸菩萨生如是念。是彼大悲摩诃萨所可华敷照明如来与此月乐无垢华者。彼诸菩萨从宝藏如来所回向婆罗门。以愿乐无垢华与之。而作是言。善丈夫。华敷照明如来以是愿月乐无垢华与汝为信。善丈夫。与汝善哉。乃至如前所说。以三事善哉。又诸华雨雨空佛土中。以种种善声充满彼诸空佛刹中。谓佛声法声僧声。灭声无为声。波罗蜜声。根力声。无畏声。通声无行声。无生声。无灭声。寂静声。惔怕声。大慈声。大悲声。无生法声。授职声。登地声。纯说摩诃衍声。彼种种华雨。以是善声遍满彼诸空佛土中。又于彼空佛土中。有大神通及威德于深法得自在诸菩萨随本愿为度众生故在其中者。彼闻是声已。承佛威神随本愿以为誓力。于彼发神通。速疾犹若壮士伸臂之顷。如是彼诸菩萨发空佛刹至此耐提兰佛土。彼诸菩萨以种种菩萨神通。供养宝藏如来讫。并供养彼诸大众已。随所得处各坐听法。
大师授记品第二十
　　善男子。尔时海济婆罗门国大师。以彼愿乐无垢华供养宝藏如来已。白佛言。唯愿世尊。授我阿耨多罗三藐三菩提记。善男子。时宝藏如来即入三昧。名曰电灯。以是三昧令一切耐提兰佛刹变成七宝。一切山林树木瓦砾及地。尽现七宝。随彼众生所可助善思惟。坐听法者随应现身。其中有身现青有黄有绿有紫有赤有黑。身自有身现如风。有现如火。有现如空。有现如野马。有现如冰。有现如沫。有现如山。有现如梵。有现如释。有现如华。有现如伽楼罗。有现如龙。有现如师子。有现如日。有现如月。有现如星。有现身白骨随所助善思惟众生。坐听法者彼如是见自身。善男子。其中众生如见自身。见宝藏如来身亦复如是。善男子。时彼大众见婆罗门国大师于宝藏如来前七宝千叶华台上坐。善男子。其中众生有于地坐山空中者。彼一一众生如是见宝藏如来在我前坐。尽意视我为我说法。善男子。尔时宝藏如来应供正遍知。赞海济婆罗门言。善哉善哉。大悲大婆罗门。汝亦大悲为饶益照世过数众生故出现婆罗门。譬如成好华刹种种色种种香种种触种种叶种种茎种种根种种德悉是良乐。其中有华香色照彻百由旬中。有二百由旬。有三百由旬。略说于中有华香色乃至照彻四天下世界。其中众生闻彼华香。盲者得视。聋者得听。乃至诸根不具悉得成就。其有众生四百四病之所困者。彼闻香已身病即除。其中众生有狂颠错乱失志者。彼闻华香逮得本心。是华刹中有一分陀利出。是坚固金刚琉璃为茎而有百曲。黄金为叶。马瑙为须。台赤真珠。高八十四百千由旬。纵广正等百千由旬。是分陀利香色光彻照。遍十方佛刹微尘数世界中。婆罗门。于彼十方佛刹微尘数世界中众生。四大不和身病所困。诸情不具狂颠错乱失志心者。彼诸众生见分陀利光闻其香已。一切患除逮得本心。其有众生久死骨节未离。分陀利光照彼骸骨香勋触已。彼诸骸骨寻皆得活。平复还起见诸亲属。与彼俱游入园嬉戏。五欲自娱聚会中止。从彼终已皆生梵处。于中久住寿命无量。彼间终已不生余处。婆罗门。如彼成华刹。如此大众如日初出。诸华敷舒香色显现。有高百由旬。乃至有高千由旬。为多众生除种种病。如是汝善丈夫。我为如来慧日出世。譬如日出光照诸华皆悉敷舒光色明净除灭众生种种病恼。善丈夫。吾今出世亦复如是。以悲光明遍覆众生。启发众生先造善根。又以三种地立众生汝亦劝化无量阿僧祇众生。于阿耨多罗三藐三菩提。令住其中将至我所。彼诸众生皆于我前各各立愿随取佛土。有取净土有取不净。我亦随授彼记。善丈夫。彼有菩萨在于我所。取净佛土净意易化已种善根众生而摄度之。是名菩萨摩诃萨彼无大丈夫行。于心意中亦无大悲。彼诸菩萨不为悲一切众生故求阿耨多罗三藐三菩提。所可取净佛土舍弃困厄。有菩萨求声闻辟支佛乘众生佛土。彼诸菩萨意无善智。有立如是愿。我等当于无声闻辟支佛无集不善根无女人无地狱畜生饿鬼佛土中。得成阿耨多罗三藐三菩提。声闻辟支佛但为求大乘菩萨纯说摩诃衍法。求我逮菩提已。得长寿命久住多劫。为净意易化诸善根众说法。是故彼诸菩萨意无善智。是故不名摩诃萨也。善男子。时宝藏如来申臂。于五指端种种无量色。无量百千色光。彼诸光明照于东方无量阿僧祇佛土。于彼有世界名鸯崛吒。其世界中人寿三十岁。颜色丑恶无惭无愧。集不善根身长三肘。其中佛号月明如来应供正遍知。现在住世。为诸四众说三乘法。善男子。此诸大众见彼佛土如来及诸众生。宝藏如来普告大众言。彼月明如来过去无量阿僧祇劫。于宝盖照踊如来前。初发阿耨多罗三藐三菩提心。亦劝化多亿那由他众生。于阿耨多罗三藐三菩提。令住其中随彼众生。于宝盖照踊如来前。立愿取佛土庄严。有取净土有取不净五浊。于中彼摩诃萨初劝我阿耨多罗三藐三菩提。我于彼宝盖照踊如来前。立阿耨多罗三藐三菩提愿。取此五浊佛土庄严。时彼如来叹我善哉。授我阿耨多罗三藐三菩提记。善丈夫。时善知识劝我菩提者。彼自立愿取极重结五浊恶土造无间业乃至集不善根心意燋枯坠在生死旷野众生取而摄度。尔时于彼十方无量阿僧祇余世界中。现在住世诸佛世尊。为彼遣使亦致善哉。即为立字名善大悲照明。彼大悲照明菩萨摩诃萨。是我善知识饶益于我。成佛未久今在鸯崛吒世界三十岁世人中转正法轮。彼亦逮菩提已。于十方无量阿僧祇世界中。现在住世诸佛世尊遣使供养。是彼先初劝化阿耨多罗三藐三菩提令住其中者。是彼先所劝化檀波罗蜜乃至般若波罗蜜令住其中者。彼诸佛世尊知念先恩遗信与彼如来。婆罗门。汝观彼诸佛世尊。于佛土长寿净意易化众生而作佛事。彼月明如来于如是五浊国成佛。为无间业乃至集不善根众生。如是短命中极多作佛事。不舍弃声闻辟支佛而说法为如是。汝善丈夫。此一切菩萨众无能及者。立愿最妙取五浊恶刹造无间业乃至集不善根而摄度之。又彼诸菩萨取净佛土。除地狱畜生饿鬼。舍弃声闻辟支佛。取度净意易化已种善根者。是诸菩萨名曰如佗非摩诃萨非分陀利。有于易化善根熟中作佛事者。婆罗门。菩萨有四懈怠。何谓为四。一者立愿于净佛土。二者愿净意众生中而作佛事。三者愿逮菩提已不说声闻辟支佛乘。四者愿逮菩提已长寿作佛。是为菩萨四懈怠地。是故彼诸菩萨名曰如华非分陀利非摩诃萨。婆罗门。此大菩萨众。其譬如是。除彼由毗师纽。取不净佛土。摄度乱结众生。于贤劫中亦复少有。善男子。菩萨摩诃萨有四精进。何谓为四。一者愿不净佛刹。二者愿不净意众生中作佛事。三者愿逮菩提已说声闻辟支佛乘。四者愿逮菩提已寿命处中不长不短。是为菩萨摩诃萨四精进。是故彼诸菩萨谓如分陀利不似如华。是故彼谓菩萨摩诃萨。婆罗门。譬如汝今日于无量阿僧祇菩萨众中善授刹记。于如来前大悲分陀利出。汝妙愿摄度无间业。乃至集不善根。取重五浊佛土。善丈夫。以汝大悲音故。十方佛刹微尘数诸佛世尊。遣使称汝善哉。为汝立大悲名。又此一切大众事供养汝。汝大悲。于当来世过一恒河沙数阿僧祇。于二恒河沙阿僧祇少余。于彼娑诃佛刹。于贤大劫百二十岁世人老病所困盲冥之中。世无导师集不善根因于邪道。旷野众生造无间业。诽谤贤圣非毁正法犯根罪中。乃至如前所说充满于世。汝为如来明行足乃至佛世尊。转正法轮降自在魔伏诸结魔。名称流布十方无量无边佛土。汝当有大声闻众一千二百五十比丘。当于四十五年中。如是渐渐具作佛事如所立愿。于尔时是大王无量净当名阿弥陀于无量劫中具作佛事。如是汝大悲。于娑诃佛刹贤大劫百二十岁世人中。于四十五年如是成满大具佛事。汝善丈夫。当以无上般涅槃后正法住世过千岁。正法灭后。善丈夫。汝色身舍利亦如是作佛事如汝愿。于尔所时化度众生如前所说。
大师立誓品第二十一
　　善男子。尔时有梵名螺髻彼言。汝善丈夫。于无量阿僧祇劫中行菩萨行时。在所生处我常为汝给使。随顺供奉犹如僮仆。于最后身愿为汝父。善丈夫。汝逮菩提已。为汝第一檀越。汝当授我阿耨多罗三藐三菩提记。时有女海神名曰调意。彼言。在所生处乃至最后身。我为汝母生育于汝。汝大悲。逮菩提已。亦授我阿耨多罗三藐三菩提记。时有女地神名水仪。彼言。在所生处乃至最后身。我为汝母。汝逮菩提已。授我阿耨多罗三藐三菩提记。时有二释。一名亲近。二名雪思念。彼二俱言。汝大悲。在所生处乃至逮菩提已。我等为汝神足智慧上首声闻。复有一释名曰善现手。彼言。大悲。在所生处乃至最后身。我为汝子。时有女山神名曰日壹。彼言。大悲。汝在生处乃至最后身。我为汝妻。善丈夫。汝逮菩提已。授我阿耨多罗三藐三菩提记。时有阿修罗名曰钏行彼言。大悲。汝在所生处。于无量阿僧祇劫中。善丈夫。汝行菩提行时。我当与汝作亲族善友如奴仆使。汝最后身我当供给。善丈夫。汝逮菩提已。转正法轮。初说法时我先证果。服法味得甘露。乃至除诸结使成阿罗汉。略说。尔时恒河沙数天龙阿修罗世人。随顺大悲立愿受度。时有一邪命名曰坏想。彼言。大婆罗门。我为汝友助成众事。我当所在生处无量阿僧祇劫中。为汝同师友及作亲属。又常至汝所为乞衣服卧具。象马车乘辇舆聚落城郭。男女妻妾及诸眷属。皮肉骨血手足耳目鼻舌。及头尽求索故。大婆罗门。我为汝友助成汝檀波罗蜜。乃至助成般若波罗蜜。大婆罗门。汝行菩提行时。我当如是助成六波罗蜜。乃至汝逮菩提。令我得声闻处。受持八万部法真为法师。汝当授我阿耨多罗三藐三菩提记。善男子。大悲婆罗门闻彼语讫。五体礼宝藏如来足已。语彼坏想邪命言。善哉善哉。善丈夫。汝为我无上行友。汝乃能为我于无量阿僧祇那由他百千众生处。从乞衣服乃至头目故。我当欢喜净心施与令汝永无罪分。善男子。时彼大悲菩萨摩诃萨。复白宝藏如来言。世尊。若我在所生处于无量阿僧祇亿那由他百千劫中行阿耨多罗三藐三菩提行时。其有住我前从我求食。或以软言。或以粗言。或轻调言。或正直言。从我求索。世尊。若我于求者所。一念之顷若生嗔恚不爱敬心施求果报。如是施者。令我永已不见十方无量阿僧祇余世界中。现在住世说法诸佛。令我不成阿耨多罗三藐三菩提。世尊。我以净心施与乞士。若受施者。于信施堕障碍善法。乃至析毛亿分一者。令我永已不见诸佛。世尊。受施者乃至毛亿分之一障善法者。令我堕阿鼻地狱中。如施饮食衣服亦尔。乃至乞者从我求头或以软语。或以粗语。或轻弄语。或以正直语。从我索头。世尊。若我于求者所有一念顷若生嗔恚不爱敬心愿求果者。令我永已不见诸佛。世尊。乃至令我入阿鼻地狱。如我行施戒亦如是。乃至惠乃至舍亦如是说。善男子。尔时宝藏如来赞大悲菩萨摩诃萨言。善哉善哉。汝善丈夫。以大悲意立是妙愿。善男子。时一切大众天乾闼婆阿修罗世人。合掌而住。赞言。善哉善哉。仁善丈夫。以大悲意立是妙愿善胜坚固。仁亦以六和敬法满足众生。善男子。如坏想邪命立愿受菩萨施。八万四千众生亦立愿。善男子。时大悲菩萨摩诃萨。闻八万四千众生立如是如坏想所立。生大欢喜。起叉手立。观一切大众已。悲喜交集而言。甚奇未曾有。我当于彼穷法困弊大结散乱五浊恶世。为导师商主。为照为灯。无力无觉悟者我为示导。我乃能于初发心得此如是无上菩提行。及在所生处能受我头眼耳鼻舌手足血肉皮骨。乃至受我饮食。善男子。时彼大悲菩萨摩诃萨。还坐宝藏如来前。白佛言。世尊。我在所生处无量阿僧祇那由他百千劫中。其有求索来至我所从我受施。若食若饮乃至受头。从我手中受施。乃至析毛亿分之一者。乃至菩提际。若我逮菩提已。从生死中不脱彼众生。不授彼声闻乘辟支佛乘大乘记者。令我永已不见现在十方诸佛世尊。令我不逮阿耨多罗三藐三菩提。善男子。宝藏如来复叹彼大悲菩萨摩诃萨言。善哉善哉。善丈夫。汝菩提行愿如是如持。弥楼山如来先劝发心。于世自在明如来前。立如是菩提行愿。如是行菩提行。立愿已来过恒河沙数大劫。彼大丈夫于东方亿百千佛土。最在边持炽然世界百岁世人中。成阿耨多罗三藐三菩提。号智华无尘上胜菩提自在如来应供正遍知乃至佛世尊。四十五年具作佛事已入无余涅槃。大悲。时彼智华无尘上胜菩提自在如来般涅槃后。正法眼住千岁。正法灭后像法亦住千岁。大悲。又彼智华无尘上胜菩提自在如来般涅槃后正法眼时。复于像法比丘比丘尼破戒恶法邪行非行无惭无愧。毁供养法无有惭愧。断截四方僧及现前僧衣服饮食卧具汤药种种供具而自入。若自食若与俗人。大悲时彼智华无尘上胜菩提自在如来。先授彼一切三乘记。大悲。其有众生于彼如来法中着染袈裟者。先授彼一切三乘不退转记。其有犯根罪比丘比丘尼优婆塞优婆夷。先于彼如来有师事者善根故亦授三乘不退转记。善男子。大悲菩萨摩诃萨重白宝藏如来言。世尊。我如是立愿乃至随我几数时行无上菩提行。无上菩提行所劝化众生。于檀波罗蜜以善劝化众生。乃至毛亿分之一修行。乃至菩提际。不令彼众生住三乘地不退转。乃遗一人者。令我永已不见十方无量阿僧祇世界中现在住世说法诸佛。令我不成阿耨多罗三藐三菩提。世尊。我得无上智已。其有众生于我法中着染袈裟者。若犯根罪若因诸见。于三宝失犯众过罪。比丘比丘尼优婆塞优婆夷。有于我所能一念顷发师事想生恭敬心。若于法僧起恭敬意者。世尊。我若不授彼众生三乘不退转记。遗一人者。令我永已不见诸佛世尊。乃至不成阿耨多罗三藐三菩提。世尊。我逮菩提已。令染服袈裟。为天世人之所尊重恭敬供养。其有众生得见袈裟者。令于三乘得不退转。其有众生饥渴所逼乏无饮食。若夜叉贫穷。若人贫穷。若于饿鬼。其饿鬼众生得染袈裟乃至四指。令彼一切所求饮食随意充满。其有众生不相和顺。多饶怨嫉共相斗战。若天若夜叉。若罗刹龙阿修罗迦楼罗紧那罗摩睺罗伽。鸠槃茶毗舍遮。及余世人交阵斗时。能念袈裟者。令彼众生得悲心软心无怨心净心随用作心。众生若于斗战。若于诤讼。为护身故。尊重恭敬供养袈裟。常持自随者。令彼众生所在常胜无能陵者。从斗战诤讼安隐解脱。世尊。若我袈裟不具此五圣德者。令我永已不见十方诸佛世尊。乃至令我不能具作佛事。令我诸法悉皆忘失。令我不能降伏异学。善男子。尔时宝藏如来申右臂以手摩大悲菩萨顶告言。善哉善哉。善丈夫。所愿甚善辩才妙胜。善丈夫。如是汝逮菩提已。染服袈裟有此五圣德饶益众生。善男子。时大悲菩萨彼以受记。善哉善哉。欢喜踊跃。以如来百福庄严柔软右手缦网长指触之。还成童子如年二十。善男子。尔时一切大众天乾闼婆阿修罗世人还叉手住。敬事供养大悲菩萨摩诃萨。以华香乃至音乐供养大悲菩萨摩诃萨。以妙偈赞已就坐。
大乘大悲分陀利经卷第七
庄严品第二十二
　　善男子。尔时大悲菩萨摩诃萨。五体礼宝藏如来足已。还坐如来前。问宝藏如来言。世尊。说菩萨道决定三昧门净资用法门。世尊。云何得满三昧门净资用法门。世尊。善男子善女人。具何资用得住坚固。以何决定三昧门而自庄严。善男子。彼时宝藏如来应供正遍知。告大悲菩萨言。善哉善哉。大悲。所问甚善辩才极妙。又汝大悲。能为饶益多无量阿僧祇菩萨摩诃萨故出现。又汝大悲。乃能问于如来如斯之义。是故汝大悲善听。吾当为汝分别说之。大悲。求大乘善男子。有三昧名首楞严。菩萨住是三昧者能入诸三昧。有三昧名宝印能印诸三昧。有三昧名师子游戏能游戏诸三昧。妙月三昧能照诸三昧。如净月幢胜三昧能持诸三昧幢。诸法勇出三昧能踊出诸三昧。观顶三昧。能观诸三昧顶。菩萨住毕法性三昧能决定诸法性毕。幢胜三昧能持诸三昧。幢金刚三昧能破诸三昧。入法印三昧能印诸法三昧。王善住三昧能住诸三昧如王住。放光三昧能放诸三昧光。力进诸三昧能进诸三昧力。踊出三昧能踊出诸三昧。必入言辞三昧能辩说诸三昧。释名字三昧能辩诸三昧名号。观方三昧能观诸三昧方。破诸法三昧能破诸法。持印三昧能持诸三昧印诸法。闲静三昧得入诸三昧闲静。不忘失三昧能不忘失诸三昧法。不动三昧能住诸三昧不动诸法等说。海印三昧能摄诸三昧如大海水。不轻诸法三昧能至诸三昧不轻生灭遍覆诸三昧如虚空。诸法无断三昧能持诸三昧无断。金刚轮三昧能持诸三昧轮。诸法一味三昧能持诸三昧一味。舍宝三昧能舍诸三昧烦恼垢。诸法无生三昧能现诸法无生灭。显明三昧能以光明显照诸三昧。诸法无灭三昧能破诸三昧。无是非三昧能终不是非诸三昧法。无住相三昧能见诸三昧法中无住相。虚空相三昧能见诸三昧如虚空无坚实。无心三昧能舍诸三昧中心心数法。色无边三昧能照诸三昧中色。无垢灯三昧能诸三昧中作灯。诸法无边三昧能诸三昧中现无边。智无边明三昧能明现诸三昧中无边智。作诸光三昧能现诸三昧门光。性无边三昧能现诸三昧无边通三昧。净坚三昧能逮空三昧。佉弥楼杂三昧能现诸法空。无垢光三昧能除诸三昧中垢。诸法无畏三昧能于诸三昧现无著。作乐三昧能得诸三昧中乐诸法实。游戏三昧能得现诸三昧中色。散明三昧能现诸三昧中难诸法。无垢着三昧能现诸三昧垢智光。尽相三昧能现诸三昧中无尽不尽诸法。不可思议净三昧。能现诸法如影。火相三昧能然诸三昧中智。无尽相三昧能现诸三昧中无尽相。无想三昧能于诸法中无想无受无掉。增长三昧能见诸三昧中增长。日灯三昧能于诸三昧门放光。月无垢三昧能于诸三昧作明。净影三昧能于诸三昧得四正解。作不作三昧能于诸法见作不作智相。如金刚三昧能于诸法作厌亦不见厌者。心住三昧能于诸法心不动不觉不照不恼不生。是念此是心也。普明三昧能普见诸三昧明。安住三昧能诸三昧中得安住不动。宝聚三昧能见诸三昧中如宝聚。妙法印三昧能印诸三昧法。等三昧能见诸法无离等者。舍喜乐三昧能舍诸法中喜乐。法炬三昧能除诸法中闇冥。散相三昧能散诸法破诸法中着。字相三昧能诸法中得字相。无字相三昧能诸法中不得一字。断作三昧能断诸法中作。无作三昧能诸法中得无作。性净三昧能诸法中得无思无相行三昧能诸法中不得相行。无曚昧三昧能不见诸三昧行过等不等。除集诸功德三昧能舍诸法中集住。无心三昧能诸法中不得心。觉分三昧能觉诸法。无量辩三昧能诸法中得阿僧祇辩。智净相三昧能得诸法中无等等。智胜三昧能度一切三界。断智三昧能见诸法断。分别诸法三昧能建分别诸法。无住三昧能见诸法无所依。一庄严三昧能不见二法。作相三昧能诸法中不见作相。一切作一切处散三昧。能入一切法作相智。所可入无所受。等相辞入三昧能入诸辞等相中音声。字解脱三昧能见诸法中字解脱。智炬相三昧能以光明照诸三昧。妙智相奋迅三昧能现诸法净相。破相三昧能见诸法破相诸作妙相三昧能得诸法三昧中诸妙作相。舍诸苦乐三昧能见诸法无所依。无尽相三昧能不见诸法中尽。陀罗尼句三昧能持诸三昧诸法不见邪正。除逆顺三昧能诸法中不见逆顺。无垢光三昧能诸三昧中不见有为垢。必坚三昧能诸法中得无不坚。满月净三昧能满诸三昧功德。大庄严三昧能于诸三昧具大庄严。一切世光三昧能以智照诸法三昧。等明三昧能诸三昧中得第一净。无诤三昧能诸法中得无诤。无住处乐三昧能诸法中不得住处。如住无心三昧能诸法中如住不退。除身秽三昧能诸法中不得身。菩萨得除语秽虚空相三昧能诸法中不得语业。菩萨住虚空无染着三昧能逮诸法虚空无数。是名求大乘菩萨决定三昧门。何谓菩萨摩诃萨资用法门。善男子。菩萨摩诃萨。有施资用得劝进。菩萨戒资用得满愿。菩萨忍资用得调心。菩萨慧资用得知诸结使。菩萨闻资用得阿僧祇辩。菩萨福资用得饶益众生。菩萨智资用得阿僧祇智。菩萨止资用得成作心。菩萨观资用得无是非。菩萨慈资用得无碍心。菩萨悲资用得化众生无厌。菩萨喜资用得乐法喜。菩萨舍资用得舍爱憎。菩萨听法资用得舍盖障。菩萨出家资用得舍一切有为。菩萨闲居资用得不失作业。菩萨念资用得陀罗尼。菩萨意资用以得意解。菩萨至资用得觉至议。菩萨念处资用得觉身受心法。菩萨正舍资用得舍诸不善法修诸善法。菩萨神足资用得轻身心。菩萨根资用得满一切众生根。菩萨力资用得伏一切结使。菩萨觉分资用得觉法宝。菩萨得生天上。菩萨正解资用得释一切众生疑。菩萨无依资用得自然智。菩萨善知识资用得一切功德门。菩萨志资用得不离一切世。菩萨作资用得辩诸作。菩萨至志资用得至殊胜。菩萨思惟资用得具修如所闻法。菩萨摄物资用得劝进众生。菩萨摄正法资用得不断三宝种。菩萨解方便回向资用得佛土净。菩萨方便资用得满萨婆若智。善男子。是名菩萨摩诃萨净资用法门。复次善男子。时宝藏如来又观菩萨大众已。告大悲菩萨摩诃萨言。大悲。于中以何无畏庄严。菩萨摩诃萨得庄严满忍观第一义。菩萨摩诃萨得无碍作一切三界无为心。于诸众生心亦无为。是无畏三昧沙门法。其有一切法中心如虚空平如掌者。大悲。是名菩萨摩诃萨无畏庄严。又何谓满忍。彼如是者于中不见得法可觉可知解无报法。所谓说慈无我悲无众生喜无命舍无人。施谓调心戒静心忍善心进勤心禅灭心慧无行心。念处无念思惟心。正舍无生灭心。神足无量心。信无数心。念自然心。三昧无三昧心。慧根无根心。力无伏心。觉分破意心。道无修心。止灭心。观无失心。修圣谛永断修心。思念佛无量相心。思念法法性等心。思念僧无住心。化众生极净心。摄正法法性无破心。净佛土等虚空心。满相无相心。得忍无得心。无退转地无退不退心。庄严道场心。三界场心。于一切众生降魔心。摄一切众生心菩提一切法等无觉心。转法轮一切法无转心。现大般涅槃生死实等心。说是法时。六十四百千菩萨。于十方来诣耆阇崛山释迦牟尼如来所。为听本事决定三昧门净资用法门故。彼皆得无生法忍。时释迦牟尼如来告大众言。诸善男子。宝藏如来应供正遍知。说是法时。四十八恒河沙数菩萨摩诃萨。得无生法忍。四天下微尘数菩萨摩诃萨。得不退转地。恒河沙数菩萨摩诃萨。得具满足决定三昧门净资用法门清净智慧。善男子。时大悲菩萨摩诃萨。以彼欢喜变成童子如年二十。从宝藏如来后如影随形。善男子。彼时无量净王。与其千子八万四千诸小国王。及余九十亿众生俱。出家为道。奉持禁戒学问修禅。善男子。尔时大悲菩萨摩诃萨。渐渐从宝藏如来所。诵八万四千部说声闻乘法。诵九万部说辟支佛乘法。诵百千部说无上大乘。百千身念处。百千受念处。百千心念处。百千法念处。百千部界。百千部入。百千部舍贪欲使。百千部舍嗔恚使。百千部舍愚痴因缘生。百千部三昧解脱。百千部力无畏佛不共法。乃至宝藏如来所。受百万部法而诵读之。乃至异时彼宝藏如来应供正遍知。入无余涅槃。善男子。彼时大悲菩萨摩诃萨。以种种若干无量阿僧祇音乐华鬘末香涂香幢盖幡麾及余杂宝而供养之。以种种阇维讫。以舍利起七宝塔。高五由旬纵广半由旬。于七日中以无量阿僧祇音乐华鬘末香涂香幢盖幡麾及余杂宝供养已。又即于彼化无量阿僧祇众生令住三乘。彼竟七日后与八万四千人俱共出家。剃除须发而被法服。正法坚固皆如法已。宝藏如来般涅槃后。护持正法兴显道化满十千岁。其中劝化无量阿僧祇众生令住三乘。有住三归依。有住优婆塞戒。有住沙弥戒。有具修比丘梵行令住其中。彼令多亿那由他百千众生得善神通修住梵行。令知阴如怨入如空聚。又令得知因缘生诸有为知见。现一切法无我。如影野马。如水中月。现无生无灭。无续永灭静寂惔怕。极妙灭尽真实涅槃。令其知之住八圣道已。时彼大悲大沙门即便命终已。众生云集如是供养舍利。犹如供养转轮圣王舍利也。尔时如是供养大悲大沙门舍利已。其命终日宝藏如来正法亦灭。彼诸菩萨摩诃萨。各随本愿生他方界。有随愿生兜率陀天。有生人中。有生龙中。有生夜叉中。有生阿修罗中。有随愿受种种畜生。
眼施品第二十三
　　善男子。时大悲大沙门命终已。以本愿故生于南方。去此佛土过十千佛刹。有世界名集秽。其中世人寿八十岁。集不善根凶害手血乐作众恶。于诸众生无有怜愍。无父无母乃至不畏后世。其大沙门以本愿故。生集秽刹旃陀罗家。巨身甚长有极大力。所为迅速念力极大。才辩难折众行悉备。彼以强力疾摄众生。而告之言。咄汝众生。能断窃盗邪淫。乃至能断邪见者。我当赐汝等命及养身具。若不止者。我当断汝等命。断已更至余处。彼时众生叉手合掌。同声白言。若济我命当随汝教。尽断杀盗乃至邪见。彼时强力旃陀罗。往语王及王子群臣百官言。我须养命之具。若饮若食。若佉阇蒱阇。若薜夜梨舍。衣服卧具种种涂香。金银摩尼真珠琉璃车磲马瑙珊瑚琥珀具及玫瑰。我用与此众生。时王群臣多与养命之具。彼时强力旃陀罗。又令王及眷属尽形寿住九善业已。人寿转增至五百岁。时彼国王忽然崩亡。群臣百官拜彼强力旃陀罗为王。拜已即为立号。号曰福力。善男子。尔时福力王未久教化一国已。如是坚进。复化二国。福力王不久。乃至作一切阎浮提强力转轮王。时福力王自知摄一切阎浮提为大王已。然后劝人不夺他命住不杀生。如是调施乃至断邪见。教化众生令住正见。随众生意劝以三乘令住其中。时福力王普劝阎浮提众生修十善业。得住三乘已。遍令阎浮提言。其有求索饮食乃至杂宝。彼一切来诣我所。我悉与之。于余时阎浮提诸求索者皆来诣。福力王随其所求种种给与。时有邪命名曰土鸣。来立王前白言。汝大王。能种种极大施与。为求阿耨多罗三藐三菩提故。大王。汝能满我意者。必当于世为灯明尊。王曰。欲求何等。土鸣邪命言。大王。我是咒师。欲成降伏天咒故来白汝。我今欲得生人肉眼。善男子。时福力王思惟念言。吾已得为强力转轮王。又复劝化过数众生。住十善业随住三乘。无量施已。此是我善知识。能劝我危脆身令为坚固。王曰。汝且欢喜。我当与汝此凡肉眼。令我得无上慧眼。以欢喜心与汝身皮。令我得佛无上菩提。善男子。时福力王以右手自挑两眼以与邪命。血遍流面。而作是言。
　　听我此多天夜叉　　紧那修罗诸善神
　　若于虚空住地人　　明我是施为菩萨
　　愿逮最胜妙寂道　　于四暴流度众生
　　迁置涅槃到彼岸
　　复作是言。若我得逮阿耨多罗三藐三菩提。令我命根于尔所日不绝。意念不乱不生悔心。尽彼邪命咒术得成。告言。善男子。可取我皮。时土鸣邪命手执利刀剥取王皮。于七日中得成咒已。时王福力亦于七日命根不绝意念不动。受如是苦无一念顷而生悔心。善男子。彼时大悲宝藏如来父岂异人乎。莫造斯观。我身是也。是我先初发阿耨多罗三藐三菩提。我于初发心。劝过数众生于阿耨多罗三藐三菩提。是我初勇健行。我随愿故从彼终已。生集秽佛土旃陀罗家。是我二勇健行。能于旃陀罗种中。劝众生住善已。以自进力。乃至得为强力转轮王。灭除一切阎浮提斗诤怨嫉及诸秽浊。又寿命转增是我初自施眼及皮。从彼命终。还生集秽刹二天下中。以本愿故。复生旃陀罗家。略说。于中用是坚进。以善法劝众生。乃至得为强力转轮王。灭除其中斗诤怨嫉种种秽浊。增其寿命。于中亦自施舌及耳。乃至一切三千大千集秽佛土。一一方中作如是丈夫行。以本愿坚进勇猛相续。以本愿故。于恒河沙数五浊佛刹中。作如是大丈夫行。劝众生令住善业。于三乘中。又复灭除斗诤怨嫉种种秽恶。善男子。是故余诸佛世尊佛土清净。以彼诸佛世尊先行无上菩提行时。不说他非不粗言加人。不现恐怖。不以声闻辟支佛乘化众生。是故彼诸佛世尊随意尽满得净佛土。其佛土中无受戒犯名。又不闻粗言不善之声。无诸恶音。唯以法声充满佛土。其中众生随意所欲。无声闻辟支佛名。不如我于恒河沙数大劫。在恒河沙数五浊空佛刹中。以恐逼粗言劝众行。善随众生意令住三乘。以彼残业令我今此佛土秽浊多诸不善恶声充塞集不善根众生遍满。我以三乘说法。如我先所立愿而取佛土。随所化众生。如是以勤修进力行菩提行。如本所种得如是佛土。如我先所立愿。善男子。我今略说所行檀波罗蜜。如我行菩提行时极尽施与。先无有菩萨能如是行施者。后亦无有菩萨行菩提行时能行如是施者。如我行菩提行时施与。除八大丈夫。名持与菩萨。于南方一切护世界中成阿耨多罗三藐三菩提。号除秽明如来。百岁世人中说法。彼却后七日当入涅槃。如是菩萨名进觉。于东方阿阇跋提世界成阿耨多罗三藐三菩提。二千岁世人中作佛事。彼舍提如来以无上般涅槃而般涅槃已。过恒河沙数大劫。彼大悲舍利今犹在五浊空佛刹中作佛事。道是坚华菩萨以进誓力施行菩萨行。彼却后于来世过十恒河沙数大劫后。于北方有五浊佛刹当名因耨。彼大丈夫于中当成阿耨多罗三藐三菩提。号因除爱王如来应供正遍知乃至佛世尊。菩萨名慧明无畏喜。彼善丈夫过一大劫。当于西方五浊世界名三毗罗婆帝。百岁世人中当成阿耨多罗三藐三菩提。号名日藏明无后主王如来应供正遍知乃至佛世尊。又今是二等乐喜臂当竟。过数大劫后。于上方有世界名灰集曲五浊极恶。劫名大乱。彼等乐以本愿故。于灰集曲世界五十岁世人中。当成阿耨多罗三藐三菩提。号不可思议乐如来乃至佛世尊。彼以本愿当十年中具作佛事已而般涅槃。即于是日正法亦灭。时彼佛土当十年空。又彼喜臂菩萨以本愿故。于灰集曲佛土三十人中。当成阿耨多罗三藐三菩提。号照明伏如来乃至佛世尊。于十年中具作佛事已。当入无余涅槃界。以本愿故。般涅槃后正法住世满七十岁。彼二丈夫得前授记得善哉得受阿耨多罗三藐三菩提记。彼二丈夫头面礼世尊足已。以是欢喜上升虚空去地七仞。叉手合掌同声以此偈赞世尊。
　　佛照世间譬如日　　上智勇出于此时
　　目净无尘世导师　　明能降伏诸异学
　　于多劫中修无相　　为求微妙上菩提
  </div>
  <div class="pagination">
   <a href="大乘大悲分陀利经_page2.html">
    上一页
   </a>
   <a href="大乘大悲分陀利经.html">
    1
   </a>
   <a href="大乘大悲分陀利经_page2.html">
    2
   </a>
   <span class="current-page">
    3
   </span>
   <a href="大乘大悲分陀利经_page4.html">
    4
   </a>
   <a href="大乘大悲分陀利经_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
