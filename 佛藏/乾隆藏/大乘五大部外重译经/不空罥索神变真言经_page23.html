<!DOCTYPE html>
<html>
 <head>
  <meta charset="utf-8"/>
  <title>
   不空罥索神变真言经 - 第 23 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   不空罥索神变真言经 - 第 23 页/共 24 页
  </h1>
  <div class="content">
   尔时观世音菩萨摩诃萨。见此清净莲华明王莲华台上放大光明。于如来前请授一切如来种族秘密心陀罗尼真言曼拏罗印三昧耶时。当为供养一切如来毗卢遮那如来释迦牟尼如来。即说不空思惟宝光真言曰。
　　唵(喉中抬声引呼一)旖暮伽(上)振亸么抳(二)嚩(无可反)啰陀(上)钵头(二合)米(三)入嚩攞入嚩攞那(四)步臡(人兮反)吽(五)
　　是观世音菩萨摩诃萨。说此真言供养佛已。念释迦牟尼如来。惟垂加授清净莲华明王灌顶三昧耶。演斯真言时。清净莲华明王。曲躬合掌恭敬重复。瞻仰如来目不暂舍。尔时释迦牟尼如来。即伸右手摩清净莲华明王顶。时十方三千大千诸佛世界。大地山林六变震动。大海江河一时涌沸。量虚空中所有十方一切刹土。过现未来一切如来。毗卢遮那如来应正等觉。一时皆现同声赞释迦牟尼如来曰。善哉善哉。如是灌顶甚为希有。我等十方一切刹土。三世一切如来。毗卢遮那如来。亦同授与清净莲华明王灌顶三昧耶。
　　尔时十方一切刹土。三世一切如来毗卢遮那如来。一时皆伸右无畏手。摩清净莲华明王顶。同说不空大灌顶光真言曰。
　　唵(喉中抬声引呼一)旖暮伽(上)废(无计反)噜者娜(二)摩诃亩捺(能乙反)啰么抳(三)钵头(二合)么入嚩攞(四)跛(二合)啰[革　　(卄/(ㄇ@人)/戊)]亸野吽(五)
　　尔时十方一切刹土。三世一切如来毗卢遮那如来。说此真言。灌明王顶。一时重赞释迦牟尼如来。
　　快哉牟尼尊　　善授于明王
　　真言大威力　　光王灌顶法
　　尔时十方一切刹土。三世一切如来毗卢遮那如来。一时说斯灌顶真言。而为清净莲华明王。各以种种种族一切神通大如意宝大灌顶秘密曼拏罗印三昧耶灌顶。授一切种族大如意宝大灌顶秘密曼拏罗印三昧耶灌顶成就。尔时十方一切刹土三世一切如来毗卢遮那如来。谓执金刚秘密主菩萨摩诃萨言。此灌顶光真言。若有如法清洁身器。常勤精进发大悲心。佛瑜伽观。以诸华香随时供养。受持读诵中不间阙。满十万遍。亦得成就是灌顶三昧耶。第一梦见入我十方一切刹土三世一切如来毗卢遮那如来。大如意宝大灌顶秘密曼拏罗印三昧耶会。我等一切如来为授灌顶曼拏罗印三昧耶品。我诸如来一时同声赞言。善哉善哉善男子。汝得十方一切佛刹一时门开。任汝游往。彼诸刹土各有九十九亿殑伽沙俱胝那庾多百千一切如来忆念加被。第二梦见入我十方一切刹土三世一切如来大莲华种族大摩尼宝曼拏罗印三昧耶宫殿会中。我诸如来为授大莲华种族大摩尼宝灌顶曼拏罗印三昧耶品。及得一切如来大摩尼印灌顶曼拏罗印三昧耶品现前。我诸如来同声赞言。善哉善哉善男子。汝得大莲华种族灌顶坛印三昧耶品。为诸如来摄受加被大摩尼印三昧耶。第三梦见入我十方一切刹土三世一切如来大金刚种族大摩尼宝曼拏罗印三昧耶中。我诸如来为授金刚种族大摩尼宝灌顶坛印三昧耶品。及授我等一切如来金刚种族母陀罗尼三昧耶品。一切金刚同声赞言。善哉善哉善男子。汝得一切如来金刚种族大摩尼宝坛印三昧耶品。得诸金刚摄受加被大摩尼宝金刚印三昧耶。第四梦见入我十方一切刹土三世一切如来大摩尼宝种族大灌顶坛印三昧耶中。我诸如来为授大摩尼宝种族大灌顶坛印三昧耶品。见我一切如来大摩尼宝种族大摩尼宝灌顶坛印秘密成就三昧耶。时诸如来同声赞言。善哉善哉善男子。汝今得我一切如来大摩尼宝种族灌顶坛印秘密心品现前加被此灌顶法。是我一切如来大如意宝种族秘密心真言三昧耶品。第五梦见入我十方一切刹土三世一切如来不退转大灌顶秘密曼拏罗印三昧耶中。我诸如来为授不退转大灌顶秘密曼拏罗印三昧耶品。我诸如来同声赞言。善哉善哉善男子。汝今得我十方一切刹土三世一切如来不退转大灌顶秘密坛印三昧耶品。第六梦见我等十方一切刹土三世一切如来。往菩提道场坐金刚座。现等正觉作大法王灌顶地法。尽见十方一切刹土三世一切如来。坐师子座。为授一切如来不退法王灌顶地法。时诸如来同声赞言。善哉善哉坚固者。今得一切如来不退法王灌顶护念坚持不舍。第七梦见释迦牟尼如来菩提树下坐金刚座。放大光明转大法轮。然大法炬雨大法雨。建大法幢吹大法螺。击大法鼓摧大魔军。并见十方一切刹土三世一切如来。菩提树下坐金刚座。转大法轮摧大魔军。最胜大灌顶秘密坛印三昧耶品。得诸如来为授转法轮大灌顶秘密坛印三昧耶品。时诸如来同声赞言。善哉善哉善男子。汝得真实坚固解脱转法轮大灌顶秘密曼拏罗印三昧耶。如是如法常勤精恳。佛瑜伽观。受持读诵恒不间废。则获如是七大善梦。证我一切不空如来不空毗卢遮那如来。大光明印真言神变之法。当入十方一切刹土三世一切不空如来不空毗卢遮那如来大曼拏罗印三昧耶会。入一切处三昧耶门。得见十方一切刹土三世一切不空如来不空毗卢遮那如来微妙色身恭敬供养。当持十方一切刹土三世一切不空如来不空毗卢遮那如来一切名号。当得十方一切刹土三世一切不空如来不空毗卢遮那如来。为授母陀罗尼印三昧耶神通法品而最第一。若有过去一切十恶五逆四重诸罪。烬然除灭。若有众生随处得闻此大灌顶光真言二三七遍。经耳根者。即得除灭一切罪障若诸众生。具造十恶五逆四重诸罪。犹如微尘满斯世界。身坏命终堕诸恶道。以是真言加持土沙一百八遍。尸陀林中散亡者尸骸上。或散墓上塔上。遇皆散之。彼所亡者。若地狱中若饿鬼中。若修罗中若傍生中。以一切不空如来不空毗卢遮那如来真实本愿大灌顶光真言加持沙土之力。应时即得光明及身。除诸罪报舍所苦身。往于西方极乐国土。莲华化生乃至菩提更不堕落。复有众生连年累月。痿黄病恼苦楚万端。是病人者先世业报。以是真言于病者前。一二三日每日高声。诵此真言一千八十遍。则得除灭宿业病障。若为鬼娆。魂识闷乱失音不语。持真言者加持手一百八遍。摩扪头面。以手按于心上额上。加持一千八十遍。则得除差。若摩诃迦罗神作病恼者。亦能治遣。若诸鬼神魍魉之病。加持五色线索一百八结。系其病者腰臂项上。则便除差。若诸疟病。加持白线索一百八结。系头项上。及加持衣着。即令除差。若加持石菖蒲一千八十遍。含之与他相对谈论。则胜他伏。若以胡椒多誐啰香。青木香小柏橿。黄啰娑惹娜(唐云小柏汁)等数未治水丸如枣。加持十万遍便当阴干。若患一切鬼病神病种种疟病。或毒药中或失音者。皆当以药和水研之。加持一百八遍。数点两眼额上心上。当怒加持则便除差。作病鬼神若不放舍。即当头破如阿梨树枝。若诸毒虫蛇蝎螫者。以药涂服即便除差。又法以新米亸罗。澡浴清净着净衣服。以药和水研加持一百八遍。点米亸罗眼中。奋怒加持一千八十遍。则便起坐所问皆答。若欲放者。加持白芥子水二十一遍。散米亸罗上则便如旧。若为贵人相请唤者。以药点眼当往见之。则相宾敬。
不空罥索神变真言经卷第二十九灌顶曼拏罗品第六十九
　　尔时清净莲华明王。得诸如来作灌顶已。绕佛三匝却于佛前。合掌恭敬一面而立。覆复低头。思惟如来何不加我一切诸佛金刚种族曼拏罗印三昧耶。尔时释迦牟尼如来知心所念。即说不空金刚灌顶真言曰。
　　唵(喉中抬声引呼一)旖暮伽(上)曼拏攞(二)钵头(二合)摩鼻晒迦(斤逻反三)么抳跋驲[口　　(隸-木+匕)](四)萨嚩亸詑誐跢鼻晒鸡(五)吽(六)
　　尔时如来演斯真言时。以大神力十方三千大千诸佛世界大地。一时变成金刚坛地。方圆光皎周重界位。涌现一切如来种族。莲华种族金刚种族摩尼种族。所有一切广大解脱曼拏罗印三昧耶会种种形像一时显现。亦现一切天神各自大小善根威力种种身相真言坛印三昧耶一切神变。亦现不思议不空罥索心王种族一切三昧耶种种神变。一时具授清净莲华明王。大曼拏罗印三昧耶中尽显现之。尔时释迦牟尼如来。谓执金刚秘密主菩萨摩诃萨言。今此真言若有精勤。恒起无量大慈悲心。佛瑜伽观。如法诵持此金刚灌顶真言千万遍者。当入十方一切刹土三世一切如来大莲华灌顶曼拏罗会。当入十方一切刹土三世一切如来大摩尼宝莲华灌顶曼拏罗会。十方一切刹土三世一切如来。于其梦中。示妙色身大曼拏罗宫殿种种神变三十三天一切天神神变明王曼拏罗神变。复次梦见一切如来种族大曼拏罗莲华种族大曼拏罗。金刚种族大曼拏罗摩尼种族大曼拏罗。不空罥索心王广大解脱莲华曼拏罗印三昧耶。毗卢遮那如来法身大悲出生藏曼拏罗印三昧耶。种种种族仆从曼拏罗印三昧耶一切神变。复次梦见一切菩萨所有因地发行行化。乃至菩提转大法轮摧诸魔军。复次梦见十方一切刹土。三世一切如来大灌顶曼拏罗会。得诸如来为授一切最胜大灌顶曼拏罗三昧耶。真言者梦中身心欢喜倍增精勇。得此不空罥索心王广大解脱莲华曼拏罗印三昧耶灌顶三摩地时。诸如来一时赞言。善哉善哉真言者。汝今得我十方一切刹土。三世一切如来等用大灌顶三昧耶。得入十方一切刹土三世一切如来大灌顶秘密坛会。为诸如来大法王子。一切法光一时照明。忽便觉悟获大功德。一切天人种种称赞而为第一。若善男子善女人等。求大福蕴成熟善根者。每日以华鬘头冠或诸妙绮袈裟衣服。加持一千八遍。贯戴佛上观世音菩萨上。作大供养真言威力。则令十方一切刹土三世一切诸佛菩萨。各各贯戴七宝天冠袈裟衣服。彼诸华冠袈裟衣服。各放无量百千光明。展转供养十方一切刹土三世一切诸佛菩萨摩诃萨众。皆以光明而自庄严。作斯供养。譡以诸珍百味饮食。供养十方一切刹土三世一切诸佛菩萨摩诃萨一切天神。亦当供养一切大灌顶曼拏罗会。又得销铄身口意业一切罪障。得大福聚善根成就。所往之处恒无障碍。为人恭敬所出言词。如旃檀香人皆爱仰。若常精勤诵持真言不曾间废。口气香洁如郁钵罗华香。得诸愿满命不中夭无诸恼疾。摧伏一切毗那夜迦。药叉罗刹信向护持。观世音菩萨摩诃萨明王观察拥护。得作一切大曼拏罗阿阇梨。复得成就不空最胜曼拏罗三昧耶。
不空摩尼供养真言品第七十
　　尔时清净莲华明王。授斯广大神通一切大曼拏罗印三昧耶已。合掌恭敬绕佛三匝。前礼双足还坐本座。合掌瞻仰观世音菩萨摩诃萨。念言尊者。何不与我不空供养一切如来摩尼金刚灌顶曼拏罗神通三昧耶。尔时观世音菩萨摩诃萨。见是广大神通一切大曼拏罗印三昧耶神变威德。满十方刹一时出现。授清净莲华明王已。即说不空摩尼供养真言曰。
　　唵(喉中抬声引呼一)旖暮伽(上)布惹么抳(二)钵头(二合)么跋驲[口　　(隸-木+匕)](三)亸詑誐跢(四)弭卢枳谛(五)縒漫多(上)跛(二合)啰縒啰(上)吽(七)
　　尔时观世音菩萨摩诃萨。演斯真言时。于虚空中。一时显现无量无边种种神通广大威德。一切天诸供养之物。一切不空如来种种广大神通真言明王大曼拏罗神变庄严三昧耶。亦皆出现。授与清净莲华明王大曼拏罗印三昧耶中。尽显现之。量等十方一切佛刹。叆叇弥雨不可说曼陀罗华摩诃曼陀罗华。曼殊沙华摩诃曼殊沙华。钵头摩华拘物头华。奔拏李迦华。宫殿楼阁种种台榭。华冠璎珞一切庄严具海云。雨不可说种种七宝众华。宫殿楼阁种种台榭。华冠璎珞一切庄严具海云。雨不可说娑罗宝华。瞻卜迦宝华。阿底木多迦宝华榆祢迦宝华。苏曼那宝华。宫殿楼阁种种台榭。华冠璎珞一切庄严具海云。雨不可说水陆山林一切种华。宫殿楼阁种种台榭。华冠璎珞一切庄严具海云。雨不可说种种国土一切宝饰衣服色相海云。雨不可说种种七宝。头冠璎珞钗珰环钏海云。雨不可说种种刹土。一切天诸杂宝衣服。宫殿楼阁种种台榭海云。雨不可说一切色相迦诗迦衣服。宫殿楼阁种种台榭海云。雨不可说种种色相缯帛衣服。宫殿楼阁种种台榭海云。雨不可说种种七宝妙庄严具海云。雨不可说金绳七宝间杂璎珞庄饰海云。雨不可说金缕袈裟衣服海云。雨不可说半满月色光衣服日初出色光衣服。吠琉璃色光衣服绀琉璃色光衣服。及种种色光衣服海云。雨不可说种种牛头栴檀香沉水香。一切天诸涂香末香。及无量亿种香海云。雨不可说宝幢幡盖真珠网缦众宝铃铎海云。雨不可说酥合香油灯树瞻卜迦香油灯树。优曼那香油灯树苏曼那香油灯树。阿底木多迦香油灯树沉水香油灯树。白栴檀香油灯树。及种种香油灯树海云。雨不可说一切天诸甘露百味饮食海云。雨不可说一切诸天种种音乐歌咏赞呗海云。如是不可说种种供养一切色相庄严海云。皆具无量光明色相。种种庄严甚可爱乐。溥雨十方一切刹土一切如来种族秘密曼拏罗会。及诸所有转法轮会。广大供养一切诸佛一切菩萨摩诃萨会。一切执金刚菩萨摩诃萨。一切天神一切真言明神一切使神。皆作无量无边周匝供养海云。
　　尔时观世音菩萨摩诃萨。谓执金刚秘密主菩萨摩诃萨言。此摩尼供养真言。若常晨朝法瑜伽观。观自在相诵持供养。满千万遍不间废者。长得如法不可说一切供养海云广大功德。如是真言具有种种神通。如摩尼树能出无量种种最胜上物海云。常无断尽。如是真言是观世音菩萨摩诃萨心神通力大幻化三昧耶。加被出现。与真言者不思议界最胜福聚。作大父母拔众苦际。满诸意愿除诸厌蛊咒诅厄难。一切吉祥福德胜愿日日增长。警觉十方一切诸佛菩萨摩诃萨众。安慰十方一切菩萨摩诃萨等。召集一切曼拏罗天神。示现一切如来秘密曼拏罗印三昧耶。召集一切天龙八部种种神鬼。摧伏一切药叉罗刹毗那夜迦。除诸有情种种怖惧。得大解脱为归依处。持此真言者。不斋与斋。无梵行者与持梵行。不清净者与等清净。不依法者与等依法。不寂静者与等寂静。不行正法与行正法。不安隐者与得安隐。贫者与宝。裸者与衣。饥者与食。渴者与饮。失道者与道短命者与等长命。眼未净者与于眼净。聋者与听。忧恼者与除忧恼。失念者与于正念。乐恶法者与于善法。不修布施与得布施。不修净戒与得净戒。不修忍辱与得忍辱。不修精进与得精进。不修静虑与得静虑。不修般若与得般若。未授三昧耶与授三昧耶。未授手印与授手印。未得真言明与得真言明。住邪道者得住正道。无菩提善根与菩提善根。未越生死大海与越生死大海。住黑闇障与破黑闇障。垢障缠者与解垢障。有无间业与破无间业。未得涅槃得大涅槃。未得受记与于受记。未获善梦与得善梦。癞疾得除病者得差。不调柔者与于调柔。种族未集会者与等集会。无光明者与等光明。失国位者与等国位。有怨念者令发慈心。多淫欲者与除淫欲。多嗔恚者与除嗔恚。为他轻贱与得尊敬。未遇佛菩萨与遇佛菩萨。未闻正法与闻正法。不乐恭敬供养得乐恭敬供养。不具六根等具六根。未见佛菩萨与见佛菩萨。一切天神不摄受者与得一切天神摄受执金刚秘密主菩萨摩诃萨。如是获大无边功德者。皆是不空摩尼供养真言。是观世音菩萨摩诃萨。为当利益一切有情。说此摩尼供养真言。广雨种种宝色海云。供养十方一切刹土一切诸佛菩萨摩诃萨种种种族曼拏罗三昧耶会。恒一切处示现三世一切如来最胜秘密曼拏罗印三昧耶种种神变一切悉地三昧耶。作大供养。
祈雨法品第七十一
　　复诰执金刚秘密主菩萨摩诃萨言。若天旱时。持真言者清洁沐浴着净衣服。当静寂默于诸有情发大悲心。舍利塔前或佛殿中。或高楼上或高山上。或大林中或园苑中。或莲池边或龙湫边。或王宫殿中或天祠中。或神庙中简择胜地。作四肘坛。以瞿摩夷黄土泥涂饰坛上。复以白栴檀香泥涂饰坛上。规郭界院开廓四门。遍画海水。内院中心加持郁金香泥。画大龙王状如天神。颜貌熙怡。面西。如法结加趺坐。一手掌宝珠一手把龙索印。其神头上出九龙头。四面四角图诸小龙而为仆从。头皆向内瞻辅龙王。外院四角画不空罥索印。四面图画种种诸印绕火光焰。皆莲台上如法画之。以诸饮食乳酪酥蜜沙糠浆石蜜浆。种种华香敷设供养。外四角置香水瓮。口插诸华枝叶。四门香罏烧斯龙香供养一切。结护请召。四门作法。每时先诵母陀罗尼真言秘密心真言七遍。次奋怒王真言。次广大明王央俱舍真言。次大可畏明王央俱舍真言。次清净莲华明王央俱舍真言。各诵三遍。摩尼供养真言一千八遍。呼召龙王并龙仆从。加持作法令降甘雨而说颂曰。
　　那伽龙华安悉香　　二各一百八两重
　　多誐罗香茅香根　　二各三两上好者
　　白栴檀香数四两　　白芥子量取二两
　　真言加持百八遍　　捣治石蜜而和合
　　龙王脐上置王罏　　烧焯此香当供养
　　供养真言遍遍后　　称娑伽罗龙王名
　　或称难陀龙王名　　优钵难香龙王名
　　或婆修吉龙王名　　或德叉迦龙王名
　　或绀亩啰龙王名　　或婆噜拏龙王名
　　或摩那斯龙王名　　翳逻钵怛啰龙王
　　参曼多跛哩迦啰　　掣怛啰龙王名
号(上二句是一龙王名)　　此诸龙名随称一
　　是真言者每先称　　如是诸龙名字等
　　高声白言我今为　　赡部洲界众生类
　　溥遍乞请大甘雨　　愿诸龙王领眷属
　　赡部洲降大甘雨
　　每时烧香如法请白。攥白芥子。一加持称龙王名一打龙王心上。若一日打则二日雨。若二日打则三日雨。若三日打则七日雨。三日七日决定方圆千踰缮那降大甘雨。又以白氎或以绢上。方圆一肘画青身观世音菩萨。面目嗔色身有四臂。首戴宝冠冠有化佛。一手持曲钺刀一手执三叉戟。一手执罥索一手执莲华。以诸衣服宝珠璎珞。耳珰镮钏而庄严之。身圆光焰结加趺坐宝莲华座。莲华下画大水池。水中画种种色莲华。菩萨两侧画大龙王。状如天神长跪合掌瞻仰菩萨。各于头上有九龙头。置像坛中像面向西。每日对像法瑜伽观。把白芥子一加持一打左右龙王。各一千八下。三日七日。纵旱千年作斯法者敕其龙王必降大雨。若恶风雹雨数起灾者。高山顶上或仰楼上。安置像面向起方。像前诵摩尼供养真言一千八遍。即便遣移恶风雹雨大山海下。又法于龙湫沜作四肘坛。如法泥涂置像坛中。像前加持七枚欢喜团一千八遍。掷置湫中。准前称龙王名。诵念真言一千八遍。则得龙王变作童子。半身出现合掌礼像。白真言者今何所作。真言者答龙当溥观此赡部洲。则便遍观。童子观时复便报言。所有世间吉不吉事尽皆说之。重复告言。为我溥遍赡部洲中降大甘雨。令诸苗稼溥大滋泽。一切众生得大安乐。是时童子白真言者。与我延年甘露上药。真言者语汝当受取延年七药。于时童子向真言者。合掌瞻住。重复语言谛听谛听。今为汝说甘露上药。当说十二因缘法四圣谛法。十八佛不共法八圣道法。六波罗蜜法不空罥索神变真言经法。说法之时童子身上起大云雾。遍赡部洲溥降甘雨。唯当湫上而不雨下。童子欢喜供养于像。童子重复白真言者。入我宫中我宫乃是真言者宫。时真言者告言。汝当为我受佛十戒。我则入汝宫殿中去。童子若受十善戒者。则变是身如本龙身。以诸璎珞七宝头冠而庄严身。若不肯受便没水去更不复现。若欲见大龙王者。赤铜叶上如法刻镂摩尼供养真言。金色文字。加持白蜜一百八遍。浓涂字上。加持白芥子一百八遍散覆蜜上。又加持一千八遍。掷湫眼中加持龙脑香。当烧供养如法诵持真言。烧此香时则得娑伽罗龙王变作净行婆罗门身。湫岸上立。揖敬相问真言者言得安隐不。真言者答。今受持此不空罥索心王陀罗尼真言神通章句。身甚安乐长寿无病。重复告言龙今谛听。龙当护持一切佛法常住世间。时婆罗门则大欢喜。时真言者。为说七佛名字八大菩萨名字。四大声闻名字。时婆罗门闻此名字。倍增欢喜赞真言者。善哉善哉今所说此诸佛菩萨声闻名者。极大吉祥甚能善说。此诸名等难遇难闻。与真言者最希相逢。得见闻此不空罥索心王陀罗尼真言神通章句。复难中难。今所受持亦复甚难。为他说者覆复最难。时婆罗门说此语已。便变其形现娑伽罗龙王之身。白真言者今求何愿。当为我说与相满足。尔时行者心所求愿。则便具白。时龙闻已则为满足。令诸龙王及龙仆从。皆作恭敬任为命事。是修学者依法精进。于我说法莫生猜虑。昼夜不懈。受持读诵此真实法获大成就。又法以像张置竿头。恭敬执持诵念真言。游往园苑田野作法。所至之处除诸灾障蝗虫毒虫恶兽等难。果实滋茂五谷丰熟人众安乐。
清净莲华明王成就品第七十二
　　复诰执金刚秘密主菩萨摩诃萨言。又以白氎或用绢上。随其大小方圆。当中图画清净莲华明王。左大功德天右大辩才天。四角四天王神。如法画已像置竿上。执持诵念往王城邑田泽山野。所至之处有情见者。则除种种怖畏罪障厌蛊咒诅毒虫之类。行者诸人不应生疑。是真实法利益有情。摧伏一切众恶神鬼。作障乱者尽皆除散。解诸怨家一切恶梦。种种厄难悉皆散坏。令诸有情尽修十善。更相怜愍得大安乐。正月白月一日。是真言者净浴身服。不食余杂百味饮食。唯食乳酪粥饼酥蜜。清净随心涂曼拏罗。中置此像像面向西。以诸香华香水灯明。如法供养净心观像。法瑜伽观。诵清净莲华明王央俱舍真言摩尼供养真言。至九月白月八日乃至十五日。空食乳酥加饰坛场。广以香华饮食果子诸香油灯。作大供养昼夜不懈。不出道场加法诵念念声不绝。至十五日初夜之时。或中夜时或五更时或日初出时。像放无量百千色光明。譡不作法诵持无量殑伽沙俱胝那庾多百千数遍。行者见时身心清净。叹喜无量身出光明。空中赞言善哉善哉。持真言者汝得最胜不空罥索心王广大解脱莲华坛印三昧耶悉地成办。为诸菩萨而相敬礼。得入不空摩尼供养真言三昧耶。成就一切如来秘密曼拏罗印三昧耶。汝求何愿与我宣说。令汝满足种种陀罗尼真言坛印三昧耶。并诸种族陀罗尼真言坛印三昧耶。秘密仙法种种变身法。起神通法。往诸天宫日宫月宫龙神八部宫殿之法。种种工巧法取伏藏法。一切罥索法一切药法。一切人民恭敬法。大力法移物法。入水法入火法。乞雨法止雨法。止诸恶风雷雹法。证真言仙法见诸佛刹法。雄黄法剑法三叉戟法。轮法螺法金刚杵法。锅锤法钺斧法。磬子法长年药法。起米亸罗法缚人法。缚神鬼法岌播罗问诸事法。转瓶瓮法莲华法。起诸器仗法。镜中现诸色像法。如是之法任汝所取。出世世事悉得圆满。汝舍身已得不退住。得诸如来授于记莂。汝今此身是最后身。一切如来陀罗尼真言坛印三昧耶现前得证。乃至菩提更不退转。作是说己像于眉间。复放光明溥遍照曜。入真言者身面门中。即证无量百千不退转三摩地毗卢遮那如来三摩地。溥遍门三摩地溥遍光轮三摩地。广大广轮三摩地不空神变三摩地。不空摩尼供养三摩地不空如意宝三摩地。光明成就三摩地观照三摩地。无量品三摩地大曼拏罗秘密三摩地。不空陀罗尼三摩地摩尼观王三摩地。随顺微细三摩地钵头亩怛啰三摩地。莲华观名三摩地安住播舍三摩地。常觉知三摩地胜光明三摩地。星宿观三摩地无垢光明成就三摩地。溥遍摩尼光三摩地自在威德无垢三摩地。照曜光明三摩地觉持三摩地。分明警觉三摩地印观三摩地。莲华印观三摩地常雨三摩地。无垢胎藏三摩地成就广大三摩地。有华三摩地陀罗尼真言观三摩地。溥遍成持三摩地舌具上三摩地。文词清净三摩地胜成持三摩地。具威德三摩地广持三摩地。觉摄三摩地莲华海三摩地。变化严三摩地陀罗尼无垢清净三摩地。身分光明三摩地一切处清净三摩地。得证如是无量百千三摩地今略说耳。若有有情如法信解。但常读诵此三摩地名者。亦得成就此明王真言神变三摩地。执金刚秘密主菩萨摩诃萨。复证余别超出世间一切如来种族秘密陀罗尼真言坛印等持神变三摩地。观如来顶陀罗尼真言坛印三摩地。由此一切如来陀罗尼真言坛印三摩地一时显现。若命终后于所生处。复证不空智严三摩地幻化神变三摩地。勇猛肩三摩地臂幢庄严三摩地。总持主三摩地。善开清净三摩地。灌顶三摩地师子游戏三摩地。火炬三摩地具足光明三摩地。宝处三摩地陀罗尼印三摩地。光明藏三摩地清净光三摩地。大摩尼宝雨三摩地不空清净主三摩地。不空甚深雷音三摩地不空成就索三摩地。不空幢三摩地如意宝光无垢三摩地。得证如是无量百千出世三摩地。一时现前。若有有情如法信解。但常读诵此三摩地名者。亦得成就此大称赞神通功德神变三摩地。如斯三摩地。皆是不空广大明王央俱舍真言。亦是清净莲华明王央俱舍真言三昧耶中。不空摩尼供养真言。亦是观音菩萨摩诃萨不空罥索心王母陀罗尼真言。如是说者。为诸有情得大安乐。种植菩提广大善根。灭除十恶五逆诸恶罪垢。示此明王真言心三摩地门。若有有情洁治身服。但常六时以大悲心。受持读诵如是真言。恒无断废。每白月八日十五日。不食不语法瑜伽观。诵念真言。亦证如是真实。广大称赞三摩地多饶财宝。复得广大庄严观秘密三摩地。陀罗尼。大摩尼树神通圆满庄严陀罗尼。大摩尼宝溥遍观幢秘密成就陀罗尼。不空溥遍金刚幢陀罗尼。不空展转庄严观陀罗尼。一切如来顶相观神通陀罗尼。一切如来秘密心陀罗尼真言曼拏罗观悉地三昧耶。一切广大解脱莲华曼拏罗印悉地三昧耶。获得如是广大神通赞叹功德加持庄严。及得一切如来神力加持庄严。若受持者获此广大不空功德神通称赞。
功德成就品第七十三
　　尔时执金刚秘密主菩萨摩诃萨。听闻是法欢喜踊跃。复从座起合掌恭敬。顶礼佛足白言世尊。如是真言极为希有。实是真实大如意宝。具大威德具大称赞。具大神通种种示现。若苾刍苾刍尼族姓男族姓女。受持读诵者。获得几许福聚功德。得灭何罪。得何世法则获成就。得何出世清净法门。得何如来常念观护。彼观世音菩萨摩诃萨。当与何愿惟愿如来速为解释。今大惊疑心不安定。尔时释迦牟尼如来。赞执金刚秘密主菩萨摩诃萨言。善哉善哉今发斯问为最上问。谛听谛听我今为汝如实分别。此清净莲华明王央俱舍真言。摩尼供养真言。是彼广大明王央俱舍真言神通加持出现。是故智者以大悲心。法瑜伽观观自在相。但常信解清净如法。精勤受持读诵之者。则得观世音忆念现前种种安慰。若现前时作何相状。令真言者一一察知。所谓得清净法性秘密陀罗尼心现。或得不空心性相现。或得不空三摩地性现。或得不现譬喻神变陀罗尼三摩地现。或得观世音菩萨自性慈悲相现。或得十一面观世音菩萨现。或得观世音菩萨种种性现。或得观世音菩萨种种变化云现。或得那罗延天青项祢攞建诧现。或得三世智现。或得马头观世音菩萨现。或得广大解脱莲华秘密坛现。或得一切如来供养云现。或得大金刚藏现。或得大顶藏现。或得一切色性相现。或得不空神通相现。或得不空罥索一切相现。或得不空摩尼供养心现。或得不空罥索观世音菩萨摩诃萨真实身性现。如是但当法瑜伽观观自在相。常勤精进受持读诵。获得如是名字功德性相现前。得名十方一切刹土三世一切如来一子地身。复得十方一切刹土三世一切诸佛平等法清净身。复得十方一切刹土三世一切如来藏识体身。复得十方一切刹土三世一切如来授记不退无上菩提身。复得一切菩萨相会处事。复得一切天神恭敬赞慰身。复得摧伏一切天魔药叉罗刹种种鬼神身。复得世间上妙药王。害除诸病一切罪障。莹如颇胝迦宝内外明净身。复得时世人民信向归依身。复得一切陀罗尼真言曼拏罗成就身。复得一切婆罗门刹帝利种。及诸人民恭敬供养福田利益身。复得出生世间一切功德财宝身。复得圆满种种愿身。复得不怖世间一切水火刀风雷雹霹雳。虎狼崖岸蛊毒咒诅枷销禁闭杖捶怨苦身。复得如来世间广大称赞身。复得往生西方极乐国土身。复得临命终时。见九十二殑伽沙俱胝那庾多百千如来现前安慰身。复得随诸如来往诸净土莲华所生。种种衣服环钏璎珞庄严身。复得到彼净土见佛闻法具宿命智。乃至菩提不退转身。复得不空罥索心王广大解脱莲华秘密曼拏罗印三昧耶现前身。复得一切如来种族秘密曼拏罗印三昧耶现前身。复得金刚种族秘密曼拏罗印三昧耶现前身。复得大摩尼种族秘密曼拏罗印三昧耶现前身。如是但当法瑜伽观观自在相。常勤精进受持读诵。则得如是一切刹土。一切如来授记诸法。乃至菩提正觉涅槃恒不忘失。今所称赞此出世法。若受持者。则得除灭百千大劫。诸所积造五无间罪等身毛数。一一罪累如须弥山。应受阿毗地狱七大地狱十六地狱。种种剧苦烬然消灭。若每白月八日至十五日。净治身服默无谈说。法瑜伽观观自在相。诵念真言念无间者。或梦或觉。见入十方一切刹土三世一切如来种族曼拏罗印三昧耶。莲华种族曼拏罗印三昧耶。金刚种族曼拏罗印三昧耶。摩尼种族曼拏罗印三昧耶。不空罥索心王广大解脱莲华秘密曼拏罗印三昧耶。得诸如来观世音菩萨摩诃萨。执手授诸种族曼拏罗印三昧耶。一切曼拏罗神种种真言明神。功德天毗沙门天爱敬拥护。乐同侍会。若常依法于诸有情。大悲心观诵此真言。得身业净无诸疾病。不畏世间一切非人诸恶猛兽而作灾难。若命终后舌根不坏。犹如金刚赤红莲华。往诸净土坐莲华座。一切诸天而相为伴。体肤柔软色如金色。身气香洁如栴檀香。口气芬馥如郁钵罗华香。目净广长面貌方圆。发青右旋身无垢腻臭气坌秽。言词美妙清彻远闻。如紧那罗迦陵频伽之声。行如牛王德如师子。手指纤长无众怖惧。为诸天尊。凡所言说天皆信仰。种种相好众宝璎珞。耳珰环钏天诸衣服自庄严身具宿住智。一切如来而为灌顶。授于阿耨多罗三藐三菩提记。得诸如来种种神通密祐持身。如是但当法瑜伽观观自在相。常勤精进受持读诵。则得如是福德[米　　資]粮。执金刚秘密主菩萨摩诃萨。若有有情日日三时。满三千大千世界中。三世一切如来前。广以七宝诸华内外财宝甘露饮食。一一如来前敷设供养。皆满三千大千世界。作是供养所得功德。十六分等。不及彼人法瑜伽观观自在相。受持读诵如是摩尼供养真言等。所得功德一分之一。乃至俱胝数倍。所得功德亦不及一。何以故此摩尼供养真言等。能等出生种种广大无量宝物供养海云等。遍十方一切刹土三世一切如来种种法会。叆叇弥布作大供养。乃至阿耨多罗三藐三菩提。出无断尽具大威德。善根蔓莚出世世间悉地成就。六波罗蜜尽周圆满。是故但当法瑜伽观受持读诵。得大称赞神通舍施出生神变供养海云赞叹功德。最胜之法运运滋长。乃至菩提。是故智者应常精勤。诚恳修习无令废忘。一切诸佛菩萨摩诃萨。乐恒观察加与福祚相应善根。执金刚秘密主菩萨摩诃萨。此摩尼供养真言等。若有如法以纸素竹帛绢上板上。书写之者。则得过去所有积集五无间业消灭无余。若有有情若见若闻如是真言。亦得灭除垢障罪恼。是书写者若命终后。则生西方极乐国土。乃至菩提更不堕受胎卵湿化。居诸佛刹莲华受生得宿住智。
　　尔时执金刚秘密主菩萨摩诃萨。复白佛言世尊。是真言经若书写者。生何功德成何善根。尔时释迦牟尼如来。谓执金刚秘密主菩萨摩诃萨言。若有清净如法书写此经典者。应知是人则得不空无量无数功德蕴生。获得不空无量无边神通功德称叹善根。譬四大海阔狭纵广。水际深量穿其大坑。以于毛端渧四海水。尽入此坑尚可数知。彼书写者若真实心。如法书写此经典者。所获福聚无以喻计算数得知。又以须弥山王碎末为尘尚可数知。真实书写此经功德。不可算数不可度量。乃至当以一切佛眼喻计算数。亦不得知少分功德。当知得种如是广大菩提功德积聚善根。
　　尔时执金刚秘密主菩萨摩诃萨。复白佛言世尊。此真言经云何名字。若书写者云何应法。佛复谓执金刚秘密主菩萨摩诃萨言。谛听谛听如是不空罥索心王母陀罗尼真言。乃至清净莲华明王央俱舍真言。摩尼供养真言。总名观世音菩萨摩诃萨心大神通轮曼拏罗印大轮龙索神变真言经。若书写者三业清净。恭敬尊重一心无乱。白月八日或十五日。于闲静处清净如法。香泥涂坛。复以白栴檀香泥模画坛界。坛中置于五彩高座。种种幡华饮食酥蜜乳酪果子敷列供养。散诸香华烧众名香。其书写人出入净浴。以香涂身着净衣服。受持斋戒。当请一切如来种族莲华种族。金刚种族摩尼种族。作大供养。然后登座如法书写。以诸财宝随心布施。若尽依法而书写者。则等书写一切如来种族莲华种族。金刚种族摩尼种族。一切秘密大曼拏罗印三昧耶。毗卢遮那如来大悲出生藏种种种族。大曼拏罗印三昧耶。喻如一切江河泉源皆归于海同一味相。亦如日月同一光明。如是不空罥索心王母陀罗尼真言。乃至不空广大明王央俱舍真言。大可畏明王央俱舍真言。清净莲华明王央俱舍真言。摩尼供养真言。观世音菩萨摩诃萨心大神通轮曼拏罗印大轮龙索神变真言经。皆等同入毗卢遮那如来心印三昧耶。同是十方一切刹土三世一切如来种族神通供养海云出生。又是十方三世一切微尘刹土一切如来同供真实宣说出生。又是毗卢遮那如来所说一切秘密陀罗尼真言坛印三昧耶。同一三昧耶加持出生。是故得此广大不空罥索不空业成就神通威德悉地之名。是书写者得大福聚。称望善根则同书写一切如来种族秘密大曼拏罗印三昧耶。由是得名一切如来不空罥索心王广大明王央俱舍真言神通加持出现。是故智者如法信解。常应精勤如法书写。受持读诵恭敬供养如是真言坛印之法。复应为人随力解释。赞叹书写无量秘密不空罥索心王广大解脱莲华曼拏罗印三昧耶中。二大宝真言。谓是一切如来秘密陀罗尼真言坛印三昧耶加持出生。一名不空清净莲华明王央俱舍真言。二名不空摩尼供养真言。此二大宝真言。复是彼观世音菩萨摩诃萨心大神通轮曼拏罗印大轮龙索神变真言所化出生。此二大宝真言。是大不空大如意树大供养海云。亦是十方一切刹土一切如来秘密不空罥索心王广大明王央俱舍真言神通。亦是十方一切刹土一切如来常加被处。亦是彼观世音菩萨摩诃萨真实心王不空思惟大如意宝。亦是不空王大神变幻化三摩地大神通力。是故智者如法信解。书写受持所获功德无以校计算数其量。
　　尔时执金刚秘密主菩萨摩诃萨。及一切种族陀罗尼真言明神曼拏罗神。无量百千诸真言明神。无量百千大梵天帝释天。那罗延天伊首罗天。摩醯首罗天。无量百千净居天焰摩王。水天四天王神。无量百千龙神八部。俱时闻斯是二大宝真言三昧耶已。一时欢喜从坐而起。执持种种幢幡宝盖。衣服璎珞天诸伎乐。奇诸杂华涂香末香。俱共右绕如来观世音菩萨摩诃萨清净莲华明王。百千数匝却住一面。同作种种敷设供养。奏诸伎乐歌赞如来。赞不空罥索心王广大解脱莲华曼拏罗印三昧耶中。清净莲华明王央俱舍真言。最上希有甚难可遇。世尊彼观世音菩萨摩诃萨。以大慈悲于赡部洲。当广流布此二大宝真言。是诸佛等俱以无量广大神通。加被护持此清净莲华明王央俱舍真言。复是十方一切刹土三世一切如来秘密坚实无等等一切坛印三昧耶。复是十方一切刹土三世一切如来神通变化供养海云。最难得法今已见闻。世尊我辈一切真言明神。乃至诸天天神龙神八部。誓一切处随逐给护清净莲华明王央俱舍真言。我辈诸天一切神众。誓当书写受持读诵为众解脱。恭敬供养是真言经。世尊若沙门婆罗门族姓男族姓女。信解书写受持读诵是真言经者。我等神众加被拥护不相舍离。是人若有世间一切盖障厄难诸恶鬼神欲竞侵扰。我誓遮止不令恼乱。常令身心得大安乐。无诸怖惧加助众愿。惟愿世尊重为我辈宣说此法。
　　尔时释迦牟尼如来。溥诰执金刚秘密主菩萨摩诃萨。一切种族真言明神诸天八部言。善哉善哉汝等大众。应如是作处处书写受持读诵恭敬供养如是经典。得满众愿。我今以此经典付嘱汝等。拥护受持若沙门婆罗门族姓男族姓女。如法书写受持读诵此经典者。我亦付嘱汝诸大众加被护持。
不空罥索神变真言经卷第三十供养承事品第七十四
　　尔时释迦牟尼如来。谓观世音菩萨摩诃萨言。汝当重为修真言者。说此清净莲华明王央俱舍真言摩尼供养真言。于诸明王真言章句。最胜秘密一切真言心。清净莲华明王央俱舍真言摩尼供养真言。总持等持成就法门。尔时观世音菩萨摩诃萨。又白佛言世尊。是不空广大明王央俱舍真言三昧耶中。清净莲华明王央俱舍真言。摩尼供养真言。曼拏罗印三昧耶。清闲静处净治饰地。方圆五肘瞿摩夷涂。黄土泥涂。白栴檀香泥涂。规郭界院。内院当心置百千叶开敷莲华。其华叶上聚诸色相摩尼宝珠。台上二手合腕相着。开十指头捧如意宝珠。手上珠上莲华叶上发火焰光。四角如意宝珠。次院四面开敷莲华。于华台上置诸手印诸器仗印。一一印上绕火光焰。其众华间瞻卜迦华苏曼那华。四门四角须弥宝山。其山顶上置宝宫殿诸宝华树。山下海水。次院四面开敷莲华。于华台上有诸宝冠璎珞。耳珰环钏天诸衣服。种种华果种种光云。种种色摩尼宝珠。绕火光焰。诸莲华间有种种华。四门四角莲华台上。置七宝瓶。口中出诸奇华枝叶蒲桃枝朵。内外院地遍大海水。其院界上种种色莲华。曼陀罗华。阿底木多迦华。婆利师迦华瞻卜迦华。苏曼那华波吒罗华。榆地迦华迦担婆华作华鬘界。中置观世音清净莲华明王像。面西。外置香水坛口插诸枝华叶。列种种幡。以五色线围系外界。种种饮食乳酪酥蜜酥灯油灯。四门香罏烧百和香敷献供养。持真言者净浴香涂着净衣服。以牛二净[泳-永+截]洒身服。西门作法结护。启请一切诸佛菩萨种族天神。结加趺坐。每日当诵清净莲华明王央俱舍真言七遍。摩尼供养真言一千八十遍。加持法瑜伽观曼拏罗中一切供物。皆出无量无边大曼拏罗种种宫殿海云。诸天种种衣服海云。谙天种种头冠璎珞钗铛镮钏海云。诸天种种牛头栴檀沉水诸香末香涂香烧香海云。诸天种种甘露饮食海云。诸天种种甘味宝果海云。诸天种种宝香油灯光明海云。诸天种种宝幢幡盖真珠网缦海云。诸天种种众宝莲华海云。诸天种种摩尼宝珠宝器宝树海云。诸天种种伎乐歌呗赞叹海云。溥遍十方一切微尘刹土所有三世一切如来诸法会中。作此大曼拏罗印三昧耶种种供养海云。供养彼诸一切如来诸法会中一切诸佛菩萨摩诃萨大众。如是至心法瑜伽观。诵念真言勿杂漏念。如是随心种种供养承事之者。则得成此广大供养海云功德善根。若苾刍苾刍尼族姓男族姓女作此坛者。得大福蕴六波罗蜜善根圆满。则当承事供养九十九殑伽沙俱胝那庾多百千如来一切善根。一切重罪灾厄病恼悉自消除。于诸有情最尊上故。临命终时得九十二殑伽沙俱胝那庾多百千诸佛现前安慰。语言汝往西方净土。莲华受生住不退地。以宝璎珞而庄严之。得宿住智。得此不空一切真言坛印三摩地尽皆现前。又得一生补处菩萨同会而住。若有有情见此坛者。礼拜赞叹亦得六波罗蜜善根满足。舍此身后亦得往生十方刹土住不退地。何况持者而不解脱。如是无量供养功德坛法。皆是不空罥索心王清净莲华明王央俱舍真言。摩尼供养真言神通威德。曼拏罗印三昧耶称叹法品所出生故。
明王曼拏罗像品第七十五
　　世尊此清净莲华明王像成就三昧耶。利益有情除灭一切罪障病恼。成满众愿。氎上绢上方量四肘。于清净处而图画之。其彩色中勿用皮胶。彩色色盏皆净好者。画匠画时出入净浴。以香涂身着净衣服。每日受持八关斋戒。四面画山当心宝殿。其殿左右七宝楼阁。绕殿楼阁遍大海水。水中亦有莲荷华叶。凫雁鸳鸯白鹤孔雀。共命之鸟种种鱼兽。殿中释迦牟尼如来作说法相。结加趺坐众宝莲华师子之座。下右难陀龙王左跋难陀龙王。各一手掌宝华盘一手散华。佛左不空罥索观世音菩萨。身色相好如大梵天。面有三目。首戴宝冠冠有化佛身有四臂。一手执三叉戟一手把罥索。一手执莲华一手扬掌。半加趺坐。佛右清净莲华明王菩萨。面色形貌如多罗菩萨。首戴宝冠冠有化佛。当中正面眉间一目。左右面目如不空罥索观世音菩萨左右面相。身有四臂。一手执罥索一手执剑。一手执莲华一手执宝幢。半加趺坐。观世音后多罗菩萨。颜貌熙怡。左手执优钵罗华。右手屈仰扬掌。微邪低头半加趺坐。多罗菩萨后。白衣观世音母菩萨。颜貌熙怡。左手执莲华。右手仰伸髀上。半加趺坐。白衣观世音后。大可畏明王菩萨半加趺坐。清净莲华明王后。吉祥观世音菩萨颜貌熙怡。左手执莲华右手仰伸髀上。半加趺坐。瞻仰如来。吉祥观世音后。湿废多白身菩萨颜貌熙怡。左手执莲华右手侧扬掌。半加趺坐。湿废多白身菩萨后。广大明王菩萨。半加趺坐。是诸菩萨宝冠璎珞。耳珰镮钏天诸衣服。种种庄严坐莲华座。广大明王菩萨后。一髻罗刹女身真青色。面目嗔怒狗牙上出。发髻紫赤璎珞严颈首戴髑髅。身有八臂。一手执曲刀一手把钺斧。一手执剑一手把索。一手执三叉戟一手把金刚杵。一手把红莲华。右手以中指无名指小指。握大拇指作拳。头指直竖作期克印。衣服庄严半加趺坐瞻仰如来。大可畏明王菩萨后。度底使者身真青色。面目嗔怒狗牙上出。首戴髑髅身有八臂。一手持剑一手把杖。一手执青莲华一手执金刚杵。一手把三叉戟一手期克印。一手持钺斧一手执罥索。衣服庄严半加趺坐瞻仰如来。殿上空中七佛。阿弥陀佛当中。各坐宝座乘五色云。七佛左。日天大梵天那罗延天伊首罗天。乃至诸天持华供养。七佛右。月天帝释天摩醯首罗天净居天。乃至诸天执华供养。观世音座前。执金刚秘密主菩萨。左手执金刚杵右手执白拂。半加趺坐坐莲华座。清净莲华明王座前。大奋怒王面目嗔怒。左手执金刚杵右手仰伸脐下。半加趺坐坐莲华座。大奋怒王后。四天王神各执器仗。金刚秘密主后。焰摩王水天王风天王火天神。执本器仗。佛下左。持真言者长跪而坐。一手执香罏一手执数珠瞻仰如来。四面山上种种宝华果树种种禽兽山间河泉。山上天宫龙宫一切天神龙神一切真言明仙。图画饰已置道场中。像面向西。以诸华香如法供养。持真言者清洁净浴。着净衣服食三白食尽断语论。像前如法敷座而坐。烧诸名香。法瑜伽观观世音相。诵持不空罥索心王母陀罗尼真言。广大明王央俱舍真言。大可畏明王央俱舍真言。清净莲华明王央俱舍真言。各一万遍。摩尼供养真言满千万遍。像放种种色光。明照十方种种刹土坛地震动。令真言者明朗勇悦。见是相时则获母陀罗尼真言。广大明王央俱舍真言。大可畏明王央俱舍真言。清净莲华明王央俱舍真言。摩尼供养真言。出世世间一切悉地皆得成就。若沙门婆罗门族姓男族姓女。见像光者。亦得除灭十恶五逆四重等罪。获大福蕴资粮善根。此清净莲华明王曼拏罗像三昧耶。能成种种希求法愿。能入一切种族坛印三昧耶一切如来种种神通。而加被之。又是十方一切刹土三世一切如来金刚道场转法轮处。复是十方一切刹土三世一切菩萨入不退地处。复是十方一切刹土三世一切如来秘密曼拏罗印三昧耶甚深之藏。能会一切诸佛菩萨金刚坛印三昧耶。能摄一切佛刹所有一切如来一切曼拏罗印三昧耶。作是坛处。寺内兰若山间王宫。林泉海沜莲荷池边。城邑之地任择胜地。纵广五肘净治严地。起基三指。以瞿摩夷黄土泥香泥涂饰。规郭界院标廓四门。众宝界道。内院当中三十二叶七宝开敷莲华。其华台上清净莲华明王结加趺坐。三十二叶一一叶上白红开敷莲华。一一台上。互相间置一天男坐一天女坐。半加趺坐。勿令天男天女并在一处。天女面慈软相执宝莲华。天男面嗔畏相把诸器仗印。天男天女皆以华鬘宝珠璎珞。天诸衣服而庄严身。次院四面开敷莲华。其华台上三叉戟印罥索印。金刚锁印金刚杵印。转法轮印金刚座印。青优钵罗华印金刚钩印。吉祥莲华鬘印光焰藏印。摩尼珠印螺印。一切诸印绕火光焰。四角四天王神面目可畏。半加趺坐各执刀槊。次院四面开敷莲华。于华台上诸器仗印。及诸手印绕火光焰。四角须弥宝山。山上天宫龙宫神宫。宝华果树种种色藤华鬘叶诸药草华。山下海水。四门如意宝瓶。口出莲华枝叶蒲桃朵叶。东门恒河水神徙陀河神。南门耶亩那神毗摩大神。西门阿怒跛摩神摩尼跋陀罗神。北门计利枳逻神毗迦吒娜神。如是八神颜貌熙怡。手皆执持刀钩棓槊。半加趺坐。如法画已。布诸天幡缯彩幡华。置香水坛口插诸华枝叶。以诸饮食乳酪酥蜜果子沙糖浆石蜜浆蒲桃浆。一切香华稻谷华白芥子如法供养。烧诸名香然酥油灯。以诸宝器而为供养。如是供养能加者上。持真言者作是法时。洁涤香涂着净衣服。食三白食结界护身。及护同伴。请召一切诸佛菩萨真言明神。供养礼拜结加趺坐。作数珠印法瑜伽观而诵念之。其授法人净沐身服。合掌礼拜散华灌顶。每日供养诵念作法。课数终日夜欲晓时。坛地震动。清净莲华明王像上放大光明。持真言者见斯相时。身意愉朗得身心通。三昧耶像复出声赞言。善哉善哉今已成就出世世间一切法愿。若有沙门婆罗门族姓男族姓女。入是坛者舍此身已。当证阿鞞跋智授菩提记。不久当得转大法轮成等正觉。若有有情见此坛者。则得灭害十恶五逆一切重罪于当生处。常得睹见诸佛菩萨。从此生已乃至菩提。更不坠于一切恶趣。
亩捺罗印品第七十六
　　世尊复有不空罥索心王陀罗尼真言广大解脱莲华曼拏罗印三昧耶中。不空广大明王央俱舍印。不空大可畏明王央俱舍印。不空清净莲华明王央俱舍印。如是之印能等成就会通一切如来种族一切坛印三昧耶。能摧一切诸恶药叉罗刹阿修罗王毗那夜迦欲界魔王。悉皆惶怖四散驰走。能溥振动十方大地。能雨诸天一切宝华宝冠珠璎天诸衣服种种海云。亦能警觉十方一切刹土三世一切诸佛菩萨摩诃萨亦能请召十方一切刹土三世一切诸佛菩萨摩诃萨一切天神。一时来会。亦能安慰十方一切刹土三世一切菩萨摩诃萨众。亦能召摄一切明王种族坛印真言明神。一时来会。亦能增进极喜安乐不退转地。当令速诣菩提道场成等正觉。转大法轮然大法炬。吹大法螺击大法鼓。建大法幢演大法义。亦能吸集一切陀罗尼真言之藏。一切印法速疾成就。所求愿满。亦能会入一切如来种族秘密曼拏罗印三昧耶。亦能会入过现未来一切毗卢遮那如来秘密曼拏罗印三昧耶。亦能轮坏过去一切十恶五逆重罪宿障。亦能越度生死大海。亦能作大法桥船舶度诸魔网。亦能解脱生老病死愁叹苦恼。亦能与于布施净戒安忍精进静虑般若波罗蜜多速疾圆满。亦能现作六波罗蜜多大宝聚故。亦能溥遍供养十方一切刹土三世一切诸佛菩萨金刚一切天神。亦能示现一切如来广大神通所加持处。亦能示现一切正幻化三昧耶力处。亦能示现一切三摩地处。亦能示现一切如来种种神通威德变现处。亦能示现一切法界毗卢遮那如来大悲出生藏处。亦能摧坏五趣一切业报怨敌蛊毒厌蛊咒诅灾变。悉皆除灭。
　　如意央俱舍印。
　　以右手背。押左手背上。二大母指各屈押头指根下侧文。各屈头指如钩。二中指二无名指二小指。各相并伸。着手背腕上。以印当心印真言曰。
　　唵(喉中抬声呼一)旖暮伽(上二)央矩舍(三)入嚩(二合)攞(四)吽(五)
　　此印结者。当结俱胝百千一切如来种族印。一切莲华种族印。一切金刚种族印。一切大摩尼种族印等。各俱胝百千印。此印是诸如意宝积福蕴之门。能满真言者一切愿故。此印亦是十方三世一切如来最胜秘密心法聚门。亦是一切种族秘密一切印三昧耶。亦是观世音菩萨不空心印。于诸法门恒不空过。若常结者。一切悉地速皆成办。
　　奋怒央俱舍印。
　　准前印改二头指。伸着手背。二大母指各入掌中。横屈如钩。二中指各屈向掌如钩。以印当心印真言曰。
　　唵(同上呼一)旖暮伽(上)矩噜驮(二)邓瑟吒(知礼反二合)[口　　(隸-木+士)](三)吽(四)
　　此印结时。颦眉怒目。怒声称吽字三五声者。当结俱胝百千一切如来种族奋怒印。莲华种族奋怒印。金刚种族奋怒印。大摩尼种族奋怒印。摧坏一切药叉罗刹阿修罗王毗那夜迦焰摩王等。及诸神鬼四散驰走。此印于诸印中最为上首。能坏百千苏弥卢山。能涸百千海水枯竭。能伏一切诸恶天龙神鬼恶人。欢喜恭敬。亦令一切坛印三昧耶悉皆成就。
　　明王真言印。
　　准前印屈二头指如钩。二中指征屈。二大母指与二无名指头平屈相拄。二小指各直伸之。以印当心印真言曰。
　　唵(同上呼一)苾[亭　　夜](亭夜反引)啰惹(二)钵头(二合)米(三)入嚩(二合)攞(四)吽(五)
　　此印通会一切如来种族印三昧耶。于一切如来种族印。莲华种族印。金刚种族印。摩尼种族印。皆为上首。于清净莲华明王曼拏罗印亦最为首。此印结者。当结如是种族中俱胝百千印等。除诸业障。当得一切如来为授阿耨多罗三藐三菩提记。当种百千福聚善根。一切如来忆念观叹。一切菩萨欢喜与愿。一切天神而常拥护。
　　摩尼灌顶印。
　　右手当心仰伸。屈头指向掌。其中指微屈。与头指相去一寸。大拇指邪。竖屈无名指。头与大拇指上第一节文相当。相去一寸半许。屈小指头向掌。过无名指头一寸许。覆左手屈无名指头。与右中指头相拄。左中指直邪伸。与右大拇指。头相去二寸半许。左大拇指头指小指。各散邪伸印真言曰。
　　唵(同上呼一)弭弭陀(上二)旖暮伽(上)振亸么抳(三)跛(北没反二合)啰嚩(二合)[口　　栗]沙(上)野(四)吽(五)
　　此印每时轮结。诵摩尼供养真言二三七遍。遍遍观置十方三世一切微尘佛刹一切佛会。当雨诸天种种涂香末香烧香海云。诸天种种衣服海云。诸天种种宝冠璎珞钗珰镮钏海云。诸天种种甘露饮食一切果蓏海云。诸天种种七宝宫殿海云。诸天种种宝幢幡盖海云。诸天种种杂宝众华果树海云。供养十方三世微尘佛刹一切诸佛菩萨摩诃萨众。以印真言力。溥于十方三世微尘佛刹一切佛会。皆雨如是种种供养海云。广作供养而最为胜。是故真言者常结此印。诵摩尼供养真言者。速得圆满六波罗蜜。常于十方三世微尘佛刹一切佛会。雨所思惟种种如意宝树。出生一切宝。供养一切诸佛菩萨摩诃萨众。以真言印力。则得无量俱胝百千须弥山王七宝积聚海云。等于十方三世微尘佛刹三千大千世界须弥山王。七宝积聚。广大供养一切诸佛菩萨摩诃萨众。种种供养最胜福聚出生功德。如是种种广大供养。皆是观世音菩萨不可思议无量神通加持供养印真言力三昧耶。
　　愿成就印。
　　准前第四印。改左手无名指直伸。屈左头指与右中指。头相拄。余四指准前散伸。印真言曰。
　　唵(同上呼一)旖暮伽(上)萨嚩怛(登乙反二合)啰(二)縒陀(上)野始废(无计反三)吽(四)
　　若召请结界受法灌顶。烧香涂香散华摩坛。供养饮食澡浴洗手。洗面漱口着脱衣服。梳结发髻自护护他。坐时行道时设火食时。请余部真言时。解界时一切处时。皆结此印作一切事。速疾成就。于诸法中皆得不空功德法成。又得集会不空果愿一切种族印三昧耶。如是五印昔所未说。今所说之。一一皆能真实示现种种神通无量功德。若有见闻此五印者。亦得一切不空功德。此五印复是不空积聚一切功德法处。亦是不空能破无量烦恼处。亦是不空示现十方三世一切佛刹处。亦是不空转业之处。亦是观世音菩萨真实大悲心处。亦是一切有情得安乐处。亦是真言者得成就处。亦是除灭一切殃咎处。亦是最胜解脱处。亦是无量大涅槃处。亦是成就不空种种真实法处。是故真言者。日夜六时结斯五印。速得如是最胜福聚示现法门。
密仪真言品第七十七
　　世尊复有威仪真言成诸事法。护持一切。入一切处得大安乐。
　　结界真言。
　　唵(同上呼一)旖暮伽(上)漫拏(上)[口　　(隸-木+士)](二)吽(三)
　　净治地真言。
　　唵(同上呼一)縒曼多(上)首[月　　坒](二)毕(二合)[口　　履]底(丁以反)尾(引)縒[可　　欠](三)吽(四)
　　扫治坛真言。
　　唵(同上呼一)旖暮伽(上)播[口　　履]戍(书出反)陀(上)儞(二)吽(三)
　　争瞿摩夷土真言。
　　唵(同上呼一)毕[口　　履]底(丁以反)尾(引二)啰惹塞(桑纥反下音同)詑隶(三)吽(四)
　　净水真言。
　　唵(同上呼一)旖暮伽(上)惹攞(二)跛(北没反)啰塞(同上)啰嚩臡(三)吽(四)
　　洒地水真言。
　　唵(同上呼一)旖暮伽(上)没(二合)[口　　履]亸嚩隶(二)莎(去)嚩诃(三)
　　净绳界真言。
　　唵(同上呼一)旖暮伽(上)弭薄(蒲各反)讫亸(二)婆皤娜嚩[口　　犁](三)吽(四)
　　净彩色真言。
　　唵(同上呼一)那(去)那罗亸娜(二)嚩[口　　(隸-木+士)]入嚩(二合)攞(三)吽(四)
　　净浴水真言。
　　唵(同上呼一)惹攞弭么[口　　犁](二)旖暮伽(上)输(书出反)悌(三)吽(四)
　　洗手面口真言。
　　唵(同上呼一)勃地惹隶(二)旖暮伽(上)勃陀(三)吽(四)
　　取衣着衣真言。
　　唵(同上呼一)旖暮伽(上)嚩悉窒[口　　(隸-木+士)](二)扯(蚩也反)娜野(三)吽(四)
　　梳发髻真言。
　　唵(同上呼一)旖暮伽(上)么抳(二)吽(三)
　　护身真言。
　　唵(同上呼一)旖暮伽(上)[口　　落]讫沙(上)拏(二)缚啰娜(三)吽(四)
　　护同伴真言。
  </div>
  <div class="pagination">
   <a href="不空罥索神变真言经_page22.html">
    上一页
   </a>
   <span>
    ...
   </span>
   <a href="不空罥索神变真言经_page18.html">
    18
   </a>
   <a href="不空罥索神变真言经_page19.html">
    19
   </a>
   <a href="不空罥索神变真言经_page20.html">
    20
   </a>
   <a href="不空罥索神变真言经_page21.html">
    21
   </a>
   <a href="不空罥索神变真言经_page22.html">
    22
   </a>
   <span class="current-page">
    23
   </span>
   <a href="不空罥索神变真言经_page24.html">
    24
   </a>
   <a href="不空罥索神变真言经_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
