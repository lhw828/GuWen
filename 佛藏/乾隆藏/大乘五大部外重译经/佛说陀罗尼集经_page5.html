<!DOCTYPE html>
<html>
 <head>
  <meta charset="utf-8"/>
  <title>
   佛说陀罗尼集经 - 第 5 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛说陀罗尼集经 - 第 5 页/共 22 页
  </h1>
  <div class="content">
   跢侄他(一)室唎曳(二)室唎曳(三)室唎(长声)室吒(鸟皆反四)莎诃(五)
　　咒师若欲治病者。自作护身竟。于病人边。作四肘水坛。庄严已竟。种种香华。然四十九灯。种种饮食布置毕已。手执香炉烧香右绕。供养十方诸佛菩萨金刚诸天。及鬼神等竟。于坛中心放着香炉。于好净处结加趺坐。正面向东。向北亦得。次烧酥蜜胡麻稻谷华香。供养已次作般若身印。诵前大咒二十一遍。心作空观。谓一切法无相。然后出自口气。射病人身上。若一七遍或二十一遍即差。若一度作此法不差者。日三时作之即差。其坛所用饮食饼果。日别替换更作新者。供养残食。咒师及病人皆不得吃。吃者咒力无验。若作此法者。一切罗刹诸鬼神等。欢喜放病人差。其所余残食。将与贫穷者最为第一。不被一切鬼神得便。持咒行者好记不忘。
　　般若坛法
　　纵广四肘以五色作。从内次第。着白黄青赤黑之色。一切坛法例皆如是。其坛中心安释迦牟尼佛华座。座上安像。其座东面复安华座。座上安般若波罗蜜身。左手把经。其坛北方复安华座。座上安大梵天。左手把君迟(唐云胡瓶水罐)南方安华座。座上安帝释天。右手把跋折罗。中心着一香炉水罐。四角各一香炉水罐。五枚水罐内。各盛净水五谷七宝。并以柏叶梨枝塞口。于上各以生绢三尺而系束之。种种果食及上好果一十二盘。灯十六盏。咒师当西门坐。正面向东。咒师东南着一火炉。咒师前着种种香华酥蜜胡麻并稻谷等华诸饮食等具三五盘。拟烧供养。种种安竟次第奉请。一一各作本印诵真言。一一各作华印承迎。总坐定已作大结界。然后次第下[打-丁+親]施钱。随力多少任意布施毕已。次作法事香华供养。次烧酥蜜胡麻等物而为供养。然后持明师手把数珠。诵大心真言一千八遍。诵竟取东北角水罐。安般若像前。胡跪以右手案水罐。又诵大心真言一百八遍竟。于坛西外预作水坛。纵广二肘。其坛中心作莲花座。散华供养讫。即将水罐引受法人。出于坛外。到西坛上中花座边。面向东立。捧水罐住。令受法人于花座上面向东坐。发愿口言。普愿一切诸众生等。悉发无上菩提之心。我今欲求舍摩他及阿耨多罗三藐三菩提故。作此法为一切众生离生死故。愿一切佛菩萨金刚诸天等。皆悉证知。发如是愿已。又令受法人要誓。云愿我得成就。此法以后。誓愿不教诽谤正法。断善根人诸恶人等。若其教者。一切行学皆不成办。若犯如是速获大罪。发是愿已。持明师即与受法人。作般若身印。置于顶上。印中着华。即用水罐灌其顶上竟。又作身印。与其护身。然后令着新净衣已。引入道场。礼拜毕已依次第坐持明师于护摩炉边。面向东坐。于炉中然谷木柴。一一次第作印。奉请于炉中坐。烧香饮食酥蜜等物。供养毕已送安本位上。如是乃至诸天等竟。口云惭愧无好供养。错失仪则谢过已。持明师捻取炉中灰。与其护身。脑后二肩心咽眉间发际。如是七处点灰护身竟。辞佛开锁发遣毕已。即以净水扫灭坛处。作此法者一切罪障悉皆消灭。道场残食持明师及受法人皆不得吃若吃持明师及受法人并失成就其[打-丁+親]施钱佛钱。入作佛用。其般若钱入写经用。菩萨钱作菩萨用。金刚诸天钱入金刚诸天处用。水罐上缯绢持明师得用(不用最好)若坐禅时。以手案地。诵前大真言二十一遍。速得奢摩他。若作此法。一切诸佛菩萨欢喜。若作此坛。须于八月十五日作。清净处诵般若真言。用军茶利结界其地。所有骨毛瓦石等掘令出尽。或深四指一搩一肘。恶物尽已。将好净土别填坚筑使平。埋着七宝及五谷子。埋深一磔。中心安之。欲安宝时。先作般若根本印印其宝已然后埋之。
　　尔时世尊正在大会。说般若波罗蜜。及说是真言法利益方便。能令一切人非人等。闻此陀罗尼者。悉发无上菩提之心。回向十方诸佛国土。当得阿耨多罗三藐三菩提。常生欢喜。尔时众中有十六大药叉将。其名曰。
　　达哩底啰瑟吒大将　禁毗噜大将　嚩日噜大将　迦尾噜大将　弥睹噜大将　[朿　　欠]怒毗大将　阿儞噜大将　娑儞噜大将　印捺噜大将　波夷噜大将　摩尾噜大将　娇尾噜大将　真特噜大将　嚩吒徒噜大将　尾迦噜大将　俱吠噜大将。
　　有如是等十六大药叉将各将七千诸眷属等。即从座起顶礼佛足。而白佛言世尊。今此众中一切天人。既闻佛教灭一切罪。不堕三涂植于佛种。我等药叉将亦复如是。既蒙佛恩。我等归命佛法僧宝。常随拥护佛法僧众。若王大臣比丘比丘尼优婆塞优婆夷等。及一切众生。受持此法。若读若诵若听若念。又复念佛。若坐禅者。我等十六药叉将及诸眷属。随其行处而卫护之。若国城邑。若聚落中。若空闲林中如是等处。若有念此般若波罗蜜多名者。我等眷属悉皆拥护。若人持此般若波罗蜜多时。忽遇一切诸难事者。我等眷属共相拥护。若复有人欲得般若波罗蜜多成就者。我等眷属使满其愿。
　　尔时佛赞诸药叉大将言。善哉善哉汝等眷属。能于般若波罗蜜多所在之处。而作卫护。为未来世诸众生故。说修行之法。尔时诸药叉王等言。若王若比丘比丘尼优婆塞优婆夷。若能深心信解我般若波罗蜜多功德自在威力陀罗尼成就故者。又须我等十六眷属来佐卫护。汝等有能依我此法。如前结护广建道场。为之坛法。求诸利益。国祚延长人民安乐。四方无事灾祸不侵。保守贞干无诸疾苦。当请清净持明师。无问道俗。道体相同行纯熟者。七人乃至二七三七人等。净持戒行德尊长者。当于一所。别立厨膳供给师等。任取胜地。无问寺内宽大堂宇庭院之所。若近舍利浮图塔庙。若好园林名山净处。起作道场。其坛场法。掘去恶物净土筑平。如前所说筑平正已。又以净牛粪和香汤泥。摩涂其地。以五色粉作三重院。三重各开四门。第三重内院作一圆月。中心安般若波罗蜜多菩萨像。面向西门。其像右边安帝释天。左边安梵摩天。东面安使者西面持明者。第一重外四方。各列四神王像。四方各四。总数即是十六神王。若欲画者。第一重内画着亦得。其持明师者。入第三重内。正在般若波罗蜜多像前。先请般若波罗蜜多菩萨。次请梵天等。次请召四面十六神王而安置之。及使者等。
　　请十六药叉大将真言第二十(印用使者印)
　　那(上)谟啰(上)怛那(二合)跢啰(二合)夜耶(一)跢侄他(二)诃诃(上音二俱同三)醯醯(上音二俱同四)呼呼(五)戏利戏利(六)弥(去)利弥(去)利(七)杜铭徒杜咩(八)鞞伽婆呬尼(九)毗摩罗婆呬尼(十)底哩(二合)宁(上)底哩(二合)(十一)般罗(二合上)底羯烂(二合)陀(十二)鞞多持质怛罗(二合十三)鸡都般啰婆(二合)萨婆(上)[口　　梨](十四)惧醯(上)[口　　梨](十五)乾陀[口　　梨](十六)旃茶唎(十七)车阇(去)尼(十八)惧罗遮利尼(十九)旃茶毗伽陀婆醯(上)尼(二十)梅怛啰(二合)榆(二十一)莎诃(二十二)摩罗檀持曷啰婆迦(去)耶(二十三)莎诃(二十四)摩登伽俱(上)罗朋奢耶(二十五)莎诃(二十六)底哩(二合)商羯曳(二十七)莎诃(二十八)悉陀(上)曳(二十九)莎诃(三十)那(上)谟嚧瑟吒(二合)写(三十一)摩登伽啰阇写(三十二)悉殿都(三十三)曼怛啰(二合)跛陀(三十四)莎诃(三十五)
　　若人但能诵得此真言。不须供养。即得成就。若诵此真言七遍。十六药叉大将即到其所。任行者驱使。若人欲往病人所。先于房内。预诵此真言一百八遍。加持自右掌。即以右手摩自唇口。到病人所。心想自手。譬如冰雪用手把炭火。以自手背着于彼人身。心作差想。其病即差。或取鞭杖。长八指或十二指或十六指。加持二十一遍。内火中着。火烧赤已。随取其炭。一不损手。正欲诵时。先当内手香水碗中。复向口边。如是三度即得法成。以少香水散于四方。以为结界后用其法。是真言能助成般若波罗蜜多。令一切众生皆发无上菩提之心。若人欲入山中坐禅者。设有恶虫师子虎狼及恶魔鬼等。欲来恼者。当诵此真言一百八遍。即无所畏。诸障难事自然消灭。若谤法人及造五逆。是恶人等不容忏悔。如此之人莫教此法。若能至心诵此真言者。能灭四重五逆等罪。若具说此般若波罗蜜多法。有无量坛印陀罗尼法门。今当略说此法。如摩尼珠。若有无上菩提心者。得见此法成菩提果。
　　若人欲得日日供养十方一切诸佛菩萨金刚天等者。若在房内及佛殿中。而供养之。但是供养之处。皆须作结界法。以佉陀啰木(唐云紫姜木也)。作橛四枚。各长八指。各加持其橛一百八遍。钉于四角。一钉以后永莫拔却。一橛既然余三亦尔。其坛中心及于四方穿地作孔。各深一榤。于其孔中埋白芥子。用军茶利大心真言。加持白芥子一百八遍。真言曰。
　　唵(一)户卢户卢(二)底瑟吒(二合)底瑟吒(二合三)盘陀盘陀(四)诃那(去)诃那(五)阿蜜哩(二合)帝(六)乌吽(七)[打-丁+巿](八)
　　若人日日香汤洗浴。入于道场作护身印(以下印等是助成印故下别记次第头数)
　　甘露军茶利辟除尾那夜迦法印真言
　　右手大指屈横在掌中。以左中指及无名指。握其大指。又以头指及小指。努屈向外使。头指头到中指中节侧。令小指头到无名指中节侧。即舒其臂。向右转之。诵真言七遍。正作法时。以左手大指。捻小指甲上节。叉腰侧。直申三指头向前。真言曰。
　　唵(一)虎吽(二)诃(上)那(上)植那魔他(三)毗驮崩(二合)娑(三)夜(四)乌蹉(二合)驮耶(五)呜[合　　牛][打-丁+巿][打-丁+巿]。
　　是法印明。悉能辟除一切药叉尾那夜迦。一切诸恶悉皆散驰。成办诸事一无怖畏。
　　结地界法印真言
　　先以右中指。于左头指中指岐间。向背出头。次以无名指。于左小指岐间。亦尔。左中指内向。右头指中指岐间向内出头。次以左无名指。于右小指间亦尔。两小指头指竖合头。二大指亦合头向下。若作法时。大指合头拄地。翼两臂肘。真言曰。
　　唵(一)吉唎吉唎(二)跋折啰覆知(二合)(三)盘陀盘陀(四)呜吽(五)诃(上)
　　诵真言七遍以印拄地。一切诸恶鬼等皆悉驰散。
　　结四方界法印真言
　　准前地印。唯改开二大指。相去二寸指头向身。直竖努指向右转之。真言曰。
　　唵(一)萨啰萨啰(二)跋折啰(三)波啰(二合)迦(去)啰(上)(四)呜吽(五)[打-丁+巿](六)
　　诵真言七遍。即以此印。向于四方随日右转。所有一切药叉尾那夜迦等。皆悉驰散。
　　结虚空界法印真言(亦名上方结界)
　　准前地印。唯改二大指。各附着头指侧。上即以此印向于头上。右旋三匝。真言曰。
　　唵(一)毗悉普(二合)吒啰叉(上)(二)跋折啰(三)半阇啰(四)呜吽(五)[打-丁+巿](六)
　　以此印举向头上右旋三匝。诵真言七遍。天上虚空一切飞行药叉魔鬼等。皆悉退散各诵印下真言七遍。当设二十一种供养之具。作般若波罗蜜多法会。随力堪能惟好精妙。何等名为二十一种。一者严饰道场安置尊像。复以种种香。所谓龙脑丁香。郁金沉水。香汤浴像还置本处。二者像前当作水坛。三者龙脑沉水。上妙香等用涂像身。四者诸妙花鬘。绞珞佛身左右肩上。五者顶挂天冠。六者宝钏璎珞庄严佛身。七者宝帐。八者烧种种香。九者悬杂色幡。十者悬于伞盖。十一然灯。十二百味饮食及好甘果。十三悬于诸小铃佩。十四悬诸音乐。十五诸杂色华。十六宝扇。十七种种衣服。十八宝镜。十九宝瓶。二十真珠网。二十一白拂。以如是等胜妙之具。至心供养。能令人王等及一切众生无始已来十恶五逆诸罪消灭。复令现在所求随意。若不能具二十一种。五种亦得。何等为五。一者香水。二者杂花。三者烧香。四者饮食。五者然灯。具此五事。起大慈悲愍念一切诸众生故。供养诸佛亦当得成就。
　　次作嚩日啰(二合)印。加持前所有一切香花宝物供等。若有金刚杵不用手印。直当用杵而作加持。无嚩日啰(二合)即用手印。以左手作总印。大指捻小指甲上。余三指直向上搩竖。真言曰。
　　唵(一)阿蜜里(二合)羝(二)呜吽(二合)泮(三入)
　　此军茶利小心真言。诵七遍庄严道场。种种香花灯明饮食悉行列竟。次当烧香。若欲请佛作佛印请。次请般若作般若印。次请观自在菩萨作观自在印。次请金刚及诸天等亦尔。随类作印请之。一一请来作花座印并诵坐真言曰。
　　唵(一)呜吽(二)迦摩啰(三)莎诃(四诵七遍一一请来安置座竟)
　　次作大结界印。右转三匝。先仰二手。次二小指二无名指右压左。反钩于掌中。次竖二中指头相拄。次以二食指。各捻中指上节背上。次别二大指各自屈。在中指中节上。莫相着真言曰。
　　唵(一)商迦(上)[口　　禮](二)摩诃三么焰(上)(三)盘陀盘陀(四)莎诃(五)
　　当诵七遍。次更烧香。作香炉印。印香及炉。即执香炉。坛前胡跪。供养东方一切诸佛一切菩萨一切金刚一切诸天四天王等。乃至十方亦尔。供养竟放香炉。着坛前至心作礼。若有香花饮食等而供养之。若无香华饮食等。作一切供养印。并诵真言而供养之。
　　次作普供养印。
　　以二手合掌于掌中。心少空勿令相着真言曰。
　　唵(一)萨婆菩驮(二)阿地瑟耻底(三)悉钵啰醯迷(四)伽伽那剑(引)三曼陀(五)莎诃(六)
　　诵此七遍。复以种种香花供养。各作本印。还其位处。次作音乐赞叹周毕。作般若印忏悔罪障。诵大心真言当印心上。口陈所犯三业之罪。发露忏悔。恒具七法。譬如大火焚于干草。加猛风吹莫不都尽。精进诵明。罪垢消灭亦复如是。又如霜雪闇室。焰日能除。诵明精进。灭无明闇犹如盛日。又诵般若真言。酥蜜等物作护摩。供养贤圣。灭除无始生死重罪。速得成就无上菩提。其持明人。应当具足坚持七法。何等为七。一者持戒。二者忍辱。三者离口过。四者于佛法中生决定信。五者发无上菩提心。六者常诵真言法印心生惭愧。七者于四威仪身心无倦。犹如轮王具足七宝。得绍正位。王四天下。咒师亦尔。具前七法速得证验。随所施为悉得称意。正坐莫动。数数礼拜赞叹诸佛。愿我生生不经八难。所生之处恒为男子身。崇三宝诸根完具。一切伎艺愿速通达。具六神通。若来乞者头目髓脑国城妻子象马七宝。随其所欲皆悉施与。一切诸欲心无染着。聪明智慧。一切众生见闻我者。发菩提心。生生之处值善知识。恭敬尊重。听闻正法如说修行。以菩提心而自庄严。于四威仪身心清净。得宿命智无碍自在。诸恶罪业深生怖畏。修习菩提十波罗蜜得大自在。不受女身及以奴仆。亦不闇钝不处边地。不起邪见不生旃陀罗家。有佛出世愿常值遇。修行六度回向菩提所有财宝随欲皆给。宁可贫贱修诸善法。不处富贵而行恶业。命不中夭。正信家生。眷属具足孝养师父。利根智慧辩才无碍。得佛正信慈念众生。愿所生处具五种法。何等为五。一者福德。二者智慧。三者十力。四者精进。五者发菩提心。如佛所证萨婆若智三十二相。我亦当得。十方净土随意往生。常见诸佛。一切众生亦复如是。为一切众生令好念佛故。发是愿已持珠诵明。其持珠法者。去所供养佛菩萨处。四五尺许。却缩跪坐身莫动摇。莫看东西莫近口气。于供养佛菩萨等处。莫放谷风。正身端坐一心念佛菩萨金刚天等。如入奢摩他无异。
　　次作掏珠印。
　　以左手大指。捻无名指甲上。贯珠孔中。次直舒中指小指。以食指掩中指上节侧上。以右手大指无名指。掐珠诵明。余指同左手。若如是掐珠。得十种瑞相者。即知有验。何等为十。一者像上放光。二者风不吹而道场中幡自然动摇。三者云不覆而天有雷声。四者道场中灯焰长三四尺。五者香炉中人不烧香而香烟自出。六者空中闻有种种音乐之声。七者感得四方无事福寿延年无诸疾病。师子虎狼诸毒虫等不能为害。八者于五欲境心无染着。九者诸魔鬼神不能娆乱。自他之病疗即除愈。十者见佛菩萨金刚天等。若于梦中见佛菩萨。或升高山。或上高树。乘船度岸。或骑象马。或见师僧父母善知识等。是时行者及施主等。若于梦中见是相类。即知罪灭。皆是好应。灵瑞之相。明王翼卫。是时行者正作法中。身毛皆竖。即知得验。每日旦起洗手面已。嚼杨柳枝更漱口讫。入佛堂中作供养法。未到食时悉皆发遣。一日三时如前掐珠。诵明一百八遍一千八遍。随力所堪。道场门前置一护摩炉。持明师西坐面向东。左着香水及诸杂花。右着胡麻苏蜜稻谷花等。随有坛所烧供养物。皆右边着。然后请诸佛菩萨金刚天等。作花座印。随法所须。烧着炉中供养。供养已。还坐本处。口云此无香花饮食惭愧。然后发遣。房内数数烧香。日日诵不动佛陀罗尼。无量寿佛陀罗尼等。灭除身中五逆四重等一切罪障。若欲得生无量寿佛国。日日作此供养。诵陀罗尼法。常作此法。一切事业皆得成就。死已生无量寿佛国。若日日供养功德甚大。不可具说。念佛功德非是挍量。其诵真言功德力。状如日月之光。念佛功德同夜灯之光。不得其比。若日日供养诵明兼念佛功德。如须弥之高大海之深。若空念佛不兼诵明功德。如香山之小。如阿耨达池之细。不可挍量。若日日供养诸佛诵明。灭罪如火烧草木。罪灭亦尔。若能日别三时供养。念佛诵明。比空念佛不可比挍。口不能宣。功德利益不可思议。当知般若功德成就。赞莫能尽。
佛说陀罗尼集经卷第四(观世音卷之一)十一面观世音神咒经(注是人意粗是经本此卷总有五十二印五十是主二印是客)
　　如是我闻。一时佛在王舍城中耆阇崛山。与无量菩萨摩诃萨大众俱。前后围绕。尔时观世音菩萨摩诃萨。与无数持咒贤圣俱。前后围绕。来诣佛所。到佛所已五体投地顶礼佛足。礼佛足已绕佛三匝。却坐一面。时观世音菩萨白佛言。世尊我有心咒。名十一面。具有无量大陀罗尼并诸印法及无量坛。我今说之。为一切众生故。欲令一切众生念善法故。欲令一切众生无忧恼故。为除一切众生病故。为一切障难灾怪恶梦悉除灭故。欲除一切横病死故。欲除一切诸恶心者令调柔故。欲除一切诸魔鬼神障难不起故。世尊我未曾见。若天若魔若帝释若沙门若婆罗门等。有能受持如是法者。若读若诵若书写流布。或以此法防护其身。或以此印印水。咒已澡浴其身。若入阵斗战。若为毒所中。持此法者。一切诸难无所能为。唯宿殃不除。如是之法。一切诸佛所念。我此咒法。一切诸佛所记。世尊我忆过恒河沙数劫外。有佛名百莲华眼顶无障碍功德光明王如来。我于尔时在彼佛所。作大持咒仙人中王。于彼佛所方得此法。得此法时。十方诸佛皆现目前。见佛现已。忽然即得未曾有智。当知此法有如是神力。亦能利益无量众生。是故当知若善男子善女人等。有能昼夜殷勤读诵。勿令忘失。持此法时更莫他境。于晨朝时洗浴其身。着新净衣。受持此法作印护身。净泥摩坛随意方圆。阔狭大小结界已竟。请观世音坐于坛上。烧香散华种种供养。礼拜诵咒一百八遍。持此咒者。现身即得十种果报。何等为十。一者身常无病。二者恒为十方诸佛忆念。三者一切财物衣服饮食。自然充足恒无乏少。四者能破怨敌。五者能使一切众生皆生慈心。六者一切蛊毒一切热病无能侵害。七者一切刀杖不能为害。八者一切水难不能漂溺。九者一切火难不能焚烧。十者不受一切横死。是名为十。复得四种果报。何等为四。一者不为一切禽兽所害。二者永不堕地狱。三者临命终时得见十方一切诸佛。四者命终之后生无量寿国。世尊我念过恒河沙数劫。复过无量恒河沙数劫。尔时有佛名曼陀罗香如来。我于彼佛为优婆塞身。于彼佛所复得此法。得此法已。于四方劫超生死际。说此法时。得一切诸佛大慈大悲大喜大舍智慧藏法门。以此法门力故。能救一切众生一切牢狱系闭杻械枷锁临当刑戮。水火等难种种苦恼。我恒救护令得解脱。一切夜叉罗刹娑等。由此法印陀罗尼力。令此夜叉罗刹娑等。皆发善心功德具足。即发阿耨多罗三藐三菩提心。我此法等有如是力。设复有人。犯四重罪及五逆罪。能持此法读诵一遍陀罗尼者。所有一切恨本重罪。悉得除灭。诵此咒者有如是功德。况复依教。能作印法诵持咒者。当知是人于万万亿那由他诸佛所。曾闻此法今还得闻。况复受持读诵昼夜不忘者。是人若心有所念者。我满其愿。若复有人月十四日或十五日以香汤洗浴其身。着新净衣。一上厕一洗浴。如此净衣。不得上屏。行此法时。竟日不食。作印护身。结界法已。诵陀罗尼。至于明旦。其道场中。置观世音像。作请观世音印。诵咒。悬于种种。杂色幡盖。香华供养。初入道场时。必须殷重至心奉请十方诸佛。殷勤忏悔。赞叹三宝。礼三拜已。在于像前敷一坐具。胡跪恭敬至心发愿。作数珠印。把珠掐之。一心诵咒一千八遍一百八遍亦得无咎。次执香炉烧香而言。此处无有种种供养上味饮食。惭愧谢之。世尊我由此等法印咒力。名号尊贵难可得闻。若有称念百千俱致那由他诸佛名号。复有暂时称我名号。彼二人福正等无异。尔时观世音菩萨白佛言。世尊若善男子善女人。昼夜殷勤称我名号者。皆得阿毗跋致地。现身得离一切苦恼一切障难一切怖畏。及三毒罪悉得除愈。况复有人。依于此教如法修行。当知是人即得阿耨多罗三藐三菩提。如在掌内。
　　尔时佛告观世音菩萨摩诃萨言。善哉善哉善男子。汝乃能于一切众生。起于大慈大悲之心。而欲开示此大神咒印等法门。善男子汝由此法方便力故。悉能救脱一切众生。所有病苦障难怖畏身语意恶。乃至安立一切众生于阿耨多罗三藐三菩提心。决定无疑。善男子此陀罗尼印等法门。我亦随喜。受汝神咒印等之法。我亦印可。善男子汝今说之。
　　尔时观世音菩萨摩诃萨。从座而起偏袒右肩。五体投地顶礼佛足。右膝着地而白佛言。世尊我今承佛神力。次第说印陀罗尼坛功能法式。即说咒曰。
　　那(上音)谟(上音)啰(上音)跢那(二合)跢啰(二合)夜耶(一)那(上音)谟(上音)阿[口　　梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)唵(八去音长引)驮啰驮啰(九)地哩地哩(十)杜噜杜噜(十一)壹[齒　　來]伐[齒　　來](十二)(茶卖反去音上下同)龋犁尾龋犁(十三)阇梨阇梨(十四)钵啰阇梨钵啰阇犁(十五)鸠素咩(十六)鸠苏么婆梨(十七)壹里弭(去音)里(十八)止里止征(知里反十九)阇罗摩(二十)波那(去音)耶(二十一)钵啰(二合)摩输陀萨埵(二十二)摩诃迦嚧尼迦(二十三)莎(去音下同)诃(二十四)
　　观世音菩萨说此陀罗尼时。佛菩萨众金刚诸天等。高声赞言善哉善哉。尔时观世音菩萨白佛言。世尊此是根本陀罗尼。若有念诵。获如上说功德胜利。已说根本陀罗尼竟。
　　次说七日供养坛法。
　　若有沙门若婆罗门善男子等。诵于秘密法藏。要决成就大验。若诸国王。心生决定忏悔众罪。愿欲见闻都大道场法坛会者。先觅清净宽大院宇精华大舍。及好寺舍佛堂之所。露地亦得。定知处已。白月一日于晨朝时。阿阇梨身及诸弟子。香汤洗浴。将诸香花至其处所。阿阇梨手执跋折罗。次第问诸弟子等言。汝等决定。欲学诸佛秘密法藏。不生疑不。徒众答言。我等欲学诸佛法藏。决定诚信不生疑心。如是次第三问三答。如是答竟。次阿阇梨手印香炉水等。咒已。手执香炉胡跪烧香。启白一切诸佛般若菩萨金刚天等。及与一切业道冥只。今此地者是我之地。我今欲立七日七夜都大道场法坛之会。供养一切十方法界诸佛世尊。及般若波罗蜜多诸菩萨众金刚天等。领诸徒众。决定一切秘密法藏难思议法门故。取诸证成。我欲护身结界法事。在此院内。东西南北四维上下。所有一切破坏正法。毗那夜迦恶神鬼等。皆出去我结界之所七里之外。若护正法善神鬼等。于我佛法中有利益者。随意而住。说此语已。次等依彼军茶利法。辟除结界。既结界竟。即令掘去十肘地内。一切恶土骨发炭糠瓦砾等物。若上好地。掘深一磔。若中一肘。下地二肘。若下下地掘深三肘。恶物尽竟。将好净土坚筑令平。基高最好。次第二日及第三日。以泥泥地。
　　次第四日用牛粪香泥。泥其地竟。次将绳子。四方八肘一匝挽之。四角下点。更以绳子。从东北角至西南角。从东南角至西北角。交叉挽之。其绳叉中下点。掘地深一磔许。埋着五宝并及五谷。其五宝者。一金二银三真珠四珊瑚五琥珀。言五谷者。一大麦二小麦三稻谷四小豆五胡麻。以一片绢共裹宝谷。以五色线系绢埋之。其五色线。一头出地长五指许。此宝物等永不得出。次作大结界。其结界法。执跋折罗(唐云金刚杵也)右绕坛外。急走三匝。作毗那夜迦种种结界印。印地下四方上方。诵咒作印。启告辟除结界等法。如初日说。依军茶利次第法用。
　　次第五日结界法式。如第四日。更用牛粪涂地。其涂地法。手右旋磨。勿向左磨。其余事者同第四日。
　　次第六日。阿阇梨洗浴先入坛内。又好聪明弟子二人。亦净洗浴着新净衣。随后入坛。以坛香汤和石灰竟。石灰汁中染细绳子。令一弟子把其绳头。按坛东北正当角头。先点之处。次阿阇梨把绳一头。按坛东南正当角头先点之处。急挽着地。使一弟子捻绳中央。拼着地上。次东北角弟子起。向西南角坐。亦如前作。次东南角阿阇梨起。向西北角坐。亦如前作。次西南角弟子起。向东北角坐。亦如前法。次先拼处。从外向内。离一肘许。更依前法。围绕拼之。次取八肘绳子。屈中当坛一方。下着一点。更屈二肘绳子。从坛一方中央点量。左右更点两处。次其一方门壁。去坛绳五指许。次更屈门壁。向左右五指许作。次其门左右两畔。宽五指许作。次其门外边直画着。一方若尔。三方准知。次作中院。外绳四肘。其外院内绳。与中外绳。两绳之间开一肘道。其中院门四方壁与。向左右。总作三指许。其门外边绳子拼法。亦如前法其中院内方。离外绳一肘。更拼石灰绳子。其坛正中心。作二肘院。莫作门。
　　次阿阇梨以五色线。一咒一结五十五结。用马头观世音咒咒曰。
　　唵(一)阿弥(上音)哩都知(二合)婆(去音)婆(二)呜吽泮(三)
　　次以绢片。裹于五宝并五谷子。五色线系。系咒索上。随人多少一一裹之。次于坛四角。各竖一竿。西门两个竹竿。以绳绕系四角竿上。于其绳上悬杂色幡。其坛上方东西南北四维系幡。交络庄严。其坛外院西门南侧离坛二尺。穿作火炉。纵广深浅各二尺作。于其炉中留一土台。台上素作香泥莲华。为莲华座。次日欲没时。阿阇梨令诸弟子。总洗浴竟。次阿阇梨作大结界。次日入时。召请诸佛菩萨金刚。于坛中心着一佛像。北方观世音。南方金刚。以种种香华五槃饮食十六盏灯而供养之。
　　次于西门外敷新净席。
　　次阿阇梨唤诸弟子。作护身印。一一诵咒七遍。各各与印诸弟子顶及两肩心咽眉间发际脑后。护身毕已。令诸弟子就于席上面向东坐。
　　次取香华及白芥子。阿阇梨把白芥子。各咒七遍。次第打诸弟子头上三遍。打竟。更与护身。用马头观世音印咒之。次阿阇梨胡跪。问于最长弟子而云。汝今欲得学此法不。弟子答云欲得。如是次第问诸弟子。法用如前。
　　次阿阇梨手擎香水。泮诸弟子一一头上。复以右手。按诸弟子一一胸上。为诵马头观世音咒。次取咒索。各各与系诸弟子臂。男左女右。次以娑罗树汁香。次第与泮诸弟子身。右旋三转。泮香水竟。次旋炬火亦如前法。次与柳枝各长八指。次授与华竟。令诸弟子向东列坐。教诸弟子投华向前。次嚼柳枝亦如前投。若其华头向身者好。背向东者知魔障出。向南北者皆为不吉。柳枝嚼处向身者好。背向东者知魔障出。余如华法。次与洗手。各以手领跋折罗水。敬谢饮之。次阿阇梨入坛。启白诸佛菩萨金刚等云。我以次第问诸弟子。又以作法次第试竟。今诸弟子。欲入坛来供养圣众。如是启已。引入弟子略供养竟。发遣出外。阿阇梨语诸弟子。各卧睡去。若有所梦。明朝各各向我道之。时诸弟子总卧去后。
　　次阿阇梨入于坛内。白佛菩萨金刚等云。诸弟子等明日。更欲入道场来广作供养。诸佛菩萨金刚天等。请升空中。明欲供养。临时总赴受众供养(如是三说)。然后发遣坛内诸佛菩萨金刚。及诸天等。次阿阇梨。向坛北边。面向南坐。着一火炉诵马头咒咒白芥子。一咒一烧一百八遍。时诸弟子即得灭罪。次阿阇梨与二弟子。于一夜中。以五色粉敷置坛内。敷置法者。先从内院。初以白色。次黄青赤。后以黑色。到明旦起。更置外院。从东北角右回作之。以五色物依前法作。于坛中心。安十一面观世音以为坐主。莲华座上安置轮形。
　　次内院东面中央。安阿弥陀佛。佛右边安释迦牟尼佛。左边安般若波罗蜜多。北面中央安大势至菩萨。右边安观世音母。左边安马头观世音。南面中央安金刚王。右边安金刚母。左边安跋折罗母瑟知。西面院门南边。安提头赖吒。北边安毗嚧陀迦。
　　次作外院东行。从北头。先安曼殊室利菩萨。
　　次弥勒菩萨。次安栴檀德佛。次阿閦佛。次相德佛。次普贤菩萨。次月天。次虚空藏菩萨。
　　外院北面。从东头先安摩诃税多(唐云大白观世音也)。次摩诃室唎曳。次随心观世音。次一瑳三跋底伽罗。次阿牟伽皤赊(唐云不空罥索)。次苾俱致。次毗摩罗末知。
　　此院南行从东头。先安火头金刚。次安尼蓝婆罗陀罗(唐云青金刚也)。次母噜陀吒伽(金刚儿名)。次苏皤(二合)斯驰(二合)迦罗。次素婆休(亦是金刚儿也)。次央鸠尸。次跋折罗商迦罗。
　　外院西行从南头。先安摩唎支。次安日天。次安毗噜博叉天王。次安作门。门北壁毗沙门天王。次安地天。次安一切龙王。
　　其外院四角。各安交叉二跋折罗(如十字形)
　　又中院四角。准前各安二跋折罗。亦交叉着(如十字形)
　　次阿阇梨起立西门。看坛中事。何者是好何者不好。何者周匝何不周匝。好好捡挍仍于坛内。遣旧弟子守护而住。
　　次阿阇梨香汤洗浴。着新净衣。当以绯帛裹自头顶(红色亦得)仍以黄帛。绕头系额。
　　次以咒索系自左手。正当腕节。
　　次作护身印印于自身。皆用马头护身印咒。
　　次把跋折罗。作阿蜜哩多军茶利身印。三回右转于坛外边。
　　次作地结界。四方上方次第而作。并诵马头咒。
　　次取水罐一十三口各授一升许。满盛净水。于中少少盛着五谷。并着小小龙脑香。郁金香等及石榴黄。共前五宝。裹中盛已。着于罐内。其罐口上。以柳柏枝并叶竹枝。塞头嵷竖。各以白绢束令不散。次咒水罐一百八遍。用十一面观世音咒咒罐如是一百八遍。咒已将入。先安内院四角中心。各一水罐。
　　次于外院四角四门。各安一罐。次取两银盘。一盘盛香水一盘盛华。
　　次取彼盘内华。着于一盘香水中。浸竟。
　　次取彼华少许。着自掌中。即作身印。先请坛中心十一面观世音。诵七遍已。即作坐印。亦诵坐咒满七遍已。然后放华投于本位。安置既竟。
　　次请中院东行。一一如前。次请北行。次请南行。次请西行竟。次请外院东行。次请北行。次请南行。次请西行总奉请竟。
　　次作大结界印。次取香水。散于坛内诸佛菩萨金刚等前。次散诸华。
　　次于坛中心着一香炉。四方八门各一香炉。总烧香竟。然后阿阇梨把一香炉烧种种香。从坛外边右绕一匝。行道已竟后。放着香炉。当于西水罐边。次取西门水罐之上五色线一头。将右转绕于坛外边竹竿之上。还到西门一匝系之。次着饮食。于坛中心观世音前四盘饮食其余诸菩萨等前各着一盘。次于中心着四盏灯。其余坐边各着一盏。次于佛菩萨等。布施金银绢帛钱财等物。随有布施。次阿阇梨将旧弟子。把香花水及煮五谷三四升许。其阿阇梨。施一宅中十方鬼神饮食。已竟。次阿阇梨洗手漱口。入坛三礼。却缩出来。次旧一弟子把一花叠。又一弟子手把香炉及白芥子。逐阇梨后。一一别唤新弟子来。在坛西北角外立。
　　次阿阇梨先把白芥子。以马头咒咒七遍已。三回打于弟子头上。次作护身印。印于弟子。次取香水。与其洗手。为弟子作观世音三摩夜印。印中着花。勿令放弃。次以帛裹其弟子眼。阿阇梨心口发愿。以平等普大慈悲心。悉皆回向一切众生。次阿阇梨引将弟子。入坛西门。阿阇梨在南边立。弟子在北边立。阿阇梨诵观世音三摩耶咒咒曰。
　　唵(一)般母婆皤(去音)夜(二)莎诃(三)
　　诵七遍已。教弟子云。向前散华。散竟好看。花堕何坐。知已语云。汝所散花。着于某佛某菩萨等。好念不忘。其余弟子如上法用。若三回散时。总不著者。更莫解帛随便摈出。是大罪人不合入坛。教令至心忏悔众罪。诸人竟后。更启请佛。方始引入。准前散华。著者放帛。若不著者至竟摈出。更勿令入。其余弟子法用如前一一作竟。次诸弟子在西门外。正面向东。作行列坐。其火炉中着好炭火。于西门外灌顶坛上。着一张床。留一盘食。着四盏灯供养。次遣二弟子各擎一盖。一紫二绯。绯盖盖诸弟子。紫盖盖阿阇梨。一一次第引诸弟子。阿阇梨擎水罐。出到灌顶坛。右绕三匝。令其上床。阿阇梨亦自上床。弟子边立问云。汝前散花。着何等佛菩萨之坐。弟子答云。着某佛等。时阿阇梨随其所答。教作其印。印其顶上。印中着华。令至心念。随其本主佛菩萨等。阿阇梨即诵彼佛菩萨等咒。与灌顶已。教令散华解印。着衣入坛谢佛。依本位坐。其余弟子法用如前。总灌顶已。
　　次阿阇梨坐于西门近火炉边。正面向东。端身正念。先唤火天坐火炉中。次与酥蜜及胡麻等。各七遍咒于火中烧。
　　次阿阇梨心里记云。火神且出于火炉外。近炉边坐。次唤马头观世音。坐火炉中莲花座上。次阿阇梨把跋折罗。一一次第唤诸弟子。近阿阇梨。教令正念胡跪合掌以跋折罗印其掌中。次与胡麻及酥蜜等。咒三七遍令投火中竟。语归本坐。其余弟子法用如前。
　　次放火中马头观音。归本位竟。次请坛中心十一面观世音。坐火炉中莲花座上。烧胡麻等诵咒一百八遍。已竟。遣归本位。
　　次请一一佛。次请一一菩萨。
　　次请一一金刚及诸天等。法用如前。各烧胡麻酥蜜等物。咒三七遍。次第各令归本坐竟。
　　次为当国天子。烧胡麻等。咒满一百八遍已竟。次为历劫一切师僧父母及善知识。各烧诵咒。皆同前法。次为六道一切众生。烧同前法。咒三七遍。次为宅主。亦同前烧咒三七遍。次阿阇梨为自身烧咒三七遍。上从天子至阿阇梨。总用十一面观世音咒。
　　次阿阇梨把香炉烧香。右绕坛外一匝。来到西门前已。礼拜谢云。种种香花饮食供养皆不如法。大大惭愧。然后从坛中心。一一发遣。一一各作本印发遣。发遣印咒唤时无别。次收布施佛菩萨等钱财宝物。若其诸佛菩萨物者。应用作佛菩萨形像。般若物者。用写诸经。若阿阇梨欲自作佛菩萨经者。自收造像写经处用。若不作者。付嘱三纲。布施金刚天等物者。阿阇梨身自用亦得(不用第一)坛中饮食。其阿阇梨及弟子等皆不得食。若吃用者不得神验。与奴婢食。及余人等乃至畜生。不入坛僧吃用亦得。次阿阇梨手执炬火。示诸弟子。此是某佛某菩萨位金刚天等。一一次第指示位竟。然后以泥泥却坛上。莫见日出。以上略说坛法式竟。
　　次说印及陀罗尼法。
　　十一面三昧印第一
　　咒用大咒。
　　以二大指二小指。直竖头合。余指稍典。头不相到。虚掌。竖头指来去。
　　是法印咒。能除一切贼难水难及火等难。若诵持者。虽经诸难皆无所畏。由观世音威神力故。若人欲请诸菩萨等。先须作此三昧印咒。当得一切菩萨欢喜。
　　身印第二
　　合腕。左右二大指并竖。以二头指屈中节。各以头押二大指头。二中指头相拄。二无名指直竖。开一寸半。又开二小指。离无名指背。一分许。二臂肘相着。头指来去用上大咒。
  </div>
  <div class="pagination">
   <a href="佛说陀罗尼集经_page4.html">
    上一页
   </a>
   <a href="佛说陀罗尼集经.html">
    1
   </a>
   <a href="佛说陀罗尼集经_page2.html">
    2
   </a>
   <a href="佛说陀罗尼集经_page3.html">
    3
   </a>
   <a href="佛说陀罗尼集经_page4.html">
    4
   </a>
   <span class="current-page">
    5
   </span>
   <a href="佛说陀罗尼集经_page6.html">
    6
   </a>
   <a href="佛说陀罗尼集经_page7.html">
    7
   </a>
   <a href="佛说陀罗尼集经_page8.html">
    8
   </a>
   <a href="佛说陀罗尼集经_page9.html">
    9
   </a>
   <a href="佛说陀罗尼集经_page10.html">
    10
   </a>
   <span>
    ...
   </span>
   <a href="佛说陀罗尼集经_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
