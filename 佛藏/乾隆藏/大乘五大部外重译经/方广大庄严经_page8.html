<!DOCTYPE html>
<html>
<head>
    <meta charset="UTF-8">
    <title>方广大庄严经 - 第 8 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方广大庄严经 - 第 8 页/共 27 页</h1>
    <div class="content">　　菩萨车中垂左足　　以指掷象重城外
　　决定当能以智力　　运诸众生超死城
　　佛告诸比丘。尔时输檀王。与诸释种长德耆年国师大臣无量众会。集艺场所。五百释种童子皆至此场。时诸释种。请毗奢蜜多为试艺师。语毗奢蜜多言。应观我等诸童子中。谁最工书谁学优瞻。而毗奢蜜多。先知菩萨解一切书无能踰者。于是微笑向诸童子。而说颂曰。
　　天上人间　　所有文字
　　太子究之　　尽穷其底
　　吾与汝等　　谁能及者
　　为我说书　　靡识其名
　　适曾挍量　　人天最胜
　　尔时五百释种。前白王言。我等先知太子通达书艺无能及者。而于算术或未过人。时有大臣名頞顺那。极闲算术。输檀王语頞顺那言。汝宜观诸童子。于算数中谁最为优。尔时菩萨自与唱数。令诸童子次第下筹。随菩萨唱计不能及。一一童子乃至五百皆悉错乱。菩萨是时语诸童子。汝等唱数我当算之。诸童子等次第举数。菩萨运筹唱不能及。都无错谬。乃至五百童子一时俱唱。亦不杂乱。时頞顺那心生希有。以偈赞曰。
　　善哉心智奇敏捷　　五百释种无能及
　　彼昔皆称我能算　　今知太子不可量
　　时诸释种及一切人天同声唱言。善哉善哉。太子于算计中亦复第一。皆从座起合掌顶礼。白大王言。善哉大王。快得善利。今者太子辩才智慧皆悉第一。
　　时输檀王告菩萨言。颇复能与頞顺那校量算不。菩萨言。大王。此事可耳。时彼算师问菩萨言。颇有了知百拘胝外数名以不。菩萨报言。我甚知之。頞顺那言。太子能知请为我说。菩萨答言。百拘胝名阿由多。百阿由多名尼由多。百尼由多名更割罗。百更割罗名频婆罗百频婆罗名阿刍婆。百阿刍婆名毗婆诃百毗婆诃名郁僧迦。百郁僧迦名婆呼罗。百婆呼罗名那迦婆罗。百那迦婆罗名底致婆罗。百底致婆罗名卑波婆他般若帝。百卑波婆他般若帝名醯兜奚罗。百醯兜奚罗名迦罗颇。百迦罗颇名醯都因陀利百醯都因陀利名僧合怛览婆。百僧合怛览婆名伽那那伽致。百伽那那伽致名尼罗阇。百尼罗阇名目陀罗婆罗。百目陀罗婆罗名萨婆婆罗。百萨婆婆罗名毗僧以若跋致。百毗僧以若跋致名萨婆僧以若。百萨婆僧以若名毗浮登伽摩。百毗浮登伽摩名怛罗络叉。若有解此数者。即能算知一须弥山微尘数量。过此有数。名度阇阿伽罗摩尼。若有解此数者。即能算知恒河沙络叉数量。过此数已。有数名度阇阿伽摩尼舍梨。若有解此数者。即能算知恒河沙拘胝。过此数已。有数名婆诃那婆若尔炎致。过此复有数名伊吒。过此复有数名古卢鼻。过此复有数名古吒鼻那。过此复有数名娑婆尼叉。若有解此数者。能知恒河沙拘胝络叉。过此复有数名阿伽罗娑罗。若有解此数者。能知百拘胝恒河沙络叉。过此复有数名随入极微尘波罗摩呶罗阇。至此数已。一切众生皆不能知。唯除如来及最后身菩萨。方能解尔。頞顺那言。太子云何能解极微尘数。菩萨答言。凡七极微尘成一阿耨尘。七阿耨尘成一都致尘。七都致尘成一牖中眼所见尘。七眼所见尘成一兔毛上尘。七兔毛上尘成一羊毛上尘。七羊毛上尘成一牛毛上尘。七牛毛上尘成一虮。七虮。成一芥子。七芥子成一麦。七麦成一指节。十二指节成一搩手。两搩手成一肘四肘成一弓。千弓成一拘卢舍。四拘卢舍成一由旬。今此众中谁能了知一由旬内微尘数量。頞顺那曰。我闻太子所说犹尚迷闷。何况诸余浅识寡闻。惟愿太子为我宣说。一由旬内有几微尘。
　　菩萨答曰。由旬微尘数量。尽阿刍婆一那由多。复有三十拘胝那由多百千。复有六万拘胝。复有三十二拘胝。复有五络叉。复有万二千络叉。如是算计成一由旬尘数。如是南阎浮提七千由旬。西拘耶尼八千由旬。东弗婆提九千由旬。北郁单越十千由旬。如是四天下成一世界。百亿四天下成一三千大千世界。其中百亿四大海。百亿须弥山。百亿铁围山。百亿四天王天。百亿忉利天。百亿夜摩天。百亿兜率陀天。百亿化乐天。百亿他化自在天。百亿梵身天。百亿梵辅天。百亿梵众天。百亿大梵天。百亿少光天。百亿无量光天。百亿遍光天。百亿少净天。百亿无量净天。百亿遍净天。百亿无云天。百亿福生天。百亿广果天。百亿无想众天。百亿无烦天。百亿无热天。百亿善见天。百亿善现天。百亿阿迦尼吒天。如是名为三千大千世界。纵广之量乃至百由旬。千由旬。百千由旬。拘胝由旬。百拘胝由旬。尼由多由旬。如是次第由旬数量。可得知之。微尘之量。非诸名数所能及也。以是三千大千世界微尘不可算计。是故名为阿僧祇耳。菩萨说此数时。頞顺那及诸释种。皆大欢喜生希有心踊跃无量。悉解上妙衣服众宝璎珞。奉上菩萨。赞言。善哉善哉。頞顺那即说偈言。
　　拘胝室哆阿由多　　如是复有尼由多
　　更割罗及毗婆罗　　数名极至阿刍婆
　　而复超过无量数　　此等太子皆能知
　　诸释汝今悉应听　　太子世间无与等
　　三千大千众草木　　折以为筹作智人
　　如是不足为挍量　　况复五百释童子
　　佛告诸比丘。时有百千天人。悉唱善哉善哉。虚空诸天。以偈赞曰。
　　过现及未来　　若干众生心
　　上中下品类　　一念悉皆知
　　何况此算数　　而不能明了
　　佛告诸比丘。菩萨降伏诸释童子。捔试伎艺跳踯奔走皆悉最胜。尔时虚空诸天。复说偈言。
　　菩萨多劫行施戒　　忍辱精进慈悲力
　　感得如是轻身心　　周旋捷疾汝当听
　　汝见大士常居此　　不知一念往十方
　　游历佛国遍亲承　　未曾知彼有来去
　　于是释子得殊胜　　此事不足为希有
　　佛告诸比丘。是时五百童子角力相扑。分为三十二朋难陀就前骋其刚勇。菩萨举手才触其身。威力所加应时而倒。提婆达多常怀我慢陵侮菩萨。谓己威力与菩萨等。挺然出众巡彼试场。疾走而来欲挫菩萨。尔时菩萨不急不缓。亦无嗔忿安详待之。右手徐捉飘然擎举。摧其我慢。三掷空中。以慈悲故使无伤损告诸释种。汝宜尽来与我相扑。俱生嗔忿锐意齐奔。菩萨指之悉皆颠仆。时诸人天同声唱言。善哉善哉。虚空诸天雨众天花。以偈赞曰。
　　假使十方诸众生　　皆具大力如那延
　　最上智人于一念　　才指之时悉颠仆
　　假使须弥铁围山　　大士手摩尽为末
　　何况世间不坚人　　而与太子挍优劣
　　当以大慈坐道树　　降伏欲界天魔军
　　复以甘露洽群生　　定知菩萨无能胜
　　尔时执杖大臣告诸释子言。我已观见种种伎艺。今可试射谁最为优。于是共射铁鼓。阿难陀曰。可置铁鼓二拘卢舍。提婆达多曰。可置铁鼓四拘卢舍。孙陀罗难陀曰。可置铁鼓六拘卢舍。执杖大臣曰。可置铁鼓八拘卢舍。菩萨言。可将铁鼓置十拘卢舍。并七铁猪及七铁多罗树置十拘卢舍外。尔时阿难陀射及二拘卢舍。过二铁鼓。提婆达多射及四拘卢舍。过四铁鼓。孙陀罗难陀射及六拘卢舍。过六铁鼓。执杖大臣射及八拘卢舍。过八铁鼓。自此为限皆不能越。
　　尔时菩萨引弓将射。其弓及弦一时俱断。菩萨顾视更觅良弓。时输檀王心甚欢喜。报菩萨言。先王有弓在于天庙。常以香花供养其弓。劲强无人能张。菩萨言。试遣将来。王即遣使取先王弓箭。持授与诸释种子。是诸释种皆不能张。然后将弓授与菩萨。尔时菩萨安隐而坐。左手执弓右指上弦。忽然而张似不加力。弹弓之响遍迦毗罗城。城中居人咸皆惊怖。各各相问此为何声。时诸人天同时唱言。善哉善哉。虚空诸天说偈赞曰。
　　菩萨张弓时　　安然不动摇
　　意乐当圆满　　降魔成正觉
　　佛告诸比丘。是时菩萨身心安隐进止闲详。然后控弦射诸铁鼓悉皆穿过。铁猪铁树无不贯达。箭没于地因而成井。尔后众人号为箭井。时诸人天同声唱言。善哉善哉。太子生年未曾习学。乃能具有如斯伎艺。虚空诸天而说偈曰。
　　今观菩萨射　　未足为希有
　　当坐先佛座　　而证大菩提
　　禅定以为弓　　空无我为箭
　　决除诸见网　　射破烦恼怨
　　佛告诸比丘。如是权捷腾跳。竞走越逸。相叉相扑。书印算数。射御履水。骑乘巧便。勇健钩索。皆妙能办。末摩博戏占相画工雕镂。管弦歌舞。俳谑按摩。变诸珍宝幻术占梦。相诸六畜。种种杂艺。无不通达。善鸡吒论。尼建图论。布罗那论。伊致诃娑论。韦陀论。尼卢致论。式叉论。尸伽论。毗尸伽论。阿他论。王论。阿毗梨论。诸鸟兽论。声明论。因明论。人间一切伎能及过人上。诸天伎艺。皆悉通达。于是执杖大臣白输檀王及诸释种一切众会言。我今以女为太子妃。
　　佛告诸比丘。尔时菩萨。随顺世法现处宫中。八万四千婇女娱乐而住。耶输陀罗为第一妃。初至宫中。不修妇人浅近仪式。俄然露首未曾覆面。时输檀王及优陀夷窃怪是事。后宫婇女咸悉宣言。妃今初来应示羞耻。何为显异无有愧容。轻慢浅薄乃至如是。耶输陀罗闻此语已。为诸宫女。而说颂曰。
　　但无瑕疵　　何用覆藏
　　行住坐卧　　皆悉清净
　　如摩尼宝　　置于高幢
　　光彩照曜　　一切表见
　　若默若语　　常无私匿
　　以诸功德　　而自庄严
　　虽衣草衣　　故弊之服
　　无累其体　　唯增美丽
　　若人怀恶　　外饰其容
　　犹如毒瓶　　涂之以蜜
　　如是等人　　甚可怖畏
　　譬如毒蛇　　不可附近
　　若复有人　　弃恶知识
　　亲于善友　　除众生罪
　　建立三宝　　功不唐捐
　　身口意业　　皆悉清净
　　诸大仙人　　能知他心
　　自当明鉴　　无假覆蔽
　　佛告诸比丘。尔时输檀王。闻耶输陀罗能有如是智慧辩才。心大欢喜。即以上妙衣服宝珠璎珞价直无量。赐耶输陀罗。以偈赞曰。
　　太子具众德　　而汝甚相称
　　今二清净者　　如苏及醍醐
方广大庄严经卷第五音乐发悟品第十三
　　尔时佛告诸比丘。菩萨处在深宫将欲出家。天龙夜叉乾闼婆阿修罗迦娄罗紧那罗摩睺罗伽梵释四王。常以种种供具供养菩萨。欢喜赞叹。又于异时。诸天龙神乾闼婆等。各自思惟。菩萨长夜成就众生。以四摄法而摄受之。是诸众生根器已熟。菩萨何故久处深宫。而不出家成道度彼。若不及时。恐致迁移善心难保。后成正觉而无可度。作是念已。至菩萨前。顶礼希望。作如是言。云何当见菩萨出家学道。坐菩提座降伏众魔。成等正觉。具足十力四无所畏。十八不共佛法。三转十二行无上法轮。现大神通。随诸众生所有意乐。皆令满足。
　　佛告诸比丘。菩萨长夜不由他悟。常自为师。了知世间及出世间。一切善法所行之行。知时非时游戏神通。未尝退失应众生根。犹如海潮无时错谬。以神通智知诸众生。可摄益时。可摧伏时。可度脱时。可弃舍时。可说法时。可默然时。可修智时。可诵念时。可思惟时。可独处时。可往刹利众会。可往婆罗门众会。可往天龙夜叉乾闼婆阿修罗迦娄罗紧那罗摩睺罗伽释梵护世。比丘比丘尼优婆塞优婆夷等众会之时。
　　佛告诸比丘。一切最后身菩萨将欲出家。法尔有十方无边阿僧祇世界诸佛如来神通之力。令其宫内鼓乐弦歌。出微妙音劝请菩萨。而说偈言。
　　宫中婇女弦歌声　　以欲而惑于菩萨
　　十方诸佛威神力　　变此音声为法言
　　尊昔见诸苦众生　　发愿与彼为依怙
　　善哉若记昔诸行　　今正是时宜出家
　　尊忆昔为众生故　　身肉手足而无吝
　　持戒忍辱及精进　　禅定智慧皆修行
　　为求菩提胜福故　　一切世间无能及
　　是诸众生嗔恚痴　　尊以慈悲皆摄伏
　　尊于愚痴邪见者　　而能广起大悲心
　　积集福智已无边　　禅定神通极清净
　　身光能至于十方　　如月无云而普照
　　无数音乐声微妙　　劝请菩萨速出家
　　佛告诸比丘。尔时菩萨住于最胜微妙宫中。一切所须皆悉备具。殿堂楼阁众宝庄严。幢幡宝盖处处罗列。宝铃宝网而严饰之。垂悬无量百千缯彩众宝璎珞。一切桥道以众宝板之所合成。处处皆有众宝香炉烧众名香。珠交露幔张施其上。有诸池沼其水清冷。时非时华周遍开发。其池之中凫雁鸳鸯。孔雀翡翠迦陵频伽。共命之鸟出和雅音。其地纯以琉璃所成。光明可爱犹如明镜。庄严绮丽无以为喻。人天见者莫不欢喜。复于一时。诸婇女等乐器之音。由十方佛威神力故。而说颂曰。
　　尊忆往昔发弘愿　　愍诸众生无依怙
　　若证甘露大菩提　　救济令之离苦恼
　　如昔诸佛所行行　　独处空山林野间
　　证得如来一切智　　见诸贫乏施财宝
　　尊昔已行于大施　　一切财宝皆能舍
　　为诸众生雨法雨　　今正是时宜出家
　　尊于净戒无缺减　　自昔多劫常修习
　　解脱众生诸烦恼　　今正是时宜出家
　　尊修百千诸忍辱　　世间恶言皆忍受
　　常以忍辱而调伏　　今正是时速出家
　　尊行精进极坚强　　长时修习摧魔众
　　灭除一切三恶趣　　今正是时宜出家
　　尊以胜定除诸垢　　洒甘露雨洽群生
　　充满世间诸渴乏　　今正是时宜出家
</div>
    <div class="pagination">
<a href="方广大庄严经_page7.html">上一页</a><span>...</span><a href="方广大庄严经_page3.html">3</a><a href="方广大庄严经_page4.html">4</a><a href="方广大庄严经_page5.html">5</a><a href="方广大庄严经_page6.html">6</a><a href="方广大庄严经_page7.html">7</a><span class="current-page">8</span><a href="方广大庄严经_page9.html">9</a><a href="方广大庄严经_page10.html">10</a><a href="方广大庄严经_page11.html">11</a><a href="方广大庄严经_page12.html">12</a><a href="方广大庄严经_page13.html">13</a><span>...</span><a href="方广大庄严经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
