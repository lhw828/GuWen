<!DOCTYPE html>
<html>
<head>
    <meta charset="UTF-8">
    <title>大乘入楞伽经 - 第 11 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大乘入楞伽经 - 第 11 页/共 28 页</h1>
    <div class="content">　　乃至心流动，是则为世论，
　　分别不起者，是人见自心。
　　来者见事生，去者事不现，
　　明了知来去，不起于分别。
　　有常及无常，所作无所作，
　　此世他世等，皆是世论法。”
　　尔时，大慧菩萨摩诃萨，复白佛言：“世尊，佛说涅槃，说何等法以为涅槃？而诸外道种种分别！”
　　佛言：“大慧，如诸外道分别涅槃，皆不随顺涅槃之相。谛听！谛听！当为汝说。
　　“大慧，或有外道言，见法无常不贪境界，蕴界处灭，心心所法不现在前，不念过现未来境界，如灯尽、如种败、如火灭，诸取不起，分别不生，起涅槃想。大慧，非以见坏，名为涅槃。或谓至方名得涅槃，境界想离犹如风止。或谓不见能觉所觉，名为涅槃。或谓不起分别常无常见，名得涅槃。或有说言，分别诸相发生于苦，而不能知自心所现，以不知故怖畏于相，以求无相，深生爱乐，执为涅槃。或谓觉知内外诸法，自相共相、去来现在，有性不坏，作涅槃想。或计我、人、众生、寿命，及一切法无有坏灭，作涅槃想。复有外道无有智慧，计有自性及以士夫，求那转变作一切物，以为涅槃。或有外道计福非福尽，或计不由智慧诸烦恼尽，或计自在是实作者，以为涅槃。或谓众生展转相生，以此为因，更无异因，彼无智故不能觉了，以不了故执为涅槃。或计证于谛道虚妄分别，以为涅槃。或计求那与求那者，而共和合一性异性、俱及不俱，执为涅槃。或计诸物从自然生，孔雀文彩、棘针铦利，生宝之处出种种宝，如此等事是谁能作，即执自然以为涅槃。或谓能解二十五谛，即得涅槃。或有说言，能受六分守护众生，斯得涅槃。或有说言，时生世间，时即涅槃。或执有物以为涅槃。或计无物以为涅槃。或有计著有物无物为涅槃者。或计诸物与涅槃无别，作涅槃想。
　　“大慧，复有异彼外道所说，以一切智大师子吼说，能了达唯心所现，不取外境，远离四句，住如实见，不堕二边，离能所取，不入诸量，不著真实，住于圣智所现证法，悟二无我，离二烦恼，净二种障，转修诸地入于佛地，得如幻等诸大三昧，永超心意及以意识，名得涅槃。
　　“大慧，彼诸外道虚妄计度，不如于理，智者所弃，皆堕二边作涅槃想，于此无有若住若出。彼诸外道皆依自宗而生妄觉，违背于理，无所成就；唯令心意驰散往来，一切无有得涅槃者。汝及诸菩萨，宜应远离。”
　　尔时，世尊重说颂言：
　　“外道涅槃见，各各异分别，
　　彼唯是妄想，无解脱方便。
　　远离诸方便，不至无缚处，
　　妄生解脱想，而实无解脱。
　　外道所成立，众智各异取，
　　彼悉无解脱，愚痴妄分别。
　　一切痴外道，妄见作所作，
　　悉著有无论，是故无解脱。
　　凡愚乐分别，不生真实慧，
　　言说三界本，真实灭苦因。
　　譬如镜中像，虽现而非实，
　　习气心镜中，凡愚见有二。
　　不了唯心现，故起二分别，
　　若知但是心，分别则不生。
　　心即是种种，远离想所相，
　　如愚所分别，虽见而无见。
　　三有唯分别，外境悉无有，
　　妄想种种现，凡愚不能觉。
　　经经说分别，但是异名字，
　　若离于语言，其义不可得。”
大乘入楞伽经卷第五无常品第三之二
　　尔时，大慧菩萨摩诃萨，复白佛言：“世尊，愿为我说如来应正等觉自觉性，令我及诸菩萨摩诃萨而得善巧，自悟悟他。”
　　佛言：“大慧，如汝所问，当为汝说。”
　　大慧言：“唯。世尊，如来应供正等觉，为作、非作？为果、为因？为相、所相？为说、所说？为觉、所觉？如是等，为异、不异？”
　　佛言：“大慧，如来应正等觉，非作非非作，非果非因，非相非所相，非说非所说，非觉非所觉。何以故？俱有过故。大慧，若如来是作，则是无常；若是无常，一切作法应是如来，我及诸佛皆不忍可。若非作法，则无体性，所修方便悉空无益，同于兔角、石女之子，非作因成故。若非因非果，则非有非无；若非有非无，则超过四句。言四句者，但随世间而有言说。若超过四句，唯有言说，则如石女儿。大慧，石女儿者，唯有言说，不堕四句；以不堕故，不可度量。诸有智者，应如是知，如来所有一切句义。
　　“大慧，如我所说诸法无我，以诸法中无有我性故说无我，非是无有诸法自性，如来句义应知亦然。大慧，譬如牛无马性、马无牛性，非无自性；一切诸法亦复如是，无有自相，而非有即有，非诸凡愚之所能知。何故不知？以分别故。一切法空，一切法无生，一切法无自性，悉亦如是。
　　“大慧，如来与蕴，非异非不异。若不异者，应是无常，五蕴诸法是所作故。若异者，如牛二角有异不异，互相似故不异，长短别故有异；如牛右角异左、左角异右，长短不同，色相各别，然亦不异。如于蕴于界处等，一切法亦如是。
　　“大慧，如来者，依解脱说；如来、解脱，非异非不异。若异者，如来便与色相相应，色相相应即是无常；若不异者，修行者见应无差别，然有差别，故非不异。
　　“如是智与所知，非异非不异。若非异非不异，则非常非无常，非作非所作，非为非无为，非觉非所觉，非相非所相，非蕴非异蕴，非说非所说，非一非异，非俱非不俱；以是义故，超一切量。
　　“超一切量故，唯有言说；唯有言说故，则无有生；无有生故，则无有灭；无有灭故，则如虚空。大慧，虚空非作非所作，非作非所作故，远离攀缘；远离攀缘故，出过一切诸戏论法；出过一切诸戏论法，即是如来；如来，即是正等觉体；正等觉者，永离一切诸根境界。”
　　尔时，世尊重说颂曰：
　　“出过诸根量，非果亦非因，
　　相及所相等，如是悉皆离。
　　蕴缘与正觉，一异莫能见，
　　既无有见者，云何起分别？
　　非作非非作，非因非非因，
　　非蕴非不蕴，亦不离余物。
　　非有一法体，如彼分别见，
　　亦复非是无，诸法性如是。
　　待有故成无，待无故成有，
　　无既不可取，有亦不应说。
　　不了我无我，但著于语言，
　　彼溺于二边，自坏坏世间。
　　若能见此法，则离一切过，
　　是名为正观，不毁大导师。”
　　尔时，大慧菩萨摩诃萨，复白佛言：“世尊，如佛经中，分别摄取不生不灭，言此即是如来异名。世尊，愿为我说不生不灭，此则无法，云何说是如来异名？如世尊说：‘一切诸法不生不灭。’当知此则堕有无见。世尊，若法不生则不可取，无有少法，谁是如来？惟愿世尊为我宣说。”
　　佛言：“谛听！当为汝说。大慧，我说如来非是无法，亦非摄取不生不灭，亦不待缘，亦非无义。我说无生即是如来意生法身别异之名，一切外道、声闻、独觉、七地菩萨不了其义。
　　“大慧，譬如帝释、地及虚空乃至手足，随一一物各有多名，非以名多而有多体，亦非无体。大慧，我亦如是，于此娑婆世界，有三阿僧祇百千名号；诸凡愚人虽闻虽说，而不知是如来异名。其中或有知如来者，知无师者，知导师者，知胜导者，知普导者，知是佛者，知牛王者，知梵王者，知毗纽者，知自在者，知是胜者，知迦毗罗者，知真实边者，知无尽者，知瑞相者，知如风者，知如火者，知如俱毗罗者，知如月者，知如日者，知如王者，知如仙者，知戌迦者，知因陀罗者，知明星者，知大力者，知如水者，知无灭者，知无生者，知性空者，知真如者，知是谛者，知实性者，知实际者，知法界者，知涅槃者，知常住者，知平等者，知无二者，知无相者，知寂灭者，知具相者，知因缘者，知佛性者，知教导者，知解脱者，知道路者，知一切智者，知最胜者，知意成身者。如是等满足三阿僧祇百千名号，不增不减。于此及余诸世界中，有能知我；如水中月，不入不出。但诸凡愚，心没二边，不能解了。然亦尊重承事供义，而不善解名字句义，执著言教昧于真实，谓无生无灭是无体性；不知是佛差别名号如因陀罗、释揭罗等，以信言教昧于真实，于一切法如言取义。彼诸凡愚作如是言：‘义如言说，义说无异。’何以故？义无体故。是人不了言音自性，谓言即义，无别义体。大慧，彼人愚痴，不知言说是生是灭，义不生灭。大慧，一切言说堕于文字，义则不堕，离有离无故，无生无体故。
　　“大慧，如来不说堕文字法，文字有无不可得故，唯除不堕于文字者。大慧，若人说法堕文字者，是虚诳说。何以故？诸法自性离文字故。是故，大慧，我经中说：我与诸佛及诸菩萨，不说一字，不答一字。所以者何？一切诸法离文字故，非不随义而分别说。大慧，若不说者，教法则断；教法断者，则无声闻、缘觉、菩萨、诸佛；若总无者，谁说？为谁？是故，大慧，菩萨摩诃萨应不著文字随宜说法。我及诸佛，皆随众生烦恼解欲种种不同而为开演，令知诸法自心所见，无外境界，舍二分别，转心意识，非为成立圣自证处。
　　“大慧，菩萨摩诃萨应随于义，莫依文字。依文字者，堕于恶见，执著自宗而起言说，不能善了一切法相文辞章句，既自损坏亦坏于他，不能令人心得悟解。若能善知一切法相，文辞句义悉皆通达，则能令自身受无相乐，亦能令他安住大乘。若能令他安住大乘，则得一切诸佛、声闻、缘觉及诸菩萨之所摄受；若得诸佛、声闻、缘觉及诸菩萨之所摄受，则能摄受一切众生；若能摄受一切众生，则能摄受一切正法，若能摄受一切正法，则不断佛种；若不断佛种，则得胜妙处。大慧，菩萨摩诃萨生胜妙处，欲令众生安住大乘，以十自在力现众色像，随其所宜说真实法。真实法者，无异无别，不来不去，一切戏论悉皆息灭。是故，大慧，善男子、善女人，不应如言执著于义。何以故？真实之法离文字故。
　　“大慧，譬如有人以指指物，小儿观指，不观于物；愚痴凡夫亦复如是，随言说指而生执著，乃至尽命终，不能舍文字之指取第一义。大慧，譬如婴儿应食熟食，有人不解成熟方便，而食生者则发狂乱；不生不灭亦复如是，不方便修则为不善，是故宜应善修方便，莫随言说如观指端。
　　“大慧，实义者，微妙寂静，是涅槃因；言说者，与妄想合，流转生死。大慧，实义者，从多闻得；多闻者，谓善于义，非善言说。善义者，不随一切外道恶见，身自不随，亦令他不随，是则名曰于义多闻。欲求义者，应当亲近；与此相违，著文字者，宜速舍离。”
　　尔时，大慧菩萨摩诃萨，承佛威神，复白佛言：“世尊，如来演说不生不灭，非为奇特。何以故？一切外道亦说作者不生不灭，世尊亦说虚空、涅槃及非数灭不生不灭。外道亦说作者因缘生于世间，世尊亦说无明、爱、业生诸世间；俱是因缘，但名别耳！外物因缘亦复如是，是故佛说与外道说无有差别！外道说言，微尘、胜妙、自在、生主等，如是九物不生不灭；世尊亦说一切诸法不生不灭，若有若无皆不可得。世尊，大种不坏，以其自相不生不灭，周流诸趣，不舍自性。世尊，分别虽稍变异，一切无非外道已说，是故佛法同于外道。若有不同，愿佛为演，有何所以佛说为胜？若无别异，外道即佛，以其亦说不生不灭故。世尊常说一世界中无有多佛，如向所说，是则应有。”
　　佛言：“大慧，我之所说不生不灭，不同外道不生不灭、不生无常论。何以故？外道所说，有实性相不生不变；我不如是堕有无品。我所说法，非有非无，离生离灭。云何非无？如幻、梦色种种见故。云何非有？色相自性非是有故，见不见故，取不取故。是故我说一切诸法非有非无。若觉唯是自心所见，住于自性分别不生，世间所作悉皆永息。分别者，是凡愚事，非贤圣耳！
　　“大慧，妄心分别不实境界，如乾闼婆城幻所作人。大慧，譬如小儿见乾闼婆城及以幻人商贾入出，迷心分别言有实事；凡愚所见生与不生、有为无为悉亦如是，如幻人生，如幻人灭，幻人其实不生不灭，诸法亦尔离于生灭。大慧，凡夫虚妄起生灭见，非诸圣人。言虚妄者，不如法性起颠倒见。颠倒见者，执法有性不见寂灭；不见寂灭故，不能远离虚妄分别。是故，大慧，无相见胜，非是相见。相是生因，若无有相则无分别，不生不灭则是涅槃。
　　“大慧，言涅槃者，见如实处，舍离分别心心所法，获于如来内证圣智，我说此是寂灭涅槃。”
　　尔时，世尊重说颂言：
　　“为除有生执，成立无生义，
　　我说无因论，非愚所能了。
　　一切法无生，亦非是无法，
　　如乾城幻梦，虽有而无因。
　　空无生无性，云何为我说？
　　离诸和合缘，智慧不能见，
　　以是故我说，空无生无性。
　　一一缘和合，虽现而非有，
　　分析无和合，非如外道见。
　　如梦及垂发，野马与乾城，
　　无因而妄现，世事皆如是。
　　折伏有因论，申述无生旨，
　　无生义若存，法眼恒不灭！
　　我说无因论，外道咸惊怖。”
　　“云何何所因？复以何故生？
　　于何处和合？而作无因论？”
　　“观察有为法，非因非无因，
　　彼生灭论者，所见从是灭。”

　　“为无故不生？为待于众缘？
　　为有名无义？愿为我宣说。”
　　“非无法不生，亦非以待缘，
　　非有物而名，亦非名无义。
　　一切诸外道，声闻及缘觉，
　　十住非所行，此是无生相。
　　远离诸因缘，无有能作者，
　　唯心所建立，我说是无生。
　　诸法非因生，非无亦非有，
　　能所分别离，我说是无生。
　　唯心无所见，亦离于二性，
　　如是转所依，我说是无生。
</div>
    <div class="pagination">
<a href="大乘入楞伽经_page10.html">上一页</a><span>...</span><a href="大乘入楞伽经_page6.html">6</a><a href="大乘入楞伽经_page7.html">7</a><a href="大乘入楞伽经_page8.html">8</a><a href="大乘入楞伽经_page9.html">9</a><a href="大乘入楞伽经_page10.html">10</a><span class="current-page">11</span><a href="大乘入楞伽经_page12.html">12</a><a href="大乘入楞伽经_page13.html">13</a><a href="大乘入楞伽经_page14.html">14</a><a href="大乘入楞伽经_page15.html">15</a><a href="大乘入楞伽经_page16.html">16</a><span>...</span><a href="大乘入楞伽经_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
