<!DOCTYPE html>
<html>
<head>
    <meta charset="UTF-8">
    <title>舍利弗阿毗昙论 - 第 5 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>舍利弗阿毗昙论 - 第 5 页/共 13 页</h1>
    <div class="content">　　云何五无间。害母无间。害父无间。害阿罗汉无间。坏僧无间。于如来身恶心出血无间。云何害母无间。若母母想故断命。是名害母无间。云何害父无间。若父父想故断命。是名害父无间。云何害阿罗汉无间。故断阿罗汉声闻命。是名害阿罗汉无间。云何坏僧无间。一面请四比丘。或多第二面请四比丘。或多行筹唱令。是名坏僧无间。云何于如来身恶心出血无间。若故于如来身恶心出血成就业。乃至伤如发端。是名于如来恶心出血无间。是名五无间。
　　云何五戒。不杀生。不窃盗。不邪淫。不妄言。不饮酒。放逸处。是名五戒。云何越五戒。杀生窃盗邪淫妄言饮酒放逸处。是名越五戒。
　　云何因贪业。业若贪因贪绪贪集贪缘身业口业意业。是名因贪业。云何因恚业。业若恚因恚绪恚集恚缘身业口意业。是名因恚业云何因痴业。业若痴因痴绪痴集痴缘身业口意业。是名痴因业云何不贪因业。若不贪因不贪绪不贪集不贪缘身业口业意业。是名不贪因业。云何不恚因业。若不恚因不恚绪不恚集不恚缘身业口业意业。是名不恚因业。云何不痴因业。若不痴因不痴绪不痴集不痴缘身业口业意业。是名不痴因业。
　　云何趣地狱业。若业不善增。能令生地狱。是名趣地狱业。云何趣畜生业若业不善中能令生畜生。是名趣畜生业。云何趣饿鬼业。若业不善软。能令生饿鬼。是名向饿鬼业。云何趣人业。若业善不增。能令生人中。是名趣人业。云何趣天业。若业善增。能令生天上。是名趣天业。云何趣涅槃业。若业圣有报。能断烦恼。是名趣涅槃业。
　　云何七不善法。杀生窃盗邪淫妄言两舌恶口绮语。是名七不善法。云何七善法。不杀生不窃盗不邪淫不妄言不两舌不恶口不绮语。是名七善法。
　　云何八非圣语。不见言见。见言不见。不闻言闻。闻言不闻。不觉言觉。觉言不觉。不识言识。识言不识。是名八非圣语。云何八圣语。不见言不见。见言见。不闻言不闻。闻言闻。不觉言不觉。觉言觉。不识言不识。识言识。是名八圣语。
　　云何因贪身业。若身业不善因贪不离贪贪覆心所起去来屈申回转身教身非戒无教。是名因贪身业云何因贪口业。若口业不善因贪不离贪贪覆心所起集声音句言语口业教口非戒无教。是名因贪口业。云何因贪意业。若意业不善因贪不离贪贪覆心相应思。是名因贪意业。云何因恚身业。若身业不善因恚不离恚恚覆心所起去来屈申回转身教身非戒无教。是名因恚身业。云何因恚口业。若口业不善因恚不离恚恚覆心所起集声音句言语口教口非戒无教。是名因恚口业。云何因恚意业。若意业不善因恚不离恚恚覆心相应思。是名因恚意业。云何因痴身业。若身业不善因痴不离痴痴覆心所起去来屈申回转身教身非戒无教。是名因痴身业。云何因痴口业。若口业不善因痴不离痴痴覆心所起集声音句言语口教口非戒无教。是名因痴口业。云何因痴意业。若意业不善因痴不离痴痴覆心相应思。是名因痴意业。云何因不贪身业。若身业善因不贪离贪非贪覆心所起去来屈申回转身教有漏身戒无教。是名因不贪身业。
　　云何因不贪口业。若口业善因不贪离贪非贪覆心所起集声音句言语口教有漏口戒无教。是名因不贪口业。云何因不贪意业。若意业善因不贪离贪非贪覆心相应思。是名因不贪意业。云何因不恚身业。若身业善因不恚离恚非恚覆心所起去来屈申回转身教有漏身戒无教。是名因不恚身业。云何因不恚口业。若口业善因不恚离恚非恚覆心所起集声音句言语口教有漏口戒无教。是名因不恚口业。云何因不恚意业。若意业善因不恚离恚非恚覆心相应思。是名因不恚意业。云何因不痴身业。若身善业因不痴离痴非痴覆心所起去来屈申回转身教有漏身戒无教正业身正命。是名因不痴身业云何因不痴口业。若口业善因不痴离痴非痴覆心所起集声音句言语口教有漏口戒无教正语口正命。是名因不痴口业。云何因不痴意业。若意业善因不痴离痴非痴覆心相应思。是名因不痴意业。
　　云何十不善业道。杀生窃盗邪淫妄语两舌恶口绮语贪欲嗔恚邪见是名十不善业道。云何十善业道。不杀生不窃盗不邪淫不妄言不两舌不恶口不绮语不贪欲不嗔恚正见行。是名十善业道。
　　云何十法成就堕地狱速如[矛　　(替-曰+貝)]矛杀生乃至邪见。十法成就堕地狱速如[矛　　(替-曰+貝)]矛云何十法成就生善处速如[矛　　(替-曰+貝)]矛。不杀生乃至正见行。是十成就生善处速如[矛　　(替-曰+貝)]矛。云何二十法成就堕地狱速如[矛　　(替-曰+貝)]矛。自杀生教他杀生。乃至自邪见。教他邪见。是名二十法成就堕地狱速如[矛　　(替-曰+貝)]矛。
　　云何二十法成就生善处速如[矛　　(替-曰+貝)]矛。自不杀生。教他不杀生。乃至自正见。教他正见行。是二十法成就生善处速如[矛　　(替-曰+貝)]矛。
　　云何三十法成就堕地狱速如[矛　　(替-曰+貝)]矛。自杀生教他杀生。赞叹杀生。乃至自邪见。教他邪见。赞叹邪见。是三十法成就堕地狱速如[矛　　(替-曰+貝)]矛。
　　云何三十法成就生善处速如[矛　　(替-曰+貝)]矛。自不杀生教他不杀生。赞叹不杀生乃至自正见。教他正见。赞叹正见行。是名三十法成就生善处速如[矛　　(替-曰+貝)]矛。云何四十法成就堕地狱速如[矛　　(替-曰+貝)]矛。自杀生教他杀生。赞叹杀生。愿乐杀生乃至自邪见。教他邪见。赞叹邪见。愿乐邪见。是四十法成就堕地狱速如[矛　　(替-曰+貝)]矛。
　　云何四十法成就生善处速如[矛　　(替-曰+貝)]矛。自不杀生。教他不杀生。赞叹不杀生。不愿乐杀生。乃至自正见。教他正见。赞叹正见。愿乐正见行。是四十法成就生善处速如[矛　　(替-曰+貝)]矛(业品竟)
舍利弗阿毗昙论卷第八上
非问分人品第三
　　凡夫人。非凡夫人。性人。声闻人。菩萨人。缘觉人。正觉人。趣须陀洹果证人。须陀洹人。趣斯陀含果证人。斯陀含人。趣阿那含果证人。阿那含人。趣阿罗汉果证人。阿罗汉人。自足人他足人。学人无学人。非学人非无学人。正定人邪定人不定人。盲人一眼人二眼人。慈行人悲行人。喜行人舍行人空行人。无相行人。无愿行人。不恼行人。胜入行人。一切入行人。修八解脱人。六通人。五此竟人。五彼竟人。一分解脱人。二分解脱人。慧解脱人。身证人。见得人。信解脱人。坚信人。坚法人。断五支人。六支成就人。一护人。四依人。灭异缘实人。求最胜人。不浊想人。除身行人。心善解脱人。慧善解脱人。共解脱人。非共解脱人。有退人。无退人。思有人。微护人。思不退不思退人。护不退不护退人。有缘射人。法不发起人。住劫人。首等人。度堑人。坏堑人。乘进人。无沾污人。惰慢人。云何凡夫人。若人未上正决定。是名凡夫人。云何非凡夫人。若人上正决定。是名非凡夫人。复次凡夫人。若人未得正决定。是名凡夫人。复次非凡夫人。若人得正决定。是名非凡夫人。复次凡夫人。若人未得圣。五根未曾得。是名凡夫人。复次非凡夫人。若人得圣五根曾得。是名非凡夫人。
　　云何性人。若人次第住凡夫胜法。若法即灭。上正决定。是名性人。云何性人。若人成就性法。何等性法。若无常苦空无我。思惟涅槃寂灭不定心。未上正决定如实人。若受想思触思惟觉观。见慧解脱无痴顺信悦喜心进信欲不放逸念意识界意界若如实身戒口戒。是名性法。若人此法成就。是名性人。
　　云何声闻人。若人从他闻。受他教请他说听他法。非自思非自觉非自观。上正决定。得须陀洹果斯陀含果阿那含果阿罗汉果。是名声闻人。
　　云何菩萨人。若人三十二相成就。不从他闻。不受他教。不请他说。不听他法。自思自觉自观。于一切法知见无碍。当得自力自在豪尊胜贵自在。当得知见无上正觉。当成就如来十力四无所畏。成就大慈转于法轮。是名菩萨人。云何缘觉人。若人三十二相不成就彼不从他闻。不受他教。不请他说。不听他法。自思自觉自观。上正决定。得须陀洹果斯陀含果阿那含果阿罗汉果。于一切法非无碍知见。非得自在。非得由力自在。非豪尊胜贵自在。非知见无上最胜正觉。非成就如来十力四无所畏大慈转于法轮。是名缘觉人。
　　云何缘觉人。若人三十二相不成就。亦不从他闻。不受他教。不请他说。不听他法。自思自觉自观。上正决定。得须陀洹果斯陀含果阿那含果阿罗汉果。于一切法心无碍知见心得自在心得由力自在心豪尊胜贵自在。非知见无上最胜正觉。非成就如来十力四无所畏大慈转于法轮。是名缘觉人。
　　云何正觉人。若人三十二相成就。不从他闻。不受他教。不请他说。不听他法。自思自觉自观。于一切法。知见无碍得由力自在豪尊胜贵自在知见。无上最胜正觉成就。如来十力四无所畏成就。大慈成就。自在转于法轮。是名正觉人。
　　云何趣须陀洹果证人。若人得证须陀洹果道。未得须陀洹果。未触未证。是名趣须陀洹果证人。云何须陀洹人。若人须陀洹果触证已于果住。未得上道趣斯陀含果是名须陀洹人。云何趣斯陀含果证人。若人得证斯陀含果道。未得斯陀含果触证。是名趣斯陀含果证人。云何斯陀含人。若人得斯陀含果触证已。于彼果住。未得上道趣阿那含果。是名斯陀含人。云何趣阿那含果证人。若人得证阿那含果道。未得阿那含果未触证。是名趣阿那含果证人。云何阿那含人。若人得阿那含果触证已于果住。未得上道趣阿罗汉果。是名阿那含人。云何趣阿罗汉果证人。若人得证阿罗汉果道。未得阿罗汉未触证。是名趣阿罗汉果证人。云何阿罗汉人若人得阿罗汉果道触证已。是名阿罗汉人。复次趣须陀洹果证人。坚信坚法。是名趣须陀洹果证人。云何须陀洹人。若人见断三烦恼身见疑戒取。以圣道一时俱断彼烦恼。于彼断住。未得上道思惟断欲爱嗔恚烦恼分断。是名须陀洹人。复次趣斯陀含果证人。若人见断三烦恼身见疑戒取。以圣道一时俱断彼烦恼已。得上道思惟断。欲爱嗔恚烦恼分断未断。是名趣斯陀含果证人。复次斯陀含人。若人见断三烦恼身见疑戒取。以圣道一时俱断已。思惟断欲爱嗔恚烦恼分断。以圣道一时俱断。于彼断住。未得上道余思惟断欲爱嗔恚无余断未断。是名斯陀含人。复次趣阿那含果证人。若人见断三烦恼身见疑戒取。以圣道一时俱断。思惟断欲爱嗔恚烦恼。圣道一时俱断。得上道余思惟断欲爱嗔恚无余断未断。是名趣阿那含果人。复次阿那含人。若五下分烦恼断身见疑戒取欲爱嗔恚。以圣道一时俱断。于彼断住。未得上道思惟断色行无色行烦恼无余断未断。是名阿那含人。复次趣阿罗汉果证人。若人五下分烦恼断。身见疑戒取欲爱嗔恚。以圣道一时俱断。得上道思惟断色行。无色行烦恼无余断未断。是名趣阿罗汉果证人。复次阿罗汉人。若人思惟断色行烦恼无色行烦恼无余断。是名阿罗汉人。复次阿罗汉人。若人一切烦恼断。是名阿罗汉人。一切烦恼尽阿罗汉果。若人得触证。是名阿罗汉人。云何自足人。如世尊说。世二人难得。何等二。自足他足。云何他足。若人施沙门婆罗门贪无厌人贫穷乞丐人。饮食车乘衣服香花涂香床褥卧具舍宅依止灯明。是名他足人。云何自足人。若比丘有漏尽。乃至所作已办更不还有。是名自足人。如是二人谁所说。如来性因曰。
　　称自足他足　　世间甚希有
　　施者如清池　　常住净戒身
　　又能施饮食　　是人甚难得
　　离欲断嗔恚　　灭痴得无漏
　　圣法以自足　　是人甚难得
　　云何学人。趣须陀洹果证人。须陀洹人。趣斯陀含果证人。斯陀含人。趣阿那含果证人。阿那含人。趣阿罗汉果证人。是名学人。云何无学人。阿罗汉。是名无学人。云何非学非无学人。凡夫人。是名非学非无学人。
　　云何正定人。若人上正决定。是名正定人。云何邪定人。若人入邪定。是名邪定人。云何不定人。若人不上正决定。不入邪定。是名不定人。云何正定人。若人得正决定。是名正定人。云何邪定人。若人得邪定。是名邪定人。云何不定人。若人不得正决定。不得邪定。是名不定人。云何正定人。若人得圣五根已曾得。是名正定人。云何邪定人。若人作五无间业。成就已未受报。于五无间业成就。若一若二未受报。是名邪定人。云何不定人。若人未得圣五根未曾得。不作五无间业。不成就不受报。于五无间业不成就。若一若二不受报是名不定人。
　　云何盲人。若人成就眼。未得财宝。能得得已弘广。无如是眼。若人成就眼。未生善法。能生生已弘广。无如是眼。是名盲人。云何一眼人。如人成就眼。未得财宝。能得得已弘广。有如是眼。如人成就眼。未生善法。能生生已弘广。无如是眼。是名一眼人。云何二眼人。若人成就眼。未得财宝。能得得已弘广。有如是眼。如人成就眼。未生善法。能生生已弘广。有如是眼。是名二眼人。
　　云何慈行人。若人得慈解心。多行是行。是名慈行人。云何悲行人。若人得悲解心。多行是行。是名悲行人。云何喜行人。若人得喜解心。多行是行。是名喜行人。云何舍行人。若人得舍解心。多行是行。是名舍行人。复次慈行人。若人得慈解调心已。修行柔软已。次第上正决定。得须陀洹果斯陀含果阿那含果阿罗汉果。是名慈行人。复次悲行人。若人得悲解调心已。修行柔软已。次第上正决定。得须陀洹果斯陀含果阿那含果得阿罗汉果。是名悲行人。复次喜行人。若人得喜解调心已。修行柔软已。次第上正决定。得须陀洹果斯陀含果阿那含果阿罗汉果。是名喜行人。云何舍行人。若人得舍解调心已。修行柔软已。次第上正决定。得须陀洹果斯陀含果阿那含果阿罗汉果。是名舍行人。
　　云何空行人。若人得空定多行是行。是名空行人。云何无相行人。若人得无相定。多行是行。是名无相行人。云何无愿行人。若人得无愿定。多行是行。是名无愿行人。复次空行人。若人得空行。上正决定。得须陀洹果斯陀含果阿那含果阿罗汉果。是名空行人。复次无相行人。若人得无相定上正决定。得须陀洹果斯陀含果阿那含果阿罗汉果。是名无相行人。云何无愿行人。若人得无愿定上正决定。得须陀洹果斯陀含果阿那含果阿罗汉果。是名无愿行人。
　　云何无恼行人若人得无恼法。何等无恼法。谓若人知劝赞。知不劝赞。知劝赞不劝赞已。非劝赞非不劝赞。说法明了知法明了。知法已内乐精进。背不说恶。面不赞善。称满说法。非不称满。不必顾方语。不是非人礼。随方说法。复次修根力觉禅解脱定修已。得圣无漏舍。若舍则应法律。不行欲乐凡夫卑行。不行非圣无义苦行。常舍二边入应中道行。知劝赞知不劝赞。知劝赞非不劝赞已。不劝赞非不劝赞。说法明了知法明了。知法已内乐精进背。处不说恶面。前不赞善称满说法非不称满。不必顾方语不是非人礼。随方而说法。无恼害离恼。于恼解脱入无恼法。复次此是彼人数共制名无恼。是名无恼行人。
　　云何胜入行人。若人得八胜入。多行是行。是名胜入行人。云何一切入行人。若人得十一切入。多行是行。是名一切入行人。云何修八解脱人。若人得八解脱。多行是行。是名修八解脱人。云何六通人。若人六通成就。多行是行。是名六通人。
　　云何五此竟人。七生人。家家人。斯陀含人。一种人。若现身得阿罗汉人。云何七生人。须陀洹是名七生人。复次七生人。若人见断三烦恼断。身见疑戒盗。圣道一时俱断。于彼断住。未得上道思惟断欲爱嗔恚烦恼分断。作业必当生受七天七人身。受行七天七人身已尽苦边。是名七生人。云何家家人。若人见断三烦恼断。身见疑戒盗。圣道一时俱断。得上道思惟断欲爱嗔恚烦恼分断。未断作业。必当生或受二三人身。彼或受行二三人身已尽苦边。是名家家人。复次家家人。若人见断三烦恼断身见疑戒盗。圣道一时俱断。思惟断欲爱嗔恚烦恼分断。未如斯陀含作业。必当生或受二三人身。受行二三人身已尽苦边。是名家家人。云何斯陀含人。若人见断三烦恼断。身见疑戒盗。以圣道一时俱断。思惟断欲爱嗔恚烦恼分断。以圣道一时俱断。于彼断住。未得上道余思惟断欲爱嗔恚无余断作业。必当生受一天一人身。受行一天一人身已尽苦边。是名斯陀含人。复次斯陀含人。若人见断三烦恼身见疑戒盗。以圣道一时俱断。思惟断欲爱嗔恚烦恼分断。过家家人。非如一种人作业。必当生受一天一人身。受行一天一人身已尽苦边。是名斯陀含人。云何一种人。若人见断三烦恼断身见疑戒盗。以圣道一时俱断。思惟断欲爱嗔恚烦恼分断。以圣道一时俱断得上道余思惟断。欲爱嗔恚无余断。未断作业。必当生受一人身。受行一人身已尽苦边。是名一种人。复次一种人。若人见断三烦恼断身见疑戒盗。圣道一时俱断。思惟断欲爱嗔恚多断过斯陀含。非如阿那含作业。必当生受一人身。受行一人身已尽苦边。是名一种人。云何现身得阿罗汉人。若人以我分身。若长若幼上正决定。此人此生我分身此长此幼。得须陀洹果斯陀含果阿那含果。得阿罗汉果。是名现身得阿罗汉果人。是名五此竟人。
　　云何五彼竟人。中般涅槃人。速般涅槃人。无行般涅槃人。有行般涅槃人。上流般涅槃人。云何中般涅槃人。若人五下。分烦恼断。身见疑戒盗欲爱嗔恚。以圣道一时俱断。彼圣五根利用最胜。信根进根念根定根慧根。若此道乐速解。若修彼道已。得阿罗汉果。彼有留难现身。不得阿罗汉果。或多诸缘行慈愍亲属。宿业必当生受一天身。于彼有不适意。生不适意。住不适意。行不适意。于彼天身中般涅槃。何谓中般涅槃。于欲界命终。若生色界天上。于彼天寿中。于彼断法中般涅槃。是名中般涅槃。复次此是彼人数共制。名中般涅槃。是名中般涅槃人。云何速般涅槃人。若人五下分烦恼断。身见疑戒盗欲爱嗔恚。以圣道一时俱断。此圣五根利。不如中般涅槃。何等五。信根进根念根定根慧根。若此道若速解。若修彼道得阿罗汉果。彼有留难现身。不得阿罗汉果。以多诸缘行慈愍亲属。由宿业必受一天身。于彼有不适意。生不适意。住不适意。行不适意。于彼天身速般涅槃。何谓速般涅槃。欲界命终生色界天上。彼天寿少乐多离速般涅槃。是名速般涅槃。复次此是彼人数共制。名速般涅槃人。是名速般涅槃人。云何无行般涅槃人。若人五下分烦恼断。身见疑戒盗欲爱嗔恚。以圣道一时俱断。此圣五根软。何等五。信根进根定根慧根念根。若此道乐难。解若修彼道得阿罗汉果。彼有留难。现身不得阿罗汉果。以多诸缘行慈愍亲属。由宿业必当生受一天身。彼有适意生适意。住不适意。行不适意。于彼天身无行般涅槃。何谓无行般涅槃。欲界命终。若生色界天上。于彼无行得无间道。得已即于彼间般涅槃。是名无行般涅槃。复次此是彼人数共制。名无行般涅槃。是名无行般涅槃人。云何有行般涅槃人。若人五下分烦恼断。身见疑戒盗欲爱嗔恚。以圣道一时俱断。若此圣五根软。何等五。信根进根念根定根慧根。若此道苦难解。若修彼道已。得阿罗汉果。彼有留难。现身不得阿罗汉果。以多诸缘业行慈愍亲属。由宿业必当生受一天身。彼有适意生适意。住适意。行不适意。于彼天身有行般涅槃。何谓有行般涅槃。欲界命终。若生色界天上。彼有行难得无间道。得已便于彼般涅槃。是名有行般涅槃。复次此是。彼人数共制。名有行般涅槃。是名有行般涅槃人。云何上流至阿迦腻吒人。若人五下分烦恼断。身见疑戒盗欲爱嗔恚。以圣道一时俱断。此圣五根最软。何等五。信根进根念根定根慧根。若此道或乐难解。或苦难解。修彼道已。得阿罗汉果。彼有留难。现身不得阿罗汉果。以多诸缘行慈愍亲属。由宿业必当生受五天身。于彼天上有适意生适意。住适意行适意。此若命终上流。至阿迦腻吒。何谓上流至阿迦腻吒。于欲界命终。生色界无胜天中。如彼天寿住彼天寿。住已彼命终转生无热天中。生无热天中已。彼命终转生善见天中。生善见天中已。彼命终转生如妙善见天中。生如妙善见天中已。彼命终转生阿迦腻吒天中。如彼天寿住。如彼天寿住已。逮无间道得阿罗汉果。得阿罗汉果已。即于彼般涅槃。是名上流至阿迦腻吒。复次此是彼人数共制。名上流至阿迦腻吒。是名上流至阿迦腻吒人。是名五彼竟人。云何一分解脱人。若人先学时得八解脱灭尽定。非后无学时得八解脱灭尽定。后无学时得八解脱灭尽定。非学时得八解脱灭尽定。是名一分解脱人。云何二分解脱人。若人学时得八解脱灭尽定。后无学时亦得八解脱灭尽定。是名二分解脱人。复次一分解脱人。若人尽智生非无生智。是名一分解脱人。复次二分解脱人。若尽智生无生智生。是名二分解脱人。云何慧解脱人。若人寂静解脱过色无色。彼非身触行见慧断有漏。是名慧解脱人。云何身证人。若人寂静解脱过色无色。修身触行非慧见断有漏。是名身证人。云何见得人。若人寂静解脱过色无色。彼非身触行。非慧见断有漏。如世尊所流布法。多用慧择行。是名见得人。云何信解脱人。若人寂静解脱过色无色。彼非身触行。非慧见断有漏。如世尊所流布法。以慧择行不及见得。是名信解脱人。云何见得人。若人得坚法上正决定。得须陀洹果。得斯陀含果。得阿那含果。未得八解脱灭尽定。是名见得人。云何信解脱人。若人得坚信上正决定。得须陀洹果。得斯陀含果。得阿那含果。未得八解脱灭尽定是名信解脱人。云何坚信人。若人寂静解脱过色无色。彼非身触行。非慧见断有漏。彼信受于世尊。是名坚信解脱人。云何坚法人。若人寂静解脱过色无色。彼非身触行。非慧见断有漏。如世尊所流布法。慧观而堪忍。是名坚法人。云何坚信人。若人性好信多信上正决定。未得四沙门果一一触证。若须陀洹果。若斯陀含果。若阿那含果。若阿罗汉果。彼于五根信根多。余四根少。未得八解脱灭尽定。是名坚信人。云何坚法人。若人性好择法多择法上正决定。未得四沙门果一一触证。若须陀洹果若斯陀含果。若阿那含果。若阿罗汉果。彼于此五根慧根多。余四根少。未得八解脱灭尽定。是名坚法人。
　　云何断五支人。若人五盖断欲爱盖嗔恚睡眠掉悔疑盖。是名断五支人。复次断五支人。若人五下分烦恼断。身见疑戒盗欲爱嗔恚。是名断五支人。
　　云何六支成就人。若人六舍成就。彼眼见色无忧无喜舍行念知。耳闻声鼻嗅香舌尝味。身觉触意知法。无忧无喜舍行念知。是名六支成就人。
　　云何一护人。若人以念护心成就。是名一护人。
　　云何四依人。若人知堪忍知亲近知离知舍。是名四依人。
　　云何灭异缘实人。若人于此外或有沙门婆罗门异缘见。我世常此见实余虚妄。我世非常此实余虚妄。我世常非常此实余虚妄。我世非常非非常此实余虚妄。我世有边此实余虚妄。我世无边此实余虚妄。我世有边无边此实余虚妄。我世非有边非无边此实余虚妄。身是命此实余虚妄。命是身此实余虚妄。身异命异此实余虚妄。无命无身此实余虚妄。有如去涅槃此实余虚妄。无如去涅槃此实余虚妄。有如去不如去涅槃此实余虚妄。有如去非不如去涅槃。此实余虚妄。于彼一切灭害舍解吐出离尽已。是名灭异缘实人。云何求最胜人。若人欲求断有求断。求梵净行所作已竟。何谓欲求。欲界未觉未知。欲界未断法若欲界阴界入。若色声香味触。若众生若法。若求彼悕望聚集尽求爱求已。悕望已聚集尽求已。是名欲求。云何有求。色界无色界未觉未知。色界无色界未断。若色界无色界阴界入。若禅若解脱。若定若三摩跋提。若求此悕望聚集尽求爱求已。悕望已聚集尽求已。是名有求。云何求梵净行。谓八圣。若求彼悕望聚集尽求爱求已悕望已。聚集尽求已。是名求梵净行人。若人欲求断有求断。求梵净行所作已竟。是名求最胜人。
　　云何不浊想人。浊想谓欲想嗔想害想不浊想。谓出想不嗔恚想非害想若人舍欲想忆念出想。舍嗔恚想忆念非嗔恚想。舍害想忆念非害想。是名不浊想人。
　　云何除身行人。身谓出息入息。彼若入于寂静灭除。是名除身行人。复次除身行人。若此比丘断苦断乐。先灭忧喜想不苦不乐舍念清净。成就于四禅行。是名除身行人。
　　云何心善解脱人。若人于欲心解脱。嗔恚愚痴心解脱。是名心善解脱人。云何慧善解脱人。若人自知法。我欲断必不生。嗔恚愚痴断必不生。是名慧善解脱人。云何心善解脱人。若人心解脱欲无欲得触证已。是名心善解脱人。云何慧善解脱人。若人离无明慧解脱得触证已。是名慧善解脱人。云何心善解脱人。若人尽智生非无生智。是名心善解脱人。云何慧善解脱人。若人尽智生及无生智。是名慧善解脱人。云何共解脱人。若人于共解脱心住发起。是名共解脱人。云何不共解脱人。若人不共解脱心住不发起。是名不共解脱人。云何有退人。若人于共解脱心住发起。彼有共解脱心退变。是名有退人。云何无退人。若人于不共解脱心住不变起。彼非有共解脱心不退变。是名无退人。云何思有人。若人于共解脱心住发起。彼有思有于共解脱心令我不终不退不变。是名思有人。云何有微护人。若人于共解脱心住发起。彼若护令我于共解脱心不退不变。彼于共解脱心不退不变。是名微护人。云何或有人若思不退不思便退。若人于共解脱心住发起。彼若思害我。令我于共解脱心不退不变。彼于共解脱心不退不变不思害我。令我于共解脱心不退不变。彼于共解脱退变。是名或有人思不退不思便退人。云何或有人若微护不退不微护便退。若人于共解脱心住发起。彼若护令我于共解脱心不退不变。便于共解脱心不退不变。若不护令我于共解脱心不退不变。彼于共解脱心不退不变。彼于共解脱心退变。是名或有人微护不退不微护便退。云何有缘射人。若人尽智生非无生智。必当生无生智当缘射。于解脱心终不发起。是名有缘射人。
　　云何法不发起人。若人心解脱于欲嗔恚愚痴。是名法不发起人。何谓法不发起人。欲不发起。嗔恚愚痴不发起。是名法不发起人。
　　云何住劫人。若坚信坚法。若复有善行。若人现世得阿罗汉。是名住劫人。何谓住劫。乃至一切世界烦恼不坏。必令彼人得四沙门果得三触证。若须陀洹果。若斯陀含果。若阿那含果。若阿罗汉果。是名住劫人。
　　云何首等人。若人未行道。若有漏若寿命一时俱断。复次断漏无间命得断。是名首等人。
　　云何度堑人。若人无明断。是名度堑人。云何坏堑人。若人生死断。是名坏堑人。云何乘进人。若人有爱断。是名乘进人。云何无沾污人。若人五下分烦恼断。是名无沾污人。
　　云何惰慢人。若人我慢断。是名惰慢人。
舍利弗阿毗昙论卷第八下
非问分智品第四之一
　　正见。正智。慧根。慧力。择法正觉。解脱智。正觉智。邪智。圣智。非圣智。有漏智。无漏智。有爱智。无爱智。有求智。无求智。当取智。非当取智。有取智。无取智。有胜智。无胜智。受智。非受智。内智。外智。有报智。无报智。凡夫共智。凡夫不共智。非凡夫共智。非凡夫不共智。声闻共智。声闻不共智。非声闻共智。非声闻不共智。如电智。如金刚智。不定得智。定得智。有行胜持智。无行胜持智。一分修智。二分修智。尽智无生智。法住智。涅槃智。界方便。思惟方便。非法方便。除非法方便。入定方便。出定方便。有觉智。无觉智。有观智。无观智。有喜智。无喜智。有味智有。共舍智。有光智。无光智。善智。不善智。无记智。学智。无学智。非学非无学智。报智。报法智。非报非报法智。见断智。思惟断智。非见断非思惟断智。见断因智。思惟断因智。非见断因智。非思惟断因智。卑智。中智。胜智。粗智。细智。微智。三明。三慧。三眼。内身观身智。外身观身智。内外身观身智。内受观受智。外受观受智。内外受观内外受智。内心观心智。外心观心智。内外心观内外心智。内法中观内法智。外法中观外法智。内外法中观内外法智。内境界智。外境界智。内外境界智。众生境界智。色境界智。非色境界智。众生境界智。有为境界智。无为境界智。众生境界智。法境界智。无境界智。众生境界智。少智。中智。无量智。少境界智。中境界智。无量境界智。少智。少境界少智。中境界少智。无量境界中智。少境界中智。中境界中智。无量境界无量智。少境界无量智。中境界无量智。无量境界少住智。中住智。无量住智。少智。少住少智。中住少智。无量住中智。少住中智。中住中智。无量住无量智。少住无量智。中住无量智。无量住善道方便。恶道方便。善方便。恶方便。勤方便。寂静方便。取方便。舍方便。过去智。未来智。现在智。过去境界智。未来境界智。现在境界智。非过去非未来非现在境界智。欲界系智。色界系智。无色界系智。不系智。苦智。集智。灭智。道智。法智。比智。世智。他心智。法辩义辩辞辩应辩。作智非离智。离智非作智。作离智。非作非离智。非取非出智。有染智。非杂非杂染智。非有染有染有离染智。非有染非离染智。扼智。非离扼离扼智。非离扼离扼智。非扼非离扼智。智果智。非断果智。断果智。非智果智。智果断果智。非智果非断果智智果智。非得果得果智。非智果智。果得果智。非智果非得果智。尽智非觉觉智。非尽尽觉智。非尽非觉智。解智非脱脱智。非解解脱智。非解非脱智。退分智。住分智。增长分智。解分智。退分智。非住分住分智。非退分住分退分智。非退分非住分智。退分智。非增长分增长分智。非退分退分增长分智。非退分非增长分智。退分智。非解分解分智。非退分退分解分智。非退分非解分智。住分智。非增长分增长分智。非住分住分增长分智。非住分非增长分智。住分智。非解分解分智。非住分住分解分智。非住分非解分智。增分智。非解分解分智。非增分增分解分智。非增分非解分智。五智。六通。七方便。苦法智。苦比智。集法智。集比智。灭法智。灭比智。道法智。道比智。九方便。如来十力。十智性。四十四智性。七十七智性。
　　云何正见。见若善顺不逆。是名正见。云何正智。智若善顺不逆。是名正智。云何正见。若忍善顺不逆。是名正见。云何正智。智若善顺不逆。是名正智。云何正见。除尽智。无生智。若余见善顺不逆。是名正见。云何正智。尽智无生智。是名正智。
　　云何慧根。学人离结使。圣心入圣道。若坚信若坚法。及余趣人见行过患。观涅槃寂灭。如实观苦集灭道。未得欲得。未解欲解。未证欲证。修道离烦恼。见学人若须陀洹。若斯陀含。若阿那含。观智具足。若智地若观解脱心。即证一一沙门果。若须陀洹果。若斯陀含果。若阿那含果。无学人欲得阿罗汉。未得圣法。欲得修道。观智具足。若智地若观解脱心。即得阿罗汉果。若实人若趣若法择重择究竟。择择法思惟。觉了达自相他相共。相思念辨观生自在智慧智见解射方便术焰光明照曜。慧眼慧根慧力择法正觉无痴正见。是名慧根。云何慧力。慧根是名慧力。
　　云何择法正觉。慧力是名择法正觉。
　　云何解脱智。若于解脱中智见解脱方便。心于贪欲嗔恚解脱。我心解脱。于贪欲嗔恚。即智见彼解脱方便。是名解脱智(此论智见解脱之脱丹藏皆作射)
　　云何觉。如来若智生。于一切法中无碍智见。得自在自由力尊自在胜贵自在知见。无上正觉如来十力。成就四无所畏大慈。成就自在转法轮法。是名觉。
　　云何正智。智若善顺不逆。是名正智。云何邪智。智若不善不顺逆。是名邪智。
　　云何圣智。智若无漏。是名圣智。云何非圣智。智若有漏。是名非圣智。
　　云何有漏智。智若有爱。是名有漏智。云何无漏智。智若无爱。是名无漏智。
　　云何有爱智。智若有求。是名有爱智。云何无爱智。智若无求。是名无爱智。
　　云何有求智。智若当取。是名有求智。云何无求智。智若非当取。是名无求智。
　　云何当取智。智若有取。是名当取智。云何非当取智。智若无取。是名非当取智。
　　云何有取智。智若有胜。是名有取智。云何无取智。智若无胜。是名无取智。
　　云何有胜智。智若有取。是名有胜智。云何无胜智。智若无取。是名无胜智。云何有胜智。若于此智有余智胜妙过上是名有胜智。云何无胜智。于此智于余智胜妙过上。是名无胜智。
　　云何有胜智。如来若生智。于一切法中无碍智见。得自在自由力豪尊自在胜贵自在智见。无上最胜正觉如来十力成就四无所畏大慈自在成就转法轮。除彼智若余智。是名有胜智。云何无胜智。若前所余智。是名无胜智。
　　云何受智。智若智内。是名受智。云何非受智。智若智外。是名非受智。
　　云何内智。若智受。是名内智。云何外智若智非受。是名外智。
　　云何有报智。若智报法。是名有报智。云何无报智。若智非报非报法。是名无报智。
　　云何凡夫共智。智非凡夫生得。凡夫亦生得。是名凡夫共智。云何凡夫不共智。若智非凡夫生得。凡夫不生不得。是名凡夫不共智。云何非凡夫共智。若智凡夫得非凡夫亦生得。是名非凡夫共智。云何非凡夫不共智。若智凡夫生得。非凡夫不生不得。是名非凡夫不共智。
　　云何声闻共智。若智非声闻生得。声闻亦生得。是名声闻共智。云何声闻不共智若智非声闻生得。声闻不生不得。是名声闻不共智。云何非声闻共智。若智声闻生得。非声闻亦生得。是名非声闻共智。云何非声闻不共智。若智声闻生得。非声闻不生不得。是名非声闻不共智。
　　云何如电智。若智少少住少间住。如电少少住少间住。智亦如是。少少住少间住。是名如电智。云何如金刚智。若智无量无量住无量间住。犹如金刚无量无量住无量间住。智亦如是。无量无量住无量间住。是名如金刚智。复次如电智。若智生断少烦恼分。犹如电云间出照少分速灭。智亦如是。断少烦恼分。是名如电智。复次如金刚智。若智生断一切烦恼。无余微细。无不尽速断。如金刚投于珠石无不破坏摧折。智亦如是。若生已断一切烦恼。无有粗细不断不尽者。是名如金刚智。复次如电智。谓智生得须陀洹果斯陀含果阿那含果。是名如电智。复次如金刚智。若智生得阿罗汉果。是名如金刚智。复次如电智。谓智生得须陀洹果斯陀含果阿那含果得阿罗汉果辟支佛。是名如电智。复次如金刚智。如来谓智生于一切法。无碍知见。得自在自由力尊贵胜自在智见无上觉如来十力。成就四无所畏大慈。成就自在转法轮。如是智是名如金刚智。
　　云何不定得智。若智得不定得难得。是名不定得智。
　　云何定得智。若智得定得不难得。是名定得智。
　　云何行进护持智若智得非定得难得。非自由力非尊非自在。非所欲处。不如所欲。不尽所欲。行进生难得。犹如船逆流难。若得如此智。非定得难得。非由力非尊自在。非所欲处不如所欲。不尽所欲。行进生难得。是名行进护持智。云何非行进护持智。若智得定得。非难得自由力尊自在。所欲处如所欲尽所欲。易行不难生得。犹如船顺流不难。若得如此智。定智不难智自由力尊自在。所欲处如所欲尽所欲行非难生得。是名非行进护持智。
　　云何一分修智。若智生想有光明不见色。若见色不想有光明。是名一分修智。云何二分修智。若智生想有光明亦见色。是名二分修智。复次一分修智。若智不断烦恼。若断烦恼非生智。是名一分修智。复次二分修智。若智生亦断烦恼。是名二分修智。复次一分修智。若智是尽智生非无生智。是名一分修智。复次二分修智。若智生尽智无生智。是名二分修智。
　　云何尽智。贪欲嗔恚愚痴尽已。我贪欲嗔恚愚痴尽。即于彼智见解脱方便。是名尽智。云何无生智。贪欲嗔恚愚痴灭已不复生。我贪欲嗔恚愚痴尽不复生。即于彼智见解脱方便。是名无生智。
　　云何法住智。若智圣有为境界。是名法住智。云何涅槃智。若智圣涅槃境界。是名涅槃智。复次法住智。除缘如尔。若余法如尔非不如尔。非异非异物。常法实法。法住法定非缘。是名法住智。复次涅槃智。彼涅槃寂静。是舍是护。是证是依。是不没是度。是不热是不燋。是无忧是无恼。是无苦痛。及余行观涅槃若智生。是名涅槃智。
　　云何方便界。众界比界触界思惟界。此色界此无色界。此可见界此不可见界。此有对界此无对界。此圣界此非圣界。此界即于彼界解脱方便。是名方便界。云何思惟方便界。若思惟众思惟比思惟。触忆念思惟。此善思惟。此不善思惟正忆念。此邪忆念。此忆念即于彼知见方便解脱。是名思惟方便。云何非法方便。非法众。非法比。非法触思惟非法。此轻罪此重罪此有余罪此无余罪。此作恶此非作恶。此众罪。即于彼知见解脱方便。是名非法方便。云何除非法方便。除非法方便众。除非法方便比。除非法方便触思惟。除非法方便。如是得除非法轻罪。如是除重罪。如此除有余无余罪。如是除作恶如是除非作恶罪。如是除诸罪。如是除诸罪已。如是胜法除罪。则于彼知见解脱方便。是名除非法方便。云何入定方便。入定众入定比。入定触入定思惟。此入想定无想定。此入随想定不随想定。此入离色定。此入胜入定。此入一切入定。如是入诸定如是入诸定已。如是胜法入定。即于知见解脱方便。是名入定方便。云何出定方便。出定众出定比。出定触出定思惟。如是出想定无想定。如是随想定出不随想定。如是出离色定出不离色定。如是出胜入定入一切入定。如是出诸定。如是出诸定已。如是胜法出定。即于彼知见解脱方便。是名出定方便。
　　云何有觉智。若智觉相应共生共住共灭。是名有觉智。云何无觉智。若智非觉相应不共觉生不共住不共灭。是名无觉智。云何有观智。若智观相应共生共住共灭。是名有观智。云何无观智。若智非观相应不共生不共住不共灭。是名无观智。
　　云何有喜智。若智喜相应共生共住共灭。是名有喜智。云何无喜智。若智非喜相应不共生不共住不共灭。是名无喜智。
　　云何有味智。若智乐受相应。是名有味智。云何舍智。若智不苦不乐受相应。是名舍智。
　　云何有用智。若智有境界。是名有用智。云何无用智。若智生无境界。是名无用智。复次若智生断无明。是名无用智。
　　云何善智。若智修。是名善智。云何不善智。若智断。是名不善智。云何无记。智若智受若智非报非报法。是名无记智。
　　云何学智。若智圣非无学。是名学智。云何无学智。若智圣非学。是名无学智。云何非学非无学智。若智非圣。是名非学非无学智。
　　云何报智。若智受若智善报。是名报智。云何报法智。若智有报。是名报法智。云何非报非报法智。若智无记非我分摄。是名非报非报法智。
　　云何见断智。若智不善非思惟断。是名见断智。云何思惟断智。若智不善非见断。是名思惟断智。云何非见断非思惟断智。若智无记。是名非见断非思惟断智。
　　云何见断因智。若智见断。若智见断法报。是名见断因智。云何思惟断因智。若智思惟断。若智思惟断法报。是名思惟断因智。云何非见断非思惟断因智。若智善若智善法报。若智非报非报法。是名非见断非思惟断因智。云何卑智。若智不善。是名卑智。云何中智。若智无记。是名中智。云何胜智。若智善。是名胜智。复次卑智。若智不善若无记。是名卑智。复次中智。若智非圣善。是名中智。复次胜智。若智圣无漏。是名胜智。
　　云何粗智。若智欲界系。是名粗智。云何细智。若智色界系若不系。是名细智。云何微智。若智无色界系。是名微智。复次粗智。若智欲界系。若色界系。是名粗智。复次细智。若智空处识处不用处系若不系。是名细智。复次微智。若智非想非非想处系。是名微智。复次粗智。若智欲界系若色界系。若空处识处不用处系。是名粗智。复次细智。若智非想非非想处系。是名细智。复次微智若智不系是名微智。云何三明。忆念宿命证智明。众生生死证智明。漏尽证智明。云何忆念宿命证智明。若智生忆念无量宿命。忆念一生二三四五十二十三十四十五十百生千生万生十万生无量百生无量千生无量万生。或无量劫坏。或无量劫成。我本在彼。如此名如此姓如此生。如此食如此命。如此命短。如此命久住。如此处苦乐。从彼终生从彼。于彼终复生彼。如此具足忆念若干宿命。是名忆念宿命智证明。云何众生生死智证明。若智生天眼清净过于人眼。见众生生死好色恶色恶道善道卑胜。知众生如所造业。此众生身恶行成就。口恶行成就。意恶行成就。谤圣人邪见行邪见业。身坏命终生恶道地狱畜生饿鬼。此众生身善行成就。口善行成就。意善行成就。不谤圣人。正见行正见因业。身坏命终生善道天上人中。如此天眼清净过人眼见是名众生生死好色恶色善道恶道卑微。知众生如所造业。是名众生生死智证明。云何漏尽智证明。若智生漏尽生无漏解脱。心解脱慧解脱。现身自证知成就行。生已尽梵行已立。名称远闻。所作已办更不还有。是名漏尽证智明。是名三明。云何三慧。思慧闻慧修慧。云何思慧。不由他闻。不受他教。不请他说。不听他法。自思自觉自观。若智生非修行。是名思慧。云何闻慧。从他闻受他教。请他说听他法。非自思非自觉非自观。若智生。是名闻慧。云何修慧。若修根力觉禅解脱定入定。若修已修若智生是名修慧。是名三慧。
　　云何三眼。肉眼天眼慧眼。云何肉眼。若眼我分摄四大所造净。是名肉眼。云何天眼。若天眼我分摄。是名天眼。云何慧眼。三慧思慧闻慧修慧。是名慧眼。复次肉眼除天眼我分摄。若余眼四大所造净。是名肉眼。复次天眼若天眼我分摄。及修天眼。是名天眼。复次慧眼除修天眼。若余三慧思慧闻慧修慧。是名慧眼。是名三眼。
　　云何内身观内身智。一切内四大色身摄法一处内四大色身摄法。观无常苦空无我若智生。是名内身观内身智。云何外身观外身智。一切外四大色身摄法。一处外四大色身摄法。观无常苦空无我若智生。是名外身观外身智。云何内外身观内外身智。一切内外四大色身摄法。一处内外四大色身摄法。观无常苦空无我。若智生是名内外身观内外身智。云何内受观内受智。一切内受一处内受。观无常苦空无我若智生是名内受观内受智。云何外受观外受智。一切外受一处外受。观无常苦空无我若智生。是名外受观外受智。云何内外受观内外受智。一切内外受。一处内外受。观无常苦空无我若智生。是名内外受观内外受智。云何内心观内心智。一切内心。一处内心。观无常苦空无我若智生。是名内心观内心智。云何外心观外心智。一切外心一处外心。观无常苦空无我。若智生是名外心观外心智。云何内外心观内外心智。一切内外心。一处内外心。观无常苦空无我若智生。是名内外心观内外心智。云何内法观内法智。除四大色身摄法受心。余一切内法。一处内法。观无常苦空无我若智生。是名内法观内法智。云何外法观外法智。除四大色身摄法受心。余一切外法。一处外法。彼如事观无常苦空无我若智生。是名外法观外法智。云何内外法观内外法智。除四大色身摄法受心。余一切内外法处内外法。如事观无常苦空无我。若智生。是名内外法观内外法智。
　　云何内境界智。思惟内法。若智生。是名内境界智。云何外境界智。思惟外法智生。是名外境界智。云何内外境界智。思惟内外法智生。是名内外境界智。
　　云何众生境界智。无众生境界智。复次众生慈行悲喜舍行思惟智生。是名众生境界智。云何色境界智。思惟色法智生。是名色境界智。云何无色境界智。思惟无色法智生。是名无色境界智。云何众生境界智。无众生境界智。复次众生慈行悲喜舍行智生。是名众生境界智。云何有为境界智。思惟有为法智生。是名有为境界智。云何无为境界智。思惟无为法智生。是名无为境界智。云何众生境界智。无众生境界智。复次众生慈行悲喜舍行思惟智生。是名众生境界智。云何法境界智。思惟法智生。是名法境界智。云何无境界智。无境无境界智。复次思惟过去未来法智生是名无境界智。云何众生境界智。无众生境界智。复次众生。慈行悲喜舍行。是名众生境界智。云何少智。若少少住少间住。是名少智。云何中智。若智中中住中间住。是名中智。云何无量智。若智无量无量住无量间住。是名无量智。复次少智。若智少住少软少境界是名少智。复次中智。若智中住中软中境界。是名中智。复次无量智。若智无量住无量利无量境界。是名无量智。
　　云何少境界智。若智一众生。若一法若一行始生。除如来涅槃。是名少境界智。云何中境界智。若智数众生。若法始生。除如来涅槃。是名中境界智。云何无量境界智。若智无量众生。若法始生。若如来涅槃。是名无量境界智。云何少智少境界。若智少住少软若一众生若一法若一行始生。除如来涅槃。是名少智少境界。云何少智中境界。若智少住少软若数众生若法始生。除如来涅槃。是名少智中境界。云何少智无量境界。智若少住少软。若无量众生法始生。若如来涅槃。是名少智无量境界。云何中智少境界。智若智中住中软。若一众生。若一法一行始生。非如来涅槃。是名中智少境界。云何中智中境界。若智中住中软。数众生若法始生。非如来涅槃。是名中智中境界。云何中智无量境界。若中住中软。若无量众生法始生。如来涅槃。是名中智无量境界。云何无量智少境界。智若无量住无量利。若一众生一法一行始生。除如来涅槃。是名无量智少境界。云何无量智中境界。若智无量住无量利。若数众生若法始生。除如来涅槃。是名无量智中境界。云何无量智无量境界。智若无量住无量利。若无量众生法始生。如来涅槃。是名无量智无量境界。云何少住智。若智少间住。一弹指顷或多。作[穀-禾+牛]牛顷或多。是名少住智。云何中住智。若智中间住。[穀-禾+牛]牛顷或多。非七日或多。是名中住智。云何无量住智。若智无量间住。七日或多。是名无量住智。云何少智少住。若境界少软。若少间住。弹指顷或多。非[穀-禾+牛]牛顷或多。是名少智少住。云何少智中住。智若少境界少软。若中住[穀-禾+牛]牛顷或多。是名少智中住。云何少智无量住。若智少境界少软。若无量间住。七日或多。是名少智无量住。云何中智少住。智若中境界中软。若少间住。弹指顷。或非[穀-禾+牛]牛顷或多。是名中智少住。云何中智中住。若智中境界中软。中间住[穀-禾+牛]牛顷或多。非七日或多。是名中智中住。云何中智无量住。智若中境界中软。若无量间住。七日或多。是名中智无量住。云何无量智少住。智若无量境界无量利若少间住。弹指顷或多。非[穀-禾+牛]牛顷或多。是名无量智少住。云何无量智中住。若智无量境界无量利。若中间住。[穀-禾+牛]牛顷或多。非七日或多。是名无量智中住云何无量智无量住。若智无量境界无量利。若无量间住七日或多。是名无量智无量住。
　　云何善道方便。善道谓善法及人天。若智见解脱方便。是名善道方便。云何恶道方便。恶道谓不善法。及地狱畜生饿鬼。若智见解脱方便。是名恶道方便。
　　云何善方便。此因此缘色。此因此缘受想行识。此因此缘入初禅定。入第二第三第四禅定。断恶不善法成就善法。若智见解脱方便。是名善方便。云何寂静方便。寂静谓定。若智见解脱方便。是名寂静方便。云何取方便。取谓进。若智见解脱方便。是名取方便。云何舍方便。二舍舍根心。若智见解脱方便。是名舍方便。复次寂静方便。心过掉如是寂静如相灭。若智见解脱方便。是名寂静方便。复次取方便。若软进当如是勤取随缘取正取。劝勉正劝勉正欢喜。若智见解脱方便。是名取方便。复次舍方便。定心如是舍贪欲嗔恚愚痴尽。若智见解脱方便是名舍方便。
　　云何过去智。若智生已灭。是名过去智。云何未来智。若智未生未出。是名未来智。云何现在智。若智生未灭。是名现在智。
　　云何过去境界智。思惟过去法智生。是名过去境界智。云何未来境界智。思惟未来法智生。是名未来境界智。云何现在境界智。思惟现在法智生。是名现在境界智。云何非过去非未来非现在境界智。思惟非过去非未来非现在法智生。是名非过去非未来非现在境界智。
　　云何欲界系智。若智欲漏有漏。是名欲界系智。云何色界系智。若智色漏有漏。是名色界系智。云何无色界系智。若智无色漏有漏是名无色界系智。云何不系智。若智圣无漏。是名不系智。
</div>
    <div class="pagination">
<a href="舍利弗阿毗昙论_page4.html">上一页</a><a href="舍利弗阿毗昙论.html">1</a><a href="舍利弗阿毗昙论_page2.html">2</a><a href="舍利弗阿毗昙论_page3.html">3</a><a href="舍利弗阿毗昙论_page4.html">4</a><span class="current-page">5</span><a href="舍利弗阿毗昙论_page6.html">6</a><a href="舍利弗阿毗昙论_page7.html">7</a><a href="舍利弗阿毗昙论_page8.html">8</a><a href="舍利弗阿毗昙论_page9.html">9</a><a href="舍利弗阿毗昙论_page10.html">10</a><span>...</span><a href="舍利弗阿毗昙论_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
