<!DOCTYPE html>
<html>
 <head>
  <meta charset="utf-8"/>
  <title>
   阿毗达磨顺正理论 - 第 20 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阿毗达磨顺正理论 - 第 20 页/共 24 页
  </h1>
  <div class="content">
   世道所得断　　圣所得杂故
　　无漏得持故　　亦名沙门果
　　论曰。且无漏道所得择灭。沙门果摄其理极成。得二果时诸世俗道。所得择灭体数甚少。与多圣道所得择灭。总一得得共成一果。是故于此以少从多。俱说名为沙门果体。谓世俗道得二果时。此果非唯以世俗道。所得择灭为断果性。兼以见道所得择灭。于中相杂总成一果。同一果道得所得故。由此契经言。云何一来果。谓断三结薄贪嗔痴。云何不还果。谓断五下结故。世俗道所得择灭。与无漏道所得杂故。以少从多名沙门果。又世俗道所得择灭。无漏断得所任持故。由此力所持退不命终故。无漏断得印所印故。亦得名为沙门果体。如故人物王印所印。不复名为能集者物。此亦应尔故亦名沙门果。有余师说。此灭当为金刚喻定。真沙门果故亦得立沙门果名。此灭虽非彼离系果。是彼士用果名彼果无失。有余复说。由此无为因沙门性增上力得。是故亦应名沙门果。以世俗道断烦恼时。亦修治彼沙门性故。此中上座作如是言。理必应无已见谛者。用世俗道断烦恼义。由彼能见一切有境。皆如炎猛热铁丸故。许世俗道观上地法。起静妙等欣行觉故。由此诸圣理必不应。以有摄法出离诸有。有余复说。如有少年喜自严身耽欲乐净。彼颈被系狗蛇人尸膖烂虫蛆。臭秽难忍深生羞耻厌恶缠心。未若众圣厌恶诸有。而说缘有静等想生。如是所言不令生喜。故圣于有如无想定此非真过。所以者何。且彼如何许诸圣者。见诸有境如热铁丸。于有境中已断乐倒。而于有漏行生此是乐觉。为欲生乐求乐缘故。又彼如何许诸圣者。厌诸有境剧厌三尸。于有境中已断净倒。而于有漏行生此是净想。于极臭处如烂粪泥。女人死尸好习近故。由此彼难非真过失。若谓圣者求诸乐缘。习近女时由失正念。于断惑位正念现前。是故不应引之为例。此亦非理违所说故。谓彼所言违如是说。圣如所见无别异行。又诸圣者安住正念。虽见诸行体皆是苦。而于其中亦生乐觉。如契经说。受乐受时如实了知受于乐受。若谓圣者暂时觉乐余亦应然。于上地境亦暂时观为静等故。非圣观有犹如涅槃。发起毕竟静妙离想。但思上境少静等相。厌离下地粗动等法。世尊亦说以有出有。如说圣者以色出欲无色出色。恐谓无能出无色者。故佛重说诸有所作。诸有所思灭皆能出。又我宗说诸有圣者。以世俗道离下染时。以上世定为首观察起静等觉。非以上生宁可责言。如何圣者于诸有境起静等觉。圣厌有生非有德故。又有至教证诸圣者。于世定中起静等觉。如契经说。具寿舍利子。速往盲林入灭受想定。从定起已高声唱言。此灭涅槃甚乐甚静。谓彼尊者于此灭定觉乐静故。便于涅槃起甚快乐甚寂静觉故。从定起高声唱言。此灭涅槃甚乐甚静。谓灭定中灭少流转。尚有如是乐静二相。况涅槃中流转总灭。或即灭定假说涅槃。以乐及静分相似故。又佛亦说此定甚妙。谓薄伽梵说灭定已复言。此妙过六轻安。以灭定体有妙性故。可以对余挍量胜劣。又渐损减契经中言。如是四种寂静解脱。超一切色无色所收。我说苾刍修彼定者。从彼定起必应唱言。如是定中极为寂静。故不可说唯有顶地。善有漏定寂静非余。若谓不应缘暂静等。起静等想便能断惑。此亦不然。待下地法上地便是毕竟静故。谓初静虑待欲界法。无或寂静不寂静义。岂可说言厌欲界法观初静虑。为静等时非毕竟故障离欲染。又既见有自地善心。能暂思惟自地不净。虽为自地烦恼所缚。而亦能令烦恼不起。如何观下灾横所逼。观上永脱下地灾横非下所缚。胜定现前而不。能断下地惑得。故汝不应不生欢喜。然愚夫类于无想天。执为真实究竟出离。于无想定方能发起。圣者于彼不执出离。故无想定圣者不起。更以余想不能起故。由此彼喻于证无能。是故极成有学圣者。以世俗道亦能断惑。有作是说。以契经中说四沙门果渐次而得故。知诸异生无实断惑。此不应理。以彼经中约次第者密意说故。由此即彼契经中说。且有一类于诸行中。如理思惟。乃至广说。理必应尔。以余经说得四定者入见谛故。不可才遇义缺减经。便兴固执拨余圣教。以诸圣教有多差别。无一经中具众义故。谓诸圣教略有二种。于义有了有不了故。又无所待有所待故。又说世俗胜义谛故。又总相说别相说故。又随自意他意说故。又属法相属法教故。如是等类有无量门。有契经中虽有所说。非离余说义可显了。且如经说于诸行中。如理思惟义犹未了。何等为行行有多种。谓契经说无明缘行。又契经说。入息出息寻伺想思名身等行。又契经说。欲等名行即八断行。又契经说。诸行非常即有漏法。又契经说。一切行无常此经意说一切有为法。又说寿行此即命根。如是等行有无量种。于诸行境如理思惟。为欲界系为色无色。为三界系为无漏摄。为在何地分位。如何此如理言。为显何义如何生起。何故名世复以何缘名为第一。何故所缘以行声说。于能缘上说作意声。以思惟名自作意故。如是等类皆可推征。故圣教中必应有处。具释诸法自性名等。以薄伽梵为欲摄益所化有情。观处观时观根性等。种种差别随应为说尔所法门。非一经中见有具说。故离欲说义难显了故不应说。以契经中说四沙门果渐次而得故。知诸异生无实断惑。如是已说依世俗道。断修所断得二果时。所得择灭名沙门果。然沙门果酬沙门性。此沙门性如前已说。即此复有差别名耶。亦有云何。颂曰。
　　所说沙门性　　亦名婆罗门
　　亦名为梵轮　　真梵所转故
　　于中唯见道　　说名为法轮
　　由速等似轮　　或具辐等故
　　论曰。依世俗理则诸沙门异婆罗门。如契经说。应施沙门婆罗门等。依胜义理则诸沙门即婆罗门。如契经说。此初沙门乃至第四。在正法外无真沙门及婆罗门。乃至广说。以能遣除恶不善法。与勤止息相极相似。故沙门体即婆罗门。如说能遣除恶不善法。广说乃至。故名婆罗门。即婆罗门性亦名为梵轮。是真梵王力所转故。佛与无上梵德相应。是故世尊独应名梵。由契经说佛亦名梵。亦名寂静。亦名清凉。寂默冲虚萧然名梵。佛具此德故立梵名。既自觉悟为令他觉。转此授彼故名梵轮。即梵轮中唯依见道。世尊有处说名法轮。以阿若多憍陈那等五苾刍众。见道生时地空天神即传宣告。世尊已转正法轮故。如何见道说名为轮。以速行等似世轮故。如圣王轮旋环不息。速行舍取能伏未伏。镇压已伏上下回转。见道亦尔故名法轮。谓圣王轮旋环不息。见道亦尔无中歇故。如圣王轮行用速疾。见道亦尔各一念故。如圣王轮取前舍后。见道亦尔舍苦等境取集等故。此则显示见四圣谛。必不俱时如圣王轮。降伏未伏镇压已伏。见道亦尔能见未见能断未断。已见断者无迷退故。如圣王轮上下回转。见道亦尔观上苦等已观下苦等故。由此见道独名法轮。尊者妙音作如是说。如世间轮有辐毂辋。八支圣道似彼名轮。谓正见正思惟正勤正念。似世轮辐。正语正业正命似毂。正定似辋故名法轮。毗婆沙师本意总说。一切圣道皆名法轮。以说三转三道摄故。于他相续见道生时。已至转初故名已转。然唯见道是法轮初故说法轮。唯是见道诸天神类。即就最初言转法轮不依二道。然诸师多说见道名法轮。以地空天神唯依此说故。曾无说三道皆名法轮故。唯见道具前所说轮义故。虽诸见道皆名法轮。而憍陈那身中先转故。经说彼见道生时名转法轮非余不转。憍陈那等见道生时。说名世尊转法轮者。意显彼等得转法轮。本由世尊故推在佛。令所化者生尊重故。如是则说如来法轮。转至他身故名为转。若异此者天神应说。菩提树下佛转法轮。不应唱言世尊今在。婆罗痆斯国转无上法轮。故转授他此中名转。有说此教名为法轮。转至他身令解义故。此但方便非真法轮。如余杂染无胜能故。此中思择四沙门果。何沙门果依何界得。颂曰。
　　三依欲后三　　由上无见道
　　无间无缘下　　无厌及经故
　　论曰。前三果但依欲界身。得阿罗汉果依三界身。前之二果未离欲故非依上得。理且可然。第三云何非依上得。已离欲者亦可得故。由理教故。且理云何。依上界身无见道故。非离见道已离欲者。可有超证不还果义。何缘上界身必不起见道。且依无色无容听闻无我教故。离闻此教必定无容入见道故。又彼界生不缘下故。见道先缘欲界苦故。由此无色非见道依。依色界身无胜厌故。非离胜厌能入见道。谓欲界中有诸苦受。为生少乐多藉劬劳。人天中生寿量短促。乏财多病亲友乖离。违境既多厌心增胜。若生色界与此相违。谓彼异生耽胜定乐。长寿无病无贫无离。违境既无厌心微劣。非厌微劣能入见道。能引见道胜厌无故。依色界身不起见道。不应言彼都无有厌。以生彼者现有厌故。如契经说。勿怖大仙彼焰必无来近此理。烧梵宫已于彼当灭。此中怖声唯目厌体。又于余处有伽他言。
　　闻有长寿天　　具妙色令誉
　　而心怀怖厌　　如鹿对师子
　　此怖厌言显怖即厌。即于彼处显此义言。为厌所缠心处于厌。如契经说。为着所缠心处于着。此亦如是先未了相。为厌所缠彼心为厌所随缚故。后已了相虽处厌中。而不为厌之所随缚。是谓此中怖厌别义。实怖与厌相差别者。谓瞩彼相恐为衰损。心生惊怯故名为怖。若观彼相心不欣欲。情乐弃舍故名为厌。欲界具二上界唯一。又此二体差别云何。不审察为先心惊掉名怖。若审察为先心不乐名厌。或引愚痴心怯。名怖。若引弃舍心背名厌。有余师说。恐为衰损心欲捐舍是名为怖。欲捐舍故于彼境中。心不生欣是名为厌。今观此经所说怖者。是恐自害被损坏义。世间亦见有如是言。但掷器来勿怖其破。由此理证上界无见道。教复云何。由契经说故。经言有五补特伽罗。此处通达彼处究竟。所谓中般乃至上流。此通达言唯目见道。是证圆寂初方便故。经既不言彼处通达。故知见道上界定无。已说学位预流果等有多差别。为阿罗汉亦有多种差别相耶。亦有云何。颂曰。
　　阿罗汉有六　　谓退至不动
　　前五信解生　　总名时解脱
　　后不时解脱　　此从见至生
　　论曰。于契经中说阿罗汉。由种性异故有六种。一者退法。二者思法。三者护法。四安住法。五堪达法。六不动法。然余经说无学有九。谓初退法后俱解脱。彼不退法此不动摄。彼二解脱通此六摄。故阿毗达磨唯说有六种。言退法者。谓彼获得如是类根。安住此根与退缘会便退所得。无退缘者便般涅槃。或有精勤进得胜性。说彼修集此种性时。谓有一类由他缘力。方于佛法至诚归趣。彼极少时取少分相。便乘速进奢摩他力。所持慧光入无学地。于无学地趣入相中。彼先不能审谛取故。无有恒时尊重行故。信乐寂止背胜观故。与顺退法相随顺故。数失正念远于道器。所获胜德容数退失。如于圣教习诵究竟。由遇散乱病逸等缘。于习诵文不能记忆名为退失先所习诵。由此譬喻应知退法。言思法者。谓有获得如是类根。安住此根能于诸欲极多厌恶。由斯厌恶起自害思。或此类根虽性昧钝。而多缘力之所集成。于加行中念力坚固。多住厌观少有欣情。恒作是思勿遇病等。便于正念有所忘失。于加行中致有慢缓。由加行慢缓令我有退失。由斯筹虑起自害思。或由艰辛方逮胜位。观诸财宝追求贮积。守护受用咽弃等时。无不引生种种苦恼。彼审观已由此苦缘。身命虽存都无胜用。又观身器是粪秽车。避危就安摄养无益。犹如牢狱丘冢秽尸。爱乐此身岂名智者。由斯观解起自害思。复有余师作如是说。彼类法尔禀斯种性。不顾身命耽求解脱。执刀自拟用以励心。如说以刀扣于自颈。由斯励己心得解脱。此类名为思法种性。言护法者。谓有一类。恒于时爱心解脱中。系念现前专精防护。彼作是念。我且未能修习练根。达安住法但于时爱心解脱中。能不放逸精勤防护。如是种类名为护法。安住法者。谓离胜退缘虽不自防。而亦能不退。离胜加行亦不练根。多住处中故名安住。有余师说。彼所获德非劣非胜故名安住。堪达法者。谓性堪能好修练根速达不动。有余师说。彼性能得一切功德故名堪达。然非一切功德之器。不动法者。谓有一类根性殊胜于行自在。于断烦恼随烦恼中得方便智。不为一切随顺退法之所倾动具无生智。性不怯弱获得第一安隐住处。内分力强胜观行摄。于一切义殷重委解。已能善取漏尽地相。不护所证故名不动。有余复释此六异相。谓六种性先学位中。初二阙恒时及尊重加行。然至无学思法少勤。护法唯有恒时加行。安住唯有尊重加行。堪达具二而是钝根。不动具二而是利根。有作是言。退法必退乃至堪达必达不动。若不尔者立名唐捐。彼执欲界具足有六。色无色界中唯安住不动。彼无退失自害自防。及修练根。故唯有二理实无定。然退应果唯从先来退种性退。乃至达不动唯堪达所能。立退等名约容有说。故六阿罗汉通三界皆有。六中前五从信解生。即此名为时爱心解脱。以一切时爱心解脱。故亦说名为时解脱者。谓待时处补特伽罗。资具等合时方得解脱故。以所依止功能薄劣。要待胜时方解脱故。或复一切胜定现前。要待胜时是此时义。离系缚故名为解脱。此即待时及解脱义。略初言故如言酥瓶。不动法性说名为后。即此名为不动心解脱。彼心解脱非惑所动故。亦说名为不时解脱。以不待时得解脱故。或复胜定随处随时。随所遇缘随欲便起。离系缚故名为解脱。即不待时及解脱义。有余释此二差别言。以于暂时得解脱故名时解脱。后容退故以能毕竟得解脱。故名不时解脱。后无容退故此从学位见至性生。如是所明六阿罗汉所有种性。为是先有为后方得。不定云何。颂曰。
　　有是先种性　　有后练根得
　　论曰。退法种性。必是先有思法等五。亦有后得。谓有先来是思法性乃至不动。有先退法练根成思。至不动等多种差别。如理应思。
阿毗达磨顺正理论卷第六十八
辩贤圣品第六之十二
　　如是六种阿罗汉中。唯前五种容有退义。谁从何退为性为果。颂曰。
　　四从种性退　　五从果非先
　　论曰。不动种性必无退理。故唯前五容有退义。于中后四有退种性。退法一种无退性理。由此种性最居下故。五种皆有从果退理。虽俱有退然并非先。谓无学位中。从退法种性修练根行转成思等。此四皆有退性果义。退法种性虽必先得。而是退法故容退果。诸学位中从退法性。修练根行转成思等。及得学果皆容退失。诸无学者先学位中。所住种性彼从此性必无退理。学无学道所成坚故。诸有学者先凡位中。所住种性彼从此性亦无退理。世出世道所成坚故。二先位中住思等性必无有退。此所得果此性二道所成坚故。彼从思等修练根行。转得护等唯可退性。转所得性进得学果亦有退义。由此种性非二道成不坚牢故。若就四果辩退果义。虽五种性皆可退果。而先所得必无有退。谓四果中先所得者。即预流等前三随一。从此先果必无退义。是断见惑所得果故。圣断见惑必无退故。何缘见惑圣断无退。以彼不缘所执事故谓见所断烦恼现行。无不皆由我见势力。以彼烦恼起我见为根故。由此见惑不缘所执。以所执事都无体故。然有所缘谛为境故。彼所执事都无种子。于所缘境极乖违故。圣者相续真非我解恒所随故。虽暂失念而必无容重执是我。以见所断依我事生。故圣断已必无退义。修所断惑虽颠倒转。而非无种有所执事。谓于色等染着憎背。高举不了行相转时。于色等中非无少分。净妙怨害高下甚深。故非境中极乖违转。由此圣者有时失念。执净妙等相退起修断惑。又见断惑迷于谛理。执我等相谛理中无。理定可依圣见无退。修所断惑迷粗事生。事变难依有失念退。又见断惑要审虑生。圣审虑时必不起惑。修所断惑非审虑生。圣失念时容有退义。由此无退先所得果。此中无学退法有三。一增进根。二退住学。三住自位而般涅槃。思法有四三如前说。更加一种退住退性。余三如次有五六七。应知后后一一增故。何缘练根成思等者。退彼应果住学位时。住先退性非所退者。得思等道今已舍故。岂不学位转成思等。得应果时。虽舍所得学思等道。而住应果思等种性此亦应然。此例不齐。以彼学道摄。彼无学道为等流果故。非无学位所舍思等。与此学道为同类因。可能引学思等种性。故应退住先所舍者。有余于此别立证因。谓若退住所退种性。得胜种性故应是进非退此非证因。若无二义可有是进非退过故。然得胜性虽可名进。而起惑故亦名为退。由此彼难于理无失。又彼退起障涅槃法。圣欣涅槃过于圣道。设得胜性退涅槃故。但应名退不应名进。然经主意作如是言。阿罗汉果亦无有退。一来不还世俗道得。容有退义引经证言。圣慧断惑名为实断。初后二果但由圣慧。断惑而证故无退理。又契经言。我说有学应不放逸非阿罗汉。今详经主非善立宗应审推征。以世俗道得中二果。为实已拔障彼惑种。为不尔耶。若实已拔而许有退。即阿罗汉退义应成。许治道力已拔惑种而更生故。若不许彼烦恼更生如何名退。若谓所退唯道非断理亦不然。如后当显断。如治道说可退故。亦不可说欲界惑生。可以上界烦恼为种勿如自界。欲界亦以彼为因故界应成一。若实未拔欲界惑种。得不还果应非不还。如契经言。我不见有一结未断。非由彼结之所系缚还来此间。若谓有经。说有欲结而非彼系还来此间。如安隐经此亦非理。于辩随眠品已破彼论故。又无不拔欲界惑种而生上界。辩世俗道能断惑中已成立故。又契经说。若实能断五下分结成不还果。如何可言于欲界结。有未能拔得不还果。故定应许若得彼果。必已实断障彼惑得。若不尔者断性不成。然我于前已曾具显。诸沙门果亦断为性。然引经言。圣慧断惑名实断者。彼未达义今详经义。由现见有以世俗道断八地惑。后还退失结恶趣生。如嗢达洛迦曷逻摩子等。唯无漏慧能离有顶染。离已无有复结后有生。依此故言圣慧断惑名为实断。非此为遮世俗道力能断惑义。故诸阿罗汉虽有刹那生。而皆法然起如是智。我生已尽不受后有。诸佛出世正所作者。为令有情后生不续。世尊为欲显自本意故。不称赞世道断惑。容于后时结后有故。唯圣慧断能绝后生。世道无能令后生绝。故佛偏赞圣慧断惑。若为暂断惑诸佛出世。则诸佛出世唐捐其功。外道亦能成此事故。虽有圣道唯暂断惑。亦有世道能永息生。然息一切生断一切烦恼。唯圣慧力故佛偏赞。虽有圣慧断烦恼已后还暂起。而非诸佛出世唐捐息多生故。然世尊言。我说有学应不放逸非无学者。此有别意谓见有学退向道时。由先已断烦恼力故结后有生。如邬陀夷契经所说。非不已断色界诸惑。可有证得灭尽定理。经说超越有顶地时。名超灭定所超法故。如说超过一切非想非非想处。乃至广说。非彼朋类许有圣者。以世俗道离烦恼义。必无不退灭尽定者。及不现起色界诸惑。先得灭定生色界理。要染污心方结后有。无异界识结异界生。经既说彼后生色界。故知有学有退向道。由先已断烦恼势力。结后有生其理决定。故薄伽梵劝诸有学。令不放逸非无学者。诸无学者设退起惑。无容由彼结后有生。故佛无劳劝不放逸。以诸无学于绝后有所作已办。故佛说彼已不放逸无劳更劝。或阿罗汉约诸漏尽。亦不应劝彼令修不放逸。故彼经说诸有学者。希求无上安隐涅槃。未能得心无放逸住。故我说彼应不放逸。然彼因此修集诸根。广说乃至。便得漏尽。诸无学者漏已尽故。无劳重劝令不放逸。设彼无学退起烦恼。劝令重断修不放逸。还是劝有学非劝无学者。故劝学者令不放逸。不劝无学此说善通。又契经中亦说无学应不放逸。如契经说。胜己应护言无别故。此即异门劝不放逸。由彼文说与魔战故。若谓此中但说有学。不尔亦说无学位故。谓此文中初说远位。次说学位。后说无学。唯诸无学遍胜所胜。是故世尊唯劝守护。又此中说无执着故。唯诸烦恼立执著名。烦恼皆有执着用故。彼无烦恼名无执着。此是无学理定应然。余经说应果亦应摄护故。如余经说。诸圣弟子。心从贪等离染解脱。彼解脱蕴未满能满。已满为摄护修欲勤精进。非彼无退可须摄护。若谓为彼自在现前应修加行。而摄护者令彼自在复何所用。谓彼设于无学解脱。不自在转复有何过。若谓为得现法乐住。但于增上心所现前。应求自在宁于解脱。既于解脱为得自在加行摄护。故知容有烦恼现前退解脱义。谓阿罗汉虽顿得解脱。而为自在数修令现前此意为令解脱无退故。应经说胜己应护。无执着言显无学位。即依此义余处复言。心未脱者当令解脱。若已解脱当善守护。若无退义已证解脱。何劳劝彼当善守护。若彼复谓诸无学者。已无惑种不应起惑。学有惑种起惑可然。不尔无学有惑种故。过去有性前已广辩。诸后果起由过去因。拘橼等喻其义已显。由与烦恼相违法生。断诸系得得离系得。依此位立烦恼断名。非为欲令惑种无体。修习治道方名断惑。如灯生闇灭灯灭闇还生。断惑及退应知亦尔。然无诸惑断皆有退起过。如执无法可生论者。无一切无皆可生过。若谓缘合果皆可生。不尔果生待众缘故。谓非一切有烦恼种。则诸烦恼一切可生。未断惑时现见亦有。由余缘阙惑不生故。犹如外法虽现有种。余缘阙故芽不得生。又欲难令见所断退此如前释。前释者何谓彼不缘所执事故。见所断惑无所味转。要分别力方能引生。修所断惑有所味转。唯境界力即能引起。或彼应许诸阿罗汉。设无过去烦恼种子。亦有退起诸烦恼义。如有善根已无余断。善根无种后可还生。理实善根有无余断。如说如是补特伽罗。善法隐没恶法出现。有随俱行善根未断。彼于后时一切悉断。此义如前已具决择。然不可以无种惑生。令诸应果皆退起惑。此于前来已具释故。若无尊重恒时加行。及坚固道方退起故。又如汝宗异生相续。虽无无漏种而苦法忍生。如是亦应许阿罗汉。虽无惑种而有惑生。此中有言非苦法忍。虽无种子而可得生。此于余处已具征遣。为破一类复应思择。异生相续无漏法种。有漏无漏二俱有失。且非异生心及心所。与无漏法为种子性。未有无漏所引功能。如烦恼等种子性故。谓如彼所计于相续中。惑所引功能方名惑种。此与烦恼为能生因。若相续中善等所引。名善等种为善等因。非诸异生心等相续。已有无漏所引功能。故不应成无漏法种。若此无漏所引功能。而得名为彼法种子。如是便有太过之失。一切应成一切种故。如是无学法应成烦恼种。及诸烦恼法应成无学种便无建立染净定相。则彼自宗计如外熏习有。善等熏习唐捐其功。由许异生心心所法。无无漏法所引功能。而得名为无漏种故。又异生类心心所中。无漏法种若是有漏。性类别故应非彼种。如何能作无漏生因。非苦种中可生甘果。诸能为种可名生因。故从有漏因唯应生有漏。宁执有漏为无漏种。无漏法种若是无漏。应异生类相续中无。或应异生毕竟非有。皆成有为无漏法故。然彼论说此心心所。虽为无漏种而体非无漏。犹如木等非火等性。谓如世间木为火种地为金种。而不可说木是火性地是金性。如是异生心及心所。虽是无漏种而体非无漏。彼说非理。以木等中先有火等自类种故。云何知然。由教及理。谓契经说。此木聚中有种种界。乃至广说。又见从木可有火生。诸求火者便摄取木。以木聚中必有火界。是故说木名为火种。以于木中火界增故。非先无火得火种名。地中出金理亦应尔。谓地差别于中出金。若地无金可成金种。则求金者应随取地。不应求取地之差别。故知地中别有金种。非无金地得金种名。是故彼言犹如木等非火等性。如是异生心及心所。虽为无漏种而体非无漏。理定不然。又彼部论言。钻前无热故谓所钻木。未被钻时热犹未有。故知木内未被钻位无火极微。于地等中金等亦尔。如是推度教理相违。圣说大种不相离故。理亦应尔。诸色聚中见诸大种所作业故。思大种处已广成立。然未钻时不觉热者。彼聚非热大种增故。又彼所言。许无漏法用有漏法为能生因。于教及理俱无违害。此亦不然违教理故。谓经说同类唯同类为因。无明为因故生染着。明为因故离染着生。从此善根余善根起。若于彼彼多随寻伺。便于彼彼心多趣入。有如是等无量契经。有漏无漏其类既别。如何可说前为后因。又有漏心是惑依止。宁与自性净法为因。违教且然。言违理者。若有漏法为无漏因。无漏为因应生有漏。设许何过。如从异生心心所法。引诸圣者心心所生。亦应从圣心心所法。引异生者心心所生无异因故。若谓异生善心心所。与无漏法同是善故。可与无漏为能生因。此过同前同前何过。谓同类故应互为因。如是则应圣心心所引异生类心心所生。便有圣凡更相作失。所竞退义由此应成。以净染心同有漏故。则阿罗汉有漏净心。应得名为诸漏种子。诸漏亦是有漏性故。如是便害彼论所言。无学身中无惑种故。所断诸惑终无退理。若阿罗汉犹有惑种。是则不应名漏尽者。又彼所言如世第一。以无漏法为士用果。既无毕竟无异生失。如是无漏法以有漏为因。亦无毕竟无异生失。此亦非理。等无间缘类异类同皆无失故。如四缘处已广分别。然诸因缘与等无间亲疏异故为例不成。若不许然缘数应减。又例便有太过之失。谓若许作等无间缘。则此亦应有因缘义。如从色界染心命终生欲界中。受生心者。既许色于欲为等无间缘。亦应许有为因缘义。若许欲界惑色界惑为因。诸圣离欲贪应有欲贪种。则诸圣道断惑应退。便害彼说惑种无故。无退无漏道果解脱。又不应许色界惑中有欲惑种。能为欲惑等无间缘非色界惑。所以然者。以诸异生能实断惑前已成故。惑种与彼无别体故。若谓此如外法熏习。不尔。此彼不相似故。谓彼外法能熏所熏。二法俱时相续而住。有别味等住所熏中。经于多时相续随转。内法不尔宁有熏习。故彼所立世第一喻。翻成违害自所立宗。或如从无色还生色界者。虽无色种而有色生。已成异生实断惑故。如是无学设无惑种。亦退起惑于理何违。然彼所言诸从无色生色界者。若无色种彼定不应还生于色。以无色圣者不还生色故。此亦非理不相似故。谓彼异生于有顶摄。见断惑断未能作证。非在彼界有于见道。所断惑断能作证义。必由先证见断惑断。后方能证修断惑断。由此异生生无色界。必无能越有顶地者。引彼异熟业力尽时。色种虽无必还生色故。异生类生无色时。于色未能证不生法。以彼于后必生色故。生无色圣必已先断。有顶惑中见断一分。于离色地修所断时。已离彼地定感色业。即于无色决定能证。有顶地中修断惑断。圣从此界生彼界时。于色已能证不生法。以色于后必不生故。由此圣者后色不生。非为身中色种非有。故彼所说无色圣者。色不生故色种若无应不生色。定不应理。由此彼言异生与圣。断若无异所得应同。理亦不然断有异故。谓先已说异生未能断有顶地见所断惑。故从无色定还生下。圣此相违断宁无异。又阿罗汉若无惑种。故无退者学有惑种。则无漏道断果退成。以学有成自界地摄。一分修断烦恼种故。若不许然则不应说。无学无惑种。故定无有退。傍论已了。经主复言。又增一经作如是说。一法应起。谓时爱心解脱一法应证。谓不动心解脱若应果性。名为时爱心解脱者。何故于此增一经中再说应果。又曾无处说阿罗汉果。名为应起但说名应证。理亦不然由此成故。谓既说有二种解脱。则已显成应果有退。经言。不动心解脱身作证。我决定说无因缘从此退。义准说余容有退理。经主又说。若谓有退。由经说有时爱解脱我亦许然。但应观察彼之所退。时爱解脱为应果性为静虑等。然彼根本静虑等持。要待时现前故名时解脱。彼为获得现法乐住。数希现前故名为爱。今于彼意未审了知。言静虑等持为有漏无漏。若是无漏无学身中。无漏有为皆应果性。则为已许时爱解脱。是应果性其理极成。便违彼宗应果无退。若是有漏非为极成。若谓过同此无同理。此与不动相似说故。谓契经言不动解脱。许是无学身中无漏其理极成。契经既说时爱解脱。亦应极成许是无学身中无漏。又如不时成无漏故。谓契经说有阿罗汉。不时解脱彼此极成。不时解脱是应果性。既有经说有阿罗汉。名时解脱亦应极成。此时解脱是应果性。又如不动说作证故。谓如于不动说身作证。言不动解脱是应果性。经亦于时爱说身作证言。应时爱解脱亦是应果性。如契经说。若由如是诸行相状。能于时爱心解脱中。身已作证后于如是。诸行相状不能如理数数思惟。便退所证。乃至广说。若谓由此说彼应是有漏。非由无漏诸行相状得阿罗汉。此于后时有数思惟有不思惟。不退及退可应正理。此亦不然依类说故。谓经不说。此即是彼但约种类。言于后时有数思惟不思惟等。此中意说学无学位。同以非常等行。观色取蕴等境。如言应服先所服汤或过同故。谓以有漏诸行相状。证得时爱心解脱者。亦无于后以前行等数数思惟。非前所修现法乐住。加行即是后时现法乐住自体故。此所说非证有漏。由此不应作如是诘。但应观察彼所退等。又彼所言时爱解脱。即是根本静虑等持。其理不成。以契经说等持解脱性各别故。如契经言。为先等持后解脱。为先解脱后等持。乃至广说。虽复有说现法乐住。即是时爱心解脱体。然不应理曾无说故。谓曾无经作如是说。时爱心解脱即现法乐住。但是童竖居自室言。若谓所言虽无经证。然有决定正理可依。谓此如彼说有退故。如说有退现法乐住。亦说有退时爱解脱。故知此彼名异义同。如是所说理趣非善。立所许等多过起故。谓我宗许于现法乐。若不动法唯有受用退。若时解脱亦有已得退。非不动法亦退自在。但余事务无暇现前。虽暂不现前而不失自在。若异此者现法乐住。通以有漏无漏为体。并由事务不现在前。是则皆应退失自在。后于自在既求证得。应有为得未得退义。然佛遮此为得未得。说退不退法二阿罗汉故。又圣教中唯以解脱为珍贵故。此既无退应唯说有一阿罗汉。然经说余余处余类退现法乐。及有说余余处余类退时解脱。故知时解脱非现法乐住。由斯理趣应斥彼说。但是童竖居自室言。又彼应言退静虑者。为于诸欲有离无离。若言有离则于离欲无所退失。而言退失离生喜乐岂不相违。又乔底迦如何知已。六返退失深自厌患。便执利刀自刎而死。若言无离应起烦恼。不起烦恼宁退静虑。若谓失治不失断果。如何当释邬陀夷经。又道能持所得断果。要证得道方证断故离胜进位舍道非断。谁当信此违正理言。又静虑中定自在性。离诸静虑无别可得。故烦恼起方有退义。或自在性有何差别。勿许别有定自在性。或自在性名何所目。若有别法名自在性有前说过。前过者何。谓不现前皆退自在。后求证得便违契经。若自在性都无别法。是则应无自在退理。便应无有退法种性。又如钝根诸阿罗汉。世俗根本静虑等持。要待时现前故名时解脱。何缘无漏独不许然。无漏转应待时方起。以彼最是未曾得故。即由有退阿罗汉果。故增一经说二解脱。然彼所责。何故于此增一经中再说应果。今详再说正为显示。有退不退二种应果。然此中说时爱应起。不动应证别有所因。谓为令知时爱解脱。恒时尊重加行所持。方免退失恐退失故。应数现前故说应起。不动解脱必无退理。但证得时名办所作。故但于彼说应证言。又时解脱亦说应证。经说于中身作证故。又经多说惑灭为应果。诸经皆言灭应作证故。然无处说阿罗汉果。名应起者以不遍故。又彼自问若时解脱非应果性。何故契经言时解脱应果。彼即自答。谓有应果根性钝故。要待时故定方现前。若与彼相违名不时解脱。彼如是答其义不成。有学亦应如是说故。谓学亦有根钝利别。待不待时定现前故。应得时解脱不时解脱名。然无此名故是僻执。若谓有学未解脱故。不立此名理则已成。时爱解脱是应果性。许未解脱者无解脱名故。由此彼释乔底迦经言。乔底迦昔在学位。于时解脱极啖味故。又钝根故数数退失。深自厌责执刀自害。由于身命无所恋惜。临命终时得阿罗汉便般涅槃。故乔底迦亦非退失阿罗汉果。此与圣教都不相符。若在学位有时解脱。为所味者理则应成。在有学位名时解脱。然无圣教说如是言。若有学时未解脱故。不可说为时解脱者。既未解脱不应言彼学位。已得时解脱性为所啖味。故彼释此乔底迦经亦依僻执。然彼上座率自执言。时爱解脱以世俗道。暂伏烦恼令心离系。暂时脱故名时解脱。此是现法乐住性故。有烦恼故建立爱名。此即是贪所染事义。不动解脱以无漏道。永断烦恼令心离系。相续转故随眠永尽。上座依止下劣意乐。极恶处置阿罗汉果。谓彼应果身相续中。幸有所余不共功德。不建立为现法乐住。而立与学及诸异生。共有暂时离诸系缚。贪所缘果法为现法乐住谁复贵重。应果身中昔暂伏除烦恼方便。为现法乐修令现前。由此善成未解脱者。决定未得时解脱性。又唯应果说有退故。谓契经说五因五缘。令时解脱阿罗汉果退失。时爱心解脱性。曾无圣教说。有学者名时解脱。及说彼遇退失因缘退时解脱。故时解脱学者未有。或何不计彼有不动解脱。又彼所执极为粗浅。谓圣教中解脱为贵。诸有学者已遍见真善。别圣教中不共胜功德。宁为世俗粗动善根。于能尽苦身起自杀加行。故此所执极不令善。有言唯厌烦恼现行。便于自身起杀加行。未断有本执刀自杀。此释经义极无深理。谓诸圣者极怖后有。烦恼能为后有近因。圣既见彼猛利过失。于能弃惑违后有道。若一暂退不能现行。尚应粉身况频退者。彼自知应果由此必还证。深见烦恼现行过失。欣先所退阿罗汉果。故自杀身取阿罗汉。诸有学者曾未证得应果妙乐。尚许厌怖烦恼现行。执刀自杀况阿罗汉过彼千倍。然唯退失阿罗汉果。有怖烦恼而自害义。自知死后惑不生故。本有学者自知命终。烦恼必行更招后有。增生死苦何容自杀。若如彼释则乔底迦。应甚庸愚无端自杀。然魔于彼所杀身边。求彼识者疑彼退已。住学位中而命终故。以魔方便。颂讥佛言。
　　云何人中尊　　弟子越圣教
　　住余有学位　　不得心命终
　　非佛世尊诸圣弟子。皆至无学方致命终。如何天魔独以彼圣学位舍命讥刺世尊。以乔底迦先证无学。后退住学而致命终。故彼天魔举以讥佛理必应尔。由彼魔言。世尊弟子越圣教故。何谓圣教谓绝后有。此颂意言。云何佛子违越所得。绝后有界应般涅槃。而还退堕续后有位而致命终。故知乔底迦非唯退静虑。又彼所引对法藏言。欲贪随眠由三处起。一欲贪随眠未断遍知故。二顺彼缠法正现在前故。三于彼正起非理作意故。此于退义亦不相违。约烦恼无间生烦恼说故。非唯从烦恼无间烦恼生。如是言义如先已说。或起烦恼总有二种。一从非理作意。二从如理作意。此文且说从非理者故无有过。不应惑起皆以非理作意为先。勿有无初失善无容生过。又烦恼起必有俱生非理作意。烦恼起位即可说为随眠未断。此文不说诸烦恼起。必以贪等未断为先。是故此文非证彼义。又此所引对无记心现行。退宗不成违难。对染心品现行退宗。此约具因故亦无失。谓烦恼起若因缘具则有此三。然于三中随有所阙亦有起义。如说成就十种法者生捺落迦。非于十中。随成就一不得生彼。又如经说。三处现前能生多福。非唯有信无多福生。其例非一此中总集。烦恼生缘。言有此三非一切尔。此文意显烦恼生时。或因力偏增。或境或加行。说由三处而起欲贪。若执要具三则言应不遍。谓缘自界可说具三。非缘余法有具三理。故对法文不违退义。通彼教已彼立理言。若阿罗汉有令烦恼毕竟不起。治道已生是则不应退起烦恼。若阿罗汉此道未生。未能永拔烦恼种故应非漏尽。若非漏尽宁可说彼名阿罗汉。此非过失是所许故。谓我宗许先退法性。智力劣故虽已断惑。而于诸惑未证不生。若尔何缘说名为断。此先已释。谓与烦恼相违法生。断诸系得得离系得说名为断。故言断者由治道生。拔相续中如种惑得。非要令惑毕竟不生。智力劣者复可生故。然无应果非漏尽失。已得诸漏离系得故。既许诸惑断犹有体。忘失治道退缘现前。烦恼复生违何正理。故彼经主所立理言。于无退中无能证用。
阿毗达磨顺正理论卷第六十九
辩贤圣品第六之十三
　　如是已破经主所宗。有余师言。如见断惑所有解脱必无退理。是无漏道所得果故。有顶地系修所断惑。所有解脱亦无退理。彼说非理。道力异故前已说故。余无漏道所得解脱见有退故。谓见修道力用各异。见道位中以一品道断多品惑。修道位中多品道断多品惑故。若谓此异由烦恼力。谓见断惑依无事转。修道所断依有事故。此亦不然。以世俗道断此烦恼亦多品故。或复但应以见断惑。依无事故断无退理。非无漏道所得果故。若谓异生断无事惑亦有退故。证知诸圣见断解脱无有退者。是无漏道所得果故。则不应言以无事故。虽多品惑一品道断。故知由道力异义成。由此见修不应为例。又前已说。前说者何。谓见断生由审察力。修所断惑由境力起。非诸圣者于所缘中。无片依希横兴计度。故见所断解脱无退。诸异生类犹未见真。故于所缘容横计度。虽有已断下八地中。见所断惑亦容有退。圣已见真于见所断必无有退。然失念故于外境中。取妙等相便有染着。憎背高举不了行转。由此道理修断解脱圣亦有退。故彼所言诸异生者。断无事惑亦有退故。证知诸圣见断解脱无有退者。是无漏道所得果故。理定不然。又余无漏果亦见有退故。谓彼所宗必无。圣者烦恼断果世道所得。以彼论言圣者惑断。是世道果理不成故。邬陀夷经说。有圣者先得有顶定。后生色界中离退上断无生下义。彼宗不许圣以世道伏惑。不许圣起静等行故。圣无观有为静等故。非彼宗离见非常等。所有圣道能实断惑。异生断惑至圣位中。必无退理双道镇故。由此但依无漏道断。经说先得灭受想定。后还退故生色界中是故极成。余无漏道所得断果亦有退义。故彼所言如见断惑解脱无退。有顶修断解脱亦尔。是无漏道所得果故。理定不然。上座此中亦作是说。定无阿罗汉退阿罗汉果。所以者何。由理教故。云何为理。谓应果必无非理作意故。阿罗汉后心应生烦恼故。谓若应果安和位中。住等运相许退起惑。如何死时息不调顺。诸根扰乱烦恼不生。若烦恼生应续后有。云何为教。谓契经说。尊者戍拏即于佛前白言大德。若有苾刍。诸漏已尽成阿罗汉。广说乃至。能不忘失心解脱性。设有殊妙眼所识色来现在前。彼于所证心解脱中无劳防护。斗战喻经作如是说。诸圣弟子住无怖心。彼于尔时魔不能扰。蓝薄迦经亦作是说。若漏已尽成阿罗汉。行住坐卧无不安隐。所以者何。魔不坏故。毒箭喻经亦作是说。佛告善宿。乐涅槃者所有非想非非想结。尔时皆得永断遍知。如断树根截多罗顶。无遗余故后更不生。诸辩退经咸作是说。若与弟子共相杂住。我说由斯便从先来所证。四种增上心所。现法乐住随一有退。若由远离独处闲居。勇猛精勤无放逸住所得不动。心解脱身作证。我决定说无因缘从此退。又契经说。若有苾刍诸漏已尽成阿罗汉。我终不说彼阿罗汉应不放逸。所以者何。由彼具寿已不放逸。不复能为放逸事故。叙彼上座所执如是。理且非理。非理作意前已说故。前说者何。谓前已言。不应惑起皆以非理作意为先。论文且说从染生者。若诸染起必染为先。则余性心应无行义。又彼所立因义不成。与所立宗品类同故。谓染作意得非理名。彼所立因显阿罗汉。无起染故不生烦恼。以无烦恼名阿罗汉。今欲推究阿罗汉心烦恼既无。有退生不。彼立宗曰必不退生。复立因言无起染故。既尔岂不是品类同。此不成因智者所判。又彼所说无非理言。为无已生。为无正起。如是二种俱不极成。或彼意言无惑种故。诸阿罗汉不退起惑前已广答。种有无理故。一切种彼因有失。由此亦已遣无颠倒故。因颠倒与惑无别性故。后心起惑亦不成因。所以者何。以阿罗汉后心不是等无间缘。如何有能引余心义。趣无余依般涅槃故。背诸生死流转事故。一向处中任运转故。若于此位起烦恼者。应障诸蕴毕竟断灭。故阿罗汉死有位中。决定无能退起烦恼。又住此位极顺厌心。设于先时有烦恼者。得至此位尚断无余。如契经言。彼于现法多辩圣旨。或临终时况彼先时已无烦恼。今有趣入无余涅槃。作意现前宁方起惑。故无后心应起惑过。又言应果安和位中。住等运相许退起惑。亦不应理非所许故。谓我唯许安和位中。有顺惑心方能起惑。若正坚信等运相心。能障惑生如何起惑。故彼所立遮有退理。不能证成。应果无退教亦非证。且戍拏经。于有退宗都无违损。依遮受欲说此经故。谓彼尊者独处空闲。欻尔思惟我家巨富眷属广大应速归家。坐受欲乐行施修福。佛知其念遣使命来。为现神通记说教诫。令伏令悟得成应果。成应果已作是思惟。我今应时来见善逝。此意为显今蒙命来。胜于先时无邪思惟。作是念已复依异门。显记自身与诸应果。有不受欲应果共相。白言大德。若有苾刍。诸漏已尽成阿罗汉。彼于尔时住于六处心得解脱。谓住出离无害远离爱尽取尽。及不忘失心解脱性。设有殊妙眼所识色来现在前。彼于所证心解脱中无劳防护。此意显示一切应果。由对治力之所摄持。无处无容受诸欲境。是故设有妙境现前无劳护心。是此中义或彼尊者。依自说故不应为证。非诸应果皆与戍拏根性等故。或此总依诸应果说。以彼自说差别言故。如彼自言。谓住出离无害远离。乃至广说。此显若能住出离等。无劳防护。余则不然。我宗亦言恒时尊重。修加行者便能不退。如是义意毒箭喻经。世尊于中分明显示。我后至彼当广分别。斗战喻经亦不成证。此依遮止怖后有说。如余处说此亦尔故。谓此经言魔不能扰。非此经意说烦恼魔。但说欲天大自在主。以此经后作如是言。尔时彼魔忽然不现。此中意显若般涅槃魔。则无能求其心识谓佛弟子正舍命时。多有魔来求其生识。勿彼神识越我境界。如于余处亦遮应果怖畏后有。如契经言。
　　已拔爱根　　无愁何怖
　　又余经说。
　　如树根未拔　　苗斫斫还生
　　未拔爱随眠　　苦灭灭还起
　　又契经说。
　　若已见圣谛　　令诸有路绝
　　生死本既灭　　更不招后有
　　又一切处赞应果言。舍诸重担尽诸有结。所以名为尽。有结者。谓结招有名为有结。诸阿罗汉于有结中。心善解脱故名为尽。是故非彼所引契经。能遮我宗应果退义。由此已释蓝薄迦经。彼皆自知不受后有。虽亦有怖退现法乐。而于威仪无不安隐。故诸应果法有智生。能自了知不受后有。观别意说。毒箭喻经故亦不能遮有退义。若阿罗汉于三界结。一切皆得永断遍知。如断树根截多罗顶。无遗余故后更不生。如何此中偏说非想。故知此说定观别意。今当辩此起说所因。谓此经中。
　　佛告善宿。乐世财者若住现前为说如斯相。应言论彼心便住所说义中。亦能于中造随法行。广说乃至。引喻况己。具寿善宿。白世尊言。此补特伽罗于村邑等处。为欲贪结系缚其心。广说乃至。为说不动相应言论。不乐听受如是广说。乐不动者。于无所有处相应言论。不乐听受。乐无所有处者。于非想非非想处。相应言论不乐听受。乐非想处者。于般涅槃相应言论不乐听受。乐涅槃者。亦于非想非非想处。相应言论不乐听受经中如是次第广说。非我于此作如是言。诸阿罗汉乐闻非想非非想处相应言论。心住其中造随法行。由此于彼随趣乐着。如何引此证阿罗汉。不于非想非非想处。为欲贪结系缚其心。是故世尊为遮应果。贪彼生故说二喻言。我等所宗亦许此理。何容引此遮应果退。此必应遮阿罗汉果。造招非想后有行结。由此中说彼善男子。若得正解心善解脱。于所匪宜色等六处。眼见等已不随系住。广说乃至。于彼境中不由寻思。随观而住不为贪结。随坏其心集感后生恶不善法。乃至不集后生老死。于自如是能如实知。今详此中所说意者。显诸应果能如实知。于后有资粮我终不积集。然可说佛于此经中。依毒箭喻显有退理。谓佛于此说如是言。如有良医善拔毒箭。先观毒箭入之浅深。次设方宜拔之令出。后傅妙药令毒无余。方告彼言咄哉善士。我已为汝拔除毒箭。令汝身内毒势无余。汝宜从今谨慎所忌。食所宜食时净其疮。若食匪宜疮必溃漏。乃至善宿于意云何。彼蒙良医拔箭除毒。若慎所忌唯食所宜。时净其疮岂不定得。无病安乐气力增盛。由如是喻显佛良医。拔所化生后有毒箭。令引彼结亦尽无余。若于匪宜色等六处。眼见等已随系而住。广说乃至。于彼境中由起寻思随观而住。烦恼溃漏因此而生。若不许然心解脱者。有何过起与溃漏同。又此经中佛自合喻言。若一类能正了知。依是病痈毒箭苦本。便住依尽无上无依。心解脱中斯有是处。住已于彼依顺取法。身取心执无有是处。此经于后辩此义言。依即是身苦所依故。顺取即是能益取法。以是诸惑所依执故。此中有言依即顺取。如实义者依顺取异。谓如次第身匪宜境。言身取者。谓眼等根取匪宜境。言心执者。谓眼等识执匪宜境。乐涅槃者多住涅槃心解脱故。于依顺取身取心执无有是处。今详此中略意趣者。谓诸应果若多安住。出离等六心解脱中。于六匪宜不随系住。如慎所忌烦恼不生。若不多住出离等六。于六匪宜便随系住。后生毒箭虽已永拔。然于眼等烦恼漏生。如犯匪宜疮中溃漏。如是上座引此契经。但害自宗岂违他义。又彼所说诸辩退经。皆唯说退增上心所。不言解脱此亦不然。余契经中说时解脱阿罗汉。退由五因缘。不言彼退失增上心所。故乔底迦经亦说退失。时解脱性阿罗汉果。遮彼僻执如前应知。炭喻经中亦说有退阿罗汉果。如后辩成。邬陀夷经亦说有退无漏道果。毒箭喻经亦说有退如前已辩。彼所引经唯据胜品阿罗汉说。故不成证。有释此经。佛依自说言。与弟子相杂住故。不放逸经前对经主。已具决择故亦非证。是故上座立无退失阿罗汉果。理教并无。分别论师作如是说。一切圣道皆无有退。故所断惑毕竟不生。云何知然。由教理故。教谓经说告迦叶波。若有如是众多善法。我说彼善法无住况有退。诸阿罗汉既有如是。众多善法故无有退。又契经言如是应果。永离垢永究竟。无明为因生诸染着。明为因故离诸染着。诸阿罗汉皆无过罪。唯尽故不造新离染无贪。已焚有种不复生长诸有萌芽。如烧油尽灯便永灭是谓为教。复立理言。非种被烧有生芽理。如是一切多同前破。少有异者今别遮遣。且彼初教为证不成。学位便应许有退故。非有学位有多善法与无学同。有学位中有成不善如异生故。必观别意经作是说。余经说应果有退不退故。若谓说退别约世俗。亦应据别说无退言。谓余经中说退无别。而许约别说退非余。此无退言虽无差别。理亦应许据别为言。然此经中所说义者。世尊为赞于善法中。尊重恒修所获胜利。或意为显正修善时。无住无退非谓恒尔。或非应果善法皆同。慧解脱等有差别故。此中唯据成就众多胜善法者说。无有退翻此有退理在不疑。永离垢等如先已释。先释者何。依续后生烦恼垢等。密说无过准此应释。尽故等言无明为因。生染着等如前无种。应无退释彼所立理堕非理失。许后有芽必不生故。唯立喻说理不成故。或应诘问分别论师。汝许以何烧诸烦恼。彼定应答以智火烧。应复难言此不应理。智应依烦恼如火依薪故。然不应说无漏智生。以诸烦恼为所依附。又惑尽位智亦应亡。如薪尽时火随灭故。又如薪尽必有余灰。阿罗汉身中应有余惑故。若谓法喻不可全同。勿毕竟无同法喻故。既尔何故不如是取。惑无烧理但少如烧故不应言法全同喻。若尔如何说断惑。如烧薪如不更生芽不生后有故。由此于退无能遮理。正理论者作如是言。修道断惑容有退者。此中教理上论文中。因破他宗多分已说。今为成立自所许宗。当复显示前未说者。谓从应果亦有退义炭喻经中分明说故。如说多闻诸圣弟子。若行若住有处有时。失念故生恶不善觉。引生贪欲或嗔或痴。如是多闻诸圣弟子。迟失正念速复还能令所退起尽没灭离。以何为证知。此多闻诸圣弟子是阿罗汉。何劳征问。由此经言。彼圣弟子。心于长夜随顺远离等。如余经说。故谓此经内作如是说。如是多闻诸圣弟子。若行若住或王或亲来至其前。请受财位。广说乃至。由此多闻诸圣弟子。心于长夜随顺远离。趣向远离临入远离。随顺出离趣向出离。临入出离随顺涅槃。趣向涅槃临入涅槃。欣乐寂静欣乐远离及出离故。我说彼遍于一切顺漏法。已能永吐已得清凉。又此经中先作是说。彼观诸欲如一分炭。由此观故于诸欲中。欲欲欲贪欲亲欲爱。欲阿赖耶欲尼延底。欲耽着等不染其心。余契经中说阿罗汉。具八力等与此经同。谓余经言告舍利子。诸阿罗汉有八种力。何等为八。谓阿罗汉诸漏已尽。其心长夜随顺远离。趣向远离。乃至广说。又彼经中亦作是说。彼观诸欲如一分炭。广说乃至。皆如此经。复作是言。彼已修习已善修习。念住正断神足根力觉支道支。戍拏经中说阿罗汉。安住出离无害远离。爱尽取尽及不忘失心解脱性。毒箭喻经亦作是说。
　　佛告善宿。乐涅槃者。所有非想非非想结。尔时皆得永断遍知。由此证知此经所说。诸圣弟子是阿罗汉。其义决定不应生疑。经主此中作如是说。实后所说是阿罗汉。然彼乃至于行住时。未善通达容有此事。谓有学者于行住时。由失念故容起烦恼。后成无学则无起义。前依学位故说无失。详经主意。谓此经中先说学位后说无学。今应审察决定可依。为世尊言。为经主意。然此经内无少依希可引证成。前依学位后文方据无学位说。谓此经中先说弟子。由观诸欲如一分炭。已令欲等不染其心。次说有时失念起惑。次复说彼速还得离。于后即说彼行住时。王等来请不受财位。由彼长夜顺远离等。乃至说彼于顺漏法。已能永吐已得清凉。此经始终都不见佛。为说异法亦不见说。彼修异行别有所证。以何证知彼圣弟子。先住学位后成无学。今详此经本为遮止。如经主等此妄计度。是故先说诸圣弟子。由观诸欲如一分炭。能令欲等不染其心。此即显成已证应果。次复说彼失念起惑。即已显成应果有退。由如是理知此经中。初后二文皆说无学。又彼所说然彼乃至。于行住时未善通达容有此事。理亦不然。由此经中说彼弟子。若行若住随觉通达。有时忘失起烦恼故。若谓不说善通达言。此亦不然。义已说故谓此经说。彼圣弟子若行若住。随觉通达有时忘失。同诸世间心起贪忧。恶不善法岂不已说。善通达言。若通达言。显善通达如何善通达。容更起烦恼此责不然。前已说故。谓失念故起诸烦恼。既尔即应未善通达。不尔无忘失。唯世尊有故。若尔何故契经中言。具寿舍利子成六恒住法。应知此经说意有二。谓显一切阿罗汉果。非皆具成六恒住法。或显一切虽皆具成。而非皆能现前安住。若异此者。世尊不应以此为门。显彼殊胜非苾刍众。知舍利子声闻众中。智慧第一是大法将。能转法轮而不信知是阿罗汉。须薄伽梵以诸应果。共有功德赞述劝知。又契经中说阿罗汉。不时解脱世间希有。又说若有补特伽罗。成六恒住世甚希有。由此证知非阿罗汉。于匪宜境见闻等时。一切皆能心安住舍。及能恒住正念正知。故诸应果有忘失念。由是彼说此中无有善通达言。故知前文说有学位不应正理。又若必尔有太过失。谓契经说我生已尽。不言善尽应是有学。又契经说已见圣谛。不言善见应是异生。又契经言令有路绝。不言善绝应非应果。此等既不尔知彼说不然。故通达言义必有善有余。于此复确执言。此炭喻经定说学位。云何知然义为依故。依何等义。谓有学者许有烦恼非无学故。无学已断诸颠倒故。惑种无故必无退理。又是圣道果所摄故。如见断惑断无退理。详彼具寿以自所执邪义为依。都不欲依善逝所说契经正义。如何汝等久匿己情恒矫说言。我依经说不以对法正理为依。以对法宗有越经故。今乃显露不顾经文。随己妄情横立义理。学正理者作如是言。以义为依知说学位。岂不虽许以义为依。而称世尊为我师者。所立义理不应违经。若与经违便非正理。若非正理为证不成。如何辄言义为依故。所言有学许有烦恼。于无学退何所相违。然此经中不说有学。唯说无学前已辩成。故知应果有失念退。经主所说义最可依。非汝随情妄所执义。若唯有学有烦恼故。烦恼可生非无学者。世尊何故不差别说。令所化生起无谬智。知失念退学位非余。非佛世尊已超众过。作迷谬说令众生疑。虽此经中无差别说。准余知此说无学位。故彼所说是自室言。又彼所言无学已断。诸颠倒等证无退因。如前已遮故无证用。由此无学有起惑退。其理极成不可倾动。上座于此复谬释言。此炭喻经说不还位。以有学位惑垢未除。容有遇缘失念起惑。非诸无学有起惑理世尊虽说。彼于一切诸顺漏法。已能永吐已得清凉。而由但言于诸顺漏不言于漏。故说无失此不成释。所以者何。诸漏亦名顺漏法故。谓顺漏法摄有漏尽。理不应言不摄诸漏。许此圣弟子于一切有漏。已能永吐已得清凉。而言未成阿罗汉果。曾未闻此悟教理言。或应许漏非顺漏法。则与自执教理相违。又彼云何许不还者。于有顶地诸顺漏法。已能永吐已得清凉。若此地中诸漏未断。定于此地诸顺漏法未得离系。许于此法未得离系。而言于此已能永吐已得清凉。如是所言显慧奇特。漏顺漏法俱时断故。既说于顺漏已吐已清凉。则证知彼已尽诸漏。故无容释此说不还。又彼所言此经虽说其心长夜顺远离等。余经说此名应果力。而要具八方得名为。阿罗汉力是故无过。以何为证知要具八。名应果力一一不然。此中都无教理为证。但率自意庄饰言词。又彼如何许总具八方得名力。一一不然非彼所宗。诸阿罗汉许八种力俱时现行。故不应言总方成力。又非应果此一一法现在前时。为诸烦恼之所摧伏阙于力义。如何可计一一非力。故彼所说定不应理。又设许总方得名力。而举一一亦摽应果。如戍拏经说。阿罗汉唯住远离无害。出离爱尽取尽及不忘失心解脱性。毒箭喻经但作是说。乐涅槃者永断非想非非想结。岂举不遍便非应果。我今观彼诸所发言。但为令他知己能语。如是且举炭喻契经。证有应果退应果性。又说应果有二种故。如说有二阿罗汉果。一者退法二者不退。若谓唯退现法乐住。理必不然。由此经中说有二种阿罗汉故。若唯说退现法乐者。应唯有一退法应果。一切皆有现行退故。如契经说。我说由斯所证四种增上心所。现法乐住随一有退所得。不动心解脱身作证。我决定说无因缘从此退。若谓唯约退定自在。诸契经中说为退法。非诸应果皆有此退。谓于静虑现在前中。可退自在名为退法。若余事务无暇现前。暂不现前不失自在。虽有受用退而名不退法。是故应果有二义成。此救不然。以契经说阿罗汉果有二种故。又前已说于诸静虑。退自在者于诸欲中。若舍远离应起烦恼。若不舍者既于离欲无所退失。而言退失离生喜乐岂不相违。故于静虑退失自在。理必应有烦恼现前。若阿罗汉无起烦恼。则应无有失自在定。便应一切阿罗汉果。唯有一种谓不退法。若时解脱是应果性。则二应果体不相杂。是故我说经说应果。有二种故有退理成。又说知所断不生方便故。如契经说。我如良医如实了知所治断法。定有于后不生方便。由此准知所断烦恼有更生理。故约善知能令所断不生方便。自赞善巧我如良医。若诸世间病愈无发则不应赞。唯此良医善知病愈不生方便。故知断惑有可退生。若谓此经约异生说。不尔彼说有觉支故。谓说我有内念觉支如实知有。乃至广说。故知决定不说异生。又说应果有二智故。如说阿罗汉有尽无生智。若诸断尽皆永不生。是则唐劳立无生智。若谓为别异生所断。显阿罗汉安隐第一。故依大益立无生智。此不应理。唯尽智生汝宗许已成第一安隐故。又阿罗汉皆自了知。我生已尽梵行已立。所作已办不受后有。如是安隐岂非第一。以诸异生虽得有顶三摩钵底。而有退堕乃至当生恶趣中故。唯尽智起已能自知。我都无后生更无少所作。显阿罗汉得第一安隐其义已成。何藉无生智。虽此第一安隐已成。而诸应果更起无生智世尊具说尽无生智言。由此定知有阿罗汉。烦恼已断恐后更生。方便勤求永不生智。故立无生智有大益理成。由此证知应果有退。
阿毗达磨顺正理论卷第七十
辩贤圣品第六之十四
　　复以何缘诸阿罗汉等。离有顶染同不受后生。然于其中有于烦恼证不生法。而非一切。有说由根有差别故。此释非理。以契经说退不退法根品同故。如说五根增上猛利。极圆满故名俱解脱。然有俱解脱是退种性故。非根胜故证惑不生。若尔由何种性别故。六种种性唯应果有余亦有耶。修习练根唯无学位。余位亦有。颂曰。
　　学异生亦六　　练根非见道
　　论曰。有学异生种性亦六。六种应果彼为先故。由所安住种性差别。故有断惑后生不生。定于何时于所断惑证不生法。谓得能止此类烦恼殊胜道时。若尔此不生应是择灭非非择灭。若是非择灭则非择灭应是道果。如是便与圣教相违。如说云何非果法。谓非择灭及虚空无。此不生成择灭失。以胜道转非为此故。既非所为故非道果。谓胜道转为证择灭非非择灭故。道转时所证不生不名道果。如然灯者本为破闇非为尽油。而灯生时非唯破闇亦令油尽。然此油尽非本所为。是故不说名然灯果。此亦应然故无有失。故胜种性胜道生时。亦证不生然非道果。今详由道所证不生。定不由根应皆得故。但由殊胜种性力得故。不动者惑必不生。前说无学退法有三。一增进根。二退住学。三住自位而般涅槃。思等四随应有四五六七。非唯无学有增进根。有学异生亦有此义。唯非见道能修练根。此位无容起加行故。谓见道位速疾运转无暇于中更修余事。唯于信解异生位中。能修练根如无学位。如说不动退现法乐。如何不动法亦许有退义。无相违过。所以者何。颂曰。
　　应知退有三　　已未得受用
　　佛唯有最后　　利中后钝三
　　论曰。应知诸退总有三种。一已得退。谓退已得殊胜功德。二未得退。谓未能得应得功德。三受用退。谓诸已得殊胜功德不现在前。三中前二非得为体。第三唯彼不现在前。此三退中世尊唯有一受用退。以有决定所作事业牵引其心。虽有所余无量希有不共佛法无暇起故。除佛世尊余不动法具有未得及受用退。谓于殊胜无诤定等。应得功德未能得故有未得退。有余事业牵引其心。已得功德无暇起故有受用退。余五种性容具有三。亦容退失已得德故。约受用退说不动法。退现法乐无相违过。经主于此作如是言。约无退宗不应为难。如何不动退现法乐。非约静虑退不退故。经说动法及不动法。一切应果无漏解脱。皆名不动心解脱故。然于静虑起自在中。可有退者名为退法。不可退者名不退法。如是思等如理应思。若尔不退安住不动有何差别。皆于静虑起自在中无退失故。非练根得名为不退。练根所得名为不动。此二所起殊胜等至。设遇退缘亦无退理。安住法者但于已住。诸胜德中能无退失。不能更引余胜德生。设复引生从彼可退。是不退等三种差别。如是建立阿罗汉果。退不退等差别不成。且约退失现法乐住。起自在性建立退法。如前种种推征已破。不退等三有相杂失。且依彼执不退安住。二圣者相应无差别。许二俱非练根得故。已得胜德俱无退故。未得胜德俱能起故。虽言安住新起胜德。可有退理异于不退。而安住名不依彼立。安住名显离进退故。又彼宗许安住利根。宁言有退新起胜德。若许有退应名退法。彼宗退法亦非全退。全退便应起烦恼故。所言不动由练根得。异不退法理亦不成。以彼所宗于现法乐。怖失自在故修练根。练所得根为退不退。若许有退应名退法。以彼自说若于静虑。退失自在名退法故。若许不退如由退力。立退法名如是。亦应由不退力名为不退。是则不动与不退同。如何于中固立差别。若谓本性是利根者名不退法。后修练根方成利者名不动法。为显此别建立二名。是则应同安住堪达。彼许安住本性利根。非练根得同无退故。虽言不退能新引起。殊胜功德与安住异。理亦不然。不约新起殊胜功德立不退故。谓彼所宗言此种性。于新胜德若起不起。性利根故于现法乐。不失自在是不退相。安住亦然故应无别。堪能达故得堪达名。彼宗不言从此种性。更至别类无漏解脱。定应但许练有漏根。则定依先退法种性。修练根行转名堪达。是则堪达亦练根成。此所成根为退不退。若许有退应名退法。若无退失应名不动。俱练根得并不退故。又不应说练有漏根。得究竟时名不动法。由此不动法是应果性故。非阿罗汉为于少劣。暂现法乐得自在故。起大加行修习练根。展转修令至不动法。是故经主但述己情不可依凭。趣圣教理唯有对法正理可凭。悟阿罗汉退等差别。谓就应果身中所成无漏功德有胜劣异。建立六种种性差别。诸阿罗汉为得后后。转胜转增无漏功德。起大加行修习练根。致大劬劳可有斯理。非为世俗如腐烂尸易坏难成。下劣功德暂时现起设大劬劳。故彼所宗不可依据。诸阿罗汉既许退果为更生不。彼于退位带惑命终应更受生。诸住果时所不作事退时作不。彼既起惑应有更为果相违事。无如是过。所以者何。颂曰。
　　一切从果退　　必得不命终
　　住果所不为　　暂增故不作
　　论曰。无从果退中间命终。退已须臾必还得故。若有寿量将临尽者。必无退理无失念故。要有余寿方有退理。退已不久必还证得。如契经说。苾刍当知。如是多闻诸圣弟子。退失正念速复还能。令所退起尽没灭离。若谓不然修梵行果。应非安隐可委信处。又住果位所不应为。违果事业由暂增故。虽暂失念烦恼现行。如住果时必无作理。如高族者暂失位时。不等凡庸造鄙下业。又谁有退谁无退耶。修不净观入圣道者容有退失。修持息念入圣道者必无退失。尊重止观无贪痴增。如次应知有退无退。何界何趣容有退耶。唯欲界人三洲有退。六欲天处得圣果者有说利根故无有退。以有胜智能制伏心。令背妙境入圣道故。有说退者由阙资缘。或所依身不平等故。六欲天处二事并无。虽有钝根随信行性。生彼得圣亦无退理。诸有退者为起惑退。为先退已惑方现前。或有欲令由起惑退。品类足论当云何通。如彼论说。欲贪随眠由三处起。一欲贪随眠未断遍知故。二顺彼缠法正现在前故。三于彼正起非理作意故。乃至广说无相违失。所以者何。烦恼现前略有二种。已断未断有差别故。此中偏说未断起者。又烦恼起略有二门。染不染心无间起故。此中偏说染无间者。或烦恼起总有三缘。然烦恼生所藉不定。或有唯藉境界力生。或藉境因或兼加行。此约具者故说由三。或起惑时三缘必具。非理作意正起现前。所断随眠必还成故。何心无间起惑退耶。且从无学起惑退者。若起色缠无色缠退。唯从自地顺退分定。相应善心无间而起。非住欲界有上地摄。无覆无记心现在前。唯除通果心。然无从彼退岂不顺退分。各于自地离染时舍。如何无学者未退起惑。彼心现前理实如是。然顺住分品类有三。一少顺退。二少顺进。三守自住。前言自地顺退分定。即顺住分中。少分顺退者。少顺退故得顺退名。然此定心与守自位。多相涉故顺住分摄。诸有未失顺退分者。彼心无间烦恼现前。若舍彼心从顺住摄。少顺退者起烦恼退。故于文义无所相违。若起欲缠而退失者。从自地善无覆无记。二心无间皆容现前。诸从学位起惑退者。起色无色烦恼退时。若先全离此地染者。唯从此地顺退分定。相应善心无间而起。若未全离此地染者。从此地摄善及染污。二心无间皆容现前。起欲界缠而退失者。若先全离欲界系染。从自地善无覆无记。二心无间皆容现前。若未全离欲界染者。从欲善染无覆无记。三心无间皆容现前。若未现前获得清净。静虑无色必无能起。色无色缠退失所得。彼惑从彼无间起故。但起欲缠退失所得。若现前得清净静虑。犹未现前得净无色。必无能起无色缠退。起欲色缠退失所得。若已现前获得清净静虑无色。通起欲色无色界缠退失所得。诸有退失先所得时。若起上缠现在前退。不失下善不成下惑。若起下缠现在前退。定失上善定成上惑。复有欲令要先退已。后时对境惑方现前。施设足论当云何释。如彼论说无色三缠一一现起。退无色尽住色尽中。识身足论复云何释。如彼论说。无色界系染心现前。舍无学善续有学善。退无学心住有学心。此俱不相违依觉时说故。谓先虽退而未觉知。后起惑时方自觉退。如有先诵四阿笈摩。中废多时虽忘不觉。后诵不得方自知忘。此亦应然故无违失。住何心退后起惑耶。住欲界中无覆无记。威仪工巧异熟生心。退已后时方能起惑。然此欲界系无覆无记心。或有总违三界烦恼。此心正起无有退得三界惑义。或有但违欲色烦恼。此心正起容有退得无色惑义。或有但违欲界烦恼。此心正起容有退得二界惑义。或有不违三界烦恼。此心正起容有退得三界惑义。一切退已随其所应。起惑前心皆如上说。于此二说前说为善。如上所言有练根得。今应思择诸圣练根。有几无间几解脱道。用有漏道为无漏耶。依何身依何地。颂曰。
　　练根无学位　　九无间解脱
　　久习故学一　　无漏依人三
　　无学依九地　　有学但依六
　　舍果胜果道　　唯得果道故
　　论曰。求胜种性修练根者。无学位中转一一性。各九无间九解脱道如得应果。所以者何。彼钝根性由久串习。非少功力可能令转。学无学道所成坚故。有学位中转一一性。各一无间一解脱道。如得初果非久习故。彼加行道诸位各一。学无学位修练根时。皆渐次修后后种性。得胜种性方舍前劣。故诸无学修练根时。加行无间前八解脱。如应皆是退法等收。第九解脱是思法等。诸有学者修练根时。加行无间是退等摄。解脱道时名思法等。我所承禀诸大论师。咸言练根皆为遮遣。见修断惑力所引发。无覆无记无知现行。故学位中修练根者。正为遮遣见惑所发。无学位中修练根者。正为遮遣修惑所发。如如断彼能发惑时。所起无间解脱多少如是。如是断彼所发无知现行道数亦尔。是故无学修练根时。用九无间九解脱道。学位练根二道各一。然见修惑所发无知。随所障殊有多品类。故转退等成思等时。诸道现前各有所遣。由此无有超得胜性。有余师说。一切练根皆一加行。无间解脱前说为善理如前故。如是无间及解脱道。一切唯是无漏性摄。圣者必无用有漏道而转根理。以世俗法体非增上无堪能故。一切加行皆通二种。如是所说但据现行。兼未来修复有差别。谓无学位修练根时加行。未来亦通修二九无间道及八解脱。未来所修亦唯无漏。第九解脱未来修二。兼修三界所有功德。与初尽智所修同故。若有学位修练根时加行。未来亦通修二无间解脱。未来所修亦唯无漏如得初果。若尔岂不广论相违。如广论言从信解性修练根行。得见至时十四化心尔时亦得。宁不许学解脱道中亦于未来。修有漏道此无违失所以者何。彼论但依得俱生说。如下地道现在前时。上地化心亦说为得。谓如已离三静虑染。依初静虑入见谛者。亦说彼得四定化心。然理不应由下见道。现在前故修上地法。彼文但依见道与彼得俱生。说此亦应然。有余师言。诸未来法有得。得故即说名修既彼得俱。宁不修彼。故诸有学修练根时。解脱道中亦修有漏。然非一切皆能通修。谓若预流未趣后果。修练根行解脱道中。如得果时唯修无漏。由见道得一来不还。未趣后时应知亦尔。分离有顶中间练根。解脱所修亦唯无漏。余有学位修练根时。解脱所修皆通二种。前说为善。所以者何。非彼得俱皆名修彼。勿一切法能修一切。又有学位修练根时。正为遮遣见惑所发。与断见惑道数既同。如何所修异见道果。若余趣后中间练根。解脱道中亦修有漏。无间道位何不许然。如离染时二道等故。然无学位修练根时。道数所修如断有顶。若有学位修练根时。道数所修如断上界。见道所断由彼但与邻得果时道相似故。学无学位修练根时。加行皆通曾未曾得。无间解脱唯是未曾一切皆通。法智类智修练根者。唯三洲人唯依此身有怖退故。以何等故名为练根。调练诸根令增长故。谓道力故令根相续。舍下得中舍中得上。渐渐增胜名为练根。故练根名目转根义。虽八解脱渐得胜根。而由本心求胜性故。未得胜性不舍前劣。如得后果方舍前向。如在圣位种性有六。能修练根于见道前。暖等加行应知亦尔。有差别者若圣位中。得胜种性必舍前劣。暖等位中修练根者。但得胜性劣性不行。名为转根非舍劣得。无学练根通依九地。谓四静虑未至中间及三无色。唯此九地有无漏道余地无故。有学练根唯依六地除三无色。所以者何。以转根者容有舍果及胜果道。所得唯果非胜果道心欣果故。无有学果无色地摄。故学练根但依六地。设许学位依无色练。根定是不还住胜果道位。无不还果无色地摄。故不依无色修练根得果。以初二果唯未至摄。不还唯通六地摄故。有说唯有住果练根。勿有舍多得少过故无如是过。以练根者心期胜果不求多故。由此学位修练根者。若住果道加行等三皆果道摄。若住胜道加行无间胜果道摄。解脱道果道摄。住无学位修练根者。加行等三唯果道摄。诸住果位修练根时。舍果得果住胜道位。修练根时舍二得果。又诸圣位修练根时。与本得果地同或异。谓初二果依地必同。彼此俱依未至地故。不还应果依地不定。或依本地或上或下。有差别者若诸不还。依下练根不得上果。阿罗汉不尔如本得果故。分断有顶结练根得果时。虽舍彼断不成彼结。如异生者生上七地。随应舍下断而不成下结。俱是进时非退时故。诸无学位补特伽罗。总有几种由何差别。颂曰。
　　七声闻二佛　　差别由九根
　　论曰。居无学位圣者有九。谓七声闻及二觉者。退法等五不动分二。后先别故名七声闻。独觉大觉名二觉者。由下下等九品根异。令无学圣成九差别。有学无学补特伽罗。一切总收无过七种。一随信行。二随法行。三信解。四见至。五身证。六慧解脱。七俱解脱。依何立七事别有几。颂曰。
　　加行根灭定　　解脱故成七
　　此事别唯六　　三道各二故
　　论曰。依加行异立初二种。谓依先时随信他语及自随法能于所求。一切义中修加行故。立随信行随法行名。依根不同立次二种。谓依钝利信慧根增。如次名为信解见至。依得灭定立身证名。由身证得灭尽定故。依解脱异立后二种。谓依唯慧离烦恼障者。立慧解脱依兼得定。离解脱障者立俱解脱。此名虽七事别唯六。谓见道中有二圣者。一随信行二随法行。此至修道别立二名。一信解二见至。此至无学复立二名。谓时解脱不时解脱。然唯应说有二圣者。随信随法行有异故。即此二种随道差别。虽立异名而无别体。如是所说补特伽罗。以根性道离染依别。诸门分析数成多千。且如最初一随信行。根故成三谓下中上。性故成五谓退法等。道故成十五谓八忍七智。离染故成七十三。谓具缚离八地染。依身故成九。谓三洲欲天。若根性道离染依身。相乘合成一亿四万七千八百二十五种。随法行等如理应思。如是等门差别无量。若欲委细一一分别。施功甚多所用极少。故我于此略示方隅。有智学徒应广思择。前说依解脱立后二种。立后二种相由何应知。颂曰。
　　俱由得灭定　　余名慧解脱
　　论曰。诸阿罗汉得灭尽定者名俱解脱。由慧定力双解脱烦恼解脱障故。所余未得灭尽定者名慧解脱。但由慧力于烦恼障得解脱故。何等名为解脱障体。诸阿罗汉心已解脱。而更求解脱为解脱彼障。谓于所障诸解脱中。有劣无知无覆无记。性能障解脱是解脱障体。于彼彼界得离染时。虽已无余断而起解脱。彼不行时方名解脱彼。有余师说。此解脱障即以于诸定不自在为体。有余师说。此解脱障即以诸定不得为体。有余师说。于彼加行不勤求故。不听闻故不数习故解脱不生。即此名为解脱障体。初说应理。所以者何。必有少法力能为障。令彼于定不自在转。若不尔者。彼有何缘于诸定中不得自在。不得定者必有所因。不可说言即因不得。自体不应还因自故。或烦恼障亦应可说。即以应果不得为性。彼既不然此云何尔。阿罗汉果亦由于加行。不勤求等故体不得生。岂便无别烦恼障体。故后三说皆不应理。又无漏心亦有从此名得解脱。由约在身及约行世说解脱故。谓要解脱解脱障时。方起在身及行世故。诸阿罗汉有名同者根亦同耶。应作四句。第一句者。慧解脱中有时解脱不时解脱。俱解脱中有二亦尔。第二句者。时解脱中有慧解脱有俱解脱。不时解脱有二亦尔。第三句者。慧解脱中二。时解脱自互相望二。不时解脱俱解脱亦尔。第四句者。慧解脱中取时解脱。俱解脱中不时解脱。展转相望与此相违应知亦尔。如世尊说五烦恼断。不可牵引未名满学。学无学位各由几因。于等位中独称为满。颂曰。
　　有学名为满　　由根果定三
　　无学得满名　　但由根定二
　　论曰。学于学位独得满名。要具三因谓根果定。故见至身证独得名为满。少有阙者尚非满学。况一切阙而得满名。何等名为少有阙者。谓信解得灭定。或见至不还未得灭尽定。或见至未离欲。或信解不还未得灭尽定。何等名为一切阙者。谓信解未离欲有许少阙亦得满名。彼作是言有有学者。但由根故亦得满名。谓诸见至未离欲染。有有学者但由果故。亦得满名。谓信解不还未得灭尽定。有有学者由根果故亦得满名。谓见至不还未得灭尽定。有有学者由果定故亦得满名。谓诸信解得灭尽定。有有学者具由三故独得满名。谓诸见至得灭尽定。无有学者但由定故。及根定故亦得满名。此不可依。如何有学于诸有学胜功德中。犹未具证而许名满故。如前说理定可依。无学位中无非果满故不由果建立满名。自位相望独名满者。要具二种谓根与定。故唯不时俱解脱者。望余无学独得满名。随阙一者尚非满无学。何况双阙得满无学名。何等名为随阙一者。谓时解脱得灭尽定。或不时解脱不得灭尽定。何等名为双阙二者。谓时解脱不得灭定。有许阙一亦得满名。此不可依理如前说。如契经说。二阿罗汉一具三明二不退法。于前所说诸应果中。二阿罗汉何应果摄。且不退法摄在不动。然此不动差别有二。一者唯能不退应果。二者不退一切胜德。此中第一但名不动。如思法等由练根得。仍有退失阿罗汉果。此异彼故得不动名。然于应果一切胜德。犹可退失不名不退。第二亦无退诸胜德。故经于彼立不退名。以不动中于胜功德有可退者。是故契经于不动。内立不退法具三明者。有言此摄在慧解脱。俱解脱中岂不宿住死生漏尽。三种妙智名曰三明。若具成此三名具三明者。作如是说为欲显何。若具三明必起静虑。三明要依静虑发故。非慧解脱静虑现前。苏尸摩经分明说故。宁说慧解脱亦摄具三明。此不相违经据满故。然有已得七解脱者。未得灭定故亦名慧解脱。依不得灭尽定体。建立慧俱二解脱故。理必应尔。以契经言有具三明非俱解脱。既有此说便决定知。有具三明非俱解脱。离慧解脱此为是何。是故所言具三明者。二解脱摄定为应理。有言非理。所以者何。彼不了达所引经故。于余契经有相违故。谓彼所引恣举经言。有具三明非俱解脱。据遮圆满俱解脱说。然有极下唯得最初。根本静虑现在前者。亦说名为俱解脱故。如余经说。时迦莫迦问庆喜言。世尊处处说俱解脱。此俱解脱名何所目佛数说耶。庆喜答言。俱解脱者。谓入离欲恶不善法。有寻有伺离生喜乐。初静虑中具足安住。及由慧故见诸漏尽。齐此方名俱解脱者。准此经说知恣举经。据遮圆满俱解脱说。即此经后复作是言。应知所余名慧解脱。又遮慧解脱起初根本定故。次庆喜告迦莫迦。具寿当知非慧解脱。已入离欲恶不善法。有寻有伺离生喜乐。初静虑中具足安住。然能以慧见诸漏尽。世尊说为慧解脱者。由此彼谓苏尸摩经。且据圆满慧解脱说。唯约已得灭尽定者立俱解脱。其理不成。故此经中意显此义。具三明者必俱解脱。要起根本静虑现前。方有得名具三明故。有俱解脱非具三明。谓阿罗汉得八解脱。而未能起三明现前。今详诸经真实意趣。慧俱解脱若圆满者其体各异。未起根本已得灭尽位悬隔故。不圆满者二体相杂。随说皆通不应为诤。然欲简别令无杂者。应就灭定不得得说。以慧解脱无得灭定根本静虑。虽不现行然于去来必成就故。由此可说具三明者。理通摄在二解脱中。
阿毗达磨顺正理论卷第七十一
辩贤圣品第六之十五
　　广说诸道差别无量。谓世出世见修道等。今应思择于诸道中。略说有几可能遍摄。颂曰。
　　应知一切道　　略说唯有四
　　谓加行无间　　解脱胜进道
　　论曰。加行道者。谓此无间无间道生。无间道者。谓此能灭所应断障。解脱道者。谓已解脱所应断障最初所生。胜进道者。谓除无间加行解脱所余诸道。何义名道。谓寻求依。依此寻求涅槃果故。由此一切修苦智等。无不皆为寻求涅槃。或此道名目涅槃路。三乘贤圣涉此夷途。速达二种涅槃界故。道于余处立通行名。以于谛中能善通达。复能速往涅槃城故。此有几种依何建立。颂曰。
　　通行有四种　　乐依本静虑
　　苦依所余地　　迟速钝利根
　　论曰。经说通行总有四种。一苦迟通行。二苦速通行。三乐迟通行。四乐速通行。此四通行有差别者。依地依根建立异故。云何依地建立差别。谓依根本四静虑中。所生圣道名乐通行。任运转故如乘船筏。任运转者。由此地中止观双行无增减故。又此诸地所有等持。摄受五支四支成故。依余无色未至中间。所生圣道名苦通行。虽道非苦苦受相应。艰辛转故亦名为苦。如依陆路乘马等行。艰辛转者。由此地中止观虽俱而增减故。谓无色地观减止增。未至中间观增止减。又此诸地所有等持。不摄五支四支成故。有余师说。未至地道难可成办故立苦名。谓有先来都未得定。多起功用方得现前。此既现前为胜加行。根本静虑易起故乐。静虑中间同一地摄。异心品灭异心品生。极为艰辛故亦名苦。譬如以木析木极难。谓一地中有寻有伺。粗心品灭无寻唯伺。细心品生多用功力。诸无色定亦甚难成。故亦名苦极微细故。谓无色定行相眇然。不易测量修难成办。又从静虑起无色时。五蕴定灭四蕴定起。极为难办故立苦名。云何依根建立差别。谓即苦乐二通行中。钝根名迟利根名速。二行于境通达稽迟。说名迟通翻此名速。或迟钝者所起通行名迟通行。速此相违。或趣涅槃有迟有速。由根钝利如后当辩。此行五蕴四蕴为性。由依色定无色定别。而名通者显慧胜故。如见道位虽具五蕴。以慧胜故偏立见名。如见道边诸世俗智。金刚喻定亦以五蕴四蕴为体立智定名。然有经中说四通行。五根为性亦就胜说。慧胜中胜故立通名。为诸有情无中根者。而今但说迟速行耶。有一类言无中根者。如契经说诸利根中。唯有指鬘最为第一。诸钝根中唯有蛇奴最为第一。此经不说别有中根故知非有。又于三道各说二故。谓见道中唯见说有。随信法行二道差别。修道位中唯见说有。信解见至二道差别。无学道中唯见说有。时及不时二道差别。若许有中根应各说三道。若尔应与契经相违。如说。有情世间生长。有利中钝三根差别。此不相违。依佛出世彼有情类。初中后时入道不同作是说故。初入道者如阿若多憍陈那等。后入道者如善贤等。中谓所余。或据有情种解脱分有上中下故说无违。然理定应有中根者。谓随法行一种性中。有大声闻独觉大觉。不可说彼根品无差。又契经中说随法行是钝根摄。如说。五根增上猛利。极圆满者名俱解脱。乃至广说。然通行中不别说有中品行者不明了故。于世典中亦随明了。唯见显示上下非中。由此已释道唯二意。又彼所引根第一经。已定证成有中根者。谓既说有第一利根。知更有余利而非极。但对钝者说之为利。又既说有第一钝根。知更有余钝而非极。但对利者说之为钝。故应决定许有中根。经中明说有三根故。依根立道必亦有三。但不分明故唯说二。然中根性摄在二中。以利钝中有非极故。应知通行随此相说。唯立迟速无别处中。然上所言由根利钝。于趣圆寂有速有迟。此据等修勤加行说。若不据等则钝利根。趣向涅槃迟速不定。又契经说。有现法迟身坏速等四句差别。此约加行有勤不勤。不约转根及有退说。以诸圣者若已经生。不退不转根不生上界故。大觉独觉到究竟。声闻依何通行入圣。证极果大觉唯依乐速通行。谓以第四静虑为依。由极利根入正决定。证得无上正等菩提。于独觉中麟角喻者。如大觉说余则不定。于到究竟二声闻中。舍利子依苦速通行。及乐速通行入圣证极果。彼依未至入正决定。依第四定得漏尽故。目连唯依苦速通行。谓依未至入正决定。依无色定得漏尽故。二圣先来乐慧乐定。故证极果依色无色。许到究竟诸大声闻。法尔唯应渐次得果。故彼入圣道皆依未至地道。亦名为菩提分法。此有几种名义云何。颂曰。
　　觉分三十七　　谓四念住等
　　觉谓尽无生　　顺此故名分
　　论曰。经说觉分有三十七。谓四念住四正断四神足五根五力七等觉支八圣道支。尽无生智说名为觉。随觉者别立三菩提。一声闻菩提。二独觉菩提。三无上菩提。无智睡眠皆永断故。及如实知已作己事。不复作故此二名觉。三十七法顺趣菩提。是故皆名菩提分法。此三十七体各别耶。不尔云何。颂曰。
　　此实事唯十　　谓慧勤定信
　　念喜舍轻安　　及戒寻为体
　　论曰。此觉分名虽三十七。实事唯十即慧勤等。谓四念住慧根慧力择法觉支正见以慧为体。四正断精进根精进力精进觉支正精进以勤为体。四神足定根定力定觉支正定以定为体。信根信力以信为体。念根念力念觉支正念以念为体。喜觉支以喜为体。舍觉支以行蕴摄舍为体。轻安觉支以轻安为体。正语正业正命以戒为体。正思惟以寻为体。如是觉分实事唯十。前五即是信等五根。由境等殊分为三十。更加喜舍轻安戒寻。戒分为三复总成七。并前合成三十七种。毗婆沙师说有十一。身业语业不相杂故。戒分为二余九同前。念住等三名无别属。如何独说为慧勤定。颂曰。
　　四念住正断　　神足随增上
　　说为慧勤定　　实诸加行善
　　论曰。四念住等三品善法。体实遍摄诸加行善。然随同品增上善根。如次说为慧勤及定。何缘于慧立念住名。慧由念力持令住故。何故说勤名为正断。于正修习断修位中。此勤力能断懈怠故。或名正胜于正持策。身语意中此最胜故。何缘于定立神足名。诸灵妙德所依止故。经主此中作如是说。有余师说。神即是定足。谓欲等彼应觉分。事有十三增欲心故。又违经说。如契经言。吾今为汝说神足等。神谓受用种种神境。分一为多乃至广说。足谓欲等四三摩地。此中佛说定果名神。欲等所生等持名足无如是。失彼许等。持体即是神亦是神足。彼所言足谓欲等者。为显等持有四种。故举因显果说欲等言。然诸等持总有二种。一于善根加行位胜。二于善根成满位胜。前名神足后名为神。故契经言由欲增上。所得胜定名欲等持。此言即说加行位定。复言方便为断已生恶不善法。乃至为令已生善法安住增广。由前欲定生起于欲。发勤精进摄心持心。此说善根成满位定摄心。谓慧持心谓定能摄持心是彼相故。复言如是欲勤精进摄心持心。乃至广说云何欲等由欲等持。此言为明后起欲等。是等引者修欲等持。加行成时所证果义。复言此位。若欲若勤若信若轻安若念若正智若思若舍。皆名胜行。依何修造立胜行名。依修造神故名胜行。由如是理。故次说言如是胜行。及前欲定合名欲定胜行神足。所言神足者是神所依义。以前欲定是前生定因。后起欲等是俱生定因故。胜行中不复说。定因定果定无容俱故。俱生欲等于所修定有何功能。若离俱生欲等诸法定不生故。以定于彼俱生聚中最殊胜故。说是所修起先欲定为加行者本。为求得后胜定故。由如是理彼说等持。体即是神亦是神足。故无觉分增欲心失。又彼亦无违契经过。故彼自释此契经文。言以神声说于神果。如遍知果说遍知声。如是所言定为应理。由此经说云何名为趣修神足道。谓八支圣道顺清净。经说言大德。我今定说有如是神。然如是神性是下劣。诸异生类本所成法。非圣非圣性。非通非通性。不能得菩提。不能得涅槃。由是不应修此神足。是八圣道所应趣求。但为断除能证根本静虑定障。便为应理。虽定即神而此经说。神果变现事相名神。欲令寻粗悟入于细。兼为显定是彼近因。故作是言无违经过。何缘信等立根力名。以增上故。难屈伏故。何缘此五先说为根后名为力。由此五法依下上品分先后故。又依可屈伏不可屈伏故。下品信等势用劣故。犹为所治同类屈伏。上品翻此故得力名。所说觉支为有何义。能觉悟义名为觉支。若尔觉支唯应有一。不尔念等是择法分。皆顺择法从胜为名。或觉之支是觉支义。若尔应许觉支唯六。不尔择法是觉亦觉支。所余六种是觉支非觉。所说道支为有何义。寻求依义名为道支。若尔道支唯应有一。不尔。余七是正见分皆顺正见从胜为名。或道之支是道支义。若尔应许道支唯七。不尔。正见是道亦道支。所余七种是道支非道。当言何位何觉分增。颂曰。
　　初业顺决择　　及修见道位
　　念住等七品　　应知次第增
　　论曰。初修业位说念住增。谓此位中为息颠倒。由念势力于身等境。自相共相能审了知。坏二种愚慧用胜故。于暖法位说正断增。谓此位中见生死过涅槃功德。遂能勇猛发勤精进。不坠生死速趣涅槃勤用胜故。于顶法位说神足增。谓此位中能制心识。趣不退位终不匮乏。信等善根定用胜故。于忍法位说五根增。谓此位中永息恶趣。终不退堕速入离生。增上义成根义胜故。世第一位说五力增。谓此位中不为烦恼之所屈伏。力义胜故。虽忍位中亦容如是。然非决定是故不说。或此位中不为一切。余异生法之所屈伏。故于此位力义偏增。修道位中近菩提位。助觉胜故说觉支增。或此位中断九品惑。数数觉故觉支义增。见道位中所有道义。皆具足故说道支增。谓寻求依及通往趣。二义具故说名为道。见道位中二义最胜。谓见道位圣慧初生。如实寻求谛理胜故。又于此位不起期心。能速疾行往趣胜故随数增故。于契经中先七后八非修次第。有余于此立次第言。行者最初由慧势力。于身等境自相共相。如实了知导起众善。如有目者将导众盲。是故最初说四念住。由四念住了众境已。于断恶修善能发起正勤。故于第二说四正断。由正勤力令相续中。过失损减功德增盛。于殊胜定方能修习。是故神足说在第三。胜定为依便令信等。与出世法为增上缘。由此五根说为第四。根义既立能招恶趣。恶业烦恼不能屈伏。由此五力说为第五力义既成。能如实觉四圣谛境。无疑虑故说七觉支在于第六。既如实觉四圣谛境。厌舍生死欣趣涅槃。故说道支以为第七。于中一一辩其次第。如释。经论应正思求今此论中思择法相。于次第理无劳烦述。今于此中应辩觉分。几唯无漏几有漏耶。颂曰。
　　七觉八道支　　一向是无漏
　　三四五根力　　皆通于二种
　　论曰。此中七觉八圣道支唯是无漏。唯于修道见道位中方建立故。谓修道位七觉支增邻近菩提。谓治有顶故觉支体一向无漏。一切觉分皆助菩提。唯此独摽觉支名者以最邻近。菩提果故由此理趣证七觉支。应知但依治有顶说。此为上首类治下地。唯于无漏立觉支名。若不许然宁不通二。或于一切菩提分中。依近菩提立觉支号。道中修道位近菩提性近菩提。唯是无漏故无漏修道方立觉支名。见道位中八道支胜故。此一向无漏性摄。虽正见等亦通有漏。然彼不得圣道支名。圣道支名目无漏故。又诸论者许觉分法。觉支后说定是无漏。若说在前便通二种。既觉支后方说道支。故八道支一向无漏。所余通二义准已成。谓觉分中前位增者。彼于后位势用亦增。后位增者非于前位。故毗婆沙作如是说。从初业位至尽无生念住常增。乃至广说。此三十七何地有几。颂曰。
　　初静虑一切　　未至除喜根
　　二静虑除寻　　三四中除二
　　前三无色地　　除戒前二种
　　于欲界有顶　　除觉及道支
　　论曰。初静虑中具三十七。于未至地除喜觉支。于下地法犹怀疑虑。未能保信故不生喜。又未至定初现前时。未能断除下地烦恼。后虽已断而类同前。故起彼时皆无有喜。有说。一切近分地道。皆力励转故无喜义。第二静虑除正思惟。彼静虑中已无寻故。由契经说彼地无寻。彼上等持转寂静故。由此二地各三十六。第三第四静虑中间。双除喜寻各三十五。前三无色除戒三支。并除喜寻各三十二。欲界有顶除觉道支。无无漏故各二十二。如是诸地随其所应。觉分现前少多无定。谓随位别后必兼前。可一体上义分多种。故有多种俱时起义。唯四念住必不俱生。以约所缘分为四故。尚无二慧俱时而生。况有一时四慧并起。不可一慧约境分多。以若总缘法念住摄。必无一慧于一刹那。缘四境生四行相故。由此理趣初静虑中。总而言之具三十七。然于一念顿现在前。极多但容有三十四。如是未至第二静虑。极多但容有三十三。三四中间极三十二。前三无色极二十九。欲界有顶极唯十九。一切皆除三念住故。其中减者随位应思。何故心王不立觉分。理亦摄在念住等中。彼实摄诸加行善故。然不别立如慧等者。心于杂染清净分中。势用均平无所偏党。觉分唯在清净分中。势用增强。是故不立。有余师说。觉分多缘诸法共相。心王多分缘自相生。是故不立。有余复说修习觉分。本为对治一切烦恼。然诸烦恼心所非心。故能治法非心唯所。障治相翻而建立故。有说。觉分辅佐于觉觉是心所慧为体故。不可心王辅佐心所。如王不可辅佐于臣。所以心王不立觉分。有余师说。心导世间于界趣生轮回无绝。修习觉分为断生死。由此心王不立觉分。有余师说。无始时来心为众多。烦恼杂染驰散诸境。[怡-台+龍]悷难调为调伏心修习觉分。非所调伏即是能调。是故心王不立觉分。何缘诸大心所法中。唯立四法为菩提分。实总摄在念住等中。彼实摄诸加行善故。然别建立念定慧者。由此三种顺清净品。势用增强可立觉分。想思触欲于染分中。势用增强故不别立。于假想观胜解偏增。觉分唯摄顺真实观。由此胜解非觉分摄。有余师说。至无学位胜解方增。经但立为无学支故。菩提分法有学位增。由此为因力能引起三菩提故。所以胜解非觉分摄。作意势力能发动心。令于所缘易脱不定。觉分于境审谛观察。令心专一与彼相违。是故作意非觉分摄。若尔宁立寻为觉分。寻于境界虽策发心。而欲令心推求至理。非令于境浮飘易脱。于谛观察有策发能。说此力能策正见故。由此作意不可例寻。有余师言。若染若净初取境位。作意力增说为非理。如理作意至境相续。彼势力微故不立为烦恼觉分。烦恼觉分要于至境。相续位中方增盛故。受于杂染清净分中。势用俱增故立觉分。由此流转缘起支中立为受支。及于还灭菩提分中立喜觉支。有余师说。受于杂染虽是增上。而与净品作饶益事。亦有功能如旃荼罗。性虽鄙劣能与豪族作饶益事。故于静虑为饶益支。菩提分中立觉支号。何缘三受皆通无漏。觉分唯喜非余二耶。觉分所为行相猛利。乐舍行相迟钝故非。有余师言。乐舍二受为轻安乐。行舍所覆相不明了。是故不立。何缘大善心所法中。唯立四法为菩提分。实亦总是念住等摄。彼实总摄加行善故。然别立信勤安舍者。由此四种顺觉强故。如何此四顺觉用强。发趣菩提信为上首。将修众行信为初基。清净果因以信为本。若无信者修趣不成。故立信根以为觉分。有余师说。如清水珠置浊水中。水便澄洁令诸有目鉴众色像。如是以信置心品中。能令俱生心品澄净。由此能见四圣谛理。渐次增长成三菩提。故信最应立为觉分。勤于众行遍能策发。令其速趣三乘菩提。若无正勤虽已发趣。中间懈废终无所成。是故立勤以为觉分。有余师说。无始时来所以不能。见四圣谛都由懈怠。不乐听闻如理思惟四圣谛理。勤能治彼令乐听闻。如理思惟四谛理故。能见四谛速证菩提。故勤亦应立为觉分。轻安息务令心调适。行舍正直令心平等。故能增长诸出世行。令其速趣三乘菩提。故立安舍以为觉分。有余师说。无始时来惛掉乱心不见谛理。由此不证三乘菩提。轻安舍惛行舍止掉。由斯见谛速趣菩提。故此亦应立为觉分。若尔惭愧自性善摄。于众善品得白法名。亦应立为菩提分法。彼不应立以无惭愧。唯与一切恶心相应。于散戒中为胜障碍。于见谛理为障力微。与彼相违名为惭愧。自性善摄得白法名。虽于散戒有胜功力。而于定善为助力微。菩提分中取顺定善。助觉谛理故彼不立。若尔应立无贪无嗔。彼是善根自性善故亦不应立。以诸贪嗔六识相应。遍通五部是随眠性。发粗恶业为胜加行。断灭善根障散善强违见谛劣。翻彼故立无贪无嗔。得善根名自性善摄。于散善业功力虽强。助定善中势用微劣。菩提分法取顺定善。助觉谛理故彼不立。若尔不放逸应立为觉分。不放逸故众行皆成。佛每劝令修不放逸。亦不应立于散位中。放逸令心驰散五欲。能违施等散善用强。非定位中此障用胜。翻对彼故立不放逸。但于五欲能防护心。令不驰散专修施等。故于散善力用虽强。助定善中势用微劣。菩提分法取顺定善。助觉谛理故彼不立。若尔不害应立觉分。害能逼恼无量有情堕三恶道。彼能治故亦不应立。害缘事生恼诸有情。障修散善不害翻此助定力微故亦不应立为觉分。有余师说。大善法中若所治强。自性胜者立为觉分余则不然。所治强者。谓与一切染心相应。自性胜者。谓助见谛如先所说。信勤安舍具足二义。惭愧等六无具二者。谓惭等五二义并无。不放逸一种唯阙自性胜。何缘欣厌非觉分耶。理实亦是念住等摄。彼实总摄加行善故。然不别立为觉分者。由此二种行相相违。俱不遍缘四圣谛境。无一地位容恒现前。心品陜少。是故不立。有余师说。夫欣厌者。由慧观境势力引生觉分。谓能顺生觉慧。义相违故不应别立。何缘寻伺二种皆容有加行善及有无漏。而于觉分一是一非。实亦俱通义如前说。然别立寻不立伺者。寻于圣道策正见强。由彼起时行相猛利。寻求谛理。有助见能立为道支。伺则不尔。以行相起极微劣故。有余师说。二俱行时寻行相粗映蔽于伺。唯伺起位行相转微。故觉分中不别立伺。策发正见自有正勤。何更立寻以为觉分。勤策正见有异于寻。故道支中应并建立。谓勤策彼令速进修。寻力策令速观圣谛。何缘表业不立觉分。觉分唯是顺定善法心俱无表有胜顺能。表业不然。是故不立。何缘不立不相应行以为觉分。彼于助觉无别胜能。不相应故。非如无表虽不相应。而于道轮有为毂用。故于觉分不别建立。有余师说。二无心定能灭心故与觉相违。四相及得于所相成有迁成用。此于染净起用平等。菩提分法顺净用增故不别立。何缘不立信为觉及道支。初发趣时信用增上。已入圣位立觉道支。信于尔时势用微劣。故不立在觉道支中。何缘于觉支立喜轻安舍。非亦立彼在道支中。彼偏顺觉不顺道故。云何顺觉且修道中。地地各修九品胜觉。如如于谛数数觉悟。如是如是发生胜喜。由生胜喜复乐观谛。如人掘地获宝生喜。由生喜故复乐更掘。故喜于觉随顺力增。要由轻安息诸事务。及由舍力令心平等。方能于境审谛觉察。故立安舍在觉支中。云何此三不顺于道。速疾运转是圣道义。此于速运少有相违。并能令心安隐住故。何缘于道立寻戒支。于觉支中非亦立彼。彼偏顺道不顺觉故。云何顺道且见道中寻策正见。令于上下八谛境中速疾观察。戒能为毂成见道轮。令于谛中速疾回转。故寻及戒俱立道支。此复云何不顺于觉。且寻于谛不寂静转。于圣谛理寻求相故。觉已见谛安静而转。故寻于觉少有相违。觉是相应有所缘境。所依行相戒此相违。故于觉支不建立彼。通运名道不可为例。何缘觉分不摄圣种。分别论者许觉分摄。故彼宗建立四十一觉分。我许摄在念住等中。而不立为别觉分者。以诸觉分在家出家。俱能受行及有欣乐。圣种唯有诸出家人。受行欣乐在家有乐。必无受行故不别立。有余师说。若许圣种总是无贪如前已释。若许第四体即是勤。在觉分中无劳征难。何缘证净非觉分摄。实亦摄在念住等中。而不立为别觉分者。以诸觉分进修义增。数习方能证菩提故。四种证净证得义增。见圣谛时渐顿得故。由此证净非觉分摄。有余师说。此即信戒随应亦在觉分中摄。
阿毗达磨顺正理论卷第七十二
辩贤圣品第六之十六
　　修觉分时必获证净。此有几种依何位得。实体是何法有漏无漏耶。颂曰。
　　证净有四种　　谓佛法僧戒
  </div>
  <div class="pagination">
   <a href="阿毗达磨顺正理论_page19.html">
    上一页
   </a>
   <span>
    ...
   </span>
   <a href="阿毗达磨顺正理论_page15.html">
    15
   </a>
   <a href="阿毗达磨顺正理论_page16.html">
    16
   </a>
   <a href="阿毗达磨顺正理论_page17.html">
    17
   </a>
   <a href="阿毗达磨顺正理论_page18.html">
    18
   </a>
   <a href="阿毗达磨顺正理论_page19.html">
    19
   </a>
   <span class="current-page">
    20
   </span>
   <a href="阿毗达磨顺正理论_page21.html">
    21
   </a>
   <a href="阿毗达磨顺正理论_page22.html">
    22
   </a>
   <a href="阿毗达磨顺正理论_page23.html">
    23
   </a>
   <a href="阿毗达磨顺正理论_page24.html">
    24
   </a>
   <a href="阿毗达磨顺正理论_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
