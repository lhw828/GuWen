<!DOCTYPE html>
<html>
<head>
    <meta charset="UTF-8">
    <title>阿毗昙八揵度论 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿毗昙八揵度论 - 第 1 页/共 4 页</h1>
    <div class="content">阿毗昙八揵度论三十卷


小乘论
阿毗昙八揵度论三十卷
迦旃延子造符秦罽宾三藏僧伽提婆共竺佛念译


　　

阿毗昙八犍度论序
晋释道安撰
　　阿毗昙者。秦言大法也。众祐有以见道果之至赜。拟性形容。执乎真像。谓之大也。有以道慧之至齐。观如司南察乎一相。谓之法。故曰大法也。中阿含世尊责优陀耶曰。汝诘阿毗昙乎。夫然。佛以身子五法为大阿毗昙也(戒定慧名无漏也)。佛般涅槃后迦旃延(义第一)。以十部经浩博难究。撰其大法为一部八犍度四十四品也。其为经也。富莫上焉。邃莫加焉。要道无行而不由。可不谓之富乎。至德无妙而不出。可不谓之邃乎。富邃洽备故。故能微显阐幽也。其说智也周。其说根也密。其说禅也悉。其说道也具。周则二八用各适时。密则二十迭为宾主。悉则味净遍游其门。具则利钝各别其所以。故为高座者所咨嗟。三藏者所鼓舞也。其身毒来诸沙门。莫不祖述此经。宪章鞞婆沙。咏歌有余味者也。然乃在大荒之外。葱岭之表。虽欲从之。未由见也。以建元十九年罽宾沙门僧伽禘婆诵此经甚利。来诣长安。比丘释法和请令出之。佛念译传。慧力僧茂笔受。和理其指归。自四月二十日出至十月二十三日乃讫。其日捡校译人颇杂义辞。龙蛇同渊。金鋀共肆者。救救如也。和抚然恨之。余亦深谓不可。遂令更出。夙夜匪懈。四十六日而得尽定损可损者四卷焉。至于事须悬解起尽之处皆为细其下。梵本十五千七十二首卢(四十八万二千五百四言)。秦语十九万五千二百五十言。其人忘因缘一品云。言数可与十门等也。周览斯经有硕人所尚者三焉。以高座者尚其博。以尽漏者尚其要。以研机者尚其密。密者龙象翘鼻鸣不造耳。非人中之至恬。其孰能与于此也。要者八忍九断。巨细毕载。非人中之至练。其孰能致于此也。博者众微众妙。六八曲备。非人中之至懿。其孰能综于此也。其将来诸学者游槃于其中。何求而不得乎。
阿毗昙八犍度论卷第一
　　杂结使智行　　四大根定见
杂犍度第一之一
　　世间第一法　　智人爱恭敬
　　无惭色无义　　最后说思品
世间第一法跋渠第一
　　云何世间第一法。何故言世间第一法。世间第一法何等系。当言欲界系耶。色界系耶。无色界系耶。世间第一法。当言有觉有观耶。无觉有观耶。无觉无观耶。世间第一法。当言乐根相应耶。喜根护根相应耶。世间第一法。当言一心耶。当言众多心耶。世间第一法。当言退耶不退耶。云何顶。云何顶堕。云何暖。此二十身见几我见我所见有几见。若无常有常见。于此五见是何等见何等谛断。此见若有常无常见。若苦乐见。若乐苦见。若不净净见。若净不净见。若无我有我见。若无因有因见。若有因无因见。若有无见。若无有见。于此五见是何等见何等谛断。此见此章义愿具演说。云何世间第一法。答曰。诸心心法次第越次取证。此谓世间第一法。次有说者。于诸五根次第越次取证。此谓世间第一法。如我义。诸心心法次第越次取证。是谓世间第一法。以何等故言世间第一法。答曰。如此心心法。诸余世间心心法为上为最。无能及者。故名世间第一法。复次此心心法。舍凡夫事得圣法。舍邪事得正法。于正法中越次取证。以是故言世间第一法。世间第一法何等系。当言欲界色界无色界系耶。答曰。世间第一法当言色界系。非欲界非无色界。以何等故世间第一法。不当言欲界系。答曰。不以欲界道得断盖缠。亦不能除欲界结。乃以色界道得断盖缠。亦能除欲界结。若以欲界道得断盖缠。亦能除欲界结。如是世间第一法当言欲界系。但不以欲界道得断盖缠。亦不能除欲界结。乃以色界道得断盖缠。亦能除欲界结。以是故世间第一法不当言欲界系。以何等故世间第一法。不当言无色界系。答曰。于等法中越次取证。先从欲界于苦思苦。后色无色界同也。若圣道起先办欲界事。后色无色界同也。设于等法中越次取证。先无色界于苦思苦。后欲色界同也。若圣道起先办无色界事。后欲色界同也。如是世间第一法当言无色界系。但等法中越次取证。先从欲界于苦思苦。后色无色界同也。若圣道起先办欲界事。后色无色界同也。以是故世间第一法。不当言无色界系。复次入无色定除去色想。不以无色想分别欲界。如缘苦法忍亦缘世间第一法。世间第一法当言有觉有观耶。无觉有观耶。无觉无观耶。答曰。世间第一法。或有觉有观。或无觉有观。或无觉无观。云何有觉有观。答曰。依有觉有观三昧。得世间第一法。是谓有觉有观。云何无觉有观。答曰。依无觉有观三昧。得世间第一法。是谓无觉有观。云何无觉无观。答曰。依无觉无观三昧。得世间第一法。是谓无觉无观。世间第一法当言乐根相应耶。喜根护根相应耶。答曰。世间第一法。或乐根相应。或喜根相应。或护根相应。云何乐根相应。答曰。依第三禅得世间第一法。是谓乐根相应。云何喜根相应。答曰。依第一第二禅。得世间第一法。是谓喜根相应。云何护根相应。答曰。依未来禅依禅中间依第四禅。得世间第一法。是谓护根相应。世间第一法。当言一心为众多心耶。答曰。世间第一法。当言一心非众多心。以何等故世间第一法。一心非众多心。答曰。若世间第一法中间。不起余世间法唯有无漏。若当起者若小若等若妙。设使小者不越次取证。以何等故。不以退道于等法中越次取证。若当等者亦不越次取证。以何等故本不以此道越次取证。若当妙者。彼本心心所念法。此非世间第一法。若后心心所念法。此是世间第一法也。世间第一法。当言退不退耶。答曰。世间第一法不退也。以何等故世间第一法不退乎。答曰。世间第一法。谛顺谛满谛办。无空缺处无所有。不起若干心不得思惟。譬如士夫渡水度山谷阪若险难处。正身不回身未到顷意正必到。世间第一法亦复如是。谛顺谛满谛办。无空缺处无所有。不起若干心不得思惟。譬如五大駃水。一为恒迦。二为担扶那。三为萨牢。四为伊罗跋提。五为摩醯。尽趣大海无能断流无能障者。尽趣大海海满海办世间第一法亦复如是。谛顺谛满谛办。无空缺处无所有。不起若干心不得思惟。复次世间第一法苦法忍中间。彼无有一法疾于心者。当于尔时无能制者不得思惟。以是故世间第一法当言不退。云何顶法。云何顶法退。答曰。譬如漏一刻顷欢喜向佛法僧。如世尊言。与十六婆罗门说诸摩那。如漏一刻顷欢喜向佛法僧。是谓顶法。云何顶法退。答曰。以得顶法若命终已退不复现在。如有一人与善知识相得。从其闻法思惟内挍计。信有佛道好法顺僧。色无常痛想行识无常。信思惟苦习尽道。彼或于余时不得善知识不闻法。不思惟内挍计。于世俗信退。是谓顶法退。云何暖法。答曰。于正法中起慈欢喜。如世尊说。马师比丘满宿比丘。此二痴人于我法中无有毫厘暖法此二十身。见几见是我见我所见有几见。答曰。五是我见十五是我所见。云何五我见。答曰。色我见痛想行识我见。是谓五我见。云何十五我所见。答曰。色我有见我中色色中我。痛想行识我有见。我中识识中我。是谓十五我所见也。若无常有常见。是边见苦谛所断。有常无常见。是耶邪见尽谛所断。苦有乐见以恶法为最此名见盗苦谛所断乐有苦见。是耶邪见尽谛所断。不净有净见。以恶法为最。此是见盗苦谛所断。净有不净见。是耶邪见。或尽谛断或道谛断。若尽观不净此耶邪见尽谛所断。若道观不净此耶邪见道谛所断。无我有我见。是身耶邪见苦谛所断。有因无因见。是耶邪见习谛所断。无因有因见无作因作此戒盗苦谛所断。若有而言无见。是耶邪见或苦谛断。或习谛断。或尽谛断。或道谛断。若言无苦是耶邪见苦谛所断。若言无习尽道此耶邪见习尽道断。若无而言有见。此非见此耶邪智。
　　阿毗昙初世间第一法跋渠竟(梵本五百二十八首卢)
智跋渠第二
　　颇有一智知一切法乎。颇有一识识一切法乎。颇有二心展转相因乎。颇有二心展转相缘乎。以何等故一人前后二心不俱生乎。若人不可得亦无前心而就后心。以何等故忆本所作。以何等故忆识强记。以何等故忆而不忆。以何等故祭祀饿鬼则得。祭余处不得。当言一眼见色二眼见色耶。耳声鼻香亦复如是。诸过去者一切无现耶。若无现者一切过去乎。诸过去者一切尽耶。若尽者一切过去乎。诸过去者一切没耶。若没者一切过去乎。若苦生疑是苦非苦耶。当言一心为众多心乎。若习尽道生疑是道非道。当言一心为众多心乎。颇有一心有疑无疑乎。云何名身。云何句身云何味身。有佛世尊告诸弟子。汝等痴人。此义云何。以何等故佛世尊告诸弟子汝等痴人乎。有六因。相应因共有因自然因一切遍因报因所作因。云何相应因。云何共有因。云何自然因。云何一切遍因。云何报因。云何所作因。若心使俱诸使心俱。彼使此心所使耶。设使心所使此心俱使。彼使此心俱使耶。若心使俱诸使心俱。彼使此心当断耶。设使心当断此心俱使。彼使此心俱断耶。灭因识云何灭因识灭因识几使所使。此章义愿具演说。
　　颇有一智知一切法乎。答曰。无也。若此智生一切诸法无我。此何所不知乎。答曰。不知自然。不知共有法。不知相应法也。颇有一识识诸法乎。答曰。无也。若此识生一切诸法无我。此何所不达乎。答曰。不识自然。不识共有法。不识相应法。颇有二心展转相因乎。答曰。无也。此非一人若前未来俱生二心。非未来心与前心因。颇有二心展转相缘乎。答曰有。若一思惟无当来生心。彼当念时便生二心。若思惟有当来生心。彼当念时便生二心。若念无当来道生心。彼当念时便生二心。若念有当来道生心。彼当念时便生二心。若二有知他人心展转心作缘。以何等故一人前后二心不俱生。答曰。无有第二次第缘。众生一一心转。如人不可得空也。前心不住。后心云何忆本所作。答曰。众生法中得如此智忆本所作。譬如刻印作字有所印处知字。则现亦知他所作已所作亦自知。彼亦不从来问。我亦不从往问汝作何字。彼亦不答我作是字。如印所作字自知作字。自所作亦知他所作亦知。如是众生法随所作则知所作法亦知。譬如有两两人知他人意各各相因。心彼一不从二。问汝云何相因彼亦不作是。答我作如是因缘亦知他人意法。得如是意各各相因。如是众生法得如是知随前法则知。复次一切心所念法定有因缘。及修意所作有力意常不忘失。以何等故忆而复忆。答曰。众生之法心自然回彼。次第智生。修意力强专意不忘。以何等故忆而不忆。答曰。众生之法意不自回彼。不次第智生。意渐渐微亦常多忘。以何等故祭祀饿鬼则到非余处也。答曰。此道自尔生入处法受身分尔是故得到。譬如鸟鸳鸯雁鹤孔雀鹦鹉千秋共命鸟。能飞虚空然鸟不神于人。不大于人。神力不能胜人。德不能大人。法自应尔生彼受身而飞行。譬如一泥犁一畜生道一饿鬼界。皆识宿命亦知他意。亦能雷电兴云风雨。作此种种。然不能胜人。神不能大人。力不能胜人。然其法自尔生入受身所作便果。复次有人长夜行淫。如是贪如是念如是欲如是思惟。彼便娶妇生儿。为儿娶妇为孙娶妇。亦作是言。我当有儿。儿当有儿。我死后若堕饿鬼。复当念我与我揣食。彼长夜作如是欲。作如是念。作如是贪。作如是思惟。所念便果。当言一眼见色耶。二眼见色耶。答曰。二眼见色。以何等故二眼见色。答曰。如合一眼而视色不净便起不净识。如开两眼而视色便起净识。如合一眼而视色起净识。如开两眼而视色起不净识。不得作是说两眼见色。但合一眼而视色起不净识。开两眼视色起净识。是故两眼见色。如合坏灭没亦如是。耳声鼻香亦复如是。诸过去者一切不现耶。答曰。或过去非不现。云何过去非不现。答曰。如优陀耶言。一切结过去于园离园去。于欲不染欲如炼真金。是谓过去非不现。云何不现非过去。答曰。如有一人乘神足不现。或以咒术或以药草。此谓不现非过去。云何过去亦不现。答曰。诸行起始起生始生成始成。得尽去无现变易过去。过去世摄过去世。是为过去亦不现。云何不过去亦不现。答曰。除上尔所事诸过去者一切尽乎。答曰。或过去非尽。云何过去非尽。答曰。如优陀耶言。一切结过去于园离园去。于欲不染欲如炼真金是谓过去不尽。云何尽不过去。答曰。如世尊言。是谓圣弟子尽地狱畜生饿鬼恶趣道。是谓已尽不过去也。云何过去亦尽乎。答曰。诸行起始起生始生成始成。得尽去无现变易过去。过去世摄过去世。是谓过去亦尽。云何非过去非尽。答曰。除上尔所事。复次我今当说结。结或过去非尽或尽非过去。或过去亦尽。或不过去亦不尽。云何过去不尽。答曰。诸过去结不尽。有余不灭不吐。是谓过去不尽。云何尽不过去乎。答曰。诸未来结已尽无余已灭已吐。是谓尽不过去。云何过去亦尽。答曰。过去结已尽无余已灭已吐。是谓过去已尽。云何不过去亦不尽。答曰。未来结不尽有余不灭不吐。及现在诸结。是谓不过去亦不尽。诸过去者尽没乎。答曰。或过去不没。云何过去不没。答曰。如优陀耶言。一切结过去于园离园去。于欲不染欲如炼真金。是谓过去不没。云何没非过去。答曰。我今当说狭小事如小舍。言舍没街巷器。小眼见色言眼没。是谓没非过去。云何过去亦没。答曰。诸行起始起生始生成始成。得尽去无现变易过去。过去世摄过去世。是为过去亦没。云何非过去亦非没。答曰。除上尔所事。复次我今当说结。结或过去非没。或没非过去。或过去亦没。或不过去亦不没。云何过去非没。答曰。诸过去结未尽有余不灭不吐。是谓过去非没。云何没不过去。答曰。诸未来结以尽无余已灭已吐。是谓没不过去。云何过去亦没。答曰。诸过去结已尽无余已灭已吐。是谓过去亦没。云何不过去亦不没。答曰。诸未来结不尽有余不灭不吐。及现在结。是谓不过去亦不没。若苦生疑是苦非苦。当言一意为众多意耶。答曰。是苦一意无苦二意若习尽道生疑是道非道。当言一意为众多意耶。答曰。是道一意无道二意。颇有一意是疑不疑。答曰。无也。于苦有疑于苦无疑。非为苦疑非为苦无疑。于习尽道疑于道无疑非为道疑非为道无疑。云何名身。云何句身。云何味身。名身云何。答曰。名者分别语有增数相施设说转名。是为名身。云何句身。答曰。如是句身得义满记彼此业。世尊亦说。
　　诸恶莫作　　诸善奉行　　自净其意
　　是诸佛教
　　诸恶莫作此一句。诸善奉行此二句。自净其意此三句。是诸佛教此四句。如是句义满记彼此业。是谓句身。云何味身。答曰。字身说味身。世尊亦说。颂是偈相。字是味相。名是依偈造者。偈体如是字说味身。是谓味身。如佛世尊告诸弟子称言痴人。此义云何。以何等故佛世尊称言痴人。答曰。佛世尊法中。不顺戒行犯众过事。无果实行故称痴人。复次佛世尊不顺教诫教使顺法故称痴人。是佛世尊常训诲语。如今和上阿阇梨教训弟子。称言痴人所作非法造不善事。佛世尊亦复如是告诸弟子称曰痴人。有六因。相应因共有因自然因一切遍因报因所作因。云何名相应因。答曰。痛痛相应法相应因中因。痛相应法痛相应因中因。想思更乐忆欲解脱念三昧。慧慧相应法相应因中因。慧相应法慧相应因中因。是谓相应因。云何共有因。答曰。心心所念法共有因中因。心所念法心共有因中因。复次心心所回身行口行共有因中因。复次心心所回心不相应行共有因中因。心所回心不相应行心共有因中因。复次共生四大展转共有因中因。是谓共有因(因中因展转相生义也)。云何自然因。答曰。本生善根后生善根。与善根相应法。自界自然因中因。过去善根未来现在善根。与善根相应法。自界自然因中因。过去现在善根未来善根。与善根相应法。自界自然因中因。无记根亦复如是(四痛一爱二五邪见三憍慢四无明也)。本生不善根后生不善根。与不善根相应法。自然因中因。过去不善根。未来现在不善根。与不善根相应法。自然因中因。过去现在不善根。未来不善根。与不善根相应法。自然因中因。是谓自然因。云何一切遍因。答曰。本生苦谛断一切遍使。后生习尽道思惟断使。与使相应法。自界一切遍因中因。过去苦谛断一切遍使。未来现在习尽道思惟断使。与使相应法。自界一切遍因中因。过去现在苦谛所断一切遍使。未来习尽道思惟断使。与使相应法。自界一切遍因中因。习谛所断亦复如是。是谓一切遍因。云何报因。答曰。诸心心所念法受报色。心心法心不相应行。彼心心法此报报因中因。复次诸身口行受报色。心心法心不相应行。是彼身口行此报报因中因。复次诸心不相应行受报色。心心法心不相应行。彼心不相应行此报报因中因。是谓报因。彼云何所作因。答曰。眼缘色生眼识。彼眼识眼所作因中因若色彼共有法彼相应。耳声耳识鼻香鼻识舌味舌识。身细滑身识。意法意识。彼共有法彼相应。色法无色法。可见法不可见法。有对法无对法。有漏法无漏法。有为法无为法。如是诸法所作因除其自然。耳鼻舌身意缘法生意识。彼意识意所作因中因。若彼法共有法彼相应。眼色眼识耳声耳识鼻香鼻识舌味舌识身细滑身识。彼共有法彼相应。色法无色法。可见法不可见法。有对法无对法。有漏法无漏法。有为法无为法。如是诸法所作因中因。除其自然。是谓所作因。若心使俱诸使心俱。彼使此心所使耶。答曰。或所使或不所使。云何所使。答曰。诸使未尽此所使。云何不所使。答曰。诸使尽此不所使。设使心所使此心俱使。彼使此心俱使耶。答曰。或是彼非余。或是彼是余。云何是彼非余。答曰。苦智生习智不生。若心习谛所断苦谛所断。缘是谓是彼非余。云何是彼是余。答曰。人染污心一切被缚系。是谓是彼是余。若心使俱诸使心俱。彼使此心当灭耶。答曰。或灭或不灭。云何灭。答曰。诸使于彼缘灭是谓灭。云何不灭。答曰。诸使于彼缘未尽是谓不灭。相应诸使此使何所灭。答曰。诸使缘灭也。如是汝语使缘灭耶。答曰。如是若作是语诸使尽谛道谛所断无漏缘此使何所灭。此灭彼灭此事不然。如向者语。诸使尽谛道谛所断有漏缘。此尽彼当言尽。设诸使心所断此断心俱使。彼使此心俱使耶。答曰。或是彼非余。或是彼是余。云何是彼非余。答曰。若心无染思惟所断。是谓是彼非余。云何是彼是余。答曰。若心有染是谓是彼是余。尽缘识云何。答曰。苦智生习智未生。若心习谛所断苦谛所断缘。是谓尽缘识。彼识几使所使。答曰。十九一心耶不也。欲爱未尽苦智生习智未生。若欲界心习谛所断苦谛所断缘。是谓尽缘识。此识几使所使。答曰。欲界习谛所断七。欲爱尽色爱未尽苦智生习智未生。若色界心习谛所断苦谛所断缘。是谓尽缘识。彼识有几使所使。答曰。色界习谛所断六。色爱尽无色爱未尽。若苦智生习智未生。若无色界心习谛所断苦谛所断。缘是谓尽缘识。彼识几使所使。答曰。无色界习谛所断六。
　　智品第二竟(梵本二百三十首卢长二十字)
阿毗昙八犍度论卷第二
杂犍度第一之二人跋渠第三
　　一人此生十二种缘。几种过去。几种未来。几种现在。又世尊言。无明缘行受缘有。彼云何无明缘行。云何受缘有。无明缘行受缘有。有何差别。颇行缘无明非缘明。缘明不缘无明。不缘明不缘无明耶。出息入息当言依身回。当言依心回耶。如色界众生依身回。心如是无色界众生依何所回。心无有中爱当言见谛断。当言思惟断。无有名是何等法。又世尊言。彼欲心得解脱嗔恚愚痴。心得解脱何等心解脱。有欲无欲有嗔恚无嗔恚。有愚痴无愚痴。过去未来现在未解脱心。当言解脱耶。已解脱心当言解脱耶。又世尊言。于是当习厌无淫习。无淫解脱习解脱泥洹彼云何厌云何无淫。云何解脱云何泥洹。又世尊言。有断界无淫界有尽界。彼云何断界。云何无淫界。云何尽界。若断界彼无淫界耶。设是无淫界彼断界耶。若断界彼尽界耶。设尽界彼断界耶。若无淫界彼尽界耶。设尽界彼无淫界耶。又世尊言。有断想有无淫想有尽想。彼云何断想。云何无淫想。云何尽想。此章义愿具演说。
　　一人此生十二种缘。几种过去几种未来几种现在。答曰。二种过去无明行。二未来生死也。八现在识名色六入更乐痛爱受有。又世尊言。无明缘行受缘有。彼云何无明缘行。云何受缘有。答曰。无明缘行者。于是现行前世时所作行。彼行报今生得有。是谓无明缘行。受缘有者。于是现行于此生所作行。诸行受报当得未来有。是谓受缘有。无明缘行受缘有。有何差别。答曰。无明缘行。于是现行前世时所作行。彼行报今生得有。彼行缘说一结无明。受缘有。于是现行今生作行。彼行报当得未来有。彼行缘说一切结。无明缘行受缘有。是谓差别。颇行缘无明不缘明。答曰。无也。缘明不缘无明。答曰。此亦无也。不缘明不缘无明。答曰。此亦无也。何以故无。此众生从久远道言非道。彼于后时人间造行作粟散小王。或作边王转为大王。至遮迦越所欲自在。展转相因无所不统。得为人主人界神界药草树木展转生长。此是前心四缘彼后心一增上缘。复次我今当说因缘。颇行缘无明不缘明耶。答曰有。无明报染污行。颇行缘明不缘无明。答曰有。除初明诸余无漏行。颇有行不缘明不缘无明。答曰有。除无明报。诸余不隐没无记行。初明。善有漏行。出息入息当言依身回。当言依心回耶。答曰。出息入息如随巧便。亦随身回亦随心回。若出息入息但依身回不依心回者。此则入无思想定灭尽定。出息入息回也。若出息入息依心回不依身回者。此则无色界人出息入息也。若出息入息依身回依心回不如巧便。此则卵胎皮膜转厚如酥酪。在母腹中诸根未具诸根未熟。入第四禅出息入息回。但出息入息如其巧便依身回依心回。下至摩诃阿鼻泥梨。上至净居天。于其中间所有众生。诸根不缺一切支节完具。出息入息如其巧便。尽依身回依心回。如色界众生依身心回。如是无色众生依何等心回。答曰。命根处所。亦复有余心不相应行。无有中爱。当言见谛断。当言思惟断耶。答曰。无有中爱思惟断。不得言见谛断。或复有言无有中爱。或见谛断。或思惟断。云何见谛断。答曰。见谛所断法无有中诸淫。是谓见谛断。云何思惟断。答曰。思惟所断法无有中诸淫。是谓思惟断。如我义无有中爱思惟所断。如是无有中爱思惟所断耶。答曰如是。若作是说。须陀洹能起此爱使我断坏。乃至死答曰。无听我所说。设当无有中爱思惟所断。彼如是。当言须陀洹能起此爱断坏乃至死。答曰。虽有此言是义不然。不得作是语。须陀洹能起此爱无有中爱思惟所断。不应言无有中爱思惟所断。此事不然。颇有是言。须陀洹淫欲未尽。地狱畜生饿鬼耶。答曰。如是。颇有是言。须陀洹能起此爱。我当作伊罗槃那龙王摩那斯善住。若阎浮地狱王。答曰。无听我所说。若须陀洹爱未尽地狱畜生饿鬼。当作是语。须陀洹能起此爱。我作伊罗槃那龙王摩那斯善住。若阎浮地狱王。答曰。虽有此言是义不然。不得作是语。须陀洹能起此爱。我作伊罗槃那摩那斯善住。若阎浮地狱王。须陀洹欲意未尽地狱畜生饿鬼。不得作是语。须陀洹爱未尽地狱畜生饿鬼此爱思惟断。此事不然颇作是语。诸缠所缠杀父母此缠思惟所断。须陀洹未尽耶。答曰。如是。颇作是语。须陀洹能起此缠诸缠杀父母。答曰。不也。听我所说。诸缠所缠杀父母此缠思惟所断。须陀洹未尽彼如是语。须陀洹能起此缠诸缠杀父母。答曰。虽有此言是事不然。不应作是语。须陀洹能起此缠诸缠杀父母。诸缠所缠杀父母此缠思惟所断。须陀洹未尽不得作是语。诸缠所缠杀父母此缠思惟所断。须陀洹未尽此事不然。颇作是语。思惟所断法无有思惟断耶。答曰如是。颇作是语。须陀洹能起彼缘爱耶。答曰不也。听我所说。若思惟所断法无有思惟所断。彼如是语须陀洹能起彼缘爱。答曰虽有此言是事不然。不应作是语。须陀洹能起彼缘爱。思惟所断法无有思惟所断。不得作是语。思惟所断法无有思惟所断此事不然。无有名何等法。答曰。三界无常。又世尊言。彼欲心解脱恚心痴心。解脱云何心得解脱有淫怒痴无淫怒痴。答曰。无淫怒痴。复有如是言。与淫怒痴心相应彼心解脱。彼不应作是语。何以故。非彼心此淫怒痴相合相依相应。彼淫怒痴未断如是心不解脱。彼淫怒痴彼淫怒痴断。如是心解脱彼淫怒痴。世尊亦言。日月此五曀云烟雾尘阿须伦。非彼日月此曀相合相依相应。此曀未尽如是彼日月不明不热不广不净。如此曀尽彼日月明热广净。如是非彼心此淫怒痴相合相依相应。彼淫怒痴未断如是心不解脱。彼淫怒痴彼淫怒痴断心得解脱。彼淫怒痴何等心解脱。过去耶。未来耶。现在耶。答曰。未来心起即时解脱无余障。此云何。如无碍道现前即灭。尽智现在前必生。若彼无碍道灭而生尽智。如是未来心生即时解脱无余障。未解脱心当言解脱耶。已解脱心当言解脱耶。答曰。已解脱心当言解脱。若已解脱不得言当解脱。若当解脱不得言已解脱。已解脱心当解脱。此事不然。如向者语。世尊善说契经。
　　若断欲无余　　如入水莲花
　　比丘灭此彼　　如蛇脱皮去
　　已灭灭耶不灭灭耶。答曰。已灭灭也。若已灭不得言当灭。若当灭不得言已灭。已灭当灭此事不然如向者语。世尊善说契经。
　　慢尽自定意　　善心一切脱
　　一靖居无乱　　畏死度彼岸
　　已度度耶未度度耶。答曰。已度度也。若已度不得言当度。若当度不得言已度。已度当度此事不然如向者语。世尊善说契经。
　　麋鹿依林　　鸟归虚空　　法归分别
　　真人归灭
　　又世尊言。习厌习无。淫习无淫解脱。习解脱泥洹。彼云何厌。云何无欲。云何解脱。云何泥洹。云何厌。答曰。行臭处不净意常避之暂不喜见是谓厌。云何无欲。答曰。彼厌相应无淫怒痴善根。是谓无欲。云何解脱。答曰。彼无淫怒痴善根相应。心已解脱当解脱今解脱。是谓解脱。彼云何泥洹。答曰。淫怒痴尽无余。是谓泥洹。又世尊言。有断界有无淫界有灭界。云何断界。答曰。除爱结诸余结尽是谓断界。云何无淫界。答曰。爱结灭。是谓无淫界。云何灭界。答曰。诸结法灭是谓灭界。所谓断界是无淫界耶。答曰如是。设是无淫界是断界耶。答曰如是。所谓断界是灭界耶。答曰如是。设是灭界是断界耶。答曰如是。所谓无淫界是灭界耶。答曰如是。设灭界是无淫界耶。答曰如是。又世尊言。有断想有无淫想有灭想。彼云何断想。答曰。除爱结诸余结灭诸想性。是谓断想。云何无淫想。答曰。爱结灭诸想性。是谓无淫想。云何灭想。答曰。诸结法灭诸想性。是谓灭想。
　　人跋渠第三竟(梵本一百四十八首卢长十六字)
爱恭敬跋渠第四
　　云何爱恭敬。云何供养恭敬。云何身力身力摄。几入几识识。云何数缘灭。云何非数缘灭。云何无常无常非数缘灭。有何差别。云何有余泥洹界。云何无余泥洹界。泥洹者。当言学耶。无学耶。非学非无学耶又世尊言。彼成就无学戒身。无学定身。无学慧身。无学解脱身。无学解脱知见身。彼云何无学戒身定身慧身解脱身解脱知见身。又世尊言。一究竟非众究竟。究竟名是何法耶。又世尊言。有诸异学实当断诸受。于现法中不施设断一切诸受施设断欲受戒受见受非我受。此义云何。以何等故。外道异学于现法中不施设断我受。有二智知智尽智。彼云何知智。云何尽智。若归佛归法归比丘僧。彼何归趣。此章义愿具演说。
　　云何爱恭敬。云何供养恭敬。云何身力。爱恭敬者彼云何爱云何恭敬。爱云何。答曰。若爱相爱作爱是谓爱。恭敬云何若恭敬善恭敬善下此云何。如一爱师意润。彼由恭敬法僧和上阿阇梨同和上阿阇梨。及诸尊重等梵行者。爱意润。彼由恭敬如是。若爱彼作恭敬。是谓爱恭敬。供养恭敬者。二供养法供养衣食。供养恭敬云何。若恭敬善恭敬善下。此云何。如一作供养师。彼由恭敬僧和上阿阇梨同和上阿阇梨及诸尊重等梵行者。作供养彼由恭敬。如是若供养彼作恭敬。是谓供养恭敬。云何身力。答曰。若身力身精进身强身方便身勇。是谓身力。身力摄一入细滑入。二识识身识意识。如二壮夫与共相扑。一人力胜一人力劣。其多力者。捉而知之我力大彼。彼不如我其力。劣者。捉复自知彼力大我。我不如彼。如彼多力少力。俱摄一入细滑入。二识识身识意识。譬如二人一人强。力一劣。彼处处捉若扑若堕若执此捉。亦知彼强力此劣。如彼多力少力俱摄一入细滑入。二识识身识意识云何。数缘尽云何。非数缘尽云何。无常数缘尽云何。答曰。其尽者。是解脱。是谓数缘尽。非数缘尽云何。答曰。其尽者。非解脱是谓非数缘尽。无常云何。答曰。诸行变易灭尽不住。是谓无常。无常非数缘尽有何差别。答曰。无常者。诸行变易灭尽不住。非数缘尽者。已脱苦患愁忧诸恼。不随欲意未得离欲。无常非数缘尽此是差别。云何有余泥洹界无余泥洹界。云何有余泥洹界。答曰。若无著寿住活四大未没。彼造色五根与心周旋。是谓有余泥洹界。于有余泥洹界有结使灭尽。得到彼岸而取果证。是谓有余泥洹界也。云何无余泥洹界。答曰。无著余久过去般泥洹四大灭尽。彼造色五根无心可回旋。是谓无余泥洹界。于无余泥洹界。诸结使尽是谓无余泥洹界。泥洹者。当言学耶无学耶。亦非学非无学耶。答曰。泥洹亦非学非无学也。或有作是言。泥洹或是学或是无学。或是非学非无学。云何学。答曰。学得诸结使灭尽得。到彼岸而取果证。是谓为学。云何无学。答曰。无学得诸结使灭尽。得到彼岸而取果证。是谓无学也。云何非学非无学。答曰。有漏得诸结使灭尽。得到彼岸而取果证。是谓非学非无学。如我义泥洹亦非学非无学。如是泥洹亦非学非无学耶。答曰。如是。颇作是说。诸先以世俗道断欲嗔恚永尽无余。此不修四圣谛。若得四谛始得四谛。得阿那含学耶。答曰如是。颇作是说。诸先以世俗道得诸结使灭尽。得到彼岸而取果证。得阿那含果。此是学耶。答曰。非也。若当先以世俗道得诸结使灭尽。得到彼岸而取果证得阿那含果。当是学者。先亦是学未得阿那含果。未得彼时如是学此事不然。颇作是言。向阿罗汉果证诸结尽学。得阿罗汉无学耶答曰如是。颇作是说。向阿罗汉果证诸结尽学得阿罗汉果彼是无学耶。答曰。不也。若当向阿罗汉果证结尽学。得阿罗汉是无学者。本是无学未得阿罗汉。不得彼时如是无学。此事不然。颇作是说。阿罗汉结尽无学。失阿罗汉学耶。答曰如是。颇作是说。阿罗汉诸结尽无学。失阿罗汉彼是学耶。答曰。不也。若当阿罗汉结尽无学。失阿罗汉当是学者本亦是学。未失阿罗汉不得彼时如是学。此事不然。何以故。泥洹非学非无学不有学不有无学。若当泥洹非学非无学有学学有无学。此二种法乱法不定法则有坏法。亦不可知住法。世尊亦不说泥洹非学非无学有学学有无学。但泥洹不有学不有无学。以是故常一切时一切住不腐败无变易法。泥洹非学非无学。又世尊言。彼无学成就戒身定身慧身解脱身无学解脱知见身。彼云何无学戒身定身慧身解脱身。云何无学解脱知见身。云何无学戒身。答曰。无学身护口护命清净(八等之一)。是谓无学戒身。云何无学定身。答曰。无学空无想无愿是谓无学定身。云何无学慧身。答曰。无学思惟相应缘择法择观种种观分别。此谓无学慧身。云何无学解脱身。答曰。无学思惟相应意解脱已解脱当解脱。此谓无学解脱身云何无学解脱知见身。答曰。尽智无生智。复次无学苦智习智无学慧身。无学尽智道智无学解脱知见身。复次无学苦智习智道智无学慧身。无学尽智无学解脱知见身。又世尊言。一究竟非众究竟。究竟名何等法。答曰。世尊说。或道究竟或泥洹究竟。云何为道。答曰。如所说。
　　如不知道　　一聪明慢　　未到究竟
　　未道御死
　　此道云何泥洹。答曰如所说。
　　究竟到不畏　　无缚亦无悔
　　已脱于有刺　　此身是后边
　　是谓最毕竟　　息迹无有上
　　尽一切之相　　练迹无有上
　　如彼数目犍连婆罗门。往至佛所问如此事。一切世尊瞿昙沙门弟子。如是教如是训毕究竟无余泥洹。世尊告曰。此目犍连不定或得或不得此泥洹。又世尊言。外道异学实断诸受。于现法中不施设断。诸受施设断欲受戒受见受非我受彼有如是说。佛世尊说。少法彼不得如是说。何以故。佛不妄说法。复有作是说。以现少灭彼不得如是说。何以故。若见天人于我受中少灭证。然佛世尊。广为说法无有极。乃至天人奉行。于彼有异学梵志受佛语名持入阴盖意止觉意具足不具足。于彼有异学梵志。受欲受名者彼如是说。我施设断欲受诸戒受见受名者。彼如是说我施设断戒受见。受如众多比丘中食后云集升讲堂。有异学众多梵志往至如是问。沙门瞿昙为弟子如是说法。于是断五盖覆。心慧力羸。专四意止修七觉意。我等亦当为弟子如是说法。于是断五盖覆。心慧力羸。专四意止修七觉意。此我等与彼沙门瞿昙有何等异。此婆罗门不识盖况当识意止觉意。然佛世尊广为说法无有极。乃至天人奉行。于彼有异学梵志。受佛语名持入阴盖意止觉意具足不具足。于彼有异学梵志。受欲受名者彼如是说。我施设断欲受诸戒受见受名者。彼如是说我施设断戒受见受。如彼檀提婆罗门身生痈疽如蛇。无常实苦实空实无我。复以二手摩抆身言。此瞿昙不病此泥洹。此檀提梵志不识不病。况当识见泥洹然佛世尊广为说法。乃至天人奉行。彼异学梵志闻佛语名持入阴盖意止觉意是具足不具足者。于彼有异学梵志受欲受名者。彼如是说。我施设断欲受诸戒受见受名者。彼如是说。我施设断我施设断戒受见受。此义云何。以何等故。外道异学不施设断我受。答曰。外道异学。长夜着己身着众生。着人。着寿命。彼多闻者。非如是时说我施设断我受。有二智知智尽智。彼云何知智云何尽智。云何知智。答曰。诸智见明觉修行。是谓知智。云何尽智。答曰。淫怒痴尽无余。一切结尽无余。是谓尽智。世尊或说知智。或说泥洹。云何知智。答曰。如所说。此贤年少者一切世能解若此爱生苦能已智聪明若用行则说不用则不说不作歌诵者。能已智聪明。此曰。知智。云何泥洹。答曰。如所说当说智知法已知人。云何智。答曰。淫怒痴尽无余。一切结尽无余。是曰智也。云何知法。答曰。五盛阴是。云何已知人。答曰。漏尽阿罗汉。是此泥洹诸归佛趣。彼何归趣。答曰。诸法实有数想施设说语回转。佛者彼觉行归趣无学法。归法趣者彼何归趣。答曰。爱尽无淫灭说泥洹。彼此归趣。诸归僧趣彼何归趣。答曰。诸法实有数想施设说语回转。僧者彼僧行归趣。学法无学法。
　　爱恭敬品第四竟。(梵本三百七十三首卢长十字)
无惭愧跋渠第五
　　云何无惭云何无愧。无惭无愧有何差别。云何惭云何愧。惭愧有何差别。云何增不善根。云何微。云何欲界增善根。云何微。若心过去一切彼心变易耶。设心变易一切彼心过去耶。若心染污一切彼心变易耶。设心变易一切彼心染污耶。一切调尽与戏相应耶。一切戏尽与调相应耶。一切睡尽与眠相应耶。一切眠尽与睡相应耶。眠当言善耶不善耶。无记耶。眠时当言福回耶非福回耶。非福非不福回耶。梦名何等法。五盖摄诸盖。诸盖摄五盖。诸盖彼是覆耶设覆彼是盖耶。诸欲界系无明使。一切彼不善耶。设诸不善者。一切彼欲界系无明使耶。诸色无色界无明使者。一切彼无记耶。设诸无记者。一切彼色无色界无明使耶。诸苦谛习谛所断无明使一切。彼一切遍耶。设诸一切遍一切彼苦谛习谛所断无明使耶。诸尽谛道谛所断无明使一切。彼非一切遍耶设诸非一切遍一切。彼尽谛道谛所断无明使耶。云何不共无明使。云何不共调缠。此章义愿具演说。
　　云何无惭云何无愧。云何无惭。答曰。可惭不惭可避不避。亦不避他不恭敬。不善恭敬。不善往来。是谓无惭云何无愧。答曰。若不愧不善愧不愧他。可羞不羞不羞他。不畏恶事。恶事不见畏。是谓无愧。无惭无愧有何差别。答曰。不善往来无惭。恶事不见畏无愧。无惭无愧是谓差别。云何惭云何愧。云何惭。答曰。可惭惭。可避避。可避他恭敬善恭敬善往来。是谓为惭。云何为愧。答曰。可愧愧。可羞羞。可羞他。恶事畏见恶事畏。是谓愧。惭愧有何差别。答曰。善往来惭。恶事见恶事怖愧。惭愧是谓差别。云何增不善根。云何微云何增答曰。诸不善根断善根者。断欲界淫此最初灭时。是谓为增。云何微。答曰。度欲无淫最后灭者。诸已灭欲得无淫。是谓微。云何欲界系增善根。云何微云何增。答曰。菩萨于正法越次取证。修行得等智。若如来得尽智。于淫怒痴尽得善根。是谓增云何微。答曰。断善根。时诸最后灭诸已灭得数断善根。是谓微。诸心过去一切彼心变易耶答曰。如是。诸心过去一切彼心变易。颇有心变易彼心不过去耶。答曰。有未来现在欲嗔恚相应心。世尊亦说。若贼来俱锯刃割截身体。彼当俱锯刃割截身体时心有变易。亦复说。若比丘变易心也。诸心染污一切彼心变易耶。答曰。如是。诸心染污一切彼心变易也。颇有心变易彼心不染污耶。答曰有。过去欲不相应心。未来现在嗔恚相应心。世尊亦说。若贼来俱锯刃割截身体。彼当俱锯刃割截身体时。心有变易。一切调与戏相应耶。答曰。或调不与戏相应。云何调不与戏相应。答曰。不戏不息不休调稍稍调心炽盛。是谓调不与戏相应。云何戏不与调相应。答曰。不染污心若所作恶悔戏。是谓戏不调相应。云何调与戏相应。答曰。染污心所作恶悔戏。是谓调戏相应。云何非调非戏相应。答曰。除上尔所事。一切睡眠相应耶。答曰。或睡不眠相应。云何睡不眠相应。答曰。未眠时身不软心不软。身重心重。身瞪瞢心瞪瞢。身愦心愦。身睡心睡睡所缠。是谓睡不眠相应。云何眠不睡相应。答曰。不染污心眠梦。是谓眠不睡相应。云何睡眠相应。答曰。染污心眠梦。是谓睡眠相应。云何不睡不眠。答曰。除上尔所事。眠当言善耶。不善耶。当言无记耶。答曰。眠或善或不善或无记。云何为善。答曰。善心眠梦是谓善。云何不善。答曰不善心眠梦是谓不善。云何无记。答曰。除上尔所事。眠时所作福当言回耶。所作不福当言回耶。所作福所作不福当言回耶。答曰。眠时或所作福当言回。或所作不福当言回。或所作福所作不福。不当言回。云何眠时所作福当言回。答曰。如梦中施与作福持戒守斋。如眠时余福心回。何以故。如善心眠。如是眠时所作福当言回。云何眠时所作不福当言回耶。答曰。如梦中杀生盗行邪淫。如言妄语饮酒。如眠时余不福心回。何以故。如不善心眠。如是眠时所作不福当言回也。云何眠时所作福所作不福不当言回耶。答曰。如眠时非福心非无福。心不回。何以故。如无记心眠。如是眠时所作福所作非福不当言回也。梦名何等法。答曰。眠时诸缘心心念法。回觉已便忆如说如是如是我见梦。五盖摄诸盖。诸盖摄五盖。答曰。诸盖摄五盖。非五盖摄诸盖。不摄何等。答曰。无明盖也。世尊亦说。无明覆爱结系。如是愚得此身。聪明亦如是。若盖彼覆耶。答曰。或盖彼不覆。云何盖彼不覆。答曰。过去未来五盖是谓盖彼非覆。云何覆彼非盖。答曰。除五盖诸结使现在前。是谓覆彼非盖也。云何盖彼覆。答曰。五盖展转现在前是谓盖。彼覆云何非盖彼非覆。答曰。除上尔所事。诸欲界系无明使一切彼不善乎。答曰。如是。诸不善一切彼欲界系无明使。颇有欲界系无明使非彼不善乎。答曰有。欲界身见边见相应无明使。诸色无色界无明使一切彼无记耶。答曰。如是。诸色无色界无明使一切彼无记也。颇有无记非彼色无色界无明使耶。答曰有。欲界身见边见相应无明使。诸苦谛习谛所断无明使。彼一切遍耶。答曰如是。诸一切遍一切彼苦谛习谛所断无明。使颇有苦谛习谛所断无明使。彼非一切遍耶。答曰有。苦谛习谛所断。非一切遍相应无明使。诸尽谛道谛所断无明使一切。彼不一切遍耶。答曰。如是。诸尽谛道谛所断无明使。非一切彼非一切遍耶。颇不一切遍非彼尽谛道谛所断无明使耶。答曰有。苦谛习谛所断不一切遍相应无明使。云何不共无明使。答曰。苦不忍习尽道不忍。云何不共调缠。答曰。无不共调缠。
　　无惭愧跋渠第五竟(梵本二百二十首卢)
阿毗昙八犍度论卷第三
杂犍度第一之三色跋渠第六
　　色法生老无常当言色耶。非色耶。无色可见不可见。有对无对。有漏无漏。有为无为。过去未来现在。善不善无记。欲界系色界系无色界系。学无学非学非无学。见谛所断思惟所断法。无断法。生老无常。当言见谛所断。当言思惟所断。当言无断耶。云何老。云何死。云何无常。诸死彼无常耶。设无常彼死邪。行力强无常力强。又世尊言。此三有为有为相。兴衰住若干。彼一心中云何兴。云何衰。云何住。若干此章义愿具演说。
　　色法生老无常当言色耶。当言非色耶。答曰。当言非色。无色当言即无色。可见当言不可见。不可见当言即不可见。有对当言即无对。无对当言即无对。有漏当言即有漏。无漏当言即无漏。有为当言即有为。无为当言即无为。过去当言即过去。未来当言即未来。现在当言即现在。善当言即善。不善当言即不善。无记当言即无记。欲界系当言即欲界系。色界系当言即色界系。无色界系当言即无色界系。是学当言即是学。不学当言即不学。非学非无学当言即非学非无学。见谛所断当言即见谛所断。思惟所断当言即思惟所断。非断法生老无常当言见谛所断。当言即思惟所断。当言非断耶。答曰。当言即无断。云何老。云何死。云何无常。云何老。答曰。行衰退根熟坏身色变得老毁。是谓老。云何死。答曰。彼众生生彼彼生处。若命终当命终退不现。丧没寿失舍阴命根闭。是谓死。云何无常。答曰。诸行散退没是谓无常。诸谓死即无常耶。答曰如是。诸死彼无常。颇有无常。彼非死耶。答曰有。除死诸余行。无常行力强无常力强。答曰。行力强非无常。行者过去未来现在行。灭无常者现在行散。或作是说。无常力强非行。行亦无常如我意行力强。非无常行者。过去未来现在行灭。无常者现在行散也。又世尊言。此三有为相有为相兴衰住若干。彼一心云何兴。云何衰。云何住若干。答曰。兴者生。衰者无常。住若干老也。
　　色品第六竟(梵本三十七首卢秦六百八十九言)
无义跋渠第七
　　又世尊言。
　　知无义俱　　诸空持戒　　彼不得义
　　如出时没
　　以何等故与无义俱诸空持戒世尊说苦。又世尊言。彼正身坐系念在前。彼云何系念在前。又世尊言。目犍连鞮舍梵天。不说第六人行无想(三道向得)。云何第六人行无想。又世尊言。此闻法已时地神举声放声。如来转法轮于波罗奈鹿苑园中。若沙门婆罗门天魔梵天若世间未曾转。地神有此智知如来转法轮不。又世尊言。彼比丘漏尽阿罗汉。三十三天集坐善法讲堂。数数云集行彼某名尊者。彼某名尊者弟子。于某村某聚落出家信家非家。剃除须发着袈裟衣。作道人尽有漏成无漏。心解脱慧解脱。于现法自知行作证。生已尽梵行已成所作已办。名色已有知如真。三十三天有此智知比丘漏尽不。又世尊言。彼诸化法教化亦诸向法次法。此八万四千摩竭大臣三结已尽。得须陀洹不堕恶趣。法定正道至七有。往来七生天人尽苦际。彼云何化法教化。云何向法次法。云何多欲云何无厌。多欲无厌有何差别。云何少欲云何知足。少欲知足有何差别。云何难满云何难养。云何易满云何易养。此章义愿具演说又世尊言。
　　知无义俱　　诸空持戒　　彼不得义
　　如出时没
　　以何等故与无义俱。诸空持戒世尊说苦。答曰。此是死道共死死相。不能如是苦离死。以是故与无义俱诸空持戒世尊说苦。又世尊言。彼正身坐系念在前。彼云何系念。答曰。彼近明善方便正念。骨想青想骨琐想。膖胀想。食不尽想。烧焦想。骨节异处想。又世尊言。目犍连鞮舍梵天不说第六人行无想。云何第六人行无想。答曰。坚信坚法于此义现第六无想人。彼无想不可数不可施设。若此住若彼住不可数。若苦法忍若苦法智。若苦未知忍若苦未知智。若习法忍若习法智。若习未知忍若习未知智。若尽法忍若尽法智。若尽未知忍若尽未知智。若道法忍若道法智。若道未知忍若道未知智。如是无想不可数不可施设。若此住若彼住。以是故坚信坚法。于此义现第六无想人。又世尊言。此闻法已时地神举声放声。世尊转法轮于波罗奈仙人鹿苑园中。若沙门婆罗门若天魔梵。若世间未曾转。地神有此智知世尊转法轮不耶。答曰不也。云何知。答曰。世尊起世俗心。我转法轮名某比丘见法。此彼知亦告他我转法轮。名某比丘见法此彼闻彼尊者亦起世俗心。世尊转法轮我已见法。此彼知亦告他佛转法轮。我已见法。此彼闻彼。或从大尊天闻。又世尊言。彼比丘漏尽阿罗汉。三十三天集坐善法讲堂。数数云集行彼某名尊者。彼某名尊者弟子。于某村某聚落出家信家非家。剃除须发着袈裟衣。作道人尽有漏成无漏。心解脱慧解脱。于现法自知行作证。生已尽梵行已成所作已办。名色已有知如真。是三十三天有此智知比丘漏尽不。答曰。不知。云何知。答曰。世尊起世俗心。名某比丘漏尽得阿罗汉。此彼知亦告他。名某比丘漏尽得阿罗汉。此彼闻彼尊者亦起世俗心。我漏尽得阿罗汉。此彼知亦告他。我漏尽得阿罗汉。此彼闻彼。或从大尊天闻。又世尊言。彼诸化法教化亦诸向法次法。此八万四千摩竭大臣三结已尽。得须陀洹不堕恶趣。法定正道至七有。往来七生人天尽苦际。彼云何化法教化云何向法次法。云何化法教化。答曰。诸摩竭大臣已生天见法。此谓化法教化。云何向法次法。答曰。诸摩竭大臣本为人时见法。此谓向法次法。云何多欲。云何无厌。多欲云何。答曰。未得色声香味细滑衣食床卧病瘦医药具。诸欲已欲当欲。此谓多欲。无厌云何。答曰。以得色声香味细滑衣食床卧病瘦医药具。不喜不善喜。亦不喜他不厌不善厌亦不厌他。此谓无厌。多欲无厌有何差别。答曰。未得色声香味细滑衣食床卧病瘦医药具。若索求索强索巧方便缘。已得色声香味细滑衣食床卧病瘦医药具。复方便复欲复愿复念。少不喜少不善喜得他少不喜。多欲无厌。此谓差别。云何少欲云何厌。少欲云何。答曰。未得色声香味细滑衣食床卧病瘦医药具。诸非欲非已欲非当欲。此谓少欲。厌云何。答曰。以得色声香味细滑衣食床卧病瘦医药具。诸喜善喜亦善喜他厌善厌善厌他。此谓厌。少欲厌有何差别。答曰。未得色声香味细滑衣食床卧病瘦医药具。若不索不求索不强索。不巧方便缘方便。已得色声香味细滑衣食床卧病瘦医药具。不复方便不复作欲不复作愿不复作念少喜少善喜得他喜。少欲厌。此谓差别。云何难满云何难养。难满云何。答曰。欲多食欲多啖此谓难满。云何难养。答曰。贪餮常悕望食此谓难养。云何易满云何易养易满云何。答曰。诸不大食不大啖不悕望食此谓易满。云何易养。答曰。不贪餮常不悕望食。此谓易养也。
　　阿毗昙无义跋渠第七竟(梵本九十七首卢晋言一千五百八十言)
思跋渠首第八
　　云何为思云何为想。思想有何差别。云何为觉云何为观。觉观有何差别。云何为掉云何心乱。掉心乱何差别。云何无明云何不顺智。云何为慢云何为憍。慢憍有何差别。若生增上慢我见苦是苦此增上慢。何缘若生增上慢我见习是习见尽。是尽见道是道此增上慢。何缘若生增上慢我生已尽梵行已成所作已办。名色已有知如真。此增上慢。何缘云何不胜生慢上慢作慢。云何觉欲自害。云何害他。云何俱害。云何觉恚自害。云何害他。云何俱害。云何觉杀自害。云何害他。云何俱害。知为多智。为多智为多识。为多有漏行多无漏行。多有为多无为多。云何行事成云何除事成。云何凡夫性凡夫事。当言善耶。不善耶无记耶。当言欲界系耶。当言色无色界系耶。见谛所断耶。思惟所断耶。凡夫性名何等法。诸法邪见相应。彼邪志耶。设邪志彼邪见耶。所有诸法邪见相应。彼邪方便邪念邪定耶。设邪定彼邪见耶。诸法乃至邪念相应彼邪定耶。设邪定彼邪念耶。此章义愿具演说。
　　云何为思。云何为想。云何为思。答曰。诸思等思增思心行意作是谓思。云何为想。答曰。诸想等想缘想称观此谓想。思想何差别。答曰。思者行想者慧。思想此为差别。云何为觉云何为观。云何为觉。答曰。诸心觉稍稍觉案。次分别稍稍分别是谓觉。云何观。答曰。诸择一一择顺择顺回案。次顺往界是谓观。觉观有何差别。粗心为觉细心为观。觉观是谓差别。云何为掉云何心乱。云何为掉。答曰。心不息不休掉心炽盛。是谓掉。云何心乱。答曰。心散心乱心妄心动不一心。是谓心乱。掉心乱有何差别。答曰。不息相调。不一心相心乱。是谓差别。云何无明。云何不顺智。无明云何。答曰。三界无知也。云何不顺智。答曰。无巧便慧也。如是无巧便慧不顺智耶。答曰。如是。颇作是语诸顺智言妄语。彼一切失意不顺智顺智言妄语耶。答曰。如是。颇作是语顺智无妄语耶。答曰。不也。听我所说诸顺智言妄语。彼一切失意不顺智。顺智言妄语。彼作是语顺智无妄语。答曰。虽作是语此事不然。不应作是语顺智无妄语但诸顺智言妄语。彼一切失意不顺智。顺智言妄语。不应作是语诸顺智言妄语。彼一切失意不顺智。顺智言妄语。此事不然。颇作是说一切无明。不顺智相应诸顺智言妄语。彼一切无明往无明愚无明所缠失意不顺智顺智言妄语耶。答曰。如是。颇作是说顺智无妄语耶。答曰。不也。听我所说若一切无明不顺智相应。诸顺智言妄语。彼一切无明往无明愚无明所缠失意不顺智。颇智言妄语。彼如是说顺智无妄语耶。答曰。虽有是语此事不然。不应作是说顺智无妄语。但一切无明不顺智相应。诸顺智言妄语。彼一切无明往无明愚无明所缠失意不顺智。顺智言妄语。不应作是语。一切无明不顺智相应诸顺智言妄语。彼一切无明往无明愚无明所缠失意不顺智。顺智言妄语此事不然。云何慢。云何憍。慢云何。答曰。于卑谓妙(自谓胜也)。于妙相似从此起慢。作慢心炽盛是谓慢。憍云何。答曰。我生胜姓。色族伎术业富端正。从此起憍作憍一一憍一一作憍。是谓憍。慢憍何差别。答曰。于他胜心炽盛是谓慢相。自于法中心有染污。是谓憍相慢憍是谓差别。若生增上慢我见苦是苦。此增上慢何缘。答曰。如一(非辟)。与善知识相得从其听法内思惟得顺苦忍。彼苦是苦忍欲意喜。如是彼思惟忍相应思惟不妄时。于其中间见疑不行。设有行者亦复不觉(不得忍不觉有此行也)。便作是念。我见苦是苦。从此起慢是谓增上慢。此增上慢何缘。答曰。即彼苦缘智亦如是。若生增上慢我见尽是尽。此增上慢何缘。答曰。如一与善知识。相得从其闻法内思惟得顺尽忍。彼尽是尽忍欲意喜。如是彼思惟忍相应思惟不妄时。于其中间见疑不行。设有行者亦复不觉。便作是念。我见尽是尽从此起慢。是谓增上慢。此增上慢何缘。答曰。即彼尽缘道亦如是。若生增上慢我生已尽。此增上慢何缘。答曰。如一便作是念。此道此迹我依此道依此迹。已知苦已断习。已尽作证已思惟道我生已尽。从此起慢。是谓增上慢。此增上慢何缘。答曰。即彼生缘。若生增上慢。我梵行已成。此增上慢何缘。答曰。如一便作是念。此道此迹。我依此道依此迹。已知苦已断习。已尽作证已思惟道我梵行已成。从此起慢。是谓增上慢。此增上慢何缘。答曰即彼心心所念法缘。若生增上慢。我所作已办。此增上慢何缘。答曰。如一便作是念。此道此迹。我依此道依此迹。我已知苦已断习。已尽作证已思惟道我已断使。已害结已吐结我所作已办。从此起慢。是谓增上慢。此增上慢何缘。答曰。即彼心心所念法缘。若生增上慢。我名色已有知如真。此增上慢何缘。答曰。如一便作是念。此道此迹。我依此道依此迹。我已知苦不复当知。已断习不复当断。以尽作证不复当作证。以思惟道不复当思惟。我名色已有知如真。从此起慢。是谓增上慢。此增上慢何缘。答曰。即彼心心所念法缘。云何于卑起慢。答曰。此一见他胜我。若生若姓若色若族伎术行业。若富若戒。见已便作是念。此少胜我生姓色族伎术行业富戒。此彼非十倍二十倍非百倍不如是。谓于卑起慢。云何觉欲而自害。云何害彼。云何俱害。云何自害答曰。如淫欲所缠身。生热心热身烧心烧。亦复淫欲所缠长夜不忍不软不爱受报。如是自害。云何害他。答曰。如淫欲所缠悕望他妻。若见彼夫便起嗔恚。如是害他。云何俱害。答曰。如淫欲所缠窃盗他妻。若彼夫见捉其妻执。其人捶打缚杀如是俱害。云何觉恚。自害云何害他。云何俱害。云何自害。答曰。如嗔恚所缠身。生热心热身烧心烧。亦复嗔恚所缠长夜不忍不软。不爱受报。如是自害。云何害他。答曰。如嗔恚所缠打他若手若杖若石。若刀如是害他。云何俱害。答曰。如嗔恚所缠打他。若手若杖若石若刀。为彼所打若手若杖若石若刀。如是俱害。云何觉杀自害。云何害他。云何俱害。云何自害。答曰。如杀心所缠身。生热心热身烧心烧。亦复杀所缠长夜不忍不软不爱受报。如是自害。云何害他。答曰。如害所缠断他命。如是害他。云何俱害。答曰。如害所缠断他命他亦报此断命。如是俱害。知多耶智多耶。答曰。知多非智多彼智者知也。智多耶识多耶。答曰。识多非智多。一切智识所摄。识非智所摄。不摄何等。答曰。忍相应识。有漏行多无漏行多。答曰。有漏行多非无漏行。有漏行十入二入少有所入。无漏行二入少有所入。有为多无为多。答曰。有为多非无为。有为十一入一入少有所入。无为一入少有所入。云何行事成。云何除事成。云何凡夫性。行事成云何。答曰。无学身护口护命清净。是谓行事成。云何除事成。答曰。无学根护。是谓除事成。云何凡夫性。答曰。圣法若不得已不得当不得。复次诸圣暖圣忍圣见圣味圣慧。若不得已不得当不得。是谓凡夫性。凡夫性当言善耶。当言不善耶。当言无记耶。答曰。凡夫性当言无记。不当言善。不当言不善也。以何等故凡夫性不当言善。答曰。方便求善法已得善法。不求方便我作凡夫也。已断善根永灭善法。不得成就善法。设凡夫性是善者。彼断善根彼非凡夫。以是故凡夫性不得言善。以何等故凡夫性不当言不善。答曰。得欲爱尽。不善根永尽。不成就不善法。设凡夫性不善者。彼凡夫欲爱尽。彼非凡夫人耶以是故凡夫性不当言不善也。凡夫性当言欲界系。当言色无色界系。答曰。凡夫性或欲界系。或色无色界系。以何等故。凡夫性不定言欲界系。答曰。欲界没生色界。永灭欲界系法。得不成就欲界系法。若凡夫性定欲界系者。彼诸凡夫生无色界者。彼非凡夫耶。以是故凡夫性不当言定欲界系。以何等故凡夫性不当言定色界系。答曰。色界没生无色界。永灭色界系法。不得成就色界系法。若凡夫性定色界系。彼诸凡夫无色界生。彼非凡夫耶。以是故凡夫性不当言定色界系。以何等故凡夫性不当言定无色界系。答曰。等越次取证。先从欲界于苦思苦后色无色界同。圣道已生先办欲界事。后色无色界同。若等越次取证。先从无色界于苦思苦。后欲界色界同。圣道已生先办无色界事。后欲界色界同。如是凡夫性定无色界系。但等越次取证先从欲界于苦思苦。后色无色界同。圣道已生先办欲界事。后色无色界同。以是故凡夫性不当言定。无色界系。凡夫性当言见谛断。当言思惟断。答曰凡夫性当言思惟断。不当言见谛断以何等故凡夫性思惟断非见谛断。答曰。见谛所断法永染污。凡夫性不染污此云何。世间第一法在前速灭苦法忍现在前速生。如此世间第一法灭苦法忍生。于其中间三界凡夫性得不成就。非余见谛所断法永灭。凡夫性名何等法。答曰。三界无染污心不相应行。诸法邪见相应彼邪志耶。答曰。或邪见非邪志。云何邪见非邪志。答曰。邪见相应邪志。诸余邪志不相应邪见相应法。是谓邪见非邪志。云何邪志非邪见。答曰。邪志相应邪见诸余邪见不相应邪志相应法。是谓邪志非邪见。云何邪见邪志。答曰。除邪见相应邪志。诸余邪见邪志相应法。是谓邪见邪志。云何非邪见非邪志。答曰。邪见不相应邪志。邪志不相应邪见。诸余心心所念法。色无为心不相应行。是谓非邪见非邪志。诸法邪见相应彼邪方便也。答曰。或有邪见非邪方便。云何邪见非邪方便。答曰。邪见相应邪方便。是谓邪见非邪方便。云何邪方便非邪见。答曰。邪见诸余邪见不相应。邪方便相应法。是谓邪方便非邪见。云何邪见邪方便。答曰。除邪方便。诸余邪见相应法是谓邪见邪方便。云何非邪见非邪方便。答曰。邪见不相应。邪方便诸余心心所念法。色无为心不相应行。是谓非邪见非邪方便。邪念邪定亦如是。诸法邪志相应。彼邪方便耶。答曰。或邪志非邪方便。云何邪志非邪方便。答曰。邪志相应邪方便。是谓邪志非邪方便。云何邪方便非邪志。答曰。邪志诸余邪志不相应。邪方便相应法。是谓邪方便非邪志。云何邪志邪方便。答曰除邪方便。诸余邪志相应法。是谓邪志邪方便也。云何非邪志非邪方便。答曰。邪志不相应。邪方便诸余心心所念法。色无为心不相应行。是谓非邪志非邪方便。邪念邪定亦如是。诸法邪方便相应彼邪念耶答曰。或邪方便非邪念。云何邪方便非邪念。答曰。邪念是谓邪方便非邪念。云何邪念非邪方便。答曰。邪方便是谓邪念非邪方便。云何邪方便邪念。答曰。除邪念(去不与所念相应也)。诸余邪方便相应法。是谓邪方便。邪念云何非邪方便非邪念。答曰诸余心心所念法。色无为心不相应行。是谓非邪方便非邪念。邪定亦如是。诸法邪念相应彼邪定耶。答曰或邪念非邪定。云何邪念非邪定。答曰。邪定是谓邪念非邪定。云何邪定非邪念。答曰。邪念是谓邪定非邪念(同故言非)。云何邪念邪定。答曰。除邪定诸余邪念相应法。是谓邪念。邪定云何非邪念非邪定。答曰。诸余心心所念法。色无为心不相应行。是谓非邪念非邪定。
　　思想品第八竟(梵本二百二十首卢长十八字)
　　杂犍度第一尽(自初讫此三千五百言)
阿毗昙八犍度论卷第四
结使犍度第二之一(不善一行人及十门)不善跋渠初(自此尽十二品)
　　不善有报　　见亦见苦　　若见有觉
　　如相应根　　欲界获得　　断亦五人
　　身见如是　　一切遍后
　　三结三不善根三有漏。四流四轭四受四缚。五盖五结五下分结五见。六身爱七使九结九十八使。此三结几不善几无记。此乃至九十八使几不善几无记。此三结几有报几无报。此乃至九十八使几有报几无报。此三结几见谛断几思惟断。此乃至九十八使几见谛断几思惟断。此三结几见苦谛断。几见习尽道谛断。几思惟断。此乃至九十八使几见苦谛断。几见习尽道谛断。几思惟断。此三结几见几不见。此乃至九十八使几见几不见此三结几有觉有观。几无觉有观。几无觉无观。此乃至九十八使几有觉有观。几无觉有观。几无觉无观。此三结几乐根相应。几苦根相应。几喜根相应几忧根相应。几护根相应。此乃至九十八使几乐根相应。几苦根相应。几喜根相应。几忧根相应。几护根相应此三结几欲界系。几色界系。几无色界系。此乃至九十八使几欲界系。几色界系。几无色界系。诸结是欲界者。此结在欲界耶。设在欲界结是欲界结耶。所有结是色无色界结。此结在色无色界耶设结在色无色界。是色无色界结耶。所有结非欲界结。此结不在欲界耶。设不在欲界。此结非欲界结耶。所有结不是色无色界。此不在色无色界结耶设结不在色无色界。此非色无色界结耶。见谛成就世尊弟子色未尽为色系耶。设为色系此色未尽耶。若痛想行识未尽为识所系耶。设为识所系识未尽耶。见谛成就世尊弟子。色已尽此色解耶。设色解者此色尽耶。若痛想行识尽此识解耶。设识解者此识尽耶。五人坚信。坚法。信解脱。见到。身证。坚信人。于此三结几成就几不成就。此乃至九十八使几成就几不成就。乃至身证人此三结几成就几不成就。此乃至九十八使几成就几不成就。身见彼身见几缘缘身见戒盗疑。乃至无色界思惟所断无明使几缘缘。无色界思惟所断无明使。彼无色界思惟所断无明使几缘缘。无色界思惟所断无明使。欲界身见戒盗疑。乃至无色界思惟所断慢使几缘缘。此章义愿具演说。三结乃至九十八使。彼三结几不善几无记。答曰。一无记二当分别。戒盗疑在欲界者则不善。在色无色界则无记。贪嗔恚愚痴定不善。有漏中一无记二当分别。欲漏或不善或无记。云何不善。答曰。无惭无愧彼相应欲漏是谓不善。云何无记。答曰。无惭无愧不相应欲漏。是谓无记。无明漏或不善或无记。云何不善。答曰。无惭无愧相应无明漏是谓不善。云何无记。答曰。无惭无愧不相应无明漏。是谓无记。流中一无记三当分别。欲流或不善或无记。云何不善。答曰。无惭无愧彼相应欲流。是谓不善。云何无记。答曰。无惭无愧不相应欲流。是谓无记。无明流或不善或无记。云何不善。答曰。无惭无愧相应无明流。是谓不善。云何无记。答曰。无惭无愧不相应无明流。是谓无记。见流或不善或无记。云何不善。答曰。欲界三见。是谓不善。云何无记。答曰。欲界二见。色无色界五见。是谓无记。轭亦如是。受中一无记三当分别。欲受或不善或无记。云何不善。答曰。无惭无愧彼相应欲受。是谓不善。云何无记。答曰。无惭无愧不相应欲受。是谓无记。戒受或不善或无记。云何不善。答曰。在欲界者。是谓不善。云何无记。答曰。在色无色界者。是谓无记。见受或不善或无记。云何不善。答曰。欲界二见。是谓不善。云何无记。答曰。欲界二见。色无色界四见。是谓无记。缚中二不善二当分别。戒盗身缚我见身缚在欲界。是不善。在色无色界。是无记。盖及嗔恚悭嫉结定不善爱结憍慢结在欲界。是不善。在色无色界。是无记。五下分结中二不善一无记二当分别。戒盗疑在欲界。是不善。在色无色界。是无记。见中二无记三当分别。邪见见盗戒盗在欲界。是不善。在色无色界。是无记。六身爱中二不善四当分别。眼更爱耳身更爱在欲界。是不善。在色界。是无记。意更爱在欲界。是不善。在色无色界。是无记。七使中二不善一无记四当分别。憍慢使疑使在欲界。是不善在色无色界。是无记无明使或不善或无记。云何不善。答曰。无惭无愧相应无明使。是谓不善。云何无记。答曰。无惭无愧不相应无明使。是谓无记。见使或不善或无记。云何不善。答曰。欲界三见。是谓不善。云何无记。答曰。欲界二见。色无色界五见。是谓无记。九结中三不善六当分别(分别不善及无记也)。爱结憍慢结失愿结疑结在欲界是不善。在色无色界。是无记。无明结或不善或无记。云何不善。答曰。无惭无愧相应无明结。是谓不善。云何无记。答曰。无惭无愧不相应无明结。是谓无记。见结或不善或无记。云何不善。答曰。欲界一见。是谓不善。云何无记。答曰。欲界二见。色无色界三见。是谓无记。九十八使三十三不善六十四无记一当分别。欲界苦谛所断无明使或不善或无记。云何不善。答曰。无惭无愧相应无明使。是谓不善。云何无记。答曰。无惭无愧不相应无明使是谓无记(一门不善竟)。此三结几有报几无报。答曰。诸不善则有报。诸无记是无报。此乃至九十八使。几有报几。无报答曰。诸不善是有报。诸无记是无报(二门报无报竟)。此三结几见谛断。几思惟断。答曰。身见见谛。初二种或见谛断或见谛思惟断。云何见谛断。答曰。若身见尼维先若那阿先若系。坚信坚法行苦忍断。是谓见谛断。余残若凡夫断思惟断(进学分别意根似也)。世尊弟子断见谛断戒盗疑见谛。初二种或见谛断。或见谛思惟断。云何见谛断。答曰。若戒盗疑尼维先若那阿先若系。坚信坚法行忍断。是谓见谛断余残若凡夫断思惟断。世尊弟子断见谛断。贪嗔恚愚痴。及欲漏思惟。初二种或思惟断或见谛思惟断。云何思惟断。答曰。若学见迹思惟断。是谓思惟断。余残若凡夫断思惟断。世尊弟子断见谛断。有漏无明漏见谛。初三种或见谛断或思惟断。或见谛思惟断。云何见谛断。答曰。若有漏无明漏尼维先若那阿先若系。坚信坚法行忍断。是谓见谛断。云何思惟断。答曰。若学见迹思惟断。是谓思惟断。余残若凡夫断思惟断。世尊弟子断见谛断。流中欲流思惟。初二种有流无明流见谛初三种见流见谛。初二种轭亦如是。受中欲受思惟。初二种戒受见受见谛初二种我受见谛初三种缚中欲爱身缚嗔恚身缚思惟。初二种戒盗身缚我见身缚见谛。初二种盖中贪欲嗔恚睡眠掉思惟。初二种悔定思惟断。疑盖若凡夫断思惟断世尊弟子断见谛断。结中嗔恚结思惟。初二种爱结憍慢结见谛。初三种嫉结悭结定思惟断。五下分结中贪欲嗔恚思惟。初二种身见戒盗疑及五见见谛。初二种六身爱中五身爱定思惟断。意更爱见谛。初三种七使中贪欲使嗔恚使思惟。初二种有爱使憍慢使无明使见谛。初三种见使疑使见谛。初二种九结中嗔恚结思惟。初二种爱结憍慢结无明结见谛。初三种见结失愿结疑结见谛。初二种嫉结悭结定思惟断。九十八使中二十八使见谛断十思惟断。余残若凡夫断思惟断。世尊弟子断见谛断(三门见谛竟也)。此三结几见苦谛断。几见习尽道谛断。几思惟断。答曰身见见苦断。戒盗有二行。或见苦断或见道断。疑有四行。或见苦断。或见习尽道断。贪嗔恚愚痴欲漏有漏无明漏。欲流有流无明流五行。见流四行。轭亦如是。受中欲受我受五行。戒受二行。见受四行。缚中欲爱身缚嗔恚身缚五行。戒盗身缚二行。我见身缚四行。盖中贪欲盖嗔恚睡眠掉盖五行。悔盖定思惟断。疑盖四行。结中爱结嗔恚结憍慢结五行。嫉结悭结定思惟断。五下分中贪欲嗔恚五行。身见见苦断。戒盗二行。疑四行。见中身见边见见苦断。邪见见盗四行。戒盗二行。身爱中五身爱思惟断。意更爱五行。使中贪欲使嗔恚使有爱使憍慢使无明使五行。见使疑使四行。结中爱结嗔恚结憍慢结无明结五行。见结失愿结疑结有四行。嫉结悭结定思惟断。九十八使中二十八见苦断。十九见习断。十九见尽断。二十二见道断。十思惟断(四门苦谛竟)。此三结几见几不见。答曰。二见一不见。贪嗔恚愚痴不见。漏中一不见二当分别。欲漏或见或不见。云何见。答曰。欲界五见。是谓见。云何不见。答曰。除欲界五见。诸余欲漏。是谓不见。有漏或见或不见。云何见。答曰。色无色界五见。是谓见。云何不见。答曰。除色无色界五见。诸余有漏。是谓不见。流中一见三不见。轭亦如是。受中二见二不见。缚中二见二不见。盖结不见。下分中二见三不见。见则见也。身爱不见。使中一见六不见。结中二见七不见。九十八使中三十六见。六十二不见(五门见门竟)。此三结几有觉有观。几无觉有观。几无觉无观。答曰。尽三行或有觉有观。或无觉有观。或无觉无观。贪嗔恚愚痴。及欲漏有觉有观。余残三行。或有觉有观。或无觉有观。或无觉无观。流中欲流有觉有观。余残三行或有觉有观。或无觉有观。或无觉无观。轭亦如是。受中欲受有觉有观。余残三行。或有觉有观。或无觉有观。或无觉无观。缚中欲爱身缚嗔恚身缚。有觉有观。余残三行。或有觉有观。或无觉有观。或无觉无观。盖及嗔恚结嫉结悭结有觉有观。余残三行。或有觉有观。或无觉有观。或无觉无观。下分中贪欲嗔恚有觉有观。余残及见三行。或有觉有观。或无觉有观。或无觉无观。身爱中五身爱有觉有观。意更爱三行。或有觉有观。或无觉有观。或无觉无观。使中贪欲使嗔恚使有觉有观。余残三行。或有觉有观。或无觉有观。或无觉无观。结中嗔恚结嫉结悭结有觉有观。余残三行。或有觉有观。或无觉有观。或无觉无观。九十八使中。欲界有觉有观。色界三行或有觉有观。或无觉有观。或无觉无观。无色界无觉无观(六门觉观竟)。此三结几乐根相应。几苦根相应。几喜根相应。几忧根相应。几护根相应。答曰。身见戒盗三。除苦根忧根。疑四除苦根。贪三除苦根忧根。嗔恚三。除乐根喜根。愚痴及欲漏无明漏五。有漏三。除苦根忧根。流中欲流无明流五有流三。除苦根忧根。见流四。除苦根。轭亦如是。受中欲受五。戒受我受三除苦根忧根。见受四。除苦根。缚中嗔恚身缚三。除乐根喜根。余残缚三。除苦根忧根。盖中贪欲盖三。除苦根忧根。嗔恚盖三。除乐根喜根。睡掉五眠三。除乐根苦根悔疑二根相应。忧根及护根。结中嗔恚结三。除乐根喜根。爱结憍慢结三。除苦根忧根。嫉结悭结二根相应。忧根及护根也。下分中贪欲三。除苦根忧根。嗔恚三。除乐根喜根。身见戒盗三。除苦根忧根。疑四。除苦根。见中邪见四。除苦根。余残见三。除苦根忧根。身爱中五身爱二根相应。乐根护根意更爱三。除苦根忧根。使中贪欲使有爱使憍慢使三。除苦根忧根嗔恚使三。除乐根喜根。无明使五。见使疑使四。除苦根。结中嗔恚结三。除乐根喜根。爱结憍慢结失愿结三。除苦根忧根。无明结五。见结疑结四。除苦根。嫉结悭结。二根相应。忧根护根。九十八使中欲界中身见边见见盗戒盗见谛所断。欲憍慢二根相应。喜根及护根。疑见谛所断嗔恚二根相应。忧根及护根。邪见见谛所断无明三。除乐根苦根。思惟所断贪欲三。除苦根忧根。嗔恚三。除乐根喜根。憍慢二根相应。喜根及护根。无明使五。色界三。除苦根忧根。无色界一。护根相应也(七门根门竟)。此三结几欲界系。几色界系。几无色界系。答曰。尽有三行。或欲界系。或色界系。或无色界系。贪嗔恚愚痴。及欲漏欲界系。有漏或色界系。或无色界系。余残三行。或欲界系。或色界系。或无色界系。流中欲流欲界系。有流或色界系。或无色界系。余残三行。或欲界系。或色无色界系。轭亦如是。受中欲受欲界系。我受或色界系。或无色界系。余残三行。或欲界系。或色无色界系。缚中欲爱身缚嗔恚身缚欲界系。余残三行。或欲界系。或色无色界系。五盖及嗔恚结嫉结悭结欲界系。余残三行。或欲界系。或色无色界系。下分中贪欲嗔恚欲界系。余残及五见三行。或欲界系。或色无色界系。身爱中鼻更爱舌更爱欲界系。眼更爱耳身更爱。或欲界系。或色界系。意更爱三行。或欲界系。或色无色界系。使中贪欲使嗔恚使欲界系。有爱使。或色界系。或无色界系。余残三行。或欲界系。或色无色界系。结中嗔恚结嫉结悭结欲界系。余残三行。或欲界系。或色无色界系。九十八使中三十六欲界系。三十一色界系。三十一无色界系(八门系门竟也)。诸所有结使是欲界者。彼结使在欲界耶。答曰。或是欲界结使。彼结使不在欲界。云何是欲界结使。彼结使不在欲界。答曰。结使所缠魔波旬住梵天上。如来语言亦结使所缠。从色界没办欲界中阴。是谓是欲界结使。彼结使不在欲界。云何结使在欲界。彼结使不是欲界。答曰。结使所缠从欲界没。办色界中阴。亦所有结使是色无色界。住欲界现在前。是谓在欲界结使。彼结使不是欲界。云何是欲界结使。彼结使亦在欲界。答曰。结使所缠从欲界没。办欲界中阴生阴。亦诸结使在欲界者。住欲界现在前。是谓结使是欲界彼结使亦在欲界。云何亦不是欲界结使。彼结使亦不在欲界。答曰诸结使所缠从色界没。办色界中阴生阴。色界没生无色界。无色界没生无色界。无色界没生色界。亦所有结使在色无色界。住色界现在前。诸所有结使在无色界。住无色界现在前是谓结使亦不是欲界。彼结使亦不在欲界。诸所有结使是色界彼结使在色界耶。答曰。或有结使是色界。彼结使不在色界。云何结使是色界彼结使不在色界。答曰。结使所缠从欲界没办色界中阴。亦所有结使是色界。住欲界现在前。是谓色界结使彼结使不在色界。云何在色界结使彼结使不是色界。答曰。诸结使所缠魔波旬住梵天上。如来语言亦结使所缠。从色界没办欲界中阴。亦所有结使在无色界。住色界现在前。是谓在色界结使彼结使不是色界。云何是色界结使彼结使亦在色界。答曰。诸结使所缠从色界没办。色界中阴生阴。亦所有结使是色界。住色界现在前。是谓是色界结使彼结使亦在色界。云何结使不是色界彼结使亦不在色界。答曰。诸结使所缠从欲界没。办欲界中阴生阴。从欲界没生无色界。无色界没生无色界。无色界没生欲界。亦所有结使在无色界。住欲界现在前。亦所有结使在无色界。住无色界现在前。是谓结使不是色界彼结使亦不在色界。非亦如是诸所有结使是无色界。彼结使在无色界耶。答曰。如是诸所有结使在无色界。彼结使是无色界也。颇是无色界结使彼结使不在无色界耶。答曰。有诸所有结使是无色界。住欲色界现在前。诸所有结使不是无色界。彼结使亦不在无色界耶。答曰。如是诸所有结使不是无色界。彼结使亦不在无色界。颇结使不在无色界。彼结使非不是无色界耶。答曰。有诸所有结使是无色界。住欲界色界现在前(九门竟)。见谛成就世尊弟子。色未尽为色所系耶。答曰。如是。设为色所系色不尽耶。答曰。如是。若痛未尽为痛所系耶。答曰。如是。痛未尽为痛所系。颇为痛所系非痛未尽耶。答曰有家家斯陀含。一种欲界系增上中思惟所断结尽。彼相应痛下结使系。想行识亦复如是(十门竟)。见谛成就世尊弟子。若色已尽彼色脱耶。答曰。如是。若色不系彼色尽耶。答曰。如是。若痛已尽彼痛不系耶。答曰。如是。若痛不系彼痛尽耶。颇痛尽彼痛非不系耶。答曰。有家家斯陀含。一种欲界系增上中思惟所断结尽。彼相应痛下结使系。想行识亦复如是(十一门竟)。五人坚信坚法信解脱见到身证。坚信人于此三结。成就几不成就几。答曰。苦未知智未生一切成就。苦未知智生。二成就一不成就。贪嗔恚愚痴欲爱未尽。一切成就。欲爱已尽。一切不成就。有漏中欲爱未尽一切成就。欲爱已尽。二成就一不成就。流中欲爱未尽。一切成就。欲爱已尽。三成就一不成就。轭受亦如是。缚中欲爱未尽。一切成就。欲爱已尽。二成就。二不成就。盖中欲爱未尽。道法智未生。一切成就若欲爱未尽。道法智生四成就一不成就。欲爱已尽。一切不成就。结中欲爱未尽。一切成就。欲爱已尽。二成就三不成就。下分中欲爱未尽。苦未知智未生。一切成就。若欲爱未尽苦未知智生。四成就一不成就欲爱已尽苦未知智未生。三成就二不成就。若欲爱已尽苦未知智生。二成就三不成就。见中苦未知智未生。一切成就。苦未知智生。三成就二不成就。身爱中欲爱未尽。一切成就。欲爱已尽。梵天爱未尽。四成就二不成就。梵天爱尽。一成就五不成就。使中欲爱未尽。一切成就。欲爱已尽。五成就二不成就。结中欲爱未尽。一切成就。欲爱已尽。六成就三不成就。九十八使中欲爱未尽。苦法智未生。一切成就。苦法智生苦未知智未生。欲界苦谛所断。不成就。余残成就。苦未知智生习法智未生。三界苦谛所断。不成就。余残成就。习法智生习未知智未生。三界苦谛所断。不成就。及欲界习谛所断余残成就。习未知智生尽法智未生。三界苦习所断。不成就。余残成就。尽法智生尽未知智未生。三界苦谛习谛所断不成就。及欲界尽谛所断余残成就。尽未知智生道法智未生。三界苦谛习谛尽谛所断不成就。余残成就。道法智生三界苦集尽谛所断不成就。及欲界道谛所断余残成就。欲爱已尽色爱未尽。苦未知智未生。欲界一切不成就。余残成就。苦未知智生习未知智未生。欲界一切不成就。及色无色界苦谛所断余残成就。习未知智生尽未知智未生。欲界一切不成就。及色无色界苦谛习谛所断余残成就。尽未知智生欲界一切不成就。及色无色界苦谛习谛尽谛所断余残成就。色爱已尽无色爱未尽。苦未知智未生。欲色界一切不成就。余残成就。苦未知智生。习未知智未生。欲色界一切不成就。及无色界苦谛所断余残成就。习未知智生。尽未知智未生。欲色界一切不成就。及无色界苦谛习谛所断余残成就。尽未知智生。欲色界一切不成就。及无色界苦谛习谛尽谛所断余残成就。坚法亦如是。信解脱人。此三结几成就几不成就。答曰。一切不成就贪嗔恚愚痴欲爱未尽一切成就欲爱已尽。一切不成就。有漏中欲爱未尽。一切成就。欲爱已尽。二成就一不成就。流中欲爱未尽。三成就一不成就。欲爱已尽。二成就二不成就。轭亦如是。受中欲爱未尽。二成就二不成就。欲爱已尽。一成就三不成就。缚中欲爱未尽。二成就二不成就。欲爱已尽。一切不成就。盖中欲爱未尽。四成就一不成就。欲爱已尽。一切不成就。结中欲爱未尽。一切成就。欲爱已尽。二成就三不成就。下分中欲爱未尽。二成就三不成就。欲爱已尽。一切不成就。见不成就。身爱中欲爱未尽。一切成就。欲爱已尽。梵天爱未尽。四成就二不成就。梵天爱尽。一成就五不成就。使中欲爱未尽。五成就二不成就。欲爱已尽。三成就四不成就。结中欲爱未尽六成就三不成就。欲爱已尽。三成就六不成就。九十八使中。欲爱未尽。十成就八十八不成就。欲爱已尽。色爱未尽。六成就九十二不成就。色爱已尽。无色爱未尽。三成就九十五不成就。见到亦复如是。身证人。此三结几成就几不成就。答曰。一切不成就。贪嗔恚愚痴不成就。有漏中二成就一不成就。流中二成就二不成就。轭亦如是。受中一成就三不成就。缚不成就。盖不成就。结中二成就三不成就。下分不成就。见不成就。身爱中一成就五不成就。使中三成就四不成就。结中三成就六不成就。九十八使中三成就九十五不成就(十二门竟)。身见。彼身见几缘缘。答曰。或四三二一。谁四。答曰。如身见次第生身见。即彼思惟前生后生因。次第缘增上。是谓四。谁三。答曰。如身见次第生身见。即彼不思惟前生后生因。次第增上无缘。如身见次第生。若干心生身见。即彼思惟前生后生因缘增上无次第。是谓三。谁二。答曰。如身见次第生。若干心生身见。即彼不思惟前生后生因增上。是谓二。谁一。答曰。后生前生。若与缘缘增上。不与缘一增上。未来过去现在若与缘缘增上。不与缘一增上。未来现在过去若与缘缘增上。不与缘一增上。欲界系色界系一增上。色界系欲界系。若与次第次第增上。不与次第一增上。欲界系无色界系一增上。无色界系欲界系若与次第次第增上。不与次第一增上。色界系无色界系一增上。无色界系色界系。若与次第次第增上。不与次第一增上。如身见身见如是不一切遍。不一切遍不一切遍。一切遍身见戒盗有几缘缘。答曰。或四三二一。谁四。答曰。如身见次第生。戒盗即彼思惟前生后生因次第缘增上。是谓四。谁三。答曰。如身见次第生。戒盗即彼不思惟。前生后生因次第增上无缘。如身见次第生。若干心生戒盗。即彼思惟前生后生因缘增上无次第。是谓三。谁二。答曰。如身见次第生。若干心生戒盗。即彼不思惟前生后生因增上。是谓二。谁一。答曰。后生前生。若与缘缘增上。不与缘一增上。未来过去现在若与缘缘增上。不与缘一增上。未来现在过去若与缘缘增上不与缘一增上。欲界系色界系一增上。色界系欲界系若与次第无缘次第增上。若与缘无次第缘增上。若与次第缘次第缘增上。若不与次第缘一增上。欲界系无色界系一增上。无色界系欲界系。若与次第无缘次第增上。若与缘无次第缘增上。若与次第缘次第缘增上。若不与次第缘一增上。色界系无色界系一增上。无色界系色界系。若与次第无缘次第增上。若与缘无次第缘增上。若与次第缘次第缘增上。若不与次第缘一增上。如身见戒盗如是。不一切遍一切遍。一切遍不一切遍。
　　阿毗昙不善品第九竟(梵本六百二首卢秦长十四字也)
阿毗昙八犍度论卷第五
结使犍度第二之二一行跋渠第二
　　一行历六小七亦大。七摄钩琐有由何定灭结使。诸道断智八人。九结爱结嗔恚结憍慢结无明结见结失愿结疑结悭结嫉结。若身中爱结系彼有嗔恚耶。若有嗔恚结系复有爱结耶。若身中有爱结系。有憍慢结无明结见结失愿结疑结悭结嫉结复有耶。若有嫉结系复有爱结耶。身中乃至悭结系复有嫉结耶。设有嫉结复有悭结耶(一行竟)。若身中过去爱结系未来复有耶。若有未来过去复有耶(一)。若有过去现在复有耶。若有现在过去复有耶(二)。若有未来现在复有耶。若有现在未来复有耶(三)。若有过去未来现在复有耶。若有未来现在过去复有耶(四)。若有未来过去现在复有耶。若有过去现在未来复有耶(五)。若有现在过去未来复有耶。若有过去未来现在复有耶(六)。乃至悭嫉亦复如是。若身中有过去爱结系。过去嗔恚结复有耶。若有过去嗔恚结。过去爱结复有耶(一)。若身中有过去爱结系。未来复有嗔恚结耶。若有未来嗔恚结。过去复有爱结耶(二)。若身中有过去爱结系。现在复有嗔恚结耶。若有现在嗔恚结。过去复有爱结耶(三)。若身中有过去爱结系。过去现在复有嗔恚结耶。若有过去现在嗔恚结。过去复有爱结耶(四)。若身中有过去爱结系。未来现在复有嗔恚结耶。若有未来现在嗔恚结。过去复有爱结耶(五)。若身中有过去爱结系。过去未来复有嗔恚结耶。若有过去未来嗔恚结。过去复有爱结耶(六)。若身中有过去爱结系。过去未来现在复有嗔恚结耶。若有过去未来现在嗔恚结。过去复有爱结耶(七事竟)。过去爱过去嗔恚过去憍慢(一)。未来(二)。现在(三)。过去现在(四)。未来现在(五)。过去未来(六)。过去未来现在憍慢(七)。乃至悭嫉亦复如是(大七竟)。身见几使所摄。戒盗疑乃至无色界思惟所断无明。几使所摄(门竟)。三结三不善根。三结为摄三不善根。三不善根为摄三结。三结乃至九十八使。三结为摄九十八使。九十八使为摄三结乃至九结。九十八使为九结摄九十八使。九十八使为摄九结(琐门竟)。此三结几受欲有。几受色有。几受无色有。此乃至九十八使。几受欲有。几受色无色有(有门竟)。身见由何三昧尽。戒盗疑乃至无色界思惟所断无明使。由何三昧尽(三昧门竟)。若结过去彼结已系耶。若彼结已系彼过去结耶。若结未来彼结当系耶。若彼结当系彼未来结耶。若结现在今系彼结耶。若今系彼结现在耶(三世结处竟)。若以道灭欲界结。于彼道退得彼结系。不得彼结系。若以道灭色无色界结。于彼道退得彼结系。不得彼结系(道退竟)。九断智。欲界中苦谛习谛所断结尽一断智。色无色界苦谛习谛所断结尽二断智。欲界尽谛所断结尽三断智。色无色界尽谛所断结尽四断智。欲界道谛所断结尽五断智。色无色界道谛所断结尽六断智。五下分结尽七断智。色爱尽八断智。一切结尽九断智。九断智为摄一切断智。一切断智为摄九断智。八人趣须陀洹证得须陀洹。趣斯陀含证得斯陀含。趣阿那含证得阿那含。趣阿罗汉证得阿罗汉。向须阿洹证于九断智。成就几智。不成就几智。乃至向阿罗汉证阿罗汉。于九断智成就几智不成就几智。此章义愿具演说。九结爱结嗔恚结憍慢结无明结见结失愿结疑结悭结嫉结。身中有爱结系。复有嗔恚结耶。答曰。如是。若有嗔恚结则有爱结。颇有爱结无嗔恚结耶。答曰有。若色无色界法爱结未尽。若身中有爱结系。复有憍慢耶。答曰。如是。若有憍慢有爱结耶。答曰。如是。若身中有爱结系有无明结耶。答曰。如是。有爱结则有无明结耶。颇有无明无爱结耶。答曰有。苦智生习智未生。若苦谛所断法中。习谛所断无明结未尽。若身中有爱结系复有见结耶。答曰。或有爱无有见也。云何有爱无有见耶。答曰。习智已生尽智未生。若尽谛道谛所断见不相应法爱结未尽。若思惟所断法爱结未尽。尽智已生道智未生。若道谛所断见不相应法爱结未尽。若思惟所断法爱结未尽。见谛成就世尊弟子。思惟所断法爱结未尽。是谓爱非见。云何见非爱。答曰。苦智已生习智未生。苦谛所断法习谛所断见结未尽。是谓见非爱。云何二俱系。答曰。人身体支节尽系。若四谛思惟所断法二俱系。苦智已生习智未生。若习尽道谛思惟所断法二俱系。习智已生尽智未生。尽谛道谛所断见相应法二俱系。尽智已生道智未生。道谛所断见相应法二俱系。是谓身中二俱系。云何身中二俱不系耶。答曰。习智已生尽智未生。苦谛习谛所断法二俱不系。尽智已生道智未生。苦习尽谛所断法二俱不系。见谛成就世尊弟子。四谛所断法二俱不系。欲爱已尽于欲界法二俱不系。色无色爱尽色无色界法二俱不系。是谓身二俱不系。疑亦如是。若身中有爱结系复有失愿耶。答曰。或有爱无失愿。云何有爱无失愿耶。答曰。习智已生尽智未生。思惟所断法爱结未尽。尽智已生道智未生。思惟所断法爱结未尽。见谛成就世尊弟子。若思惟所断法爱结未尽。是谓爱无失愿。云何有失愿无爱。答曰。苦智已生习智未生。若苦谛所断法习谛所断失愿结未尽。是谓失愿无爱。云何身二俱系。答曰。人身体支节尽缚。四谛思惟所断法二俱系。苦智已生习智未生。若习尽道谛思惟所断法二俱系。习智已生尽智未生。尽谛道谛所断法二俱系。尽智已生道智未生。若道谛所断法二俱系。是谓二俱系。云何二俱不系。答曰。习智已生尽智未生。苦谛习谛所断法二俱不系。尽智已生道智未生。苦习尽谛所断法二俱不系。见谛成就世尊弟子。四谛所断法二俱不系。欲爱尽于欲界法二俱不系。色无色界爱尽色无色界法二俱不系。是谓身二俱不系。若身中爱结系复有悭结耶。答曰。如是。有悭则有爱也。颇有爱无悭耶。答曰。有欲界四谛所断法爱结未尽。乃至色无色界法爱结未尽。嫉亦如是。(爱门竟)。憍慢门亦如是。若身中有嗔恚结系。复有憍慢结耶。答曰。如是。有嗔恚结系则有憍慢结耶。颇有憍慢无嗔恚耶。答曰。有色无色界法憍慢结未尽。若身中有嗔恚结系有无明结耶。答曰。如是。有嗔恚则有无明也。颇有无明无嗔恚耶。答曰。有欲爱未尽。苦智已生习智未生。欲界中苦谛所断法。习谛所断无明结未尽。若色无色界法无明结未尽。若身中有嗔恚结系有见结耶。答曰。或有嗔恚无见。云何嗔恚无见。答曰。欲爱未尽习智已生尽智未生。欲界中尽谛所断道谛所断。见不相应法嗔恚结未尽。欲界中思惟所断法嗔恚结未尽。尽智已生道智未生。欲界中道谛所断。见不相应法嗔恚结未尽。欲界中思惟所断法嗔恚结未尽。见谛成就世尊弟子。欲爱未尽欲界思惟所断法嗔恚结未尽。是谓嗔恚无见也。云何见无嗔恚。答曰。欲爱未尽苦智已生习智未生。欲界中苦谛所断法。习谛所断见结未尽。色无色界法见结未尽。是谓见无嗔恚。云何身二俱系。答曰。人身体支节尽缚。欲界中四谛思惟所断法二俱系。欲爱未尽苦智已生习智未生。欲界中习尽道谛思惟所断法二俱系。习智已生尽智未生。欲界中尽谛道谛所断见相应法二俱系。尽智已生道智未生。欲界中道谛所断见相应法二俱系。是谓身二俱系。云何身二俱不系。答曰。习智已生尽智未生。苦谛习谛所断法二俱不系。色无色界思惟所断法二俱不系。尽智已生道智未生。苦习尽谛所断法二俱不系。色无色界思惟所断法二俱不系。见谛成就世尊弟子。四谛所断法二俱不系。欲爱已尽欲界法二俱不系。色无色界爱尽色无色界法二俱不系。是谓身二俱不系。疑亦如是。若身中有嗔恚结系复有失愿耶。答曰。或有嗔恚无失愿也。云何有嗔恚无失愿。答曰。欲爱未尽习智已生尽智未生。欲界思惟所断法嗔恚未尽。尽智已生道智未生。欲界思惟所断法嗔恚未尽。见谛成就世尊弟子。欲爱未尽欲界思惟所断法嗔恚未尽。是谓嗔恚无失愿。云何有失愿无嗔恚。答曰。欲爱未尽苦智已生习智未生。欲界苦谛所断法习谛所断失愿未尽。色无色界法失愿未尽。是谓失愿无嗔恚。云何二俱系。答曰。人身体支节尽缚。欲界四谛思惟所断法二俱系。欲爱未尽苦智已生习智未生。欲界习尽道谛思惟所断法二俱系。习智已生尽智未生。欲界尽谛道谛所断法二俱系。尽智已生道智未生。欲界道谛所断法二俱系。是谓身二俱系。云何身二俱解脱。答曰。习智已生尽智未生。苦谛习谛所断法二俱解脱。色无色界思惟所断法二俱解脱。尽智已生道智未生。苦谛习谛尽谛所断法二俱解脱。色无色界思惟所断法二俱解脱。见谛成就世尊弟子。四谛所断法二俱解脱。色无色界思惟所断法二俱解脱。欲爱已尽欲界法二俱解脱。色无色爱尽色无色界法二俱解脱。是谓身二俱解脱。若身中有嗔恚结系有悭结耶。答曰。如是。有悭结则有嗔恚结。颇有嗔恚结无悭耶答曰。有欲界四谛所断法嗔恚未尽嫉结亦如是(嗔恚竟)。若身中有无明结系有见结耶。答曰。如是。有见则有无明也。颇有无明无见耶。答曰。习智已生尽智未生。尽谛道谛所断见不相应法无明结未尽。思惟所断法无明结未尽。尽智已生道智未生。道谛所断见不相应法无明结未尽。思惟所断法无明结未尽。见谛成就世尊弟子。思惟所断法无明结未尽。疑亦如是。若身中有无明结系有失愿结耶。答曰。如是有失愿则有无明也。颇有无明无失愿耶。答曰。有习智已生尽智未生。思惟所断法无明结未尽。尽智已生道智未生。思惟所断法无明结未尽。见谛成就世尊弟子。思惟所断法无明结未尽。若身中有无明结系有悭结耶。答曰。如是。有悭结则有无明也。颇有无明无悭耶。答曰。有欲界四谛所断法无明结未尽。色无色界法无明结未尽。嫉亦如是(痴门竟)。若身中有见结系有失愿耶。答曰。如是。有见结则有失愿也。颇有失愿无见耶。答曰。有习智已生尽智未生。尽谛道谛所断见不相应法失愿结未尽。尽智已生道智未生。道谛所断见不相应法失愿未尽。若身中有见结系有疑结耶。答曰。或有见无疑也。云何有见无疑耶。答曰。习智已生尽智未生。尽谛道谛所断见相应法见结未尽。尽智已生道智未生。道谛所断见相应法见结未尽。是谓见无疑也。云何有疑无见耶。答曰。习智已生尽智未生。尽谛道谛所断疑相应法疑结未尽。尽智已生道智未生。道谛所断疑相应法疑结未尽。是谓疑无见也。云何身二俱系。答曰。人身体支节尽缚。四谛思惟所断法二俱系。苦智已生习智未生。习尽道谛思惟所断法二俱系。是谓身二俱系。云何身二俱解脱。答曰。习智已生尽智未生。苦谛习谛所断法二俱解脱。尽谛道谛所断见疑不相应法二俱解脱。思惟所断法二俱解脱。尽智已生道智未生。苦谛习谛尽谛所断法二俱解脱。道谛所断见疑不相应法二俱解脱。思惟所断法二俱解脱。见谛成就世尊弟子。四谛所断法二俱解脱。欲爱已尽欲界法二俱解脱。色无色爱尽色无色界法二俱解脱。是谓身二俱解脱。若身中有见结系有悭结耶。答曰。或有见无悭。云何有见无悭耶。答曰。欲界四谛所断法见结未尽。色无色界法见结未尽。是谓见无悭。云何有悭非见。答曰。欲爱未尽习智已生尽智未生。欲界思惟所断法悭结未尽。尽智已生道智未生。欲界思惟所断法悭结未尽。见谛成就世尊弟子。欲爱未尽欲界思惟所断法悭结未尽。是谓悭非见。云何身二俱系。答曰。人身体支节尽缚。欲界思惟所断法二俱系。欲爱未尽苦智已生习智未生。欲界思惟所断法二俱系。是谓二俱系。云何二俱解脱。答曰。习智已生尽智未生。苦习谛所断法二俱解脱。尽道谛所断见不相应法二俱解脱。色无色界思惟所断法二俱解脱。尽智已生道智未生。苦习尽谛所断法二俱解脱。道谛所断见不相应法二俱解脱。色无色界思惟所断法二俱解脱。见谛成就世尊弟子。四谛所断法二俱解脱。色无色界思惟所断法二俱解脱。欲爱已尽欲界法二俱解脱。色无色爱尽。色无色界法二俱解脱。是谓二俱解脱。嫉亦如是(第五见门竟历四也)。若身中有失愿结系有疑结耶。答曰。如是。有疑结则有失愿也。颇有失愿无疑耶。答曰。有习智已生尽智未生。尽谛道谛所断疑不相应法失愿结未尽。尽智已生道智未生。道谛所断疑不相应法失愿结未尽。若身中有失愿结系有悭结耶。答曰。或有失愿无悭。云何有失愿无悭耶。答曰。欲界四谛所断法失愿结未尽。色无色界法失愿结未尽。是谓有失愿无悭。云何有悭无失愿耶。答曰。欲爱未尽习智已生尽智未生。欲界思惟所断法悭结未尽。尽智已生道智未生。欲界思惟所断法悭结未尽。见谛成就世尊弟子。欲爱未尽欲界思惟所断法悭结未尽。是谓悭无失愿。云何二俱系。答曰。人身体支节尽缚。欲界思惟所断法二俱系。欲爱未尽苦智已生习智未生。欲界思惟所断法二俱系。是谓身二俱系。云何二俱解脱。答曰。习智已生尽智未生。苦习谛所断法二俱解脱。色无色界思惟所断法二俱解脱。尽智已生道智未生。苦习尽谛所断法二俱解脱。色无色界思惟所断法二俱解脱。见谛成就世尊弟子。四谛所断法二俱解脱。色无色界思惟所断法二俱解脱。欲爱已尽欲界法二俱解脱。色无色界爱尽色无色界法二俱解脱。是谓二俱解脱。嫉亦如是(第六失愿门历三也)。若身中有疑结系有悭结耶。答曰。或有疑无悭。云何有疑无悭耶。答曰。欲界四谛所断法疑结未尽。色无色界法疑结未尽。是谓有疑无悭。云何有悭无疑。答曰。欲爱未尽习智已生尽智未生。欲界思惟所断法悭结未尽。尽智已生道智未生。欲界思惟所断法悭结未尽。见谛成就世尊弟子。欲爱未尽欲界思惟所断法悭结未尽。是谓有悭无疑也。云何二俱系。答曰。人身体支节尽缚欲界思惟所断法二俱系。欲爱未尽苦智已生习智未生。欲界思惟所断法二俱系。是谓二俱系。云何二俱解脱。答曰。习智已生尽智未生。苦谛习谛所断法二俱解脱。尽谛道谛所断疑不相应法二俱解脱。色无色界思惟所断法二俱解脱。尽智已生道智未生。苦谛习谛尽谛所断法二俱解脱。道谛所断疑不相应法二俱解脱。色无色界思惟所断法二俱解脱。见谛成就世尊弟子。四谛所断法二俱解脱。色无色界思惟所断法二俱解脱。欲爱已尽欲界法二俱解脱。色无色界爱尽。色无色界法二俱解脱。是谓二俱解脱。嫉亦如是(第七疑门竟)。若身中有悭结系有嫉结耶。答曰。如是。若有嫉有悭结耶。答曰。如是。一行竟(历六道也)
　　身中有过去爱结系有未来耶。答曰。如是。设有未来有过去耶。答曰。本兴未尽则系。若本不兴本兴已尽则不系。若有过去有现在耶。答曰。若现在前。设现在有过去耶。答曰。若本兴不尽则系。若本不兴本兴已尽则不系。若有未来有现在耶。答曰。若现在前。设有现在有未来耶。答曰。如是。若有过去有未来现在耶。答曰。未来则系现在。若现在前设有未来。现在有过去耶。答曰。若本兴未尽则系。若本不兴兴者已尽则不系。若有未来有过去现在耶。答曰。或有未来无过去现在。或有未来及过去无现在。或有未来及现在无过去。或有未来过去现在。云何有未来无过去现在耶。答曰。若身中有爱结未尽。若本不兴本兴已尽不现在前。是谓未来无过去现在。云何未来及过去无现在耶。答曰。身中本兴爱结未尽。有此身爱结不现在前。是谓未来及过去无现在。云何未来及现在无过去耶。答曰。身中有爱结现在前。若本不兴兴者已尽。是谓未来及现在无过去。云何未来及过去现在耶。答曰。身中爱结本兴未尽。又此身爱结现在前。是谓未来及过去现在。设有过去现在有未来耶。答曰。如是。若有现在有过去未来耶。答曰。未来则系过去。若本兴未尽则系。若本不兴兴者已尽则不系。设有过去未来有现在耶。答曰。若现在前(爱历六尽也)。嗔恚憍慢悭嫉亦复如是。身中有过去无明结系有未来耶。答曰。如是。设有未来有过去耶。答曰。如是。若有过去有现在耶。答曰。若现在前。设有现在有过去耶。答曰。如是若有未来有现在耶。答曰。若现在前。设有现在有未来耶。答曰。如是。若有过去有未来现在耶。答曰。未来则系现在若现在前。设有未来现在有过去耶。答曰。如是。若有未来有过去现在耶。答曰。过去则系现在若现在前。设有过去现在有未来耶。答曰。如是。若有现在有过去未来耶。答曰。如是。设有过去未来有现在耶。答曰。若现在前(无明历六竟也)。见失愿疑亦复如是。身中有过去爱结系。有过去嗔恚结耶。答曰。若本兴未尽则系。若本不兴兴者已尽则不系。设有过去嗔恚结有过去爱结耶。答曰。若本兴未尽则系。若前不兴兴者已尽则不系。身中有过去爱结系有未来嗔恚结耶。答曰。若未尽。设有未来嗔恚结有过去爱结耶。答曰。若前兴未尽则系。若前不兴兴者已尽则不系。身中有过去爱结系有现在嗔恚结耶。答曰。若现在前。设有现在嗔恚结有过去爱结耶。答曰。若前兴未尽则系。若前不兴兴者已尽则不系。身中有过去爱结系有过去现在嗔恚结耶。答曰。或有过去爱结无过去现在嗔恚结。或有过去爱结及过去嗔恚结无现在。或有过去爱结及现在嗔恚结无过去。或有过去爱结及过去现在嗔恚结。云何身中有过去爱结无过去现在嗔恚结耶。答曰。身中爱结前兴未尽。又此身中前不兴嗔恚结。若前兴便尽不现在前。是谓身过去爱结系无过去现在嗔恚结。云何身中过去爱结系及过去嗔恚结无现在耶。答曰。身中爱结嗔恚结前兴未尽。又此身中嗔恚结不现在前。是谓身过去爱结系及过去嗔恚结无现在。云何身中过去爱结系及现在嗔恚结无过去耶。答曰。身中爱结前兴未尽。又此身中嗔恚结现在前。若本不兴兴者已尽。是谓身过去爱结系及现在嗔恚结无过去。云何身过去爱结系及过去现在嗔恚结耶。答曰。若身中爱结嗔恚结前兴不尽。又此身中嗔恚结现在前。是谓身过去爱结系及过去现在嗔恚结也。设有过去现在嗔恚结有过去爱结耶。答曰。若本兴爱结未尽则系。若前不兴兴者便尽则不系。身中有过去爱结系。有未来现在嗔恚结耶。答曰。或有过去爱结系。无有未来现在嗔恚结也。或有过去爱结系。及未来嗔恚结无现在。或有过去爱结系及未来现在嗔恚结。云何身有过去爱结系无未来现在嗔恚结耶。答曰。色无色界法前兴爱结未尽。是谓身过去爱结系无未来现在嗔恚结。云何身过去爱结系及未来嗔恚结无现在耶。答曰。身中前兴爱结未尽。又此身中嗔恚结未尽不现在前。是谓身过去爱结系及未来嗔恚结无现在。云何身过去爱结系及未来现在嗔恚结耶。答曰。身中前兴爱结未尽。又此身中嗔恚结现在前。是谓身过去爱结系。及未来现在嗔恚结也。设有未来现在嗔恚结有过去爱结乎。答曰。若本兴未尽则系。若本不兴兴者已尽则不系。身中有过去爱结系。有过去未来嗔恚结乎。答曰。或有过去爱结。系。无过去未来嗔恚结。或有过去爱结系及未来嗔恚结无过去。或有过去爱结系及过去未来嗔恚结。云何身有过去爱结系无过去未来嗔恚结耶答曰。色无色界法前兴爱结未尽。是谓身过去爱结系无过去未来嗔恚结。云何身过去爱结系及未来嗔恚结无过去。答曰。身前兴爱结未尽。又此身中嗔恚结未尽。若本不兴兴者已灭。是谓身过去爱结系及未来嗔恚结无过去。云何身过去爱结系及过去未来嗔恚结耶。答曰。身中爱结嗔恚结前兴未尽。是谓身过去爱结系及过去未来嗔恚结。设有过去未来嗔恚结有过去爱结乎。答曰。若本兴未尽则系。若前不兴兴者已尽则不系。
阿毗昙八犍度论卷第六
结使犍度第二之三一行跋渠第二之余
　　身中有过去爱结系。有过去未来现在嗔恚结乎。答曰。或有过去爱结系。无过去未来现在嗔恚结。或有过去爱结系。及未来嗔恚结。无过去现在。或有过去爱结系。及过去未来嗔恚结无现在。或有过去爱结系。及未来现在嗔恚结无过去。或有过去爱结系。及过去未来现在嗔恚结。云何身有过去爱结系。无过去未来现在嗔恚结乎。答曰。色无色界法前兴爱结未尽。是谓身过去爱结系。无过去未来现在嗔恚结。云何身过去爱结系。及未来嗔恚结。无过去现在嗔恚结乎。答曰。身中前兴爱结未尽。又此身中嗔恚结未尽。若前不兴兴者已尽不现在前。是谓身过去爱结系及未来嗔恚结。无过去现在。云何身有过去爱结系。及过去未来嗔恚结。无现在乎。答曰。身中爱结嗔恚结前兴未尽。又此身中嗔恚结不现在前。是谓身过去爱结系及过去未来嗔恚结无现在。云何身过去爱结系。及未来现在嗔恚结无过去乎。答曰。身中前兴爱结未尽。又此身中嗔恚结现在前。若前不兴兴者已尽。是谓身过去爱结系。及未来现在嗔恚结无过去。云何身有过去爱结系。及过去未来现在嗔恚结乎。答曰。身中爱结嗔恚结前兴未尽。又此身中嗔恚结现在前。是谓身过去爱结系。及过去未来现在嗔恚结。设有过去未来现在嗔恚结。有过去爱结乎。答曰。若前兴未尽则系。若本不兴兴者已尽则不系(嗔七事竟也)。悭嫉亦如是。身中有过去爱结系。复有过去憍慢结耶。答曰。若前兴未尽则系。若前不兴兴者已尽则不系。设有过去憍慢结有过去爱结乎。答曰。若前兴未尽则系。若前不兴兴者已尽则不系。身中有过去爱结系。复有未来憍慢结乎。答曰。如是。设有未来憍慢结。复有过去爱结乎。答曰。若前兴未尽则系。若前不兴兴者已尽则不系。身中有过去爱结系。复有现在憍慢结乎。答曰。若现在前。设有现在憍慢结复有过去爱结乎。答曰。若前兴未尽则系。若前不兴兴者已尽则不系。身中有过去爱结系。有过去现在憍慢结乎。答曰。或有过去爱结无过去现在憍慢结。或有过去爱结及过去憍慢无现在。或有过去爱结系及现在憍慢无过去。或有过去爱结及过去现在憍慢。云何身中有过去爱结系。无过去现在憍慢乎。答曰。身中前兴爱结未尽。又此身中憍慢若前不兴兴者已尽不现在前。是谓身过去爱结系无过去现在憍慢。云何身有过去爱结系及过去憍慢无现在。答曰。身中爱结憍慢结前兴未尽。又此身中憍慢结不现在前。是谓身过去爱结系及过去憍慢结无现在。云何身有过去爱结系及现在憍慢无过去乎。答曰。身中前兴爱结未尽。又此身中憍慢结现在前。若本不兴兴者已尽。是谓身过去爱结系及现在憍慢无过去。云何身有过去爱结系及过去现在憍慢乎。答曰。身中爱结憍慢结前兴未尽。又此身中憍慢结现在前。是谓身过去爱结系及过去现在憍慢。设有过去现在憍慢结有过去爱结乎。答曰。若前兴未尽则系。若本不兴兴者已尽则不系。身中有过去爱结系。有未来现在憍慢结乎。答曰。未来则系现在若现在前。设有未来现在憍慢结。有过去爱结乎。答曰。若前兴未尽则系。若前不兴兴者已尽则不系。身中有过去爱结系。有过去未来憍慢结乎。答曰。未来则系。过去若本兴未尽则系。若前不兴兴者已尽则不系。设有过去未来憍慢。有过去爱结耶。答曰。若前兴未尽则系。若前未兴兴者已尽则不系。身中有过去爱结系。有过去未来现在憍慢结耶。答曰。或有过去爱结及未来憍慢无过去现在。或有过去爱结。及过去未来憍慢无现在。或有过去爱结及未来现在憍慢无过去。或有过去爱结及过去未来现在憍慢也。云何有过去爱结及未来憍慢无过去现在。答曰。身中前兴爱结未尽。又此身中憍慢未尽。若前不兴兴者已尽。又此身中憍慢不现在前。是谓过去爱结系及未来憍慢无过去现在。云何过去爱结系。及过去未来憍慢无现在乎。答曰。身中前兴爱结憍慢未尽。又此身中憍慢不现在前。是谓过去爱结及过去未来憍慢无现在也。云何有过去爱结及未来现在憍慢无过去乎。答曰。身中前兴爱结未尽。又此身中憍慢结现在前。又此身中本不兴憍慢兴者已尽。是谓过去爱结及未来现在憍慢无过去。云何有过去爱结及过去未来现在憍慢乎。答曰。身中前兴爱结憍慢未尽。又此身中憍慢现在前。是谓过去爱结及过去未来现在憍慢。设有过去未来现在憍慢。有过去爱结乎。答曰。若本兴未尽则系。若本不兴兴者已尽则不系(憍慢竟也)。身中有过去爱结系。有过去无明结乎。答曰。如是。设有过去无明结。有过去爱结乎。答曰。若本兴未尽则系。若本不兴兴者已尽则不系。身中有过去爱结系。有未来无明结乎。答曰。如是。设有未来无明结。有过去爱结乎。答曰。若本兴未尽则系。若本未兴兴者已尽则不系。身中有过去爱结系。有现在无明结乎。答曰。若现在前。设有现在无明结有过去爱结乎。答曰。若前兴未尽则系。若前未兴兴者已尽则不系。身中有过去爱结系。有过去现在无明结乎。答曰。过去则系。现在若现在前。设有过去现在无明结。有过去爱结耶。答曰。若前兴不尽则系。若前不兴兴者已尽则不系。身中有过去爱结系。有未来现在无明结乎。答曰。未来则系。现在若现在前。设有未来现在无明结。有过去爱结耶。答曰。若前兴未尽则系。若前不兴兴者已尽则不系。身中有过去爱结系。有过去未来无明结耶。答曰。如是。设有过去未来无明结。有过去爱结耶。答曰。若本兴未尽则系。若前不兴兴者已尽则不系。身中有过去爱结系。有过去未来现在无明结耶。答曰。过去未来则系。现在若现在前。设有过去未来现在无明结。有过去爱结耶。答曰。若本兴不尽则系。若前不兴兴者已尽则不系(无明竟也)。身中有过去爱结系。有过去见结耶。答曰。若不尽。设有过去见结有过去爱结耶。答曰。若本兴不尽则系。若前未兴兴者已尽则不系。身中有过去爱结系。有未来见结耶。答曰。若不尽。设有未来见结有过去爱结耶。答曰。若本兴未尽则系。若前不兴兴者已尽则不系。身中有过去爱结系。有现在见结耶。答曰。若现在前。设有现在见结有过去爱结耶。答曰。若本兴未尽则系。若前未兴兴者已尽则不系。身中有过去爱结系。有过去现在见结耶。答曰。或有过去爱结。无过去现在见结也。或有过去爱结及过去见结无现在也。或有过去爱结及过去现在见结。云何有过去爱结无过去现在见结耶。答曰。身中爱结前兴未尽。又彼身中见结尽是。谓过去爱结。无过去现在见结。云何有过去爱结。及过去见结无现在耶。答曰。身中爱结前兴未尽。又彼身中见结未尽不现在前。是谓过去爱结。及过去见结无现在也。云何有过去爱结及过去现在见结耶。答曰。身中前兴爱结未尽。又彼身中见结现在前。是谓过去爱结。及过去现在见结。设有过去现在见结。有过去爱结耶。答曰。若本兴未尽则系。若前未兴兴者已尽则不系。身中有过去爱结系。有未来现在见结耶。答曰。或有过去爱结。无未来现在见结。或有过去爱结系。及未来见结无现在也。或有过去爱结及未来现在见结。云何有过去爱结无未来现在见结耶。答曰。前兴爱结未尽又彼身中见结尽。是谓过去爱结系。无未来现在见结。云何有过去爱结及未来见结无现在耶。答曰。身中前兴爱结未尽。又此身中见结未尽亦不现在前。是谓过去爱结系及未来见结无现在也。云何身中过去爱结系及未来现在见结。答曰。身中前兴爱结未尽。又此身中见结现在前。是谓身中过去爱结系及未来现在见结。设有未来现在见结。有过去爱结耶。答曰。若本兴未尽则系。若前未兴兴者已尽则不系。身中有过去爱结系。有过去未来见结耶。答曰。若不尽。设有过去未来见结有过去爱结耶。答曰。若本兴未尽则系。若前未兴兴者已尽则不系。身中有过去爱结系。有过去未来现在见结耶。答曰。或有过去爱结系。无过去未来现在见结。或有过去爱结系及过去未来见结无现在。或有过去爱结系及过去未来现在见结也。云何身中有过去爱结系。无过去未来现在见结耶。答曰。身中爱结本兴未尽。又此身中见结尽。是谓身中过去爱结系。无过去未来现在见结也。云何身中有过去爱结系及过去未来见结无现在耶。答曰。前兴爱结未尽。又彼身中见结未尽不现在前。是谓身中过去爱结系及过去未来见结无现在也。云何身中有过去爱结系及过去未来现在见结耶。答曰。身中爱结本兴未尽。又彼身中见结现在前。是谓身中过去爱结系及过去未来现在见结也。设有过去未来现在见结系。有过去爱结耶。答曰。若本兴未尽则系。若本未兴兴者已尽则不系(见七事竟也)。失愿疑亦复如是。过去爱过去嗔恚过去憍慢(一)。未来(二)。现在(三)。过去现在(四)。未来现在(五)。过去未来(六)。过去未来现在憍慢(七)。乃至悭嫉亦复如是。身见三使而相受入戒盗六疑十二贪五嗔恚五愚痴四一使少有所入。五有漏中欲有漏三十一。有漏五十二。无明漏十五。流中欲流十九。有流二十八无明流十五。见流三十六。枙亦如是。受中欲受二十四。戒受六。见受三十。我受三十八。缚中欲爱身缚五。嗔恚身缚五。戒盗身缚六。我见身缚十二。盖中贪欲五。嗔恚五。睡眠调悔不与众使而相受入。疑盖四结中嗔恚结五。爱结憍慢结各十五。悭结嫉结不与诸结而相受入。下分中贪欲五。嗔恚五。身见三。戒盗六。疑十二。见中身见边见各三。邪见见盗各十二。戒盗六。身爱中鼻更爱舌更爱。一使少相受入。眼更耳更身更爱二使少相受入。意更爱十三使而相受入。二使少有所入。使中贪欲使五。嗔恚使五。有爱使十。憍慢使无明使各十五。见使三十六。疑使十二。结中嗔恚结五。爱结憍慢结无明结各十五。见结失愿结各十八。疑结十二。悭结嫉结不与诸使而相受入。九十八使中欲界身见欲界身见而相受入。欲界戒盗疑乃至无色界思惟所断无明使。无色界思惟所断无明使而相受入(相摄门竟也)。三结三不善根。三结为受入三不善根。三不善根为受入三结。答曰。各各不相受入。三结三有漏三结受入二漏少分。二漏少分受入三结也。余残各各不相受入。三结四流三结受入三流少分。三流少分受入三结也。余残各各不相受入。扼亦如是。三结四受一结受入一受。二结受入三受少分。三受少分受入二结。余残各各不相受入。三结四缚为三结受入四缚耶。答曰。或结非缚。云何结非缚。答曰。二结是谓结非缚。云何缚非结。答曰。三缚是谓缚非结。云何结缚。答曰。一结是谓结缚。云何非结非缚。答曰。除上尔所事。三结五盖一结少分受入一盖。一盖少有受入一结少分。余残各各不相受入。三结五结为三结受入五结。五结受入三结。答曰。各各不相受入。三结五下分结。为三结受入五下分结。五下分结受入三结。答曰。五三非三五非受入何等。答曰。贪欲嗔恚。三结五见为三结受入五见耶。答曰。或结非见。云何结非见。答曰。一结是谓结非见。云何见非结。答曰。三见是谓见非结。云何是结见。答曰。二结是谓结见。云何非结非见。答曰。除上尔所事。三结六身爱。为三结。受入六身爱。为六身爱受入三结。答曰。各各不相受入。三结七使。一结受入一使。二结受入一使少分。一使少分受入二结。余残各各不相受入。三结九结。一结受入一结。二结受入二结少分。二结少分受入二结余残各各不相受入。三结九十八使。三结为受入二十一使。二十一使受入三结。余残各各不相受入。乃至九结九十八使。为九结受入九十八使。九十八使为受入九结。答曰。九九十八非九十八九不受入。何等。答曰。悭嫉也(钩锁门竟)。此三结几受欲有几色有无色有。答曰。一切少有所入。欲有所入。色有所入。无色有所入。贪嗔恚愚痴及欲漏受欲有有漏所入。色有所入。无色有所入。余残所入欲有所入。色有所入。无色有所入。流中欲流受欲有。有流所入。色有所入。无色有所入。余残所入。欲有所入。色无色有所入。扼亦如是。受中欲受受欲有。我受所入。色无色有所入。余残所入。欲有所入。色无色有所入。缚中欲爱身缚嗔恚身缚受欲有。余残所入。欲有所入。色无色有所入。盖及嗔恚悭嫉受欲有。余残所入。欲有所入。色无色有所入。下分中贪欲嗔恚受欲有。余残及见所入。欲有所入。色无色有所入。爱身中鼻更爱舌更爱受欲有。眼耳身更爱所入。受欲有所入。色有所入。意更爱所入。欲有所入。色无色有所入。使中贪欲使。嗔恚使。受欲有。有爱使所入。色有所入。无色有所入。余残所入。欲有所入。色无色有所入。结中嗔恚结。悭结。嫉结。受欲有。余残所入。欲有所入。色无色有所入。九十八使。三十六使。受欲有。三十一受色有。三十一受无色有(有门第三竟也)。身见由何三昧灭答曰。或依四或依未至。戒盗疑或依四或依未至。贪欲嗔恚愚痴及欲漏依未至。有漏无明漏或依七或依未至。流中欲流依未至。有流无明流或依七或依未至。见流或依四或依未至。扼亦如是。受中欲受依未至。戒受见受或依四或依未至。我受或依七或依未至。缚中欲爱身缚嗔恚身缚依未至。戒盗身缚我见身缚。或依四或依未至。盖及嗔恚悭结嫉结依未至(禅六事中一也)。余残或依七(四禅三空也)。或依未至。下分中贪欲嗔恚依未至。余残及见或依四或依未至。爱身中鼻舌更爱依未至。眼耳身更爱或依初或依未至。意更爱或依七或依未至。使中贪欲使嗔恚使依未至。有爱使憍慢使无明使或依七或依未至。见使疑使或依四或依未至。结中嗔恚结悭结嫉结依未至。爱结憍慢结无明结。或依七或依未至。见结失愿结疑结。或依四或依未至。九十八使中欲界依未至。色界及无色界四谛所断。或依四或依未至。无色界思惟所断或依七或依未至(四门三昧也)。所有结过去已为结所系耶。答曰。如是。所有结过去已为结所系也。颇已为结所系此结不过去耶。答曰。有诸未来现在结所系。所有结未来当为结所系耶。答曰。或有未来结不当为结所系。云何未来结不当为结所系。答曰。诸未来结永尽无余。已灭已吐于彼结尽定不退。是谓未来结不当为结所系。云何当为结所系此非未来结。答曰。诸结过去永尽无余。已尽已吐于彼结尽定退。是谓当为结所系。此结非未来云何结未来当为结所系。答曰。诸未来结永尽无余。已灭已吐于彼结尽定退。是谓未来结当为结所系。云何非未来结亦不当为结所系。答曰。诸结过去永尽无余。已灭已吐于彼结尽定不退及现在结。是谓亦非未来结亦非当为结所系。所有结现在今为结所系耶。答曰。如是。诸现在结今为结所系也。颇今为结所系此结非现在耶。答曰。有诸过去未来结所系(结处竟也)。所可用道断欲界结。于彼道退还为结所系不为结所系。答曰。还为结所系。所可用道断色无色界结。于彼道退还为结所系不为结所系。答曰。还为结所系(道退处竟)。九断智欲界中。苦谛习谛所断结尽初断智。色无色界苦谛习谛所断结尽二断智。欲界尽谛所断结尽三断智。色无色界尽谛所断结尽四断智。欲界道谛所断结尽五断智。色无色界道谛所断结尽六断智。五下分结尽七断智。色爱尽八断智。一切结尽九断智。九断智为受入一切断智。一切断智为受入九断智。答曰。一切九。非九一切。不受入何等。答曰。见谛成就世尊弟子。欲爱未尽欲界思惟所断结尽。不受入九断智(二道不得受七断智名也)。欲爱已尽色爱未尽。色界思惟所断结尽。不受入九断智。色爱已尽无色爱未尽。无色界思惟所断结尽。不受入九断智(九断智竟也)。八人趣须陀洹证得须陀洹。趣斯陀含证得斯陀含。趣阿那含证得阿那含。趣阿罗汉证得阿罗汉。趣须陀洹证者。于此九断智成就几不成就几。答曰。或不成就或一二三四五。云何不成就。答曰。苦法忍不成就苦法智不成就。苦未知忍不成就苦未知智不成就。习法忍不成就习法智一。习未知忍习未知智二。尽法忍尽法智三。尽未知忍尽未知智四。道法忍道法智五。道未知忍得须陀洹成就六断智趣。斯陀含证者。于此九断智。成就几不成就几答曰。若倍欲尽越次取证(顿得频来故曰倍也)。或不成就。或一二三四五六。云何不成就。答曰。苦法忍不成就。苦法智不成就。苦未知忍不成就。苦未知智不成就。习法忍不成就。习法智一。习未知忍习未知智二。尽法忍尽法智三。尽未知忍尽未知智四。道法忍道法智五。道未知忍。若得须陀洹证趣斯陀含果六。得斯陀含成就六断智。趣阿那含证者。于此九断智成就几不成就几。答曰。若欲爱尽越次取证或不成就。或一二三四五六。云何不成就。答曰。苦法忍不成就。苦法智不成就。苦未知忍不成就。苦未知智不成就。习法忍不成就。习法智一。习未知忍习未知智二。尽法忍尽法智三。尽未知忍尽未知智四。道法忍道法智五。道未知忍。若得斯陀含果趣阿那含果六(通二道数也)。得阿那含成就一断智。五下分结尽断智。是趣阿罗汉证者于此九断智。成就几不成就几。答曰。或一或二色爱未尽成就一断智。五下分结尽。是色爱已尽成就二断智。五下分结尽断智。色爱尽断智得阿罗汉成就一断智。一切结尽断智。
　　结使品一行犍度第二竟(梵本一千四十首卢秦万一千九百二十二言)
　　阿毗昙一(行跋渠)
阿毗昙八犍度论卷第七
结使犍度第二之四人跋渠第三
　　二种界结几果有五　　九十五结并三结种
　　此门普广说于果实　　门有欲已八人当学
　　三种摄身死生受有　　死而不生有欲在后
　　二种依身欲界二。色界二。无色界二。颇有欲界结一时得系耶。一时得不系耶。渐得系渐不得系。颇色界结一时得系。一时得不系。渐得系渐不得系。颇无色界结一时得系。一时不得系。渐得系渐不得系耶。欲界见谛所断结尽为何果摄。欲界思惟所断。色界见谛所断。色界思惟所断。无色界见谛所断。无色界思惟所断结尽。为何果所摄。五结种苦谛所断结种。习谛尽谛道谛思惟所断结种。苦谛所断结种断为何果摄习谛尽谛道谛思惟所断结种断为何果摄。九结种苦法智所断结种。苦未知智所断。习法智所断习未知智所断。尽法智所断尽未知智所断。道法智所断。道未知智所断。思惟所断结种。苦法智所断结种尽。为何果摄。苦未知智所断。习法智所断习未知智所断。尽法智所断尽未知智所断。道法智所断道未知智所断。思惟所断结种尽。为何果摄。十五结种欲界苦谛所断结种。欲界习尽道谛思惟所断结种。色界苦谛所断结种。色界习尽道谛思惟所断结种。无色界苦谛所断结种。无色界习尽道谛思惟所断结种。欲界苦谛所断结种尽。为何果摄。欲界习尽道谛思惟所断结种尽。为何果摄。色界苦谛所断结种尽。为何果摄。色界习尽道谛思惟所断结种尽。为何果摄。无色界苦谛所断结种尽。为何果摄。无色界习尽道谛思惟所断结种尽。为何果摄。身见尽。为何果摄。戒盗疑乃至无色界思惟所断无明使尽。为何果摄。见谛成就世尊弟子。欲爱未尽欲界思惟所断结尽。为何果摄。欲爱已尽色爱未尽。色界思惟所断结尽为何果摄。色爱已尽无色爱未尽。无色界思惟所断结尽。为何果摄。八人趣须陀洹证得须陀洹。趣斯陀含证得斯陀含。趣阿那含证得阿那含。趣阿罗汉证得阿罗汉。趣须陀洹证结尽。为何果摄。得须陀洹乃至趣阿罗汉证得阿罗汉结尽。为何果摄。诸学法成就须陀洹。须陀洹摄彼法耶。若诸法须陀洹所摄是学法耶。斯陀含阿那含亦复如是。诸无学法成就阿罗汉。阿罗汉摄彼法耶。若阿罗汉摄彼法是无学法耶。诸须陀洹成就无漏法须陀洹果摄彼法耶。若须陀洹果摄彼法者。是无漏法耶。斯陀含阿那含阿罗汉亦复如是。诸法成就须陀洹是须陀洹果摄彼法耶。若须陀洹果摄彼法者。须陀洹成就彼法耶。斯陀含阿那含阿罗汉亦复如是。从欲界没还生欲界。尽受欲界有耶。若受欲界有尽欲界没还生欲界耶。从色界没还生色界。尽受色界有耶。设受色界有尽色界没还生色界耶。从无色界没还生无色界尽受无色界有耶。设受无色界有尽无色界没还生无色界耶从欲界没还生欲界。此人有几。几使所使。为几结系。从色界没还生色界。此人有几。几使所使。为几结系。从无色界没生无色界。此人有几。几使所使。为几结系。若不从欲界没不生欲界。尽不受欲界有耶。若不受欲界有尽不欲界没不生欲界耶。不色界没不生色界。尽不受色界有耶。若不受色界有尽不色界没不生色界耶。不无色界没不生无色界。尽不受无色界有耶。若不受无色界有。尽不无色界没不生无色界耶。若不欲界没不生欲界。此人有几。几使所使为几结系。不色界没不生色界。此人有几。几使所使。为几结系。不无色界没不生无色界。此人有几。几使所使。为几结系。颇欲界没不生欲界耶。颇欲界没不生色无色界耶。颇色界没不生色界耶。颇色界没不生欲界无色界耶。颇无色界没不生无色界耶。颇无色界没不生欲界色界耶。若欲界没不生欲界此人有几。几使所使。为几结系。若欲界没不生色无色界此人有几。几使所使。为几结系。若色界没不生色界此人有几。几使所使。为几结系。若色界没不生欲界无色界此人有几。几使所使。为几结系。若无色界没不生无色界此人有几。几使所使。为几结系。颇欲界没不生欲界色无色界耶。颇色界没不生欲界色无色界。颇无色界没不生欲界色无色界耶。若欲界没不生欲界色无色界此人有几。几使所使。为几结系。若色界没不生欲界色无色界此人有几。几使所使。为几结系。若无色界没不生欲界色无色界此人有几。几使所使。为几结系。颇欲爱未尽命终不生欲界。颇色爱未尽命终不生欲界色界。颇无色爱未尽命终不生欲界色界无色界。若欲爱未尽命终不生欲界此人有几。几使所使为几结系。若色爱未尽命终。不生欲界色界此人有几。几使所使为几结系。若无色爱未尽。命终不生欲界色无色界此人有几。几使所使。为几结系。此章义愿具演说。
　　二种欲界二种色界二种无色界。四谛所断结种。思惟所断结种。颇欲界结一时可系耶。答曰。得凡夫人欲界无爱。退从色无色界没生欲界也。一时不可系耶。答曰。得凡夫人得欲界无爱。渐可系耶。答曰。不得。渐得不系耶。答曰得。世尊弟子先灭四谛所断结。后思惟所断也。颇色界结一时可系耶。答曰得。凡夫人从色无爱退从上地没。生欲界若梵天上。一时得不系耶。答曰得。凡夫人得色无爱渐得可系耶。答曰。不得。渐得不系耶。答曰得。世尊弟子先灭四谛所断结后思惟也。颇无色界结一时可系耶。答曰。不得。一时得不系耶。答曰。不得。渐得系耶。答曰。不得。渐得不系耶。答曰得。世尊第子先灭四谛所断结后思惟也(二种界竟)
</div>
    <div class="pagination">
<span class="current-page">1</span><a href="阿毗昙八揵度论_page2.html">2</a><a href="阿毗昙八揵度论_page3.html">3</a><a href="阿毗昙八揵度论_page4.html">4</a><a href="阿毗昙八揵度论_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
