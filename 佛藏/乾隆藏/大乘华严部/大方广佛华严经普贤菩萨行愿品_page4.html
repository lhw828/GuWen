<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经普贤菩萨行愿品 - 第 4 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经普贤菩萨行愿品 - 第 4 页/共 30 页
  </h1>
  <div class="content">
   魔王自在处其中　　愚童凡夫依止住
　　谄诳忿恨惑乱戏　　贪欲所缠如罥索
　　疑惑所蔽若生盲　　恒行险趣诸邪道
　　常为悭嫉之所缚　　入于三涂八难中
　　五趣轮回不觉知　　恒受生老病死苦
　　灭惑大悲清净日　　智光普照圆满轮
　　能竭生死烦恼海　　愿降慈光少观察
　　圆满大慈清净月　　福德光明无垢轮
　　一切众生咸施安　　愿赐清凉少观察
　　一切法界功德王　　白业成就为轮宝
　　所向导前无所碍　　愿顺我心垂教敕
　　广博福智大商主　　勇猛不退求菩提
　　普利一切诸众生　　唯愿垂悲拔济我
　　身被最胜忍辱甲　　手提明利智慧剑
　　常能自在破魔军　　愿雄猛者守护我
　　安住妙法须弥顶　　绕以三昧诸天女
　　摧灭业惑阿修罗　　真实帝释愿观我
　　三有昏闇凡愚宅　　烦恼轮回地趣因
　　仁尊永灭尽无余　　照世真灯示我道
　　众生恶趣行已除　　修治善道咸清净
　　度诸有海桥梁者　　示我真乘解脱门
　　常乐我净颠倒想　　厚重邪执常迷覆
　　明利智眼悉能除　　开我真乘解脱路
　　善了真谛无迷惑　　于诸法中无所畏
　　调伏众生自在人　　愿示于我菩提道
　　安住如来正见地　　增长诸佛功德树
　　雨一切佛妙法华　　愿速示我菩提道
　　去来现在一切佛　　如日光明出世间
　　为众能开甘露门　　彼所得道愿宣说
　　能善解除诸业缚　　巧转诸乘妙法轮
　　智慧决了自在人　　示我普焰摩诃衍
　　大悲为毂行愿轮　　信辖深固坚忍轴
　　净功德宝真实辕　　令我载此菩提乘
　　一切总持圆满箱　　慈愍普覆庄严盖
　　妙辩才音铃震响　　令我载此最上乘
　　清净戒品为茵蓐　　诸妙三昧为采女
　　法鼓洪音警有情　　令我载此摩诃衍
　　具足四摄无尽藏　　庄严璎珞功德宝
　　自他惭愧为羁鞅　　令我载此无上乘
　　常放大舍圆满光　　恒涂净戒真实香
　　永灭烦恼疮疣者　　令我载此最胜乘
　　三业调伏不退轮　　六根寂静三昧箱
　　最胜智慧方便轭　　令我载此妙法乘
　　大愿回向善御者　　总持诸法坚固力
　　智慧周旋常遍转　　令我载此速疾乘
　　交络普贤诸行网　　悲心广运能徐转
　　所行无畏得安详　　令我载此无上乘
　　任持坚固等金刚　　妙智巧成如幻事
　　一切障碍皆能断　　令我速载普贤乘
　　大慈无垢等群生　　普与世间贤圣乐
　　净智如空照法界　　愿速令我载此乘
　　能净一切业惑尘　　亦断世间流转苦
　　摧伏诸魔及外道　　令我载此妙法乘
　　智慧境界等虚空　　行力庄严遍法界
　　普满一切群生欲　　愿速令我载此乘
　　志乐清净量难穷　　无明爱见皆除灭
　　利益一切心无尽　　愿速令我载此乘
　　愿力如风速疾行　　定心安住恒无动
　　普运一切诸含识　　愿速令我载此乘
　　坚誓如地永无倾　　大悲如水恒饶益
　　勇健荷担无疲倦　　愿速令我载此乘
　　普照众生智慧日　　四摄光明圆满轮
　　总持胜妙清净光　　愿示于我咸令见
　　能于劫海勤修学　　一切种智圆满因
　　摧灭坚执有为城　　与我如是金刚智
　　仁于诸佛大智海　　获是智海广无涯
　　一切佛德靡不充　　善哉大圣当宣说
　　已入法王妙法城　　已冠智王大智冠
　　已系诸佛离垢缯　　最胜智眼愿观察
　　尔时文殊师利菩萨。如象王回。观察善财。作如是言。善哉善哉。善男子。汝已能发阿耨多罗三藐三菩提心。复欲亲近诸善知识行菩萨行。问诸菩萨所行之道。善男子。亲近供养诸善知识。是集一切智。最初因缘。由乐亲近善知识故。令一切智疾得成满。是故于此。勿生疲厌。善财白言。圣者唯愿慈悲。广为我说。我应云何学菩萨行。应云何修菩萨行。应云何起菩萨行。应云何行菩萨行。应云何满菩萨行。应云何净菩萨行。应云何转菩萨行。应云何深入菩萨行。应云何出生菩萨行。应云何观察菩萨行。应云何增广菩萨行。应云何成就菩萨行。应云何令普贤行速得圆满。尔时文殊师利菩萨。为善财童子。而说偈言。
　　善哉清净功德海　　佛子能来至我所
　　发起广博大悲心　　勇猛志求无上觉
　　为欲度脱诸有情　　一切世间流转苦
　　已发大愿深如海　　勤修一切菩萨行
　　若有菩萨心坚固　　久处生死无疲厌
　　彼当具足普贤行　　得佛功德无能坏
　　福德威光福德星　　福德生处福德海
　　汝能普为诸众生　　誓修普贤清净行
　　汝见无边诸佛土　　去来现在一切佛
　　亦闻所转妙法轮　　念力忆持无忘失
　　汝于十方一切刹　　普见无量诸如来
　　愿海清净悉皆成　　具足菩萨尘沙行
　　汝入方便大法海　　安住如来功德地
　　导师胜行汝当修　　当成一切无师智
　　汝于一切广大刹　　所有刹土微尘劫
　　于中修习普贤行　　成就最胜菩提道
　　汝于无边劫海中　　普遍十方一切刹
　　为欲成满诸大愿　　修行普贤诸妙行
　　此中无量诸众生　　闻汝愿已皆欢喜
　　悉发广大菩提意　　专心愿学普贤乘
　　尔是文殊师利菩萨。说此偈已。告善财童子言。善哉善哉。善男子。若有众生。能发阿耨多罗三藐三菩提心。是事为难。能发心已。复欲勤求行菩萨行。倍更为难。善男子。汝今发心。求菩萨道。为欲成就一切智智。应当勤求真善知识。善男子。求善知识。勿生疲懈。见善知识。勿生厌足。于善知识。所有教诲。当念随顺。不应违逆。于善知识。善巧方便。但应恭敬。勿见过失。善男子。于此南方。有一国土。名为胜乐。其国有山。名曰妙峰。彼有比丘。名吉祥云。汝可往问。菩萨云何学菩萨行。菩萨云何修菩萨行。乃至菩萨云何。于普贤行。疾得圆满。善男子。彼善知识。当为汝说具足圆满普贤行愿。时善财童子。闻是语已。心生欢喜。踊跃无量。于彼比丘。深生渴仰。于文殊师利。殷勤恋慕。顶礼双足。绕无数匝。悲泣流泪辞退而去。
　　尔时善财童子。渐次南行。往胜乐国。登妙峰山。于其山上。东西南北。四维上下。周遍求觅。经于七日。竟不能见。由为勤求善知识故。捐舍身命。无饥渴想。正念观察。心安无退。过七日已。见彼比丘。在别山上徐步经行。即前往诣。顶礼双足。右绕三匝。合掌而住。白言。圣者。我已先发阿耨多罗三藐三菩提心。而未知菩萨云何学菩萨行。云何修菩萨行。云何起菩萨行。云何行菩萨行。乃至云何于普贤行。疾得圆满。我闻圣者。善能诱诲。唯愿慈哀。为我宣说。云何菩萨。速得成就阿耨多罗三藐三菩提。时吉祥云比丘。告善财言。善哉善哉善男子。汝已能发阿耨多罗三藐三菩提心。是事为难。复能请问行菩萨行。难中之难。所谓勤求菩萨道。勤求菩萨境界。勤求菩萨广博净行。勤求菩萨出现神变。勤求菩萨示现广大诸解脱门。勤求菩萨示现世间种种作业。勤求菩萨随顺众生种种心行。勤求菩萨示现入出生死涅槃。勤求菩萨于为无为心无所著。勤求菩萨除断众生种种烦恼微细过失。善男子。我得自在决定解力。信眼清净。智行照耀。普眼明彻。具清净行。慧眼遍观一切境界。善巧方便离一切障。以清净身。普诣十方一切国土。恭敬供养一切诸佛。以信解力。常念十方一切诸佛。以总持力。受持十方一切佛法。以智慧眼。常见十方一切诸佛。所谓见于东方。一佛二佛。十佛百佛。千佛百千佛。亿佛百亿佛。千亿佛百千亿佛。那由他亿佛。百那由他亿佛。千那由他亿佛。百千那由他亿佛。乃至见无数无量。无边无等。不可数。不可称。不可思。不可量。不可说。不可说不可说佛。乃至见阎浮提极微尘数佛。四天下极微尘数佛。小千世界极微尘数佛。中千世界极微尘数佛。大千世界极微尘数佛。十佛刹极微尘数佛。百佛刹极微尘数佛。千佛刹极微尘数佛。百千佛刹极微尘数佛。亿佛刹极微尘数佛。百亿佛刹极微尘数佛。千亿佛刹极微尘数佛。百千亿佛刹极微尘数佛。那由他亿佛刹极微尘数佛。乃至见不可说不可说佛刹极微尘数佛。如见东方一切诸佛。南西北方。四维上下。所见诸佛。亦复如是。随其所见。一一方中。所有诸佛。种种色相。种种形貌。种种神通。种种受用。种种游戏。种种众会庄严道场。种种光明无边照耀。种种宫殿庄严国界。种种寿量示有修短。随诸众生种种心乐。示现种种成正觉门。于大众中。广现神变。作师子吼度脱众生。善男子。我唯得此忆念一切诸佛平等境界无碍智慧普见法门。如诸菩萨摩诃萨。无量智慧具足圆满清净行门。岂能了知所有边际。所谓智光普照差别境界念佛门。常见诸佛种种国土宫殿庄严悉现前故。令安住种种增上意乐念佛门。随诸众生心之所乐。皆令见佛得清净故。令安住究竟佛力念佛门。令入如来十种力中随顺行故。令安住种种如来究竟正法念佛门。见一切佛。演说正法。咸听闻故。遍照十方无差别藏念佛门。普见一切诸世界中等无差别诸佛海故。入不可见极微细处念佛门。彻见一切微细境中如来神变自在事故。住种种劫念佛门。于一切劫。常见诸佛。施作佛事。咸亲近故。住一切时念佛门。于一切时。常得见佛。与佛同住。不相离故。住一切刹念佛门。一切刹土。咸见佛身。超过世间。无等比故。住一切世念佛门。随于自心所有乐欲。普见三世诸如来故。住一切境念佛门。普见一切诸境界中。诸佛相续。咸出兴故。住一切性寂灭念佛门。于念念中。见一切刹一切诸佛示涅槃故。住一切时处念佛门。于一日中。见一切佛。从其住处。而往化故。住一切境广大念佛门。见一切佛结跏趺坐一一佛身满法界故。住一切法微细念佛门。于一毛孔。见不可说诸佛出兴。咸至其所。而承事故。住刹那际庄严念佛门。于一念中。见一切刹皆有诸佛成等正觉现神变故。住一切法念佛门。见一切佛出兴于世以智慧光转法轮故。住自在心念佛门。随其自心所有欲乐。一切如来。现其影像。咸得见故。住一切业念佛门。能随法界一切众生所修行业。为现其身令觉悟故。住一切神变念佛门。见一切佛住于广大香水海中。坐莲华台。普现神变。满十方故。住等虚空界念佛门。观察如来所现身云庄严法界虚空界故。如是等无量无数念佛门。而我云何能知能说彼功德行。善男子。南方有国。名曰海门。彼有比丘。名为海云。汝往彼问。菩萨云何学菩萨行。修菩萨道。海云比丘。能善分别开发广大善根因缘。当令汝入广大助道位。当令汝成广大善根力。当为汝说发菩提心因。当令汝生广大乘光明。当令汝得广大波罗蜜。当令汝入广大诸行海。当令汝转广大誓愿轮。当令汝净广大庄严门。当令汝起广大慈悲力。时善财童子。礼吉祥云比丘足。绕无数匝。殷勤瞻仰。恋慕而去。
大方广佛华严经普贤菩萨行愿品卷第五入不思议解脱境界普贤行愿品
　　尔时善财童子。闻善知识教。一心正念。随顺思惟所有智慧光明门。随顺通达所有甚深解脱门。随顺忆持所有自在三昧门。随顺敬奉所有清净教诲门。随顺观察所见诸佛威德门。随顺欣乐所见诸佛住处门。随顺解了所见诸佛轨则门。随顺思念所见诸佛出现门。随顺趣入所见诸佛法界门。随顺安住所见诸佛境界门。渐次南行。向海门国。诣海云比丘所。顶礼双足。绕无数匝。于前合掌。白言圣者。我已先发阿耨多罗三藐三菩提心。欲入甚深最上智海。而未知菩萨云何能具菩萨行。长养菩提种。云何能舍凡夫家。生于如来家。云何能度生死海。入佛智慧海。云何能离凡愚地。入佛最胜地。云何能断生死流。入佛净行流。云何能坏生死轮。成就大愿轮。云何能灭魔境界。显示佛境界。云何能竭爱欲海。增长大悲海。云何能闭三涂八难门。开人天涅槃门。云何能出三有系缚城。入种智解脱城。云何能弃舍一切珍玩资具。饶益摄受一切众生。唯愿慈哀。为我宣说。时海云比丘。告善财言。善男子。汝已发阿耨多罗三藐三菩提心耶。善财言唯。我已先发阿耨多罗三藐三菩提心。海云告言。善哉善哉。善男子。发菩提心者。不可得闻。何况自能深心发趣。善男子。若诸众生。未曾修种深固善根。则不能发阿耨多罗三藐三菩提心。是故菩萨。要得平等无碍境界普门善根光明照故。要得真实巧方便藏正道三昧光明照故。要得积集功德海藏广大福聚庄严身故。要得增长种种白法。念念出生无休息故。要能供事真善知识。咨问法要。无疲厌故。要舍悭吝。无所藏积。于身命财。无爱着故。要离憍慢。心无高下。安住不动。如大地故。要恒慈愍。随顺众生。平等饶益。无违逆故。要处生死。于恶趣中。度苦众生。心不舍故。要恒观察如来境界。欣求修习。至究竟故。要恒利益安乐一切诸众生故。如是乃能发菩提心。发菩提心者。所谓拔济苦恼诸众生故。发大悲心。平等福祐诸众生故。发大慈心。除灭众生诸苦蕴故。发安乐心。为息众生不善心故。发饶益心。救护怖畏诸众生故。发哀愍心。舍离执着障碍法故。发无著心。普遍法界诸佛刹故。发广大心。等虚空界无不往故。发无边心。见一切佛妙色身故。发无垢心。观三世法智无尽故。发清净心。为欲普入一切智智甚深海故。发大智心。发如是等种种心故。是名菩萨发菩提心。
　　善男子。我初止住此海门国。十有二年。常以十事。观察大海。而为境界。所谓思惟大海宽广难量。思惟大海深难得底。思惟大海同一碱味。思惟大海出生众宝。思惟大海吞纳众流。思惟大海水色差别不可思议。思惟大海种种众生之所依住。思惟大海容受无量大身众生。思惟大海能受大云所雨之雨。思惟大海究竟恒满无有增减。善男子。我复思念世间之中。颇有深广过此海不。乃至容受常无增减。过此海不。善男子。我作如是思惟之时。从大海中。有大莲华。众宝庄严欻然出现。以无能胜帝青颇胝迦金刚摩尼王宝为茎。毗琉璃摩尼王宝为台。无垢清净阎浮檀金为叶。随时芬馥。白栴檀香沉水妙宝。而为其藏。黄色映彻码瑙宝王。以为其须。百万摩尼宝庄严网。罗布其上。凡所庄校。周圆无际。光荣四照。弥覆大海。百万欲天王。普雨种种天宝天华。天鬘天香。天烧香。天涂香。天末香。天妙衣服。天幢幡盖。如云而下。百万龙王。起大香云。雨众香水。百万夜叉王。献以种种珍奇宝藏。百万罗刹王。各以慈心。合掌观察。百万乾闼婆王。以妙乐音。歌咏赞叹。百万阿修罗王。执持其茎。曲躬而立。百万迦楼罗王。衔诸璎珞。妙宝缯带。四面垂下。百万紧那罗王。起饶益心。欢喜爱乐。百万摩睺罗伽王。起清净心。恭敬礼拜。百万人王。起殷重心。合掌瞻仰。百万转轮圣王。各以七宝庄严供养。百万梵天王。头顶礼敬。百万净居天。恭敬合掌。百万主海神。俱时出现。恭敬作礼。百万主火神。各持种种妙宝庄严。百万味光摩尼宝。光明普照。百万净福摩尼宝。布散庄严。百万遍照摩尼宝。为清净藏。百万离垢藏摩尼宝。其光赫奕。百万吉祥藏摩尼宝。放妙光明。百万妙藏摩尼宝。光照无边。百万阎浮幢摩尼宝。周布行列。百万不可坏金刚摩尼宝。清净庄严。百万日藏摩尼宝。广大清净。圆光普照。百万可爱乐摩尼宝。显现众色。具足庄严。百万心王摩尼宝。放杂色光。雨无尽宝。此大莲华。所有庄严。皆从如来过去积集出世广大善根所生。令诸菩萨。各于此华。信愿成满普于十方一切世界。无不显现。从如幻观香王业生。以无生法。所庄严故。从如梦观离相法生。以无作法之所印故。从无染着离诤法生。随境观察。无所著故。恒出妙音。演说如来广大境界。其声充满一切诸佛清净刹土。假使无数百千亿劫。以妙辩才。称赞此华功德无尽善男子。我时于此莲华之上。见有如来结跏趺坐。相好具足。形量高广。上至有顶如来所处。宝莲华座。不可思议。道场众会。不可思议。圆满智慧。不可思议。圆光照耀。不可思议。威仪随现。不可思议。光明炽盛。不可思议。诸相随好。不可思议。变现自在。不可思议。神通调伏。不可思议。清净妙色。不可思议。无见顶相。不可思议。舌相长广。不可思议。辩才善巧。不可思议。圆音普演。不可思议。无量智力。不可思议。清净无畏。不可思议。无碍解智。不可思议。忆念彼佛。往修本行。不可思议。菩提自在。不可思议。法雷震吼。不可思议。普门示现。不可思议。种种庄严。不可思议。随其左右。见各差别。不可思议。普遍饶益。咸令成熟。不可思议。
　　善男子。时彼如来。于莲华上。则伸右手。而摩我顶。为我演说普眼法门。显发一切菩萨诸行。开演一切如来境界。阐扬一切诸佛妙法。光照一切诸佛刹土。圆满一切诸佛相好。摧伏一切外道邪论。散灭一切诸魔军众。能令一切众生欢喜。调伏一切众生烦恼。能照一切众生心行。善了一切众生根性。能以威力。普转法轮。随众生心。悉令开悟。我从彼佛。得闻于此普眼法门。受持读诵。忆念思惟。假使有人。以大海量墨。须弥聚笔。书此无尽广大海藏普眼法门。一品中一门。一门中一法。一法中一义。一义中一句。乃至少分。尚不可得。何况尽能具足书写。善男子。我于彼佛。千二百岁。受持如是普眼法门。相续不断。于日日中。常以十种陀罗尼门。领受记持十无数品。所谓以闻持陀罗尼光明。领受无数品。以寂静门陀罗尼光明。趣入无数品。以无边旋陀罗尼光明。普入无数品。以随地观察普遍照耀陀罗尼光明。分别无数品。以具足威力陀罗尼光明。普摄无数品。以莲华庄严陀罗尼光明。引发无数品。以微妙言音陀罗尼光明。开演无数品。以虚空藏陀罗尼光明。显示无数品。以光聚山陀罗尼光明。增广无数品。以海藏普持陀罗尼光明。辨析无数品。善男子。是时十方一切世界。各有无量诸众生等。为听法故。而来我所。所谓天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王。如是诸王。并其眷属。来诣我所。咨问我法。我悉为其次第开演。分别解说。咸令欢喜。心生爱乐。深信趣入。悟解成就。安住于此诸佛菩萨光明妙行普眼法门。善男子。我唯知此普眼法门。如诸菩萨摩诃萨。深入一切菩萨行海。随其愿力。皆清净故。深入一切广大愿海。尽一切劫。住世间故。深入一切诸众生海。随其心行。普饶益故。深入一切众生心海。出生无碍十力智故。深入一切众生根海。随时调伏令成熟故。深入一切同异刹海。为满本愿悉严净故。深入一切无尽佛海。常愿承事。兴供养故。深入一切正觉法海。能以智慧。咸悟入故。深入一切佛功德海。于真实道。具足修故。深入一切诸言辞海。遍一切刹。转法轮故。而我云何。能知能说彼功德行。善男子。从此南行。六十由旬。楞伽道边。有一聚落。名为海岸。彼有比丘。名曰妙住。汝诣彼问。菩萨云何。令菩萨行速得清净。时善财童子。礼海云足。右绕瞻仰。辞退而去。
　　尔时善财童子。随顺思惟善知识教。专心忆念普眼法门。专念如来神变威力。忆持微妙法句身云。趣入无边法门教海。观察善友威仪法式。游泳甚深法海漩澓。普遍趣入虚空法界。净治法眼所有翳障。捃拾善友所集法宝。如是作意。渐次南行。至楞伽道海岸聚落。观察十方。周遍求觅妙住比丘。见彼比丘在虚空中。经行来往。不思议数诸净居天与宫殿俱。于虚空中。恭敬合掌。发弘誓愿。而为供养。不思议数诸梵天王。曲躬合掌。出妙音声。以人间法。称扬赞叹。而为供养。无数千万欲界诸天。及诸天王。恭敬围绕。满虚空中。布天华云。雨天华雨。作天妓乐。出妙音声。无数缯绮。宝幢幡盖。种种严饰。悉遍虚空。而为供养。复有无数诸大龙王。于虚空中。兴不思议沉水香云。普遍虚空。震雷激电。而为供养。无量不思议数诸夜叉王。各以眷属。周匝围绕。恭敬守护而为供养。无量不思议数诸罗刹王。与诸眷属。其形长大。甚可怖畏。咸起慈心亲近瞻仰。而为供养。无量阿修罗王。兴不思议摩尼宝云。放大光明。遍满虚空。雨种种宝。庄严照耀。而为供养。无数迦楼罗王。作童子形。诸妙采女。之所围绕。起大慈愍。无杀害心。恭敬合掌。而为供养。无数紧那罗王。拊击众乐。演出种种微妙音声。复以种种称法言辞。歌咏赞叹。而为供养。无数摩睺罗伽王。持不思议上妙微细天诸衣服。亲近随逐。周回布列。而为供养。无量主海神。作诸妓乐。啸和雅音。而为供养。善财童子。见此比丘。于虚空中。经行自在复有如是。供养之事。充满虚空。欢喜踊跃。不能自持。五体投地。一心敬礼。良久乃起。合掌白言。圣者。我已先发阿耨多罗三藐三菩提心。而未知菩萨云何勤求佛法。云何积集佛法。云何满足佛法。云何熏习佛法。云何修行佛法。云何净治佛法。云何随顺佛所行法。云何通达佛算数法。云何增长佛普遍法。云何清净佛究竟法。云何总摄佛功德法。云何能入佛随顺法。我闻圣者。善能诱诲。唯愿慈悲。为我宣说菩萨云何恒见诸佛。闻法勤修。而不舍离。菩萨云何恒同一切菩萨善根。而不舍离。菩萨云何恒以智慧。证诸佛法。而不舍离。菩萨云何恒以大愿。饶益众生。而不舍离。菩萨云何恒修一切菩萨事业。而不舍离。菩萨云何恒住劫海。修行无厌。而不舍离。菩萨云何恒住刹海。普遍庄严。而不舍离。菩萨云何恒依佛力。悉能知见诸佛神变。而不舍离。菩萨云何恒于六趣。自在受生。住无住道。而不舍离。菩萨云何恒受诸佛正法云雨。悉能忆持。而不舍离。菩萨云何恒发智光普照三世佛所行处。而不舍离。唯愿慈哀。为我开演。
　　尔时妙住比丘。告善财言。善哉善哉。善男子。汝已能发阿耨多罗三藐三菩提心。今复志求一切智法。及自觉法。善男子。汝能发心。深信爱乐。殷勤不舍。请问于我。汝当谛听。今为汝说。善男子。我得菩萨普遍速疾勇猛不空供养诸佛成熟众生解脱门。常于此门。若行若止。修习思惟。或入或出。随顺观察。即时获得智慧光明。名普照诸法。究竟无碍。由得如是智光明故。知诸众生种种心行。无所挂碍。知诸众生种种殁生。无所挂碍。知诸众生宿住之事。无所挂碍。知诸众生未来劫事。无所挂碍。知诸众生现在世事。无所挂碍。知诸众生种种言音随俗差别。无所挂碍。知诸众生种种疑网咸为决了。无所挂碍。知诸众生种种根性受法差别。无所挂碍。知诸众生应受化时悉往调伏。无所挂碍。知诸时分。刹那腊缚。牟呼栗多。昼夜年劫。延促相入。无所挂碍。知三世海诸法流转相续次第。无所挂碍。知诸佛刹无量差别。能以其身。遍往十方。无所挂碍。何以故。以得无住无作无行神通力故。善男子。我以得此神通力故。于虚空中。或行或住。或坐或卧。乃至现作种种威仪。隐显自在。或以一身分为多身。或以多身合为一身。或以其身来往入出。穿度石壁。而无障碍。或于空中。结跏趺坐。自在往来。犹如飞鸟。入地如水。履水如地。遍身上下。普出烟焰。光明炽盛。如大火聚。或时震动一切大地。或时以手扪摸日月。或现威德。超自在天。或现大身过于梵世。或以神力。转变自在。或现烧香云。盘旋如盖。弥覆十方。或现宝焰云。光明炽盛。普照一切。或现变化云。其身随类等众生界。或现光网云。具足众色。映彻无碍。或现其身。于一念顷。过于东方一世界。十世界。百世界。千世界。百千世界。亿世界。百亿世界。千亿世界。百千亿世界。百千亿那由他世界。乃至无数世界。无量世界。无边世界。无等世界。不可思世界。不可量世界。不可称世界。不可说世界。不可说不可说世界。乃至。或过阎浮提极微尘数世界。乃至过不可说不可说佛刹极微尘数世界。如是一切世界海中。所有一切世界出生中。一切世界方处中。一切世界旋转中。一切世界普遍中。一切世界变化中。一切世界名字中。一切世界法门中。一切世界时劫中。一切世界微细中。一切世界菩提场中。一切世界庄严具中。一切世界大众会中。如是一切种种世界。其中所有一切刹土。皆有如来现成正觉。彼诸如来。一一复现一切佛刹极微尘数大众集会差别之身。我悉于彼一切佛所。普现其身。于一一身。普雨一切诸佛刹海极微尘数诸供养云。所谓一切华云。一切香云。一切鬘云。一切盖云。一切幢云。一切幡云。一切帐云。一切网云。一切末香云。一切涂香云。一切衣服云。以一切身。各持如是诸供具云。而为供养。一一如来所转法轮种种宣说。所谓。广说。略说。赞说。毁说。明了说。隐密说。有余说。无余说。不定说。决定说。我皆悟解。忆念受持。一一国土。诸佛刹海。所有庄严。我皆忆持。曾无忘失。如于东方。南西北方。四维上下。亦复如是。善男子。如是一切诸世界中。所有众生。若闻我名。若见我身。或睹经行止住之处。或以一心。礼拜供养。或时散乱怀疑不信。如是一切。皆决定于阿耨多罗三藐三菩提。得不退转。彼诸世界一切众生。我皆明见。随其大小。胜劣苦乐。示同其形。随所应度。教化调伏而成熟之。随有众生亲近我者。悉令安住如是法门。善男子。我唯知此普遍速疾勇猛不空供养诸佛成熟众生无碍解脱门。如诸菩萨摩诃萨。具足受持大慈悲戒。波罗蜜戒。住大乘戒。不离菩萨道戒。不着一切法戒。不舍菩提心戒。不堕二乘地戒。常以佛法为所缘戒。心常忆念一切智戒。所发志乐等虚空戒。一切世间无所依戒。不缺漏戒。不浊乱戒。无遗失戒。不杂染戒。不追悔戒。无厌怠戒。清净戒。离尘戒。无垢戒。如是菩萨。戒行功德无量无边。而我云何能知能说。善男子。从此南方。有一国土。名达逻比叱。其国有城。名金刚层。中有大士。名曰弥伽。汝往彼问。菩萨云何。学菩萨行云何修菩萨道。时善财童子。礼妙住足。右绕瞻仰。辞退而去。尔时善财童子。一心随顺善知识教。正念观彼法光明门。以清净心深信趣入。念法威力顺佛所行。专心忆持。绍三宝种。叹离欲性。念善知识。普遍观察。照明三世。忆本大愿。随顺修行。以无碍心。入众生界。常勤作意。救护世间。于诸有为。心无倚着。观一切法根本自性。念念流入一切智海。普遍严净一切佛刹。于诸如来道场众会。心无依住。如是观察。渐次南行。至达逻比吒国。入金刚层城。周遍求觅。弥伽大士。乃见其人于市肆中处高台上坐师子座。十千人众所共围绕。广说轮字庄严法门。善财往诣。顶礼其足。绕无数匝。恭敬合掌。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。云何流转诸趣。常不忘失菩提之心。云何心得坚固。勤求佛法。无有厌倦。云何获得清净谦下之心。无能坏者。云何得大悲心力。恒处生死。不惮劬劳。云何得陀罗尼力。自在摄持普门清净。云何发生广大智光。离诸翳障。云何得妙辩才。善巧决择甚深法藏。云何得正念力。忆持诸佛一切法轮。云何得净趣力。演一切法。普净诸趣。云何得成菩萨普遍智力。于一切法。种种分别。悉能决定。了真实义。唯愿慈哀。为我宣说。尔时弥伽。告善财言。善男子。汝已先发阿耨多罗三藐三菩提心耶。善财白言。唯然。大士。我已先发阿耨多罗三藐三菩提心。弥伽遽即下师子座。由为尊重菩提心故。于善财前。五体投地。一心礼敬。从地而起。散金银华无价宝珠。及以上妙碎末旃檀。复以杂彩无量宝衣。以覆其上。复散无数殊胜光洁悦意香华众妙供具。而为供养。然后合掌。以柔软音。而称赞言。善哉善哉。善男子。汝乃能发阿耨多罗三藐三菩提心。善男子。若有能发阿耨多罗三藐三菩提心者。则为勤求一切智智不断佛种。则为永离一切世间凡夫种性。则为严净一切诸佛所有刹土。则为调伏一切众生令其成熟。则为觉了一切法性出生死海。则为照解一切业种无所依着。则为勤修一切菩萨所有妙行。则为已发一切大愿无有断绝。则为随顺一切种智离欲行处。则为获得一切菩萨坚固种性。则为已得一切诸佛威力加持。则能明见一切三世所有差别。则为十方一切如来共所护念。则与法界一切菩萨志乐平等。则得一切贤圣咸共称赞。则得一切梵王一心礼觐。则得一切天王恭敬供养。则得一切夜叉王常勤守护。则得一切罗刹王随逐侍卫。则得一切诸大龙王迎接奉事。则得一切紧那罗王歌咏赞叹。则得一切诸世间主同心庆悦。则令一切诸众生界悉得安隐。所谓令断一切恶趣流转故。令舍一切诸苦难处故。令息一切贫穷根本故。令生一切人天快乐故。令得亲近供养一切善知识故。令得听闻受持诸佛广大法故。能令修集一切菩萨菩提分法故。能令增长一切功德善法根芽故。能令熏发一切菩萨无漏智种故。能令智光普照一切差别智道故。能令究竟住于菩萨真实智地故。善男子。如是菩萨。难得出世。亦难值遇。诸有所作。难识难知。能为众生。作甚难事。若得见者。倍更为难。何以故。菩萨出世。与诸众生。为大利益。如父母。长养安慰令成就故。如璎珞。庄严一切诸天人故。如船师。于生死海度众生故。如屋宅。覆护一切诸世间故。如商主。能导群生至宝所故。如赫日。智慧光明能普照故。如君主。觉法城中得自在故。如炽火。能烧众生我爱薪故。如大云。普霔无边甘露雨故。如时雨。增长信等善根芽故。如船舫。运度众生达彼岸故。如桥梁。能度众生越生死故。如津济。显示一切出要道故。如风轮。能持众生不令堕落三恶趣故。如大地。悉能增长一切众生诸善根故。如大海。具足一切无尽福智功德藏故。如满月。普放智光破烦恼暗施清凉故。如猛将。悉能摧伏一切魔军令退散故。如须弥。胜智善根超出深广生死海故。尔时弥伽。广为善财。称赞显示发菩提心大功德力。令诸众会皆生欢喜。同声唱言。善哉善哉。善男子。今我众会因见胜人。得闻菩萨功德行愿。踊跃欢喜。不能自持。是时弥伽。还升本座。从其面门。放种种光。普照三千大千世界。时此世界诸大梵王。天龙夜叉乾闼婆阿修罗迦楼罗紧那罗摩睺罗伽人及非人。如是诸王并其眷属。蒙光照耀靡不来集。是时大士。观察众心。咸生恭敬。离诸谄慢。其心寂静。志意柔顺。随其乐欲。广为分别开示解释轮字句品庄严法门。彼诸众生。闻此法已。信顺悟入。皆于阿耨多罗三藐三菩提。得不退转。所应作已。告善财言。善男子。我已成就妙音陀罗尼光明法门。于一念中。能分别知三千大千世界所有欲色诸天语言。差别秘密。诸龙夜叉乾闼婆阿修罗迦楼罗紧那罗摩睺罗伽人非人等。所有语言。差别秘密。亦知彼彼一切众生所有心想种种乐欲。差别秘密。所谓了知色界梵王及诸梵众。所有心乐。差别秘密。亦知欲界诸大天王。天子天女。所有心乐。差别秘密。亦知龙等人及非人男女眷属所有心乐。差别秘密。亦能知此三千大千世界。一切声闻。及辟支佛。所有向果。各各修习。一切菩萨行愿地位。各各修习微细意趣。差别秘密。及诸言辞。分别解说。辨释文义。无不明了。亦能了知三世诸佛为诸众生演说一切甚深法海。种种言辞。意趣秘密。如于一念。知此世界所有众生。及诸贤圣。言辞心想。行愿地位。各各差别。微细秘密。亦知东方一十百千万亿那由他。无数无量无边无等。不可数。不可称。不可思。不可量。不可说。不可说不可说诸世界中。所有众生及诸贤圣。言辞心想。行愿地位。微细秘密。南西北方。四维上下。各尽不可说不可说。诸世界中所有众生。及诸贤圣。言辞心想。行愿地位。各各差别。微细秘密。如是一切悉能了知。无不通达。善男子。我唯知此妙音陀罗尼光明法门。如诸菩萨摩诃萨。普能随入一切众生种种想行眷属海。普能随入一切众生种种建立施设海。普能随入一切众生种种称谓名字海。普能随入一切众生种种方俗语言海。普能随入一切诸佛甚深秘密法句海。普能随入一切诸佛究竟最上法句海。普能随入一切诸佛于一所缘中说一切三世所缘法句海。普能随入一切诸佛于一切语言中演说一切增上法句海。普能随入一切诸佛于一切语言中演说一切上上法句海。普能随入一切诸佛于一切语言中演说广大差别法句海。普能随入一切诸佛于一切语言中演说一切差别善巧调伏法句海。普能随入一切诸佛于一切世界中演说种种咒术言辞差别秘密海。普能随入一切世界种种众生音声语言际。普能随入一切诸佛清净法轮圆满庄严际。普能随入一切世间种种字轮。普遍出生显示诸法际。如是菩萨行智功德。而我云何能知能说。善男子。从此南方。有一聚落。名为住林。彼有长者。名住解脱。汝往彼问。菩萨云何修集菩萨道。菩萨云何出生菩萨德。菩萨云何成就菩萨行。菩萨云何思惟菩萨法。时善财童子。蒙善知识深心诲诱。于一切智法。深生尊重。于一切善根。增益信乐。于一切佛法。倍起精勤。于一切善知识教。普加随顺。礼弥伽足。悲泣流泪。绕无量匝。恋慕瞻仰。辞退南行。
大方广佛华严经普贤菩萨行愿品卷第六入不思议解脱境界普贤行愿品
　　尔时善财童子。随顺思惟。一心专念彼诸菩萨微妙辩才庄严法门。一心专念彼诸菩萨言辞教海。一心专念彼诸菩萨微细方便。一心专念彼诸菩萨清净解脱。一心专念彼诸菩萨善根光明。一心专念彼诸菩萨清净善巧。一心专念彼诸菩萨摄众生智。一心专念彼诸菩萨广大智力。一心专念彼诸菩萨勇猛不退。一心专念彼诸菩萨殊胜志乐。一心专念彼诸菩萨无量功德。一心专念彼诸菩萨无碍法门。如是思惟。弘誓坚固。勇猛精进。而为甲胄。以正信力。恒自庄严。勤求正法。心无疲厌。志愿坚固。犹若金刚及那罗延。无能坏者。恒于一切善知识教。奉顺修行。常无间断。于诸境界。心无染着。普门妙行。皆悉现前。普眼智光。照诸法海。圆满诸地陀罗尼门。现见十方。了法边际。以无碍智。普遍庄严。证解清净无依法性。显示无对无二法门。超过一切最胜彼岸。入净智门。永离诸想。能审观察诸法实际。普知三世差别法门。普往十方差别世界。普见十方差别佛身。普入十方差别时劫。普观十方差别业性。普转诸佛差别法轮。普智三昧明照其心。心恒普入平等境界。如来慧光。照触其身。一切智流。相续不断。若身若心。势力自在。常不舍离一切佛法。以深信力。常得诸佛威神所加。以净慧力。为诸如来光明所照。以誓愿力。愿身周遍一切刹网。一切法界。普入其身。渐次游行。经十二年。至住林城。周遍询求解脱长者。既得见已。五体投地。顶礼双足。起立合掌。白言圣者。我今得与善知识会。是我获得广大善利。何以故。善知识者。难可出现。难得闻名。难得逢值。难得亲近。难得承接。难得同住。难得奉事。难令喜悦。难蒙开晓。难得随逐。我今会遇真善知识。是我获得最胜善利。如是展转难中之难。圣者。我已先发阿耨多罗三藐三菩提心。为欲值遇一切佛兴故。为欲普闻一切佛名故。为欲普见一切佛身故。为欲普诣一切佛刹故。为欲普入一切佛会故。为欲普观一切佛境故。为欲普知一切佛意故。为欲普受一切佛记故。为欲普承一切佛力故。为欲普事一切诸佛故。为欲证悟一切佛法故。为欲随顺一切佛心故。为欲圆满一切佛愿故。为欲获得一切三昧故。为欲照明一切佛智故。为欲庄严一切佛会故。为欲遍修诸佛本行故。为欲现见诸佛神通故。为欲具证诸佛智力故。为欲清净诸佛无畏故。为欲听闻一切佛法故。为欲受持诸佛法轮故。为欲辨析一切佛法故。为欲住持诸佛教海故。为欲守护诸佛法城故。为欲观察佛所觉法故。为欲解悟佛所证法故。为欲深入佛所知法故。为欲见一切佛法于自身中出生故。为欲与一切菩萨同体故。为欲与一切菩萨同类故。为欲等一切菩萨善根故。为欲观一切菩萨所学故。为欲同一切菩萨净行故。为欲成一切菩萨所修故。为欲满一切菩萨波罗蜜故。为欲发一切菩萨清净愿故。为欲入一切菩萨大愿海故。为欲具一切菩萨大悲力故。为欲至一切菩萨究竟处故。为欲获得诸佛菩萨差别威神藏故。为欲获得一切菩萨智慧光明无尽藏故。为欲获得一切菩萨广大功德三昧藏故。为欲获得一切菩萨无量威力藏故。为欲获得一切菩萨无量神通藏故。为欲获得一切菩萨大神变藏无穷尽故。为欲获得一切菩萨大自在藏常现前故。为欲获得一切菩萨净妙色藏而庄严故。为欲获得一切菩萨大慈悲藏教化众生。皆令究竟达彼岸故。圣者。我今以如是心。如是意乐。如是希欲。如是勤求。如是思惟。如是渴仰。如是尊重。如是方便。如是勇猛。如是究竟。如是谦下。来至圣者善知识所。我闻圣者。善能诱诲诸菩萨众。能以方便开佛境界。示其道路。指其津济。与其桥梁。授其船筏。普令一切截愚痴网。除颠倒障。拔疑惑箭。涤烦恼垢。照心稠林。破心迷执。令心洁白。正心谄曲。除心热恼。使心清凉。回生死流。趣涅槃道。令心远离诸见牢狱。令心解脱贪欲系缚于染爱处。令心动转随顺。趣入一切智性。令其疾到广大法城。令其坚固无上大悲。令其安住究竟大慈。令其发起诸菩萨行。令其修集诸三昧门。令其悟入圣所证位。令其观察诸法本性。令其增长普贤愿力。于诸众生其心平等。唯愿慈哀。为我宣说。菩萨云何学菩萨行。修菩萨道。随所修习。疾得清净。疾得明了。具足圆满。时解脱长者。以过去积集善根力故。如来现在威神力故。文殊师利童子忆念力故。十方一切诸善知识本行愿力所加持故。即入菩萨胜三昧门。其三昧名普摄无边一切佛刹旋陀罗尼。入三昧已。其身清净。光明映彻。于其身中。显现十方各十佛刹极微尘数佛。及佛刹净妙庄严。众会道场光明等事。亦现彼佛往昔同行诸菩萨众。往昔所现神通变化。往昔所发广大誓愿。往昔所修助道之法。往昔所净诸出离道。往昔所有清净庄严。往昔所修诸菩萨行。亦见彼佛成等正觉。转妙法轮。教化众生。如是一切悉于身中。分明显现。无有障碍。亦于身内一切刹中。普现其身。无不充遍。身与佛刹互相涉入。不相障碍种种色像。而无往来一一差别。次第而住不相杂乱。所谓种种佛刹各别庄严。种种众会眷属圆满。种种威仪恭敬供养。种种道场各各严饰其中诸佛。示现种种游戏神通。建立种种差别乘道。显示种种广大愿门。普遍庄严种种神力。或一世界。示现上生处兜率宫。而作佛事。或一世界。殁兜率天。下入王宫。而作佛事。或现处胎种种神变。或现诞生种种瑞相。或现婴孩种种游戏。或示童子现处内宫。或现出家。示行苦行。或诣觉树。坐于道场。或现神通破魔军众。或现自在成无上道。或现诸王劝请说法。或现受请转妙法轮。或现天龙乾闼婆等。恭敬围绕。常随守护。或现其身遍入诸趣。或往一切众生住处。或时示现度众生已。入般涅槃为令世间咸增恋慕。或现舍利。全身碎身。分布人天令兴福祐。或遍人天。起大塔庙。庄严国界。饶益众生。彼诸如来。于种种世界。种种趣生。种种部类。种种众会。种种根器。种种乐欲。种种业行。种种信解。种种根力。种种修习。种种行愿。种种觉悟。种种心想种种烦恼随眠习气。如是一切众生海中。以佛威力。广现神通。遍一切处。施作佛事。所谓或处极微尘量道场。或处无边广大道场。或处一由旬量道场。或处十由旬量道场。乃至或处与不可说不可说佛刹极微尘数诸世界海。其量正等众会道场。以种种神通。种种音声。种种言辞。种种辩才。种种训释。于诸如来圣谛海中。以种种无畏大师子吼。为种种众生。演说种种修多罗海。开示种种陀罗尼门。普转种种如来法轮。普授种种诸菩萨记。彼诸如来所说法门所出言音。善财童子。悉能听受。忆持不忘。思惟观察。亦见诸佛及诸菩萨不可思议诸三昧门自在神变。尔时解脱长者。现是相已。即从三昧安详而起。告善财童子言。善男子。我已于此甚深无碍庄严解脱门。自在入出。善男子。我住于此解脱门时。即见东方阎浮檀金光明世界。龙自在王如来应正等觉。道场众会之所围绕。毗卢遮那藏菩萨。而为上首又见南方速疾具足诸力世界。遍覆普香王如来应正等觉。道场众会之所围绕。思惟心王菩萨。而为上首。又见西方具足一切香圆满光世界。须弥灯王如来应正等觉。道场众会之所围绕。无碍心菩萨。而为上首。又见北方袈裟幢世界。金刚坚固如来应正等觉。道场众会之所围绕。金刚游步勇猛行菩萨。而为上首。又见东北方一切殊胜妙宝世界。无所得境界眼毗卢遮那如来应正等觉。道场众会之所围绕。无所得妙变化菩萨。而为上首。又见东南方自在香焰光音世界。香灯王如来应正等觉。道场众会之所围绕。金刚焰慧自在妙因王菩萨。而为上首。又见西南方智日焰普光明世界。毗卢遮那普智声如来应正等觉。道场众会之所围绕。普焰垂髻变现香华光菩萨。而为上首。又见西北方普清净妙香庄严藏世界。无量功德海幢圆满光如来应正等觉。道场众会之所围绕。无碍威力身智幢王菩萨。而为上首。又见下方师子腾焰解脱光明世界。无碍法界幢具足智慧焰光如来应正等觉。道场众会之所围绕。法界智焰光明遍照世界幢菩萨。而为上首。又见上方光明遍照次第出现无尽佛世界。名称无边无碍智慧圆满光幢王如来应正等觉。道场众会之所围绕。无碍精进力法界智幢王菩萨。而为上首。善男子。我见如是十佛世尊。而为上首。如是乃至见于十方各十佛刹极微尘数诸佛如来应正等觉。道场众会之所围绕。一一皆有上首菩萨。并诸眷属。分明显现。然彼一切世界如来。不来至此。我身亦不往诣于彼。善男子。我若欲见安乐世界无量寿如来。随意即见。我若欲见白栴檀香世界月智如来。妙香世界宝光明如来。莲华世界宝莲华光明如来。妙金光世界寂静光如来。妙喜世界不动如来。善住世界师子相如来。镜光明世界月觉如来。吉祥师子宝庄严世界毗卢遮那如来。如是十方一切世界所有如来。我若欲见。随意即见。然彼如来。不来至此。我不往彼。善男子。我若欲见尽过去际一切劫中。所有诸佛。及彼佛刹种种庄严。道场众会。神通变化。调伏众生。尽未来际。一切劫海。所有如来。及诸菩萨。庄严国土。众会道场。调伏众生神通变化。如是一切随念皆见。彼诸如来。及彼诸劫。一切佛刹。所有庄严。种种差别。不来至今。我心亦不入彼过未。然其所见。皆如现在。善男子。我能了知十方三世一切如来。及诸菩萨。国土庄严。神通等事。无所从来。亦无所去。无有行处。亦无住处。亦知己身无去无来。无行住处。所以者何。知一切佛及与我心皆如梦故。如梦所见从分别生。见一切佛从自心起。又知自心如器中水。悟解诸法如水中影。又知自心犹如幻术。知一切法如幻所作。又知自心诸佛菩萨悉皆如响。譬如空谷随声发响。悟解自心。随念见佛。我如是知。如是忆念。所见诸佛。皆由自心。善男子。当知菩萨修诸佛法。净诸佛刹。积集妙行。调伏众生。发大誓愿。入一切智自在游戏不可思议解脱法门。得佛菩提。现大神通。遍往十方一切法界。以微细智。普入诸劫。如是一切佛菩萨法。皆由自心。善男子。诸业虚妄。积集名心。末那思量。意识分别。眼等五识。了境不同。愚痴凡夫。不能觉知。怖老病死。求入涅槃。生死涅槃。二俱不识。于一切境。妄起分别。又由未来诸根。五尘境界断灭。凡愚之人。以为涅槃。诸佛菩萨自证悟时。转阿赖耶。得本觉智。善男子。一切凡愚。迷佛方便。执有三乘。不了三界由心所起。不知三世一切佛法自心现量。见外五尘。执为实有。犹如牛羊不能觉知。生死轮中无由出离。善男子。佛说诸法无生无灭。亦无三世。何以故。如自心现五尘境界本无有故。有无诸法本不生故。如兔角等。圣者自悟境界如是。善男子。愚痴凡夫。妄起分别。无中执有。有中执无。取阿赖耶种种行相。堕于生灭二种见中。不了自心。而起分别。善男子。当知自心即是一切佛菩萨法。由知自心即佛法故。则能净一切刹。入一切劫。是故。善男子。应以善法扶助自心。应以法雨润泽自心。应以妙法治净自心。应以精进坚固自心。应以忍辱卑下自心。应以禅定清净自心。应以智慧明利自心。应以佛德发起自心。应以平等广博自心。应以十力四无所畏明照自心。善男子。我唯于此如来甚深无碍庄严解脱法门。自在入出。如诸菩萨摩诃萨。住无碍智。行无碍行。于诸境界。无不通达。现前常得见一切佛广大三昧。住一切佛无涅槃际成正觉门。普遍了知诸三昧海所有境界。能随观察三世诸法悉皆平等。分身遍往一切刹海。入于诸佛无分别处。一切境界皆悉现前。常能观察一切诸法。以圆满智尽能说行一切菩萨功德行愿。于其身中。悉能显现一切世界成坏之相。而于自身。及彼世界。不生二想。如是妙行。而我云何能知能说。善男子。从此南行阎浮提畔。有一住处。名遍无垢。彼有比丘。名曰海幢。汝诣彼问。菩萨云何学菩萨行。修菩萨道。时善财童子。礼长者足。右绕观察。思惟瞻仰。称扬赞叹无量功德。念善知识能为救护。于善知识。常生欢喜。依善知识。发起行愿。由善知识。令我开悟。敬善知识。心无违逆。事善知识。无有谄诳。于善知识。心常随顺。于善知识。起慈母想。令我远离一切颠倒。于善知识。起慈父想。令我成就菩萨善法。如是思惟。深生爱乐。悲泣流泪。辞退而去。
  </div>
  <div class="pagination">
   <a href="大方广佛华严经普贤菩萨行愿品_page3.html">
    上一页
   </a>
   <a href="大方广佛华严经普贤菩萨行愿品.html">
    1
   </a>
   <a href="大方广佛华严经普贤菩萨行愿品_page2.html">
    2
   </a>
   <a href="大方广佛华严经普贤菩萨行愿品_page3.html">
    3
   </a>
   <span class="current-page">
    4
   </span>
   <a href="大方广佛华严经普贤菩萨行愿品_page5.html">
    5
   </a>
   <a href="大方广佛华严经普贤菩萨行愿品_page6.html">
    6
   </a>
   <a href="大方广佛华严经普贤菩萨行愿品_page7.html">
    7
   </a>
   <a href="大方广佛华严经普贤菩萨行愿品_page8.html">
    8
   </a>
   <a href="大方广佛华严经普贤菩萨行愿品_page9.html">
    9
   </a>
   <span>
    ...
   </span>
   <a href="大方广佛华严经普贤菩萨行愿品_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
