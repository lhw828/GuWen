<!DOCTYPE html>
<html>
<head>
    <meta charset="UTF-8">
    <title>大般若波罗蜜多经 - 第 282 页/共 563 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般若波罗蜜多经 - 第 282 页/共 563 页</h1>
    <div class="content">　　“舍利子，是善男子、善女人等由此善根乃至无上正等菩提，常不远离一切菩萨摩诃萨行。
　　“舍利子，由此因缘，住菩萨乘诸善男子、善女人等于此般若波罗蜜多应勤书写、受持、读诵、修习、思惟、为他广说。”
　　尔时，舍利子白佛言：“世尊，甚深般若波罗蜜多，佛灭度后何方兴盛？”
　　佛言：“舍利子，甚深般若波罗蜜多，我灭度后至东南方当渐兴盛。彼方当有住菩萨乘苾刍、苾刍尼、邬波索迦、邬波斯迦、国王、大臣、长者、居士，能于如是甚深般若波罗蜜多深生信解，书写、受持、读诵、修习、思惟、广说，复以种种上妙花鬘、涂散等香、衣服、璎珞、宝幢、幡盖、伎乐、灯明，供养恭敬、尊重赞叹如是般若波罗蜜多。彼由如是胜善根故，毕竟不堕诸险恶趣，常生天人中受富贵妙乐，由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法渐次修习而趣出离。
　　“舍利子，甚深般若波罗蜜多，我灭度后从东南方转至南方渐当兴盛。彼方当有住菩萨乘苾刍、苾刍尼、邬波索迦、邬波斯迦、国王、大臣、长者、居士，能于如是甚深般若波罗蜜多深生信解，书写、受持、读诵、修习、思惟、广说，复以种种上妙花鬘、涂散等香、衣服、璎珞、宝幢、幡盖、伎乐、灯明，供养恭敬、尊重赞叹如是般若波罗蜜多。彼由如是胜善根故，毕竟不堕诸险恶趣，常生天人中受富贵妙乐，由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法渐次修习而趣出离。
　　“舍利子，甚深般若波罗蜜多，我灭度后复从南方至西南方当渐兴盛。彼方当有住菩萨乘苾刍、苾刍尼、邬波索迦、邬波斯迦、国王、大臣、长者、居士，能于如是甚深般若波罗蜜多深生信解，书写、受持、读诵、修习、思惟、广说，复以种种上妙花鬘、涂散等香、衣服、璎珞、宝幢、幡盖、伎乐、灯明，供养恭敬、尊重赞叹如是般若波罗蜜多。彼由如是胜善根故，毕竟不堕诸险恶趣，常生天人中受富贵妙乐，由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法渐次修习而趣出离。
　　“舍利子，甚深般若波罗蜜多，我灭度后从西南方至西北方当渐兴盛。彼方当有住菩萨乘苾刍、苾刍尼、邬波索迦、邬波斯迦、国王、大臣、长者、居士，能于如是甚深般若波罗蜜多深生信解，书写、受持、读诵、修习、思惟、广说，复以种种上妙花鬘、涂散等香、衣服、璎珞、宝幢、幡盖、伎乐、灯明，供养恭敬、尊重赞叹如是般若波罗蜜多。彼由如是胜善根故，毕竟不堕诸险恶趣，常生天人中受富贵妙乐，由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法渐次修习而趣出离。
　　“舍利子，甚深般若波罗蜜多，我灭度后从西北方转至北方当渐兴盛。彼方当有住菩萨乘苾刍、苾刍尼、邬波索迦、邬波斯迦、国王、大臣、长者、居士，能于如是甚深般若波罗蜜多深生信解，书写、受持、读诵、修习、思惟、广说，复以种种上妙花鬘、涂散等香、衣服、璎珞、宝幢、幡盖、伎乐、灯明，供养恭敬，尊重赞叹如是般若波罗蜜多。彼由如是胜善根故，毕竟不堕诸险恶趣，常生天人中受富贵妙乐，由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法渐次修习而趣出离。
　　“舍利子，甚深般若波罗蜜多，我灭度后复从北方至东北方当渐兴盛。彼方当有住菩萨乘苾刍、苾刍尼、邬波索迦、邬波斯迦、国王、大臣、长者、居士，能于如是甚深般若波罗蜜多深生信解，书写、受持、读诵、修习、思惟、广说，复以种种上妙花鬘、涂散等香、衣服、璎珞、宝幢、幡盖、伎乐、灯明，供养恭敬、尊重赞叹如是般若波罗蜜多。彼由如是胜善根故，毕竟不堕诸险恶趣，常生天人中受富贵妙乐，由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法渐次修习而趣出离。
　　“舍利子，我灭度已，后时、后分、后五百岁，甚深般若波罗蜜多于东北方大作佛事。何以故？舍利子，一切如来、应、正等觉所尊重法即是般若波罗蜜多，如是般若波罗蜜多一切如来、应、正等觉共所护念。舍利子，非佛所得法、毗奈耶无上正法有灭没相，诸佛所得法、毗奈耶无上正法即是般若波罗蜜多。舍利子，彼东北方诸善男子、善女人等，若能于此甚深般若波罗蜜多信解、受持、读诵、修习、思惟、广说，我常护念是善男子、善女人等令无恼害。
　　“舍利子，彼东北方诸善男子、善女人等，若能书写甚深般若波罗蜜多，复以种种上妙花鬘、涂散等香、衣服、璎珞、宝幢、幡盖、伎乐、灯明，供养恭敬、尊重赞叹甚深般若波罗蜜多，我定说彼诸善男子、善女人等，由此善根毕竟不堕诸险恶趣，生天人中常受妙乐，由斯势力增益六种波罗蜜多，因此复能供养恭敬、尊重赞叹诸佛世尊，后随所应依三乘法渐次修习而般涅槃。何以故？舍利子，我以佛眼观见证知、称誉赞叹是善男子、善女人等所获功德，东西南北四维上下无量无数无边世界一切如来、应、正等觉安隐住持现说法者，亦以佛眼观见证知、称誉赞叹是善男子、善女人等所获功德。”
　　尔时，舍利子白佛言：“世尊，甚深般若波罗蜜多，佛灭度已，后时、后分、后五百岁，于东北方广流布耶？”
　　佛言：“舍利子，如是，如是，甚深般若波罗蜜多，我灭度已，后时、后分、后五百岁，于东北方当广流布。舍利子，我灭度已，后时、后分、后五百岁，彼东北方诸善男子、善女人等，若得闻此甚深般若波罗蜜多深生信解，书写、受持、读诵、修习、思惟、广说，当知彼善男子、善女人等久发无上正等觉心，久修菩萨摩诃萨行，多供养诸佛，多事诸善友，所种善根皆已成熟，由斯福力得闻如是甚深般若波罗蜜多深生信解，复能书写、受持、读诵、修习、思惟、为他广说。”
　　时，舍利子复白佛言：“世尊，佛灭度已，后时、后分、后五百岁，于东北方当有几许住菩萨乘诸善男子、善女人等，得闻如是甚深般若波罗蜜多深生信解，复能书写、受持、读诵、修习、思惟、为他广说？”
　　佛言：“舍利子，我灭度已，后时、后分、后五百岁，于东北方虽有无量住菩萨乘诸善男子、善女人等，而少得闻甚深般若波罗蜜多深生信解，其心不惊、不恐、不怖亦无忧悔，复能书写、受持、读诵、修习、思惟、为他广说。舍利子，彼善男子、善女人等闻此般若波罗蜜多，其心不惊、不恐、不怖亦无忧悔，深生信解，书写、受持、读诵、修习、思惟、广说，甚为希有。何以故？舍利子，是善男子、善女人等已曾亲近供养恭敬、尊重赞叹无量如来、应、正等觉及诸菩萨摩诃萨众，请问如是甚深般若波罗蜜多相应义趣。
　　“舍利子，是善男子、善女人等不久定当圆满布施波罗蜜多，不久定当圆满净戒、安忍、精进、静虑、般若波罗蜜多。
　　“舍利子，是善男子、善女人等不久定当圆满内空，不久定当圆满外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。
　　“舍利子，是善男子、善女人等不久定当圆满真如，不久定当圆满法界、法性、不虚妄性、不变异性、平等性、离生性、法定、法住、实际、虚空界、不思议界。
　　“舍利子，是善男子、善女人等不久定当圆满苦圣谛，不久定当圆满集、灭、道圣谛。
　　“舍利子，是善男子、善女人等不久定当圆满四静虑，不久定当圆满四无量、四无色定。
　　“舍利子，是善男子、善女人等不久定当圆满八解脱，不久定当圆满八胜处、九次第定、十遍处。
　　“舍利子，是善男子、善女人等不久定当圆满四念住，不久定当圆满四正断、四神足、五根、五力、七等觉支、八圣道支。
　　“舍利子，是善男子、善女人等不久定当圆满空解脱门，不久定当圆满无相、无愿解脱门。
　　“舍利子，是善男子、善女人等不久定当圆满菩萨十地。
　　“舍利子，是善男子、善女人等不久定当圆满五眼，不久定当圆满六神通。
　　“舍利子，是善男子、善女人等不久定当圆满佛十力，不久定当圆满四无所畏、四无碍解、大慈、大悲、大喜、大舍、十八佛不共法。
　　“舍利子，是善男子、善女人等不久定当圆满无忘失法，不久定当圆满恒住舍性。
　　“舍利子，是善男子、善女人等不久定当圆满一切智，不久定当圆满道相智、一切相智。
　　“舍利子，是善男子、善女人等不久定当圆满一切陀罗尼门，不久定当圆满一切三摩地门。
　　“舍利子，是善男子、善女人等不久定当圆满一切菩萨摩诃萨行。
　　“舍利子，是善男子、善女人等不久定当圆满阿耨多罗三藐三菩提。
　　“复次，舍利子，彼善男子、善女人等一切如来所护念故，无量善友所摄受故，殊胜善根所住持故，为欲饶益多众生故，求趣无上正等菩提。何以故？舍利子，我常为彼诸善男子、善女人等说一切智智相应之法，过去如来、应、正等觉亦常为彼诸善男子、善女人等，说一切智智相应之法。由此因缘，彼善男子、善女人等后生复能求趣无上正等菩提，亦能为他如应说法，令趣无上正等菩提。
　　“舍利子，彼善男子、善女人等身心安定，诸恶魔王及彼眷属尚不能坏求趣无上正等觉心，何况其余乐行恶者毁谤般若波罗蜜多，能沮其心不令求趣无上正觉？
　　“舍利子，如是大乘诸善男子、善女人等闻我说此甚深般若波罗蜜多，心得广大妙法喜乐，亦能安立无量众生于胜善法，令趣无上正等菩提。
　　“舍利子，是善男子、善女人等今于我前发弘誓愿：‘我当安立无量百千俱胝那庾多诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。’舍利子，我于彼愿深生随喜。何以故？舍利子，我观如是住菩萨乘诸善男子、善女人等所发弘愿心语相应，彼善男子、善女人等于当来世定能安立无量百千俱胝那庾多诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。
　　“舍利子，是善男子、善女人等亦于过去无量佛前发弘誓愿：‘我当安立无量百千俱胝那庾多诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。’舍利子，过去诸佛亦于彼愿深生随喜。何以故？舍利子，过去诸佛亦观如是住菩萨乘诸善男子、善女人等，所发弘愿心语相应，彼善男子、善女人等于当来世定能安立无量百千俱胝那庾多诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。
　　“舍利子，是善男子、善女人等信解广大，能依妙色、声、香、味、触修广大施，修此施已复能种植广大善根，因此善根复能摄受广大果报，摄受如是广大果报专为利乐一切有情，于诸有情能舍内外一切所有。彼回如是所种善根，愿生他方诸佛国土现有如来、应、正等觉宣说如是甚深般若波罗蜜多无上法处，彼闻如是甚深般若波罗蜜多无上法已，复能安立彼佛土中无量百千俱胝那庾多诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提得不退转。”
　　时，舍利子复白佛言：“甚奇，世尊！希有，善逝！佛于过去、未来、现在诸所有法无不证知，于一切法、真如、法界及法性等无不证知，于诸法教无不证知，于诸有情心行差别无不证知，于过去佛、菩萨、声闻及佛土等无不证知，于未来佛、菩萨、声闻及佛土等无不证知，于现在佛、菩萨、声闻及佛土等无不证知，于十方界一切如来、应、正等觉及所说法菩萨、声闻、佛土等事无不证知。
　　“世尊，若菩萨摩诃萨于六波罗蜜多，勇猛精进恒求不息，彼于此六波罗蜜多，为有得时、不得时不？”
　　佛言：“舍利子，彼善男子、善女人等恒于此六波罗蜜多，勇猛精进欣求不息，一切时得无不得时。何以故？舍利子，彼善男子、善女人等恒于此六波罗蜜多，勇猛精进欣求不息，诸佛菩萨常护念故。”
　　舍利子言：“世尊，彼善男子、善女人等若不得六波罗蜜多相应经时，如何可说彼得此六波罗蜜多？”
　　佛言：“舍利子，彼善男子、善女人等恒于此六波罗蜜多，勇猛信求不顾身命，有时不得此相应经无有是处。何以故？舍利子，彼善男子、善女人等为求无上正等菩提，示现劝导赞励庆喜诸有情类，令于此六波罗蜜多相应经典受持、读诵、思惟、修学，由此善根，随所生处常得此六波罗蜜多相应契经，受持、读诵、勇猛精进、如教修行，成熟有情、严净佛土，速证无上正等菩提。”
大般若波罗蜜多经卷第三百三初分魔事品第四十之一
　　尔时，具寿善现白佛言：“世尊，佛已赞说为证无上正等菩提，修行六种波罗蜜多，成熟有情、严净佛国，诸善男子、善女人等所有功德。世尊，云何是善男子、善女人等，为证无上正等菩提修诸行时，留难魔事？”
　　佛言：“善现，若菩萨摩诃萨乐说法要，辩不即生，当知是为菩萨魔事。”
　　“世尊，何故是菩萨摩诃萨乐说法要，辩不即生，是为魔事？”
　　“善现，是菩萨摩诃萨修行般若波罗蜜多时，所修般若波罗蜜多难得圆满，所修静虑、精进、安忍、净戒、布施波罗蜜多难得圆满。由此缘故，是菩萨摩诃萨乐说法要，辩不即生，当知是为菩萨魔事。
　　“复次，善现，若菩萨摩诃萨乐修胜行，辩乃卒生，当知是为菩萨魔事。”
　　“世尊，何故是菩萨摩诃萨乐修胜行，辩乃卒生，是为魔事？”
　　“善现，是菩萨摩诃萨修行布施波罗蜜多，修行净戒、安忍、精进、静虑、般若波罗蜜多，无巧便故，辩乃卒生。由此缘故，是菩萨摩诃萨乐修胜行，辩乃卒生，当知是为菩萨魔事。
　　“复次，善现，书写般若波罗蜜多甚深经时频申欠呿，当知是为菩萨魔事。
　　“复次，善现，书写般若波罗蜜多甚深经时忽然戏笑，当知是为菩萨魔事。
　　“复次，善现，书写般若波罗蜜多甚深经时互相轻蔑，当知是为菩萨魔事。
　　“复次，善现，书写般若波罗蜜多甚深经时身心扰乱，当知是为菩萨魔事。
　　“复次，善现，书写般若波罗蜜多甚深经时心生异解，文句倒错，当知是为菩萨魔事。
　　“复次，善现，书写般若波罗蜜多甚深经时欻有事起令不究竟，当知是为菩萨魔事。
　　“复次，善现，书写般若波罗蜜多甚深经时忽作是念：‘我于此经不得滋味，何用书写？’便弃舍去，当知是为菩萨魔事。
　　“复次，善现，受持、读诵、思惟、修习、说听般若波罗蜜多甚深经时频申欠呿，当知是为菩萨魔事。
　　“复次，善现，受持、读诵、思惟、修习、说听般若波罗蜜多甚深经时忽然戏笑，当知是为菩萨魔事。
　　“复次，善现，受持、读诵、思惟、修习、说听般若波罗蜜多甚深经时互相轻蔑，当知是为菩萨魔事。
　　“复次，善现，受持、读诵、思惟、修习、说听般若波罗蜜多甚深经时身心扰乱，当知是为菩萨魔事。
　　“复次，善现，受持、读诵、思惟、修习、说听般若波罗蜜多甚深经时心生异解，文句倒错，当知是为菩萨魔事。
　　“复次，善现，受持、读诵、思惟、修习、说听般若波罗蜜多甚深经时欻有事起令不究竟，当知是为菩萨魔事。
　　“复次，善现，受持、读诵、思惟、修习、说听般若波罗蜜多甚深经时，忽作是念：‘我于此经不得滋味，何用勤苦？’便弃舍去，当知是为菩萨魔事。”
　　时，具寿善现白佛言：“世尊，何因缘故，是善男子、善女人等，于此深经不得滋味，便弃舍去？”
　　佛言：“善现，是善男子、善女人等，于过去世未久修行般若、静虑、精进、安忍、净戒、布施波罗蜜多，是故于此甚深般若波罗蜜多不得滋味，便弃舍去。
　　“复次，善现，若善男子、善女人等，闻说如是甚深般若波罗蜜多，便作是念：‘我等于此不得受记，何用听为？’心不清净，便从座起弃舍而去，当知是为菩萨魔事。”
　　时，具寿善现白佛言：“世尊，何因缘故，于此般若波罗蜜多甚深经中，不授彼记而令舍去？”
　　佛言：“善现，菩萨未入正性离生，不应授彼大菩提记。
　　“复次，善现，若善男子、善女人等，闻说如是甚深般若波罗蜜多，便作是念：‘此中不说我等名字，何用听为？’心不清净，便从座起弃舍而去，当知是为菩萨魔事。”
　　时，具寿善现白佛言：“世尊，何因缘故，于此般若波罗蜜多甚深经中，不记说彼菩萨名字？”
　　佛言：“善现，菩萨未受大菩提记，法尔不应记说名字。
　　“复次，善现，若善男子、善女人等，闻说般若波罗蜜多甚深经时，生如是念：‘此中不说我等生处城邑聚落，何用听为？’心不清净，便从座起弃舍而去，当知是为菩萨魔事。”
　　时，具寿善现白佛言：“世尊，何因缘故，于此般若波罗蜜多甚深经中，不记说彼菩萨生处城邑聚落？”
　　佛言：“善现，若未记彼菩萨名字，不应说其生处差别。
　　“复次，善现，若菩萨摩诃萨，闻说般若波罗蜜多，心不清净而舍去者，随彼所起不清净心，厌舍此经举步多少，便减尔所劫数功德，获尔所劫障菩提罪，受彼罪已更尔所时，发勤精进求趣无上正等菩提方可复本。是故菩萨若欲速证无上菩提，不应厌舍甚深般若波罗蜜多。
　　“复次，善现，住菩萨乘诸善男子、善女人等，弃舍般若波罗蜜多甚深经典，求学余经，当知是为菩萨魔事。何以故？善现，是善男子、善女人等，弃舍一切智智根本甚深般若波罗蜜多，而攀枝叶诸余经典，终不能得大菩提故。”
　　时，具寿善现白佛言：“世尊，何等余经犹如枝叶，不能引发一切智智？”
　　佛言：“善现，若说二乘相应之法，谓四念住、四正断、四神足、五根、五力、七等觉支、八圣道支及空、无相、无愿解脱门等所有诸经，若善男子、善女人等于中修学，得预流果、得一来果、得不还果、得阿罗汉果、得独觉菩提，不得无上正等菩提，是名余经犹如枝叶，不能引发一切智智。甚深般若波罗蜜多定能引发一切智智，有大势力犹如树根。是善男子、善女人等，弃舍般若波罗蜜多甚深经典求学余经，定不能得一切智智。何以故？善现，如是般若波罗蜜多甚深经典，出生一切菩萨摩诃萨世间、出世间功德法故。善现，若菩萨摩诃萨修学般若波罗蜜多，则为修学一切世间、出世间法。
　　“复次，善现，譬如饿狗舍其主食，返从仆使而求觅之；于当来世有菩萨乘诸善男子、善女人等，弃舍一切佛法根本甚深般若波罗蜜多，求学二乘相应经典亦复如是，当知是为菩萨魔事。
　　“复次，善现，譬如有人欲求香象，得此象已舍而求迹。于汝意云何？是人有智不？”
　　善现答言：“是人无智。”
　　佛言：“善现，于当来世有菩萨乘诸善男子、善女人等，弃舍一切佛法根本甚深般若波罗蜜多，求学二乘相应经典亦复如是，当知是为菩萨魔事。
　　“复次，善现，譬如有人欲见大海，既至海岸返观牛迹，作是念言：‘大海中水浅深多少岂及此耶？’于汝意云何？是人有智不？”
　　善现答言：“是人无智。”
　　佛言：“善现，于当来世有菩萨乘诸善男子、善女人等，弃舍一切佛法根本甚深般若波罗蜜多，求学二乘相应经典亦复如是，当知是为菩萨魔事。
　　“复次，善现，如有工匠或彼弟子，欲造大殿如天帝释殊胜殿量，见彼殿已而返揆摸日月宫殿。于意云何？如是工匠或彼弟子，能造大殿量如帝释殊胜殿不？”
　　善现答言：“不也，世尊。”
　　佛言：“善现，于汝意云何？是人有智不？”
　　善现答言：“是人无智，是愚痴类。”
　　佛言：“善现，于当来世有菩萨乘诸善男子、善女人等，欲求无上正等菩提，弃舍如是甚深般若波罗蜜多，求学二乘相应经典亦复如是。于意云何？是善男子、善女人等，能得无上佛菩提不？”
　　善现答言：“不也，世尊。”
　　佛言：“善现，于意云何？是善男子、善女人等是黠慧不？”
　　善现答言：“是愚痴类。”
　　佛言：“善现，如是，如是，当知是为菩萨魔事。
　　“复次，善现，如人求见转轮圣王，见已不识舍至余处，见凡小王取其形相，作如是念：‘转轮圣王形相威德与此何异？’于汝意云何？是人有智不？”
　　善现答言：“是人无智。”
　　佛言：“善现，于当来世有菩萨乘诸善男子、善女人等，欲求无上正等菩提，弃舍如是甚深般若波罗蜜多，求学二乘相应经典亦复如是。于意云何？是善男子、善女人等，为能证得大菩提不？”
　　善现答言：“不也，世尊。”
　　佛言：“善现，于意云何？是善男子、善女人等是黠慧不？”
</div>
    <div class="pagination">
<a href="大般若波罗蜜多经_page281.html">上一页</a><span>...</span><a href="大般若波罗蜜多经_page277.html">277</a><a href="大般若波罗蜜多经_page278.html">278</a><a href="大般若波罗蜜多经_page279.html">279</a><a href="大般若波罗蜜多经_page280.html">280</a><a href="大般若波罗蜜多经_page281.html">281</a><span class="current-page">282</span><a href="大般若波罗蜜多经_page283.html">283</a><a href="大般若波罗蜜多经_page284.html">284</a><a href="大般若波罗蜜多经_page285.html">285</a><a href="大般若波罗蜜多经_page286.html">286</a><a href="大般若波罗蜜多经_page287.html">287</a><span>...</span><a href="大般若波罗蜜多经_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
