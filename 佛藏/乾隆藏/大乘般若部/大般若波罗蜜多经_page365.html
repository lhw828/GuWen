<!DOCTYPE html>
<html>
 <head>
  <meta charset="utf-8"/>
  <title>
   大般若波罗蜜多经 - 第 365 页/共 563 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大般若波罗蜜多经 - 第 365 页/共 563 页
  </h1>
  <div class="content">
   “菩萨摩诃萨于眼识界，无行、无得、无说、无示；于耳、鼻、舌、身、意识界，无行、无得、无说、无示。何以故？眼识界自性乃至意识界自性，皆不可行、得、说、示故。
　　“菩萨摩诃萨于眼触，无行、无得、无说、无示；于耳、鼻、舌、身、意触，无行、无得、无说、无示。何以故？眼触自性乃至意触自性，皆不可行、得、说、示故。
大般若波罗蜜多经卷第三百七十九初分无杂法义品第六十七之二
　　“菩萨摩诃萨于眼触为缘所生诸受，无行、无得、无说、无示；于耳、鼻、舌、身、意触为缘所生诸受，无行、无得、无说、无示。何以故？眼触为缘所生诸受自性乃至意触为缘所生诸受自性，皆不可行、得、说、示故。
　　“菩萨摩诃萨于地界，无行、无得、无说、无示；于水、火、风、空、识界，无行、无得、无说、无示。何以故？地界自性乃至识界自性，皆不可行、得、说、示故。
　　“菩萨摩诃萨于因缘，无行、无得、无说、无示；于等无间缘、所缘缘、增上缘，无行、无得、无说、无示。何以故？因缘自性乃至增上缘自性，皆不可行、得、说、示故。
　　“菩萨摩诃萨于无明，无行、无得、无说、无示；于行、识、名色、六处、触、受、爱、取、有、生、老死愁叹苦忧恼，无行、无得、无说、无示。何以故？无明自性乃至老死愁叹苦忧恼自性，皆不可行、得、说、示故。
　　“菩萨摩诃萨于布施波罗蜜多，无行、无得、无说、无示；于净戒、安忍、精进、静虑、般若波罗蜜多，无行、无得、无说、无示。何以故？布施波罗蜜多自性乃至般若波罗蜜多自性，皆不可行、得、说、示故。
　　“菩萨摩诃萨于内空，无行、无得、无说、无示；于外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，无行、无得、无说、无示。何以故？内空自性乃至无性自性空自性，皆不可行、得、说、示故。
　　“菩萨摩诃萨于四念住，无行、无得、无说、无示；于四正断、四神足、五根、五力、七等觉支、八圣道支，无行、无得、无说、无示。何以故？四念住自性乃至八圣道支自性，皆不可行、得、说、示故。
　　“菩萨摩诃萨于空解脱门，无行、无得、无说、无示；于无相、无愿解脱门，无行、无得、无说、无示。何以故？空解脱门自性乃至无愿解脱门自性，皆不可行、得、说、示故。
　　“菩萨摩诃萨于苦圣谛，无行、无得、无说、无示；于集、灭、道圣谛，无行、无得、无说、无示。何以故？苦圣谛自性乃至道圣谛自性，皆不可行、得、说、示故。
　　“菩萨摩诃萨于四静虑，无行、无得、无说、无示；于四无量、四无色定，无行、无得、无说、无示。何以故？四静虑自性乃至四无色定自性，皆不可行、得、说、示故。
　　“菩萨摩诃萨于八解脱，无行、无得、无说、无示；于八胜处、九次第定、十遍处，无行、无得、无说、无示。何以故？八解脱自性乃至十遍处自性，皆不可行、得、说、示故。
　　“菩萨摩诃萨于一切三摩地门，无行、无得、无说、无示；于一切陀罗尼门，无行、无得、无说、无示。何以故？一切三摩地门自性、一切陀罗尼门自性，皆不可行、得、说、示故。
　　“菩萨摩诃萨于极喜地，无行、无得、无说、无示；于离垢地、发光地、焰慧地、极难胜地、现前地、远行地、不动地、善慧地、法云地，无行、无得、无说、无示。何以故？极喜地自性乃至法云地自性，皆不可行、得、说、示故。
　　“菩萨摩诃萨于五眼，无行、无得、无说、无示；于六神通，无行、无得、无说、无示。何以故？五眼自性、六神通自性，皆不可行、得、说、示故。
　　“菩萨摩诃萨于佛十力，无行、无得、无说、无示；于四无所畏、四无碍解、大慈、大悲、大喜、大舍、十八佛不共法，无行、无得、无说、无示。何以故？佛十力自性乃至十八佛不共法自性，皆不可行、得、说、示故。
　　“菩萨摩诃萨于无忘失法，无行、无得、无说、无示；于恒住舍性，无行、无得、无说、无示。何以故？无忘失法自性、恒住舍性自性，皆不可行、得、说、示故。
　　“菩萨摩诃萨于一切智，无行、无得、无说、无示；于道相智、一切相智，无行、无得、无说、无示。何以故？一切智自性乃至一切相智自性，皆不可行、得、说、示故。
　　“菩萨摩诃萨于预流果，无行、无得、无说、无示；于一来、不还、阿罗汉果、独觉菩提，无行、无得、无说、无示。何以故？预流果自性乃至独觉菩提自性，皆不可行、得、说、示故。
　　“菩萨摩诃萨于一切菩萨摩诃萨行，无行、无得、无说、无示；于诸佛无上正等菩提，无行、无得、无说、无示。何以故？一切菩萨摩诃萨行自性、诸佛无上正等菩提自性，皆不可行、得、说、示故。菩萨摩诃萨以如是等无行、无得、无说、无示为无所得，即无所得说名离生。
　　“善现，是为菩萨摩诃萨生及离生。诸菩萨摩诃萨证入正性离生位已，圆满一切静虑、解脱、等持、等至。是菩萨摩诃萨尚不随定势力而生，况随贪等烦恼势力？是菩萨摩诃萨若住此中造作诸业，由业势力生四静虑诸趣流转，无有是处。是菩萨摩诃萨虽住如幻诸行聚中作诸有情如实饶益，而不得幻及诸有情。是菩萨摩诃萨于如是事无所得时，成熟有情、严净佛土，疾证无上正等菩提，转妙法轮度无量众。
　　“如是，善现，菩萨摩诃萨修行般若波罗蜜多，速能圆满无相静虑波罗蜜多。由此静虑波罗蜜多速圆满故，疾证无上正等菩提，转妙法轮度无量众；如是法轮名无所得，亦名为空、无相、无愿，能作有情无上饶益。
　　“复次，善现，菩萨摩诃萨行深般若波罗蜜多时，安住如梦、如响、如像、如光影、如阳焰、如幻事、如寻香城、如变化事五取蕴中，圆满般若波罗蜜多。是菩萨摩诃萨如实了知一切法皆如梦、如响、如像、如光影、如阳焰、如幻事、如寻香城、如变化事者，便能圆满无相般若波罗蜜多。”
　　时，具寿善现白佛言：“世尊，云何菩萨摩诃萨如实了知一切法皆如梦、如响、如像、如光影、如阳焰、如幻事、如寻香城、如变化事？”
　　佛言：“善现，菩萨摩诃萨修行般若波罗蜜多时，不见梦，不见见梦者；不闻响，不见闻响者；不见像，不见见像者；不见光影，不见见光影者；不见阳焰，不见见阳焰者；不见幻事，不见见幻事者；不见寻香城，不见见寻香城者；不见变化事，不见见变化事者。何以故？梦、见梦者，响、闻响者，像、见像者，光影、见光影者，阳焰、见阳焰者，幻事、见幻事者，寻香城、见寻香城者，变化事、见变化事者，皆是愚夫异生颠倒所执著故。诸阿罗汉、独觉、菩萨及诸如来应正等觉，皆不见梦亦不见见梦者，皆不闻响亦不见闻响者，皆不见像亦不见见像者，皆不见光影亦不见见光影者，皆不见阳焰亦不见见阳焰者，皆不见幻事亦不见见幻事者，皆不见寻香城亦不见见寻香城者，皆不见变化事亦不见见变化事者。何以故？一切法皆以无性而为自性，非成非实无相无为，非实有性与涅槃等。
　　“若一切法皆以无性而为自性，非成非实无相无为，非实有性与涅槃等，云何菩萨摩诃萨修行般若波罗蜜多时，于一切法起有性想、成想、实想、有相有为实有性想、非寂灭想？若起是想无有是处。何以故？若一切法有少自性、有成、有实、有相有为有实性、非寂灭而可得者，则所修行甚深般若波罗蜜多应非般若波罗蜜多。
　　“如是菩萨摩诃萨行深般若波罗蜜多时，不著色，不著受、想、行、识；不著眼处，不著耳、鼻、舌、身、意处；不著色处，不著声、香、味、触、法处；不著眼界，不著耳、鼻、舌、身、意界；不著色界，不著声、香、味、触、法界；不著眼识界，不著耳、鼻、舌、身、意识界；不著眼触，不著耳、鼻、舌、身、意触；不著眼触为缘所生诸受，不著耳、鼻、舌、身、意触为缘所生诸受；不著地界，不著水、火、风、空、识界；不著因缘，不著等无间缘、所缘缘、增上缘；不著从缘所生诸法；不著无明，不著行、识、名色、六处、触、受、爱、取、有、生、老死愁叹苦忧恼；不著欲界，不著色、无色界；不著四静虑，不著四无量、四无色定；不著四念住，不著四正断、四神足、五根、五力、七等觉支、八圣道支；不著空解脱门，不著无相、无愿解脱门；不著苦圣谛，不著集、灭、道圣谛；不著布施波罗蜜多，不著净戒、安忍、精进、静虑、般若波罗蜜多；不著内空，不著外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；不著真如，不著法界、法性、不虚妄性、不变异性、平等性、离生性、法定、法住、实际、虚空界、不思议界；不著八解脱，不著八胜处、九次第定、十遍处；不著一切三摩地门，不著一切陀罗尼门；不著极喜地，不著离垢地、发光地、焰慧地、极难胜地、现前地、远行地、不动地、善慧地、法云地；不著五眼，不著六神通；不著佛十力，不著四无所畏、四无碍解、大慈、大悲、大喜、大舍、十八佛不共法；不著无忘失法，不著恒住舍性；不著一切智，不著道相智、一切相智；不著预流果，不著一来、不还、阿罗汉果、独觉菩提；不著一切菩萨摩诃萨行，不著诸佛无上正等菩提。
　　“是菩萨摩诃萨修行般若波罗蜜多时，由不著故能圆满初地，而于其中不生贪著。何以故？是菩萨摩诃萨不得初地，云何于中而起贪著？由不著故能圆满第二、第三、第四、第五、第六、第七、第八、第九、第十地，而于其中不生贪著。何以故？是菩萨摩诃萨不得第二地乃至第十地，云何于中而起贪著？
　　“是菩萨摩诃萨虽修行般若波罗蜜多，而不得般若波罗蜜多，由不得般若波罗蜜多故，亦不得一切法。虽观般若波罗蜜多摄一切法，而于是法都无所得。何以故？如是诸法与此般若波罗蜜多无二无别。所以者何？一切法性不可分别，说为真如，说为法界、法性、不虚妄性、不变异性、平等性、离生性、法定、法住、实际、虚空界、不思议界，诸法无杂、无差别故。”
　　时，具寿善现白佛言：“世尊，若一切法性皆无杂、无差别者，云何可说是善、是非善，是有漏、是无漏，是世间、是出世间，是有为、是无为，诸如是等无量法门？”
　　佛告善现：“于汝意云何？一切法实性中，有法可说是善、是非善，是有漏、是无漏，是世间、是出世间，是有为、是无为，如是乃至是预流果、是一来果、是不还果、是阿罗汉果、是独觉菩提、是诸菩萨摩诃萨行、是佛无上正等菩提不？”
　　善现答言：“不也，世尊。不也，善逝。”
　　佛言：“善现，由此因缘，当知一切法无杂、无差别、无相、无生、无灭、无碍、无说、无示。
　　“善现当知，我本修行菩萨道时，于法自性都无所得，谓若色，若受、想、行、识；若眼处，若耳、鼻、舌、身、意处；若色处，若声、香、味、触、法处；若眼界，若耳、鼻、舌、身、意界；若色界，若声、香、味、触、法界；若眼识界，若耳、鼻、舌、身、意识界；若眼触，若耳、鼻、舌、身、意触；若眼触为缘所生诸受，若耳、鼻、舌、身、意触为缘所生诸受；若地界，若水、火、风、空、识界；若因缘，若等无间缘、所缘缘、增上缘；若从缘所生法；若无明，若行、识、名色、六处、触、受、爱、取、有、生、老死愁叹苦忧恼；若欲界，若色、无色界；若善、若非善，若有漏、若无漏，若世间、若出世间，若有为、若无为；如是乃至若预流果，若一来、不还、阿罗汉果、独觉菩提；若诸菩萨摩诃萨行，若佛无上正等菩提，于如是等诸法自性皆无所得。
　　“如是，善现，菩萨摩诃萨修行般若波罗蜜多，从初发心乃至安坐妙菩提座，将证无上正等菩提，常应善知诸法自性。若能善知诸法自性，则能善净大菩提道，亦能圆满诸菩萨行，成熟有情、严净佛土。安住是法，疾证无上正等菩提，转妙法轮，以三乘法方便调伏诸有情类，令于三有速得解脱。
　　“如是，善现，菩萨摩诃萨以无所得而为方便，应学般若波罗蜜多，速能圆满一切佛法。”初分诸功德相品第六十八之一
　　尔时，具寿善现白佛言：“世尊，云何如梦、如响、如像、如光影、如阳焰、如幻事、如寻香城、如变化事诸法都无实事，皆以无性而为自性，自相皆空而可安立是善、是非善，是有漏、是无漏，是世间、是出世间，是有为、是无为，如是乃至是预流果、是能证预流果，是一来果、是能证一来果，是不还果、是能证不还果，是阿罗汉果、是能证阿罗汉果，是独觉菩提、是能证独觉菩提，是诸佛无上正等菩提、是能证诸佛无上正等菩提耶？”
　　佛告善现：“世间愚夫无闻异生，得梦、得见梦者，得响、得闻响者，得像、得见像者，得光影、得见光影者，得阳焰、得见阳焰者，得幻事、得见幻事者，得寻香城、得见寻香城者，得变化事、得见变化事者。是诸愚夫无闻异生，得梦、得见梦者已，得响、得闻响者已，得像、得见像者已，得光影、得见光影者已，得阳焰、得见阳焰者已，得幻事、得见幻事者已，得寻香城、得见寻香城者已，得变化事、得见变化事者已，颠倒执著造身、语、意善行、不善行，或造身、语、意福行、非福行、不动行，由诸行故往来生死流转无穷。
　　“诸菩萨摩诃萨行深般若波罗蜜多，观察毕竟、无际二空，安住毕竟、无际二空，为彼有情宣说正法，谓作是言：‘汝等当知，色是空，无我、我所；受、想、行、识是空，无我、我所。眼处是空，无我、我所；耳、鼻、舌、身、意处是空，无我、我所，色处是空，无我、我所；声、香、味、触、法处是空，无我、我所；眼界是空，无我、我所；耳、鼻、舌、身、意界是空，无我、我所。色界是空，无我、我所；声、香、味、触、法界是空，无我、我所。眼识界是空，无我、我所；耳、鼻、舌、身、意识界是空，无我、我所。眼触是空，无我、我所；耳、鼻、舌、身、意触是空，无我、我所。眼触为缘所生诸受是空，无我、我所；耳、鼻、舌、身、意触为缘所生诸受是空，无我、我所。地界是空，无我、我所；水、火、风、空、识界是空，无我、我所。因缘是空，无我、我所；等无间缘、所缘缘、增上缘是空，无我、我所。从此诸缘所生诸法是空，无我、我所。无明是空，无我、我所；行、识、名色、六处、触、受、爱、取、有、生、老死愁叹苦忧恼是空，无我、我所；有漏法是空，无我、我所；无漏法是空，无我、我所。有为法是空，无我、我所；无为法是空，无我、我所。’
　　“又作是言：‘汝等当知，色如梦都无自性，受、想、行、识如梦都无自性；色如响、如像、如光影、如阳焰、如幻事、如寻香城、如变化事都无自性，受、想、行、识如响乃至如变化事都无自性。眼处如梦都无自性，耳、鼻、舌、身、意处如梦都无自性；眼处如响、如像、如光影、如阳焰、如幻事、如寻香城、如变化事都无自性，耳、鼻、舌、身、意处如响乃至如变化事都无自性。色处如梦都无自性，声、香、味、触、法处如梦都无自性；色处如响、如像、如光影、如阳焰、如幻事、如寻香城、如变化事都无自性，声、香、味、触、法处如响乃至如变化事都无自性。眼界如梦都无自性，耳、鼻、舌、身、意界如梦都无自性；眼界如响、如像、如光影、如阳焰、如幻事、如寻香城、如变化事都无自性，耳、鼻、舌、身、意界如响乃至如变化事都无自性。色界如梦都无自性，声、香、味、触、法界如梦都无自性；色界如响、如像、如光影、如阳焰、如幻事、如寻香城、如变化事都无自性，声、香、味、触、法界如响乃至如变化事都无自性。眼识界如梦都无自性，耳、鼻、舌、身、意识界如梦都无自性；眼识界如响、如像、如光影、如阳焰、如幻事、如寻香城、如变化事都无自性，耳、鼻、舌、身、意识界如响乃至如变化事都无自性。眼触如梦都无自性，耳、鼻、舌、身、意触如梦都无自性；眼触如响、如像、如光影、如阳焰、如幻事、如寻香城、如变化事都无自性，耳、鼻、舌、身、意触如响乃至如变化事都无自性。眼触为缘所生诸受如梦都无自性，耳、鼻、舌、身、意触为缘所生诸受如梦都无自性；眼触为缘所生诸受如响、如像、如光影、如阳焰、如幻事、如寻香城、如变化事都无自性，耳、鼻、舌、身、意触为缘所生诸受如响乃至如变化事都无自性。地界如梦都无自性，水、火、风、空、识界如梦都无自性；地界如响、如像、如光影、如阳焰、如幻事、如寻香城、如变化事都无自性，水、火、风、空、识界如响乃至如变化事都无自性。因缘如梦都无自性，等无间缘、所缘缘、增上缘如梦都无自性；因缘如响、如像、如光影、如阳焰、如幻事、如寻香城、如变化事都无自性，等无间缘、所缘缘、增上缘如响乃至如变化事都无自性。从缘生法如梦都无自性，如响、如像、如光影、如阳焰、如幻事、如寻香城、如变化事都无自性。无明如梦都无自性，行、识、名色、六处、触、受、爱、取、有、生、老死愁叹苦忧恼如梦都无自性；无明如响、如像、如光影、如阳焰、如幻事、如寻香城、如变化事都无自性，行乃至老死愁叹苦忧恼如响乃至如变化事都无自性。有漏法如梦都无自性，无漏法如梦都无自性；有漏法如响、如像、如光影、如阳焰、如幻事、如寻香城、如变化事都无自性，无漏法如响乃至如变化事都无自性。有为法如梦都无自性，无为法如梦都无自性；有为法如响、如像、如光影、如阳焰、如幻事、如寻香城、如变化事都无自性，无为法如响乃至如变化事都无自性。’
　　“又作是言：‘汝等当知，此中无色亦无受、想、行、识，无眼处亦无耳、鼻、舌、身、意处，无色处亦无声、香、味、触、法处，无眼界亦无耳、鼻、舌、身、意界，无色界亦无声、香、味、触、法界，无眼识界亦无耳、鼻、舌、身、意识界，无眼触亦无耳、鼻、舌、身、意触，无眼触为缘所生诸受亦无耳、鼻、舌、身、意触为缘所生诸受，无地界亦无水、火、风、空、识界，无因缘亦无等无间缘、所缘缘、增上缘，无从诸缘所生诸法，无无明亦无行、识、名色、六处、触、受、爱、取、有、生、老死愁叹苦忧恼，无有漏法亦无无漏法，无有为法亦无无为法，无梦亦无见梦者，无响亦无闻响者，无像亦无见像者，无光影亦无见光影者，无阳焰亦无见阳焰者，无幻事亦无见幻事者，无寻香城亦无见寻香城者，无变化事亦无见变化事者。’
　　“又作是言：‘汝等当知，是一切法皆无实事，皆以无性而为自性。汝等虚妄分别力故，无色中见有色，无受、想、行、识中见有受、想、行、识；无眼处中见有眼处，无耳、鼻、舌、身、意处中见有耳、鼻、舌、身、意处；无色处中见有色处，无声、香、味、触、法处中见有声、香、味、触、法处；无眼界中见有眼界，无耳、鼻、舌、身、意界中见有耳、鼻、舌、身、意界，无色界中见有色界，无声、香、味、触、法界中见有声、香、味、触、法界；无眼识界中见有眼识界，无耳、鼻、舌、身、意识界中见有耳、鼻、舌、身、意识界；无眼触中见有眼触，无耳、鼻、舌、身、意触中见有耳、鼻、舌、身、意触；无眼触为缘所生诸受中见有眼触为缘所生诸受，无耳、鼻、舌、身、意触为缘所生诸受中见有耳、鼻、舌、身、意触为缘所生诸受；无地界中见有地界，无水、火、风、空、识界中见有水、火、风、空、识界；无因缘中见有因缘，无等无间缘、所缘缘、增上缘中见有等无间缘、所缘缘、增上缘；无从诸缘所生诸法中见有从缘所生诸法；无无明中见有无明，无行、识、名色、六处、触、受、爱、取、有、生、老死愁叹苦忧恼中见有行乃至老死愁叹苦忧恼；无有漏法中见有有漏法，无无漏法中见有无漏法；无有为法中见有有为法，无无为法中见有无为法。’
　　“又作是言：‘汝等当知，蕴、界、处等一切法性，皆从众缘和合建立，颠倒所起诸业异熟之所摄受，汝等何为于是虚妄无实事法起实事想？’
　　“是时菩萨摩诃萨修行般若波罗蜜多方便善巧，若诸有情有悭贪者，方便拨济令离悭贪，是诸有情离悭贪已，教修布施波罗蜜多，是诸有情由布施故，得大财位富贵自在。复从是处方便拨济教修净戒波罗蜜多，是诸有情由净戒故，得生善趣尊贵自在。复从是处方便拨济教修安忍波罗蜜多，是诸有情由安忍故，速能获得无生法忍。复从是处方便拨济教修精进波罗蜜多，是诸有情由精进故，乃至无上正等菩提，于诸善法不复退转。复从是处方便拨济教修静虑波罗蜜多，是诸有情由静虑故得生梵世，于初静虑安住自在；从初静虑方便拨济，复令安住第二静虑；从第二静虑方便拨济，复令安住第三静虑；从第三静虑方便拨济，复令安住第四静虑；从第四静虑方便拨济，复令安住空无边处定；从空无边处定方便拨济，复令安住识无边处定；从识无边处定方便拨济，复令安住无所有处定；从无所有处定方便拨济，复令安住非想非非想处定。复从是处方便拨济，令住三乘，或令住四念住、四正断、四神足、五根、五力、七等觉支、八圣道支，或令住空、无相、无愿解脱门，或令住八解脱、八胜处、九次第定、十遍处，或令住陀罗尼门、三摩地门，或令住苦、集、灭、道圣谛，或令住布施、净戒、安忍、精进、静虑、般若波罗蜜多，或令住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，或令住真如、法界、法性、不虚妄性、不变异性、平等性、离生性、法定、法住、实际、虚空界、不思议界，或令住极喜地、离垢地、发光地、焰慧地、极难胜地、现前地、远行地、不动地、善慧地、法云地，或令住五眼、六神通，或令住佛十力、四无所畏、四无碍解、大慈、大悲、大喜、大舍、十八佛不共法，或令住无忘失法、恒住舍性，或令住一切智、道相智、一切相智。
　　“是菩萨摩诃萨修行般若波罗蜜多方便善巧，若诸有情耽著有为布施及果，以诸方便安慰拨济令住无余般涅槃界；若诸有情耽著有为净戒及果，以诸方便安慰济拨令住无余般涅槃界；若诸有情耽著有为安忍及果，以诸方便安慰济拨令住无余般涅槃界；若诸有情耽著有为精进及果，以诸方便安慰济拨令住无余般涅槃界；若诸有情耽著有为静虑及果，以诸方便安慰济拨令住无余般涅槃界；若诸有情耽著有为般若及果，以诸方便安慰济拨令住无余般涅槃界；若诸有情耽著有为四念住、四正断、四神足、五根、五力、七等觉支、八圣道支，以诸方便安慰济拨令住无余般涅槃界；若诸有情耽著有为空、无相、无愿解脱门，以诸方便安慰济拨令住无余般涅槃界；若诸有情耽著有为八解脱、八胜处、九次第定、十遍处，以诸方便安慰济拨令住无余般涅槃界；若诸有情耽著有为陀罗尼门、三摩地门，以诸方便安慰济拨令住无余般涅槃界；若诸有情耽著有为四圣谛空等观，以诸方便安慰济拨令住无余般涅槃界；若诸有情耽著有为四静虑、四无量、四无色定，以诸方便安慰济拨令住无余般涅槃界；若诸有情耽著有为菩萨十地，以诸方便安慰济拨令住无余般涅槃界；若诸有情耽著有为五眼、六神通，以诸方便安慰济拨令住无余般涅槃界；若诸有情耽著有为佛十力、四无所畏、四无碍解、大慈、大悲、大喜、大舍、十八佛不共法，以诸方便安慰济拨令住无余般涅槃界；若诸有情耽著有为无忘失法、恒住舍性，以诸方便安慰济拨令住无余般涅槃界；若诸有情耽著有为一切智、道相智、一切相智，以诸方便安慰济拨令住无余般涅槃界。
　　“是菩萨摩诃萨修行般若波罗蜜多方便善巧，成就无色、无见、无对真无漏法安住其中，若诸有情应得预流果者，方便济拨令住预流果；若诸有情应得一来果者，方便济拨令住一来果；若诸有情应得不还果者，方便济拨令住不还果；若诸有情应得阿罗汉果者，方便济拨令住阿罗汉果；若诸有情应得独觉菩提者，方便济拨令住独觉菩提；若诸有情应得无上正等菩提者，方便济拨为说种种大菩提道，示现劝导赞励庆喜，令住无上正等菩提。
　　“如是，善现，诸菩萨摩诃萨行深般若波罗蜜多，观察毕竟、无际二空，安住毕竟、无际二空，虽知诸法如梦、如响、如像、如光影、如阳焰、如幻事、如寻香城、如变化事都非实有，皆以无性而为自性，自相皆空而能安立是善、是非善，是有漏、是无漏，是世间、是出世间，是有为、是无为，是预流果、是能证预流果，是一来果、是能证一来果，是不还果、是能证不还果，是阿罗汉果、是能证阿罗汉果，是独觉菩提、是能证独觉菩提，是诸佛无上正等菩提、是能证诸佛无上正等菩提，皆无杂乱。”
　　尔时，具寿善现白佛言：“世尊，诸菩萨摩诃萨甚奇希有，行深般若波罗蜜多，观察毕竟、无际二空，安住毕竟、无际二空，虽知诸法如梦、如响、如像、如光影、如阳焰、如幻事、如寻香城、如变化事都非实有，皆以无性而为自性，自相皆空而能安立是善、是非善，是有漏、是无漏，是世间、是出世间，是有为、是无为等皆无杂乱。”
　　佛言：“善现，如是，如是，如汝所说，诸菩萨摩诃萨甚奇希有，行深般若波罗蜜多，虽知诸法皆是毕竟、无际空性，而能安立善、非善等不相杂乱。
　　“善现，汝等若知诸菩萨摩诃萨行深般若波罗蜜多时，所有甚奇希有之法，声闻、独觉皆所非有，不能测量，汝等一切声闻、独觉，于诸菩萨摩诃萨辩尚不能报，况余有情而能酬对？”
大般若波罗蜜多经卷第三百八十初分诸功德相品第六十八之二
　　时，具寿善现白佛言：“世尊，何等名为菩萨摩诃萨行深般若波罗蜜多时，所有甚奇希有之法，声闻、独觉皆所非有？”
　　佛告善现：“谛听！谛听！善思念之！吾当为汝分别解说菩萨摩诃萨行深般若波罗蜜多时，所有甚奇希有之法。
　　“善现，菩萨摩诃萨行深般若波罗蜜多时，住异熟生布施、净戒、安忍、精进、静虑、般若波罗蜜多、五妙神通、三十七种菩提分法、陀罗尼门、三摩地门、四静虑、四无量、四无色定、四无碍解、八解脱、八胜处、九次第定、十遍处、空、无相、无愿三摩地等无量功德往十方界，若诸有情应以布施而摄益者，则以布施而摄益之；应以净戒而摄益者，则以净戒而摄益之；应以安忍而摄益者，则以安忍而摄益之；应以精进而摄益者，则以精进而摄益之；应以静虑而摄益者，则以静虑而摄益之；应以般若而摄益者，则以般若而摄益之；应以初静虑而摄益者，则以初静虑而摄益之；应以第二、第三、第四静虑而摄益者，则以第二、第三、第四静虑而摄益之；应以空无边处定而摄益者，则以空无边处定而摄益之；应以识无边处、无所有处、非想非非想处定而摄益者，则以识无边处、无所有处、非想非非想处定而摄益之；应以慈无量而摄益者，则以慈无量而摄益之；应以悲、喜、舍无量而摄益者，则以悲、喜、舍无量而摄益之；应以四念住而摄益者，则以四念住而摄益之；应以四正断、四神足、五根、五力、七等觉支、八圣道支而摄益者，则以四正断乃至八圣道支而摄益之；应以空三摩地而摄益者，则以空三摩地而摄益之；应以无相、无愿三摩地而摄益者，则以无相、无愿三摩地而摄益之；应以诸余种种善法而摄益者，则以诸余种种善法而摄益之。”
　　具寿善现白佛言：“世尊，云何菩萨摩诃萨行深般若波罗蜜多时，住异熟生布施、净戒、安忍、精进、静虑、般若波罗蜜多、五妙神通、三十七种菩提分法、陀罗尼门、三摩地门、四静虑、四无量、四无色定、四无碍解、八解脱、八胜处、九次第定、十遍处、空、无相、无愿三摩地等无量功德，以布施等摄益有情？”
　　佛言：“善现，菩萨摩诃萨行深般若波罗蜜多时，施诸有情所须之物，须食与食，须饮与饮，须衣服与衣服，须车乘与车乘，须香花与香花，须幢幡盖与幢幡盖，须坐卧具与坐卧具，须璎珞等诸庄严具与璎珞等诸庄严具，须舍宅与舍宅，须灯明与灯明，须伎乐与伎乐，须医药与医药，随诸所须种种资具，悉皆施与令无匮乏。如施如来、应、正等觉诸供养具，施诸独觉亦复如是；如施独觉诸供养具，施阿罗汉亦复如是；如施阿罗汉诸供养具，施诸不还亦复如是；如施不还诸供养具，施诸一来亦复如是；如施一来诸供养具，施诸预流亦复如是；如施预流诸供养具，施诸正至正行亦复如是；如施正至正行诸供养具，施持戒者亦复如是；如施持戒者诸供养具，施犯戒者亦复如是；如施犯戒者诸供养具，施诸外道亦复如是；如施外道诸供养具，施余人趣亦复如是；如施人趣诸供养具，施诸非人亦复如是；如施非人诸供养具，施诸傍生亦复如是。于诸有情其心平等，无差别想而行布施，上从诸佛下至傍生，平等平等无所分别。何以故？诸菩萨摩诃萨了达诸法及诸有情自相皆空，都无差别，故无异想、无所分别而行布施。是菩萨摩诃萨由无异想、无所分别行布施故，当得无异、无分别果，谓得圆满一切相智及余无量诸佛功德。
　　“善现，若菩萨摩诃萨见乞丐者，便起是心：‘若是如来、应、正等觉是福田故，我应施与供养恭敬。若傍生等非福田故，不应施与所须资具。’是菩萨摩诃萨起如是心非菩萨法。所以者何？善现，诸菩萨摩诃萨发菩提心，求趣无上正等菩提，要净自心，福田方净，见诸乞者不应念言：‘如是有情我应布施为作饶益，如是有情我不应施不作饶益。’违本所发菩提心故，谓诸菩萨发菩提心：‘我为有情当作依怙、洲渚、舍宅、救护之处。’见诸乞者应作念言：‘今此有情贫穷孤露，我当以施而摄益之。彼由此缘，亦能转施，少欲喜足，离断生命，离不与取，离欲邪行，离虚诳语，离离间语，离粗恶语，离杂秽语，亦离贪欲、瞋恚、邪见。由此因缘生刹帝利大族、或婆罗门大族、或长者大族、或居士大族、或余随一富贵处生，丰饶财宝修诸善业。或由此施摄益因缘，渐依三乘而得度脱，谓令趣入声闻、独觉及无上乘三无余依般涅槃界。’
　　“复次，善现，若菩萨摩诃萨有余怨敌或诸有情来至其所，为损害故、或匮乏故有所求索，是菩萨摩诃萨终不发起分别异心：‘此应施与，此不应施。’但常发起平等之心，随所求索悉皆施与。所以者何？是菩萨摩诃萨普为利乐诸有情故，求趣无上正等菩提，若当发起分别异心：‘此应施与，此不应施。’便为如来、应、正等觉及诸菩萨、独觉、声闻、世间天、人、阿素洛等共所呵责：‘谁要请汝发菩提心，誓普利乐诸有情类，无归依者为作归依，无救护者为作救护，无室宅者为作室宅，无洲渚者为作洲渚，而今简别有施、不施？’
　　“复次，善现，若菩萨摩诃萨行深般若波罗蜜多时，有人非人来至其所，求索身分、手足、肢节，是菩萨摩诃萨不起二心为施、不施，唯作是念：‘随所求索皆当施之。’何以故？是菩萨摩诃萨恒作是念：‘我为利乐诸有情故而受此身，诸有来求定当施与不应不施。’故见乞者便起是心：‘吾今此身本为他受，彼不来取尚应自送，况来求索而当不与？’作是念已欢喜踊跃，自解肢节而授与之，复自庆言：‘今获大利。’善现，菩萨摩诃萨行深般若波罗蜜多时应如是学。
　　“复次，善现，若菩萨摩诃萨见有乞者便作是念：‘今于此中谁施？谁受？所施何物？由何而施？为何而施？云何而施？诸法自性皆不可得。所以者何？如是诸法皆毕竟空，非空法中有与有夺。’善现，菩萨摩诃萨行深般若波罗蜜多时应如是学诸法皆空，谓或由内空故空，或由外空故空，或由内外空故空，或由空空故空，或由大空故空，或由胜义空故空，或由有为空故空，或由无为空故空，或由毕竟空故空，或由无际空故空，或由散空故空，或由无变异空故空，或由本性空故空，或由自相空故空，或由共相空故空，或由一切法空故空，或由不可得空故空，或由无性空故空，或由自性空故空，或由无性自性空故空。是菩萨摩诃萨住此空中，而行布施恒时无间，圆满布施波罗蜜多，由布施波罗蜜多得圆满故，为他割截内外物时，其心都无瞋恨分别，但作是念：‘有情及法一切皆空，谁割截我？谁受割截？谁复观空？’
　　“复次，善现，我以佛眼遍观十方无量殑伽沙等世界，诸菩萨摩诃萨为欲利乐诸有情类，以故思愿入大地狱，入已发起三种示导。何等为三？一者、神变示导；二者、记说示导；三者、教诫示导。是菩萨摩诃萨以神变示导灭除地狱汤、火、刀等种种苦具，以记说示导记彼有情心之所念而为说法，以教诫示导于彼发起大慈、大悲、大喜、大舍而为说法，令彼地狱诸有情类于菩萨所生净信心，由此因缘从地狱出，得生天上或生人中，渐依三乘作苦边际。
　　“复次，善现，我以佛眼遍观十方无量殑伽沙等世界，诸菩萨摩诃萨承事供养诸佛世尊。是菩萨摩诃萨承事供养佛世尊时，深心欢喜非不欢喜，深心爱乐非不爱乐，深心恭敬非不恭敬。是菩萨摩诃萨于诸如来、应、正等觉所说正法，恭敬听闻、受持、读诵，乃至无上正等菩提终不忘失，随所闻法能为有情无倒解说，令获殊胜利益安乐，乃至无上正等菩提常无懈废。
　　“复次，善现，我以佛眼遍观十方无量殑伽沙等世界，诸菩萨摩诃萨为欲饶益傍生趣中诸有情故自舍身命。是菩萨摩诃萨见诸傍生饥火所逼欲相残害，起慈愍心，自割身分断诸肢节，散掷十方恣令食啖。诸傍生类得此菩萨身肉食者，皆于菩萨深起爱敬惭愧之心，由此因缘脱傍生趣，得生天上或生人中，值遇如来、应、正等觉，闻说正法如理修行，渐依三乘而得度脱，谓随证入声闻、独觉及无上乘三无余依般涅槃界。如是，善现，诸菩萨摩诃萨能为世间作难作事多所饶益，谓为利乐诸有情故，自发无上正等觉心亦令他发，厌离生死求菩提心，自行种种如实正行亦令他行，渐入三乘般涅槃界。
　　“复次，善现，我以佛眼遍观十方无量殑伽沙等世界，诸菩萨摩诃萨为欲饶益饿鬼界中诸有情类，以故思愿往彼界中，方便息除饥渴等苦。彼诸饿鬼众苦既息，于此菩萨深起爱敬惭愧之心，乘此善根脱饿鬼趣，得生天上或生人中，常遇如来、应、正等觉，恭敬供养闻正法音，渐次修行三乘正行，乃至得入三无余依般涅槃界。如是，善现，诸菩萨摩诃萨于有情类安住大悲，发起无边方便善巧，拨济令入三乘涅槃毕竟安乐。
　　“复次，善现，我以佛眼遍观十方无量殑伽沙等世界，诸菩萨摩诃萨或为四大王众天宣说正法，或为三十三天宣说正法，或为夜摩天宣说正法，或为睹史多天宣说正法，或为乐变化天宣说正法，或为他化自在天宣说正法。是诸天众于菩萨所闻正法已，渐依三乘劝修正行，随应趣入三无余依般涅槃界。善现，彼天众中有诸天子，耽著天上五妙欲乐及所居止众宝宫殿，是菩萨摩诃萨示现火起，烧其宫殿令生厌怖，因为说法作是言：‘诸天子，应审观察诸行无常、苦、空、非我，不可保信，谁有智者于斯乐著？’时，诸天子闻此法音，皆于五欲深生厌离，自观身命虚伪无常，犹如芭蕉、电光、阳焰，观诸宫殿譬如牢狱，作是观已渐依三乘，勤修正行而取灭度。
　　“复次，善现，我以无障清净佛眼，遍观十方无量殑伽沙等世界，诸菩萨摩诃萨见诸梵天著诸见趣，方便化导令其远离，告言：‘天仙，汝等云何于空、无相、虚妄、不实一切法中，发起如是诸恶见趣？当疾舍之，信受正法，令汝获得无上甘露！’如是，善现，诸菩萨摩诃萨安住大悲，为诸有情宣说正法。善现，是为菩萨摩诃萨所有甚奇希有之法。
　　“复次，善现，我以佛眼遍观十方无量殑伽沙等世界，诸菩萨摩诃萨以四摄事摄诸有情。何等为四？一者、布施；二者、爱语；三者、利行；四者、同事。
　　“善现，云何菩萨摩诃萨能以布施摄诸有情？善现，菩萨摩诃萨以二种施摄诸有情。何等为二？一者、财施；二者、法施。
　　“善现，云何菩萨摩诃萨能以财施摄诸有情？善现，菩萨摩诃萨行深般若波罗蜜多时，能以种种金、银、真珠、末尼、珊瑚、吠琉璃宝、颇胝迦宝、珂贝、璧玉、帝青、大青石、藏杵、藏红、莲宝等生色可染施诸有情，或以种种衣服、饮食、殿阁、楼台、房舍、卧具、车乘、香花、灯明、伎乐、宝幢、幡盖及璎珞等施诸有情，或以妻妾、男女、僮仆及侍卫者施诸有情，或以象、马、牛、羊、驴等诸傍生类施诸有情，或以种种财物、库藏、城邑、聚落及王位等施诸有情，或以身分、手足、肢节、头目、髓脑施诸有情。是菩萨摩诃萨以种种物置四衢道，升高台上唱如是言：‘一切有情有所须者，恣意来取勿生疑难，如取己物莫作异想。’
　　“是菩萨摩诃萨施诸有情所须物已，复劝归依佛、法、僧宝，或劝受持近事五戒，或劝受持近住八戒，或劝受持十善业道；或劝修行初静虑，或劝修行第二、第三、第四静虑；或劝修行慈无量，或劝修行悲、喜、舍无量；或劝修行空无边处定，或劝修行识无边处、无所有处、非想非非想处定；或劝修行佛随念，或劝修行法随念、僧随念、戒随念、舍随念、天随念；或劝修行不净观，或劝修行持息念；或劝修行无常想，或劝修行无常苦想、苦无我想、不净想、厌食想、一切世间不可乐想、死想、断想、离想、灭想；或劝修行四念住，或劝修行四正断、四神足、五根、五力、七等觉支、八圣道支；或劝修行空三摩地，或劝修行无相、无愿三摩地；或劝修行空解脱门，或劝修行无相、无愿解脱门；或劝修行八解脱，或劝修行八胜处、九次第定、十遍处；或劝修行布施波罗蜜多，或劝修行净戒、安忍、精进、静虑、般若、方便善巧、愿、力、智波罗蜜多；或劝安住苦圣谛，或劝安住集、灭、道圣谛；或劝安住内空，或劝安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；或劝安住真如，或劝安住法界、法性、不虚妄性、不变异性、平等性、离生性、法定、法住、实际、虚空界、不思议界；或劝修行一切陀罗尼门，或劝修行一切三摩地门；或劝修行极喜地，或劝修行离垢地、发光地、焰慧地、极难胜地、现前地、远行地、不动地、善慧地、法云地；或劝修行五眼，或劝修行六神通；或劝修行如来十力，或劝修行四无所畏、四无碍解、十八佛不共法；或劝修行大慈，或劝修行大悲、大喜、大舍；或劝修行无忘失法，或劝修行恒住舍性；或劝修行一切智，或劝修行道相智、一切相智；或劝修行三十二大士相，或劝修行八十随好；或劝修行预流果，或劝修行一来、不还、阿罗汉果、独觉菩提；或劝修行一切菩萨摩诃萨行，或劝修行诸佛无上正等菩提。
　　“如是，善现，诸菩萨摩诃萨行深般若波罗蜜多方便善巧，于诸有情行财施已，复善安立诸有情类，令住无上安隐法中，乃至令得一切智智。善现，是为菩萨摩诃萨行深般若波罗蜜多所有甚奇希有之法。
　　“善现，云何菩萨摩诃萨行深般若波罗蜜多时，能以法施摄诸有情？善现，菩萨摩诃萨法施有二种。何等为二？一者、世间法施；二者、出世法施。
　　“善现，云何名为菩萨摩诃萨世间法施？善现，菩萨摩诃萨行深般若波罗蜜多时，为诸有情宣说开示、分别显了世间诸法，谓不净观、若持息念、若四静虑、若四梵住、若四无色定、若余世间共异生法，如是名为世间法施。善现，是菩萨摩诃萨行世间法施已，种种方便化导有情，令其远离世间诸法，种种方便化导有情，令住圣法及圣法果。
　　“善现，云何圣法及圣法果？善现，圣法者，谓四念住、四正断、四神足、五根、五力、七等觉支、八圣道支、空、无相、无愿解脱门、布施、净戒、安忍、精进、静虑、般若波罗蜜多、八解脱、九次第定、陀罗尼门、三摩地门、菩萨十地、五眼、六神通、如来十力、四无所畏、四无碍解、大慈、大悲、大喜、大舍、十八佛不共法、无忘失法、恒住舍性、一切智、道相智、一切相智等诸无漏法。善现，圣法果者，谓预流果、一来果、不还果、阿罗汉果、独觉菩提、诸佛无上正等菩提。
　　“复次，善现，菩萨摩诃萨圣法者，谓预流果智、一来果智、不还果智、阿罗汉果智、独觉菩提智、诸佛无上正等菩提智、四念住智、四正断、四神足、五根、五力、七等觉支、八圣道支智、空解脱门智、无相、无愿解脱门智、四静虑智、四无量、四无色定智、八解脱智、八胜处、九次第定、十遍处智、布施波罗蜜多智、净戒、安忍、精进、静虑、般若波罗蜜多智、一切陀罗尼门智、一切三摩地门智、苦圣谛智、集、灭、道圣谛智、内空智、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空智、真如智、法界、法性、不虚妄性、不变异性、平等性、离生性、法定、法住、实际、虚空界、不思议界智、菩萨十地智、五眼、六神通智、如来十力智、四无所畏、四无碍解、大慈、大悲、大喜、大舍、十八佛不共法智、无忘失法智、恒住舍性智、一切智智、道相智、一切相智智，及余一切世间出世间法智、有漏无漏法智、有为无为法智，是名圣法。圣法果者，谓永断一切烦恼习气相续，是名圣法果。”
　　时，具寿善现白佛言：“世尊，菩萨摩诃萨亦能得一切相智耶？”
　　佛言：“善现，如是，如是，菩萨摩诃萨亦能得一切相智。”
　　善现白佛言：“世尊，若菩萨摩诃萨亦能得一切相智者，与诸如来、应、正等觉有何差别？”
　　佛言：“善现，菩萨摩诃萨名为随得一切相智，一切如来、应、正等觉名为已得一切相智。所以者何？非诸菩萨摩诃萨心与诸如来、应、正等觉条然有异，谓诸菩萨摩诃萨众与诸如来、应、正等觉俱住诸法无差别性，于诸法相求正遍知说为菩萨摩诃萨众，若至究竟即名如来、应、正等觉。于一切法自相、共相照了无暗清净具足，住因位时名为菩萨摩诃萨众，若至果位即名如来、应、正等觉。是故菩萨摩诃萨与诸如来、应、正等觉，虽俱名得一切相智而有差别。
　　“善现，是名菩萨摩诃萨世间法施，诸菩萨摩诃萨因依如是世间法施，复能修行出世法施，谓诸菩萨摩诃萨行深般若波罗蜜多方便善巧，先教有情世间善法，后令远离世间善法，安住出世无漏圣法，乃至令得一切智智。
　　“善现，何等名为出世圣法，诸菩萨摩诃萨为诸有情宣说开示、分别显了，说名法施？善现，一切不共异生善法，若正修习令诸有情超出世间安隐而住，故名出世，谓四念住、四正断、四神足、五根、五力、七等觉支、八圣道支、三解脱门、八解脱、九次第定、四圣谛智、波罗蜜多、诸空等智、菩萨十地、五眼、六神通、如来十力、四无所畏、四无碍解、十八佛不共法、大慈、大悲、大喜、大舍、三十二大士相、八十随好、一切陀罗尼门、一切三摩地门，诸如是等无漏善法，一切皆名出世圣法。
　　“善现，云何名四念住？善现，谓于内身住循身观，于外身住循身观，于内外身住循身观，具足正勤、正知、正念，除世贪忧，住身集观，住身灭观，由彼于身住循身观，住身集观，住身灭观，无所依止，于诸世间无所执受，是为第一。于内受住循受观，于外受住循受观，于内外受住循受观，具足正勤、正知、正念，除世贪忧，住受集观，住受灭观，由彼于受住循受观，住受集观，住受灭观，无所依止，于诸世间无所执受，是为第二。于内心住循心观，于外心住循心观，于内外心住循心观，具足正勤、正知、正念，除世贪忧，住心集观，住心灭观，由彼于心住循心观，住心集观，住心灭观，无所依止，于诸世间无所执受，是为第三。于内法住循法观，于外法住循法观，于内外法住循法观，具足正勤、正知、正念，除世贪忧，住法集观，住法灭观，由彼于法住循法观，住法集观，住法灭观，无所依止，于诸世间无所执受，是为第四。善现，是名四念住。
　　“善现，云何名四正断？善现，为令未生恶不善法不生故，起欲发勤精进策心持心，是为第一。为令已生恶不善法断故，起欲发勤精进策心持心，是为第二。为令未生善法生故，起欲发勤精进策心持心，是为第三。为令已生善法坚住不忘，修满倍增广大智作证故，起欲发勤精进策心持心，是为第四。善现，是名四正断。
　　“善现，云何名四神足？善现，欲三摩地断行成就修习神足，依止厌，依止离，依止灭，回向于舍，是为第一。勤三摩地断行成就修习神足，依止厌，依止离，依止灭，回向于舍，是为第二。心三摩地断行成就修习神足，依止厌，依止离，依止灭，回向于舍，是为第三。观三摩地断行成就修习神足，依止厌，依止离，依止灭，回向于舍，是为第四。善现，是名四神足。
　　“善现，云何名五根？善现，信根、精进根、念根、定根、慧根。善现，是名五根。
　　“善现，云何名五力？善现，信力、精进力、念力、定力、慧力。善现，是名五力。
　　“善现，云何名七等觉支？善现，念等觉支、择法等觉支、精进等觉支、喜等觉支、轻安等觉支、定等觉支、舍等觉支。善现，是名七等觉支。
　　“善现，云何名八圣道支？善现，正见、正思惟、正语、正业、正命、正精进、正念、正定。善现，是名八圣道支。
　　“善现，云何名三解脱门？善现，空解脱门、无相解脱门、无愿解脱门。善现，是名三解脱门。
　　“善现，云何名空解脱门？善现，若空行相、无我行相、虚伪行相、无自性行相，心一境性。善现，是名空解脱门。
　　“善现，云何名无相解脱门？善现，若灭行相、寂静行相、远离行相，心一境性。善现，是名无相解脱门。
　　“善现，云何名无愿解脱门？善现，若苦行相、无常行相、颠倒行相，心一境性。善现，是名无愿解脱门。
　　“善现，云何名八解脱？善现，有色观诸色，是为第一解脱。内无色想观外诸色，是为第二解脱。净胜解身作证，是为第三解脱。超一切色想，灭有对想，不思惟种种想，入无边空，空无边处定具足住，是为第四解脱。超一切空无边处，入无边识，识无边处定具足住，是为第五解脱。超一切识无边处，入无少所有，无所有处定具足住，是为第六解脱。超一切无所有处，入非想非非想处定具足住，是为第七解脱。超一切非想非非想处，入想受灭定具足住，是为第八解脱。善现，是名八解脱。
　　“善现，云何名为九次第定？善现，谓有一类，离欲恶不善法，有寻有伺，离生喜乐，初静虑具足住，是为第一。复有一类，寻伺寂静，内等净，心一趣性，无寻无伺，定生喜乐，第二静虑具足住，是为第二。复有一类，离喜住舍，正念正知，身受乐，唯诸圣者，能说应舍，具念乐住，第三静虑具足住，是为第三。复有一类，断乐断苦，先喜忧没，不苦不乐，舍念清净，第四静虑具足住，是为第四。复有一类，超一切色想，灭有对想，不思惟种种想，入无边空，空无边处定具足住，是为第五。复有一类，超一切空无边处，入无边识，识无边处定具足住，是为第六。复有一类，超一切识无边处，入无少所有无所有处定具足住，是为第七。复有一类，超一切无所有处，入非想非非想处定具足住，是为第八。复有一类，超一切非想非非想处，入想受灭定具足住，是为第九。善现，是名九次第定。
　　“善现，云何名为四圣谛智？善现，苦智、集智、灭智、道智。善现，是名四圣谛智。
　　“善现，云何名为波罗蜜多？善现，布施、净戒、安忍、精进、静虑、般若、方便善巧、妙愿、力、智波罗蜜多。善现，是名波罗蜜多。
　　“善现，云何名为诸空等智？善现，内空智、外空智、内外空智、空空智、大空智、胜义空智、有为空智、无为空智、毕竟空智、无际空智、散空智、无变异空智、本性空智、自相空智、共相空智、一切法空智、不可得空智、无性空智、自性空智、无性自性空智，若真如智、法界智、法性智、不虚妄性智、不变异性智、平等性智、离生性智、法定智、法住智、实际智、虚空界智、不思议界智。善现，是名诸空等智。
　　“善现，云何名为菩萨十地？善现，极喜地、离垢地、发光地、焰慧地、极难胜地、现前地、远行地、不动地、善慧地、法云地。善现，是名菩萨十地。
  </div>
  <div class="pagination">
   <a href="大般若波罗蜜多经_page364.html">
    上一页
   </a>
   <span>
    ...
   </span>
   <a href="大般若波罗蜜多经_page360.html">
    360
   </a>
   <a href="大般若波罗蜜多经_page361.html">
    361
   </a>
   <a href="大般若波罗蜜多经_page362.html">
    362
   </a>
   <a href="大般若波罗蜜多经_page363.html">
    363
   </a>
   <a href="大般若波罗蜜多经_page364.html">
    364
   </a>
   <span class="current-page">
    365
   </span>
   <a href="大般若波罗蜜多经_page366.html">
    366
   </a>
   <a href="大般若波罗蜜多经_page367.html">
    367
   </a>
   <a href="大般若波罗蜜多经_page368.html">
    368
   </a>
   <a href="大般若波罗蜜多经_page369.html">
    369
   </a>
   <a href="大般若波罗蜜多经_page370.html">
    370
   </a>
   <span>
    ...
   </span>
   <a href="大般若波罗蜜多经_page366.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
