<!DOCTYPE html>
<html>
 <head>
  <meta charset="utf-8"/>
  <title>
   大般若波罗蜜多经 - 第 340 页/共 563 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大般若波罗蜜多经 - 第 340 页/共 563 页
  </h1>
  <div class="content">
   具寿善现复白佛言：“世尊，云何菩萨摩诃萨安住净戒波罗蜜多，引摄精进波罗蜜多？”
　　佛言：“善现，若菩萨摩诃萨安住净戒波罗蜜多，身心精进常无懈息，擐大悲铠作是念言：‘一切有情沉沦可畏暴恶难出生死大海，我当拨置安隐甘露涅槃界中。’善现，是为菩萨摩诃萨安住净戒波罗蜜多，引摄精进波罗蜜多。”
　　具寿善现复白佛言：“世尊，云何菩萨摩诃萨安住净戒波罗蜜多，引摄静虑波罗蜜多？”
　　佛言：“善现，若菩萨摩诃萨安住净戒波罗蜜多，虽入初静虑，或入第二、第三、第四静虑，或入空无边处，或入识无边处、无所有处、非想非非想处，或入灭定，而不堕声闻、独觉等地，亦不证实际。由本愿力所任持故，作是念言：‘诸有情类没在可畏暴恶难出生死大海，我今游履清净静虑波罗蜜多，方便拨济安置常乐涅槃界中。’善现，是为菩萨摩诃萨安住净戒波罗蜜多，引摄静虑波罗蜜多。”
　　具寿善现复白佛言：“世尊，云何菩萨摩诃萨安住净戒波罗蜜多，引摄般若波罗蜜多？”
　　佛言：“善现，若菩萨摩诃萨安住净戒波罗蜜多，不见有法若善若不善，不见有法若有记、若无记，不见有法若有漏若无漏，不见有法若堕世间若出世间，不见有法若有为若无为，不见有法若堕有数若堕无数，不见有法若堕有相若堕无相，亦不见法若有若无，唯观诸法不离真如法界而转。由此般若波罗蜜多方便善巧，不堕声闻、独觉等地，专求无上正等菩提。善现，是为菩萨摩诃萨安住净戒波罗蜜多，引摄般若波罗蜜多。”
　　尔时，具寿善现白佛言：“世尊，云何菩萨摩诃萨安住安忍波罗蜜多，引摄布施波罗蜜多？”
　　佛言：“善现，若菩萨摩诃萨安住安忍波罗蜜多，从初发心乃至安坐妙菩提座，于其中间设有种种有情之类，非理毁骂、轻蔑、凌辱，乃至分分断割肢节，菩萨尔时都无瞋忿，但作是念：‘此诸有情深可怜愍，为烦恼毒扰乱身心不得自在，无依无护贫苦所逼，我当施彼随意所须，不应于中有所吝惜。’恒作是念：‘一切有情，须食施食，须饮施饮，须乘施乘，须衣施衣，须香花施香花，须卧具施卧具，须舍宅施舍宅，须灯烛施灯烛，须金施金，须银施银，须末尼施末尼，须真珠施真珠，须吠琉璃施吠琉璃，须末罗羯多施末罗羯多，须螺贝施螺贝，须璧玉施璧玉，须珊瑚施珊瑚，须石藏施石藏，须金刚施金刚，须帝青施帝青，须余宝施余宝，须医药施医药，须财谷施财谷，须资具施资具，随其所须悉皆施与。’复持如是布施善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住安忍波罗蜜多，引摄布施波罗蜜多。”
　　具寿善现复白佛言：“世尊，云何菩萨摩诃萨安住安忍波罗蜜多，引摄净戒波罗蜜多？”
　　佛言：“善现，若菩萨摩诃萨安住安忍波罗蜜多，从初发心乃至安坐妙菩提座，于其中间乃至为救自命因缘，于诸有情终不断命损害支节，亦常于彼离不与取，离欲邪行，离虚诳语，离粗恶语，离离间语，离杂秽语，离贪欲，离瞋恚，离邪见。菩萨如是修净戒时，不求声闻、独觉等地，持此善根与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住安忍波罗蜜多，引摄净戒波罗蜜多。”
　　具寿善现复白佛言：“世尊，云何菩萨摩诃萨安住安忍波罗蜜多，引摄精进波罗蜜多？”
　　佛言：“善现，若菩萨摩诃萨安住安忍波罗蜜多，发起勇猛增上精进，恒作是念：‘若一有情在一踰缮那外，或十踰缮那外、或百踰缮那外、或千踰缮那外、或百千踰缮那外、或一俱胝踰缮那外、或十俱胝踰缮那外、或百俱胝踰缮那外、或千俱胝踰缮那外、或百千俱胝踰缮那外、或一那庾多踰缮那外、或十那庾多踰缮那外、或百那庾多踰缮那外、或千那庾多踰缮那外、或百千那庾多踰缮那外、或百千俱胝那庾多踰缮那外、或一世界外、或十世界外、或百世界外、或千世界外、或百千世界外、或一俱胝世界外、或十俱胝世界外、或百俱胝世界外、或千俱胝世界外、或百千俱胝世界外、或一那庾多世界外、或十那庾多世界外、或百那庾多世界外、或千那庾多世界外、或百千那庾多世界外、或百千俱胝那庾多世界外应可度者，我必当往方便教化，令其受持或一学处、或二、或三乃至具戒，况教令得或预流果、或一来果、或不还果、或阿罗汉果、或独觉菩提！或令安住诸佛无上正等菩提尚无懈倦，况教无量无边有情，皆令获得世、出世间利益安乐！’复持如是精进善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住安忍波罗蜜多，引摄精进波罗蜜多。”
　　具寿善现复白佛言：“世尊，云何菩萨摩诃萨安住安忍波罗蜜多，引摄静虑波罗蜜多？”
　　佛言：“善现，若菩萨摩诃萨安住安忍波罗蜜多，摄心无乱，离欲恶不善法，有寻有伺，离生喜乐，入初静虑具足住，如是或入第二、第三、第四静虑具足住，或入空无边处定具足住，或入识无边处、无所有处、非想非非想处定具足住，或入灭定具足住，是诸定中随所生起心、心所法及所引善一切合集，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起，于诸静虑及静虑支俱无所得。善现，是为菩萨摩诃萨安住安忍波罗蜜多，引摄静虑波罗蜜多。”
　　具寿善现复白佛言：“世尊，云何菩萨摩诃萨安住安忍波罗蜜多，引摄般若波罗蜜多？”
　　佛言：“善现，若菩萨摩诃萨安住安忍波罗蜜多，修行般若波罗蜜多，菩萨尔时虽以远离行相、或以寂静行相、或以无尽行相、或以永灭行相观一切法，而于法性能不作证，乃至能坐妙菩提座，证得无上正等菩提，从此座起转正法轮，利益安乐诸有情类。复持如是妙慧善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住安忍波罗蜜多，引摄般若波罗蜜多，如是引摄非取非舍。”
　　尔时，具寿善现白佛言：“世尊，云何菩萨摩诃萨安住精进波罗蜜多，引摄布施波罗蜜多？”
　　佛言：“善现，若菩萨摩诃萨安住精进波罗蜜多，身心精进常无懈怠，求诸善法曾无厌倦，恒作是念：‘我必应得所求无上正等菩提，不应不得。’是菩萨摩诃萨常求利乐一切有情，恒作是念：‘若一有情在一踰缮那外、或十踰缮那外、或百踰缮那外、或千踰缮那外、或百千踰缮那外、或一俱胝踰缮那外、或十俱胝踰缮那外、或百俱胝踰缮那外、或千俱胝踰缮那外、或百千俱胝踰缮那外、或一那庾多踰缮那外、或十那庾多踰缮那外、或百那庾多踰缮那外、或千那庾多踰缮那外、或百千那庾多踰缮那外、或百千俱胝那庾多踰缮那外、或一世界外、或十世界外、或百世界外、或千世界外、或百千世界外、或一俱胝世界外、或十俱胝世界外、或百俱胝世界外、或千俱胝世界外、或百千俱胝世界外、或一那庾多世界外、或十那庾多世界外、或百那庾多世界外、或千那庾多世界外、或百千那庾多世界外、或百千俱胝那庾多世界外应可度者，我必当往方便教化。若菩萨乘补特伽罗，令住无上正等菩提；若声闻乘补特伽罗，令住预流、一来、不还、阿罗汉果；若独觉乘补特伽罗，令其安住独觉菩提；若余有情，令其安住十善业道。如是皆以法施、财施而充足之方便引摄。’复持如是布施善根，不求声闻、独觉等地，唯与一切有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住精进波罗蜜多，引摄布施波罗蜜多。”
　　具寿善现复白佛言：“世尊，云何菩萨摩诃萨安住精进波罗蜜多，引摄净戒波罗蜜多？”
　　佛言：“善现，若菩萨摩诃萨安住精进波罗蜜多，从初发心乃至安坐妙菩提座，自离害生命，亦劝他离害生命，无倒称扬离害生命法，欢喜赞叹离害生命者；自离不与取，亦劝他离不与取，无倒称扬离不与取法，欢喜赞叹离不与取者；自离欲邪行，亦劝他离欲邪行，无倒称扬离欲邪行法，欢喜赞叹离欲邪行者；自离虚诳语，亦劝他离虚诳语，无倒称扬离虚诳语法，欢喜赞叹离虚诳语者；自离粗恶语，亦劝他离粗恶语，无倒称扬离粗恶语法，欢喜赞叹离粗恶语者；自离离间语，亦劝他离离间语，无倒称扬离离间语法，欢喜赞叹离离间语者；自离杂秽语，亦劝他离杂秽语，无倒称扬离杂秽语法，欢喜赞叹离杂秽语者；自离贪欲，亦劝他离贪欲，无倒称扬离贪欲法，欢喜赞叹离贪欲者；自离瞋恚，亦劝他离瞋恚，无倒称扬离瞋恚法，欢喜赞叹离瞋恚者；自离邪见，亦劝他离邪见，无倒称扬离邪见法，欢喜赞叹离邪见者。是菩萨摩诃萨持此净戒波罗蜜多，不求欲界，不求色界，不求无色界，不求声闻地，不求独觉地，但持如是净戒善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住精进波罗蜜多，引摄净戒波罗蜜多。”
　　具寿善现复白佛言：“世尊，云何菩萨摩诃萨安住精进波罗蜜多，引摄安忍波罗蜜多？”
　　佛言：“善现，若菩萨摩诃萨安住精进波罗蜜多，从初发心乃至安坐妙菩提座，于其中间人非人等竞来恼触，或复斫刺、断割肢节，随意持去，菩萨尔时不作是念：‘谁斫刺我？谁断割我？谁复持去？’但作是念：‘我今获得广大善利，彼诸有情为益我故，来断割我身分肢节，然我本为诸有情故而受此身，彼来自取己之所有而成我事。’菩萨如是审谛思惟诸法实相而修安忍，持此安忍殊胜善根，不求声闻、独觉等地，但持如是安忍善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住精进波罗蜜多，引摄安忍波罗蜜多。”
　　具寿善现复白佛言：“世尊，云何菩萨摩诃萨安住精进波罗蜜多，引摄静虑波罗蜜多？”
　　佛言：“善现，若菩萨摩诃萨安住精进波罗蜜多修习诸定，是菩萨摩诃萨离欲恶不善法，有寻有伺，离生喜乐，入初静虑具足住；寻伺寂静，住内等净，心一趣性，无寻无伺，定生喜乐，入第二静虑具足住；离喜住舍，具念正知，领身受乐，圣者于中能说能舍具念乐住，入第三静虑具足住；断乐断苦，先喜忧没，不苦不乐，舍念清净，入第四静虑具足住。是菩萨摩诃萨于诸有情起与乐想作意，入慈无量具足住；于诸有情起拨苦想作意，入悲无量具足住；于诸有情起庆喜想作意，入喜无量具足住；于诸有情起离苦乐平等想作意，入舍无量具足住。是菩萨摩诃萨于诸色中起厌粗想作意，入空无边处定具足住；于诸识中起寂静想作意，入识无边处定具足住；于无所有中起寂静想作意，入无所有处定具足住；于非有想非无想中起寂静想作意，入非想非非想处定具足住；于灭想受定起止息想作意，入灭想受定具足住。是菩萨摩诃萨虽修如是静虑、无量、无色、灭定，而不摄取彼异熟果，但随有情应可受化，作利乐处而于中生。既生彼已，用四摄事而摄取之，方便安立令于布施、净戒、安忍、精进、静虑、般若波罗蜜多精勤修学。是菩萨摩诃萨依诸静虑起胜神通，从一佛国至一佛国，亲近供养诸佛世尊，请问甚深诸法性相，精勤引发殊胜善根。是菩萨摩诃萨合集如是种种善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住精进波罗蜜多，引摄静虑波罗蜜多。”
　　具寿善现复白佛言：“世尊，云何菩萨摩诃萨安住精进波罗蜜多，引摄般若波罗蜜多？”
　　佛言：“善现，若菩萨摩诃萨安住精进波罗蜜多，是菩萨摩诃萨能于布施波罗蜜多，不见名、不见事、不见性、不见相；能于净戒、安忍、精进、静虑、般若波罗蜜多，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于四念住，不见名、不见事、不见性、不见相；能于四正断、四神足、五根、五力、七等觉支、八圣道支，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于内空，不见名、不见事、不见性、不见相；能于外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于真如，不见名、不见事、不见性、不见相；能于法界、法性、不虚妄性、不变异性、平等性、离生性、法定、法住、实际、虚空界、不思议界，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于苦圣谛，不见名、不见事、不见性、不见相；能于集、灭、道圣谛，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于四静虑，不见名、不见事、不见性、不见相；能于四无量、四无色定，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于八解脱，不见名、不见事、不见性、不见相；能于八胜处、九次第定、十遍处，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于空解脱门，不见名、不见事、不见性、不见相；能于无相、无愿解脱门，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于五眼，不见名、不见事、不见性、不见相；能于六神通，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于佛十力，不见名、不见事、不见性、不见相；能于四无所畏、四无碍解、大慈、大悲、大喜、大舍、十八佛不共法，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于无忘失法，不见名、不见事、不见性、不见相；能于恒住舍性，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于一切智，不见名、不见事、不见性、不见相；能于道相智、一切相智，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于一切陀罗尼门，不见名、不见事、不见性、不见相；能于一切三摩地门，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于一切菩萨摩诃萨行，不见名、不见事、不见性、不见相；能于诸佛无上正等菩提，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于预流果，不见名、不见事、不见性、不见相；能于一来、不还、阿罗汉果及独觉菩提，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于色，不见名、不见事、不见性、不见相；能于受、想、行、识，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于眼处，不见名、不见事、不见性、不见相；能于耳、鼻、舌、身、意处，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于色处，不见名、不见事、不见性、不见相；能于声、香、味、触、法处，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于眼界，不见名、不见事、不见性、不见相；能于耳、鼻、舌、身、意界，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于色界，不见名、不见事、不见性、不见相；能于声、香、味、触、法界，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于眼识界，不见名、不见事、不见性、不见相；能于耳、鼻、舌、身、意识界，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于眼触，不见名、不见事、不见性、不见相；能于耳、鼻、舌、身、意触，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于眼触为缘所生诸受，不见名、不见事、不见性、不见相；能于耳、鼻、舌、身、意触为缘所生诸受，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于地界，不见名、不见事、不见性、不见相；能于水、火、风、空、识界，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于无明，不见名、不见事、不见性、不见相；能于行、识、名色、六处、触、受、爱、取、有、生、老死愁叹苦忧恼，亦不见名、不见事、不见性、不见相。
　　“若菩萨摩诃萨安住精进波罗蜜多，是菩萨摩诃萨能于有色无色法，不见名、不见事、不见性、不见相；能于有见无见法、有对无对法、有漏无漏法、有为无为法，亦不见名、不见事、不见性、不见相。
　　“如是菩萨摩诃萨于一切法若名、若事、若性、若相都无所见，于诸法中不起想念无所执著，如说能作；复以如是妙慧善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住精进波罗蜜多，引摄般若波罗蜜多。”
　　尔时，具寿善现白佛言：“世尊，云何菩萨摩诃萨安住静虑波罗蜜多，引摄布施波罗蜜多？”
　　佛言：“善现，若菩萨摩诃萨安住静虑波罗蜜多，于诸有情行财、法施，是菩萨摩诃萨离欲恶不善法，有寻有伺，离生喜乐，入初静虑具足住；寻伺寂静，住内等净，心一趣性，无寻无伺，定生喜乐，入第二静虑具足住；离喜住舍，具念正知，领身受乐，圣者于中能说能舍具念乐住，入第三静虑具足住；断乐断苦，先喜忧没，不苦不乐，舍念清净，入第四静虑具足住。于诸有情起与乐想作意，入慈无量具足住；于诸有情起拨苦想作意，入悲无量具足住；于诸有情起庆喜想作意，入喜无量具足住；于诸有情起离苦乐平等想作意，入舍无量具足住；于诸色中起厌粗想作意，入空无边处定具足住；于诸识中起寂静想作意，入识无边处定具足住；于无所有中起寂静想作意，入无所有处定具足住；于非有想非无想中起寂静想作意，入非想非非想处定具足住；于灭想受定起止息想作意，入灭想受定具足住。是菩萨摩诃萨安住如是所说静虑波罗蜜多，以无乱心于诸有情行财、法施，常自行财、法施，亦常劝他行财、法施，常无倒称扬行财、法施法，常欢喜赞叹行财、法施者。是菩萨摩诃萨持此善根，不求声闻、独觉等地，但持如是布施善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住静虑波罗蜜多，引摄布施波罗蜜多。”
　　具寿善现复白佛言：“世尊，云何菩萨摩诃萨安住静虑波罗蜜多，引摄净戒波罗蜜多？”
　　佛言：“善现，若菩萨摩诃萨安住静虑波罗蜜多，受持净戒常不发起贪俱行心、瞋俱行心、痴俱行心，常不发起害俱行心、悭俱行心、嫉俱行心，常不发起乐毁净戒俱行之心，但常发起一切智智相应作意。复持如是功德善根，不求声闻、独觉等地，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住静虑波罗蜜多，引摄净戒波罗蜜多。”
大般若波罗蜜多经卷第三百五十初分相引摄品第六十之二
　　具寿善现复白佛言：“世尊，云何菩萨摩诃萨安住静虑波罗蜜多，引摄安忍波罗蜜多？”
　　佛言：“善现，若菩萨摩诃萨安住静虑波罗蜜多修学安忍，观色如聚沫，观受如浮泡，观想如阳焰，观行如芭蕉，观识如幻事，作是观时，于五取蕴不坚固想常现在前。复作是念：‘诸法皆空无我、我所，色是谁色？受是谁受？想是谁想？行是谁行？识是谁识？’如是观时，复作是念：‘诸法皆空离我、我所，谁能割截？谁受割截？谁能毁骂？谁受毁骂？谁复于中发起瞋恨？’菩萨如是依止静虑，审谛观察能具安忍，复持如是安忍善根，与诸有情平等共有回向无上正等菩提。以无所得而为方便。如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住静虑波罗蜜多，引摄安忍波罗蜜多。”
　　具寿善现复白佛言：“世尊，云何菩萨摩诃萨安住静虑波罗蜜多，引摄精进波罗蜜多？”
　　佛言：“善现，若菩萨摩诃萨安住静虑波罗蜜多，发起种种勇猛精进，谓菩萨摩诃萨离欲恶不善法，有寻有伺，离生喜乐，入初静虑具足住；寻伺寂静，住内等净，心一趣性，无寻无伺，定生喜乐，入第二静虑具足住；离喜住舍，具念正知，领身受乐，圣者于中能说能舍具念乐住，入第三静虑具足住；断乐断苦，先喜忧没，不苦不乐，舍念清净，入第四静虑具足住。
　　“菩萨如是修静虑时，于诸静虑及静虑支皆不取相，发起殊胜神境智通，能作无边大神变事，所谓震动十方世界，变一为多、变多为一，或隐或显迅速无碍，山崖墙壁直过如空，陵虚往来犹如飞鸟，地中出没如出没水，水上经行如经行地，身出烟焰如燎高原，体注众流如销雪岭，日月神德威势难当，以手扪摩光明隐蔽，乃至净居转身自在，如斯神变其数无边。
　　“发起殊胜天耳智通，明了清净过人天耳，能如实闻十方世界情、非情类种种音声，所谓遍闻诸地狱声、傍生声、鬼界声、人声、天声、声闻声、独觉声、菩萨声、诸佛声、诃毁生死声、赞叹涅槃声、弃背有为声、趣向菩提声、厌恶有漏声、欣乐无漏声、称扬三宝声、制伏邪道声、论议决择声、讽诵经典声、劝断恶法声、令修善法声、拨济苦难声，如是等声若大若小悉闻无碍。
　　“引发殊胜他心智通，能如实知十方世界他有情类心、心所法，所谓遍知他有情类，若有贪心若离贪心、若有瞋心若离瞋心、若有痴心若离痴心、若有爱心若离爱心、若有取心若离取心、若聚心若散心、若小心若大心、若举心若下心、若寂静心若不寂静心、若掉心若不掉心、若定心若不定心、若解脱心若不解脱心、若有漏心若无漏心、若修心若不修心、若有上心若无上心，如是等心皆如实知。
　　“发起殊胜宿住智通，如实念知十方世界无量有情诸宿住事，所谓随念若自若他一心、十心、百心、千心、多百千心顷诸宿住事，或复随念一日、十日、百日、千日、多百千日诸宿住事，或复随念一月、十月、百月、千月、多百千月诸宿住事，或复随念一年、十年、百年、千年、多百千年诸宿住事，或复随念一劫、十劫、百劫、千劫、多百千劫，乃至无量无数百千俱胝那庾多劫诸宿住事，或复随念前际所有诸宿住事，如是处时，有如是名、如是姓、如是种类、如是食、如是久住、如是寿限、如是长寿、如是受乐、如是受苦、从彼处没来生此间、从此间没往生彼处、如是状貌、如是言说，若略若广，若自若他，诸宿住事皆随念知。
　　“引发殊胜天眼智通，明了清净过人天眼，能如实见十方世界有情无情种种色像，所谓普见诸有情类死时生时妙色粗色、善趣恶趣、若胜若劣，诸如是等种种色像，因此复知诸有情类随业力用受生差别：如是有情成就身恶行、成就语恶行、成就意恶行，毁谤贤圣邪见因缘，身坏命终当堕恶趣，或生地狱，或生傍生，或生鬼界，或生边地下贱悖恶有情类中受诸苦恼；如是有情成就身妙行、成就语妙行、成就意妙行，称赞贤圣正见因缘，身坏命终当升善趣，或生天上，或生人中，受诸快乐。——如是有情种种业类、受果差别皆如实知。
　　“菩萨住此五妙神通，从一佛国往一佛国，亲近供养诸佛世尊，请问诸佛甚深法义，种植无量微妙善根，成熟有情、严净佛土，劝修种种诸菩萨行。持此善根不求声闻、独觉等地，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住静虑波罗蜜多，引摄精进波罗蜜多。”
　　具寿善现复白佛言：“世尊，云何菩萨摩诃萨安住静虑波罗蜜多，引摄般若波罗蜜多？”
　　佛言：“善现，若菩萨摩诃萨安住静虑波罗蜜多，观色不可得，观受、想、行、识不可得；观眼处不可得，观耳、鼻、舌、身、意处不可得；观色处不可得，观声、香、味、触、法处不可得；观眼界不可得，观耳、鼻、舌、身、意界不可得；观色界不可得，观声、香、味、触、法界不可得；观眼识界不可得，观耳、鼻、舌、身、意识界不可得；观眼触不可得，观耳、鼻、舌、身、意触不可得；观眼触为缘所生诸受不可得，观耳、鼻、舌、身、意触为缘所生诸受不可得；观地界不可得，观水、火、风、空、识界不可得；观无明不可得，观行、识、名色、六处、触、受、爱、取、有、生、老死愁叹苦忧恼不可得；观布施波罗蜜多不可得，观净戒、安忍、精进、静虑、般若波罗蜜多不可得；观内空不可得，观外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空不可得；观真如不可得，观法界、法性、不虚妄性、不变异性、平等性、离生性、法定、法住、实际、虚空界、不思议界不可得；观苦圣谛不可得，观集、灭、道圣谛不可得；观四静虑不可得，观四无量、四无色定不可得；观八解脱不可得，观八胜处、九次第定、十遍处不可得；观四念住不可得，观四正断、四神足、五根、五力、七等觉支、八圣道支不可得；观空解脱门不可得，观无相、无愿解脱门不可得；观五眼不可得，观六神通不可得；观佛十力不可得，观四无所畏、四无碍解、大慈、大悲、大喜、大舍、十八佛不共法不可得；观无忘失法不可得，观恒住舍性不可得；观一切智不可得，观道相智、一切相智不可得；观一切陀罗尼门不可得，观一切三摩地门不可得；观预流果不可得，观一来、不还、阿罗汉果不可得；观独觉菩提不可得，观一切菩萨摩诃萨行不可得；观诸佛无上正等菩提不可得；观有为界不可得，观无为界不可得。如是菩萨观一切法不可得故，无作无作故，无生无生故，无灭无灭故，毕竟清净常住无变。所以者何？以一切法如来出世若不出世，安住法性、安住法界、安住法住、安住法定，无生无灭恒无变易。是菩萨摩诃萨心常无乱，恒时安住一切智智相应作意，如实观察一切法性都无所有，复持如是妙慧善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住静虑波罗蜜多，引摄般若波罗蜜多。”
　　尔时，具寿善现白佛言：“世尊，云何菩萨摩诃萨安住般若波罗蜜多，引摄布施波罗蜜多？”
　　佛言：“善现，若菩萨摩诃萨安住般若波罗蜜多，观一切法空无所有。”
　　具寿善现即白佛言：“云何菩萨摩诃萨观一切法空无所有？”
　　佛言：“善现，是菩萨摩诃萨安住般若波罗蜜多，观内空性，内空性不可得；观外空性，外空性不可得；观内外空性，内外空性不可得；观空空性，空空性不可得；观大空性，大空性不可得；观胜义空性，胜义空性不可得；观有为空性，有为空性不可得；观无为空性，无为空性不可得；观毕竟空性，毕竟空性不可得；观无际空性，无际空性不可得；观散空性，散空性不可得；观无变异空性，无变异空性不可得；观本性空性，本性空性不可得；观自相空性，自相空性不可得；观共相空性，共相空性不可得；观一切法空性，一切法空性不可得；观不可得空性，不可得空性不可得；观无性空性，无性空性不可得；观自性空性，自性空性不可得；观无性自性空性，无性自性空性不可得。
　　“是菩萨摩诃萨安住如是诸空观中，不得色若空若不空，不得受、想、行、识若空若不空；不得眼处若空若不空，不得耳、鼻、舌、身、意处若空若不空；不得色处若空若不空，不得声、香、味、触、法处若空若不空；不得眼界若空若不空，不得耳、鼻、舌、身、意界若空若不空；不得色界若空若不空，不得声、香、味、触、法界若空若不空；不得眼识界若空若不空，不得耳、鼻、舌、身、意识界若空若不空；不得眼触若空若不空，不得耳、鼻、舌、身、意触若空若不空；不得眼触为缘所生诸受若空若不空，不得耳、鼻、舌、身、意触为缘所生诸受若空若不空；不得地界若空若不空，不得水、火、风、空、识界若空若不空；不得无明若空若不空，不得行、识、名色、六处、触、受、爱、取、有、生、老死愁叹苦忧恼若空若不空；不得布施波罗蜜多若空若不空，不得净戒、安忍、精进、静虑、般若波罗蜜多若空若不空；不得内空若空若不空，不得外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空若空若不空；不得真如若空若不空，不得法界、法性、不虚妄性、不变异性、平等性、离生性、法定、法住、实际、虚空界、不思议界若空若不空；不得苦圣谛若空若不空，不得集、灭、道圣谛若空若不空；不得四静虑若空若不空，不得四无量、四无色定若空若不空；不得八解脱若空若不空，不得八胜处、九次第定、十遍处若空若不空；不得四念住若空若不空，不得四正断、四神足、五根、五力、七等觉支、八圣道支若空若不空；不得空解脱门若空若不空，不得无相、无愿解脱门若空若不空；不得五眼若空若不空，不得六神通若空若不空；不得佛十力若空若不空，不得四无所畏、四无碍解、大慈、大悲、大喜、大舍、十八佛不共法若空若不空；不得无忘失法若空若不空，不得恒住舍性若空若不空；不得一切智若空若不空，不得道相智、一切相智若空若不空；不得一切陀罗尼门若空若不空，不得一切三摩地门若空若不空；不得预流果若空若不空，不得一来、不还、阿罗汉果若空若不空；不得独觉菩提若空若不空；不得一切菩萨摩诃萨行若空若不空；不得诸佛无上正等菩提若空若不空；不得有为界若空若不空，不得无为界若空若不空。
　　“是菩萨摩诃萨如是安住甚深般若波罗蜜多，于诸有情所有布施，若食、若饮、若乘、若衣，若诸香花、卧具、舍宅、灯烛、床座，若诸金银、末尼、真珠、末罗羯多、螺贝、璧玉、珊瑚、石藏、帝青、金刚、吠琉璃等种种珍宝，若诸医药、涂香、末香、财谷、资具，诸如是等皆观为空。若能施、若所施、若施福，如是一切亦观为空。
　　“是时，菩萨悭心、著心毕竟不起。所以者何？是菩萨摩诃萨行深般若波罗蜜多，从初发心乃至安坐妙菩提座，如是分别一切不起。如诸如来、应、正等觉未尝暂起悭心、著心，是菩萨摩诃萨亦复如是，行深般若波罗蜜多，悭心、著心皆永不起。
　　“善现当知，甚深般若波罗蜜多是诸菩萨摩诃萨师，能令菩萨摩诃萨众不起一切妄想分别，诸菩萨摩诃萨安住如是甚深般若波罗蜜多，所行布施皆无染著，复持如是布施善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住般若波罗蜜多，引摄布施波罗蜜多。”
　　具寿善现复白佛言：“世尊，云何菩萨摩诃萨安住般若波罗蜜多，引摄净戒波罗蜜多？”
　　佛言：“善现，若菩萨摩诃萨安住般若波罗蜜多，不起声闻、独觉等心。何以故？是菩萨摩诃萨观诸声闻、独觉等地皆不可得，回向声闻、独觉等心及彼身语亦不可得。是菩萨摩诃萨安住般若波罗蜜多，从初发心乃至安坐妙菩提座，于其中间自离断生命，亦劝他离断生命，无倒称扬离断生命法，欢喜赞叹离断生命者；自离不与取，亦劝他离不与取，无倒称扬离不与取法，欢喜赞叹离不与取者；自离欲邪行，亦劝他离欲邪行，无倒称扬离欲邪行法，欢喜赞叹离欲邪行者；自离虚诳语，亦劝他离虚诳语，无倒称扬离虚诳语法，欢喜赞叹离虚诳语者；自离粗恶语，亦劝他离粗恶语，无倒称扬离粗恶语法，欢喜赞叹离粗恶语者；自离离间语，亦劝他离离间语，无倒称扬离离间语法，欢喜赞叹离离间语者；自离杂秽语，亦劝他离杂秽语，无倒称扬离杂秽语法，欢喜赞叹离杂秽语者；自离贪欲，亦劝他离贪欲，无倒称扬离贪欲法，欢喜赞叹离贪欲者；自离瞋恚，亦劝他离瞋恚，无倒称扬离瞋恚法，欢喜赞叹离瞋恚者；自离邪见，亦劝他离邪见，无倒称扬离邪见法，欢喜赞叹离邪见者。是菩萨摩诃萨持此净戒所生善根，不求欲界、色界、无色界，不求声闻及独觉地，但持如是净戒善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住般若波罗蜜多，引摄净戒波罗蜜多。”
　　具寿善现复白佛言：“世尊，云何菩萨摩诃萨安住般若波罗蜜多，引摄安忍波罗蜜多？”
　　佛言：“善现，若菩萨摩诃萨安住般若波罗蜜多起随顺忍，得此忍已，常作是念：‘一切法中无有一法若起若尽、若生若灭、若老若病、若能骂者若受骂者、若能谤者若受谤者、若能割者若受割者、若能截者若受截者、若能刺者若受刺者、若能破者若受破者、若能缚者若受缚者、若能打者若受打者、若能恼者若受恼者、若能杀者若受杀者，如是一切性相皆空，不应于中妄想分别。’是菩萨摩诃萨从初发心乃至安坐妙菩提座，于其中间假使一切有情之类皆来毁谤、诃责、凌辱，以诸刀、杖、瓦、石块等加害、捶打、割截、斫刺，乃至分解身诸支节。菩萨尔时心无变异，但作是念：‘甚可怪哉！诸法性中都无毁谤、诃责、凌辱、加害等事，而诸有情妄想分别谓为实有，发起种种烦恼恶业，现在当来受诸苦恼。’是菩萨摩诃萨复持如是安忍善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住般若波罗蜜多，引摄安忍波罗蜜多。”
　　具寿善现复白佛言：“世尊，云何菩萨摩诃萨安住般若波罗蜜多，引摄精进波罗蜜多？”
　　佛言：“善现，若菩萨摩诃萨安住般若波罗蜜多，勇猛精进为诸有情宣说正法身心无倦，是菩萨摩诃萨住四神足方便善巧，身心精进常无懈息，能往一世界、或十世界、或百世界、或千世界、或百千世界、或百千俱胝那庾多世界诸有情所，宣说正法方便教导，令住布施波罗蜜多，方便教导令住净戒、安忍、精进、静虑、般若波罗蜜多；方便教导令住内空，方便教导令住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；方便教导令住真如，方便教导令住法界、法性、不虚妄性、不变异性、平等性、离生性、法定、法住、实际、虚空界、不思议界；方便教导令住苦圣谛，方便教导令住集、灭、道圣谛；方便教导令住四静虑，方便教导令住四无量、四无色定；方便教导令住八解脱，方便教导令住八胜处、九次第定、十遍处；方便教导令住四念住，方便教导令住四正断、四神足、五根、五力、七等觉支、八圣道支；方便教导令住空解脱门，方便教导令住无相、无愿解脱门；方便教导令住五眼，方便教导令住六神通；方便教导令住佛十力，方便教导令住四无所畏、四无碍解、大慈、大悲、大喜、大舍、十八佛不共法；方便教导令住无忘失法，方便教导令住恒住舍性；方便教导令住一切智，方便教导令住道相智、一切相智；方便教导令住一切陀罗尼门，方便教导令住一切三摩地门；方便教导令住预流果，方便教导令住一来、不还、阿罗汉果；方便教导令住独觉菩提；方便教导令住一切菩萨摩诃萨行；方便教导令住诸佛无上正等菩提。
　　“虽令安住如上所说种种功德，而不令其住著有为或无为界。是菩萨摩诃萨复持如是精进善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住般若波罗蜜多，引摄精进波罗蜜多。”
　　具寿善现复白佛言：“世尊，云何菩萨摩诃萨安住般若波罗蜜多，引摄静虑波罗蜜多？”
　　佛言：“善现，若菩萨摩诃萨安住般若波罗蜜多，除佛三摩地，于余所有诸三摩地、若声闻三摩地、若独觉三摩地、若菩萨三摩地，皆能自在随意入出。是菩萨摩诃萨安住自在三摩地中，于八解脱皆能自在顺逆入出。云何为八？谓有色观诸色，是初解脱；内无色想观外诸色，是第二解脱；净胜解身作证，是第三解脱；超一切色想，灭有对想，不思惟种种想，入无边空，空无边处定具足住，是第四解脱；超一切空无边处定，入无边识，识无边处定具足住，是第五解脱；超一切识无边处定，入无少所有，无所有处定具足住，是第六解脱；超一切无所有处定，入非想非非想处定具足住，是第七解脱；超一切非想非非想处定，入灭想受定具足住，是第八解脱。是菩萨摩诃萨能于如是八解脱中，若顺若逆入出自在，复能于彼九次第定，自在随意顺逆入出。云何为九？谓离欲恶不善法，有寻有伺，离生喜乐，入初静虑具足住，是初次第定；寻伺寂静，住内等净，心一趣性，无寻无伺，定生喜乐，入第二静虑具足住，是第二次第定；离喜住舍，具念正知，领身受乐，圣者于中能说能舍具念乐住，入第三静虑具足住，是第三次第定；断乐断苦，先喜忧没，不苦不乐，舍念清净，入第四静虑具足住，是第四次第定；超一切色想，灭有对想，不思惟种种想，入无边空，空无边处定具足住，是第五次第定；超一切空无边处定，入无边识，识无边处定具足住，是第六次第定；超一切识无边处定，入无少所有，无所有处定具足住，是第七次第定；超一切无所有处定，入非想非非想处定具足住，是第八次第定；超一切非想非非想处定，入灭想受定具足住，是第九次第定。是菩萨摩诃萨能于如是九次第定，若顺若逆入出自在。
　　“善现当知，是菩萨摩诃萨于八解脱、九次第定善成熟已，复能入菩萨摩诃萨师子频申三摩地。云何名为菩萨摩诃萨师子频申三摩地？善现，若菩萨摩诃萨离欲恶不善法，有寻有伺，离生喜乐，入初静虑具足住；寻伺寂静，住内等净，心一趣性，无寻无伺，定生喜乐，入第二静虑具足住；离喜住舍，具念正知，领身受乐，圣者于中能说能舍具念乐住，入第三静虑具足住；断乐断苦，先喜忧没，不苦不乐，舍念清净，入第四静虑具足住；超一切色想，灭有对想，不思惟种种想，入无边空，空无边处定具足住；超一切空无边处定，入无边识，识无边处定具足住；超一切识无边处定，入无少所有，无所有处定具足住；超一切无所有处定，入非想非非想处定具足住；超一切非想非非想处定，入灭想受定具足住。复从灭想受定起，还入非想非非想处定；从非想非非想处定起，入无所有处定；从无所有处定起，入识无边处定；从识无边处定起，入空无边处定；从空无边处定起，入第四静虑；从第四静虑起，入第三静虑；从第三静虑起，入第二静虑；从第二静虑起，入初静虑。善现，是为菩萨摩诃萨师子频申三摩地。
　　“善现当知，是菩萨摩诃萨于师子频申三摩地善成熟已，复能入菩萨摩诃萨集散三摩地。云何名为菩萨摩诃萨集散三摩地？善现，若菩萨摩诃萨离欲恶不善法，有寻有伺，离生喜乐，入初静虑具足住；从初静虑起，入第二静虑具足住；从第二静虑起，入第三静虑具足住；从第三静虑起，入第四静虑具足住；从第四静虑起，入空无边处定具足住；从空无边处定起，入识无边处定具足住；从识无边处定起，入无所有处定具足住；从无所有处定起，入非想非非想处定具足住；从非想非非想处定起，入灭想受定具足住；从灭想受定起，入初静虑；从初静虑起，入灭想受定；从灭想受定起，入第二静虑；从第二静虑起，入灭想受定；从灭想受定起，入第三静虑；从第三静虑起，入灭想受定，从灭想受定起，入第四静虑；从第四静虑起，入灭想受定；从灭想受定起，入空无边处定；从空无边处定起，入灭想受定；从灭想受定起，入识无边处定；从识无边处定起，入灭想受定；从灭想受定起，入无所有处定；从无所有处定起，入灭想受定；从灭想受定起，入非想非非想处定；从非想非非想处定起，入灭想受定；从灭想受定起，住不定心；从不定心，入灭想受定；从灭想受定起，住不定心；从不定心，入非想非非想处定；从非想非非想处定起，住不定心；从不定心，入无所有处定；从无所有处定起，住不定心；从不定心，入识无边处定；从识无边处定起，住不定心；从不定心，入空无边处定；从空无边处定起，住不定心；从不定心，入第四静虑；从第四静虑起，住不定心；从不定心，入第三静虑；从第三静虑起，住不定心；从不定心，入第二静虑；从第二静虑起，住不定心；从不定心，入初静虑；从初静虑起，住不定心。善现，是为菩萨摩诃萨集散三摩地。若菩萨摩诃萨安住集散三摩地中，得一切法平等实性。是菩萨摩诃萨复持如是静虑善根，与诸有情平等共有回向无上正等菩提。以无所得而为方便，如是回向大菩提时远离三心，谓谁回向？用何回向？回向何处？如是三心皆永不起。善现，是为菩萨摩诃萨安住般若波罗蜜多，引摄静虑波罗蜜多。”




大般若波罗蜜多经卷第三百五十一初分多问不二品第六十一之一
　　尔时，具寿善现白佛言：“世尊，若菩萨摩诃萨成就如是方便善巧，发心已来为经几时？”
　　佛言：“善现，是菩萨摩诃萨发心已来，经于无数百千俱胝那庾多劫。”
　　具寿善现复白佛言：“世尊，若菩萨摩诃萨成就如是方便善巧，已曾亲近供养几佛？”
　　佛言：“善现，是菩萨摩诃萨已曾亲近供养殑伽沙等诸佛。”
　　具寿善现复白佛言：“世尊，若菩萨摩诃萨成就如是方便善巧，已曾种植几所善根？”
　　佛言：“善现，是菩萨摩诃萨发心已来，无有布施波罗蜜多而不圆满精勤修习，无有净戒波罗蜜多而不圆满精勤修习，无有安忍波罗蜜多而不圆满精勤修习，无有精进波罗蜜多而不圆满精勤修习，无有静虑波罗蜜多而不圆满精勤修习，无有般若波罗蜜多而不圆满精勤修习。
　　“是菩萨摩诃萨发心已来，无有内空而不圆满精勤安住，无有外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空而不圆满精勤安住。
  </div>
  <div class="pagination">
   <a href="大般若波罗蜜多经_page339.html">
    上一页
   </a>
   <span>
    ...
   </span>
   <a href="大般若波罗蜜多经_page335.html">
    335
   </a>
   <a href="大般若波罗蜜多经_page336.html">
    336
   </a>
   <a href="大般若波罗蜜多经_page337.html">
    337
   </a>
   <a href="大般若波罗蜜多经_page338.html">
    338
   </a>
   <a href="大般若波罗蜜多经_page339.html">
    339
   </a>
   <span class="current-page">
    340
   </span>
   <a href="大般若波罗蜜多经_page341.html">
    341
   </a>
   <a href="大般若波罗蜜多经_page342.html">
    342
   </a>
   <a href="大般若波罗蜜多经_page343.html">
    343
   </a>
   <a href="大般若波罗蜜多经_page344.html">
    344
   </a>
   <a href="大般若波罗蜜多经_page345.html">
    345
   </a>
   <span>
    ...
   </span>
   <a href="大般若波罗蜜多经_page341.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
