<!DOCTYPE html>
<html>
 <head>
  <meta charset="utf-8"/>
  <title>
   大方广菩萨藏文殊师利根本仪轨经 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广菩萨藏文殊师利根本仪轨经 - 第 3 页/共 5 页
  </h1>
  <div class="content">
   尔时妙吉祥童子。观察净光天上一切大众不思议未会有事。入三摩地名照见一切三昧。安住菩萨所行法行。令诸众生悉得利乐。入此三摩地已。于净光天化出不可思议未曾有摩尼宝藏种种庄严曼拏罗。假使一切声闻辟支佛。乃至十地得自在菩萨。而不能画此曼拏罗。何况凡夫之人。此最上曼拏罗平等法行。妙吉祥童子而能通达。唯诸佛世尊一切菩萨声闻辟支佛。可能依法奉行得受灌顶。妙吉祥童子不思议威德力行佛菩萨最上三摩地。入曼拏罗心意。现生之时唯自了知。彼诸心智何可度量。岂将有相工巧而图画邪。
　　尔时妙吉祥童子。告诸众言。圣者谛听入大曼拏罗三昧。如来菩萨不可违犯。何况别余众生圣与非圣。
　　尔时妙吉祥童子。告金刚手秘密主言。佛子三昧心法理出人情。今为如来入灭方便说之。令诸众生得入世间出世间一切真言行皆得成就。
　　尔时金刚手秘密主。告妙吉祥童子言。佛子世尊若涅槃之后。为诸众生说曼拏罗真言行。令彼随喜修学。皆得成就无上佛道。若有愚痴众生。不依法行违犯三昧真言不成。虽有大福梵行不依此仪。不得三昧真言不成。若不依法。假使帝释巧说方便。不得三昧真言不成。何况地居之人。若善知教法依法行事。念诵之时世间出世间。真言三昧决定成就。入妙吉祥童子曼拏罗教法之者。一切所求无不圆满。
　　尔时金刚手秘密主大菩萨。请妙吉祥菩萨。为诸有情略说曼拏罗仪轨。如是请已。是时妙吉祥童子。而为宣说。
　　夫建曼拏罗。须在三长月。于此月内须得白月勿使黑月。于白月中或一日或十五日。复须拣择好日。有吉祥星曜方得起坛。若于三长月外欲建曼拏罗时。得好吉祥之日早辰而可用之。复须拣择清净之地。或近城郭或近入海河岸或向海中。或阿阇梨自住处皆可起坛。若近城郭向东北上。不近不远即可堪用。所用之地无沙石瓦砾。灰炭粪土髑髅之类。并须去除令其清净。阿阇梨于此安住。或七日至半月依法严持坛地。然用无虫五净之水。白檀香龙脑香供俱摩香和合水内。用五髻大印念焰曼德迦大忿怒明王真言八千遍。加持净水洒净十方四维上下俱令清净。所居坛地四方各十六肘。或十二肘或八肘。此分上中下三等。一切智智说此坛法。若求国位安泰登其王位可用上坛。若求增益福寿可用中坛。若求一切吉祥之事可用下坛八肘者。
　　复次若别为所求之事。粉彼曼拏罗。于其坛地堀深二肘。有若炭灰塼石瓦砾骨发蛇虫之类不可起坛。须别觅好地而乃修办。不计山中旷野河岸一无障碍。直须正意细心观察无虫清净之地。所掘之地复须别取上好净土而用填之。填已实筑平满。所填净土仍须用前五净之水同和填之。三等曼拏罗随意可作。又于坛四方各钉一佉祢啰木橛。念忿怒明王真言七遍加持于橛。复以五色线亦诵忿怒明王真言七遍。以此五色线于曼拏罗四方。缠绕此坛相。四方中位名内院。令阿阇梨居其中位。念根本真言八千遍。结五髻大印同用诵真言足已。彼阿阇梨却出坛外。旋绕曼拏罗匝已。面东踞草荐而坐。志心顶礼一切诸佛及诸菩萨。以前五色线系四方橛上。绕坛一匝用为界绳。精熟法事持诵一夜。彼曼拏罗阿阇梨坚持清斋。依根本仪轨举动用心。令修大乘行者依法持戒。一夜同行法事。复用五色粉念六字心真言。加持彼粉且按置曼拏罗中。复于坛外四面。庄严按置幢幡。栽芭蕉树及种种果树以为门道。然令鼓乐螺钹等齐韵发声。此为吉祥音。音乐等止已。复为四众略说法要。复于曼拏罗四方。各读大乘经典。南方读佛母般若波罗蜜经。西方读圣月光三摩地经。北方读圣华严经。东方读圣金光明经。如是法师读此四本经法已。阿阇梨从曼拏罗起。用白檀龙脑供俱摩白色香。用上好华同和一处。念根本真言加持。以此香华散在曼拏罗一切处。阿阇梨出外七日食酥。复用二人至三人。具大福德发菩提心持戒者。同入曼拏罗中念根本真言自作拥护。以五色粉粉此坛上。所用纷粖使金银等五色宝微细如尘。或铜等五色亦得。若是国王及大福德人。建造此坛上求无上菩提决定得成。若有随喜之者亦得菩提。何况别余吉祥之事无不成就。若释迦如来灭度之后。恶世薄福众生。何能见闻如是大福德坛仪之法。
　　尔时大光妙吉祥童子。为诸贫苦众生。略说曼拏罗仪轨。用粳米为粖微细如面。染成五色青黄赤白黑。曼拏罗阿阇梨自结五髻大印。念根本真言加持彼粉然后阿阇梨于曼拏罗东南方。依法作一火坛。其坛阔二肘深一肘。周回如莲华叶相。用波罗舍木及吉祥果树木为湿柴可长一尺。俱得湿润者可用。复使酥酪蜜三种。揾湿柴两头。结野瑟致印念根本真言。请召火天。复念一字心根本真言八百遍即作护摩(即是烧前柴也)次与巧妙画人同行法事。曼拏罗阿阇梨自戴头冠。内心志意想像诸佛菩萨如对目前。复念献香真言合掌恭敬。顶礼诸佛菩萨顶礼妙吉祥童子已。将前五色粉。与彼画人同共粉画坛面。先于曼拏罗中间画释迦牟尼佛。坐宝师子座诸相具足如在净光天上作说法相。曼拏罗阿阇梨及同事画人。复念根本真言自作拥护。次与一切鬼神出其生食。于此坛外四方上下。散施饮食令彼饱满。阿阇梨复须洗浴身体着洁净衣。近于火坛作拥护法。复用酥供俱摩香。和为团食作八千个。阿阇梨坐吉祥净草座上念根本真言。用前团食而作护摩。又用白芥子复诵焰曼德迦忿怒明王真言八百遍。加持芥子合在净器中。或有不祥诸恶形相。或有恶声或暴恶风雨。或日有恶相及种种障难。但用前白芥子作护摩七遍诸恶自灭。若有人为障难。以芥子作护摩五遍。彼人障难不成而自降伏。经一刹那复得鬼魅所著。假使天帝释为其障难。亦乃不久而得无常。何况恶心者人及非人等作其障难。此焰曼德迦忿怒明王。破坏怖畏其事如是。又彼持诵者坐吉祥草座。诵焰曼德迦忿怒明王已。于释迦牟尼佛像右边。画二辟支佛。于莲华座上结跏趺坐。又于彼佛足前。画二大声闻。作听法相。彼声闻右边画观自在菩萨。一切庄严如秋满月座莲华座。左手执莲华右手作施愿相。彼观自在右边。画白衣尊胜。左手执莲华右手顶礼世尊释迦牟尼。亦坐莲华首戴宝冠偏袒右肩。如是复画多罗菩萨部哩俱胝菩萨各各如法而坐。于彼菩萨之上复画佛母般若波罗蜜多。佛眼佛顶尊胜王。及画十六大菩萨。所谓。
　　普贤菩萨地藏菩萨。虚空藏菩萨除盖障菩萨。灭罪菩萨慈氏菩萨。手执白拂瞻仰世尊。清净行菩萨无垢幢菩萨。妙财菩萨月光菩萨。无垢称菩萨除一切病菩萨。一切法自在王菩萨世间行菩萨。大慧菩萨持慧菩萨。如是十六大菩萨。庄严色相普皆圆满。又于向上复画忿怒大明王及诸明王莲华部族。依法结印随处安住。于坛四面各空闲位。唯画莲华请召贤圣于此安排。又于释迦牟尼佛右边。画二辟支佛。一名巘驮摩捺曩。二名坞波哩瑟吒。于佛左边复画二辟支佛。一名赞捺曩二名悉驮。于佛足下画二大声闻。大迦叶波大迦多演曩。所有一切坛向东开门。又于声闻左边画圣金刚手。如优波罗色一切庄严色相圆满。右手执拂左手摩忿怒明王顶。金刚拳明王金刚钩明王。金刚锁明王妙臂明王金刚军明王。随相幖帜逐位而坐。一切忿怒明王及诸明王并其眷属。各各依法结印。于彼左边复画羯磨金刚杵印。于坛四面皆尔。阿阇梨请召明王眷属于此安居。于彼坛上复画八尊胜佛顶。体有金色遍身光明。各结印法似大轮明王相貌。圆满庄严瞻仰观佛。所谓。
　　大轮尊胜佛顶白伞盖佛顶。尊胜佛顶最胜佛顶。光聚佛顶高佛顶等。于前辟支佛左边画门。于门外右边画一大菩萨。名出世间行。作持发髻头冠。右手持数珠左手持净瓶。面向门作喜怒颦蹙色。门左边画一大菩萨名无能胜。相仪清净。亦戴头冠。左手持瓶杖右手持数珠作施愿相。面向门亦作喜怒颦蹙。相又于宝殿内有法轮。法轮下有师子座。彼有大菩萨即妙吉祥。现童子相身如供俱摩香色。相仪清净面戴喜怒。左手持优钵罗华右手作施愿持吉祥果。头有五髻真珠璎珞。着娇尸迦天衣。偏袒右肩光明遍照。一切庄严皆作童子之相。坐莲华座面向曼拏罗门。观瞻焰曼德迦忿怒明王。彼菩萨右边莲华座下。复画焰曼德迦忿怒明王。作大恶相遍身光明。瞻仰菩萨如受敕相。于右边莲华下画五大菩萨。作净光天子相。所谓。
　　无垢菩萨深善菩萨。清净菩萨灭障菩萨。普照菩萨。一切如彼净光天上。普皆遍有无数珍宝光明。散种种华殊胜庄严。复以五色粉。于曼拏罗四方画四门楼。于曼拏罗东北。画上界开华王如来。宜小画佛身坐莲华座。作观瞻释迦佛相。普放光明结跏趺坐作施愿手。彼佛右边画大轮佛顶尊胜印。左边光明聚印佛眼印。般若波罗蜜多印。圣观自在上般若波罗蜜多印。世尊右边画无量寿。观瞻如来作施愿手。坐莲华座普遍光明。彼佛右边安衣钵印。如是次第有闲空之处。复画开华王如来及莲华印。右边画佛顶光明聚印普遍光明彼右边安宝幢如来。坐宝山上作说法相。于彼佛身出种种光焰。作青绿红色普遍光明。彼佛左边粉画尊胜佛顶印转法轮印。皆有光明照曜。左边复有锡杖净瓶数珠及宝座印。依次粉之。复于门颊粉三股金刚杵普遍光明。于妙吉祥足下。安五髻大印优钵罗华印皆具光明。如是坛相并须具足。所有入曼拏罗门。或东或西安置俱得。于曼拏罗外用五色细粉。粉彼四隅及四方门楼。于内曼拏罗外四方各空二肘。于此粉画大梵天。具四头而着白天衣。偏袒右肩以白线络腋。身貌金色髻戴金冠。左右两手俱持瓶杖。复于右边画极光净天子。身有金色着娇阇邪衣天仙衣。作禅定相面含喜色。发髻戴冠白线络腋。结跏趺坐右手作施愿相。右边色究竟天子。着娇阇邪衣天仙衣。一切庄严面含喜相。结跏趺坐如在禅定。白线络腋右手作施愿相。
　　依次复粉忉利天子夜摩天子睹史天子化乐天子他化自在天子。所有仪相皆依次第一一周备。又于帝释足下画四大王天子恒娇天子持鬘天子坚手天子。依其次第仪相具足。南方画少光天福生天无热天善见天善现天等天子。随其相仪普令具足。及西方界位俱画如是诸天。又于第二重曼拏罗外。第三重曼拏罗四面。依次画四天王。北方入曼拏罗门。右边画财主及诸宝藏。一切庄严如夜叉相仪。右边依次复画宝贤满贤夜叉主。及诃利帝母大夜叉女。怀抱爱童子作瞻仰曼拏罗相。复有半支迦宾誐罗鼻沙拏等夜叉各近夜叉印位。次有水天手执罥索又。于四方画八大龙王。难陀龙王跋难陀龙王。德叉迦龙王嚩苏枳龙王等。如是依其次第排两位画之。次画夜叉罗叉干达婆紧那罗摩睺罗伽。仙人圣人誐鬼毗舍左。迦楼罗人非人等。复画最上大药最上摩尼宝。最大高山最大江河最大州城。并须最大第一南方画七个摩哆罗并诸眷属。东南方画火天普遍光明。手持瓶杖数珠。发髻戴冠着白衣天仙衣。偏袒右肩白线络腋身作金色。种种庄严幖帜形相。亦作两位画之。此曼拏罗外大自在天乘牛。手执三股叉。及乌摩天女身有金色种种严饰。次有童子天形如童子。乘于孔雀手执枪六个头面面色红。着黄衣天仙衣。左手执铃红幡。次排部陵儗哩致大众主。作极瘦相。难祢枳湿嚩啰大黑神。七个摩哆罗。随其幖帜相仪一一庄严。复画八天七仙人那罗延天。四臂执宝棒螺剑。乘金翅鸟一切庄严复安八宿。曜二十七星宿临行大地。复有八小曜依位粉画。复画十五日黑白之相。十二宫分十二月年。四妹乘船五兄弟住其水中。其余部类等但画其印。所有贤圣作两位排列。三重曼拏罗各列贤圣之位。三重曼拏罗俱作四方相。佛世尊众圣中第一须画右边莲华族圣观自在。左边金刚族金刚手一一须画。普贤菩萨妙吉祥童子。此是菩萨中第一依次须画。其余但画其印。内曼拏罗外中曼拏罗处。于东位上画娑婆世界主大梵天王及极光净天。南方画色究竟天。及无色界四天画无形色位。北方帝释天主夜摩天主。睹史天主乐变化天主。他化天主及少光天子。一一须画天主。其余诸天但画其印。于第三重曼拏罗北方。画伊沙曩部多主并护摩。第二重近门画童子天及妙吉祥。乘孔雀手执枪。身红色着黄衣偏袒右肩。右手执铃红幡作童子相仪。瞻仰曼拏罗。东方画飞禽摩哩建拏仙人。其余画印。东南方画四妹及五兄弟。同乘船在大海中行及火天。如是南方画尾鼻沙拏罗刹主。住楞伽山中。次画金毗罗神如夜叉形在大树下此是菩萨。次画饿鬼王及毗舍左王作丑恶相。其余但画印。次南方画难陀乌波难陀龙王。及日天子宿曜中第一。西方画迦毗罗牟尼仙人。及尼干子外道仙人。皆作外道相。依其次第复画彼印。西北方画财主夜叉王。五髻干达婆王。大树紧那罗王。其余画印。第四重曼拏罗外。画五色缘道及印相具足。曼拏罗四方。画四门楼及四大天王。如前所有印相具足。入门右边画优钵罗华。左边画莲华及金刚斧。剑枪三股叉宝棒宝轮。娑嚩悉底迦宝瓶鱼螺。军持净瓶幢幡罥索。铃刀弓箭金锤。如是种种幖帜相状印法四方俱画。于四方坛外复画四大印。又于曼拏罗北方。复安五股金刚角相。安莲华普遍光明。南方曼拏罗作半月相。安钵普遍光明。西方曼拏罗团圆相。安青莲华并茎叶普遍光明。复于四隅有四印。西北角曼拏罗作团圆相。安罥索普遍光明。西南角曼拏罗作半月相。安杖普遍光明。东南隅曼拏罗作三角相。安钺斧普遍光明。东北方曼拏罗作四方相。安剑普遍光明。于曼拏罗门外用五色粉。画上中下三印。所谓衣钵革屣普遍光明。为利益一切众生。依此曼拏罗仪轨教说。
大方广菩萨藏文殊师利根本仪轨经卷第六菩萨变化仪轨品第二之三
　　复次妙吉祥菩萨说言。若曼拏罗阿阇梨摄受弟子。须得六根圆满人相具足。若婆罗门刹帝利毗舍首陀。发菩提心行大乘行不求小果。持菩萨戒信善坚固。乐求广大国王福报等者而可度之。若比丘比丘尼优婆塞优婆夷。求受坛法弃舍上族。清净自性求大菩提读诵经典。欲入曼拏罗洁净身心。持戒一昼夜。着净衣服首发涂香。一日三时洗浴。洗已默然。食龙脑香丁香恭俱摩等细妙之香。于曼拏罗外不近不远。坐吉祥草座。冥心持诵自作拥护。若是先受灌顶刹帝利大国王子及有大势力者。一人至八人。或童男或童女未知世法者。妙吉祥菩萨自作童子形相。与彼王童同为嬉乐。因此诱引令入曼拏罗。或所求王位长寿无病富贵自在。增长最上之事。以此曼拏罗真言之力。此等童子决定成就吉祥之事。
　　如前求大乘行者。既安置已。曼拏罗阿阇梨烧龙脑香。依法出外。以无虫净水随意多少。结五髻大印念根本真言八百遍加持此水。用此净水以自洗浴。着清净衣近于火坛。面向东北坐吉祥草座。然用稻谷花龙脑香恭俱摩香白檀香。和作抟食七千个而作护摩。依前仪则请召火天。复用发遣。阿阇梨却入曼拏罗。复用八贤瓶并以缯彩庄严插花枝。果子五谷更用金银等五宝。俱遍瓶上。一瓶献世尊释迦牟尼。第二瓶献一切诸佛。第三瓶献辟支佛声闻之众。第四瓶献诸大菩萨。第五瓶献妙吉祥菩萨。第六瓶献一切诸天。于第二重曼拏罗门内安置二瓶。一瓶献一切部多之众。一瓶献一切众生。运心平等普施一切。然后结五髻大印持诵真言。召请一切诸佛诸大菩萨。一切声闻辟支佛。妙吉祥童子及一切部多。召请仪轨如前所说。召请讫已。复用花果粖香涂香然灯献食。一切依前次第。所献饮食用酥酪蜜等制造。若是乳粥酥蜜糖等精妙之食甘味具足。供献一切如来及一切诸大菩萨声闻缘觉天人之众。复用油蜜食等作欢喜团。诵根本真言依法加持。献彼一切部多之众。复以殊妙香花惹底花多誐噜花龙花奔曩誐花等。先献诸佛菩萨声闻缘觉圣非圣众。若惹底花献如来族。莲华献莲华族。摩俱罗花献金刚手。及诸凡圣之家。龙脑香于如来族前烧。白檀香于莲华族前烧。安息香于秘密主金刚手菩萨前烧。复燃酥灯油灯等而用供养一切贤圣。然须一一依法诵本部真言。具足仪轨密行方成。如观自在及金刚手所说真言行法。并在此经仪轨之内。宜可依行。
　　所有曼拏罗阿阇梨。于此请召供养种种仪则。须广学深解即可为师。为部多等速用洁净素食。列排彼位之前。然以鼓乐螺钹发吉祥音声。以香花灯鬘四维上下普申供养。阿阇梨于曼拏罗外旋绕一匝用前饮食念根本真言。祭彼一切部多等。阿阇梨复自洗浴。又以酪蜜酥粳米。和为团食八千个。念六字根本真言而作护摩。与先在曼拏罗弟子作拥护法。
　　若曼拏罗阿阇梨所受弟子。如前所说发菩提心。持大乘戒舍自上位。承事诸佛菩萨成就智慧。为诸众生心行平等。于无上菩提道场一切智智志求不退。此等有情入曼拏罗随喜。刹那之间断诸烦恼即得解脱。若先有五逆重罪亦得解脱。又曼拏罗阿阇梨。以无垢新净衣念根本真言七遍加持已。复用白檀香恭俱摩香和合熏度衣上。入曼拏罗者以此净衣覆其头面。若前所说受灌顶位刹帝利王子。或年三岁上至年十六岁者。头结五髻须齐整端严。或一髻裹头亦得。乃至有大福力之人。求最上位或求长寿等事。以前香沐净衣盖其头面。引入第二曼拏罗中。结优钵罗印诵妙吉祥童子根本真言。复以白檀香恭俱摩香和合香水。涂净于手合掌捧花。向曼拏罗掷之。花落之处受彼本尊真言。生生持诵恒作菩提善友。彼人不久得大菩提。圆满一切智智。若人别求最上大富长寿之事。决定成就三昧。灭罪之法亦得成就。受灌顶阿阇梨。先于曼拏罗外不近不远。面向东方观想受法弟子眉间。复诵根本真言。受法者志心专注。如受国王灌顶位时。深信佛法僧三宝。发菩提心行大乘行。诸根清净离妄攀缘。于真言行恒生爱乐。所求之事速得圆满。若复有人心生疑惑。试验仪轨不得摄受。令行坛法如前深信即得度脱。五种灌顶之法。皆须具大智慧心离邪妄。行最上乘即与受法。若非此等不得与受。阿阇梨传教之时。发欢喜心依法志诚。如与刹帝利授灌顶之位。然可执持幢幡伞盖白拂清净供养之具。螺钹鼓乐妓舞赞叹。出种种吉祥音声。令受法者旋绕曼拏罗而申供养。复须志心顶礼诸佛菩萨礼阿阇梨足。发如是言我发胜心。所有一切诸佛菩萨真言法行。一切世间出世间秘密解脱令我得入。一切法王成佛曼拏罗。愿今得入令我成佛。发此愿已坐吉祥草座。面向东瞻仰曼拏罗。先与受本尊灌顶。令彼手结五髻大印。彼人随意乐诵真言法。于桦皮上用牛黄水书之。然用白檀恭俱摩香。涂手及涂一碗器中。用所写桦皮真言安此碗内。将向妙吉祥童子足下安置。诵彼坐上明王根本真言八百遍。令彼端坐吉祥草座。与受五瓶灌顶。先捻外曼拏罗近门安置者。献一切众生平等贤瓶。阿阇梨诵根本真言依法灌顶。灌顶水足已。将前桦皮真言授与令念。如念得精熟。真言行法速便成就。若别真言秘密行法。一念之间亦得成就。或先有忘失文句法义。速得现前明记不忘。阿阇梨五种灌顶之法决定成就。先授本尊灌顶其事如是。
　　第二曼拏罗灌顶者。用第二曼拏罗所献一切诸天贤瓶。如前依法与受灌顶仪则无异。受灌顶已阿阇梨言。汝得一切佛敕一切烦恼而得解脱。一切世间出世间曼拏罗三昧一切真言印法皆得成就。一切菩萨加持护念其事如是。
　　第三曼拏罗灌顶。是阿阇梨自受灌顶法。用第三曼拏罗所献一切声闻辟支佛贤瓶。依前仪轨于头上灌顶。灌顶讫已阿阇梨言。汝得诸佛诸大菩萨教敕所有一切世间出世间真言书写念诵。及秘密曼拏罗真言仪轨印法之行皆得成就。今生自行随喜及过去所作。乃至未来决定成佛。次最胜灌顶仪轨法事一切如前。今用献佛者贤瓶及献菩萨贤瓶与彼灌顶。灌水足已。阿阇梨作如是言。汝得一切佛敕及一切诸大菩萨众圣之敕。所有一切部多不见于汝不可恼害。于一切众生得无能胜最上第一。于一切真言行随意所求皆得成就。时曼拏罗阿阇梨。一一与受五种灌顶。若有随喜来者。依其次第引入曼拏罗。令彼顶礼供养一切佛及诸菩萨。复令旋绕曼拏罗三匝。然令却退。从此阿阇梨却教授前灌顶弟子真言行。经暂时间。复捻献妙吉祥大菩萨贤瓶。令入曼拏罗者。面向东饮水三掌。阿阇梨复言。此是大菩萨妙吉祥童子秘密三昧。此得大福。不得违犯一切真言。不得毁谤一切诸佛菩萨。皆须尊重随顺修学。若不顺者得违犯失。真言不成而无福利。是故汝等宜应信受。复于曼拏罗以酪蜜酥粳米。合和为其团食。诵念八字心真言而为护摩作护摩已。阿阇梨复入曼拏罗。依前仪轨志心思惟所作法事。献花献阏伽水烧香。然于一切佛菩萨辟支佛一切天龙夜叉乾闼婆阿修罗迦楼罗紧那罗摩睺罗伽。罗刹毗舍左部多圣人仙人及一切众生处散花供养。复用白檀恭俱摩香水一一洒净仍须内心观想一切贤圣如对目前。后依前仪发遣贤圣。然后曼拏罗阿阇梨。以所献贤圣饮食及鬼神生食兼涂坛五色粉并须去除送入河中。或施贫者亦得。所有坛地以净沙填平。净土为泥涂拭。又用净水扫洒清净。复用牛粪涂拭。然使香水洒净。所有入曼拏罗受灌顶者。长以酥酪素食洁净斋戒。
曼拏罗仪则品第三
　　尔时妙吉祥童子。观彼净光天上所集众会已。顶礼一切诸佛及大菩萨。复说一字真言最上秘密。能消一切诸毒能作一切善事。此明虽少能成就得一切曼拏罗法。能成就一切降伏法。真言曰。
　　曩莫三满哆没驮(引)喃(引)怛儞也(二合)他(引)唵(引)[口　　弱](入声呼)
　　妙吉祥童子说此真言已白言。一切圣众及一切部多众。汝等谛听此一字真言。为第二种曼拏罗仪轨。今且略说所建坛地。或八肘或四肘。先须洁净地位四方平正。随处无妨用五色粉。须阿阇梨自己粉画。不许别人粉画。其曼拏罗须三重具足。先画五髻大印。妙吉祥印优钵罗印牙印轮印杖印。于内曼拏罗东方上画前印相。又于曼拏罗门外。画莲华金刚杵细钵罗花幢幡缯盖。门楼车象马牛水牛。娑嚩悉谛迦孔雀山羊白羊。人物童子依位排画。安置三重曼拏罗。然用湿阿波摩哩誐木。为柴八百条。用酥酪蜜相和。揾柴两头。于曼拏罗东南方。念一字真言加持彼柴。每拈一条诵一遍真言而作护摩。作护摩已。随其缘力献阏伽花。贤圣前饭鬼神前生食。燃灯烧香皆念一字真言。及请召发遣亦念此真言。行此法教其曼拏罗。若是求大福德于聚落中建置。若求富贵于尼俱陀树下建置。若求子息及求妻妾于菩提树下建置。若求象马于象马厩中建置。若求伏龙于大龙池边建置。若除一日及四日疟病。于空舍或聚落南面寂静之处可建置。若除罗刹执魅。于尸陀林中或空舍建置。若除毗舍左执魅。于尾鼻多迦树下建置。或卑麻树下亦得。若除摩多罗及一切宿曜执魅。于四衢道建置。或近有死尸舍亦得。若除没啰憾摩罗刹所魅。于多罗树下建置。若除诸毒所中。于曼拏罗内念一字真言。加持水七遍令彼饮之毒自消散如是或男或女。若别有所求之事。于四衢道或净舍之内或果树下。或白乳树下或稻田之中。或林野树下无妨碍处。皆可起坛纷画。或有种种病苦。或女人所作之病。或诸恶鬼神等。所作大病皆作拥护。或一切拏枳儞所作一切病。及没啰憾摩迦波隶等所作病。或空舍或无人住处。或深隐处皆可起坛。若欲建坛须得吉祥好日。或于夜半或日中亦得余时不可。于其坛中献阏伽花及发遣等事。皆须念一字真言。若前一切所求之事。但饮曼拏罗贤瓶之水。一切皆获吉祥一切病苦皆得解脱。若求最上位速得国位。若无子息令得子息。恶业清净贫者得富。或男或女乃至于曼拏罗随喜之间。所求种种之事无不成就。
上品[巾　　(穴/登)]像仪则品第四之一
　　复次妙吉祥童子。观察净光天上所集大众已。五体投地礼释迦牟尼足。熙怡合掌白佛言。善哉世尊广为利益一切众生。成就真言仪则法行。法云降雨所求皆得。所有画像法则。最上正等福田。令得出生菩提种子一切智智。略为解说。一切所愿皆使圆满。一切真言正行皆令得果。难成就者速得成就。一切菩萨大行令得圆满。一切魔王令彼降伏。唯愿世尊悲愍有情。普为宣演愿乐欲闻。
　　尔时世尊释迦牟尼。告妙吉祥童子言。善哉善哉妙吉祥。汝为慈愍一切众生。乐问如来仪则之法。汝等谛听善思念之。我为汝说。
　　若欲求成一切真言行。须依仪则具[巾　　(穴/登)]像功德。所作所求皆得成就。过去诸佛所说我今亦说。先于无尘清净之地。用洁净兜罗绵。受与入三昧人。于其清净之地。令曼拏罗阿阇梨念此真言八百遍。加持此绵真言曰。
　　曩莫萨哩嚩(二合)没驮冒地萨怛嚩(二合引)喃(引)阿钵啰(二合)底贺哆誐底摩底钵啰(二合)左(引)哩赧曩莫僧戍驮曩耨佉钵啰(二合)舍摩儞(引)捺啰(二合)啰惹野怛他(引)誐哆(引)野(引)啰贺(二合)帝(引)三摩野(二合)三没驮野怛儞也(二合)他(引)唵(引)僧戍驮野萨哩嚩(二合)尾近曩(二合)伽(引)哆迦摩贺(引)迦(引)噜尼迦俱摩(引)啰噜波驮(引)哩尼(引)尾俱哩嚩(二合)尾俱哩嚩(二合)三摩野摩努娑摩(二合)啰底瑟姹(二合)底瑟姹(二合)吽吽颇吒颇吒(入)
　　以此真言加持已。复令有未知世法者童女。婆罗门姓或刹帝利姓。或毗舍姓亦得。余下姓者不用。又须诸根具足身相端严容貌白色。作余色者不用。复得父母听许。不许者不用。又此童女须受十戒。发菩提心慈愍众生。方可依法。复拣择白月白星宿吉祥之日。又须天色晴朗。无其阴暗风雨方可作法。令前童女洗浴清净着新净衣服。阿阇梨结真言大印作拥护法。用无虫净水入白檀香恭俱摩香。诵真言加持洒净童女身上及兜罗绵。及将此水于四维上下普皆洒净。复以白檀恭俱摩龙脑等香焚烧供养。阿阇梨及同法事者依法献香。再三迎请诸佛世尊住十地大自在菩萨。既迎请贤圣到。阿阇梨志心供养香花相次。或有孔雀鸳鸯鹅鸭鹤雁。如此吉祥之禽。或从空来或水中来或地行来。出微妙音发和雅声。持诵者知是吉祥感应。必得诸佛菩萨降临加备。我所求事决定成就。造[巾　　(穴/登)]之线亦得成就。又复闻其鼓声螺钹声铃声磬声。琴瑟方响种种乐声。或向空中或在地上亦是吉祥之瑞。又或有男子女人童男童女时时说言此是圣人所作。此最殊胜大有增益。堪受此法当获胜果。如是之言皆是吉祥之声。阿阇梨唯自了知。必得诸佛菩萨威德加备。此所求法无不成就。或如有人言捉吃不和合。可破坏苦事无有是处。如是之言皆是不祥之声。又或见猿猴水牛狐狼驴畜猫儿等。丑恶之兽二足四足等。及闻彼作声。持诵者自然了知坛法不就求事不成。持诵者阿阇梨须重结净坛再作法。如是直至七遍。诵持人设有五逆罪。至第七遍决定须得成就。坛既成就令前童女。面向东或向北。坐吉祥草座。阿阇梨持诵真言与作拥护。令童女素食结斋。将前兜罗线教受童女。令彼捻为绵线。或一两三两五两八两至十六两。须得最上匀好两数决定。若上等坛法十六两。中等八两。下等五两至一两。若作降伏法随其自力临时不定。此坛若成。如有过去宿业经刹那间而自消除。前童女所捻绵线安净器中。一心观注更不异缘。复用龙脑香白檀香恭俱摩香。同入净器之中和裛绵线。以摩梨迦花瞻卜迦花。而用供养令作拥护。若诵真言及一切事不得散乱。所用器物并须清净无其虫蚁。
大方广菩萨藏文殊师利根本仪轨经卷第七上品[巾　　(穴/登)]像仪则品第四之二
　　复次线法既成而求造[巾　　(穴/登)]之者。彼所作人须身貌端正。不肥不瘦无病无苦。不老不弱不恶不丑。喘息不粗疮疥不患。诸根具足形色端严复须心意柔和乐修善行。智慧通达工巧最上可令作[巾　　(穴/登)]。若得此人造其[巾　　(穴/登)]像利益第一。又此[巾　　(穴/登)]像有三品别。上品[巾　　(穴/登)]像有上品福利。中品[巾　　(穴/登)]像中品福利。下品[巾　　(穴/登)]像下品福利。若得前造[巾　　(穴/登)]之人。所要功价不计多少。不得怖惧吝惜依价令作。若自乏财方便求告。令彼作[巾　　(穴/登)]必得成就。[巾　　(穴/登)]像功德如得成就。而用最上殊胜香花。及人天爱乐。珍玩宝器饮食衣服卧具汤药一一供养。令一切有情获大利益正觉正说。又阿阇梨复先为彼作[巾　　(穴/登)]之人受其斋戒。又须拣择吉日。须得三长善月白月白日。吉星宿曜可令造[巾　　(穴/登)]。如要别月须值二月或三月。花卉开芳春和之景。日初出时即令制造。所有造[巾　　(穴/登)]使用器物绳线等物。并须用牛粪净土和水同洗。洗已复用五种无虫净水重洗。于寂静之地用白檀恭俱摩香水作法洒净。用前造[巾　　(穴/登)]器物于此安置。复以香花志心供养。阿阇梨洗浴清净着新净衣。戴冠服食白檀敬俱摩龙脑等香。离饥渴想心怀欢喜。持白芥子诵真言八百遍掷于芥子向四方四维上下。复结五髻大印持其芥子。于造[巾　　(穴/登)]人顶上加持得大拥护。若上品[巾　　(穴/登)]阔四肘长八肘。中品[巾　　(穴/登)]阔二肘长五肘。下品[巾　　(穴/登)]阔佛尺一尺长三肘半。佛尺者即身长八尺者一肘为佛尺也。此是三品[巾　　(穴/登)]之定量。又上品[巾　　(穴/登)]能成就最上入圣之事等。中品[巾　　(穴/登)]佛灭度后求最上位。求最上福德俱获成就。下品[巾　　(穴/登)]求人天快乐财帛珍宝。及降伏之事俱获成就。若依此法决定成就若不依此法直如天帝亦不成就。依法奉行贱下之人亦得成就。诸佛世尊宣布法教真言密行。利益一切众生为菩提因。
　　若人于此真言法教志意受持。所有一切世间出世间曼拏罗无不成就。彼人不久得大菩提。此法若不利益菩提行者。佛则不为宣说。又妙吉祥童子所说[巾　　(穴/登)]像法则。此中亦有日限次第。若造其[巾　　(穴/登)]志心制造。或五日成八日成十六日成。若人专意经一昼夜成。此名最上成就利益甚多。若彼作人大小便利。离其[巾　　(穴/登)]地百步之余。其事讫已净水洗浴别着净衣。复用白檀涂其身体及于手足。然须专心志意。细密坚牢如法为[巾　　(穴/登)]又须尺量合宜。不得剩少。所剩线头如法系结。用好[巾　　(穴/登)]竿平正悬挂。就于白月吉辰令造了毕。与彼价直勿使缺少。令彼安心如法受用。阿阇梨以此[巾　　(穴/登)]身于清净处如法安置用上妙香花加持供养。拥护自身及于线[巾　　(穴/登)]。大力妙吉祥真言所说。过去诸佛亦说如是。我今亦为宣说如是。一切真言行真言相。具大精进有大势力。能作能成种种佛事。复能救度南阎浮提愚迷众生。邪见颠倒弃背圣言。轮回黑暗令得解脱。若有信乐真言。依法受持发大勇猛行大精进上求菩提。决定成就如佛所说。若有不信众生。不能种彼菩提种子。譬如碱卤之地。不能生于百谷之苗集其种子信为万善之根本。而能出生一切智种。于此真言信解受持。所求之事皆得成就若彼阿阇梨求彼画者画于[巾　　(穴/登)]像。亦须自解装画所用。画人须最上巧妙诸相具足。柔和慈善形色端严。离诸过失还令受戒。加持一如造[巾　　(穴/登)]之仪则。所用彩色并须上好光净离其尘垢。然用龙脑白檀恭俱摩等香。熏裛彩色诵真言八百遍加持彼色。复以龙花奔曩誐花。嚩俱罗花雨花。驮睹瑟迦哩花摩隶迦花俱苏摩花等。用散[巾　　(穴/登)]上。令彼画人面向东坐吉祥草座。一心想念诸佛菩萨以求加被。然可细意精心。描画功德勿生疲倦。先画释迦牟尼佛。一切诸相并须具足。三十二相八十种好。坐宝莲华圆光炽盛面貌熙怡光明遍体作说法相。所坐莲华琉璃为茎。于莲花下复有大池。池中有二龙王。一名难陀二名跋难陀。左手执莲花茎右手顶礼瞻仰如来。半如人相半如蛇形。身白色具诸庄严。又彼莲池多有莲花荷叶水族飞禽。具相庄严殊妙端正。又彼如来所坐莲茎上下周回。出无数莲花次第高低一一得所。世尊左边复有八大菩萨各坐莲华座。
　　第一妙吉祥菩萨。如白莲色或恭俱摩色或金色。作童子相头有五髻。具足庄严端正殊妙。左手执优钵罗花右手顶礼如来。面戴喜怒身具圆光结跏趺坐。第二莲华圣月光菩萨亦作童子相。第三莲华妙财菩萨。第四莲华上障。能除一切盖菩萨。第五虚空藏菩萨。第六地藏菩萨。第七无价菩萨。第八妙眼意菩萨。此诸菩萨皆作童子之相。一一圆满庄严。
　　彼佛右边复有八大菩萨具种种庄严。
　　第一慈氏菩萨最近佛坐。作梵行相头戴宝冠。身真金色体着红衣复挂红仙衣。身相端严具三种幖帜。左手持瓶杖于肩上挂黑鹿皮。右手执数珠顶礼如来。瞻仰世尊心如在定。第二莲华圣普贤菩萨。身作紫绿色具一切庄严相。左手执如意摩尼宝。右手持吉祥果作施愿相。第三圣观自在菩萨。身如中秋月色具一切庄严顶戴宝冠白衣络腋。顶中复戴化无量寿佛端严而坐。左手执莲华右手作施愿相遍身光明如心作观想。第四圣金刚手菩萨。身作金色一切庄严。左手执金刚杵右手作施愿相执果。身挂璎珞头戴宝冠。冠有光明真珠络腋。体着白衣复挂白仙衣。偏袒右肩如观自在。第五莲华大圣意菩萨。第六善意菩萨。第七遍照藏菩萨。第八灭罪菩萨。
　　如是彼诸菩萨各各手执经果。身挂仙衣诸相具足一切庄严。彼菩萨上复画八辟支佛。作僧形相身着红衣。于宝莲华上结跏趺坐。如大丈夫面有善相。遍身光明手作散华相。散摩隶花雨花驮睹瑟迦里花龙花奔拏迦花。一一画之普散[巾　　(穴/登)]上。
　　复于释迦牟尼佛左边圣妙吉祥上。画妙高山宫殿楼阁。以无数妙宝庄严优钵罗花遍满其上。于彼山中复画八佛世尊。
　　第一宝顶如来。顶有琉璃宝红莲华宝帝青宝大青宝石藏宝等。如是大宝普放光明犹如日出。彼佛身着黄衣。偏袒右肩结跏趺坐。具三十二相八十种好。一切庄严作说法相。第二开花王如来。身真金色放大宝光。散适意花龙花嚩俱罗等花。结跏趺坐观察圣妙吉祥菩萨。第三娑陵捺啰王如来。身如金莲华色作说法相。第四妙眼如来。第五耨钵啰娑憾如来。第六遍照如来第七药师琉璃王如来。第八断一切苦王如来。
　　如是八佛普皆金色。目视释迦如来。手作无畏之相又于如来上空中。有云雨诸香花。于[巾　　(穴/登)]二角画二净光天子。住虚空中顶礼声闻缘觉菩萨诸佛。前说八辟支佛者。所谓巘驮辟支佛摩捺曩辟支佛。赞捺曩辟支佛乌钵哩瑟吒辟支佛。湿吐多辟支佛悉多计睹辟支佛。儞弭辟支佛苏儞弭辟支佛于辟支佛后复画。八大声闻尊者所谓尊者舍利弗尊者大目干连。尊者大迦叶尊者须菩提。尊者罗睺罗尊者难陀。尊者婆捺哩迦尊者劫宾那。如是等声闻缘觉。诸相具足福德端严。合掌虔恭瞻仰世尊。
　　又于释迦佛上面。别画二净光天子。身着花鬘衣手执宝盖。用真珠璎珞宝鬘莲华。大青宝等殊妙庄严。覆释迦如来头顶。又于佛足下有莲华池。与妙吉祥及乌跋。难陀龙王相近画。一宝山从莲池出上。有宝岩周回宝树。挂珊瑚蔓草木花果。皆是珍宝庄严。有大仙人于山居止此山北边画焰曼德迦忿怒明王作大恶相。右手执索左手执杖。面戴颦眉腹形广大。身如墨色可喻黑云。髭发俱长作黄赤色。两眼俱红十指甲长。一切庄严挂虎皮衣。瞻仰妙吉祥如受敕相。遍体光焰能破坏一切障难。于其山下坐大石上。又近难陀龙王画持诵者。随彼身貌衣服画之。右膝着地手执香炉。世尊释迦牟尼足下右边。从莲华池出大宝山。庄严殊妙亦如前山之相。于山北面亦画忿怒明王。
　　又于圣观自在下。复画其山作红莲华色。亦以珍宝庄严。以琉璃宝作山峰顶。圣观自在菩萨化一圣多罗菩萨。居此山峰身真金色。不肥不瘦不老不少。着种种衣最上着红仙衣。作女人相种种庄严。左手执优钵罗花右手作施愿相。面戴喜怒色结跏趺坐。遍身光明瞻仰圣观自在。于前琉璃峰上复画龙华树。其花殊妙满树开敷枝叶四垂。在菩萨顶上如彼伞盖。于菩萨前种种珍宝光明严饰。此菩萨能破一切障难断诸怖畏。若持诵之者与作拥护。作天女像亦是佛所变化。能施一切众生所求之愿皆得满足。复为妙吉祥童子之母。利益一切有情。于此山中亦画忿怒明王。诸佛说言此大明王。有大功能有大势力。具大暴恶作大忿怒。能破一切障难。若有毁谤圣教刚强众生。能善调伏令彼信受。若有持诵之者而作拥护。复有毁谤真言轻慢三宝。及造一切罪业。或在空居或住地上。或居地下并令调伏随顺修学于此所画[巾　　(穴/登)]像。令四方四角上下周正。于[巾　　(穴/登)]下面近缘画大海龙王。形如人相身体白色端严殊妙。以摩尼珍宝庄饰于身遍身光明。于其顶髻戴七龙头。具大福德行大精进。名阿难多亦名大龙。面北合掌瞻仰如来。奉佛教敕利益世间一切众生破诸障难。此[巾　　(穴/登)]仪则最为殊胜。过去如来随机演说我今略说。若有持诵之者彼人得无边福。复有俱胝劫所作重罪。于一刹那中速得消散。若有十恶五逆破戒造恶。轮回恶趣为下贱类。不曾于法受持随喜。若遇此[巾　　(穴/登)]随喜瞻仰。于刹那间令罪速灭。何况持诵之者。于此真言妙法常行成就。若复有人经俱胝劫供养一切佛。所得福德而无有量。彼持诵者及有画[巾　　(穴/登)]功德者。亦复如是福德无量。若复有人以香花饮食。供养恒河沙数无量诸佛及诸菩萨声闻辟支迦。彼获福果不可称量。若人于此真言仪轨读诵供养。所获功德亦复如是不可称量。又复若有受法弟子。于此[巾　　(穴/登)]前成就一切真言行。求彼声闻辟支佛及大菩萨。彼人决定速得成就。
中品[巾　　(穴/登)]像仪则品第五
　　尔时世尊释迦牟尼佛。观彼一切大众愿乐欲闻。告妙吉祥童子言。我为汝等说彼中等[巾　　(穴/登)]像法则。汝今谛听善思念之无复忘失。妙吉祥若使工巧之人。令造绵线及制画[巾　　(穴/登)]像。加持轨范种种法则。并如前说上等之事。今此中等所有[巾　　(穴/登)]像尺量停分。及彼佛菩萨声闻等执持仪则少有不同。今于[巾　　(穴/登)]上先画净光天以颇胝迦宝为地。白真珠璎珞普为严饰。宽广平正殊妙第一。于此天中画世尊释迦牟尼佛。坐七宝师子之座。一切诸相具足庄严。对彼人天作说法相。于佛右边画圣妙吉祥。身如红莲华色或恭俱摩色或如日色。左肩连挂优钵罗华头有五髻为童子形。面戴喜色合掌恭敬。坐立右膝瞻仰世尊。复于世尊左边画圣观自在面如秋天满月。诸相庄严具如前说。复加手执白拂拂世尊身相。次画慈氏菩萨普贤菩萨。金刚手菩萨大意菩萨。善意菩萨虚空藏菩萨除盖障菩萨。皆如观自在菩萨一一庄严。又彼菩萨上画八佛世尊。所谓开华王如来宝顶如来。毗舍浮如来羯俱忖曩如来。金仙人如来迦叶如来。妙眼如来俱那含牟尼如来。彼等如来着浅红衣。右手作施愿相左手执袈裟角偏袒右肩。遍身光明诸相具足。于世尊右边。近圣妙吉祥菩萨画大会众。复画八辟支佛八大声闻名号如前。其中大目干连与舍利弗。各执白拂侍立佛边。依次复画欲界四天王帝释天主。夜摩天主睹史天主。乐变化天主他化天主。及色界大梵天王净光天子。乃至色究竟天次第画之。又世尊师子座下。直至[巾　　(穴/登)]缘画大海水出大宝山近[巾　　(穴/登)]一角画持诵者。依彼相仪右膝着地。手执香炉志意低头。又宝山中画焰曼德迦忿怒明王亦如前仪。复于世尊左边师子座下圣观自在足下。于宝山上画多罗菩萨坐亦如前仪。于[巾　　(穴/登)]上二角相近。画二净光天子其身白色。于上空中乘云而住。作雨华相雨下瞻卜迦华。优钵罗华莲华。摩梨迦华雨华。驮睹迦里迦华龙华。奔曩誐华妙华。如是种种香华具种种色相。佛说此中等[巾　　(穴/登)]像。于其世间成就中等增益利乐之事。若有众生愚暗邪迷轮回诸趣。不能知彼妙吉祥中等[巾　　(穴/登)]像。但造五逆十恶一切重罪。若刹那中随喜瞻礼。是诸罪业速得清净。复令病者得愈贫者得财无子得子。若有受持读诵书写供养。此人得大功德。于人天中受福快乐。彼人命终之后当得成于无上佛道。若有令他书写随喜受持供养。彼人获福经俱胝劫说不能尽。
下品[巾　　(穴/登)]像仪则品第六
　　尔时世尊释迦牟尼佛。复告妙吉祥童子言。我今说彼第三下等[巾　　(穴/登)]像秘密仪则。若有一切众生懒堕。懈怠不勤修习。于此[巾　　(穴/登)]像随喜瞻礼。亦能成就殊胜利益。若造[巾　　(穴/登)]法则。所有修线造[巾　　(穴/登)]画像加持。大体仪轨亦如前说。今此[巾　　(穴/登)]内先画妙吉祥。于师子座上结跏趺坐为童子形诸相端严。光明普照作说法相。左边画圣普贤菩萨。坐优钵罗华座右手执拂左手执如意宝身作紫绿色。右边画圣观自在菩萨。右手执拂左手持莲华遍身光明。于妙吉祥师子座下。至[巾　　(穴/登)]缘画金山。复于师子座右边。画焰曼德迦忿怒明王。彼明王下画持诵者。手执香炉亦如前说。于妙吉祥上画开华王如来。彼佛身长十六指。坐宝山岩犹如楼阁。彼[巾　　(穴/登)]四面俱有宝山。[巾　　(穴/登)]上面山峰令高。于上虚空画二净光天子。一名清净二名妙净。降雨种种香华。亦如前说仪则无别。今此第三下品[巾　　(穴/登)]像有大增益。若诸有情经百千俱胝劫。所作诸恶重罪。若能志心随喜瞻礼。一切业障皆得消散。
　　若复有人供养诸佛。经百千俱胝劫所得功德。不及依下品[巾　　(穴/登)]法持诵之者。十六分中一分功德。所以者何此[巾　　(穴/登)]像法势力殊妙。所作所求皆得成就。复能降伏梵王仙人水天日天。俱吠啰天罗刹财主。阿修罗王摩睺罗伽。月天风天焰魔天及那罗延等。以此[巾　　(穴/登)]像真言皆来降伏。若求息灾增益吉祥无不成就。若欲调伏破坏情物。不得用之佛不许作。
大方广菩萨藏文殊师利根本仪轨经卷第八第四[巾　　(穴/登)]像仪则品第七
　　尔时妙吉祥童子。即从坐起绕佛三匝。顶礼佛足而白佛言。善哉善哉如来应供正等正觉。为利益世间一切众生。善能说此正法真言一切明义。令诸有情依此道法方便修习。成就一切菩萨真言行。当得最上菩提涅槃。今此真言甚深秘密。拔济世间利益广大。若佛灭后恶世之中。一切声闻缘觉菩萨圣贤普皆隐没。是时众生懈怠放逸。不信经法亲近恶友。虚妄奸诈邪见颠倒。若闻此法惊怖疑惑。此人命终入阿鼻狱。流浪生死永不解脱。唯愿世尊慈悲怜愍。方便解说真言相应[巾　　(穴/登)]像仪则。令诸众生降伏其心到无畏地。
　　尔时释迦如来。告妙吉祥童子言。善哉善哉妙吉祥。汝能为于末世众生。问于如来最上秘密真言行义成就[巾　　(穴/登)]像要妙仪则。汝等谛听当为汝说。我有六字真言名微妙心。是一切真言最上秘密大义藏。汝等信受无复疑惑。若彼众生成就此法降伏其心。决定成就佛果菩提。过去七十六俱胝佛同所宣说。我今为汝及末世众生略而说之。
　　唵(引)嚩(引)[吉　　也](切身)替(引)惹药。
　　唵(引)嚩(引)[吉　　也](切身)世(引)诜(引)娑嚩(二合入)
　　唵(引)嚩(引)[吉　　也](切身)欠惹药。
　　唵(引)嚩(引)[吉　　也](切身)儞瑟致(二合引)药。
　　唵(引)嚩(引)[吉　　也](切身)捺摩诺。
　　唵(引)嚩(引)[吉　　也](切身)摩曩索。
　　尔时世尊说此真言已。告妙吉祥言。此六道六字微妙心真言。具足大力大精进最上无等。一切诸佛同所宣说最胜殊妙。若此真言流布世间。利乐众生如佛住世而无有异。又此法教有上中下。今微妙心最上第一。开菩提道入如来族。成正觉乘得无上果。若如来法教将欲灭时。今此真言能为拥护令得久住。若复有人依此轨仪志心持诵。求于世间最上福德无不成就。设复有人心未谛信。于此坛仪试验建置。所求之事亦得成就。何况志诚依法持诵。
　　尔时世尊说此[巾　　(穴/登)]像仪则真言法教。为未来世五浊众生。短命贫穷懈怠痴愚。不能精进修广大行。随彼浅机而略说之。先令修合白线或一两或半两。以线织[巾　　(穴/登)]。[巾　　(穴/登)]长一肘阔半肘。下留少许线脚。或以绢帛为[巾　　(穴/登)]亦得。如要[巾　　(穴/登)]大或长二肘四肘六肘八肘至十肘亦得。所有发毛等并须去之。洁净护持无令黠污。用白檀龙脑恭俱摩等香熏裛其[巾　　(穴/登)]。然于净洁之地安置一清净器物。以[巾　　(穴/登)]盛彼器中。然后用白檀恭俱摩龙脑等香。入无虫净水之内相和。洒裛线[巾　　(穴/登)]。依法安置三日作其拥护。阿阇梨志心清净。于白月十五日向[巾　　(穴/登)]前。面东坐吉祥草座。诵此真言八千遍。
　　怛儞也(二合)他(引)唵(引)呬(引)呬(引)婆誐鑁嚩护噜钵驮啰尾儞也(二合)作刍诜(引)阿嚩路(引)迦野阿嚩路(引)迦野[牟　　含](引)三摩野摩努娑摩(二合)俱摩(引)啰噜波驮哩尼摩贺(引)冒地萨怛嚩(二合)紧进啰(引)野细吽颇吒颇吒。
　　阿阇梨持此真言足已。只于[巾　　(穴/登)]边眠睡。如梦中见好祥端。[巾　　(穴/登)]法必成堪令画像。如所梦不祥[巾　　(穴/登)]法未成。复于器中取出[巾　　(穴/登)]身而令阴干。其[巾　　(穴/登)]干已别用圆满洁净之器。盛[巾　　(穴/登)]在中。于清净之地秘密之处依法安置。令持诵者复念六字微妙心真言一洛叉。作其拥护。彼[巾　　(穴/登)]决定成就。满三日后取出[巾　　(穴/登)]身。就三长月令画此[巾　　(穴/登)]。若欲别月修建之时。须就白月吉日。复得吉星曜直日仍至夜半子时。令彼画人持受戒品。至于天明就清净之地烧龙脑香。然令画[巾　　(穴/登)]先画圣妙吉祥童子。作小童子相头有五髻。金色严身体着青衣。复以青仙衣披挂身上。于师子座上半跏趺坐。右足踏于宝座。宝座之下复有白莲华。作说法相上下端严诸相圆满。面戴喜怒之相。观视持诵之者。右边圣普贤坐白莲华。诸相具足一切庄严。身紫缘色着于青衣。真珠璎珞以为络腋。左手执如意宝珠右手执白拂。妙吉祥左边画圣观自在。亦坐白莲身如中秋月色。诸相具足一切庄严亦着青衣。还以真珠璎珞以为络腋。左手执白莲华右手执金柄拂。面戴喜相瞻仰于妙吉祥。又此所坐白莲从池水生。于一茎干有三枝莲华。中枝白莲华坐妙吉祥。两边白莲华右坐普贤左坐观自在。其莲华茎作大绿宝色。于大无热恼池出二大龙王。一名难陀二名跋难陀。身作白色一切庄严。各于头上戴七龙头。上半如人相下半如蛇形。于此池中捧白莲华茎。举头瞻视妙吉祥菩萨。其池之内无数莲华。或开未开而用庄严。又于圣妙吉祥右边。近[巾　　(穴/登)]角画持诵者。如彼相仪画之。右膝着地手执香炉瞻仰道场会。又于圣妙吉祥上近[巾　　(穴/登)]二角画二天子乘云空中。往来飞行作雨花相雨下殊妙之花遍于[巾　　(穴/登)]上。种种开敷如前仪则。所有圣妙吉祥普贤观自在及彼执持之物。兼持诵阿阇梨并须依法周足画之。如不依法阙少一事。坛法不成所求无就。若人无力或可随缘建置其法不定。如所得造[巾　　(穴/登)]匹帛。或一尺或一肘或半肘亦得为[巾　　(穴/登)]。画人或信法或不信法。或持戒或不持戒。或净或不净亦可得画。若彼持诵者或自或他。须信重佛法持戒清净发菩提心。如是彼人于真言行必得成就。若人于外道邪论及彼小乘而不乐着。于此大乘信乐修习。必得成于无上佛道。若于白法而不信者。于菩提种终无出生之用。譬如焦谷永绝其芽。若人信受依法持诵。所有世间出世间一切真言。及诸贤圣无不成就。我今所说上中下品。及彼小[巾　　(穴/登)]法则之事。一切所求皆得成就。
第一成就最上法品第八
　　尔时世尊释迦牟尼佛。告妙吉祥童子言。我为众生说此广大殊胜[巾　　(穴/登)]像法则。能令少善众生成就广大功德。今欲为汝分别较量福德业报。汝今谛听善思念之。
　　尔时妙吉祥童子白佛言世尊。善哉善哉今为我等。分别较量真言法行所得功德。唯愿世尊慈悲怜愍方便解说。
　　尔时释迦如来。于其面门放大光明。其光四色青黄赤白。普照大众复照三千大千世界。一切魔王失大威力。所有摩尼珠宝一切宿曜日月光明。皆所映蔽而无照烛。于是佛光却入面门。
　　尔时金刚手菩萨摩诃萨在大众中。即从坐起头面礼足。白佛言世尊。以何因缘放大光明。普照三千一切世界。必有因缘愿佛为说。
　　世尊告言金刚手。如是如是。如来现瑞必有所因。今为汝等说此妙吉祥根本仪轨真言经王。令彼有情所作所求皆得成就。一切平等令入法行。若有信敬受持读诵书写礼拜。以龙脑香涂香及烧香。花鬘伞盖幢幡。伎乐螺钹妙音。如是随缘供养。发回向心欲求大福。或闻法教依法奉行。或随喜恭敬。我与彼人皆受阿耨多罗三藐三菩提记。如是放光而宣此事。若有先入三昧净持戒品受灌顶者。于此仪轨王根本心真言外心真言。或别真言及一字真言。却旷野处以水果子及药等根叶。用充斋食洁净身心。随意诵前真言三十洛叉。复上山峰上。面西安置前第四[巾　　(穴/登)]像。阿阇梨面东坐吉祥草座。用白檀恭俱摩香水。浸白莲华一洛叉。向[巾　　(穴/登)]前献释迦牟尼佛及诸佛菩萨缘觉声闻一切贤圣。又以龙脑香诸杂名花。随缘供献天龙神等。于[巾　　(穴/登)]前作护摩炉如莲华相。就三长月十五日夜半子时。用白檀为柴烧火。复用恭俱摩龙脑。和合作团数可八千。用作护摩而为拥护。时释迦牟尼佛遍身出光犹如火聚。即时阿阇梨以恭俱摩白檀水。淹白莲华献阏伽水。速绕[巾　　(穴/登)]三匝。即顶礼一切诸佛菩萨声闻缘觉。既顶礼已即收[巾　　(穴/登)]受持。不久之间速得神通。经一弹指顷过梵天界到开花佛刹。得见开花王如来及无数百千菩萨供养恭敬。于妙吉祥前亲得听法。住彼佛会寿命一劫。所持[巾　　(穴/登)]像亦在彼处。诸佛菩萨恒为护念。诸佛法藏皆悉通达。复得无量神通大力。入千佛刹遍现千身。与妙吉祥而为善知识。此人决定成无上觉。
第二成就最上法品第九
　　尔时一切大众安详而坐。世尊释迦牟尼佛于大众中。告彼天众言汝等谛听。圣妙吉祥童子所行结坛真言成就法。若有持诵之者能作拥护。今最上秘密微妙心大明王真言一切佛说。若诵比明如诵一切真言。汝等天众不得违犯此明王真言。若依法持诵请召降伏。假使圣妙吉祥尚不敢违。何况别诸菩萨。能破一切障难。亦能破一切世间出世间真言。今一字真言具大精进有大势力。唯一字真言于一切真言中。最上无畏而得第一。天众问言今此真言。云何名为一字复有何力。世尊说言今此一字。能具一切义能作一切事。能断一切咒能破一切罪业。亦能圆满一切真言。于一切世间出世间真言中而为最上。为一切如来心。圆满一切愿。更无能胜此真言者。
　　唵(引)瑟致陵(三合)
　　此为圣者最上秘密。能作一切事。名为一字明王不得违犯。能藏护众生身。令一切部多不能得见无能得便。为一切佛之吉祥。能成就一切真言。能作一切世间师。能作一切自在心。能悲愍一切有情。能破坏一切障难。如意所作皆得成就。一切真言先所未念。亦得精熟而不忘失。自着衣服诵此真言。衣上加持见者爱敬。加持齿木刷牙无患。白迦啰尾啰木加持七遍。若用刷齿所欲之者不求自得。如有眼病用其盐粖加持七遍。然将点眼速得除差。
　　若患耳病用象粪内所生菌子。及吉没迦树叶。用慢火烧。烧已去皮令温和更入盐粖。都共合和一处加持七遍。以药点耳刹那中即差。
　　若女人难产生者而受痛苦。用阿吒噜沙迦药根。以无虫净水磨药涂于脐上。自然生下母子俱安。
　　若人伤刀箭恶疮。用陈酥加持八遍。吃此酥兼涂疮上彼疮立差。
　　若患气病及泻痢。青盐或红盐或别盐加持七遍。然吃此盐彼病立差。
　　若人患吐逆。用么睹笼誐药根。以无虫净水磨。诵此真言加持。或加持一遍二遍俱得除差。
　　又女人难产用阿湿嚩巘驮药根。以黄牛酥煎已。复用黄牛乳同磨。加持二十五遍。女人月水后三日吃。不得邪染夫自亦然。若行邪染其药无力。若所生子于母腹内。或一年二年三年五年或多年不生。或被他人禁咒不生。或药法制伏不生。或自有病不生。或所患病进退不恒令不产生。如是种种障碍生产不得。以加持力皆得产生俱获安乐。若是冤家作法障碍难生。用陈酥孔雀尾加持二十七遍。合和同研细研已。丸如诃子大。复用白乳糖酥加持二遍然后同吃。服食七日而得平善。若患头疼。用乌翅加持七遍。以翅拂患人头速得安乐。若男女孩子所患诸病。用阿囕谟根儞梨迦根。使乳汁同磨加持八百遍。然后服食即得安乐。
　　若有患隔四日疟病。或三日二日恒日如是恶病。用乳粥与酥同和加持八百遍。与吃即得安乐。若值捺吉儞鬼执者。自口念八百遍。观视病人即得安乐。若一切人所值恶鬼执者。所谓摩多啰布单曩吠多拏童子鬼等。加持自手八百遍。以自手摩患人顶即得安乐。若诵一遍自身得拥护。若诵两遍同行者得拥护。若诵三遍一家得拥护。诵四遍聚落得拥护。若诵五遍一州得拥护。如是若诵千遍一国得拥护如是皆能拥护。及彼调伏一切能作。若有忘失文句还得明记。今此真言虽具调伏逼害之力。佛不许作恐害情物。
　　又复建坛之法。于彼无人净处。或近河岸海岸。或恒河岸或别余江河之岸。所有清净之处。持诵者一日三时洗浴换衣。默然乞食以菜果为食。食已志心念真言三十洛叉。如有祥瑞时即所求成就。便于加持之处。安置第一[巾　　(穴/登)]像排列供养。或用金器或银器或铜器或瓦器或磁器等。陈列香花而用供养。复令一洛叉人燃灯一洛叉。用都噜瑟(二合)香油盏内满盛。以白氎布等为其灯心。于彼像前普遍燃之。照曜一切相次之间。[巾　　(穴/登)]出光焰犹如火聚。即时空中忽有鼓声。赞言善哉持诵阿阇梨。若闻此声速向[巾　　(穴/登)]前。献阏伽水旋绕三匝。顶礼一切诸佛贤圣。即收捧[巾　　(穴/登)]像而作受持。不久之间及然灯之人得大神通。于虚空中有一洛叉一天宫来迎此人。复有诸天伎乐歌舞作唱天女赞叹。复得持明轮王与彼持诵之者受于灌顶。诸然灯者种种天衣而得严身。遍体光明喻如日出住一大劫。若阿阇梨为天轮王寿命延长。得诸同行及诸天人以为侍者。身体细妙下位难见。于一切贤圣之中最上最尊。天人爱敬于刹那中过于梵天。持一切物供养诸佛及众菩萨。天帝之德亦不可及。何况别诸天人。与圣妙吉祥为善知识。于未来世当得成佛。
　　复有成就之法。先须于大旷野寂静之地。离诸喧闹人物之类。复有莲华池。池畔须有山。于此山上所有妙吉祥仪轨经中一字真言。及诸佛菩萨所说真言。彼人随意受持作法者。食莲华根为斋。志心诵持真言三十六洛叉。课诵毕已。持执前仪轨所说第一[巾　　(穴/登)]安置山上。用莲华白檀恭俱摩香水。浸佉祢啰木柴。先安置莲华三万六千茎于炉内。以所浸佉祢啰木同作护摩。若护摩毕已。世尊释迦牟尼佛像。于[巾　　(穴/登)]中放光照持诵者。照已复入[巾　　(穴/登)]内令持诵者得五神通。入菩萨地光净如日。随意自在寿三十六劫。复过三十六洛叉佛刹。彼佛威力令得见三十六俱胝佛持彼教法。于彼佛所而作供养。与圣妙吉祥为善知识。于未来世得无上菩提究竟涅槃。
大方广菩萨藏文殊师利根本仪轨经卷第九第三成就最上法品第十
　　尔时世尊释迦牟尼佛。复说此仪轨王最上成就法。若彼诵者作法之时。乘船入大恒河住河中间。以乳为食诵真言三十洛叉。别诸真言诵之皆得。若诵数足见一切龙。即作护摩炉如莲华相。用前第一[巾　　(穴/登)]面西安。置献大供养。持诵者面东坐吉祥草座。以白檀恭俱摩香熏裛龙花。复用佉祢啰木为柴入在炉中。每一龙花加持七遍而作护摩。如是护摩数满三万。作护摩时如有龙现。或持香药或持宝物。而与持诵者不得受之。若护摩毕已。得持明轮王速具神通。一切龙王皆悉降伏。如同侍从随意自在。无有能胜之者。寿命三十中劫。亲见圣妙吉祥。寻以摩顶具五神通。不久当来得成佛果。复有成就最上法。亦于大恒河中作法。先用吉祥果木一段。为其舟船牢固造作。复用吉祥果木为于篙棹。所用船工心须巧妙。多有方便运彼舟船。往来安稳恒在中流。持诵者所有受持根本真言。或六字真言三字真言一字真言。及明王眷属真言为成就法。于船中面西安[巾　　(穴/登)]。持诵者面东持于斋戒。以乳果子药苗药根等为食。一日三时洗浴三时换衣。默然志心于彼[巾　　(穴/登)]前。诵前真言六十洛叉。持诵毕已船自往于大海。所用之物随行受持。入大海时不得怕怖。唯持诵者一人可得回船余者皆否。须臾之间可行百千由旬。然就海中作成就法。先作护摩炉如瓮。用佉祢啰木为柴。用白檀龙脑龙花合和为团。以瓦器内盛。或大或小临时俱得。团数须满六十洛叉加持作护摩。亦然于护摩时。有楞伽国住者罗叉变丑恶形。复有龙宫名大富贵。彼有大龙王从龙宫出。变种种身现善恶相。与彼罗刹发如是言。汝起汝起为我作主。如是复有阿修罗夜叉天人摩护罗伽及一切圣者。发善软言劝请令起。不得便起亦不得惊怖。持诵者即诵真言。左手结祈克印祈克彼等。即生怕怖寻便退散。护摩作毕龙鬼既无。持诵者并所有船。刹那中间往色究竟天。及诸刹土往来自在。发菩提心见圣妙吉祥。获得五通大力。所有一切龙一切罗叉。一切夜叉一切阿修罗。一切天人一切众生。皆悉降伏受诵者敕。复得一切诸佛菩萨圣贤慈心护念。所有摩多鬼及一切鬼神不见其身。何况能为恼乱。
　　复有成就最上法。用吉祥果木一段。于恒河滩制作舟船。复令一百二十人执灯。身着白衣作于拥护。然将第一[巾　　(穴/登)]。如前仪则安置献大供养。复用龙花白檀恭俱摩龙脑。合和为团数作三万。以佉祢啰木为柴用作护摩。作护摩毕已人及舟船刹那中间。往彼梵世随意自在。复见圣妙吉祥得菩萨地。具大五通住寿一劫。作大持明轮王。彼执灯者得持明天。同为侍从常供诸佛。于未来世当成正觉。
　　复有成就最上法。或于河岸海岸。及大海中离于喧闹寂静之处。起坛持诵求最上法皆得成就。或雪山香山。香醉山。阿没祢山三峰山。及有花果树林之处。如佛所说应是山川林野深净之处。离诸杂秽众恶之类。忻乐诵持真言法行皆得成就。若南印度或于吉祥山吉祥舍利塔等亦得成就法。若北印度迦湿弥罗国儞波罗国迦。尾尸国以次。小支那国大支那国。所有山林河海清净之处。皆得成就真言行法。若于聚落城邑而作法者。须是国王重臣信敬佛法。人民士庶孝养父母恭敬贤圣。无诸外道邪见众生。如是国土于寂静处。或于舍下或于露地。皆可起坛求成就法。若于中天大印度内。所有殑伽河岸。焰母曩河岸。信度河岸捺哩摩(二合)那河岸。嚩讫史(二合)河岸。赞捺啰(二合)娑誐河岸。净岸迦嚩哩河岸。娑啰莎底河岸。枲多大河岸。如是胜地可得成就最上法。复有胜地。金刚座大塔中。转法轮处。安瑞像塔中。及迦毗罗城摩耶夫人生太子处。鹫峰山中。华氏大城。俱尸那城。末度啰城。曲女城。坞济儞城。广严城。如是国土聚落。皆是福德吉祥胜地。所作所求皆得成就。若有天人住处或尸陀林或有一堂一殿安尊像处。或有华果大树下。或山顶高显处。或优楼频螺大池上。或摩噜波国满城中。及儞奔拏河恒河入处海门边钵啰野誐大尸陀林。及佛寺塔庙一切世间殊胜之地。俱获成就最上秘密法。所有边陲之地野外。无诸花果树木之地不得作法。所有恶人集聚不律仪处暂住即得。久住持诵结坛作法终不成就。若佛菩萨缘觉声闻一切圣贤经行之处最为殊胜。其阿阇梨先须于真言仪轨法则道业并须精熟。复须持戒清净离诸贪欲。智慧通达利益众生。然可依法持明结坛诵咒作于护摩。所求灭罪其罪皆除。所求吉祥一切成就。如起首作法。先面西安置[巾　　(穴/登)]像。持诵者面东。座用蚁子所运之土恒河岸上土。复用白檀恭俱摩龙脑等香合和为泥。于彼[巾　　(穴/登)]前作一孔雀。于净地生者长吉祥草。于彼[巾　　(穴/登)]前作如车轮形。令持诵者右手执其轮左手执孔雀。于白月十五日夜。[巾　　(穴/登)]前作大供养烧龙脑香。至天明日出时。彼泥孔雀变成大孔雀王。轮亦出光。持诵者现作天身。身有光明如日初出。着最上衣庄严于身。即时顶礼诸佛菩萨。旋绕[巾　　(穴/登)]像已即自收[巾　　(穴/登)]。经须臾之间乘彼孔雀过于梵天。有无数百千那由他俱胝天人为其眷属。自作天轮王寿命六十中劫。随意自在富贵具足无能胜者。亲见圣妙吉祥为善知识。此人不久当得成佛。
　　复有成就法。如是所乐拄杖净瓶。齿刷络腋雄黄眼药。刀剑弓箭钺斧种种器仗等。或二足四足驼骡象马师子龙虎等。或飞禽之类孔雀白鹤鸾凤等禽。用白蚁所运之土。或河岸土及诸妙香。合和为泥。如前器仗生类。随意所乐以泥作之。或坐具卧具伞盖头冠。一切庄严之具亦随意作之。或是僧家所用之物。数珠革屣衣钵锡杖剪刀针匙等物。若是锡杖刀斧等。并用上好镔铁作之。其余之物用前香泥修制。修制既成复用五净之水洗过。然用阏伽水洒净。或一字真言或别真言诵八百遍。以为结净自作拥护。以次如前所说。于清净秘密之处。面西安置第一[巾　　(穴/登)]像。持诵者面东坐于彼像前。献大供养烧龙脑香等。于十五日夜执持所造物像。志心诵前根本真言。至于天明日出之时。[巾　　(穴/登)]出大光。所有前香泥象马及彼鸾凤。乘之即可腾空自在。若刀剑器仗乃至数珠革屣等执之亦然。身如日出放大光明。作天轮王为一切天主。寿一大劫。有无数百千那由他俱胝天人为其眷属。居最上摩尼宝殿。前所乘象马等类。恒自随身具大势力。自己真言常得成就。他所咒法亦能破之。于自诵者作大拥护。令彼阿阇梨有大势力。具大精进成广大身。得圣妙吉祥赞言善哉。以手摩顶为善知识。乃至当得坐菩提道场成就佛身。得一切众生尊重供养。令诸有情到真实际获不退位。是故我今略说最上成就法行。于最上寂静之地。建置最上第一[巾　　(穴/登)]像。作大最上殊胜供养行。大最上真言事业。所以持诵者乘空自在。得天轮王大菩萨位。具五神通住千佛刹。于圣妙吉祥前。成就一切智智。复能布大法云降甘露法雨。普润世间利乐有情。以最上成就法力。而能现作诸佛菩萨缘觉声闻一切贤圣。如是殊胜一切所欲。吉祥之事皆得成就。
第四净行观想护摩成就法品第十一之一
　　尔时世尊释迦牟尼佛。观察净光天中大会之众。根机成熟纯善相应。告妙吉祥童子言。我为汝等欲说中品[巾　　(穴/登)]像仪则之事。有中品事业中品成就法。善哉汝等谛听善思念之。
　　尔时妙吉祥童子。白佛言世尊。如来为一切世间天人师。利乐有情救拔群品。唯愿世尊悲愍我等及末世众生。今所有法略为宣说。
　　世尊告妙吉祥。汝今谛听。若有持诵阿阇梨。若能修诸梵行持戒清净。身心柔软悲愍有情。若安居处于此一切真言成就法。作其观想持诵护摩。决定不虚皆得成就。如仪轨王所说。若曼拏罗阿阇梨摄受弟子。令入曼拏罗与彼灌顶。所受弟子依法进修。恒入三昧身心平等。智慧明达所言诚谛。离诸妄念勇猛不退。恭敬孝顺不老不少。于诸利养而无爱着。于自戒行亦无缺犯。悲愍有情一切平等。如是之者于此真言密行。先作精熟而后求法。又此阿阇梨于妙吉祥曼拏罗真言密行。深入无碍得大总持。善能分别三密妙行。于法界性无畏无著。人相具足生贵族家。勇猛精进善疗众病断贪嗔痴。有如是德是名曼拏罗阿阇梨。与彼为师其行无等。若彼弟子夫欲求法。于妙吉祥童子仪轨三昧。深怀爱乐发恭敬心。五体投地诚心告白。我今愿乐求受灌顶。唯愿阇梨慈悲摄受。阿阇梨观彼弟子。威仪梵行戒品身心。得如前说者即时摄受。依法轨仪试验彼等。与彼灌顶教授真言。令入三昧学秘密印。如斯坚固信乐不退。即为解脱一切真言成就仪轨。若非此人于此仪轨不得为说。若彼弟子得阿阇梨欢喜。随自力缘如法供养。时阿阇梨教授养育如同父子。所业既就。复令随处建置道场。所有仪轨如前所说。拣好坛地无诸杂秽瓦砾骸骨。清净之处。安置[巾　　(穴/登)]像召请贤圣。以香花灯烛种种供养。献阏伽水献座及发遣。一日三时洗浴着新净衣。持诵等日日如是。复次阿阇梨精进持戒。审谛思惟微妙法界。深厌世间远离幻法。于诸真言通达无二。成就甚深最上法行。自作拥护如佛所说。此真言王若人依行必获圣道。又持诵者善能分别三世业报。于微细罪生广大怖。所有世间咒法诸佛真言。金刚部族莲华部族。如是法教不惮辛勤。勇猛修习学令成就。如得成就于寂静处。如理思惟志心持诵。利益有情植众德本。有如是行德而可为师。若有学者书写受持真言法行。作曼拏罗求受灌顶。如得成就利益无尽。复自随其缘力供养于师。以饮食衣服卧具汤药。香花灯果恭敬供养。如供诸佛而无有异。于四威仪无令缺犯。保重于师如保己命。所学成就长寿无病。一切所愿皆得满足。若彼弟子尊重事师得师欢喜。所有过去现在诸佛世尊声闻缘觉。及诸菩萨一切天人皆生欢喜。若师有德无德有梵行无梵行不得毁谤。又师自道法。如法解说无复吝惜。令彼修学长养法眼。使一切众生归依有处。如是弟子依阿阇梨。得入诸佛秘密法藏。如是阿阇梨依彼弟子。传通圣法令下善种。是故师资相应成就。佛法不断三宝相续。若无弟子付受法教。恒行慈愍贫苦众生。与彼宣说入圣法财。大乘仪轨真言法教。上中下品修行要道。最上希有难得之法。渐次诱引令得修习。熏生智种而得通达。最上法行依教奉行。随处还修曼拏罗法。如前仪说拣择胜地。于恒河岸信度河岸。或大海或大野或高山。或近山或深山。或树下或林中或中国聚落。如是殊胜清净之处。志诚持诵心离散乱。随缘乞食。食已默然冥心密诵。降魔息灾无不成就。若复为人所为之者。亦须信重爱乐忍辱柔和。诸根无缺人相具足。一切法事次第教授。令彼早起于大河中取彼河水。滤过无虫用自洗浴令身无垢。复用粖香志意加持。然用涂身即令入坛。彼阿阇梨亦自洗浴于河岸坐。复用净土洗手二十一遍。然后刷牙整顿衣服。于其佛前头面作礼。以香花饮食种种供养种种赞叹。重用香花献阏伽水。献已礼敬复自白言。某甲弟子无始流浪罪业无边。身口七支其过不一。今对佛前志诚发露愿罪消灭。如是忏悔复从坐起。于彼[巾　　(穴/登)]前坐吉祥草座。手执数珠一心持诵。所诵真言。须是依师传受。文言决定即许持诵。若非传受若句义差错。及别真言不得持诵。恐不成就。又此坛法有上中下。今唯说中品法事诵课仪轨。真言梵韵皆作中品。又所发音韵亦不得高亦不得低。声调和雅文句分明。此为中等[巾　　(穴/登)]像亦然。过去诸佛同所宣说。又每诵真言勿令异人听闻。恐彼疑惑返成坠堕。须于寂静之处结界安居志心持诵。若持诵时于夜第四分或半夜时。趺坐持诵至早晨日出。以次中午献阏伽水发遣贤圣。其事讫已。宣扬义理解说法句。以次读诵经典。读十地经般若波罗蜜经等。如是读诵恭敬供养投地作礼。复诵根本真言。调伏诸根专心佛道。即得成就最上之法。复次阿阇梨若入聚落求化食时。默然净行密诵法句。顾瞻道路无虫之地而得行之。所乞之舍人有道心。正见重佛即得乞食。若无道心邪见颠倒。非因计因不得往彼。恐生疑谤坠堕彼等。又于聚落若见美妙色声等境。不得贪着妄生适悦。如入军阵勇猛无畏破彼强敌。如遇冤家深怀嫌厌。若见女人想观不净。臭恶脓血蛆虫烂坏如尸陀林。种种枯骸深生厌离。若彼愚盲生颠倒见。若处执乐非净计净。于彼女色耽着不舍。业绳缠缚堕六趣中。轮回往来无有穷尽。生死相续苦恼不断。譬如有人执索秋千。往复高低绳不离手。业绳亦尔。六趣升沉业不离身。如轮给水如蚁循环而无穷尽。佛说女人为苦根本。由是诸苦相续而生。是故行人宜心远离。若阿阇梨如为女人喻若得病。无其增益所求不成。上品中品乃至下品成就之法。皆不成就为破戒罪。诸佛菩萨而无护念。一切真言都无胜力。人天福报少分快乐亦不可有。何况真言最上之法。又若亲近女人。于未来世欲求菩提涅槃永不成就。何以故女色坏人障圣道故。譬如有人截多罗树头。于其截处芽永不生。智种亦然。女刀截故善芽不发。是故女人过失既深切要远离。若彼智者心不邪乱离妄清净。观彼女色如空中花如水中月。不贪不着无得无舍。于曼拏罗成最上法。是名曼拏罗阿阇梨清净乞食之行。
大方广菩萨藏文殊师利根本仪轨经卷第十第四净行观想护摩成就法品第十一之二
　　如是阿阇梨。于彼王城聚落乞食。归已。于清净处安置其钵。即出房外用无虫净水。举其左手以洗双足。足既净已。复取净土以洗于手。持诵真言七遍而为加持。然用清净器物盛新退下黄牛粪。以无虫净水相和调合。于其佛前作七曼拏罗。四方平正或一肘或半肘。第一曼拏罗广阔一肘献释迦牟尼佛。第二曼拏罗献菩萨。第三曼拏罗献本尊真言。第四曼拏罗献辟支佛。第五曼拏啰献三宝。第六曼拏罗献一切贤圣。第七曼拏罗献一切众生令获利益。如是仪法日日修作不得缺犯。作曼拏罗已。复于寂静之处。密诵真言而重忏悔。忏讫而起。令彼净人于河于泉等。取无虫净水盛净器内。一心洗手。复洗头面耳鼻等皆令洁净。然漱口三二遍。持诵五遍或七遍。即捧空钵往诣流泉河涧等处。如法洗钵。洗已归院。以钵盛前所求之饭少许。而供养佛及本尊法教。复诵真言。所受用钵或金作银作铜作。或瓦作或树叶。皆可为其应器。所持钵饭作供养已。复分一分与后来者。或客人或贫苦者。不得多与量力施之。恐自不足减于气力。有妨持诵及焚修事。若是献佛之食自不得吃。转施贫人或飞禽等。若自吃食不得伤饱持诵成患。余剩之食施诸贫苦。如是佛说一切众生。以食为命皆依食住。假使天人阿修罗乾闼婆。龙夜叉紧那罗。罗叉饿鬼毗舍左部多。乌娑哆啰迦及诸星曜等。未有不依食住而不食者。或自然饮食或造作段食。若欲界人天唯是段食。若色界诸天饮食细妙以禅定为食。若无色四空香为食故。是故佛说令诸众生。依食资身进修道法。持诵法教修诸梵行。恭敬圣贤孝养父母。乃至无上佛道成就不难。譬如有人食所资故。勇猛强力担负重担。远行前路不以为难。行者亦然身力安健。上求菩提下度有情。作大利乐亦不为难。是故于过去世有佛世尊。名曰迦叶如来应正等觉。为彼一切贫苦众生。于其饮食恒所乏少。令心逼迫常受饥苦。利益彼等而为宣说最上真言。令得具足种种饮食消除饥病。佛言一切声闻之辈。有菩提行而欲进修。须假段食以支身命。汝今谛听当为汝说。是时会中声闻之众。皆大欢喜而白佛言。世尊法王甚为希有。慈愍众生三界第一。唯愿饶益我等说此最上真言。是时释迦牟尼即受其请。发迦陵频伽声响如雷鼓。告部多众言。汝今谛听。所有十方世界现在会者。二足四足多足无足。及过去未来一切众生。我今利乐于彼令得饮食丰足。即说往昔迦叶世尊所说真言。
　　曩莫三满哆没驮(引)喃(引)阿钵啰(二合)底贺哆舍(引)娑曩(引)喃怛儞野(二合)他唵(引)誐誐儞(引)誐誐曩巘喏(引)阿(引)曩野萨哩缚(二合)护卢护卢三摩野摩努娑摩(二合)啰阿(引)迦里沙(二合)尼摩(引)尾楞嚩摩(引)尾楞嚩野体(引)悉弭(二合)旦弭(引)三波(引)捺野娑嚩(二合)贺(引)
　　尔时迦叶世尊正等正觉。说此广大真言法时。于虚空中起大饮食云。遍覆三千大千世界。于其云中降彼种种美食。令彼众生随意取食。皆获饱满离诸饥苦。复有渴者于其云中降八功德水。于刹那间普皆充足。时彼会中一切大众叹未曾有。何故云中有斯美膳。是佛世尊所说微妙秘密真言威力所置。我得随喜顶戴奉行。即从坐起五体投地。礼足欢喜而退一面。
　　我释迦世尊亦为饶益愍念众生。说此仪轨王最上真言。令彼一切饥渴众生充足饮食。若持诵者先须依法。求成真言胜妙之行。于山顶上安置圣妙吉祥中品[巾　　(穴/登)]像。以种种香花饮食献大供养。持诵者每日吃三白食。或只乳食亦得。即诵迦叶如来正等正觉所说真言七洛叉。然用佉祢啰湿木优昙钵湿木吉祥果湿木皆长一尺以酥酪蜜揾令滋润。诵前真言作于护摩八千遍。于夜半已来于其天中起黑风云。彼持诵者不得怕怖亦不得起。但诵圣妙吉祥八字心真言。与彼同伴法事之者作其拥护。彼黑风云即便自散。又于空中现女人相。一切庄严光明照耀。向诵者言我得成就汝上人起。诵者用惹帝花香献阏伽水。作此法时女人不现。如是自身与其同伴二十五人。所求饮食天自雨下。及随意受用之物皆得充足。持诵者献阏伽水发遣贤圣。旋绕[巾　　(穴/登)]像三匝毕已。作礼诸佛一切菩萨。
　　复次作虚空行等成就法。如先所说种种清净之地或山或海等地。持诵者及同伴人。依前仪则持诵真言作其拥护。用中品[巾　　(穴/登)]面西安置。持诵者面东坐吉祥草座。用佉祢啰木为柴。以白莲华酥酪蜜。合和为团作八千护摩。每日三时而作护摩。如是至二十一日。到夜半时作护摩法毕。持诵者即见圣妙吉祥所求皆得。或虚空中行或隐没身形。或大福长寿或王所爱敬。乃至成就声闻辟支佛菩萨之地。于五神通亦得成就。今此坛法有大胜力所欲皆得。请召圣贤发遣神鬼咒成仙药。及无智愚迷作种种过失以真言威力亦得解脱。
　　复次释迦牟尼说中品成就法。如前所说清净胜地。面西安置[巾　　(穴/登)]像。持诵者面东坐吉祥草座。以香花供养广作法事。每日三时志念真言。如是数满六洛叉。念诵毕已以迦尼迦啰花白檀恭俱摩香。合和为团作百千护摩。其数足已[巾　　(穴/登)]自振动。复出光明普遍照耀。不久之间得三十三天帝释之位。若以此[巾　　(穴/登)]顶戴受持。得入三地具五神通。为生说法复至七地。乃至未来得成正觉。若持诵者依前仪轨。作法持诵皆得成就如迦叶世尊所说真言依法持诵。所求美食八功德水。决定成就随意丰足。若依妙吉祥根本仪轨结界持诵。所求金银珍宝摩尼珠宝。上妙仙药等无不成就。如上仪轨法行若彼阿阇梨。勤诵修习常得成就。又持诵者若依法持诵。所乞得者种种饮食。若欲食时先供圣贤。深生惭愧然可自食。若有余食送在河中或无人净处。施诸畜类有情。施已洗钵一心专注。若是瓦钵洗已熏干。其余木钵金银等钵。洗净无垢即得受用。若稍不净不得使用。如佛教敕若乞食之钵。不得杂用盛物亦不得吃食。乃至香药果子等皆不得盛。又诸比丘如无应器。或用荷叶吃食或用莲华叶优钵罗叶。妙香华叶最上华叶。布罗叉叶优昙钵叶若尼俱陀树叶及根茎枝条俱不得用。娑罗树叶阿没罗树叶。波吒罗树叶室里沙树叶菩提树叶并不得于叶中盛食吃食。复有释迦如来行住坐卧之处。所有华果树木并不得受用。若有违犯破自三昧。离前叶外其余树叶许用吃食。若瓦器铜器银器金器。水精琉璃之器。及铁石等器皆得吃食。又若莲华若诸树叶。或以供养诸佛菩萨及声闻缘觉者亦不得用。若持诵者如前所说树叶。及供献佛众圣者华叶树叶。并不得受用吃食。若有求法持诵者。受用供佛之叶吃食之时。下品成就之法决定不成。何况中品上品。吉祥增益息灾降伏。一切所愿之事定不成就。若有乐修净行精勤持戒。得成就一切真言者许其同食。若非此辈不得同食。亦不得互相招唤往来同食。如所乞之食虽少。须作丰足之想。若诸持诵之者。依此仪轨如是而行。于一切真言求成就法。如观掌中必得成就。汝等谛听我今复说洁净真言威力广大。若持诵者念此真言七遍。所有一切饮食以手按之。成洁净食可得自吃。天人及部多众于彼身上。以手摩触按之皆成洁净。真言曰。
　　曩莫三满哆没驮(引)喃(引)阿钵啰(二合)底贺哆舍(引)娑曩(引)喃(引)怛儞野(二合)他(引)唵(引)萨里嚩(二合)紧唧沙曩(引)舍儞曩(引)舍野曩(引)舍野萨里嚩(二合)讷瑟吒(二合)钵啰(二合)喻讫旦(二合)三摩野努娑摩(二合)啰吽[口　　弱]娑嚩(二合引)贺。
　　此真言若吃食已复诵七遍。以手摩触自身及头顶上。然经顷刻之间。于彼[巾　　(穴/登)]前读诵一切经典。佛母般若经。圣月灯经三摩地经。十地经。金光明经。孔雀王经。宝幢陀罗尼经。如是等经早辰读诵。至于午时随读多少。即时回向收经案上。以净衣盖覆作礼经卷。往于河岸手捻净土。诵此真言七遍然后洗浴。复说真言曰。
　　曩莫三满哆没驮(引)喃(引)阿钵啰(二合)底贺哆舍(引)娑曩(引)喃(引)怛儞野(二合)他(引)唵(引)萨里嚩(二合)讷瑟站(二合引)钵啰(二合)讷瑟站(二合)娑旦(二合)婆野吽印儞达啰达里尼俱摩啰吉里(二合)拏噜闭尼满驮满驮三摩野摩拏娑摩(二合)啰颇吒娑嚩(二合引)贺。
　　今此真言于曼拏罗能结界。拥护降伏一切障难。若以线上加持七遍。系在身上一切处行。作一切事皆得拥护。若结五髻大印诵一浴叉。所求之事无不成就。若以瞿摩夷净土用无虫水。持诵者洗浴身上及涂坛地。兼所用器物并成洁净。不得用不流死水恶水。亦不得戏论众生。又须观想自身。为苦为空无常无我。无主无宰无救无归。轮回无已深怀苦想。如入深水一心专注。若离此观如鸳鸯去伴恒增痛苦。又彼诵者恒须观想。诸佛境界七宝莲池。青黄赤白莲华荷叶满池开敷。于池四边种种严饰。世尊于彼坐师子座。金色光明圆满相好悉皆具足。于佛右边有圣妙吉祥。诸相庄严坐莲华座手执白拂。或坐或立或红或白或金色如是观想。彼佛左边有圣观自在。如中秋月色手执白拂。复有八菩萨。慈氏普贤地藏虚空藏。除盖障灭罪金刚手妙财。并前为十菩萨右边八辟支佛。赞那曩辟支佛巘摩那曩辟支佛。计都辟支佛妙计都辟支佛。白计都辟支佛哩瑟吒辟支佛。乌波哩瑟吒辟支佛儞弥辟支佛。及八大声闻。大目干连舍利弗。憍梵波提宾头卢。颇罗堕毕陵伽婆娑罗睺罗。大迦叶阿难陀如是观想。又彼大声闻相近有无边比丘众。于辟支佛相近有无边辟支佛众。八大菩萨相近有无边菩萨众。乃至大众遍虚空界。如是作其观想。又持诵者复观自身。在池水之中水至于脐。以天上人间种种名华。曼陀罗华大曼陀罗华。驮睹瑟迦里华雨华。印儞嚩啰华莲华大莲华。如是之华积如妙高山。及种种幢幡宝盖天衣妙香。燃百千那由他俱胝灯。而用供养一切诸佛及诸菩萨声闻缘觉。兼与一切众生施食供养。复想世尊眉间放白毫光照一切有情。若持诵者如是依法仪轨作此观行。不久成就菩提大果。又佛说此观行法则。利益一切众生。于持诵者胜行第一。又如佛说三种曼拏罗三品成就法三等[巾　　(穴/登)]像仪则。彼持诵者依法次第。审用净心作其观想。能断一切根随烦恼。然后献阏伽水发遣贤圣。复想自身却出水中。方得观行周圆。汝诵真言者恒令修习无复忘失。若欲持诵如前仪轨。还于净处安排[巾　　(穴/登)]像。结界请召供养加持。作护摩求其拥护一如前说。今此仪中更令赞叹诸佛菩萨贤圣。若欲大小便利远离坛场无风密处。白日面东夜间面南。亦不得思惟佛法等事。非洁净处如是事讫。用净土无虫净水洗手。诵前真言三十遍。小便诵七遍。或[希　　鼻]鼻涕唾去坛不近不远。亦须洗净两手。然于每日洗足。先洗右足后洗左足。不得两足相触。然以涂香结净。又持诵者复有五种清净。第一身业清净。第二口业清净。第三意业清净。第四行真实清净。第五说真实清净法。复能通达微妙第一甚深之法。远离杀生偷盗邪淫。妄语恶口两舌。贪嗔邪见破戒非法。若行非法杀生偷盗。愚痴邪见谤毁正法。是人永劫堕彼焰魔罗界为傍生饿鬼。或入黑绳等活乃至阿鼻大地狱中受种种大苦。设得人身诸根不具愚迷闇钝。何能成就最上之法。是故持诵之者。远离诸恶亲近善友。依法勤修于诸真言。必得成就最上之法。
　　又此仪轨有上中下。若持诵者一一依其仪轨志心行法。法事和合人法具足。所求之事一切成就。又真言之行所成之果全在仪轨。仪轨圆满是事相应。即真言有力功利殊常。所欲所求决定成就。虽诵真言若亏仪轨行不相应。即真言法无其胜用。若求大果必不成就。又此三品仪轨。一一依法不得杂用。若上品中用中品仪。若中品内用上品法。若下品中行中品事。若下品中行上品法。如是互有杂用三品。所求皆不成就。若彼行者起首作法。如法行仪如仪作法心无二缘。是行正法成就真言。复能利乐一切众生。若异此仪而行于法。法成非法真言不成。行有唐捐福无所获过去诸佛说此三昧福利群生。若彼佛子于此仪轨王。善能通达依法持诵。即真言相为菩提道。此人不久而坐道场圆成大觉。复次诵法之者。于真言法则深妙之事。秘密之行虽得成就。亦须恒持戒品长作禅观不断持诵。如坛法未成阙少供物。可得暂住。坛法周足勇猛精进。课诵相读三昧不间。累劫之罪而得除灭。一切众生皆获功德。譬如大转轮王一切财宝悉皆具足。随意受用而无有尽。今此真言如来所说。一切功德皆悉具足。随诸有情利乐无尽。
  </div>
  <div class="pagination">
   <a href="大方广菩萨藏文殊师利根本仪轨经_page2.html">
    上一页
   </a>
   <a href="大方广菩萨藏文殊师利根本仪轨经.html">
    1
   </a>
   <a href="大方广菩萨藏文殊师利根本仪轨经_page2.html">
    2
   </a>
   <span class="current-page">
    3
   </span>
   <a href="大方广菩萨藏文殊师利根本仪轨经_page4.html">
    4
   </a>
   <a href="大方广菩萨藏文殊师利根本仪轨经_page5.html">
    5
   </a>
   <a href="大方广菩萨藏文殊师利根本仪轨经_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
