<!DOCTYPE html>
<html>
<head>
    <meta charset="UTF-8">
    <title>阿唎多罗陀罗尼阿噜力经 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阿唎多罗陀罗尼阿噜力经 - 第 1 页/共 3 页</h1>
    <div class="content">阿唎多罗陀罗尼阿噜力经一卷


宋元入藏诸大小乘经
阿唎多罗陀罗尼阿噜力经一卷
唐特进试鸿胪卿三藏沙门大广智不空奉诏译


　　

阿唎多罗陀罗尼阿噜力经
　　如是我闻。一时婆伽梵在悉罗跋城给孤独园。与无量菩萨众俱。尔时观自在菩萨。于大众中从座而起。正衣服已偏袒右肩。右膝着地合掌恭敬。顶礼佛足而白佛言。世尊我今欲说能成一切三世胜法。唯愿世尊慈悲听许。尔时世尊赞言善哉善哉摩诃萨埵。为大利益一切有情故。欲说如是秘密法藏。我今听许任为广说。
　　尔时观自在菩萨即说真言曰。
　　唵阿噜力迦(半音呼之)娑嚩(二合引)诃(引)
　　尔时观自在菩萨说此真言已。而白佛言世尊此真言是一切莲花部心。我今说是悉地法则。若每日晨朝于我像前。作曼荼罗散种种花。诵八千遍。复不与人语更诵多少。渐为强记。若依此法能满六月。即大聪明。凡所闻言皆领不忘。若清净洗浴。而于佛前造三圆坛。一佛二法第三为僧。各作如法供养花香。若手执香炉烧香献已。诵满八千遍。应堕地狱四重五逆一切重罪无不消灭。必不疑也。若满六月每诵一千五百遍。所求悉地皆得成就。
　　又法净洗浴已。坐三棱草座。诵三十五万遍。一切悉地无有不获。仍离自身一切病必无横疾。若于观自在菩萨前连诵一万。所求善愿皆得成就。
　　又法白月八日或十五日。清净洗浴诵八千遍。能离一切世界横难。及诸魔障皆悉消灭。
　　又从白月一日至十五日受八戒。日诵一万遍能离一切毗那野迦所障碍难。
　　又正月一日起首至十五日。于佛前净治曼荼罗。以香花供养。诵满三万五千遍。能得悉地一切所求。
　　又于晨朝香汤洗浴。诵三千五百遍。能令一切人所敬爱。凡所求事皆得随意。
　　又先于佛前诵一万遍。然从一日起首乃至十四日诵十万遍。远离一切恶障难事。
　　又若有善男女等。于佛前及观自在等诸菩萨前。作曼荼罗。以涂香烧香花灯供养。诵三千五百遍。舍身必生观自在菩萨足下。
　　又先造十万塔。于一一塔前诵一万遍如法供养者。所求悉地皆得。舍身已任意往生极乐世界。
　　又以蚁封泥作十万小塔。一一塔前诵三千五百遍。所求悉地最上最胜。心所念处皆得。其人先造四重五逆大罪。依此无不灭。命终任意往生极乐国土。
　　又以前泥于佛前作曼荼罗。烧沉水香。别取好花每一诵一掷佛足。日三时乃至七日。能灭一切决定堕地狱罪。仍获一切所求悉地。
　　又不问日月好恶。但取中夜香汤洗浴着新净衣。诵三千五百遍。一切恶梦悉得消灭。心所求事梦中皆说一一分明必不错谬。
　　又于我前作曼荼罗。如牛皮(法师云大小如牛皮)或方或圆二肘三肘作之然牛酥灯八盏。每一万遍乃至一月。每日如前不与人语。一月已即读佛大乘经得成不忘。极大聪明。仍见观自在恒闻说法。
　　又欲得见观自在菩萨者。于舍利塔中诵二十五万遍。然作大供养然牛酥灯坐三棱草。一夜诵真言乃至中夜。圣者即现其身。行人见已即从座起供养恭敬。尔时菩萨即为说法。得闻法已。此人常不离圣者。得不退菩萨地乃至成佛。
　　又于直向海泉水岸。聚沙造一俱胝塔。每塔前诵一洛叉有难灭重罪应堕地狱悉灭无余。仍见圣者命终生极乐国土速得成佛。
　　又每日造一百塔。乃至六月日日持诵者。于其国土一切灾难消灭。
　　又若造俱胝塔。诵一俱胝遍。即见观自在听闻说法。此人随所行处有人见者。即得解脱一切苦海。
　　又不语。造众多塔诵三十五万遍。即得悉地。随所言说恒为法音无不称意。
　　又每日造三千五百塔。一一塔前各诵七遍。以此功德回施一切受苦有情。如是愿言应堕恶道受苦业者皆悉消灭。如是此人凡所见者。如仆隶恭敬。命终生安乐国。
　　又于塔中限十五日无数密诵。以此功德回施一切众生者。此人所求大愿皆得成就。
　　又先受八戒。不语诵一俱胝。得禅地悉地又法于圣者足前诵。一切悉地皆得。
　　又恒起悲心。以檀香磨涂一圆坛。如荷叶。乃至一落叉。一一坛前诵三千五百遍。如是已读大乘经。即得聪明智慧。心所欲诵多少皆得自在。
　　又不语于本尊前诵三十五万遍。即得聪明最上最胜。
　　又不语起大慈悲。食大麦饭或唯食菜或乞饮食。字别诵十五万遍。心所求愿皆得成就。唯除淫欲。若如法供养圣者已。含香诵一万遍。随所行处见闻皆喜。
　　又早起净浴着新净衣诵千遍者。忽有饥俭无饭食时。此人在处恒为丰足。又半夜晨朝掬水散身。随分诵多少。得离一切怖畏。
　　又加持齿木千遍然嚼用。即得辩才令一切人敬爱。
　　又加持好花先自嗅。随与前人。悉珍敬随意。
　　又能端坐诵随分多少。常得安乐。
　　又于寝处端坐诵八千遍。随求何事所愿皆得。唯除色欲。
　　又凡诵八千遍能护自他。
　　又取未堕地瞿摩夷。和水作泥。于佛法僧及本尊前磨作坛。以有香气之花散上。然牛酥灯。面东坐诵一万遍已。便于其处三棱草上眠。心所求事皆具说之一不谬忘。
　　又白月一日如前取瞿摩夷作坛。以有香之花散上。然三盏灯诵三千五百遍。明早得四个迦利沙半那。
　　又于舍利塔中或佛前。以檀香末磨作四小坛。各置酥灯诵三千五百遍。随为何人除厄难及恶事皆得消灭。
　　又承取瞿摩夷。先和水涂地。即为佛法僧及本尊。以白檀香水作四小圆坛。于上散花日诵一万。乃至七日已即得种种衣服。
　　又以香花供养本尊。然四盏酥灯诵万遍。第二十一日如上。
　　又于直入海河泉水岸上。面西安本尊像。以瞿摩夷涂地供养香花。行人面东诵三十五万遍。从此已后此国土风雨顺时五谷成熟更诵一万遍烧涅摩落花。于此境界恶猛风雨停息(献残花也)
　　又随在何国忽起厄难。将本尊于城门前如法安置。礼拜供养种种香花饮食。灾厄即息。
　　又以献圣者残花。加持八千遍盖于彼极患壮热病人头。上及以和酥烧薰其病者。即猛热即得除愈。
　　又于像前然酥灯加持八千遍。取其灯烟点于眼中。能除一切眼病。
　　又于国内忽然起死灾。于诸城门中门门画我像奉献水中所生诸花。即于半夜取杉迷夜树叶(以拘杞代)揾酥护摩乃至十五日。一切死灾停息。
　　又若种种毒虫灾起。先于本尊前如法供养。往好泉水无乌鸟污处。水入及脐。取左置苏末那花一千叶。每花加持一遍一投泉中。乃至花尽一切毒虫灾灭。
　　又若起半夜诵万遍。必无恶梦。
　　又于午时。入向海泉水中诵万遍一切。恶梦消灭。
　　又加持手掌八百遍。以摩热病者身。卧于净处即愈。
　　我今说画像之法。取净氎未曾割截。童女织者最上。中画阿弥陀如来。长六坼手。住说法印于莲花台结加趺坐。身纯金色作白焰光。佛右画观自在菩萨。左画大势至菩萨。皆纯金色作白焰光。二菩萨右手各执白拂。左手各执莲花。大势至身梢小于观自在。皆种种宝庄严其身。着宝璎珞手钏。皆衣白衣。发并上结不得披下。于日在之右。画圣者半拏罗婆悉儞菩萨(白衣观自在母也)发亦上结。宝冠种种宝衣以为庄严。着白色衣天衣为黑。左手持棒或持罥索。右手执于般若梵夹。于大势至近下。应画行人。手执花冠或红莲青莲。瞻佛尊颜。佛座正下为莲花池。中画宝莲。莲之右厢画难陀龙王。左画跋难陀龙王。皆立而半身出水。各出一手捧佛座。托莲花。面貌忻悦以宝严身。身作赤色。池之左右各为天女。身服宝衣。二手执花仰奉如来。佛后应画如意宝树。树上挂种种宝衣及诸珍宝。乃至音乐作舞歌鸟。当于树上画诸天等。以手散花雨于佛上。画像毕。于净处面西安置。每受八戒。于一切有情起大慈悲。猛发菩提心至诚供养。每于佛前自作小塔亦读般若经。或白月八日或十四日。布施众僧随力多少。如不能办乃至极少一升麨许。于此像前涂香末香烧香种种饮食如法供养。及献花灯幡盖音乐。自常心念阿弥陀佛。诵其真言三十五万遍。即得悉地。已后任运心念皆成。
　　我今复说刻像法。取一白檀木。中央刻阿弥陀佛。右观自在左大势至。各执白拂。衣裳璎珞等并如法。唯除池等。于此像前造护摩炉。炉中先下五谷及五宝。以阿说他木然火。以酥蜜乳酪及种种花相和。安金银及铜器中。诵二千五百遍。便作护摩。从白月一日起首乃至七日。每日如是作三千五百遍护摩者。随求何事必称本愿而得悉地。已后任所作法皆得自在。
　　又以苾婆木然火。粳米三甜护摩二千五百遍。啰阇以下悦顺。
　　又如上以波罗娑木然火。粳米酪护摩二千五百遍。国内敬重随口即顺财宝任求。
　　又以阿拔唎末迦木(牛膝也)然火油麻三甜护摩。一切输驮罗深敬顺。
　　又以阿输迦木(无忧木也)如上用三甜护摩乃至七日。啰惹随意。
　　又以啰阇伐唎(二合)枳沙(二合此云王树即婆罗门皂荚也)如上用阿输伐驮(以夜合代)木三甜护摩七日亦如前。
　　又以乳汁木如上。亦以是木护摩至二十一日。一切重病皆远离。于一生中更不复发。
　　又以波罗奢木如上。用五谷及苏护摩乃至三月。五谷丰熟足(已上皆二千五百遍也)又以乌昙跛罗木如上。用大麦酥。日三时护摩三千五百乃至一月。得上乳牛。
　　又波罗奢木如上。用赤大豆煮为羹。白粳米酥蜜。日三时护摩三千五百得财宝库盈所用无尽。
　　又伽陀罗木如上用。尾蜡么果护摩三千五百遍乃至七日。得苏伐唎(二合)那千两。
　　又波罗赊木如上。亦以是木三甜护摩三千五百遍。随所念人应时而至珍重供养。
　　又乌昙跛罗如上。以粳米饭酥护摩三千五百。即财宝五谷随意无穷。
　　又波罗赊木如上。以黄米黍谷油麻大麦及酥。护摩三千五百。啰惹随意所求皆得。
　　又以乳木如上。粳米酥护摩三千五百。即得辩才无碍人中独胜。
　　又阿摩罗如上。以阿输钵多(三合)三甜。护摩乃至七日日八千遍。随念即至如仆隶见主。
　　又波罗赊木如上。以大麦三甜。护摩日三千五百乃至三七日。随念多少人如前。
　　又以上木如上。以粳米饭三甜。日护摩三千五百乃至一月。即婆罗门随念而至不违所使。
　　又阿波末唎迦木如上。以油麻大麦和酥。护摩三千五百乃至三七日。得一切刹底利贵人来珍敬如意(已上牛膝)
　　又伽陀罗木如上。以黄黍米油麻和酥。护摩三千五百。毗舍种姓人如前。
　　又乌昙波罗木如上。大麦三甜准上数得。输多罗姓人如前。
　　又阿输迦木如上。以波罗赊木三甜。准上数乃至七日。啰惹珍敬随意。
　　又婆罗门皂荚木如上。以波罗赊木揾三甜。准上数乃至七日。王子等随念至而珍敬。
　　又阿输伐驮木如上。油麻粳米和酥酪准上。五谷任意无穷。
　　又闪弥木(以苟纪代)如上准用阿输伐驮木(夜合代之)准上乃至二十一日。远离一切横灾重病。
　　又波罗赊木如上。油麻和酥准上乃至三月。得五谷无量。
　　又波罗赊木如上。以粳米赤小豆羹黄黍米谷大麦三甜相和。日时准上。得珍宝无数无尽。
　　又波勒乞沙木如上。以波罗赊木和三甜。准上乃至三七日。得衣裳随意无尽。
　　又苾唎(二合)波木如上。以回香叶和粳米三甜。日三时准上乃至一月。得庄田五所。
　　又迦唎(二合)尼迦啰木(牡丹代之)如上卧多(二合)那安(二合)药和酥日三时准上乃至一月无量苏拔啰那。
　　又以波罗赊木如上。以伽陀罗木和蜜酪。准上乃至三七日得名马任乘。
　　又阿输伐驮木如上。以波罗赊木和二甜。日三时时别准上乃至一月。得富贵果。
　　又波罗赊木如上。以三甜和安悉香。准上乃至三七日得庄田。
　　又苾利婆木如上。以白芥子和酥。日三时准上凡三七日。即得身与门徒远离重病。
　　又微那地迦多迦木如上。以回香草和酥蜜。准上时数凡七日。离一切恶障难消灭。
　　又波勒乞沙木如上。以乌昙波罗木果子和三甜。日三时准上凡一月。得名庄一百八所。
　　又波罗赊木如上。以莲花子和三甜。日三时准上。随所求皆如意。
　　又杉摩(二合)也木如上。以波罗娑果子和三甜。日三时准上凡一月。随所求愿皆悉圆满。
　　又秣多木如上。以石榴果子日三时和三甜。准上凡一月。得二十所田园。
　　又悉利娑(三合夜合也)木如上。以犊子粪。日三时准上凡一月得一百上好牛。
　　又遏迦木如上。以种种谷三甜。日三时准上凡一月。随所求事皆得如意(但言准上即每日三千五百遍有用三时即时别三千五百遍)
　　我今更说别画像法。令童子受八戒织氎。广狭大小或二三肘。去毛发护净香薰。更作种种香水净洗之。取最上画人先受八戒。画时以帛掩口鼻勿令气触。正中画阿弥陀如来。或坐莲台或师子座。结跏而坐作说法印。右自在左势至。执拂严身等如上像法。但佛及菩萨等上各画白伞盖。以种种宝网庄严。于盖正上画作明仙。持诸宝花散而供养。花如雨脚。亦作种种音乐奉献。画讫安于舍利塔内或于舍利瓶前。半夜晨朝如法持诵。足满俱胝遍即得悉地。于真言王最上斫讫啰底啰惹。
</div>
    <div class="pagination">
<span class="current-page">1</span><a href="阿唎多罗陀罗尼阿噜力经_page2.html">2</a><a href="阿唎多罗陀罗尼阿噜力经_page3.html">3</a><a href="阿唎多罗陀罗尼阿噜力经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
