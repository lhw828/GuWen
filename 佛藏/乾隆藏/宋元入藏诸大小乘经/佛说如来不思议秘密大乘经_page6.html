<!DOCTYPE html>
<html>
<head>
    <meta charset="UTF-8">
    <title>佛说如来不思议秘密大乘经 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说如来不思议秘密大乘经 - 第 6 页/共 8 页</h1>
    <div class="content">　　复次寂慧。彼时吉祥刈草人者。以宿愿深固昔发愿言。愿我悉于贤劫之中。诸菩萨众成正觉所。大菩提场皆布净草。何以故。寂慧。我念过去。于此贤劫之前九十一劫中。有佛出世。号毗婆尸如来应供正等正觉明行足善逝世间解无上士调御丈夫天人师佛世尊。彼佛法中。圆满一千大菩萨众。修持梵行。时彼世尊。为贤劫中诸大菩萨。授阿耨多罗三藐三菩提记。是时有一长者。名曰具慧。在大会中。闻彼世尊授诸菩萨菩提记已。即发阿耨多罗三藐三菩提心。时彼长者发是愿言。愿我于此贤劫。诸佛如来菩提场中。悉布胜妙师子之座。或施净草。寂慧当知。无复疑念。彼时具慧长者岂异人乎。即是释迦菩萨成正觉时奉净草者。吉祥刈草之人。以是缘故。汝今应知。彼吉祥刈草之人。随宿愿力。于诸佛所。或施净草。或布妙好师子之座。随诸众生信解智力。善根成熟。其事如是。
　　复次寂慧。是时菩萨既至菩提树已。彼菩提树神及十千天女。皆悉捧持诸上妙花及涂香等。诣菩萨前。各以所持诸妙香花用散供养各各头面。礼菩萨足。异口同音。说伽陀曰。
　　归命威德大无畏　　善寂善调破诸恶
　　离过勇猛大威光　　清净导师无染者
　　能救无依诸苦恼　　唯一圣尊施诸乐
　　世间烦恼病能除　　为大医王普救疗
　　归命清净大名称　　天欢喜散花如雨
　　决定今速证菩提　　起大慈心摄一切
　　往诣树王登胜座　　摧破一切诸魔闇
　　觉悟寂静证菩提　　亦如先佛所证悟
　　俱胝劫修清净行　　难作能作利世间
　　大仙意乐今已圆　　安坐树王成正觉
　　复次寂慧。是时菩萨持以净草诣菩提场。到已即于金刚座上。自布其草然后乃向菩提树王。恭敬顶礼右绕七匝。菩萨布草之后。是时即有八万四千天子。持以八万四千妙好。庄严师子之座。奉上菩萨。其座高广严好殊丽众宝庄饰。覆以宝网及真珠网。复垂珠璎而为交络。妙巧施设无数百千上妙衣服。菩萨尔时即现其身。各各安处八万四千师子座上。彼诸天子互不相见。皆谓菩萨在我所施师子座中。菩萨坐已。成证阿耨多罗三藐三菩提果。是诸天子。咸生欢喜清净之心。皆悉不退转于阿耨多罗三藐三菩提。
佛说如来不思议秘密大乘经卷第十一
降魔品第十三
　　复次寂慧。菩萨安处大菩提场师子座已。即放眉间白毫相光普遍照曜。是光名曰警照诸魔。时此三千大千世界。有百俱胝魔众蒙光照触。各各于自所止宫中。身毛悚竖。复于自宫心生逼恼。其光映蔽魔宫暗冥。时彼诸魔乃作是念。何因何缘我等宫殿皆悉暗冥。岂非释迦菩萨坐菩提场。成证阿耨多罗三藐三菩提果耶。彼诸魔众。即时观见菩萨已坐大菩提场。是时诸魔。即各隐自所止宫中。彼一一魔各有无量无数百千俱胝那庾多夜叉侍卫种种色相。种种状貌。种种形体。奔驰往复周章惶怖。有种种头面。种种器仗。种种旌幢。周匝围绕。发大恶声哮呼号叫。恃魔威力起魔业通。诸魔首领普遍纵广二万由旬。魔众眷属亦复广多八万四千由旬。皆以菩萨摄化力故。咸悉来至菩提树下。寂慧当知。彼诸魔众到已。即时运魔业力。化现种种丑恶容相。发起多种不可意声。佷戾凶残哮吼震击。意欲摄伏毁害菩萨。是时会中有未离贪诸众生类。闻恶声已生大惊怖即趣命终。或未终间受多苦恼。以菩萨威神力故。而彼恶声久不能息。菩萨乃起大悲之心愍其逼恼。即为息灭诸有恶声。不令娆害一切众生。寂慧当知。此是菩萨善巧方便最胜境界。尔时菩萨。闻彼种种极恶声已。不生惊悚。何以故。菩萨所闻诸声。若美若恶悉如响应。
　　复次寂慧。彼诸魔众。以诸恶相娆菩萨时。即有守护大菩提场。修菩提行诸贤圣众。以十六种言词毁呰诸魔。谓言恶者汝宜止止。勿得固起恶戾之相。而生娆害菩萨大士。所以者何。今汝诸魔欲坏菩萨。而菩萨力最大最胜。能坏汝等。如羸力人敌大力者。又汝诸魔欲胜菩萨。而菩萨力能胜汝等。如劣弱军战大勇者。又汝诸魔欲超菩萨。而菩萨力能超汝等。犹如星宿比月光明。又汝诸魔欲破菩萨。而菩萨力能破汝等。犹如猛风吹其糠秕。又汝诸魔欲摧菩萨。而菩萨力能摧汝等。犹如大树断截其根。又汝诸魔欲怖菩萨。而菩萨力能怖汝等。犹如群兽遇大师子。又汝诸魔欲令菩萨处枯涸地。而菩萨力能涸汝等。犹如炎日涸牛迹水。又汝诸魔欲毁菩萨而菩萨力能毁汝等。如边小国战大国土。又汝诸魔欲窥觇菩萨。而菩萨力能窥汝等。如恶人处脱其杀命。又汝诸魔欲乱菩萨。而菩萨力能乱汝等。犹如贾客广积珍财为火所爇。又汝诸魔欲令菩萨生大忧恼。而菩萨力能令汝等生大忧恼。如非法王失其王位。又汝诸魔。欲于菩萨起恚恶心。而菩萨力制汝恚心。犹如老雁折其翅羽。又汝诸魔欲杀菩萨。而菩萨力制汝杀心。如人经游旷野险难中竭财物。又汝诸魔。欲令菩萨作奔驰者。而菩萨力能令汝等奔怖驰走。如涉大海中破船舫。又汝诸魔欲令菩萨作萎悴者。而菩萨力能令汝等悉皆萎悴。如劫火洞然焚烧草木。又汝诸魔欲断菩萨。而菩萨力能断汝等。如大金刚断诸小石。寂慧。而彼守护大菩提场。修菩提行诸贤圣众。以如是等十六种言词。毁呰诸魔赞叹菩萨。然彼诸魔亦未退伏。
　　尔时菩萨。即以百千俱胝那庾多阿僧祇劫积修妙行。谓布施持戒忍辱精进禅定胜慧。慈悲喜舍。念处正勤。神足根力觉道。奢摩他。毗钵舍那。明智解脱等法。极善所作柔软细妙。右金色臂舒置魔顶。而复遍身按息扪摩。起大悲意慈眼观视。深心解脱一切众生。一切世界诸佛世尊。现前作证正念正知。菩萨即时以手按地。菩萨大士手按地已。尔时大地六种震动。所谓动遍动等遍动。震遍震等遍震。吼遍吼等遍吼。涌遍涌等遍涌。爆遍爆等遍爆。击遍击等遍击。东涌西没。西涌东没。南涌北没。北涌南没。边涌中没。中涌边没。如是等六种震动。起十八变。周遍大地皆悉动摇。于刹那间现诸异相。时诸魔众。佷戾凶残哮吼震击。欲兴害者罪业等辈。见是相已咸生惊怖。又以菩萨威神力故。闻空中声。说伽陀曰。
　　应当归命圣大士　　诸仙众中最上仙
　　广施无畏大慈悲　　普能救护诸群品
　　复次寂慧。彼诸恶魔闻是声已。于魔众中有八百万俱胝那庾多恶夜叉众。偃仆于地俱发声言。救苦救苦大士救我。余诸魔众咸欲奔走。尽其魔力不能前诣。
　　尔时菩萨以悲愍故举身放光。由彼光明所照触故。时诸魔众悉离怖畏。即各还复所止宫中。寂慧。当其菩萨为诸魔众现神通时。有八百万俱胝那庾多恶夜叉众。悉发阿耨多罗三藐三菩提心。会中复有九百九十万俱胝那庾多人。发阿耨多罗三藐三菩提心。八万四千天子。以宿善力故。皆得无生法忍。
转法轮品第十四之一
　　复次寂慧。或有天人知彼菩萨降伏魔军。或有天人知彼一切诸恶魔众。不曾来诣菩萨之所。或有天人初知菩萨敷吉祥草就菩提座。或有天人见释迦菩萨处于众宝莲花庄严师子座上。或有天人见其菩萨处于地上。或见菩萨在阿说他树下安详而坐。或见菩萨在波利质多罗树。或俱毗陀罗树。或菩提树下。或见菩萨在众宝所成菩提树下。或有天人见菩提树高一多罗树量。或有天人见师子座高一多罗树量。或有天人见菩提树高七多罗树量。或有天人见师子座高半多罗树量。或见菩提树乃至高于八万四千由旬之量。或见师子座高四万二千由旬之量。或有天人见彼菩萨降伏魔军。或有天人见一魔军。或有天人见有广多恶魔军众。或见菩萨以游戏神通破魔军众。或见菩萨处虚空中。或见菩萨于虚空中踞师子座。或见菩萨菩提树下安处宝座。成证阿耨多罗三藐三菩提果。寂慧当知。菩萨成就无量最胜清净境界。皆是菩萨处于最上最胜大菩提场。具足如是无量功德现诸胜相。复次寂慧。菩萨安处最胜最上大菩提场。降魔军已。即有十方无量阿僧祇世界。往昔同修最胜道行。诸菩萨众咸来至此。俱发清净无畏等声。谓吉善声。快乐声。欢喜声。迅速声。捷利声。善哉声。不空声。勇猛声。士夫声。不退转声。增益声。吉祥声。无热恼声。大悲愍声。往昔意乐声功不唐捐声。悦可意声。坚固和合声。大士游戏声。最胜利益声。刹那相应声。一切智智声。成等正觉声。彼诸菩萨出如是等清净声。时又十方世界所来集会。最上最胜菩提场中。诸菩萨众复以俱胝那庾多百千美妙言音广作安慰。施设种种殊妙供养。复作种种最胜称赞。时彼宿修善行诸菩萨众。并十方世界所来集会。胜菩提场诸大菩萨。如是安慰供养称赞。而释迦菩萨虽降魔军。然于魔所无违无顺。何以故。菩萨已离违顺法故。菩萨能于刹那心中。胜慧相应。或有所知或有所见。或有所得或有所证。而彼一切皆得成就。
　　复次寂慧。如来成道果已。即时十方无量阿僧祇世界诸佛如来咸舒右手按菩萨身安慰问言。佛子身肢无疲懈耶。乐触行耶。以自然智所成证耶。无障碍心所成证耶。以平等智所成证耶。无绮饰行耶。被大悲铠耶。令三宝种不断绝耶。于一切法得自在耶。寂慧当知彼时善根已成熟者。即能亲近大菩提场知胜所作。所有善根未成熟者。不能亲近亦复不知。
　　复次寂慧。如来成道果已。七昼夜中审谛思惟真实法乐。而复谛观大菩提树目未尝瞬。是时乃有百千天子。广伸供养称赞顶礼。复有百千天女。各各虔恭顶礼称赞。是诸天女瞻睹如来胜威仪已。悉发阿耨多罗三藐三菩提心。
　　复次寂慧。如来成道果已。有四大天王各持宝钵来诣佛所而伸供献四天王者。所谓东方持国天王。南方增长天王。西方广目天王。北方毗沙门天王。如是等此四大洲四大天王既至佛所。余复亦然。有百俱胝四大洲。百俱胝四大天王。各持宝钵。咸来佛所亦伸供献。
　　尔时如来。受是四百俱胝诸宝钵已。即以神力合成一钵。一一四大天王。各起是心。如来受我所施之钵。于我钵中如次受食。彼彼咸生最上清净欢喜之心。不退转于阿耨多罗三藐三菩提。
　　复次寂慧。如来成道果已。有二商主。一名怛啰布沙。一名嚩梨迦。并余六万天子。咸来佛所最初奉上清净饮食。是商主等。皆由宿昔咸发愿言。愿我最初奉上如来清净饮食。愿彼如来最初纳受我所施已。生欢喜心皆得不退转于阿耨多罗三藐三菩提。
　　复次寂慧。菩萨初登最上最胜大菩提场。未圆一切智。今成道果已觉智周圆。然未转彼广大法轮。广为众生作大利益。何以故。菩萨从初发心乃至于今。坐菩提场成等正觉。欲为众生作利益故。寂慧。以是缘故汝今当知。随诸菩萨成菩提果已。彼彼亦然。皆为无量众生作大利益。
　　复次寂慧。如来成道果已。时有梵王名曰尸弃。与六百八十万梵众天子俱。恭敬围绕隐彼梵界。即至佛前顶礼佛足。右绕七匝合掌谛诚。劝请世尊转妙法轮。作是白言。惟愿世尊。惟愿善逝。广为众生转妙法轮。会中所有具法器者。而能了知佛所说法。如彼往昔持国天王子。宿发胜愿。愿我于此贤劫之中。诸佛如来成道果已。皆悉劝请转妙法轮。
　　复次寂慧。非唯今此尸弃梵王。劝请如来转妙法轮。所以者何。尸弃梵王初劝请已。复有十俱胝梵王众。十俱胝帝释天众。十俱胝大菩萨众。亦皆劝请如来转妙法轮。
　　尔时尸弃梵王。知佛世尊默然受请。即于波罗奈国仙人堕处鹿野苑中。为佛世尊。敷设妙好师子之座。高四万二千由旬。殊妙严饰胜相具足。众所乐观安置于地。如其尸弃梵王。初设妙好师子座已。即时复有十俱胝梵天王众。十俱胝帝释天众。十俱胝大菩萨众。皆为世尊施设妙好师子之座。殊妙严饰胜相具足。众所乐观。
佛说如来不思议秘密大乘经卷第十二
转法轮品第十四之二
　　尔时世尊。即诣波罗奈国仙人堕处鹿野苑中。到已现身各各处于众师子座。是时梵王帝释诸大菩萨。一一各见如来在我所施座中。处于座上转大法轮。是彼诸众咸生清净欢喜之心。皆悉不退转于阿耨多罗三藐三菩提。是时世尊安处最上师子座已。即时十方无边世界皆悉震动。有大光明普遍照曜。
　　尔时世尊。即入无边境界三摩地。入是三摩地已。时此三千大千世界。普遍大地坦平如掌。又此三千大千世界所有众生。若地狱饿鬼畜生人天诸趣。一切众类皆得安乐。无一众生为贪嗔痴并诸烦恼所娆害者。互起慈心如父母想。
　　复次世尊。入是无边境界三摩地时。即有十方无量阿僧祇菩萨。咸来集会听受正法。是时乃至三千大千世界。所有一切具威力者。天龙夜叉乾闼婆阿修罗迦楼罗紧那罗摩睺罗伽人非人等。咸来佛会听受正法。寂慧当知。世尊欲说法时。而此三千大千世界普遍地方。一切人天广大之众。皆来集会周匝充满。一毛端量中无空隙。皆为听受世尊宣说正法。
　　尔时世尊。知彼一切人天大众皆集会已。即从三摩地安详而起。发大悲心乃以如来清净慈眼。普遍观察一切众会。转正法轮。若沙门若婆罗门。并余一切皆同一法。
　　复次寂慧。如来所转法轮。皆为一切众生。令其心意欢喜故转。复令众会一切众生。各各了知佛所说法。随佛世尊欲转法轮。先有十方无量阿僧祇菩萨。咸来集会听受正法。即时复有百千俱胝那庾多。欲界天子色界天子。亦来集会听受正法。
　　尔时世尊作是说言。诸仁者。眼非常法。何以故。若以苦言应得度者。即闻所说此眼是苦。若以无我言应得度者。即闻所说此眼无我。若以空言应得度者。即闻所说此眼是空。若以寂静言应得度者。即闻所说此眼寂静。若以离言应得度者。即闻所说此眼法离。若以无常言应得度者。即闻所说此眼无常。若以无依止言应得度者。即闻所说眼无依止。若以如幻言应得度者。即闻所说此眼如幻。若以如梦言应得度者。即闻所说此眼如梦。若以如水月言应得度者。即闻所说眼如水月。若以如影像言应得度者。即闻所说眼如影像。若以如对响言应得度者。即闻所说眼如对响。若以空无相无愿无作无生无起等言应得度者。即闻所说此眼是空无相无愿无作无生无起。若以缘生言应得度者。即闻所说此眼缘生。说眼既然。耳鼻舌身意亦复如是。乃至若以缘生之言应得度者。即闻所说意是缘生。色声香味触法其义亦然。或闻空言。或闻五蕴无常之言。或闻十八界无常之言。或闻十二处无常之言。或闻苦言。或闻集言。或闻灭言。或闻道言。或闻四念处言。或闻四正断言。或闻四神足言。或闻五根言。或闻五力言。或闻七觉支言。或闻八正道言。或闻奢摩他言。或闻毗钵舍那言。或闻缘生法言。或闻声闻相应法言。或闻缘觉相应法言。或闻大乘法言。
　　复次寂慧。如来所转法轮。皆为一切众生。令其心意欢喜故转。又复如来所转法轮。广为一切众生作大利益。假使有人与舍利子智慧等者。意欲筹量解入斯法。纵经百劫终不能入。何况余者。寂慧当知。如来从初作行。诣菩提场降伏魔军。以胜庄严震师子吼。游戏神通转大法轮。作如是等胜利益时。有八万四千人。发阿耨多罗三藐三菩提心。无量众众。于三乘中。而得成熟。
所缘品第十五之一
　　尔时金刚手菩萨大秘密主白佛言。世尊。如佛世尊所说法时。岂非我于如来所说有违背耶。或随顺耶。如来所说甚深广大。如来所说甚深秘密。一切世间难信难解罔彻源底。世尊。诸如来心真实决定。我于如来所说深法。或有知解。皆是如来胜智在我身中。此非我有士夫力用。佛言秘密主。如是如是如汝所说。所以者何。汝今当知。所有如来。安立譬喻演说诸法。而彼一切众生。皆有如来胜智在于身中。何以故。秘密主。而诸众生遍一切处。随其如来所说秘密。若不容受如来加持之力。而能随顺如来法性者。无有是处。又复于彼如来所说秘密深法。若闻若说若有知解。皆是如来加持力故。
　　复次秘密主。如来正语有所说时。应知如来法性如实法性真常。又复如来所行如实所行真常。是故如来。以正语言说是正法。又秘密主。所有过去未来现在诸佛世尊。以一切世间难信难解阿耨多罗三藐三菩提如是正法。宣说引导广为开示。而彼众生。若于如是难信难解甚深正法。闻已即能生信解者。当知彼等众生。非于一佛十佛亲近承事。当知已于广多俱胝那庾多百千佛所。亲近承事。应知彼人是为正士精修福行。又秘密主。假使须弥山王或摧坠时。师能有人或以顶肩而为荷负。若彼不种善根众生。能于如是甚深正法。一念生起净信解者。无有是处。何况受持读诵如说修行。又秘密主。若有众生能于大乘正法之中。闻已信解者。当知是人。非于一佛亲近承事。已于广多佛所亲近承事。大乘法中广修胜行植善根种。
　　尔时寂慧菩萨摩诃萨前白佛言。世尊。如佛世尊说近止法。此以何义而名近止。此近止者何所从来。佛言。善男子。所说近止者。即是近止烦恼增语。此近止烦恼。即是近止思惟分别遍计增语。此近止思惟分别遍计。即是近止想作意增语。此近止想作意。即是近止颠倒增语。此近止颠倒。即是近止因所缘增语。此近止因所缘。即是近止无明有爱增语。此近止无明有爱。即是近止我我所增语。此近止我我所。即是近止名色增语。此近止名色。即是近止断常见增语。此近止断常见。即是近止有身见增语。寂慧当知。若与所缘因见相应。即诸烦恼而亦随转。一切皆从有身见起。若能近止有身见者。即诸见止息。若有身见近止。即一切愿求亦止。若有身见近止。即诸烦恼亦止。寂慧。譬如大树若断其根。即枝叶茎干而悉枯悴。此有身见亦复如是。若近止已诸烦恼亦止。寂慧当知。一切众生始以不能觉了有身见故。即诸取烦恼随逐而生。若能觉了有身见者。即诸取烦恼不复随生亦无所害。寂慧菩萨白佛言。世尊。彼有身见何能觉了。佛言寂慧。若我人众生寿者等见而不起者。即能觉了彼有身见。
　　复次寂慧。彼有身见不住于内不住于外。于一切处而悉不住。以不住故见无所住。寂慧。此无住智。如实觉了彼有身见。又复寂慧当知。有身见即是空增语。若能随顺空智忍者。即见无所取。此即是为如实觉了彼有身见。又有身见者。即是无相无愿无作无生无起等见。是见无所取。此即是为如实觉了彼有身见。
　　复次寂慧当知。有身见者。即是无身非开非合。一切皆是不实分别。以其不实所分别故。彼即无分别。亦不离分别。由无分别不离分别故。即无所作无障无起。以无起故即无所行。由无所行故。如是此说乃名近止。寂慧菩萨言。何名近寂。佛言寂慧。有所缘心如火炽然。若无所缘及无所作即不炽然。不炽然法此名近寂。又如大火有薪即然无薪即灭。所缘心火炎炽亦然。若无所缘心火自灭。寂慧当知。具善巧方便菩萨。于般若波罗蜜多清净所缘法中。平等了知善根所缘胜法而不息灭。烦恼所缘染法制令不起。波罗蜜多胜法常令增进。魔业烦恼所缘染法永令断灭。菩提分法清净所缘不应弃舍。声闻缘觉意乐所缘而不取着。一切智心最上所缘不应舍离。于空所缘审谛伺察。一切众生大悲所缘深生愿乐。寂慧当知。具善巧方便菩萨。于般若波罗蜜多清净所缘法中。而得自在。无生所缘思惟决定。和合生起所缘亦不厌舍。无作所缘而复趣入。诸有善根施作所缘悉令开晓。无相所缘而善思择。菩提心所缘永无厌离。无愿所缘以慧正观。三界所缘不生厌离。菩萨以慧方便。于其无生一切所缘法中。自在而转。若见不净所缘。即于如来清净身心中住。若无常所缘即于生死无疲倦心住。若苦所缘即令一切众生快乐安置涅槃平等心住。若无我所缘即于一切众生。大悲心住。若贪所缘即于贪行众生中。以净大药开明心住。若嗔所缘即于嗔行众生中。以慈大药开明心住。若痴所缘即于痴行众生中。以缘生大药开明心住。若等分所缘即于等分行众生中。以无常想大药开明心住。若离贪所缘即于声闻法中开化心住。若离嗔所缘即于缘觉法中开化心住。若离痴所缘即于菩萨法中开化心住。若色所缘即于获得如来最上色相心住。若声所缘即于获得如来妙好音声心住。若香所缘即于获得如来戒香清净心住。若味所缘即于获得如来所有味中上味大人胜相清净心住。若触所缘即于获得如来所有细软手足妙触心住。若法所缘即于获得如来所有一切法中决定心住。若施所缘即于获得如来最上相好心住。若戒所缘即于严净佛土心住。若忍所缘即于获得梵音声相妙金色身清净心住。若精进所缘即于一切众生救度心住。若定所缘即于神通所起妙用心住。若慧所缘即于断一切众生烦恼诸见相续心住。若慈所缘即于一切众生起无障碍心住。若悲所缘即起护持正法心住。若喜所缘即起说法欢喜心住。若舍所缘即离诸违顺成办一切众生事业心住。若四摄法所缘即起成熟一切众生心住。
佛说如来不思议秘密大乘经卷第十三
所缘品第十五之二
　　复次寂慧。若诸菩萨为欲对治悭吝过失所缘法者。即起能舍己之所有心住。若为对治破戒过失所缘。即起持戒心住。若为对治嗔恚过失所缘即起坚固忍辱心住。若为对治懈怠过失所缘。即起精进成办如来胜力心住。若为对治散乱过失所缘。即起获得如来禅定心住。若为对治染慧过失所缘。即起圆满无碍智心住。若为声闻作意所缘。即起积集大乘心住。若为厌离所缘。即起不作诸罪心住。若为恶趣所缘。即起刹那所生诸恶趣中救度心住。若为天趣作意所缘。即起若成若坏后边心住。若为人趣作意所缘。即起不坚固心住。若为念佛作意所缘。即起诸佛摄受心住。若为念法作意所缘。即起于法不吝心住。若为念僧作意所缘。即起获得不退转于法轮心住。若为念舍作意所缘。即起一切能舍心住。若为念戒作意所缘。即起圆满求愿胜定觉支心住。若为念天作意所缘。即起诸天称赞佛智加持心住。若为身作意所缘。即起获得佛身清净心住。若为语作意所缘。即起获得诸佛语言清净心住。若为心作意所缘。即起获得佛平等心清净心住。若为有为法所缘。即起圆满如来智心住。若为无为法所缘。即起圆满佛智心住。
　　寂慧当知。此如是等或有所缘。而诸菩萨无有不于一切智智现前法门中住。又诸菩萨于一切所缘法中。皆悉回向菩提。此即是名菩萨善巧方便觉了一切法通达观察。寂慧。譬如所有三千大千世界一切大地随诸所生。无有不是一切众生受用之所。彼诸菩萨亦复如是。所有一切所缘境界。无有不是善巧方便。菩萨共所受用菩提道分。无不成熟菩提道法。又如色法一切皆是四大所造。善巧方便菩萨亦复如是。或有所缘一切皆以菩提胜相和合相应。
　　复次寂慧。若有众生悭吝恶作者。菩萨即为圆满布施波罗蜜多。持戒波罗蜜多。若诸众生起嗔恚行及懈怠者。菩萨即为圆满忍辱波罗蜜多。精进波罗蜜多。若诸众生起散乱心及愚痴行者。菩萨即为圆满禅定波罗蜜多。胜慧波罗蜜多。若诸众生不可悲愍者菩萨于彼无违害心。若诸众生所应饶益者。菩萨于彼无随顺心。若诸众生常称赞者。菩萨于彼而无高心。若诸众生不称赞者。菩萨于彼亦无下心。若见一切苦恼众生。菩萨即起大悲之心。若见一切快乐众生。菩萨即起欢喜之心。若见一切粗犷众生。菩萨即起调伏之心。若见一切调顺众生。菩萨即起慈爱之心。若见具有缘力众生。菩萨即起卫护之心。若见具有因力众生。菩萨即起摄化之心。随摄化已乃为教授。若见智慧开明众生。菩萨即为宣说甚深之法。若见具演说智众生。菩萨即为广大说法。若见如理众生。菩萨即为次第说法。若见众生乐著文句者。菩萨即以少略文句而为说法。若见众生乐以奢摩他为先导者。菩萨即为宣说毗钵舍那。若见众生乐以毗钵舍那为先导者。菩萨即为宣说趣入三摩地法。若见众生乐持戒者。菩萨先为宣说不究竟法。后复为说地狱等事。若见众生乐多闻者。即为宣说无疑惑法。若见众生乐三摩地者。即为宣说趣入慧法。若见众生乐旷野住者。即为宣说心寂静法。若见众生乐修头陀行者。即为宣说圣慧根法。若见钝根众生。即为宣说闻随顺法。若见坚着贪法众生。即为宣说不净之法。若见坚着嗔法众生。即为宣说慈心之法。若见坚着痴法众生。即为宣说缘生之法。若见等分行众生。即从中入中广为说法。所谓不净法慈心法缘生法。若随顺诸法所应度者。菩萨即为宣说增上戒法增上心法增上慧法。若见众生以佛胜相所应度者。即为宣说真实随顺菩提分法。若见轻慢众生所应度者。先为杜止轻慢之门。后为说法。若见众生相续乐观菩萨圣相者。菩萨即为常现其身。然根未熟者不为说法。若见众生乐巧说法所应度者。即以缘起譬喻解释说法。若见众生乐甚深法所应度者。即为宣说缘生无我无人无众生法。若有众生着诸见者为说空法。若见众生起寻求行者。即为宣说无相之法。若见众生起求愿者。即为宣说无愿之法。若见众生着诸蕴者。即为宣说如幻之法。若见众生着诸界者。即为宣说善决择法。若见众生着诸处者。即为宣说如梦之法。若见众生着欲界者。即为宣说逼恼之法。若见众生着色界者。即为宣说诸行苦法。若见众生着无色界者。即为宣说彼一切行无常之法。若见众生乐以苦法所应度者。即为宣说令于圣种生欢喜法。若见众生乐以乐法所应度者。为说无量禅定之法。若见众生乐天趣法所应度者。即为宣说纯一乐法。若见众生乐着诸相所应度者。为说无我无取之法。若见众生乐以声闻法所应度者。即为教授取证之法。若见众生乐以缘觉法所应度者。即为宣说于事于义少略之法。若见众生乐以初发心菩萨法所应度者。即为宣说深心发起大悲之法。若见众生乐以久修道行菩萨之法所应度者。即为宣说于轮回中无懈倦法。若见众生乐以不退转菩萨之法所应度者。即为宣说严净佛土之法。若见众生乐以一生补处菩萨之法所应度者。即为宣说大菩提场庄严之法。若见众生乐以佛身所应度者。为说菩萨胜行相续不空之法。寂慧当知。如是等法皆是具足智慧方便诸大菩萨。于彼清净所缘法中而得自在。是故广说不空之法。其所说法。为令一切众生欢喜故说。
　　说是法时会中有十千人。发阿耨多罗三藐三菩提心。五千菩萨得无生法忍。
金刚手菩萨大秘密主授记品第十六之一
　　尔时会中有诸菩萨咸起是念。此金刚手菩萨大秘密主。其何久近当得成就阿耨多罗三藐三菩提果邪。所居佛土当何名字。菩萨成佛复名何等。眷属圆满其数几何。
　　尔时世尊知诸菩萨心所念已。即时微笑。法尔诸佛现微笑时必有因缘。尔时世尊。从其面门放种种色广大光明。所谓青黄赤白红紫碧绿。其众色光普遍照曜无边世界乃至梵世。其光盘旋还来佛所右绕三匝。从佛世尊顶门而入。
　　尔时寂慧菩萨摩诃萨。即于佛前合掌虔恭。以妙伽陀而伸请问。
　　如金色光妙无垢　　寂静月面体凝然
　　破暗最上日光明　　人仙微笑今何为
　　安处寂定莲花相　　大悲震吼进力增
　　念智功德妙香薰　　善逝莲花笑何为
　　念如净器定如油　　悲炷然灯破三垢
　　妙慧光明息暗冥　　善逝智光笑何为
　　悲轮光明慧观察　　息除三垢灭诸冥
　　净开智眼利世间　　佛日妙光笑何为
　　佛知三有世间意　　遍照一切天人心
　　大仙慈眼视众生　　今何大仙现微笑
　　寂慧菩萨说伽陀已。
　　尔时世尊即告寂慧菩萨摩诃萨言。今此金刚手菩萨大秘密主。于此贤劫诸佛如来应供正等正觉所。持金刚杵作供养事。以利益心守护正法。今于我此秘密法中广大施作。普为无量一切众生。成熟最上菩提善根。于此贤劫乃至最后楼至如来法中隐没。即于极乐世界阿閦如来佛刹中生。而彼世界阿閦如来。为彼诸菩萨宣说秘密一百八印。时金刚手菩萨大秘密主。闻其所说。不假加行解入义趣。如理如实随顺所行。其后复于无量无数诸如来所。亲近恭敬尊重供养。彼彼佛所皆修梵行护持正法。广为无量俱胝那庾多百千众生。成熟阿耨多罗三藐三菩提法。而后复过殑伽沙数劫中。圆满菩提分法。而乃得成阿耨多罗三藐三菩提果。号金刚步如来应供正等正觉出现于世明行足善逝世间解无上士调御丈夫天人师佛世尊。世界名普净。劫名清妙。寂慧。而彼普净世界。金刚步如来刹土之中。安隐丰乐严净可观。天人炽盛菩萨广多。七宝具足殊妙庄严。七宝所谓金银琉璃砗磲码瑙珊瑚琥珀及赤珠宝。彼世界中周遍盈积。可八步量地平如掌。柔软复如迦左邻尼具诸乐触。建妙幡幢宝绳交络。天妙宝花处处垂下。最上精妙众香氛馥。空中自然奏诸音乐。无诸恶趣及众险难。如兜率天最胜受用。又彼世界随意所思。宫殿舍宇园林楼阁。饮食衣服众庄严具。皆悉具足随诸所用。皆与天人受用无异。受诸天人具大信解深信佛智。又彼世界亦复不闻声闻缘觉二乘名字。彼佛所说纯一清净大菩萨法。又彼金刚步如来。广多百千菩萨眷属。又彼世界不坏律仪。不减寿命不破戒行。不失正见。亦无颠狂聋哑跛伛謇吃犷恶斗竞缺减诸根等者。一切皆具二十八种天人胜相。而为庄严。彼佛如来寿八中劫。亦无天人中间夭逝。寂慧当知。彼金刚步如来。其如是等及余无量胜功德事。彼佛世尊随欲说法即放光明。彼诸众生见是光已。即知如来宣说妙法。若有众生互起思念。欲诣佛所瞻仰听法。即以彼佛神通智力所加持故。寻至佛所。或有以自神力至佛所者。即时天人大众咸来集会。时彼世尊踊身空中。高百千多罗树。时四大洲悉见如来广大身相。又十方世界悉闻震发显示如来清净妙音。一切众生闻者适悦。又复如来为诸菩萨说正法时。无一众生于其如来宣说之法有所违背。彼诸众生皆悉利根开明知解。又彼世界而无王者。唯佛世尊金刚步如来最上法王。又彼世界一切众生无我无执。
　　复次寂慧。又彼金刚步如来。于彼刹中诸天人所欲行乞食。彼时若天若人即见如来圣像住在其前执持应器。彼诸天人见圣像已。各欲奉上如来清净饮食。及随意乐所欲方处座卧之具。百味食等皆悉严备。彼佛知时随受所施。佛受施已即出其舍。还复如来所止僧坊。诸菩萨众亦复随应入三摩地。
　　寂慧当知。彼佛如来所住世界。具如是等及余无量胜功德事。是故名为普净世界。
佛说如来不思议秘密大乘经卷第十四
金刚手菩萨大秘密主授记品第十六之二
　　尔时世尊。为金刚手菩萨大秘密主。当授记时会中有二万人。发阿耨多罗三藐三菩提心。皆愿生彼普净世界金刚步如来刹土之中。
　　尔时金刚手菩萨大秘密主。闻佛世尊与授记已。心生庆快踊跃欢喜。即以金刚杵掷虚空中。当其戏掷金刚杵时。而此三千大千世界六种震动。天雨众华鼓奏音乐。复于一切众会。右手自然皆出种种妙色最上华鬘。
　　尔时金刚手菩萨大秘密主。即于佛前合掌谛诚。说伽陀曰。
　　广博大法王　　无尽妙法藏
　　欲为利世间　　善分别诸法
　　已于诸法中　　舍除吝惜意
　　随法依法修　　善住我归命
　　佛清净大士　　圆满清净行
　　功德王名称　　遍闻于三界
　　能于三世中　　常持无尽智
　　平等善所行　　顶礼无障碍
　　月光极圆净　　遍净复清净
　　日光极光明　　妙光胜光聚
　　梵音极妙音　　净音深妙响
　　三宝胜金光　　故我今顶礼
　　常现净妙身　　亦无身系属
　　常说妙语言　　离语言分别
　　虽为大法师　　不生于法想
　　解脱诸众生　　而无众生想
　　世间何所作　　能报佛大恩
　　功德胜利中　　唯出家能报
　　诸闻佛教授　　无异法可转
　　随所受法门　　真修如理作
　　尔时金刚手菩萨大秘密主。并余一切在会大众。各以所持众妙华鬘散于佛上。以佛威神力故所散华鬘。即时普遍此三千大千世界。皆现众妙华鬘庄严周匝。盈积可八步量。
无二无说品第十七
　　尔时寂慧菩萨摩诃萨前白金刚手菩萨大秘密主言。秘密主。世尊如来授仁者记邪。金刚手言。善男子。佛授我记如梦自性。寂慧言。今汝授记有何所得。金刚手言。无所得故而我得记。寂慧言。何法无所得。金刚手言。我人众生寿者悉无所得。彼蕴处界亦无所得。乃至若善不善。有罪无罪有漏无漏。世间出世间。有为无为若染若净。生死涅槃皆无所得。寂慧言。若法无所得。云何是中有授记乎。金刚手言。由无所得故。即于是中以通达智而乃授记。寂慧言。智何有二而可观邪。金刚手言。若有二可观即无授记可得。然以彼智无二可观。是故诸菩萨。于无二智中如是授记。寂慧言。若智无二可观者。复云何有能记所记邪。金刚手言。若能记若所记。以平等性于无二际中悉无所得。寂慧言。秘密主。无二际中云何有记。金刚手言。若彼际如是即是无二际。即于彼际中故如是授记。寂慧言。何名为际。复于何处而得授记。金刚手言。我际处授记。众生际处寿者际处人际处授记。寂慧言。且我际处复在何处。金刚手言。我际处者。即是如来解脱际处。寂慧言。如来解脱际处而在何处。金刚手言。如来解脱际处。在无明有爱际处。寂慧言。无明有爱际处复在何处。金刚手言。在毕竟无生无起际处。寂慧言。毕竟无生无起际复在何处。金刚手言。在无表了处。寂慧言。若无表了有何开示。金刚手言。若有开示即非无表了。寂慧言。云何无开示。金刚手言。诸有所表悉无开示。寂慧言。若无开示何有教令。金刚手言。若有教令即无开示。若无开示即无教令。寂慧言。云何得教令。金刚手言。虽有表了即无所受。寂慧言。云何表了而无所受。金刚手言。若不著文字即无所受。寂慧言。云何不著文字。金刚手言。谓随顺义。寂慧言。此复云何是随顺义。金刚手言。谓即于义而无所见。寂慧言。云何于义无所见邪。金刚手言。若义非义。悉于是中求不可得。寂慧言。若于义非义求不可得者。即何所求邪。金刚手言。由于义非义求不可得故。即无法可求寂慧言。若无法可求者。即于一切悉无求邪。金刚手言。此中无有少法可求。何以故。以无法可求故。法即无法寂慧言。此中何者名为法邪。金刚手言。若法之声尚不可得。是中复何而有法邪。善男子如是应知。若言法者。谓于文字不着不行。是故说言一切诸法无言无说。善男子。若有人言有所说者。彼即非说。以非说故。彼即无法亦非如理。寂慧言。秘密主。若尔者。岂非如来诸所说法亦非说邪。金刚手言。寂慧。岂非我先曾为汝说。世尊如来不说一字。以无说故。如来即以神通愿力。随众生意示有所说。寂慧言。设有说者何过失邪。金刚手言。有所说者语业过失。寂慧言。彼语业者复何过失。金刚手言。文字思惟取着过失。寂慧言。此复何能离过失邪。金刚手言。一切法中。若有所说若无所说。悉无少法而可表了。无表了故即离过失。又复于己无所开示亦离过失。寂慧言。其过失者何为根本。金刚手言。彼过失者取为根本。寂慧言。取孰为本。金刚手言。执着为本。寂慧言。执着孰为本。金刚手言。虚妄分别为本。寂慧言。虚妄分别孰为本。金刚手言。增上所缘见为本。寂慧言。增上所缘见孰为本。金刚手言。色声香味触法。即是增上所缘根本。寂慧言。云何无所缘。金刚手言。爱不相续即无所缘。寂慧当知。如佛所说。一切法中若断于爱即无所缘。金刚手菩萨大秘密主说是法时。会中有五百苾刍得心解脱。二百菩萨得无生法忍。
</div>
    <div class="pagination">
<a href="佛说如来不思议秘密大乘经_page5.html">上一页</a><a href="佛说如来不思议秘密大乘经.html">1</a><a href="佛说如来不思议秘密大乘经_page2.html">2</a><a href="佛说如来不思议秘密大乘经_page3.html">3</a><a href="佛说如来不思议秘密大乘经_page4.html">4</a><a href="佛说如来不思议秘密大乘经_page5.html">5</a><span class="current-page">6</span><a href="佛说如来不思议秘密大乘经_page7.html">7</a><a href="佛说如来不思议秘密大乘经_page8.html">8</a><a href="佛说如来不思议秘密大乘经_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
