<!DOCTYPE html>
<html>
 <head>
  <meta charset="utf-8"/>
  <title>
   大方广菩萨藏文殊师利根本仪轨经 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广菩萨藏文殊师利根本仪轨经 - 第 4 页/共 5 页
  </h1>
  <div class="content">
   大方广菩萨藏文殊师利根本仪轨经卷第十一数珠仪则品第十二
　　尔时世尊释迦牟尼。观察诸净光天众。告妙吉祥童子言。妙吉祥汝今谛听。明真言行修行行人。为一切有情持诵真言。及诸经法平等成就法。数珠仪则一切真言。汝当谛听深心谛受。
　　尔时妙吉祥童子闻是说已。白世尊言善哉世尊。愿为说彼一切真言行。当令诸修行人及一切有情。闻如是已皆悉能令获得三昧。
　　尔时世尊告妙吉祥童子言。妙吉祥谛听谛听。我今为汝分别广说。所有一切乐真言行诸有情等。若能清净受持一心专精。于一切义皆得成就。我今说最初真言曰。
　　曩莫三满哆没驮(引)喃(引)阿进怛野(二合引)讷部(二合)哆噜闭赧(引)怛儞也(二合)他(引)唵(引)俱噜俱噜萨哩嚩(二合引)啰他(二合引)娑(引)驮野娑驮野萨哩嚩(二合)努瑟吒(二合)尾谟(引)贺儞誐誐曩(引)末罗湿吠(二合引)尾戍(引)驮野娑嚩(二合引)贺(引)
　　此真言若有行人。凡欲造作数珠。一切诸事所求清净。至于钻磨贯穿种种受持。凡所作事皆悉成就。初睹珠树将欲收取。先当加持彼树及拥护自身。须专注诚心念此真言三十七遍。然于树下眠宿一夜。以求前相善恶之应。彼人若于梦中。见彼非人现丑恶相。彼持课人如实知已。复更日日于晨朝时。往彼树下瞻观。或更不见彼欲所采之珠。此者乃是大不吉相。彼持课人速当远离彼树。往诣别处求吉祥树。珠树数种。第一金刚子。第二印捺啰子。第三菩提子。第四患子。及别树等子具足者。若得此等诸子树已。当先使同行人上树。若无同行人当自上树选最上枝有子具足者。念前真言加持之。彼上树人每上树时心不迷倒。乃至身及杪枝。直至收得其子。此为最上珠。我说此珠为最上用。得最上法成就。若至中枝获中等珠。得中法成就。若至下枝获下珠者。当成就最下果报。其子若是瘦屑。及有虫蚀皆不堪用。若得西枝子为珠者。得法成就当获财富。若得北枝子为珠者。当得圣贤爱重夜叉及一切部多皆悉降伏。至于天人乃至乾闼婆紧那罗罗刹等皆悉降伏。若依仪轨作诸事业。一切正事皆得增益。复得一切成就所求皆得。若得东枝复见彼枝有果见在。若得彼子为珠者。凡所修行持课行人得持明成就。作种种事皆得圆满。专心受持亦获长寿。若得南枝长而无叶。彼虽有子不可为珠。若为珠者害众生命。故彼持课人当一心远离。彼南枝若不长及有叶。彼或有子堪为珠者。彼持课人亦须舍离。何以故犹能杀冤家故。若舍而不取乃获福无量。若得下枝长而下指乃至入地。彼枝有子得为珠者。彼持课人当依仪轨专注受持。念诵者凡是地中山间。所有空窟有修罗住处。是持课人皆悉能入。与修罗男女同住于修罗宫中。经于一劫受最上快乐。初于树上得珠子已下树之时。彼持课人诵前真言而作拥护。当求清净之处次第成作。或自或他随心所欲。随彼远近乐住之处或恒住处。将欲办造。宜先一一清洁身心专注。然执取珠子钻持磨莹。一一逐件各念真言。或三遍或五遍或二十一遍。诵真言已智者说言。今为某事一一言述。咒愿毕已乃得珠体清净。复令童女合线。而用五色丝合色如花鬘。或三合或五合。随珠所受当须紧合。智者选子切须匀好不得朽损及与缺减。并须圆满仍细为上。彼菩提子金刚子印捺罗子患子等。及用别子一一拣选殊妙上等。彼持课人要当一心专注成办。此外或用金银真珠水精砗磲码瑙。及以珊瑚种种诸宝。或用最上摩尼宝等。必须圆满肥润勿令缺减。凡贯穿时摄心专注不得散乱。珠成之后所有求愿疾得灵应。若无前来诸色树子珍宝等物。祗用吉祥草结作亦得。珠数不定亦有三品。上品一百八。中品五十四。下品二十七。别有最上品当用一千八十为数。复有用金银铜铁鋀石铅锡等铸。或一种二种三种铸成。唯求坚牢圆满勿令缺减。仍须光明莹净如宝璎珞。凡持课行人当须持戒清净。然更就长流河水。及别净水清净澡浴竟。然将数珠先以净土揩摩后用水洗。然后复用五香水洗。复以上妙涂香及上色白栴檀香。及恭俱摩等香水摩拭竟。彼持课行人将此珠就诣佛像处。其佛像或塑或画。当求最上严饰第一等像释迦牟尼佛人天之师。依于佛言结其地界安置佛像。于彼佛前端身正坐。一心专注诵真言一千八十遍。或一百八遍。以两手捧奉上本师释迦牟尼佛。奉献佛竟。秖于佛前安置此珠。放此珠时如圆坛相。或如蛇盘相缠相。彼持课行人至夜。秖于佛前地上。布草眠宿以求前相。若于梦中得见佛及辟支佛声闻等相。彼人所求决定成就。若见童子。及见幼小童子种种相貌。复得施献数珠。彼持课人于陀罗尼得一切成就。或别见善相而于所求一切易得。
护摩品第十三
　　尔时世尊释迦牟尼佛。复观察诸净光天众。告妙吉祥童子言。妙吉祥今当广说妙真言句护摩等事最上仪则。若有依行得持明成就。所有安居火天微妙诸行最上仪则我今当说。云何彼一切行人持明修行等事。我今先说秘密火心真言曰。
　　唵乌底瑟姹(二合)贺哩冰誐罗路呬哆(引)乞叉(二合)祢呬捺那(引)波野吽[口　　癹]吒[口　　癹]吒萨哩嚩尾觐曩(二合)曩舍野萨嚩(二合引)贺(引)
　　妙吉祥此是火天最上心明。若有所作欲得一切成就。常当先须持念此大火天心明。三加持酥作护摩事。请于火天必能来降。若有行人依法修行作三种事。所谓息灾增益降伏等事。所使干湿柴木长短厚薄用不用法。凡息灾法当用无忧树柴。其柴可长一尺二尺厚可三指仍须润泽。依法使用必获吉祥。若是枯朽及与半烧。兼或虫蚀皆不堪用。或使叶者须得绿色及白色者。若是黑色及有半烧虫窍等。亦不可使用。作护摩炉亦不得太高。凡作炉处须选胜地清净之处。成就山间或河岸边或安居地。或寒林或空舍并可为作。或是深山顶空伽蓝大旷野处亦得。此等处是诸佛如来所说最上修行之处。选得处已。其地先须掘深一肘或三四肘已来。除去其中一切不祥之物。若是一生清净之地无诸杂秽。秖掘一肘已来。更求好土用填其内。其炉秖阔二肘。或圆或方或半月样。周回泥饰作莲华缘。于中间安三股金刚杵。安置杵已。仍备一切护摩所用之物。复作草座荐去坛一肘安置。持课行人于荐上坐作护摩事。彼人求最上事速成就者。先须自心决定不生疑虑。
　　若作息灾当面东坐。作增益者当面北坐。若作降伏当面南坐。彼持课人若欲所作成就者。常须持诵勿令间断。作护摩时。使用尾罗树柴阿哩迦柴。布罗叉柴儞乞噜驮柴。如上诸木皆须润湿。为息灾增益等用。若作降伏用干枯者。若阿摩树柴及一头尖者。一切皆不得用。若作增益息灾等事。无湿柴者即用乾者。用时即使软嫰青吉祥草周遍缠裹。绿色柔润如孔雀颈。如是法则以为恒式。其草若赤及干枯者亦不得用。若使用者我说此人获无量罪。作护摩时求恒常清净无虫之水以为洒净。当周遍洒三匝已着火天处。复以草一握已来为一束。着近手处要点火。其未着不得口吹。及用触衣触叶及用手等。扇火须用扇子及清净衣物扇火。其火着已持课行人。为护摩等引三遍时得洒净。以右手作护摩取团食三掷。并酥乳食等掷献已。诵根本真言。礼本师释迦牟尼佛。及一切佛随意作礼。次持诵火天心真言一七遍请彼火天。复以上妙香花献请。彼持诵人与智者坐位坐。更不别用真言。先以稻谷花蜜酪等相和。揾湿柴三片作护摩火天。若为增益事及真言事。当揾两头。将欲作法事诵真言或一洛叉。或一千八或一百八。自初起首持诵。一诵一掷柴物入火。直至数满不得间断。所使柴及酪乳蜜等须预备办。临事不得阙用。作护摩者先须知火烟焰色相。吉祥成就不成就法。若作息灾护摩者。火焰炽盛复一聚者。兼得无烟者是吉祥相。增益亦然。有烟者降伏法非吉祥相。佛所不护。若是息灾得火焰白色。是最上吉祥之相。所作成就得真言成就。若赤色者得增益成就。若是烟作赤黑色者。亦得三种成就。若作云色及种种相。彼所作事及真言皆不能成就。其火焰炽盛时。于中或见大地色及种种相。复如初起首依法。复作持诵及护摩等。如吉相现当得真言成就。先所说曼拏罗仪则及作护摩。请召发遣火天等事所有真言。皆是过去诸佛如来亲所宣说。若有行人能于彼佛像前。以猛利心不生疑虑。诵彼真言如数满足决定成就。彼持课行人若是身边。先有世间一切罪业不清净事。佛未加护当须重重忏谢。诚心持诵后必能成就。若于像前心不间断。恒时持诵或作护摩。一切前事皆悉能知。当来获得菩萨位及五通天转轮圣王等。亦得为地下主。亦得为虚空长寿抱[摩　　也](切身)天。及得夜叉夜叉女及阿修罗众降伏。及能调伏诸鬼神等。及得诸大天。乃至菩萨摩诃萨十地之位。彼持课行人若恒持诵不间断及作护摩者。而于世间所作成就。至于增益息灾降伏三种之事。决定获得最上成就。得见果报中下品事不为难也。彼行人作护摩时。当结五髻印诵枳世儞真言。作一切事拥护自身。诵此真言七遍或八遍此为恒式。真言曰。
　　曩莫萨哩嚩(二合)没驮冒地萨怛嚩(二合引)曩(引)摩钵啰(二合)底贺哆誐[帝　　孕](切身)誐哆(引)喃(引)怛[(仁-二+爾)　　也](切身)他(引)唵(引)入嚩(二合)罗底瑟吒(二合)吽(牛鸣音呼)噜噜尾湿嚩(二合)三婆嚩三婆吠(引)娑嚩(二合引)贺(引)
　　此真言用加持柴及花香涂香一切护摩物等。二遍或七遍。掷入火炉一诵一掷。乃至洒净水亦须加持。凡所作念诵护摩一切诸事。依起首次第不失当求成就。先结五髻大印。及诵枳世儞真言。而作拥护起首诵持。当获一切成就智。若或得见祥瑞及妙善声。彼人得成就真言施愿彼诸行人先所求事。作诵持真言者。彼人当得一切成就。若护摩中得鼓音殊胜妙声。彼持诵人得说护摩事一切处成就。若复有祥瑞殊胜妙音飞禽种种声相。我说此声是善吉祥。复闻诸天适悦种种言音。及现天盖幢幡天女庄严之相。及得阏伽满瓶之瑞。乃至复见世间最上无数色相。此是种种真言法成就之相。
曼拏罗成就法大轮一字明王画像仪则品第十四
　　尔时世尊复观察净光天众。告妙吉祥童子言。汝妙吉祥有秘密明成就法。是一切真言中大真言智如来法藏法云。入一切真言自性虚空。于世间出世间为最上师。妙吉祥譬如如来正等正觉调御丈夫天人师佛世尊。于一切有情中为最尊第一之师。童子如是一切真言中。此明王为第一。乃是过去恒河沙等无数如来最上之说。佛世尊宝幢如来。内心最上秘密一切吉祥法。诸佛赞叹能施一切众生无畏。灭一切罪令一切众生所愿圆满。云何世尊释迦牟尼眉间毫相放大光明。请召十方一切如来。彼光所照十方上下一切佛刹。彼中依住一切众生。蒙光所照皆受快乐。其光复还入世尊释迦牟尼佛顶。世尊顶上大光焰相。普遍照耀一切众生。出忿怒大力种种色相圆光庄严身大轮一字王明王。出已光照一切虚空上下一切明王。复有百千俱胝那由他眷属围绕。以一切世间出世间供养。奉献赞叹大轮明王。为一切真言力安住一切佛。安住一切十地菩萨。以最上宝满一切虚空上下悉皆庄严。复以大摩尼宝庄严身。化百千俱胝那由他种种相光净端严。自称说一字声。放大光明焰大光明。于世尊释迦牟尼佛上面前虚空中瞻敬而住。而彼光明照净光天一切大众。
　　尔时世尊释迦牟尼佛言。我此大轮一字明。是一切宝幢如来内心最上秘密能于彼佛像前以猛利心。不生疑虑诵彼真言。如数满足决定成就。彼持课行人若是身边。先有世间一切罪业不清净事。佛未加护。当须重重忏谢诚心持诵。后必能得成就。若于像前心不间断。恒时持诵或作护摩一切前事。皆悉能知。当来获得菩萨位。及五通天转轮圣王等。亦得为地下主。亦得为虚空长寿抱[摩　　也](切身)天。及得夜叉夜叉女。及阿修罗众降伏。及能调伏诸鬼神等。及得诸大天。乃至菩萨摩诃萨十地之位。彼持课行人若恒持诵不间断及作护摩者。而于世间所作成就。至于增益息灾降伏三种之事。决定获得最上成就。得见果报中下品事不为难也。彼行人作护摩时当结五髻印诵枳世儞真言作一切事拥护自身诵此真言七遍或八遍此为恒式真言曰。
　　曩莫萨哩嚩(二合)没驮冒地萨怛嚩(二合引)曩(引)摩钵啰(二合)底贺哆誐[帝　　孕](切身)誐哆(引)喃(引)怛[(仁-二+爾)　　也](切身)他(引)唵(引)入嚩(二合)罗底瑟咤(二合)吽(牛鸣音呼)噜噜尾湿嚩(二合)三婆嚩三婆吠(引)娑嚩(二合引)贺(引)
　　此真言用加持柴及花香涂香一切拥护。我于一切宝幢如来处。得彼娑陵捺啰王佛。无量寿佛努钵啰娑贺佛。妙眼佛妙幢佛。花王佛苏闭那多佛。路迦牟尼佛金光佛等。及一切过去应正等觉。悉皆随喜宣说彼一字大轮明。彼明云何所谓唵部林(二合)妙吉祥此是一切如来第一微妙内心。名大吉祥大轮一字明。若有求者得一切真言成就。汝妙吉祥此最上仪轨王。是一切真言最上秘密敕。若持诵者所有一切业障皆得清净。诵者当先诵三洛叉遍数满足时。童子汝此仪轨王。于一切世出世一切法一切真言仪轨皆得成就。若作拥护能隐身。入一切部多中无所障碍。于世间出世间不能为害。
　　尔时世尊释迦牟尼佛。说是大轮一字明王持诵仪轨时。三千大千一切世界六种震动。光照一切佛刹。彼诸佛刹一切如来。悉皆集会彼净光天众会而坐。彼一切佛刹所有众生之类光所照者。得大福德及得声闻辟支佛。乃至令得菩萨十地不退转位。乃至无上正等正觉。复有无量无边世界无数众生。在于地狱饿鬼傍生苦趣住者。蒙彼大明王大光明所照触者。皆得苦恼解脱。受大快乐欢喜无量。当来决定获得三乘之位。
　　尔时世尊释迦牟尼佛。复观察彼大众。告妙吉祥童子言。童子谛听此大轮明王。有大力势一切无畏。凡持诵行人所愿圆满。得入一切真言法广大仪轨。能得一切真言成就。能令众生具足平等。有大精进解诸方便。成最上智趣于菩提。坐于道场得大涅盘。
　　复次说广大画像仪则曼拏罗成就法。若有如前安住真言行人。求成就大轮明王未曾有法。于一切真言最上自在有大力势。能满一切所愿。能破坏世间一切灾难如佛现世。若求中下品事。一切成就得大安乐。极善寂静破诸罪业。童子此大轮明王。于诸世间是天中天最上佛日。名一切法自性智真如际最上仪轨。凡所行人宜应谛受。若欲画者先当以正心专注。求最上白氎匀细新好鲜白无垢。凡蚕丝所织皆不得用。其[疊　　毛]阔一肘长二肘。若无当用树皮无虫蚀者。所求画人必须长者清净之士。不得酬价所索便与。起首画日。须就三长月吉祥之日。画人当先沐浴清净着鲜洁衣。内外相应淳善专注。仍与受三归五戒然后起首。先画本尊佛相。身如金色圆光周遍。坐于大宝山大宝龛中。广博相称。而用真珠杂宝璎珞宝鬘庄严。周遍内外众宝严饰。于佛顶上独画伞盖。以众宝庄严。盖上画二飞仙持盖。于佛右边画于行人。其宝山根下周回四面画大海水。山从海出。像前周遍。画曩誐枳娑罗花奔曩誐花。嚩俱罗花喻体迦花。摩罗迦花俱苏摩花。必哩焰虞花俱噜嚩花。印捺嚩蓝花燥誐地花。奔拏哩迦等种种花卉。复以如是等花及众妙香。和合作阏伽奉献供养。所画本尊当如迦尼迦花瞻卜迦花色相具足。或如金色殊妙无比。或画宝胜佛或画大福最上宝幢牟尼佛得一切法宝自在佛。于大宝山大宝龛中结跏趺坐。用优钵啰花庄严宝龛。彼佛面相慈悲端严。作说法印施无畏相。于龛外画持诵人。偏袒右肩右膝着地。手执香炉瞻仰供养。山根四面画大海水山从海出。此画像彼持诵人。当依仪则如法念诵。作彼增益所求皆得。
　　我今说彼曼拏罗天。彼持诵人若持诵时。皆悉能解。所持诵真言恒须精熟。及得灌顶真言仪轨。妙吉祥此所说曼拏罗具足受灌顶法。此灌顶曼拏罗一切真言皆能知解。恒时持诵拥护自身。及拥护同行之人。灌顶大师阿阇梨必须戒行具足。有大智慧具福德相。身心柔软悲愍含识。恒为一切有情说于大乘。凡所摄受弟子不过八人多即远离。如前所说曼拏罗仪轨。皆是一切如来之所宣说。汝须敬重常所修行。
大方广菩萨藏文殊师利根本仪轨经卷第十二大轮明王画像仪则曼拏罗成就法品第十四之余
　　妙吉祥我今更说粉坛曼拏罗。可二肘作或四肘或八肘不越此仪。如前法度求河岸山顶。及别最上清净之处。擘画坛位作四方相开四门。四隅四缘方停端正。以五色粉作或间杂五色。种种色相微妙庄严。彼同事人当须殷勤专注。心无烦恼无罪业行。如法知事恒诵持者。默然依法起首。若作息灾增益。当于中心粉作大宝山大宝龛。龛中作大宝光幢如来。结跏趺坐转法轮相。于像前作三重供养。及作光焰印如法庄严。用彼光焰普遍盖覆。晃耀皆满于中。所粉本尊三界大师。如日初出喻恭俱摩花色。如轮王相头戴宝冠身着天衣。及种种殊妙花鬘庄严。作大笑面如大精进大力那罗延天。妙色端严非老非少。右手作嗅嚩俱罗华。左手持光焰炽盛轮。坐大宝山座翘一足垂一足。有光周遍火焰如火炽盛复如风吹。如是庄严已。彼持诵人于此像前。所有求愿一切成就。及得一切真言成就至于诸有情等若有烦恼及五逆罪犯诸禁戒。诸无智人造一切罪。若依法修行皆得解脱。若得见曼拏罗及持轮天尊。于一刹那间虔心随喜者。一切重罪皆得消灭。于曼拏罗东门。作芭蕉等庄严及作门额。于门外诵真言作洒净。及献果食香灯及五香花鬘等。皆最上精洁虔心郑重。于天尊前安最上殊胜贤瓶。不得触动。彼护摩炉如前仪则安置。然作护摩事所用柴。当用佉儞啰木波罗舍木。吉祥木优昙钵罗木。阿哩迦木阿波末哩誐木等。为柴作八千片或一千八十。复以胡麻及稻谷花。与酪相和讫作护摩事。彼行人就吉祥星日。先当澡浴着新净衣食三白食。如是清净已然作护摩。诵大轮一字明及作法事。依法满足所求大愿。悉皆获得大力具足一切无畏。若末劫时持诵行人恒持诵者。于世间及出世间一切事皆得成就。是大明力得大精进。乃至十力者及梵天帝释护世等。那罗延天日月天等。至于夜叉罗刹摩睺罗紧那罗誐噜拏摩多啰人。及仙人一切有情。所说真言皆得成就。彼如是等此中请召皆悉集会。若诵此大轮一字明王。能降伏一切部多。能召一切贤能。能得一切善师。及得一切有情信乐。若依法行如法画像。求河岸山顶最清净处安置。若欲作息灾增益者。凡是所用并先安置。持诵者于此像前。面东于草座上坐。专心持诵不得散乱。持诵声不得太高亦不得太低。若降伏部多速得成就。若慈心悲愍世间有情。所有忧苦逼迫无主无依。及在恶趣轮回诸苦者。为作救护皆得成就。但于像前一心思惟。想作人间所有最上供养而奉献之。复于像前依法作护摩事。以清净团食与白檀龙脑恭俱摩等香。合和作一百八团。以此食掷于火中而作供养。每一团一掷一诵真言。以佉儞啰木钵洛叉木。[(仁-二+爾)　　也](切身)誐鲁驮木波罗舍木。以此等木为柴。若无此等木可用别木。凡是虫蚀及干枯烂木皆不得用。一切有刺木亦不得用。若用者自获重罪。此广说一字真言仪轨。于一切真言中最上。于一切事使用得成无疑。至于请召此皆召得。若护摩事当用不洛叉优昙钵罗尼俱陀等柴。酥蜜酪等揾柴两头。专心作护摩。当为王家作护国事。若为求生天作护摩者。当用恭俱摩及白檀等。若求为持明天主作护摩者。用莲华三十六洛叉作护摩。后复作阏伽献佛。若得彼佛像上遍有光焰者。于彼必得为主。乃至得生梵天及色究竟天乃至阿修罗中。此后一切圣人中恒得为主。能破坏一切部多等。以精进力大坚固力得法成就。于持明天中恒得为王寿命一劫。命终之后决定趣于无上菩提。
　　又复有法略说。若用白莲华白檀同作护摩。一百洛叉数满功成。决定得见宝幢佛。得见佛已得五神通。获得长寿住一大劫时得近佛。复得见无量世界诸佛。于彼佛所恒作供养与佛同居。复有大宝世界彼有世尊。号最上牟尼最上第一宝幢如来。于中而住。彼持诵者得住彼中决定无疑。
　　又复有最上法。是如来最上之说。用曩誐枳婆罗花及龙脑白檀恭俱摩等和合。持诵者作护摩七十八洛叉。作护摩后所欲召请皆得来至。得天欢喜所求皆得。彼持诵人得佛摩顶。于摩顶间证七地菩萨位名真佛子。得授记已决证菩提。彼有知见皆从佛智修一切真言行。作大供养得五神通。于一念间作真言王具种种相。亦令他人具一切相乐法供养于一刹那中发菩提心。于诸佛刹百千世界皆能得到。得见彼佛及诸菩萨。亲近供养得闻法要。
　　又复有法若有行人。以清净心专注诚谛。以金银器或铜瓦器。盛酥燃灯满一洛叉。数定百千不剩不少。唯以男子为同执事。不得使女人执事彼灯。一一执持于佛大轮王前供养奉献一一皆遍。每一灯诵真言一遍不得少剩。如是供养竟。于刹那间得所求成就闻鼓音普遍吼声。有无数天众及佛菩萨。住虚空中赞言善哉善哉。汝诚智者善能修行。汝定不复沉沦苦海。获大安乐寂静无畏最上清净八正之道。善者所行汝已能行。必趣涅槃成于佛道。
　　复有法修真言行。求大轮一字相正觉所说。是最上行大智法用。儞摩树木作三股金刚杵。两头中间作其停分。常时安置像前。若持诵时执持一心专注。满十六洛叉或八洛叉。诵数满已得法成就。若得彼奉献供养及金刚杵上。遍有光焰炽盛者。彼持诵人能往梵世及别天界。于一切圣人中。得为主宰得为持明天。及得天上转轮王等。得转自身作种种相妙色端严。得延寿命住十中劫受尊胜快乐。又复以菩提心修平等行。远离苦趣一切罪业得为圣天。命终之后复来人间亦受大快乐。若是依法修行精进不退。决定当证菩提之果。
　　复有种种法。若为人作持诵供养。修此大轮王广大仪轨者。或求帝释转轮圣王持明天等诸殊胜事。当诚心专注一切成就。若已得先行法成就者。于一夜中结跏趺坐。持诵不断直至早晨者。彼人得五神通。若于尸陀林中守不坏尸。专心持诵一字明一夜不间断者。早晨得所作成就。又复若于尸陀林中。持诵忿怒大力一字明王六个月。得法成就者所求愿满。又复欲成就一切庄严具者。所谓白伞盖革屣耳环璎珞腕钏。乃至衣鹿皮衣天衣。净瓶齿木及兜鍪铠甲宝剑宝带。乃至数珠莲华等。世间一切庄严皆得成就。但于像前安前件种种物等。乃至宝庄严诸器仗等。当洒净持诵八洛叉遍。若得前件种种之物。皆有光焰出触持诵人者。是法得最上成就。随触之顷持诵之人获得神通。又复持诵人。或将泥土所造。庄严所成器仗之类。或有情众禽之类。乃至有想无想及种种界种种有命物类。及一切部多等。或自作或教他作。但于像前如前仪法。洒净持诵满六洛叉。乃至七洛叉遍诵数满已。若于彼种种物上。有光焰现触持诵人。彼人于所触之顷获得神通。亦得最上成就。能游四方得长寿快乐。转身复得生于天上。如是所作所求之事皆得成就。亦得大力明王无量欢喜。又复持诵之人。如是修行广大仪轨。求大明力速成就者。凡所作事必求清净。当用净人身心清净。远离愦闹好乐净处恒常安住。当用此人助修法事。得法成就者得上品之果。若用中下品人助修法事。复自无上品专精之心。所获果报秖成中下品事。若不为大事不作护摩。至于少时专心持诵者亦获福德。国王大人见者欢喜。若恒持诵罪障消除。此真言王若恒持诵。每日诵二遍或七八遍拥护自身。于一切处常获吉祥。若所著衣经三加持者。若有著者能除病苦。若加持三衣有患鬼病者。以衣触之病自除差。若有嗔怒之人。想彼面目而加持之。彼人若见嗔怒自息。若是部多恶众与人为害作恼乱者。但想彼恼之人面目。诵真言王三十遍。以自手口加持之。彼人自免无所伤害。若有人间一切婴孩。于睡眠食饮之间。或备摩多啰鬼等恒为惊怖恼乱者。以真言王加持六十遍。鬼自远离惊怖悉除。若或有人住江河边。恒持诵真言王者。水中鬼神有毒无毒之类一切不能为害。如是大地人间有种种之事。以大明加之无不获验。
　　若复有人恒诵持此真言王者。或于见受苦恼速得安乐。至于有大灾难亦速获消除。若以青莲华稻花及诸妙香。和蜜作护摩者。诵大轮明六百遍或一千八十遍者。亦得退冤家之难逼恼息除。若以摩利迦花白檀龙脑恭俱摩等作护摩者。当得鬼神敬爱。若恒诵持恒作护摩者。于一切事无不获得。至于三品灵验。在持诵之人心所专注及不专注。
一切法行义品第十五
　　尔时金刚手菩萨摩诃萨。于大众中从坐而起。绕佛三匝顶礼佛足。白世尊言善哉世尊。善能演说一切明最上真言相应大法云一切如来心大轮明王大仪轨法。令彼行人于一切义得圆满果。行无上道持诵护摩。入于三昧得因果相。现证大十力未曾有法。决定得坐菩提道场。善哉世尊惟愿说彼修真言行人求成就者。于彼梦中见吉祥相。于一切明而得成就。又复为彼行人与诸众生。作大饶益修诸法行。而梦中见吉祥相。知彼所作决定成就。世尊云何成就吉祥之瑞愿为演说。
　　尔时世尊释迦牟尼佛。告金刚手菩萨言。善哉善哉金刚手。汝大悲愍作夜叉王。为于世间众多有情利益安乐。复为诸修行人而问于我。彼于梦中见何祥瑞乃为吉祥。于一切明定获成就。金刚手谛听谛听汝善忆念。我今为汝一一宣说。金刚手我先说言。欲作法者先求清净无碍之处。所谓山中山顶山岩之处或河岸处。清净无碍作安居已。安置佛像献大供养。然后取三长月白月吉祥日。于夜初分用白檀龙脑恭俱摩等香合和。用佉儞啰木柴着火。于佛像前地上。离佛四肘坐。以团食一千作护摩。若大火焰清净无烟者。复以莲华八千作护摩。以白檀揾莲华护摩。后结宝座印献座。作护摩时。用火天根本真言。或用此真言。
　　曩莫三满哆没驮(引)喃(引)摩钵啰(二合)底贺哆舍娑曩(引)喃(引)怛[(仁-二+爾)　　也](切身)他(引)唵(引)俱摩(引)啰噜闭尼(引)捺哩舍(二合)野捺哩舍(二合)野阿(引)怛摩(二合)努(引)讷部(二合)底谟婆(引)缚野娑嚩(二合)半喃(二合)弭(引)儞吠(引)捺野野他(引)部旦吽吽颇吒颇吒娑嚩(二合引)贺(引)
　　此真言能为拥护。若作一切护摩事竟。求成就应吉祥前相者。当于像前不近不远布吉祥草。于夜初分不睡作相应观。想一切佛及菩萨等。分明见已顶礼忏悔。仍舍自身奉一切佛。然后以头向东随意而卧。若于夜初分时所得之梦。当知是阴所得。于第二分时所得之梦此阳所得。第三分时所得之梦是风所得。俱非吉祥。若是第四分时所得之梦此为真实。从阴所得梦者。如是见摩尼水精真珠璎珞之聚。或见大海大河大地处处水满。仍复流派浮于自身。或见水难水无边际乘屋而渡。或见雪山玉山水精山及见大雨。
　　又复见白伞盖众白庄严。及真珠网真珠盖及白象白马等。此梦是从阴所现。又复见白色人白衣白拂。及睹罗绵绢布白银及盐等。又复见沙糖菉豆油麻之类。如上之物或触或受。又复或梦食饼食粥。及酥乳油蜜种种所食之物。如上之类或触或食。又复见鞍马骑乘。或坐或卧或触或骑。如上种种之梦相似之类。皆是从阴所变。非是真实吉祥之应。于夜第二分时若梦见火。及大火焰炽照于四方及见闪电光照一切。此是阳之所变。又复见钵纳摩啰誐宝。及见种种宝皆如火色。又梦近火及复身触以致热恼。又梦吃黄色种种之食。又见天色昏暗不见日光。又见虚空兼及大地。乃至山石皆悉黄色。又见车马骑乘兼及大象。一切庄严皆作金色。或坐或卧及以手触。皆是从阳所得。又复见花鬘衣服及彼络腋。乃至自身悉皆金色有光有香。如是乃至梦见种种异相并皆黄色。此者皆是从阳所得。于夜第三分时梦见光明。照于虚空遍于四方。又梦大地广阔恒遍行履。又梦上树及上有刺之树。亦是从风所得。又梦吃苦物及一切辛辣之物。或复吃食果子。或生或熟亦皆辛辣。又复梦见急性之人。与之言语互相忤触。或见一切部多作舞。或见自身作舞。至于见种种恶相种种乱言。此者皆是从风所变。
　　又复有三种法合阴阳风三种。所谓贪嗔痴三种贪为阴嗔为阳痴为风。及杂乱极杂乱相。若乐于世法女人之相。是阴所生。乐于嗔恚多于斗诤是阳所生。痴者黑闇忘失乐多杂乱是风所生。如是诸梦境三法所生。凡求成就当随梦境之相。又随顺阴说众生色相。若人颜色鲜白端严光润。不愚不钝有智有慧执志不回。复多勇猛有道心恒爱语长寿命。最得阴人奉重。生遇吉星复生鱼宫。必主军兵为护国重臣。得大富贵所有求事。非离真言非因真言。随自业果当求成就。得成就已。求大福德求第一品事皆得成就。凡饮食自阴所发。一切恒不得食。又随顺阳说其行相。恒嗔之相色多黑瘦。好作恶事多为邪行。然有勇猛精进复有智力。多好朋友多学问。巧言说有道心。学业不退意多怨念。爱说嗔事多知世法。有我见于苦无畏。修真言行精进不退必得成就。所有求事随业得成。作降伏法速得成就。一切诵者皆来奉重。所有于他众生或杀或害或侵或夺。或为己或为他。然于法得成佛所不许。嗔相之人颜色多黑或紫色。或杂色或靘色或黄赤色。远离最上真金之色。此人若蝎宫生。是大曜阿室隶史星。或木星处生宜食素爱酸辛之味。寿命延长得宿命智。又复随顺风说众生行相。顺风之人身肢涩恶不太肥瘦性不聪明。志不决定多有忘失。住不恒所。多有涕唾便痢触秽处所。又贪食多病心好嫉妒。于诸有情多有嫌怨。或得为王多损佛法。生阴星之处难知真实。此人若恒持诵。作降伏敬爱求法必成。若有众生心发风狂迷倒之者。此人持诵制之便退。若作别善事业难得成就。前已说阴阳风三种所得梦境。又合贪嗔痴等三法所受身色。心性所好可修可作诸事业等若复于夜第四分时。得真实梦境一切真实。于诸事业咸得成就。
　　又复有多种宫事。所谓羊宫牛宫。男女宫蟹宫。师子宫秤宫。童女宫蝎宫。人马宫摩竭鱼宫。宝瓶宫鱼宫。天人宫阿修罗宫。乾闼婆夜叉等宫。乃至圣人等宫种种宫处。种种有情而应受生。禀种种形相有种种义业如来所说。彼求一切业果修行。得吉祥宫吉祥星相应者。当获广大果报。若无因业果报不成。若法义具足得真言成就。彼持诵人须具功德。知真如理分别因果此有功德此无功德。若具足业行得法成就。如前业行依法所说。乃是过去如来行业功德。为诸有情。求种种梦境见种种形相。获得祥瑞适意爱见。或复见彼障难形相大恶梦境。彼持诵人必有上中下品三种修习。应须以最上大精进力求彼成就。于决定事业。离成就不成就疑惑之见。求离障难者当更依法作彼观行。想四字大明童子。化作六面六臂大明王大忿怒之相。此明王形色如大焰摩菩萨。着豹皮衣蛇作庄严。手执利剑现大威力破诸障难。如日出世黑暗消除。所有一切作大障难诸恶部多。见此明王悉皆恐怖。不敢更作诸障难事。持诵行人障难悉除得法成就。六臂大明王说此除障大明大陀罗尼。彼诸部多及诸天众悉皆谛听。陀罗尼曰。
　　曩莫三满哆没驮(引)喃(引)摩钵啰(二合)底贺哆舍(引)娑曩(引)喃(引)怛[(仁-二+爾)　　也](切身)他(引)呬呬摩贺(引)骨噜(二合引)驮钐目佉沙吒左(二合引)啰拏萨哩嚩(二合)尾觐曩伽(引)哆迦吽吽(牛鸣音呼)紧唧啰(引)野悉尾曩(引)夜迦喏尾多(引)迦啰耨娑嚩(二合)半喃(二合)弭(引)曩(引)舍野罗护罗护三摩野摩努娑摩(二合)啰颇吒颇吒娑嚩(二合引)贺。
　　大忿怒明王说此陀罗尼已。所有一切作障难者。惊惧怖畏身心战动。是时妙吉祥童子。顶礼世尊释迦牟尼佛足。作礼敬已即入三昧。
　　尔时世尊释迦牟尼佛。观察彼净光天一切大众作如是言。汝等天众此忿怒明王有大威力。所有持诵行人。求一切世及出世间真言成就者。被部多等及恶众生作诸障难行不饶益者。彼忿怒王令其自族而调伏之不断其命。当令疾病受于苦恼。拥护诵者令得安住。兼获福德增长彼障难者若不顺其命。头破七分如阿梨树枝。
　　尔时世尊作是说时。彼妙吉祥童子即出三昧。佛告言童子汝所真言义深广大。诸仪轨中最上尊胜。此忿怒王大陀罗尼。于诸世间令持诵人心常忆念。于昼夜中息彼冤心障难自退。常自拥护所作成就。
大方广菩萨藏文殊师利根本仪轨经卷第十三一切法行义品第十五之余
　　我今复说善人相貌持诵修行。于真言行得成就义上中下品法。若复有人族望尊高。种姓清净身相殊异。色如真金头如伞盖。发色绀青面如满月。额相广平眉不杂乱。眼长而红睫不交杂。鼻如截筒唇色赤好。舌如莲叶牙齿齐白。髭相青密颏圆齶深。顶发右旋耳相垂下。有精神复勇猛爱语无嗔。少贪离欲常好清净。乐着妙衣好食上味。净行自居所言诚谛。归重三宝供养贤圣。孝顺父母悲愍有情。智慧高深复长寿命。修行决志精进不退。乐求菩萨摩诃萨位乃至无上正等觉位。斯等之人决定成就上品之法。必能了解一切仪轨甚深之义。又复有人或刹帝利。及婆罗门诸清净种族。人相具足身紫色或白色。胸臆圆满乳相高起。毛毫右旋大腹深脐。其腰广阔两肩平满。两腋两肋如师子王。手臂佣长筋脉不现。上下相称不矬不长。具勇猛心好秘密行。乐于持戒复好布施。言行真实悲愍一切。学法无畏恒乐世间出世间智。发菩提心常供养三宝。亦具大福德勤行精进修持不退。此之相人于中品法决定成就。又复有人种姓清净。身肢具足无缺无减。或紫色或白色。光泽肥好不大肥瘦。偏顺下分而有殊特。腰身广阔腿相圆满。胫膝上下不曲不戾。如鹿王踹。二隐密相具足圆满。足掌之内红色滋润。有吉祥轮相幢相门楼相。鱼相幡相优钵罗花相。如是诸相悉皆严好。又复好乐清净不杂恶人少贪嗔痴。有大福德常行慈愍。好行布施供养三宝。亦复供养三十三天。于世出世法精进修习。斯等相人于第三品法决定成就。又复有人发菩提心修菩提行。总具如上三品妙相。又具种种功德慈悲喜舍。勇猛精进修习大明大陀罗尼。志行不退无怖无畏。决定超越诸修行人。获得最上第一成就之法。
　　我前已说。持诵行人以宿福故具诸妙相。而于修行决定成就。又复有吉祥星宿吉祥时分。于一刹那一瞬息间。轮转天际临顾世间。所有众生于此时分生时遇者。有大吉祥获大福德。修诸大法决定成就若有众生无宿善根多恶业故。即于生时遇恶星宿。决定无福诸根缺减人相不具。所修大法决定不能得成就故。若复生时在于晨朝遇于鬼宿奎宿。张宿星宿。亢宿房宿。角宿毕宿昴宿等。及日初出同时临顾。此人所作所修皆得成就。又于晨朝及日中时兼在白月。遇金星木星水星。此等宿曜有大力势。临顾世间一切众生。于此之时人若生者。所修善业及修行持诵大明大陀罗尼。一切事业决定成就。又复此金星木星水星。随有一星与日与月。同居方所临顾生者。此人生后必大富贵寿命长远。得大自在一切见重。又复有人于日中后日没时生。而彼生者于此时分。多遇恶星临顾方所。恶星者所谓土星火星。罗睺星计都星。多啰星及黑暗哩瑟吒等星。如是等星亦非实恶。若是上上品人宿善根力。福慧具足生时遇者。于大福德转增威势。若是中品于善恶事各减其半。若是下品善根微劣及有宿业。如是之人生时遇者。无有福德兼无智慧。不修善业多贪嗔痴。又于此时遇天晦瞑。风雨暴恶电闪晃耀。雷霆大震雨雹俱下。于中云色或变红赤。斯皆大恶。若于生时遇着此者。其人诸根缺减颜貌丑陋。受身屈曲疮癞庄严。无主无依贫穷微贱。或受戒律违犯不守。圣贤悲愍伤其坠堕。如是之人于恶增上于善转退。一切吉祥全无少分。于诸修习真言行业。如盲聋人不见不闻。设遇闻见不能生信。如是之事说不可尽。又复如是众生以少福故。或被一切部多及摩多啰等诸恶鬼神。住于身中而作恼乱。复有众生归向三宝奉重贤圣。乃至于佛十地菩萨辟支声闻等处曾种善本。以贪嗔重故不得解脱。虽复有得生于天上。乃至得生无色界天尽三界际。未免轮回还复堕落。阎浮生聚亦复受身或愚或痴。又被部多及摩多啰等诸恶鬼神。住于身中而作恼乱。诸有智者及彼圣人。见此事已广说行相令彼持诵行人一一解了。彼持诵人以常诵大陀罗尼大明力故。诸鬼神等不能障碍。彼持诵人心不昏迷威德具足于陀罗尼得大自在。于此大地所有部多及哆啰等。住人身中作恼乱者。皆能呼召使来集现。各各令其如实自说。以陀罗尼力离彼人身。又复与彼说深妙法令其调伏。彼部多等去离人已。恒病之人而得解脱。以陀罗尼力调伏恶者增益善者。于善于恶而得自在。又前说阴阳风三种界。合贪嗔痴三种法。由贪嗔痴法不息灭故。令阴阳风而有增盛。又合地为四大。地与水合火与风合。又有虚空而为第五。于上之数人所恒知。彼医病人于四大界心生疑惑。身虽四大病从何生。若不从生病自谁有。于生不生起二种疑。为四大外别有所作。此人天人乃至非人。及诸有情所有增损。唯除过去现在未来三世诸佛正遍知觉。皆同所说无二无别。如是善恶随因得果。种种苦恼皆自业作。此下品人无福无依。诸非人类乃得其便。若是上品之人善力殊胜生合吉星。唯有奇特祥瑞之应。诸非人类及诸恶事悉皆远离。恒善寂静得大安乐。彼有所求大明大陀罗尼。最上仪轨速得成就。至于过去现在未来诸正遍知。于经法中说于世间最上第一无我之法。真如解脱最寂静句无上句。真言大陀罗尼一切仪轨成就之法。使诸行人得一切智智。我释迦牟尼佛所说。如是大仪轨法诸仪轨中王。若有情等依法修行。当得无病无尽句恒寂静句。无烦恼句菩提涅槃句。乃至一切真言句义三种菩提。一切智智所得因业诸仪轨中不能见闻。乃是佛菩萨等。为利益一切世间诸有情故所说所传。佛说如是广大真言王仪轨时。于三界中所有诸真言王无不降伏。若复牟尼月没世间空时佛教灭尽。此仪轨王乃住不行。妙吉祥童子此大力真言王仪轨佛所宣说。若有众生后时闻已。虔心信重志愿求者。于世间出世间诸所有法皆得成就。诸佛所说无虚妄说。若有行人于真言王。恒持诵者及乐护摩法者。彼同三世一切智智之所传授。安住真言王仪轨法中无疑。所有世间一切众生无有智慧。于善恶事非善恶事吉不吉事。于如是事生疑惑者。当为此等说于如来应正等觉。世出世间最上一切解脱之法。令作种种世间所重真言王法。为于一切众生之聚。妙吉祥童子汝所求。我说彼世间善恶之事及诸法要。但为利益一切众生。过去诸佛亦同所说。可使未来佛种不断。若持诵者于此所说一切智力。深生信重精进无疑。所行之行同一切智智。若持诵人于过去世。曾作诸恶业障未尽。而于今生所作事业不成就者。当依诸佛所说悔法志心忏悔。必得业障除灭。复更依法修行速得成就。或是愚迷之人。轮回业重不能依法忏悔修行。所作所求不能成就。于诸有情无由利乐。又复诸持诵人须修定业。若不修定不能趣入解脱之门。若能修定与法为缘。决定解脱速证菩提。
法义品第十六
　　尔时世尊释迦牟尼佛。复观察净光天。告妙吉祥童子言。汝妙吉祥谛听。彼夜叉王金刚手菩萨。于大众中问我画像法广大事业。我已先说又复问我一切真言行人所得之梦是善是恶。我为持诵之者说此一切梦应之时。彼夜叉王金刚手菩萨心喜合掌。以彼头顶礼我足已白言世尊。佛今所说利益世间及为于我。利益众生使得快乐。彼持诵者所得之梦。善恶行相所得功德。众生求作若有恒行。最上行业所得因果。并过去未来现在一切善恶及一切智。乃至所得无相无著无碍清净。最上真言相应善寂净句。及佛一切威力。及说行人持真言法行。禀上品形相与梦符契种种之事。彼夜叉王复言。最上师子释迦牟尼。于贤劫中第四成佛。坐树降魔现大威力。具大精进显大智慧。示大福德为世所尊。彼夜叉王金刚手菩萨。以如是言伸赞叹已。顶礼佛足还复本座默然而住。
　　尔时大智妙吉祥童子而发问言。释迦牟尼佛及过去佛。善哉世尊应正等觉。彼广大事智乃至众多有情。生处星宿善恶行相事智因果。及修行所求增益事业。彼持诵人心有所疑得成不成。乃至求世间福最尊最高自在快乐。求一切圣位乃至一切智智。惟愿世尊略而解说。
　　尔时世尊释迦牟尼佛。闻此说已为彼佛子。发清净梵音大精进法鼓之音。又如迦陵频伽微妙之音。告彼童子妙吉祥言。童子若有行人。为于世间利益一切求成就者。当须诚谛专注慈心悲愍。发大誓愿清净之心。如是之人为利他故决定成就。妙吉祥童子若彼行人。于最上大明大陀罗尼恒乐受持。彼人是转法轮降伏魔罗。得最上适悦。若复众生耳闻目睹心生爱乐。决定获得殊胜快乐。妙吉祥童子白佛言。如来威力及最上智无能知者。而彼佛子亦复如是。佛言妙吉祥。彼佛子若行此行得相应成就。至于一切世间最上之人。不能知其威德智力。乃至欲界天及色界无色界天。及彼天主亦不能知其威德智力。乃至初地至于十地亦皆不知。妙吉祥唯佛如来能了知故。汝妙吉祥最上仪轨。过去未来及彼现在一切诸佛皆同名故。若有闻者清净修行。无诸异缘摄心不乱。彼之行人得寂静住。得最上善趣所作上法无诸障碍。修真言行速得成就。求成佛道得大圆满。于菩提树若行若坐。为诸众生转于法轮。而此功德诸佛所说。妙吉祥汝之名号若有念者。佛说功德不可思议恒现威力。所有过去一切佛无数真言仪轨无能说者。汝清净妙吉祥童子。能说一切诸佛真言之行。童子汝以佛智教于一切。此净光天一切大众。皆随汝教无敢违者。
随业因果品第十七
　　尔时释迦牟尼佛。入一切如来神通变化三摩地。而于眉间放大光明。作青黄红白颇璃色等。照于十方诸佛刹土一切世界。于诸世界光明普照。于须臾间普召一切天诸宿曜。彼诸宿曜随召而至。到众会已礼敬而住。佛之光明威盖众会普遍照已还从世尊眉间而入。彼诸宿曜及其眷属。见佛世尊眉光入时。各各合掌战惧归命。须臾之间迷闷倒地。承佛慈力还自稣息。
　　尔时世尊释迦牟尼佛。告一切宿曜并诸眷属言。汝等勿怖诚心谛听。诸星宿天汝圣天众。我念众生愚痴无智不识我意。我欲如是诸众生等。于诸世间。起种种心修种种行利益自他。趣求如来第一金刚坚固之身。以迷倒故乐求人天阿修罗等。复入轮回旷野种种诸趣。随彼所作善恶之业。受于世间种种之身。所受之身无有主宰。若复所作最上为人天主。除随业缘余无所有。彼之业缘要假因生。彼因所生要从缘立。如是因缘互相和合。是生四大四大生蕴。趣无边行行趣他界。是故分别无量出生。后复命终以无智火。业风作故性皆烧燃。盖为不行平等三乘无碍之行。大乘长时作随因缘。中乘辟支佛行自为智不利他故。小乘声闻乐住断见。执心不回无别求趣。又复愚痴迷惑之时作种种业。住于世间求世间成就。若复于此寂静无病句无烦恼句。八正清净无碍之道。于如是法当勤修习。离于不善诸恶之业。彼自得住无碍三乘之行。又复告星宿天。彼息灾者有三种法。持诵行人修三种业得三种果。于此三种当须了知。又彼二种颠倒之业。亦得见三种族。彼复得见八种族。又复见一种族。一切真言住佛清净心寂静涅槃族。如是所说因业皆是真言之相。彼阴阳亦然。说为世间成就。彼如是所作之业所得因果。由如种谷见苗当知结实。彼成就法亦复如是。若得祥瑞定知成就。譬如白色说为最上。阴阳亦然。若吉祥合为诸具足。一切诸法皆是方便。唯以一业而为最上。彼若无业身无所住何得祥瑞。若具如是祥瑞行相及以生族。方知彼得种种善业若于相于业无所有者。而于中间无能知者。又如病人气力羸少。颜容瘦悴方知是患。又复见众生业得如是身。是善是恶果报祥瑞。说为生相星宿天。我先已说一切众生所生时节。及彼吉日随业所感合吉祥星。又见飞禽种种之相。复闻语言微妙之声。及于梦中得吉祥相。如是祥瑞因缘行相。彼持诵人于诸真言法中求成就者。当须了知是成就相。又须知一切障难诸不吉相。及恶梦寐诸星宿天。往昔过去娑陵捺啰王佛正遍知者。于菩提道场说大真言王破一切障难。及诸恶梦不祥等事皆得消灭。令得菩提一切智智。时彼魔王常兴恶心作诸障难。现彼种种大恶之相。令彼见者生大怖畏。于诸修行而令退屈。彼魔福力久时而住。彼持诵者以真言王。具佛威德大进精力大神通力于须臾间彼诸障难。消灭一切恶梦恶相及恶众生种种之事。星宿天汝当谛听。彼过去娑陵捺啰王如来。为调伏诸恶星宿及恶天魔。一切部多等并诸眷属。乃至地居二足四足。无足多足诸恶之类种种众生。以大真言王调伏教化令生善心。于他有情不生恼乱。汝当听说真言王曰。
　　曩莫三满哆没驮(引)喃(引)阿钵啰(二合)底贺哆舍(引)娑曩(引)喃(引)怛[(仁-二+爾)　　也](切身)他唵(引)佉佉佉呬佉呬吽吽入嚩(二合)啰入嚩(二合)啰钵啰(二合)入嚩(二合)啰钵啰(二合)入嚩(二合)啰底瑟姹(二合)底瑟姹(二合)瑟致哩(二合)颇吒颇吒。
　　佛言此真言王。名为大佛顶炽盛光。若有常持诵者。能消灭一切诸恶不吉祥事。能降伏一切部多。能破一切障难。能成就八十千种种吉祥之事。若诵持者于持诵时心不散乱。虔诚专注我天中天正等正觉。须臾之间到彼诸星宿天。及一切部多作恶之者所住之处。以大佛顶真言王无等精进力大精进力而降伏之。令彼作恶之者。见此无数大佛顶王怕怖无量。与诸眷属悉皆求入三摩地而为救护。
大方广菩萨藏文殊师利根本仪轨经卷第十四阴阳善恶征应品第十八
　　尔时世尊释迦牟尼佛。告一切世界所有一切十方住者一切大力最上诸宿曜天言。圣者汝当谛听。我今演说一切真言法义。有诸求成就者。兼承汝等宿曜之力当获成就。诸宿曜天今此妙吉祥大仪轨王教敕及诸仪轨。汝等当住亦当依行。
　　尔时世尊释迦牟尼佛。为利益一切众生说彼宿曜运行合于善恶。彼持诵行人于真言义。及一切智求成就者。或得成就及不成就事。星宿天若彼羊宫奎宿娄宿胃宿此三宿直。又合火星直日。彼持诵人于上中下三品之事。一切所求皆不成就。何以故缘彼恶星所障碍故。若复昴宿毕宿嘴宿参宿。井宿鬼宿柳宿星宿。张宿翼宿轸宿角宿。亢宿氐宿房宿心宿。尾宿箕宿斗宿牛宿女宿。如上众宿悉皆吉善。于持诵人而有利益。若危宿室宿壁宿此三宿直日。若为恶事当得成就。又复奎宿直日人若生者具大福德。有大勇猛及多所知。又若虚宿直日福德正行皆得成就。余有最上星宿。末法之时不为灾福。所谓帝洒野(二合)乌波波捺星。迦儞瑟吒(二合)星。儞瑟吒(二合)星。阿路迦星。部誐捺星。输婆捺星。阿儞噜驮星。夜输星。帝惹啰吒星。啰惹星及路迦星。如是众多星等数有六万四千。此星等于末法时彼无有力。我今所说大仪轨王。当有大力利益众生。而彼世间劫初成时。一切众生于虚空中自在行住。而于彼时无老无死。又彼之时无宿曜无日月。亦无时节亦无阴阳。亦无天人阿修罗等。又彼之时虽有众生未有族姓。人皆清净无善无恶。亦无所食亦无食者。亦无持斋亦无咒法。彼多众生但有世间之想。以过去业牵因堕于地不能飞空。是时便有所食便有贪吝。身既重浊大力乃失。是时便有日月星宿。遂分昼夜乃有时节及与阴阳。乃说天上人间胜劣有异。故有天人阿修罗等。我于尔时身为菩萨。见彼众生有如是已。心悲愍故而现异身。所谓现作仙人之身。或现梵王之身大自在天身。那罗延身迦楼罗身。乃至夜叉罗刹毗舍左等种种之身。于生生中为一切众生。恒常解说菩提行义。又复我于过去为菩萨时。世间一切众生。愚痴黑闇无智无慧。我为此等说于世间一切工巧技艺。阴阳算数围陀典籍。正法邪法戒律本行。乃至声明论等。我虽如是过去之世。为于世间说如此事。我亦无有所得所知。但为菩提及解脱等。如是虽在轮回中行。而彼轮回不能系缚。于是久久之间。乐求寂静涅盘无著无灭真正之句。常依于法修其因行。乃得自生之智。成解脱业得佛菩提。
　　又复过去为于菩提。由如饥馑于外道处。求脱轮回而不能得。于菩提道倍复甚难。我以乐行善业得自生智。复得涅盘依此修行。而恒说于诸论。诱喻众生得解脱成就。彼不知法人。被此轮回业缘长绳所缚。以此业力不能解脱善恶因果。我故说此一法阴阳星宿分于善恶。及说四护世等地水火风。而此四大和合所作。发生众生种种集因。而为彼时修真言行令得成就。彼持诵人专心护持修善破恶。于诸世间最尊最上。于末法时得真言成就。又令帝释及自在天等之所出现。于如是时。佛亦现汝大智妙吉祥童子相。行于世间悲愍一切众生。为令众生于时时中得法成就。妙吉祥有阴阳宿曜法二十八宿十二宫分各各分别。彼宿曜等与宫相合。随诸有情各各生处宫分之位彼宿曜等或行或住。或逆或顺生善恶果。若有众生生于羊宫合于娄宿胃宿。此等诸宿有力。最宜货易财宝丰溢。若彼具足遇者得富贵自在。若生时或值日没。彼人得恶事多历险难。受身瘦薄又好绮语。若生时见日作红色。及大地红色刹那瞬息之间。彼有重德。若复生背宿曜无所见者。是彼种种众生。丛杂生处杂行所生。亦得丛杂快乐富盛。又如是时生处。说三十种善恶果报。若火星直日是恶生处。然彼人大腹姿容润泽。长眼爱语又足心力。若木星直日卯时生者。及得日月星宿于昼夜分合其本位。乃是贤圣生处。若复生时宿曜逆倒。果感不实事多邪恶。若复生时得其正顺必感善果。于彼生地而得安住。若复身相白色是其上人。若有众生生于牛宫合于昴宿毕宿。此为上宫吉星所照。须臾之间而彼众生生者。得富贵吉祥忍辱具足。长寿多子丰饶财宝。复得为君主。此之生人作成就法。于须臾间而知善恶。若遇参宿有法知解。为世间人之所爱见。若遇昴宿者于三海中为主。若生时宿曜分明。得为一小国之主。若生时宿曜具足重重临照。得为大地主。或五年或十年处彼大位。
　　若于阴阳宫生合于婆里誐嚩星直日。又与嘴宿参宿井宿合日生者。此人痴愚善恶不分。好乐女人复多邪染。受身黑色或复紫色。然不悭吝好大舍财。若土星直日于此宫中生者。于彼日中或复夜中。随彼时分乃至须臾得值遇者。大富自在有大心力。其余善恶称量说之。
　　若于蟹宫合鬼宿柳宿生者。此所生人而有尊重是第一生处若得夜半时生是最上人。此人受身金色或紫色。清净吉祥殊妙有异兼有大智。若依法为因得一切义成就。至于大财大位皆不难得。
　　若于师子宫合于星宿张宿。及得太阳值日生者。此人有大勇猛复贪肉食亦复于深山险难之处。得为其王亦获自在。若具如上之事。及于彼处为王者。此决定是日出时生。
　　若于双女宫生合于翼宿及轸宿者。此人有勇猛好为盗心。常散乱乐行邪染。亦得为王或得为军主。若依此宫生者。或得木星合者。及得木为本命者此为最上。常得护持遇恶皆吉。若于秤宫合于角宿亢宿氐宿生者。此之生人注短仁义。此宫非善若得月照及得金土。同此宿分生者。又在夜初分生者。或得为王或有富贵。若人生时不定或不贵者。为性贪爱亦多嗔怒。若于禁咒好于饮博。亦得大人爱乐见重。
　　若人生于蝎宫。合房宿心宿尾宿生者又得火。星为本命。此人主慈。心学业成就。复多勇猛不怖危难能忍劳苦。若得于日中时生者。或得为王于大战阵决定得胜。若彼火星如童子形。一刹那间临照此宫。彼地彼时所有人主。而诞异子宜应护持。必具大智聪明多记孝顺有力。复好朋友寿命延长。若火星逆倒事即差异。
　　若人生于人马宫。合箕宿斗宿生者。及得木为本命。若人于午后及夜分生者。或求王位必破自族然后得成。当在中年而得富贵。虽得富贵须在小处。譬如人过中年如日过午。而于大位大财稍更难得。若是宿曜逆倒而见生之人。事宜种种差异。
　　若生于摩竭宫。合于牛宿女宿生者。及得土为本命。又或得在初夜及中夜早晨生者。又更别有大吉星曜。同照临者当得王位。又此人生处不择一切贵贱之族禀性柔和法主眼赤。受身紫色或黑色。有勇猛不怖畏。或得王位合在多水之国而为其主。然长寿能忍劳苦。若或星曜逆倒。所有之事而必差忒。
　　若人于宝瓶宫生。合于虚宿危宿生者。又得土为本命。此人若得生于夜分及早晨时。又得月或金星临照者。是人得恶业清净有大智慧。富贵自在受用快乐。如是星曜逆倒所临照人。得贫病苦恼。
　　若人生双鱼宫。合于室宿毕宿奎宿生者。又得金为本命。又在夜半及日中时。或过中少分已来生者。及得金星及别吉曜同照临者。法合梵行清净有大智慧。具最上善知法吉祥。此之生人身黄白色颜貌殊妙。禀性仁孝眷属和睦。凡所为事精进坚固。长寿大福一切称意。合于东小国为主。彼地少寒及地多卑湿。多居水中以宫分所主之故。若得土木临照此为最上。或得为大国主。若如是者此乃决定知其生时。宫中多有最上吉祥种种之星。
　　又复更说年月日时寿命之量。初一日至十五日为白月。十六日至三十日为黑月。二半月成一月。十二月为一年。于此一年分六时或分三时。末法之时人正寿命百岁于此寿量之数。亦或短或长中天不定。又复人间多有非人侵害寿命。行诸恶事而作惊怖。又彼天人阿修罗等。若行不善相斗战时。此时人间现诸恶相。所谓非时地动。忽作风雹闪电异常。天火黑烟处处皆起。是彼计都星作日月蚀。若有如是种种诸恶相现。所现之国必定众生感有重重疾病。饥馑夭柱国王崩丧。一切人民皆大忧惶。诸出家人亦大怖畏。
　　又复分别说诸地动。若复娄宿井宿星宿。此等宿日及宫分之地方所地动者。彼之国内盗贼恶人。处处皆起而为侵害。南方国王注有大灾。又复胃宿昂宿毕宿参宿。此等宿日及彼宫分有地动者。人民大怖及彼边方。一切恶人竞为贼盗。国外四境诸小王等。互相侵害而为冤家。病疾流行死者非数。又主西方国王崩丧。又复觜宿鬼宿柳宿张宿及彼翼宿。此等宿日及彼宫分若地动者。国内大乱人民不安。因彼饥馑互相侵夺。还被系缚受大苦恼。又复轸宿角宿亢宿氐宿房宿心宿。此等宿日及彼宿分有地动者。雪山周回遍有恶人。及儞波罗国境内边地一切小王。决定互相侵夺相杀。又复尾宿箕宿。此等宿日及彼宫分有地动者。于彼东方满城国乌吒国。迦摩噜国鑁誐罗国。如是诸国王等崩丧不疑。又矫拏国主侵犯他国。自致其病或复崩丧。又海岸及恒河岸住者。一切人民注有漂泛。及一切疾疫。
　　若斗宿牛宿女宿危宿室宿壁宿奎宿。此等宿日及宫分之地。若日中时有地动者。分野之地所有众山一切崩坏。彼北印土西印土南印土周回四境住者。互相侵夺有大灾起处处饥馑以至国破。若早晨动者国内灾息人民安乐。若上时有恶地动者。彼摩竭陀国中内外上人。皆受苦恼国王有难。若过午后或晚际若有动者。国境之内一切出家之人有病疾起。或疟病或疮疖等苦恼之事。七昼夜后灾沴乃退。若日过时地动者。四姓修行上人受苦恼事。或王及重臣知法者有灾。又或婆罗门刹帝利毗舍首陀。乃至最上工巧之人。于第一义善能分别了解及修行。乃至多闻多记之者皆得病苦。若晚后日没之时地动者。杂类畜生等疫死。若初夜分时地动者。及彼初夜前后动者。兼现不祥有大风雨及降大雹者。必有他兵侵扰逼夺大位。若初夜第二分时地动者。他兵入境自患腹病。及阳毒阴毒诸疾疫病乃至致死。自境人民逃亡异地。若夜第二分中间时地动及有大风者。帝宫之内楼阁台谢皆悉倾坏。及彼树木亦皆摧折。乃至城壁及寺舍殿堂。及以山间傍生住处皆悉破坏。若夜半时地动者。东方国主有子大灾兼彼国内人民饥馑。若过半夜后地动者。大地灾息一切安乐。若半夜后分地动者。中国王必病至崩后有苦恼恶事互相侵害。若夜第三分时动者凡是微贱之人而得快乐。唯蚊虻蛱蝶之类一切皆死唯得时熟。若早晨地动者国中有大火灾。若一切州日出时地动者。中国一切处贼起互有侵夺。乃至国中七日后有王崩丧若是过七日不定。若地动时或兼霹雳电光白色者。亦大不祥。若无地动恒常霹雳。电光白者吉善。若地动时电光赤色。有火及有黑烟者王当崩丧。若地动时霹雳。电光作黄色及黄赤杂间色者有大灾难。彼持诵人若于国中行时。闻美妙音有所魔难若闻鼓声美善者即善。若声恶者即恶。而彼地处有极恶事。将来必定有谷贵饥馑之事。若持诵之人行于人间。遇斯征祥及宿曜之者。宜以成就之法而为利益。若作法者。须求。吉善宿曜直日方可作法。吉善星者娄宿胃宿鬼宿室宿壁宿奎宿房宿。如上宿曜直日为最上吉善。若得此日修成就法有成就义。或结坛亦得。此宿曜中黄白色星直日最为上吉。若十五日及月尽日。或出往他处所为不成。亦不得作一切真言曼拏罗仪轨。必不得成就此日于真言必有魔难。若月一日三日五日及十三日十七日结坛吉。若作护摩求法成就者。若得吉日吉星当获成就。若得木星金星月星水星者吉。合此等吉星宜为一切事。常四日临照世间。所有大地作成就法处障难不成。诸恶解脱翻恶为善。今说时分之量。自一弹指至一百弹指为一初分时。四初分时为一中分时。四中分时为一移分时。四移分时为一日。倍此为一昼夜分。我今复说时分之量。入灭眴息最为疾速。以十入息为一灭分。十灭为一刹那分。十刹那为一须臾分。一百须臾为一昼夜分。彼知法者当须了知此时分之量。又复以一日分为三时。若作念诵护摩求成就者。所有坐卧洗浴及彼食饮。如是时分当须了知。又一昼一夜名为一日。十五日为半月。两半月为一月。阴阳者当了知。如是六月为罗睺障时。十二月为一年。十二年为大年。如是一切星曜及阿修罗。于此大年之中或顺或逆作诸善恶。又白月分十五日月满之时。罗睺阿修罗王现全蚀日月者。大地中有大刀兵会。当须了知如是之事。若现如是大恶相时。有无数障难。至末法后世间之人不修福事。是令日月全被障蚀。若于尾宿之分或日没之际。或月没之际或日月中时。如是之时蚀者。乃是罗睺阿修罗王影之所障。东方之王决定崩丧。必有东方边地之主而来侵害。若娄宿毕宿胃宿。此等星宿之分日月蚀者。彼乌姹国主及一切人生种种病。所谓阴病阳病风病及发众病。若星宿张宿翼宿轸宿亢宿氐宿。此等宿分若日月蚀者。亦决定罗睺为障。此东方罗拏国主鑁誐吒国及摩竭陀国等。王患眼病王子有大灾。仍有恶心怨家来集极甚怖畏。若参宿觜宿井宿鬼宿柳宿。如是星宿之分。若见日月蚀者。彼摩竭陀国王而被侵害。及忠臣乃至人民等。合有病苦怖畏之事。若房宿心宿之分若见蚀者。一切人民合有役病。一切上人有种种苦恼。及禁缚侵害之事。若箕宿斗宿女宿。如是之分有日蚀者。及月有赤晕者。彼地分定有饥馑。若斗宿牛宿室宿危宿。如是之分若有蚀者。是罗睺障蚀。一切人民有王所逼迫及贼盗之怖。及国界之内处处饥馑人民忧苦。若奎宿壁宿之分若有蚀者。若先月蚀后有日蚀者。于半月中摩竭陀国王位损失。今此所说大地动处。兼罗睺所现祯祥。星宿之分日月之蚀。于彼彼处国界之内。生起祯应作大灾难显其善恶。若地动处有烟起及大阴雨。若如是者五日。中部嚩国有大灾难。彼恒河北边一切人民疫病亡殁。乃至人王亦有崩丧。乃至雪山四周深山之内。彼有国土君主及大臣等。有种种忧苦崩丧。乃至王子妃后亦主亡殁。若星宿之分有地动。彼处有烟现无雨。过五日不晴。或多日人互不相见。及不见人所住处。彼人互相各大惊怖者。彼国及王俱说崩丧。若地动时或有霹雳惊怖一切。或有所说二三大恶。夜中或现白虹。若于白月时现白色乌。或见怪异飞禽。及不吉时节现飞禽怪异。彼之所在有大怖畏。复有二足四足无足多足。飞禽傍生之类而为怪者。令人大怖必有大祸。如是众多无数怪异。所现之时起诸灾难。所有如是善恶祯祥感应之事。无不皆因众生过去之时。所作所修之业。
大方广菩萨藏文殊师利根本仪轨经卷第十五略说大轮一字品第十九
　　尔时世尊释迦牟尼佛。复告诸宿曜天并诸眷属言。汝等谛听。此妙吉祥童子。真言仪轨灌顶曼拏罗法护摩仪则。汝等一切不得违犯。彼持诵行人于最上仪轨求明成就者。汝阴阳行步日辰星宿会遇之者。汝等宿曜勿令无智诸恶等辈而为障碍。当令佛法一切奉行。汝诸天众为作拥护。所有一切诸恶等辈。当须降伏发遣勿使得便。令诸行人依法而住。
　　尔时世尊释迦牟尼佛。入三摩地。名为出生一切佛顶消除一切众生诸恶障难。是时世尊释迦牟尼佛。入三摩地已。乃有十方世界一切如来。集诣净光天上来集会已。咸共观见世尊释迦牟尼佛在三摩地。是时诸佛各各前诣世尊释迦牟尼佛所。同声赞请世尊不可思议大威德者。以大无畏利益世间。善说一切真言仪轨。与诸如来所说无异。世尊彼佛顶大轮一字明王。具大精进有大力势最尊最上。于末法时能于世间作大利益。决定能破一切部多及恶星宿。乃至摩多啰等。起于恶心作障难者。当宜宣说。复为悲愍一切众生。又复拥护持诵行人令得如愿。彼佛顶大轮一字明王。具大精进一切自在。唯愿如来为利乐故。说彼明王及与仪轨。彼诸如来作是请已默然而住。
　　是时佛会及三千大千世界。佛神力故现大光明如大火聚。于诸世间光所照处。无一有情不快乐者。
　　尔时世尊释迦牟尼佛。周遍观察。告净光天所住一切天众。并一切声闻辟支佛等。及诸菩萨摩诃萨。乃至在会诸如来言。一切大众善听。此佛顶大轮一字明王仪轨。乃是一切如来无边威力无能胜最上大轮大明王。我今当说。
　　尔时佛言我三界大师。于末法时能调难调一切天龙夜叉。乾闼婆阿修罗紧曩罗摩睺罗伽等。乃至种种异类诸恶众生。所有供养及种种事。能令行人一切皆得。我说佛顶大轮一字明王。于末法时法欲灭时为法拥护。若有于此大轮一字明王得成就者。乃至于诸如来法欲灭时能为佛事。复能拥护诸佛如来一切法藏。汝诸天众及一切众生。当以深心谛听谛受。即说佛顶大轮一字明曰。
　　部林(二合)
　　天等此大轮一字明王。乃是诸佛世尊一切智智真言之相。住大悲行一切众生之师。为吉祥真言之主。此佛顶一字法界。如摩尼珠随色变异。佛说二种界谓有漏无漏界。如来之身具足相界。生于世间为有相尊。说有漏色身分法界无相。说为最上是无相界。为住大悲行于世间。而彼法界说为无漏分。诸天等此真言之相摩尼无异。一切智智亦复如是。而此真言诸佛皆说。若为大地一切之事皆能成就。我今略说。若能依法作一切事所求皆得。
　　复次此大轮佛顶一字明王。于佛灭后末法之时行于世间。为无能胜诸真言主。诸佛菩萨悉所受持。乃是过去佛菩萨等之所传说。此最上仪轨我今略说。若复所在有彼行人。专心持诵此大明者。于彼所在五由旬内地界之中。所有一切诸恶宿曜不能侵近。乃至一切诸恶不能为害。至于天人圣人亦不敢近。彼持诵者当自随意。若复更有他人。于世间出世间求成就者。彼人所有法则种种咒法悉能解除。或以吉祥草一把握已。诵真言八百遍。得数满已以刀截断或令自断。若为咒法彼皆得断。若以吉祥草缚为人。用红线系彼人必缚。若将瓦器咒八百遍。瓦器破坏彼亦破坏。若将芥子以人血染散于地上。复以迦尾啰木枝打彼人授打。先所说一切调伏法可依法作。若为息灾当以乳汁作护摩。用酥亦得。或增益法亦同此作。若作拳可禁一切真言。若欲解者心念自解。或欲求真言成就者。如彼禁成一切皆得成就。或求别仪轨成就者。同此亦得。若此真言成就。当用请召或用发遣。乃至拥护悉皆可得。至于隐身亦可能得。若不依咒敕事不成者。以酥蜜酪并脂麻合和。作护摩八千遍。一日三时至七日。必得成就必依咒敕。
　　若求成天人。用湿松木柴八百片。作护摩七夜得成。若为降龙用酥蜜酪作护摩来降。若降夜叉用酪饭作护摩来降。若降夜叉女所用亦然。若降一切乾闼婆。用无忧树木柴及必哩演虞木柴兼花。得降。及降夜叉女龙女等法同。若为星曜用白芥子。若为王事亦同。若为婆罗门用花。若为吠舍用酥乳酪。为首陀用糠及尘土。为女人用盐作护摩。若为童女用米绿豆同煮粥护摩。若以稻谷花并脂麻。和酥作护摩。得一切降伏。若一日三时作护摩满七日七夜。于一切事皆得如愿。如是作已如佛顶如来教彼天众。
　　尔时释迦牟尼佛。为于世间说清净法。告最上第一佛子言。妙吉祥大菩萨。我此所说大轮一字明王一分仪轨。广大尊胜如来天中天。若经劫数说不能尽。我今为利益诸众生故略而宣说。
　　尔时妙吉祥大菩萨。及十方一切诸如来等。于彼净光天上。请大无畏正等正觉两足之尊。为利益。末法一切众生故。请说如是广大无畏大明王真言所有仪则。速得成就。
略说一字大轮明王画像成就品第二十
　　尔时世尊释迦牟尼佛。观察净光天。告妙吉祥童子言。妙吉祥谛听。所有最上大轮一字明王仪轨先已广说。我今复为末法之时。懈怠众生钝根无智。不能修习广大仪法而求成就。今为悲愍诸众生故。更略宣说。同最上法当得成就。
　　妙吉祥童子。若有持诵行人求最上成就者。先求新帛不截茸线者。当去尘发令纯清净。以上妙彩色。画一切世间主最上法王调御丈夫二足世尊宝幢如来。转法轮相圆光晃耀周遍庄严。于佛前左面。画圣金刚手菩萨。次画梵王。有面画持鬘天人。次画持诵行人。于此像前每日三时。烧沉水香诵真言十洛叉。数圆满已然后成办诸法。若有行入求轮成就者。先用镔铁作轮。具十二辐。就三长月吉日起首。于像前一日三时烧沉水香。诵真言满十洛叉。数满毕已。于十五日献种种供养烧沉香。以手按轮诵真言。直至轮上光出。其功得成就。彼持诵人执轮为持明轮王。若他人于光出时得见者。彼人亦得神通。若人求伞盖成就者。作清净殊妙白伞盖。上安金轮。如法作已。于像前伞盖下。坐诵真言。直至自起日日三时烧沉香。诵真言十洛叉数满毕已。于十五日献种种供养。手擎伞盖诵真言。直至光焰出。手执得成持明大轮王。但是三长月。就五日或十五日皆得成就。于此成就之间。得了知一切法得一切神通。得诸佛菩萨护念得一切众生尊重。于世间中得千轮王为眷属。若有求佛顶成就者。当作杖可长一肘。用金银或铜或摩尼等作已手按诵真言直至光出。长受持得随意。为一切众生说法。寿命一大劫。或求宝瓶成就者。用金作瓶满盛五宝五谷五药用白缯盖口。于三长月吉日起首作法。于次月得成就。于彼瓶中所求皆得无尽。或求如意宝成就者。当以金作珠。或以玻胝迦珠。以白缯盖。如仪诵持得成就。于所思求皆得如愿。如是得住天人中。若有持佛无能胜真言。满一俱胝获得神通。身如净光天人寿命一大劫。世尊此佛顶王白伞盖等若诵十洛叉。凡所作事皆得成就。如是无能胜佛顶。依别经中仪轨。所作所求皆亦得成就。次以佛顶大轮诵十洛叉。能成一切真言明大轮王。若有求金刚杵成就者。当用赤檀作独股金刚杵。或作镔铁金刚杵。作成已于三长月十五日。先以五净水自洗浴讫。于像前献种种供养。燃酥灯一百盏。然后复以香水浴金刚杵讫。然以自身奉上诸佛菩萨。及此佛顶王白伞盖。及光聚等眷属。然更结界。自作拥护亦拥护同修行人。作拥护已。右手执金刚杵于像前坐。澄寂身心过夜初分。于夜第二分时专注虔诚诵真言。直至杵上光出。彼一切持明天及龙药叉。乃至一切天人皆来集会。赞叹迎请归于天上作天轮王。得身如金刚手菩萨金刚力等。于一刹那或须臾间。直上色究竟天上住寿一大劫。得见慈氏菩萨瞻礼听法。彼命终后随愿得生。或有求剑成就者。当求第一妙好之剑锋利无缺者。得已收掌先持戒。然后就善月吉日。于佛献大供养。手执如前诵法。直至光出是得成就。得成就已并及助伴皆得神通。复变自身如十五六岁。得飞行自在住寿一劫。或有求雄黄成就者。以无畏心于鬼宿直日。收买上好雄黄。不得酬价随索便与。得已于三昼夜净持戒行。复设食斋僧已求哀咒愿。如是作已更献种种供养。然酥灯一千盏。又三昼夜斋戒。于一切有情发慈悲心。以自身奉献诸佛并大菩萨。然诵真言加持雄黄。直至三种相现是法成就。所谓热相烟相光焰相。思惟如前某事成就。若热相成就者。以芥子大点于眉间。得一切天龙药叉部多毕舍遮等。住南瞻部洲者。常来拥护由如侍从寿命千岁。若烟出成就者。以芥子子大点眉间。得隐身成就。若欲入天龙之中隐身。即入得于一切隐身中为王。寿命三千岁。若光焰出用点眉间。得成持明天王。变身如天童子相端正第一。超过一切天人。并诸眷属皆得神通住寿一劫。命终之后生兜率天。若求三戟叉成就者。当用镔铁作三戟叉。先诵真言受持一年。后起一沙塔献大供养。别出众生食。施一切可受此食者。然结跏趺坐。右手执三戟叉。诵真言直至所座振动。百千光明出现是法成就。于须臾间转身。如第二大自在天为持明天王。面有三目具大神通威德自在。得大自在天及一切天人等来雨花供养。又得一切持明天及一切天人悉来雨花供养。彼天人等皆共围绕住寿一大劫。命终之后得生极乐世界。若有人见此成就之时。能瞻礼者亦获得神通。或是起恶心者。彼瞻视之间即皆自退。或有求尸成就者。于尸林中收一尸未损坏者。于遍身亦不得有瘢痕。仍须身肢具足者。得已用佉祢啰木四橛钉之。彼持诵人于尸上坐。用宝粖作护摩。掷粖入口中。彼尸从舌出如意宝。见宝出已收之。收得宝已成天轮王。或所欲诸般器仗。心所思惟皆悉能得。宝光明出照百由旬。皆悉晃耀得大随意。若寿命尽随乐得生。若生人间得四轮王位。命终之后复生无垢世界。复有尸成就法。当求如前不坏之尸。用四枣木橛钉之。掷粖入口中作护摩。得舌出已截取。收得已与一百眷属同得神通。住寿一中劫。居妙高山顶受大快乐。命终之后复生人间得大自在。若有求钩成就者。以吉祥草作钩可长一肘。作已取黑月一日夜。用五净水洗一夜。得洁净已。于佛并金刚手菩萨献大供养。燃酥灯一百盏。或求金刚钩亦然。以光聚白伞盖先自作拥护。依曼拏罗仪则结界。先加持橛诵七遍。然取四方下位钉之。结界讫。于夜第二分时一心专注结跏趺坐。以钩及香花并种种供养。礼拜奉献诸佛菩萨已。右手执钩诵真言。直至地狱一切有情。罪苦消灭已自得神通。再礼诸佛菩萨。礼已手执圣钩行。如天人一切天龙药叉等。遥见作礼住寿一劫。命终之后得见金刚手菩萨住金刚手宫。若求[巾　　(穴/登)]成就。若得光明出得天轮王。若求真言成就。诵彼大轮一字明。满一洛叉毕已。一夜清净身心无诸杂乱。献大供养已。用阿里迦木柴着火。用脂麻及酥蜜酪等。和作八千团作护摩。护摩毕真言王自来常如侍从。或有求大自在天成就者。于大自在天献大供养。以阿里迦木柴八千片。着火作护摩。彼大自在天即来。来时作大恶声不得惊怖。有言问行人何求。诵者白言大自在天我求一切明成就。天言如汝所求一切皆得。言讫不现。如是所求那罗延天。及大梵天等皆得如愿。先所说彼天等成就仪则。若作时先深自拥护。或有求降夜叉女。念彼夜叉女名七昼夜。用无忧树华作护摩。即来降伏。作七昼夜竟决定须来。来时或求作母。或求作姊妹或求作妻。或若不来得病头裂。或降龙女亦同夜叉女仪则。若降夜叉当三月用酪饭作护摩毕已。一夜身心清净不得杂乱。作大供养献佛。复出大众生食奉夜叉。但意中作念令彼夜叉降我。若以酥蜜奉和合八千团。近尼俱陀树作护摩。彼毗沙门等夜叉来现。当奉献阿里迦花阏伽水等。毗沙门问言欲何所求。诵者言当日日遣一夜叉来。当要役使我。于百由旬内凡有所须当随我愿。我所乐去处要当随意。及药成就所要皆作。彼报言一切皆得。或有求见金刚手菩萨得愿成就者。当先持诵精熟已依法修行。或三或七重重求法成就。于三长月十五日作大供养。奉献如来及献金刚手菩萨。斋设众僧。如是作已过夜初分。于夜第二分时澄心思惟。观想金刚手菩萨如在目前。以安息香丸如莲子大。作护摩成。夜一分时若得菩萨衣动。及地震动或闻雷声。是诸天人先来下降雨花。次金刚手菩萨与一切明王。及最上明王等眷属。乃至一切天龙药叉彦达缚紧那罗等。前后围绕来至诵所。菩萨来已。彼在地狱一切有情受大苦恼者。于一刹那顷皆得解脱。诵者得见菩萨祥瑞。便礼拜献阏伽水请菩萨住。彼菩萨乃谓诵者言汝求何事。诵者曰或求作天轮王。或求入修罗窟。或求一切天人中轮王。乃至求金刚身及菩萨住处亦得。至于求金刚手一切器仗。思惟之间悉得生出。住寿一大劫。命终之后得生金刚世界。乃至诸天悉得如愿。
大方广菩萨藏文殊师利根本仪轨经卷第十六略说一字大轮明王画像成就品第二十之余
　　如是略说仪则。所有金刚手仪则及观自在仪则。乃至求梵天大自在天等。世间出世间一切真言成就者。若不得成就。当以此真言同诵决定当得成就。若更不成就。当于如上大自在天等前。持诵七昼夜内须现。彼若不现头破七分。若求药成就者。或以酥及墨作点眼药。或求雄黄雌黄等成就。先得彼药已。然求人乳同磨作五丸。及与沉香白芥子等同丸。于日月直日作大供养。及出生供养彼日月天。若得芥子作声是最上第一成就。当得世间一切众生爱重。及世间一切降伏所求皆得。若得药有烟出。当于一切隐身中为王。寿命一中劫。若得光焰出。得变身如十五六童子。颜貌如日初出。得为天中王寿命一大劫。或求点眼药。用素噜(二合)丹惹曩药青莲花木香白檀香等。和合为药。于一赤铜器中盛。于太阴直日诵真言加持直至烟出。彼药点眼得神通及隐身。转身如欲色界天人之相。于一切隐身中为王。或求金刚杵。用镔铁作三股长十六指。或求剑等乃至三叉轮箭一切器仗。及衣钵革屣络腋等。当于二月十三日或十九日。于舍利塔所安像作大供养。燃酥灯百盏。复出生食供养已。于像前坐吉祥草。然后手执器仗及诸物等。诵真言直至振动。得一切天人中王。若得光出得天轮王。如金刚手等力寿命一大劫。命终生金刚世界。彼助伴等见者亦得神通。若求息灾作炉如莲花相。依法用湿柴着火作护摩。以满杓酥同着火为上。复以酥蜜酪食等作团数满八千。作护摩若三昼夜者。得身及助伴息灾。若七昼夜得一聚落息大灾难。若以舍儞啰木八千或优昙木亦得。以酥蜜酪和合作护摩。息一切灾及救天旱。若乞食先诵三洛叉数。就三长月十五日太阴直日起首。三昼夜专注身心清净无染。以黑牛乳汁作护摩。诵百遍已得安居。若以捺里嚩草和酥蜜酪。作护摩八千满十昼夜。得息中天兼得延寿。若加持幢及螺等。于军阵前执持吹作声。彼军若见若闻当自退散。若以五谷及诸香。作阏伽水满瓶。当加持八百遍。应有魔所执持作障难者。以水洗浴决定解脱。当得吉祥。若作曼拏罗以此水作灌顶者。灭一切罪。若被星曜执持者。当加持孔雀尾拂身当得除解。若眼病用加持水洗即差。若疟病加持线系即差。若诵真言与印同用。当破坏阿修罗禁锁。若以佉儞啰木湿柴八千片。两头揾酥蜜酪等作护摩。得大伏藏。若入海及河。以赤檀香揾莲花。百千掷入海及河中。得莲花为积聚。得大珍宝库藏使用无尽。若以吉祥果揾酥蜜酪。八千作护摩得大富贵。或求成天人当用湿沉香木柴。揾酥蜜酪八千。作护摩日三时满二十一昼夜。满已获得。若以酥蜜酪和合粳米作护摩。得夜叉调伏。又降伏夜叉用安悉香作丸。揾酥蜜酪护摩得成就。若降伏乾闼婆用乳香作护摩。降饿鬼用吉祥香作护摩。若紧曩罗用娑哩惹啰娑香作护摩。若为一切各各作障难。各逐所用物八百作护摩。满七日当得除灭。若求啰惹奉重。以上好白芥子和油八百。作护摩一日三时。满七昼夜成就。若面向日诵一洛叉。得灭一切罪。若求一切明增益成就者。当清斋以乌世啰草作形相已。用白花作供养。以乳汁八百遍作护摩。亦以乳汁洗浴烧沉香。诵真言得增益。若一作法得自拥护。第二作法得拥护他人。第三作法当拥护一聚落。若有被他禁咒损坏者。以乌世啰草作形相。以白花作供养。于佛顶王像前。以白芥子酥蜜酪等和。八千作护摩。彼为咒者解除。若不解除必当自损。若有持诵行人。于所持诵微少及有忘失者。取最上桦皮。用牛黄书彼明诵八百遍。于明王献大供养。以一字明同诵八千遍。于像前布吉祥草卧。于所求事梦中一一来说。或有求莲花成就。以赤檀香作莲花。于明王献大供养。于三昼夜清净专注已。右手执莲花诵真言。直至光焰出得天轮王。成无能胜行。命终之后生极乐世界。或求成金刚杵者。用白蚁土或沙土。作独股金刚杵。作已默然乞食心不疑虑。执金刚杵诵真言八十洛叉。以杵安白芥子中。取大阴直日诵真言。直至芥子作声是得成就。然诵者执此金刚杵已。能作一切事无不随意。欲破大山顶者。拟之即破。若拟龙龙即心破。可使河泉来潮一切龙毒指即消灭。或有魑魅恼乱有情者。心想即除。所有世间一切禁锁悉能破坏。此佛顶大轮成就独股金刚杵。凡有所作无有能障难者。每持诵时以决定心。依佛顶仪则持诵。恒先诵佛眼明。如是诵持皆得成就。若于本尊献莲华诵一洛叉。或入河海所要珍宝皆得。或献莲华诵三洛叉。得一切人尊重。若献莲华诵五洛叉。得南阎浮提人尊重。或欲入山窟。于窟前安像诵三洛叉。一切不能障碍入中无疑。于窟求圣药得已却出。或住其中一切不怖。乃至那罗延天轮亦能破坏。若于白月一日起首。一日三时持诵。以惹帝迦华着足大指下踏。诵真言直至足指光出。彼光回旋却入诵者身。彼诵人于一刹那间。转身如童子为天中王。并诸眷属皆得神通住寿一大劫。若于海岸边安像面西。以龙木柴烧火。以龙华一洛叉作护摩。海水来潮现诸祥瑞。不得怖畏直至海中。有一人出如婆罗门相。来问言欲我何作。诵者报言。降我每来之时。令作皆得遣。画地作千叶莲华。诵者于中坐。诵大明一千遍。地即破裂。诵者得神通得一千眷属。住寿一大劫得天中为王。身具光明照于他人。可五十由旬悉皆晃耀。或有于三长月白月一日起首。以惹帝华献佛顶诵一洛叉。直至佛顶光出入持诵者身中。于一刹那间得五神通。若诵十洛叉求证如如皆得成就。此佛顶若与彼明同诵。若召彼明决定得来。彼若不来当自破坏。此佛顶大轮一字真言。乃是如来真实最上秘密天上人间一切真言明王。亦是如来白伞盖及光聚等眷属。一切佛顶王成就仪轨诸佛顶王。于一切真言得用。当成就一切仪轨。是最上成就法。若于非处不得用。若用不得成就。或有欲开伏藏者。到彼处已。用白色贤瓶用白檀作水满盛。复以诸香作涂香涂瓶。诵八千遍已于伏藏处安置。若有伏藏彼地自裂。掘深一肘已来可见彼物。若有多人来者皆各见水。或有求师子成就者。以白蚁土捏作师子。用牛黄涂师子身。于座上安置作大供养。诵真言直至振动。是得成就。得成就已才乘师子。得转身如童子。与五眷属俱得神通。得为梵天寿命千岁。能往一切天中。若求象马牛等亦尔。若师子吼者震动一切天人之座。若或于莲华池侧。以莲华一洛叉作供养。得最上尊贵。一切所求得最上成就。此大轮佛顶王。若至帝释天帝释离座迎接。一切天人远见惊怖。于一由旬内一切天人隐除光明。此大轮佛顶王同于如来。天上人间一切仪轨王悉皆降伏。
一字根本心真言仪则品第二十一
　　尔时世尊释迦牟尼佛。复观察净光天一切天众。及菩萨辟支声闻等。告妙吉祥童子言。妙吉祥一切如来咸说此根本真实法藏。同如意宝为满世间一切愿故。而彼佛刹诸佛如来。入涅槃时及末法时法欲灭时。为令拥护如来一切真言之藏。童子汝真言仪轨王由如伏藏。能令一切众生各各平等意愿圆满。童子汝仪轨王。于诸如来仪轨王中得为第一。若有念此大轮一字明王。由如诵彼一切如来大明王已。童子汝一字仪轨王。是第一句是最上句。乃往过去六十二殑伽沙数劫。彼时有佛号无量寿智决定光明王如来应供正等觉明行足善逝世间解无上士调御丈夫天人师佛世尊。若有众生暂得闻此如来名者。消除五逆之罪。若有念此如来名者。决定当得无上菩提。何况更于真言。以决定心求成就者。若有一切持诵行人。欲得真言成就者。先当于此无量寿智决定王如来。作如是念言。归依世尊无量寿智决定王如来应供正等正觉。及无量光佛宝幢佛等一切如来。而于诸佛各各作礼已。随意诵真言所求皆得。若为增长福德。当念三如来名号及礼一切如来。决定获得无量福德。彼持诵行人若得真言成就者。于一切善法当得圆满。得菩萨位。当来决定获得无上菩提。得见无量寿智决定王如来应供正等正觉。此一字真言是一切如来心。于一切仪轨中最尊最上。能成就一切事业。妙吉祥汝仪轨王。最尊最上秘密甚深。为于世间作大利益。若是众生非佛弟子及无正心。不信如来所说之教。又于佛法而加毁谤者。此大乘仪轨不得传授。复有我慢恶人。不信如来所说经教。唯于声闻辟支佛而兴供养。如此人辈亦不得传授。此人于真言成就无有见分。若复有人发最上善心信于大乘。于佛菩萨心常供养。如此人辈是真行人。乃可传授此如来所说妙吉祥大轮一字王真言仪轨。而此真言能与快乐。此真言王是一切佛心。一切真言此中生出。复是过去六十七俱胝佛之所宣说。能为众生作大利益。常为众生灭诸罪业。常与众生断诸迷倒。当令安住真言妙觉法界之相。传此大力一字明王令久住世。为令法眼常观世间。此一字王能成就一切事。能除灭一切恶。若有依法作广大善事。常持诵一千八遍。决定获得种种吉祥。彼昔无量寿智决定王佛。说妙吉祥心[牟　　含]字种子义。兼乌字合为一号。与为种子流传世间。佛灭度后末法之时。依法念诵速得成就。彼无量寿智决定王如来。住彼佛刹名无量寿。于彼刹中住无量劫转妙法轮。而彼如来以此真言。付最上第一佛子大力大精进大勤勇菩萨。彼菩萨复付普贤。彼普贤付佛子妙吉祥。今我如来复为汝说此真言第一仪轨王。最上法王之所宣说。我为利益一切有情。复说佛名曩谟无量寿决定智王如来应正等觉。曩谟娑罗华王如来应正等觉。曩谟无量寿无量光如来应正等觉。乃至宝幢如来应正等觉。如是归命顶礼三遍。然后持诵一字真言。云何彼圣众。彼无量寿智决定王如来应正等觉说。无量寿世界中。为利益一切众生使得快乐。复悲愍未来众多众生。法末之后法欲灭时。有诸恶人毁谤三宝。为欲调伏如是之人。彼一切如来有第一佛子得大勤勇菩萨摩诃萨。复传普贤菩萨摩诃萨。彼普贤菩萨摩诃萨。传付妙吉祥童子。童子我今复为一切众生深生悲愍。复想未来法末之时法欲灭时。为令拥护如来法藏。令修如是最上真言仪轨。童子谛听。我今复说汝真言大力仪轨。若欲成就诸事业者。先于山上清净之处。诵真言三十洛叉为先行法。为令身心法行俱得纯熟。以乳为食默然持诵。不得于别真言法而起思想。当须发菩提心归命三尊清净持戒。复更请受菩萨戒。如是修清净已。方得作诸最上成就之法。欲作法者先求画人。心本清净兼与受戒。兼求上好第一彩色。如是得已方可作[巾　　(穴/登)]。其[巾　　(穴/登)]阔佛一肘量长四尺。如是作已。用檀香龙脑恭俱摩等香水洒净讫。其画人令洁净。食三白食着新净衣。取白月吉星直日或十五日。于日初出时起首画至午时。午后便住。日日如是直至毕手。其[巾　　(穴/登)]上先画无量寿世界。其地遍画诸宝莲华。或大青宝或颇胝迦宝大绿色宝。以如是宝上下严饰。中画大宝宫殿。幢幡伞盖诸供养具。皆悉殊妙复有光焰。各各覆上严丽。第一殿内中心画师子座。座上画无量寿智决定王如来作说法相。佛身红色光明四照。左边画宝优钵罗华座。座上画大勤勇菩萨摩诃萨作瞻仰如来相。右手执白拂左手持天果。作浅绿色光明普遍。以种种庄严而严饰之。右边画普贤菩萨摩诃萨。坐宝优钵罗华座身浅绿色。顶戴宝冠着上妙青衣。真珠璎珞宝鬘络腋。光焰普遍一切庄严。右边次画圣妙吉祥菩萨。坐宝优钵罗华座身黄金色。如童子相首有五髻。面目端严诸相具足。着妙青衣以真珠宝。而为璎珞及为络腋庄严身相。欢喜合掌瞻仰如来。次下画持诵行人。随自仪容庄严鲜洁。右膝着地手持莲华鬘。低头作奉献相。次前于[巾　　(穴/登)]角上右边画二佛。一名无量光二名福光。左边画二佛。一名娑罗华王二名宝幢。此四如来身如金色光明晃耀。坐白莲华座众华庄严。种种严饰微妙第一。结跏趺坐作说法相。于诸佛上画种种云。云中画一菩萨名为妙眼。身相具足光明普照。右手作施愿左手执袈裟角。如彼行相而于云中雨种种华。供养如来之相。此世尊无量寿智决定王如来应正等觉画[巾　　(穴/登)]仪则。与彼一字真言。及最上佛顶王大轮佛顶王力等精进等。不可思议广大功德最上之力。我已略说。我先广说一切佛顶王大轮一字所有仪轨。一切所作皆能成就。若有行人欲作成就之法。至于不修先行。所作念诵一切能成。何况于先行法而有功绩。凡有修持随喜得果。或求富贵一切皆得。若有于此世尊无量寿智决定王如来成就像前。虔心一随喜者。此人当来决定证得无上菩提。以此无量寿智决定王如来。及一切如来心威德故。此为一切佛顶大轮王。此为妙吉祥童子心一字大轮王。略说如来力不思议。威德不思议。神通变化不思议。若有行人作调伏法。或不修先行或不持戒。乃至食酒肉等亦得法成就。除不发菩提心及不信重乃至毁谤三宝。如是等人若作破坏并调伏法。必不能成。何况修中品上品之事。凡持诵人一持念拥护自身。二持念拥护他人。三持念作大拥护已。至于十地菩萨亦不能动。何况余力而能得动。若四持念可救一切众生诸苦恼事。若五持念已。观想佛世尊所求皆得。若于月星吉日。依法于佛菩萨像前。或经法及舍利塔前。先沐浴着新净衣。预持戒一昼夜。然后取无虫清净新水白香华等。于作法处地位作洒净。烧白檀香恭俱摩香龙脑香。烧如是等香作护摩法。若为刹帝利用阿湿嚩他湿柴着火。若为婆罗门用钵罗舍湿柴着火。若为毗舍用佉儞啰湿柴着火。若为首陀用阿波摩里誐湿柴着火。如是等皆随力。兼用稻谷华同作护摩。作降伏法最为第一。于后作法准此应知。若为降伏怨家。各随彼彼所用湿柴八千片作护摩。后用酥八千作护摩。后复捻灰掷彼恶心怨家安居方所。又掷灰时结佛顶大轮一字王印。更用优钵罗印得怨家退坏。或别有大灾难及有心苦恼事。以此得回。如是更有别事随意作法。如有病人与加持衣令着得身安乐。若加持眼药点眼。得一切人爱重。若面南加持七遍。一切怒面观察。皆悉善心爱重。或以华果及彼妙香。加持七遍奉与他人。彼人嗅之心自降重。或更有他人见者亦皆降重。一切病者及身疼痛。加持温水洗浴当得安乐。此调伏法于苦恼众生皆不得作。或无主无依之人。持诵者亦须悲愍。于女人愚人病人贫者苦恼者。乃至贱人及二根人皆不得作。若于上人有勇猛精进者。大悭贪者大财大力者极我慢者。如是人处可得为作。复有恶人毁谤贤善。坏乱正法偷盗他财。作诸恶事者亦可为作。复有不信一切真言。及相应法等恶心邪见。如是等处当可为作。若有归命三宝具正见。有道心处不得用作。复有法若有远离佛僧常作嗔怒。当于彼处掷灰加持自然回向。若是大力怨家亦可破坏。若有大灾难不得作此法。当作三七日内得成就法。可破逆一切怨家。初一七日彼得心烦。二七日已彼自受病。若至三七日彼自破坏远离。及去他处不相遇会。若有能作此法。如是一向为化众生。不为他故可得为作。若违佛意害于有情。作一切事佛所不许。诸佛所说种种大业黑白二果。若作黑不善丛杂之业。定得不善丛杂之报。持诵之人宜应远离丛杂黑业。当修清净善白之业。得成善白清净果报。若害众生当感地狱。彼持诵人当勤忆念断如是法。持诵之人远离杀生感最上报。当生天上得解脱乐。又持诵者若得真言成就。得天中天得一切智。为教化众生。起种种行修种种因。作千事业随意成就。若作调伏法专心念诵。依法护摩得下品成就。于中品法少许成就。但持诵法说上中下。若持诵最上得最上报。若持诵得中获中品报。若持诵下品得下品报。于护摩法亦说三种称量时节。凡持诵护摩当勤修习最上无等等事业。
大方广菩萨藏文殊师利根本仪轨经卷第十七妙吉祥心么字唵字成就法仪则品第二十二
　　尔时世尊释迦牟尼佛。复观察净光天众。告妙吉祥童子言。妙吉祥汝别有画像仪则成就法。能成就一切事业。妙吉祥汝一字心真言。或汝六字根本么字真言。或六字心。或唵字真言。如是等真言仪轨王。于佛灭后末法之时。佛刹空虚世间无主无人救度。此仪轨王为主救度令得安住。妙吉祥我今宣说仪轨次第。如前用不截茸线新帛清净无垢。长七肘阔三肘。以白檀龙脑水调彩色。画我世尊释迦牟尼佛。坐莲华座作说法。目观妙吉祥童子相。于右边次第。画妙财菩萨真实菩萨。圣无尽意菩萨妙吉祥童子。顶礼世尊相。左边次第。画普贤菩萨圣观自在菩萨贤护菩萨等。所有如来相好一一具足。诸菩萨相殊妙最上。佛菩萨身量随[巾　　(穴/登)]相称。其圣观自在及妙财二菩萨。手执白拂。诸余菩萨各各执华瞻仰如来。种种庄严微妙第一。于前下面画一地天。手捧宝匣从地涌出。半身出地半身不现。于上面空中画二天人。手持华鬘雨散天华。如上佛菩萨等。各有身光互相晃耀。内外辉映一一严洁。彩画毕已持此画像。就舍利塔所如法安置画像讫。彼持诵行人内外严洁心不散乱。于此像前面西而坐。诵妙吉祥心或根本等真言满一洛叉。自初起首直至成就。一日三时洗浴三时换衣。持戒清净默然乞食。或菜或果无诸荤杂。所乞得食分作四分。一分奉献三宝。一分奉献妙吉祥菩萨。一分施一切有情。一分充自食。勿令身心有所苦恼。发如来意为诸众生不起少心。独为自己作是观想求愿圆满。念真言献香华灯涂。乃至食等及沐浴诸圣。沐浴者以香水沐浴诸圣像影。然后于佛像前。以诸华香食等恒常供献。每献食供养先普献三宝。后献慈氏次观自在次普贤。乃至虚空藏。无尽意。月光童子。除盖障。圣金刚手。圣多罗。大孔雀明王。圣无能胜。佛母般若波罗蜜多。香华涂香食等。一切如是彼先献已。然后施从外一重地位。一切驼驴象马形作障碍者。以白蚁封土作彼形像。作形像已与种种饮食及菜果等。如是施已发遣远离。然后以吉祥草为座。座已发最上善心。念一切佛名号。然后只于测近清净处。布吉祥草于上卧。及吃食来往经行等。远离寻常诸卧具等。一日三时念佛名号及作观想。若是得见殊胜好梦。不得去他人处说。可于佛前言白。如是依次第速疾诵真言一洛叉。余时常读诵佛母般若波罗蜜多。若念诵时瞻仰妙吉祥童子。若作念诵莫令文句阙少。若遍数满足已然起作礼。复以种种供养献佛。如是仪则先行精熟已。持彼画像随于处所求诸成就。
　　此先行成已。复以白檀作妙吉祥菩萨坐莲华座。左手执佛母般若波罗蜜多经。右手执果。如是作已于殊胜清净之地。面西安置。于彼像前作护摩炉。为一切法作四方炉。深二尺。用五谷作泥饰护摩炉。如是仪则用阿湿嚩他木湿柴。或用无忧树木湿柴。以如是等柴着火。复用粳米和酥乳酪蜜等都盛一铜器中。然后柴真言八千遍。满杓作护摩。如是作已然后为所求事。取月一日起首作法。用尼俱陀树湿柴着火。得见无烟已。用真言请召火天。真言曰。
　　阿誐蹉贺里闭讷婆罗儞钵哆(二合)[口　　爾]贺嚩(二合)路呬哆叉祢呬捺捺(引)贺。
　　诵此真言三遍。请召护摩已。然后请召妙吉祥菩萨。真言曰。
　　阿誐蹉誐蹉俱摩(引)啰部多萨里嚩(二合)萨怛嚩(二合引)啰他(二合)母儞野(二合)睹憾娑贺焰迦啰波(二合)野献淡补瑟半度半左钵啰(二合)底仡里(二合)恨拏(二合)娑嚩(二合引)贺。
　　诵此真言伸请召已。献诸供养香华阏伽水等。然后作护摩七遍七掷团食。如是满七日。复用粳米油麻及酥乳等。作粥奉献及常自食足此。后决定得见妙吉祥童子。后用湿白檀长二指。作柴八千片作护摩。日日烧一百片至数满足。决定受人间最上施主供养。或用惹帝花一洛叉作护摩。决定得最上施主爱重。或以莲华一千。揾酥蜜酪作护摩。得大财宝。若以三弭木湿柴。着火油麻作护摩。得大财主。若早晨于河中以水作护摩。得一切人爱重。或以阿里迦木湿柴。揾酥蜜酪一洛叉作护摩。得千人受用丰足。或用阿波末里誐木湿柴作护摩。得一切病消除。或用有乳木柴柴着火。用油麻作团食一洛叉。作护摩所求皆得。若有国王求国土。用莲华一洛叉作护摩得愿满足。或用大麦一洛叉作护摩。得五谷受用无尽。或用安息香必里焰虞香。和酥作护摩得子息。若以惹帝华捻一一华。水中作护摩。以余华与人。彼人嗅之得爱重。或以供俱摩华麝香丁香口含之。念诵人所见皆爱重。或以胡椒诵八千遍已。口含作嗔怒言彼自爱重。若以结界得成隐身。若见怨家意念之怨心自息。若恒持诵得一切人爱重。若于早晨以惹帝华并净水。地上作护摩。得真言成就无敢违犯。若有怖畏者意念即除。若有怨怒者睹面自息。若为他人以一切香华作护摩彼获爱重。或以水诵七遍早晨饮。恶业苦恼决定除灭。或将清水诵七遍洗面。世间一切见者悉皆爱重。若加持华与人得彼人爱重。若以粳米作护摩一洛叉。得人间第一尊贵。以油麻及莲华一千作护摩得钱一千。若不酬价买。安息香并娑惹啰娑香及吉祥香等。与香水和合作护摩五日。六个月内得一千功德。若一七日三时。用曼陀罗华作护摩得牛。用阿里迦华得谷。用世里沙华得马。用无忧华得金。用尾部里多吉华得衣。又复若以惹帝花护摩。及诸上妙华。于水中作护摩。但心中所求一切上衣皆得。若加持眼药七遍点眼。贫者亦得大富。若于夜分坐持诵。于眠睡中得吉祥梦境。若求极贵人爱重者。求足下土。与白芥子油麻和合。作护摩七日。每日三时作必得。若求贵重之人爱重者。用婆罗怛迦和油麻。作护摩七日七夜获得。或求婆罗门爱重者。用乳粥并酥作护摩一切皆得。若欲毗舍爱重者。用大麦砂糖作护摩。若欲首陀爱重者。用团食作护摩即得。若为救病诵八百遍。摩病者顶一切得差。一切病加持线系身皆差。若瘿病加持白蚁土涂之即差。
  </div>
  <div class="pagination">
   <a href="大方广菩萨藏文殊师利根本仪轨经_page3.html">
    上一页
   </a>
   <a href="大方广菩萨藏文殊师利根本仪轨经.html">
    1
   </a>
   <a href="大方广菩萨藏文殊师利根本仪轨经_page2.html">
    2
   </a>
   <a href="大方广菩萨藏文殊师利根本仪轨经_page3.html">
    3
   </a>
   <span class="current-page">
    4
   </span>
   <a href="大方广菩萨藏文殊师利根本仪轨经_page5.html">
    5
   </a>
   <a href="大方广菩萨藏文殊师利根本仪轨经_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
