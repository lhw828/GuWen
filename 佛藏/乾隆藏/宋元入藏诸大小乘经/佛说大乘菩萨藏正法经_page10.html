<!DOCTYPE html>
<html>
<head>
    <meta charset="UTF-8">
    <title>佛说大乘菩萨藏正法经 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说大乘菩萨藏正法经 - 第 10 页/共 23 页</h1>
    <div class="content">　　如日光明云所覆　　无垢智光悉隐蔽
　　佛见极生哀愍心　　生死轮中大悲转
　　贪爱故生诸恶趣　　破坏正道而极坏
　　地狱傍生饿鬼中　　众生业故皆堕落
　　如先佛说诸正道　　开明显示为众生
　　佛见极生悲愍心　　生死轮中大悲转
　　了知诸法如实性　　廓然明照等虚空
　　如佛所说诸世间　　不知最上清净法
　　舍利子。如是所说。是为如来不可思议大悲之法。诸住信菩萨闻是法已。应生净信超越分别离诸疑惑。后复生起身喜心喜发希有想。
佛说大乘菩萨藏正法经卷第十五如来不思议品第四之九
　　复次舍利子。如来所有十八不共佛法。诸住信菩萨闻是说已。应生净信超越分别离诸疑惑。乃至发希有想。而是十八种法。如来以具足故了知胜处。于大众中作师子吼转妙梵轮。余诸沙门婆罗门悉不能转。所有一切世间天人魔梵。无与如来同其法者。云何名为如来十八种法。一者如来三业无诸过失。所谓身无过失故。若智若愚无与如来同法语者何以故。佛世尊者身业清净无诸过失。如来身相端直。诸威仪道进止可观。若向若背若屈若伸都无缺失。被僧伽梨执持应器。而僧伽梨衣离地四指。毗蓝婆风不能吹鼓举足下足行住坐卧威仪如法。于城邑聚落。若入若出下足按地。而不损触千幅轮相。于虚空中。雨众莲华及诸妙香。又复如来足按地时。傍生趣中诸众生类。于七夜中悉得快乐。命终之后得生天界。佛身光明普遍照耀。下至阿鼻地狱。彼诸众生蒙光照触皆获乐受。此名如来身无过失。又复如来语无过失。此语无过失者。若智若愚无与如来同法语者。何以故。舍利子。如来所出语言悉知时故。是如实语。诚谛语。平等语。如说能行语。无众杂语。令诸众生欢喜语。无重复语。善文善义妙庄严语。以一语言音声。随诸众生种种意乐。咸生欢喜语。此名如来语无过失。又复如来心无过失。此心无过失者。若智若愚无与如来同法语者。何以故。舍利子。如来虽常住等引心。而不舍离一切佛事。常所施作心无所观。于一切法。无碍知见而常运转。此名如来心无过失。即以如是心无过失之法。为诸众生亦然宣说。普令断除诸心过失。此等是名如来第一不共佛法。
　　舍利子。如来心无爱着。所有一切魔及魔众。并余邪异外道。于佛如来伺不得便。何以故。如来若顺若逆若尊重若损害。皆已离故。一切众生若起尊重。心亦不高。若不尊重。心亦不恚。如来诸所作事已作见作。悉无流散不起爱着。亦复不与世间相违。以如来心无爱着故。修无诤行。如来无我无执无取离诸结缚。是故如来无所爱着。以其无故。为诸众生亦然宣说断爱着法。此是如来第二不共佛法。复次舍利子。如来无失念。若有失念即有痴暗以其如来无痴暗故。即于禅定解脱等持等至。悉无障碍。所有一切众生心行动转。普观察已。即为如应宣说法要。由无忘失故。于诸法义乐说辩才。及无碍解皆无忘失。如来于过去未来现在。具无碍智见故。自解了已即为众生。广大宣说过去未来现在无碍智见无忘失法。此是如来第三不共佛法。
　　复次舍利子。如来常住三摩呬多。若行若住若坐若卧若食。食已或复默然。心无所得。如来已得甚深三摩地法及最上波罗蜜多。能观所观悉无障碍。所有一切众生及众生聚中。悉不能观如来之心。唯除如来加持力故。如来常住三摩呬多心已。即为众生。如应宣说三摩地中清净舍法。此是如来第四不共佛法。
　　复次舍利子。如来无种种想。不于种种想及诸境界而住其心。何以故。如来于刹土中。无种种想。刹土如虚空。无有尽故。于众生中无种种想。众生自性无种种故。于诸佛中无种种想。法界无差别平等智故。于诸法中无种种想。离贪法故。如来于众生中。见具戒者不起敬心。见毁戒者不起慢心。不饶益者现起饶益。无不饶益普饶益故。不调伏者平等调伏。邪定聚者亦不轻慢。如来于一切法中。起平等行。此名如来无种种想。即以此法为诸众生。宣说断除种种之想。此是如来第五不共佛法。
　　复次舍利子。如来于诸舍法无不决择。何以故。如来于修道者而行舍法。非修道者亦不弃舍。于修心者而行舍法。非修心者亦不弃舍。于修戒者而行舍法。非修戒者亦不弃舍。于修慧者而行舍法。非修慧者亦不弃舍。于智行舍不弃愚痴。舍出世间不弃世间。于圣出离者而行舍法。非圣出离者亦不弃舍。如来转妙梵轮而行舍法。于诸众生亦不舍离大悲之心。如来自所证成平等舍法。不假对治而能随顺。舍利子。又复如来于舍法中无高无下。亦无所住。已得不动离于二法。无出无入。依时而舍不越于时。无动摇无别异无分别无所观。无和合无表示。无实无虚。无诚无妄。亦无领纳。如是如来舍法具足。即以是法为诸众生。广大宣说令舍法圆满。此是如来第六不共佛法。
　　复次舍利子。如来所欲无减。何名为欲。谓善法欲。复何名无。谓即如来大慈心欲无减。大悲心欲无减。说法欲无减。化度众生欲无减。成熟众生欲无减。伺察欲无减。教示菩萨欲无减。令三宝种不断欲无减。如来所欲所向智为先导。如是等如来所欲。皆为令彼一切众生。圆满无上一切智果。如其所应宣说法要。此是如来第七不共佛法。
　　复次舍利子。如来精进无减。以其如来精进力故。普为化度一切众生不舍精进。令听法者不生疲倦。如来于听法者亦无所得观其法器。如来随应为说法要。不生疲懈亦无中止。当说法时不念饮食。于其中间不舍众生。如来过度殑伽沙数等诸佛刹。其中若有一众生未化度者。如来身语心业悉无疲倦。三业轻安发起精进。如理勤行令诸众生得圣解脱。是为如来为诸众生大精进力。此是如来第八不共佛法。
　　复次舍利子。如来于一切处。一切种诸念无减。如来正念悉无忘失。何以故。诸佛如来相续现证阿耨多罗三藐三菩提果。所有一切众生。过去未来现在诸心。如来悉能任持观察。如来于诸念中。毕竟不复有所忘失。随诸众生一切心行。而悉了知。如来不复思想观视。正念无减。住三聚法了众生根。解入众生一切意乐。观众生行。如来亦无思惟伺察。说法无断。所以者何。随其如来念无减故。念即寂静悉无忘失。即以是法为诸众生广大宣说。此是如来第九不共佛法。
　　复次舍利子。如来等持无减。所有如来等持之法。即是一切法平等。如其所说诸法平等。何名如来等持无减。谓若真如平等即等持平等。若等持平等即诸如来平等。若入是平等法门。此即说名三摩呬多。若贪际平等。即离贪际平等。若嗔际平等。即离嗔际平等。若痴际平等。即离痴际平等。若有为际平等。即无为际平等。若生死际平等。即涅盘际平等。若入是平等法门。即名如来等持无减。何以故。由等持无减故即毕竟无减。又复如来等持之法。非眼相应。非耳鼻舌身意相应如来于其诸根无所缺坏。不依止地界。亦不依止水火风界。不依止欲界色界无色界。不依止此界他界。以无依止故即无所减。是为毕竟无减。以其如来等持无减故。即以此法为诸众生广大宣说。普令众生获得如来等持法门。此是如来第十不共佛法。
　　复次舍利子。如来慧无减。如来胜慧云何能知。谓一切法不随他信智。无众生寿者补特伽罗于法有所得智。无尽无碍解善巧之智。分别句义智。于一句中入百千劫加持宣说智。随诸所问各各宣说断疑惑智。于一切处无障碍智。建立三乘善宣说智。八万四千心行悉了知智。八万四千法蕴随应说智。如是如来最上胜慧。无边无际说不能尽。如其如来胜慧无减。即为众生广大宣说慧无尽法。此是如来第十一不共佛法。
　　复次舍利子。如来解脱无减。何名如来解脱无减。所谓随应悉令解脱。诸声闻众闻声解脱。诸缘觉众。觉悟缘生而得解脱诸佛世尊离诸障碍二取解脱。此说解脱者。先际诸佛已往。后际诸佛未至。现在诸佛不住。由是眼色二取解脱。耳声鼻香舌味身触二取解脱。无取无著无依止解脱。心自性明亮故。智亦复然。此说名为一心相中相应胜慧如来由是。现证阿耨多罗三藐三菩提果。如其所证即以此法。为诸众生广大宣说。此是如来第十二不共佛法。
　　复次舍利子。如来一切身业智为先导。随智所行。以其如来身业具足故。一切众生见佛身者悉得调伏。闻佛说法者悉得调伏。观佛默然者悉得调伏。睹佛受食者悉得调伏。见佛威仪者悉得调伏。瞻佛众相者悉得调伏。观佛妙好者悉得调伏。瞻佛不可见顶相及放光者。悉得调伏。见佛举足下足于城邑聚落若入若出者。悉得调伏。诸佛如来于四威仪道中。而无不为众生作调伏事。此名如来身业智为先导随智慧行。此是如来第十三不共佛法。复次舍利子。如来一切语业智为先导随智慧行。何以故。诸佛世尊不说虚假之法。说无断法。善乐说法。如来诸有语言。未知者令知。无高无下无纡烦语。无屈曲语。无粗涩语。无恶戾语。无巇崄语。善柔软语。无衰朽语。无轻动语。无娆恼语。无迅速语。无迟缓语。善分明语。善演说语。善了知语。妙说相妙音声。无破缺无过失。极甘美广大殊妙。无尘离尘。无垢无暗。显焕无碍。和合明亮。神通无劣。音响不破。能生妙乐。身得欢喜。心极信顺。息除贪爱。息除嗔恚。息除愚痴。降伏恶魔。制诸罪业。息邪异语。止不了语。如击鼓音声。如迦陵频伽声。如帝释声。如梵王声。如海潮声。如云雷声。如地振声。如雁王声。如孔雀王游戏声。如拘枳罗声。如命命鸟声。如鹿王声。如箜篌声。分明解了声。悦意乐闻声。甚深清亮无喑哑声。生妙乐声。生善根声。文句不断声。文句乐说声。义句和合声。法句和合声。知时声。顺时声。不越时声。知自他根善演说声。布施庄严声。持戒清净声。忍辱柔和声。精进勇悍声。禅定妙乐声。智慧毕竟声。大慈和合声。大悲无倦声。大喜明亮声。大舍究竟声。建立三乘声。令三宝种不断声。安立三聚分位声。三解脱门清净声。观四谛声。观察智声。不毁智者声。诸圣称赞声。随知虚空无量声。诸相具足声。舍利子。此如是等。是名如来一切语业智为先导随智慧行。此是如来第十四不共佛法。
　　复次舍利子。如来意业智为先导随智慧行。何以故。如来心法而不可说。如来意法识法。不可以智慧辩才而能测度。如来智慧随知一切众生心。随入一切众生意。通达一切众生智。诸法决定。诸等持法亦无他信。超越所缘离诸缘生。息除三友及诸恶趣。越诸魔法诸魔异。解脱诸谄幻法而悉远离。舍我我所。去除无明痴暗覆蔽。修八正道离诸疑惑。与虚空等。法界平等而无差别。舍利子。如是等法。是为如来所有意业智为先导随智慧行。此是如来第十五不共佛法。
佛说大乘菩萨藏正法经卷第十六如来不思议品第四之十
　　复次舍利子。如来于过去世中。以无著无碍智见。随转所转。云何舍利子。谓过去世诸佛刹中。若成若坏彼一切事。如来以算数方便而悉能知。又佛刹中所有一切药草树林而悉能知。又佛刹中所有一切众生众类众生施设。而悉能知。又佛刹中所有一切众生。种种性行种种色相周遍广大。而悉能知。又佛刹中诸佛出世作诸化事。乃至一一广为众生宣说正法。或有众生以声闻法得化度者。或有众生以缘觉法得化度者。或有众生以大乘法得化度者。乃至佛刹广大。诸苾刍众广大。寿量广大。正法住世广大。久近众生饮食受用等事。乃至众生出息入息。如是所有一切众生。过去世中一切诸相。若生若灭诸趣受生。种种根性种种意乐。佛悉能知。如来以无著心。任持了知彼一切法。诸心无边诸心所起。如来以算数方便皆悉能知。如来以现量智。如实观察过去世中诸众生心。如是如来最上胜智。曾无间断。为诸众生如应说法。舍利子。此是如来第十六不共佛法。
　　复次舍利子。如来于未来世中。以无著无碍智见。随转所转。云何谓未来世中诸佛如来当出于世。佛悉能知。乃至未来劫火洞然。大水漂溺。猛风吹鼓。或复诸佛刹土安然不动。至于诸佛刹中一切地界。碎若微尘及彼一切药草树林。至于一切星宿相状。至于周遍诸佛刹中。诸佛出世。缘觉出世。声闻出世。菩萨成证。至于众生出息入息饮食受用等事。若行若住。乃至一切众生周遍广大。一一众生各趣解脱。或声闻乘或缘觉乘。或复大乘得解脱者。而彼一切如来悉知。又复诸佛刹中周遍一切。一一众生诸所生处。及心心所诸所生起。而彼一切如来悉知。虽如是知。亦非如来未来世中于诸众生有所任持。但于未来世中如应观察。为诸众生宣说正法。舍利子。此是如来第十七不共佛法。
　　复次舍利子。如来于现在世中。以无著无碍智见随转所转。云何所谓现在十方一切诸佛刹土。如来以三种算数方便而悉能知。所有现在一切诸佛一切菩萨。一切缘觉一切声闻。如来悉知。至于现在一切星宿相状亦复遍知。及彼现在一切药草树林亦悉了知。至于十方一切地界。碎若微尘。以算数方便而悉能知。又复十方一切水界。如毛端量水滴上涌。又复十方一切火界迅速起灭。又复十方一切风界百种相状周遍吹击。以算数方便而悉能知。又复十方一切空界。假使聚如毛端之量。以算数方便亦悉能知。又复现在三种众生界而悉能知。又复现在所有一切地狱众生界趣。彼所生因及所起因而悉能知。又复现在所有一切畜生界趣。彼所生因及所起因而悉能知。又复现在所有一切饿鬼界趣。彼所生因及所起因而悉能知。又复现在一切人趣。彼所生因及所灭因而悉能知。又复现在诸天界趣。彼所生因及所灭因而悉能知。又复现在一切众生。及众生心所应任持。若有烦恼若离烦恼而悉能知。又复现在一切众生随其根性。所应化度不应化度如来悉知。然佛如来亦无二种随流识转。如来以其入无二理最上法门。为诸众生说。舍利子。此是如来第十八不共佛法。
　　复次舍利子。如是十八不共佛法。如来以具足故。周遍十方一切世界。于大众中光明显照。圆具一切威光名称最上吉祥希有之法。
　　又舍利子。如来十八不共佛法。犹若虚空无有边际。若能知其虚空边际。即知如来不共佛法所有边际。是故诸菩萨摩诃萨。得闻如来如是十八不共佛法。闻已净信超越分别。离诸疑惑。后复生起身喜心喜。发希有想。尔时世尊。欲重明斯义。说伽陀曰。
　　调伏圣者无过失　　身语意业悉无动
　　如应说法利众生　　此是胜尊不共法
　　佛心无高亦无下　　一切违顺皆止息
　　修无诤行解脱心　　此是胜尊不共法
　　佛调伏尊无失念　　解脱行法悉了知
　　四无碍解已圆明　　此是胜尊不共法
　　如来行住及坐卧　　一切皆住等引心
　　无众生想无乱心　　此是胜尊不共法
　　善逝已无种种想　　诸佛刹土及众生
　　起平等行大名称　　此是胜尊不共法
　　佛心无不决择舍　　决定正道善观察
　　分别离分别都无　　此是胜尊不共法
　　能仁不减善法欲　　悲方便门常所行
　　调伏无量诸群生　　此是胜尊不共法
　　精进曾无少减缺　　调伏诸见广无边
　　善调身语意亦然　　此是胜尊不共法
　　如来不减于正念　　觉了菩提诣道场
　　于法觉了无觉心　　此是胜尊不共法
　　佛无分别离分别　　平等安住等持心
　　诸法决定无所依　　此是胜尊不共法
　　佛慧刹那悉决了　　诸众生行而悉知
　　随其意乐阐法门　　此是胜尊不共法
　　随声悟解曰声闻　　想缘生法名缘觉
　　离着无垢等虚空　　此大舍心不思议
　　宿昔安住无觉心　　自性解脱心任持
　　彼解脱法随应宣　　此是胜尊不共法
　　现威仪道众所瞻　　直身端视入城邑
　　相好庄严众威光　　众生睹者皆调伏
　　众生睹佛真实光　　多俱胝众获妙乐
　　蒙光照触调伏生　　此是胜尊不共法
　　佛以一音演说法　　随众生意悉能闻
　　如声对响理相应　　此是胜尊不共法
　　善逝心业本无有　　智所作业悉不忘
　　圣智随入众生心　　此是胜尊不共法
　　禅定等持善相应　　一切戏论无所行
　　平等行法等虚空　　此是胜尊不共法
　　如来悉知过去世　　转一切法无障碍
　　解脱智了诸趣中　　此是胜尊不共法
　　所有世间未来法　　当有所得或无得
　　众生刹土及如来　　佛悉了知无懈倦
　　佛心曾无诸散乱　　未来世中随观察
　　众生及法知亦然　　此是胜尊不共法
　　现在世中诸所转　　如来悉知无所著
　　佛调御者等虚空　　此是胜尊不共法
　　如来所有不共法　　而十八种不思议
　　如实开明若虚空　　菩萨应当生净信
　　舍利子。如来以具足如是十八不共佛法故。如来应供正等正觉了知胜处。于大众中作师子吼转妙梵轮。余诸沙门婆罗门天人魔梵悉不能转。无与如来同其法者。
　　舍利子。诸住信菩萨得闻如来如是不思议法。闻已当生清净信乐。超越分别离诸疑惑。后复生起身喜心喜。发希有想。
慈悲喜舍品第五之一
　　复次舍利子。彼住信菩萨。诸佛世尊审知其器堪可任持菩萨藏正法之器。是诸佛法器。如是知已即诣其所。随应为说菩提道法。
　　舍利子。以是缘故。当知住信菩萨是大法器。
　　舍利子。我念过去世阿僧祇劫前。复过无量不思议阿僧祇劫数。尔时有佛出现世间。其名大蕴如来应供正等正觉明行足善逝世间解无上士调御丈夫天人师佛世尊。彼佛于其世间天人阿修罗沙门婆罗门等诸大众中。以自通力圆证圣果。为诸大众宣说正法。初善中善后善。文义深远纯一无杂。圆满清白梵行之相。舍利子。彼大蕴如来应供正等。正觉。诸众会中有七十二那庾多声闻大众。皆是阿罗汉。诸漏已尽无复烦恼。心得自在到于彼岸。彼时有国名最胜幢。有大国王名最胜寿。正法治化。国土广大安隐丰乐。人民炽盛。其王有子名精进行。色相端严人所乐观。宿种善根。已曾亲近过去百千那庾多俱胝诸佛如来。恭敬供养。
　　是时太子与自官属。止一殊妙大园苑中。尔时大蕴如来应供正等正觉。知其精进行太子是佛法器。堪可任持菩萨藏正法之器。如是知已即诣园苑。到已尔时处于空中。为精进行太子说菩提道法。彼佛告言。太子此中何名为菩提道。谓于一切众生起慈波罗蜜多。随转摄法。此即名为菩提道。
　　复何名为一切众生慈波罗蜜多。太子所谓菩萨于众生界。行广大慈。彼众生界如虚空界。譬如虚空寥廓广大。菩萨慈心亦复如是。于众生界及众生聚中。无不广大慈心周遍。太子当知。如众生界无有限量。菩萨慈观亦复无量。又如虚空无边际故。而众生界亦无边际。以其众生无边际故。慈心亦复无其边际。太子当知。彼众生界其数广多。非同地界水火风界。今说譬喻以明斯义。显众生界广多无量。太子。譬如东方殑伽沙数等诸世界。南西北方四维上下。周遍十方殑伽沙数等诸世界。而彼一切同一大海。大水充满同一源流。以彼如是十方一切殑伽沙等诸世界中诸众生聚。破为百分。乃至如彼一毛端量举一水滴。次复如前以其殑伽沙等众生数量。为半百分。乃至如彼一毛端量举一水滴。次复如前以其殑伽沙等众生数量。复破半百。乃至如彼一毛端量。太子。如前所说彼大水蕴。以其算数方便。不能比等众生界数无量无边。而众生界无量无边故。菩萨慈心亦复如是。太子。于汝意云何。所有菩萨慈观善根汝可知其量不。太子白言。不也世尊。不也善逝。佛言太子。菩萨摩诃萨慈观善根无量无边亦复如是。
　　复次太子。菩萨慈心能自随护。作他利益。以慈心故于他无嗔亦无懈倦。离诸忿恚息诸过失。不见违顺。表示清净灭诸垢秽。于身语心常生妙乐。蠲除杂染息诸怖畏。善护恚恶起清净意。灭诸斗战不执刀杖。向解脱门离诸损害。所有一切谄曲心意。杂乱词句虚假语言。皆悉远离。顺善财利资养身命。帝释梵王常所恭敬。威德庄严智者称赞。护诸愚者。护持梵行不着欲界。解脱道等一切出生。而善摄受。非所爱乐诸有福行。亦不积集一切胜上诸有福行。而常增长。三十二相八十种好。以为庄严。一切下劣残缺诸根。亦悉遣除。顺向善趣涅盘正道。一切恶趣刹那止息。一切法爱而自喜乐。诸欲受用大富王位。增上适悦悉无爱着。于诸众生起平等心。而行布施离诸异想。一切戒学顺向修习。诸毁戒者善为作护。现忍辱力远离恶魔憍慢等事。发勤精进出离正行。于禅定解脱等持等至。根本烦恼以决定心而求出离。胜慧净因。出生一切慈闻总持。自分他分悉无违害。息除一切魔烦恼分。行住坐卧增长一切妙乐和合。除荡一切不善自性及诸作意。惭愧妙香而常涂饰。消灭一切恶趣障难及烦恼等。常起慈心救护世间。以大慈心弃舍己乐。随与他乐。
　　复次太子。诸声闻人所起慈心但唯自利。菩萨慈心。而常利益一切众生。又复当知。初发心菩萨行众生缘慈。修行位菩萨行法缘慈。得忍菩萨行无缘慈。太子。如是所说皆是菩萨摩诃萨行大慈心。若诸菩萨住慈心者。即能为诸众生行广大慈。
佛说大乘菩萨藏正法经卷第十七慈悲喜舍品第五之二
　　复次大蕴如来。告精进行太子言。云何名为菩萨大悲之心。所谓菩萨求彼阿耨多罗三藐三菩提时。以大悲心而为先导。譬如士夫所有命根。以出入息而为先导。积集大乘菩萨。以大悲心为其先导亦复如是。又如转轮圣王以其轮宝而为先导。即能获得诸宝。圆具菩萨大悲为先导故。即能获得一切佛法。是故当知。菩萨大悲于一切众生而不弃舍。
　　复次太子。云何是菩萨于诸众生转大悲心。所谓菩萨观见世间一切众生。坚固执着诸有身见。彼所随逐乃至诸见。而为缠缚。菩萨为说断除执着之法。是为菩萨于诸众生转大悲心。又复菩萨观见世间一切众生。住颠倒处。以无常法计为常想。苦为乐想。无我我想。不净净想。菩萨为说断除颠倒之法。是为菩萨于诸众生转大悲心。又复菩萨观见世间一切众生。颠倒取着诸染欲事。于所生母及诸姊妹起贪染心。菩萨作是思惟。怪哉世间罪业众生。爱着欲境非圣所行。邪行充满。原其所生。居母胎藏次由母产。云何于今反生欲意。姊妹同体出一母胎。岂以染缘共期和合。坏极破坏最极破坏。恣贪嗔痴破毁身心。无智所坏摧灭正法。建立非法行险难法。趣入地狱饿鬼畜生境界。譬如狐群于其夜分入弃尸林中。起恚恶相伺其所食。世间颠倒染着众生亦复如是。又如世间生盲之人。不能瞻视诸有色相堕险恶处。染着众生亦复如是。又如猪群食其残弃不净之物。染着众生亦复如是。以颠倒染缘为染污所坏。入魔境界魔索系缚。欲泥陷没。菩萨为说断除染爱之法。是为菩萨于诸众生转大悲心。
　　又复菩萨观见世间一切众生。为五盖所覆。欲箭所射处处爱着。眼见色已着所爱境。耳闻其声。鼻嗅其香。舌了其味。身觉其触。随诸所爱而生取着。苦哉众生违害处多。亲附恶友互求财利。与彼恶友同其知解。得无义利互为损恼。多诸惛沉睡眠恶法。懈倦迷闷。无智随逐起诸恶作。此等众生为客尘烦恼。染污其心起诸疑惑。此等众生不能决定获得最上甚深佛法。菩萨为说断除盖障等法。是为菩萨于诸众生转大悲心。
　　又复菩萨观见世间一切众生。起诸慢心。谓慢过慢慢过慢。我慢增上慢卑慢邪慢。如是七慢。一者于劣计胜。二者于胜计等。三者于胜计胜。四者恃所执我。五者计己多德。于增上功德法而起慢心。六者计己少分劣他。七者谓己有德。以慢心故所应称赞而不称赞。所应礼奉而不礼奉。不敬耆宿。于师尊所不能听受。于智者所不能请问。何者是善。何者不善。何者所应亲近。何者不应亲近何者应作。何者不应作。何者有罪。何者无罪。何者是正道。何者是三摩地。何者是解脱。如是等法不能请问。菩萨为说断除一切魔障之法。是为菩萨于诸众生转大悲心。
　　又复菩萨观见世间一切众生。爱绳所缚。所谓爱乐男女妻妾财利等事。以爱着故。是即爱乐生死险难三涂恶趣。三有缠缚拘束身心不得自在。以不自在故造诸罪业。菩萨为令彼悉趣向涅盘圣道。宣说正法。是为菩萨于诸众生转大悲心。
　　又复菩萨观见世间一切众生。离善知识近恶知识。以近恶故染着十种不善之法。谓杀生偷盗邪染妄言绮语两舌恶口贪欲嗔恚邪见。菩萨欲令一切众生为善知识之所摄受。息除一切不善之业。积集清净十善业道。宣说正法。是为菩萨于诸众生转大悲心。
　　又复菩萨观见世间一切众生。痴所覆障。无明黑暗而常随逐。执着我人众生寿者补特伽罗作者受者我我所等。菩萨为令如是一切众生。慧眼清净诸见断灭。宣说正法。是为菩萨于诸众生转大悲心。
　　又复菩萨观见世间一切众生。沉没生死不能解脱。五蕴杀者常所杀害。菩萨为令解脱五蕴。超越轮回旷野险难。出离三界。宣说正法。是为菩萨于诸众生转大悲心。
　　又复菩萨观见世间一切众生。作诸不善。如棘刺树虽生无成。造不善业亦复如是。此世他世五趣轮回。不能顺向涅盘圣道。菩萨为其开涅盘门使令趣入。宣说正法。是为菩萨于诸众生转大悲心。
　　复次太子。菩萨如是观察世间诸众生故。以十种相转大悲心。何等为十。一者无谄诳心转。虚空出离故。二者深固心转。能善出离故。三者无虚假神通转。正道出离故。四者无屈曲心转。止诸曲心善出离故。五者真实心转。于一切众生悉无高下平等出离故。六者随护他转。自心清净善出离故。七者坚固慧心转。离动静心而常安住善出离故。八者弃舍己乐转。无爱着出离故。九者随授他乐转。利他出离故。十者荷负众生极重檐转。坚固精进善出离故。菩萨摩诃萨以如是等十种胜相。于诸众生转大悲心。又复菩萨或有众生。应以大乘法得出离者。即起悲心而为出离。此说是为菩萨大悲。
　　又复众生应修布施净戒安忍精进静虑胜慧法者。即起悲心随应出离。此说是为菩萨大悲。
　　又复众生应修念处正勤。神足根力觉道。欢喜根本最胜事业。及次第诸定。乃至十善业道广大章句。随应为转。从悲心起佛自然智。而为饮食资养慧命。此说是为菩萨大悲。
　　又复菩萨自诸所行极善所作。起大悲心。随诸众生应何所作。悉能圆满众生意乐。此说是为菩萨大悲。若诸菩萨摩诃萨。具足如是大悲心者。即能观察众生。悉令获得如是等法。此乃菩萨思惟愍念起大悲心。
　　复次太子。云何是为菩萨喜心。所谓菩萨于诸善法。随所思念适悦欢喜。闻诸善法。不惊不惧不生懈倦。蠲除一切别异心意。安然爱乐一切法乐。心喜身顺。自心清净欢喜意生。睹如来身相好庄严。勤求爱乐增上适悦。听法无倦。依法修行欢喜爱乐。诸来恶语欢喜忍受。随所生起诸欢喜法。于一切众生起无碍心。广为宣说令生胜解。无秘惜心摄伏悭吝。随所求者欢喜而施。面常熙怡摄护毁戒。尊敬持戒常生清净。自所修行得清净已。超越一切恶趣怖畏。欢喜安慰一切众生。诸来恶语起触娆者欢喜忍受。施诸眼目及身分时。欢喜甘忍。心无间断常生悦乐起欢喜心。尊重师长。尊胜己者不生轻慢。面常熙怡含笑先言。离诸颦蹙谄曲心意。杂乱语言欢喜悉除。喜心爱乐诸出离法。仰敬师尊如诸菩萨。顶重正法犹护己身。尊奉如来如惜其命。钦承师范如其父母。爱念一切众生如所生子。遵轨范师如护眼目。敬修行者如护头顶。信受诸波罗蜜多如固手足。重说法师如爱妙宝。勤求正法如重良药。赞奉医王如水上善。太子。如是所说是为菩萨喜心。若住喜心菩萨摩诃萨。于一切时常得欢喜。勤求正法曾无懈倦。起欢喜心修菩萨行。
</div>
    <div class="pagination">
<a href="佛说大乘菩萨藏正法经_page9.html">上一页</a><span>...</span><a href="佛说大乘菩萨藏正法经_page5.html">5</a><a href="佛说大乘菩萨藏正法经_page6.html">6</a><a href="佛说大乘菩萨藏正法经_page7.html">7</a><a href="佛说大乘菩萨藏正法经_page8.html">8</a><a href="佛说大乘菩萨藏正法经_page9.html">9</a><span class="current-page">10</span><a href="佛说大乘菩萨藏正法经_page11.html">11</a><a href="佛说大乘菩萨藏正法经_page12.html">12</a><a href="佛说大乘菩萨藏正法经_page13.html">13</a><a href="佛说大乘菩萨藏正法经_page14.html">14</a><a href="佛说大乘菩萨藏正法经_page15.html">15</a><span>...</span><a href="佛说大乘菩萨藏正法经_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
