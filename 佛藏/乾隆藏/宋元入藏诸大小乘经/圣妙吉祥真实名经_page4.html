<!DOCTYPE html>
<html>
<head>
    <meta charset="UTF-8">
    <title>圣妙吉祥真实名经 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣妙吉祥真实名经 - 第 4 页/共 6 页</h1>
    <div class="content">　　一切正觉幻化身　　无边亿界令出现
　　彼诸刹那现了解　　亦解刹那诸有义
　　种种乘者方便理　　利益去来皆了解
　　决定出于三乘者　　住在于彼一乘果
　　诸烦恼界清净性　　尽能灭除诸业果
　　过于一切江海中　　寂静如行中出现
　　烦恼及与随烦恼　　及以习气皆弃舍
　　以于大悲智方便　　于诸有情作利益
　　一切想义皆弃舍　　亦令灭除心识意
　　能缘一切有情心　　亦解一切有情意
　　在彼一切有情心　　随顺一切有情意
　　充满一切有情心　　令诸有情心欢喜
　　成就究竟无错谬　　一切谬解皆舍离
　　于三义中无疑智　　诸我三种功德性
　　五蕴义理三时中　　于诸刹那能分别
　　一刹那中正等觉　　持于一切正觉性
　　无身之身身中胜　　解了诸身之边际
　　种种诸相诸处显　　大宝即是大宝首
　　(此下十五颂。赞成所作智。故出现有义成就佛中围。即九十五名数)
　　解了一切正觉者　　正觉菩提即无上
　　出密咒处无文字　　大密咒者是三种
　　诸密咒义令增长　　大明点者无文字
　　大空即是五种字　　空明点者六种字
　　种种诸空无种种　　十六半半具明点
　　亦无支分超于数　　即四静虑之初首
　　了解一切静虑支　　明解静虑种族性
　　具静虑身身中胜　　受用身者一切胜
　　化身即是殊胜身　　持彼化现之种性
　　种种化现十方中　　依法利益于有情
　　自在之天天中天　　非天自在非天主
　　自在无灭天之师　　作坏作坏即自在
　　三有寂静令超越　　唯一师者有情师
　　名称普于十方界　　施法之主广大者
　　备足庄严慈铠者　　以慈愍心为坚甲
　　智慧如剑持弓箭　　欲离不解烦恼敌
　　能降勇猛魔怨者　　兼除四种怖畏魔
　　亦能退诸魔军旅　　究竟正觉救世间
　　是堪供赞礼敬处　　亦是恒常承侍境
　　应供咏处最殊胜　　真堪礼敬胜上师
　　一步能游三世界　　如空无边实镇押
　　清净三明是清净　　具六神通随六种
　　菩提勇识大勇识　　大神足者超世间
　　达彼智慧之实性　　亦获智慧之体性
　　一切自明令他明　　殊胜丈夫于一切
　　超离一切诸譬喻　　能智所智殊胜主
　　尊者即是法施主　　宣说四种手印义
　　有情奉施殊胜主　　决定所入三种住
　　微妙义中净吉祥　　三世间中大胜福
　　具足吉祥皆成办　　曼祖悉哩胜吉祥
　　(此下五颂。如次结赞五智。大圆镜清净法界妙观察平等性成所作智。如次一颂一智也)
　　胜施金刚我敬礼　　真实边际我敬礼
　　出现空性我敬礼　　正觉菩提我敬礼
　　正觉贪着我敬礼　　正觉欲者我敬礼
　　正觉欢喜我敬礼　　正觉戏论我敬礼
　　正觉微笑我敬礼　　正觉笑者我敬礼
　　正觉语者我敬礼　　正觉心者我敬礼
　　出现无者我敬礼　　出现正觉我敬礼
　　出现虚空我敬礼　　出现智者我敬礼
　　幻化网者我敬礼　　正觉显论我敬礼
　　一切一切我敬礼　　彼智身者我敬礼
　　持金刚金刚手。此妙吉祥智勇识不共真实名。是出有坏之智身一切如来之智身。汝今应当生大欢喜。满净意乐增长无上。即能清净身语意三之密。若不能究竟不能清净地者。令到彼岸福智二足皆悉圆满令其清净。义无有上。若未解者令解。未得者令得。自此至于一切如来微妙法理真实持故。我为宣说开示显解令其摄受。持金刚金刚手。此者我于汝种性中。及一切密咒法性摄受中。而作摄受。持金刚金刚手。此真实名者。即是一切如来最极清净。真实洁净一切智智之性。身语意三之密。亦是一切正觉菩提。即能了解真实究竟诸正觉故。亦是无上一切如来。体解一切善逝法界。于诸胜中而能破坏一切诸魔之力。一切十力中即十力之十力。一切智智性中即一切智智之性。是诸法中之敕。真实成就一切正觉。亦是一切大菩提勇识。福智二足真实究竟无垢最极清净也。亦是一切声闻缘觉出生之处。具足人天境界。是大乘之体性。出生诸菩萨行处。即一切圣道之边际也。亦是察度诸解脱道决定出生处。亦是不断如来种性。增长菩提勇识大勇识种族种性。亦能摄伏于他一切作狂敌者。破坏一切外道。退舍四魔军将之力。亦是真实摄受一切众生。决定成熟一切趣向圣果。诸净梵四宫之静虑。诸一心之禅定也。亦是调伏身语意三。精勤禅定能离一切合集。亦舍一切烦恼及随烦恼。灭除一切障碍。解脱一切系缚。亦是解脱一切诸蕴。灭诸乱心成办一切出生处。舍离一切盛衰事。亦能关闭一切诸恶趣门。开示解脱众乐胜道。令其不入轮回之中。而能转大法轮。建立一切如来伞盖幢旗。一切妙法正法之宫。亦是菩提勇识。于密咒门而修习者速得成就。亦是了解菩萨摩诃萨精勤般若波罗蜜多之定。解了一切精勤无二戏论之空性。一切到彼岸之二足。究竟真实清净一切究竟地。各各了解诸圣四谛。一心体解一切诸法四种念住。此真实名者。乃至一切正觉功德。能作真实究竟也。持金刚金刚手。此真实名者。能灭有情身语意三之行无余罪业。亦能清净一切有情诸恶趣类。令其退舍一切恶趣。真实断除一切业障无有遗余。能生一切相续八难者令其不生。能灭八种怖畏。能破一切恶梦。决定能尽一切恶相。能灭一切恶见及诸恶魔。亦能远离一切怨魔之行。增长一切福善。亦能除灭诸恶觉观令其不生。破灭一切憍慢威勇我执。不生一切苦恼忧愁。亦是一切如来之心。诸菩萨之密。一切声闻缘觉之大密。一切密咒及其手印。真实增长诸不可说念及正念。增长无上善巧智。亦能具足无患诸力自在。亦能增长吉祥柔善微妙。名称善说偈赞叹美。亦能真实除灭一切病患广大怖畏。亦是极清净中最极清净。极能作清净中最极能作清净。极成办中最极成办。极吉祥中最极吉祥。诸欲归依者为作归依。欲宫殿者为作宫殿。欲拥护者为作拥护。欲亲军将者为作军将。欲洲渚者为作洲渚。欲依仗者为作无上依仗。欲过三有大海者为作舟船。亦是除灭一切病苦之药王。分别取舍之决智。摧诸恶见大闇之明智。能满一切有情誓愿。如摩尼宝珠。亦能获得妙吉祥智身一切智智之性。令得五眼见清净智。亦是财施法施无畏施真实舍故。令六波罗蜜而得圆满。亦是福慧二足及诸静虑。令究竟故能得十地。亦能舍离二边故。即无二法性非余法性。无绮饰故即是真实自性。亦是如来清净智自性故。即真实边际之自性。亦能除灭百千恶见丛林故。即一切如来真空之自性。此真实名者。即是无二法性义之真实名。若有诵持演说者。是一切法不可说之自性也。持金刚金刚手。若有善男子善女人。依密咒门修习者。于此出有坏妙吉祥智勇识。一切如来智身无二真如之真实名。是顶髻之珠者。文字句义一切通彻。无有遗犯亦无增减。每日三时若持若诵若读若说。思惟义理依时为他解脱。时各各应想妙吉祥智勇识身。向诸门中令心止处。于爱乐实性门中诚实作想。了解一切殊胜法智慧无浊。信心具足相续系念一心禅定者。彼诸三世及无始世。一切正觉菩提勇识等皆来集会。得解一切法并现其身。一切正觉菩提勇识。以身语意三业与自种性真实摄受。一切正觉菩提勇识。将诸利益而作饶益。能得一切法中无怖无畏辩说无碍。复有一切诸阿罗汉声闻缘觉摄持。圣法心中亦皆现身。复有调伏一切诸恶大金刚王及持大金刚等。为护诸有情故。将变化身现种种形令其精神威势无能摄伏。能成一切密咒手印记句中围无余。密咒明咒王。并频那夜迦诸恶魔怨。并诸退坏一切他不能者及大母等。于其昼夜各刹那时。诸威仪中潜伏其身为作救护。复有净梵帝释并释近臣。大力摧伏如伏婴童。及大自在种族猫子大黑。作戏自在狱主水神。孤屏啰鬼子母等。拥护十方世界者恒常相续。若昼若夜若行若住。若坐若卧若睡若觉。入定出定独住在众。潜伏其身为作救护。或住村邑聚落川原。国界王宫门限门楼。大路小路四达三[山/分]。村中店舍空舍。山薮江川丛林大丛林。若不作净昏醉放逸之处。恒常一切门中昼夜潜伏殊胜救护成胜妙乐。更复天龙施碍乾闼婆阿修罗迦楼罗紧那罗摩睺罗伽人与非人众曜游宿。及诸天母集主七母诸施碍母并食肉母。此合集一心一意。并诸军将眷属杂使。能为一切潜伏救护。增长精神具足色力。威势殊胜无病延寿。持金刚金刚手。此真实名顶髻珠者。若起誓愿日日三时。无遗念诵三遍书写令读。时想念出有坏妙吉祥智勇识身。与此相同而作禅定者。以此利益故不经多时。即妙吉祥变化于像令其得见。亦见尽虚空界所处者。一切正觉菩提勇识。种种身相大有情者。于何时分依何所作。不堕地狱趣不生恶道中。不生恶种姓不生边地下贱。亦得诸根具足不作邪见。亦不生邪见家不生无佛国中。生值佛国时不舍正法亦不远离。不生长寿天中不生饥馑疫疾刀兵等劫。不生五浊恶世不遭王怖恶怖贼怖。于世世中不逢下劣贫穷之怖。不值秽气毁谤轻贱恶名恶语之怖畏。恒常得生本性高贵胜族中。能成一切端严胜相颜色美妙。于诸世人皆悉爱乐可意。若与相随情和悦乐见者欢喜。于诸人中端正严好。具大福相发言无滞。随所生处得宿命智。受用广大多诸部从。所受无尽眷属无尽。于有情中最极殊胜。亦复具足殊胜功能。自然具足六波罗蜜。所有功德经于净梵四宫。具足念及正念方便愿力智。亦是一切诸数义中。得无怖畏及能言说。无有愚痴句句显了。成大聪慧具有广解。无懈怠心少欲知足。利益广大情无爱着。即是一切有情殊胜所信之处。亦成恭敬师及上师。此人先所未闻工巧技艺神通一切教法。若文若义皆悉解了。戒及活命。最极诸行最极清净微妙。出家及成近圆。不令忘失一切智智性大菩提心。决定不入声闻罗汉缘觉乘中。持金刚金刚手。如是具足无量功德。亦有如是无量无边广大功德。持金刚金刚手。诵此真如真实名者。即是真实执持微妙丈夫者。聚集微妙福慧具足。一切正觉功德最极。速疾求故不经多时。能成真实究竟无上菩提。于多劫中不入涅槃。为诸有情中多现无上妙法。十方世界中诠演妙法。大鼓之声相续不尽。其声哮吼为大法王。
　　唵萨末捺麻(一)哑末瓦(二)娑末瓦(三)比熟捺末日啰(二合四)哑哑[口　　江]啊(五)不啰(二合)吉帝巴利熟捺(六)萨麻捺马(七)拽恧怛(八)萨末怛他遏怛(九)默捺葛野(十)曼祖悉哩巴梨说捺钉(十一)蒙巴怛影低阿(十二)唵萨末怛他遏怛[口　　紇]哩捺野(十三)喝啰喝啰(十四)唵吽[口　　紇]哩(十五)末遏鑁(十六)默捺蒙[怡-台+左](十七)末机说啰(十八)摩诃钵拶(十九)萨末捺麻遏遏捺(二十)阿麻辣续巴哩熟捺(二十一)捺麻恧哩捺葛啰(三合)末哑(二十二)
　　复次吉祥持金刚　　恳分欢喜而合掌
　　如来尊者出有坏　　敬礼究竟正觉已
　　复次尊者密自性　　持金刚之金刚王
　　所余种种同住处　　高声如是而白言
　　尊者我等亦随喜　　善哉善哉说善哉
　　为彼欲求解脱果　　有情为无救度者
　　我等真实救度者　　作护菩提大利益
　　宣说幻化微妙理　　此是清净微妙道
　　亦是甚深极广大　　大义有情作利益
　　一切正觉境界者　　诸正觉等皆已说
　　出有坏妙吉祥智勇识。所诵真如之真实名。出有坏世尊如来所说已毕。
　　三世诸佛真实说　　诸秘密中真实王
　　此妙吉祥真实名　　真实无私而翻译
　　为护真实善根故　　一切有情皆真实
　　真实断除诸烦恼　　速成真实究竟佛
　　真实不解于方言　　不应真实伸言词
　　为妙吉祥真实名　　具不思议真实德
　　见真实益舍是非　　随力真实而翻对
　　真实失义文倒处　　智者真实复正之
元讲经律论出家功德司判使铭个沙门道圆缀文
　　专心此经文　　菩提即不远
　　付与信菩提　　逐日诵三卷
文殊璎珞咒
　　唵[口　　紇]哩嘚梨啰割米拶野哑不割舍钵啰底褐怛[口　　紇]哩夜吽吽发怛莎贺
十二因缘咒
　　英[口　　捺]呤麻(二合引)形[丁　　各](切身)不啰(二合)末斡(引)形[工　　各](舌齿)碇善(引)怛达(引)遏多缬末[口　　捺]怛(二合)碇善(引)拶养祢[口　　浪][口　　捺][口　　英]梡(合口)斡(引)溺(引)麻诃(引)实啰(二合)麻捺英
　　梵云阿耶曼袒悉哩捺麻阿悉怛(二合)舌怛葛捺。
梵云阿耶曼袒悉哩捺麻阿悉怛(二合)舌怛葛捺此云圣者文殊师利一百八名赞
元甘泉马蹄山中川守分真师侄智慧译
　　敬礼真实一切解。
　　最极清净真正心　　至尊顶中恒顶礼
　　一切诸佛同教敕　　文殊诸名我演说
　　妙色相好端严身　　一切色中最为尊
　　诸相随好能解了　　文殊勇猛是真实
　　具不思议思想断　　艺能广大之所出
　　三身贯穿不思议　　如是意量不思议
　　空性定力以自然　　空性法者真实具
　　空自性者极乐慕　　三有法者空性示
</div>
    <div class="pagination">
<a href="圣妙吉祥真实名经_page3.html">上一页</a><a href="圣妙吉祥真实名经.html">1</a><a href="圣妙吉祥真实名经_page2.html">2</a><a href="圣妙吉祥真实名经_page3.html">3</a><span class="current-page">4</span><a href="圣妙吉祥真实名经_page5.html">5</a><a href="圣妙吉祥真实名经_page6.html">6</a><a href="圣妙吉祥真实名经_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
