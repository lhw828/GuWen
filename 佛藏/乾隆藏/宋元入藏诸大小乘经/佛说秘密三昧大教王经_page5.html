<!DOCTYPE html>
<html>
<head>
    <meta charset="UTF-8">
    <title>佛说秘密三昧大教王经 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说秘密三昧大教王经 - 第 5 页/共 7 页</h1>
    <div class="content">　　入已先当遍顶礼　　次作金刚嬉戏相
　　左手为拳右如钩　　成请召印大明曰
　　唵(引)摩贺(引)苏珂嚩日啰(二合)萨埵(引)野(引)呬(一句)尸(引)竭囕(二合)摩贺(引)三摩野怛埵摩耨三摩(二合)啰(二)钵啰(二合)没[亭　　夜]钵啰(二合)没[亭　　夜](三)苏啰多萨怛鑁(三合)三摩(引)吠(引)舍(四)萨哩嚩(二合)迦(引)野嚩(引)枳唧(二合)多嚩日哩(二合引)毗踰(二合引)(五)婆誐鑁那那(引)祢儞驮那萨埵(六合)萨哩嚩(二合)悉提孕(二合)弥钵啰(二合)野蹉(七)遏怛啰(二合)曼拏梨(引)三摩野摩耨播(引)罗野(八)伊沙怛网(二合引)阿(引)讫哩(二合)沙也(二合)(九)钵啰(二合)吠(引)舍三摩曳(引)哩嚩(二合)特嚩(二合引)(十)嚩尸(引)羯噜弥昧母捺啰(二合)钵乃(引)(十一)[口　　弱]吽(引)鑁(引)呼(引)(十二)
　　说是大明已。复说金刚根本无性法门颂曰。
　　然后本尊大金刚　　以真实理而警说
　　随乐妙乐即真实　　一切自在法成就
　　然后阿阇梨令弟子依法。右手作金刚拳安于腰侧。左手持华入曼拏罗。入已授此秘密真实三昧颂曰。
　　诸佛常住妙乐法　　即金刚手大乐门
　　一切从是大乐生　　应当尊敬如父想
　　复授此大明曰。
　　唵(引)苏啰多嚩日啰(二合)发吒(半音一句)
　　授是大明已。复与誓诫言。若有违越此金刚手三昧者。我以不空明咒当作摧伏。令彼一切生中皆悉破坏。如是言已。令其弟子顶礼贤圣。次当授与五智金刚杵。然后乃为授其灌顶。作灌顶已。复为立名金刚灌顶。即诵此金刚灌顶大明曰。
　　唵(引)嚩日啰(二合引)提钵底埵(一句)何毗诜左(引)弥(二)摩贺(引)苏珂嚩日啰(二合)达啰系(引)嚩日啰(二合)那(引)摩呼(引)(三)
　　若作灌顶法时。诵此大明随称彼名而用作法。所言金刚灌顶者。谓于一切曼拏罗中。获得大乐甘露金刚水。灌注心顶故。说名为金刚灌顶。作是灌顶时。所有本部供养法本部入坛印。及抛华等事皆如本法说。复次颂曰。
　　随入一切坛场中　　所得果报悉最上
　　大士所说常谛听　　即得金刚大乐法
　　最上果报者。所谓获得诸隐身法。不为恶魔而来侵娆。设使造作诸非横事亦得成就。况复一切胜成就邪。复得一切具足增长一切智慧成办一切事业。如上所说。皆是金刚手真实之言。又复修此法者。随其力能随所乐欲。一切上味饮食华鬘。诸妙乐具所应受用者。常悉安置奉献本尊。或自受用皆无障碍。何以故此名金刚萨埵大乐法故。
　　此名金刚妙乐曼拏罗。
　　复次我今当宣说　　毕竟常住成就法
　　现生若得此法者　　彼能成就毕竟常
　　如是菩萨诸大士　　虽处轮回而不着
　　广利无边诸众生　　不入涅槃善施作
　　欲求本尊成就者　　当住妙乐胜境中
　　秘密供养普献陈　　作大钩召而广集
　　后结秘密大印契　　次咏妙乐金刚歌
　　作持诵事表了已　　得金刚手胜成就
　　如是一切所欲心　　一切成就自在乐
　　后成大执金刚王　　得已不老而不死
　　若入曼拏罗中间　　一称大明获大乐
　　诸胜成就若欲成　　一切最上皆成就
　　此名最上秘密大三昧邪真实仪轨。
　　尔时最初集会彼诸如来通达一切教者众牟尼尊以秘密义俱问金刚手菩萨摩诃萨言。
　　汝说最初妙歌音　　而彼歌音何所表
　　大三昧邪真实理　　汝具大慧今当说
　　云何当说曼拏罗　　入者当得何果利
　　云何金刚阿阇梨　　所作一切成就事
　　云何最初金刚杵　　而为一切标帜相
　　云何解说彼印义　　云何结印及成就
　　云何秘密供养事　　及彼金刚供养法
　　香华灯涂供养仪　　是中随应分别说
　　云何本尊成就法　　云何持诵及法用
　　何人不得成就法　　鲜福者得又云何
　　此等真实秘密门　　随诸所问汝应说
　　令修行者现生中　　常得一切大成就
　　尔时金刚手菩萨摩诃萨为欲圆满一切如来殊胜愿故随应答此秘密法门。
　　所言最初歌音者　　此表初义或表爱
　　法中随力用庄严　　乃说吽字为歌咏
　　我金刚手秘密心　　最初以此为妙歌
　　一切成就悉令成　　是故以此表大爱
　　真实曼拏罗法用　　金刚贤圣众围绕
　　安立执金刚大尊　　一切妙乐成就者
　　此答第一问广如大仪轨中说。
　　所言大三昧邪真实理者。
　　彼大金刚大萨埵　　共立金刚萨埵名
　　而此最上大三昧　　一切诸佛不违越
　　即彼根本无性法　　是为三昧真实门
　　金刚大乐普贤身　　三界同悟本真觉
　　如是最初器世间　　及彼众生诸心行
　　金刚真实性所持　　一切所作亦如是
　　若不解此真实理　　又不能具净信财
　　彼求成就久难成　　若具信者速成就
　　此答第二问。
　　所言曼拏罗者。
　　随处随说如仪轨　　随同行人同所依
　　大三昧邪真实等　　彼诸大士依法画
　　诸佛菩萨普集会　　此即名大曼拏罗
　　入者所得诸福报　　后当随应分别说
　　此答第三问。
　　所言金刚阿阇梨者。
　　大曼拏罗分别已　　心曼拏罗为最上
　　最先自入胜坛场　　先自灌顶后广作
　　金刚阿阇梨无等　　诸成就中悉无疑
　　是故善具净信财　　此名阿阇梨正行
　　金刚萨埵心明等　　诵洛叉数得成就
　　此即圣大阿阇梨　　诸教最上成就者
　　此答第四。
　　所言最初金刚杵者。
　　当知五欲大箭者　　即是五智金刚杵
　　大金刚智所安立　　出生大乐成就法
　　五智金刚大成就　　开发光明炽焰门
　　一切佛大金刚杵　　如彼五智金刚说
　　金刚杵有大光焰　　出现忿怒药叉众
　　并余菩萨及圣贤　　此名最初金刚杵
　　此答第五问。
　　所言解说印义者。
　　所有身语心金刚　　是即最初坚固体
　　影像和合表了门　　此说名为秘密印
　　譬如世间国王印　　一切无敢违越者
　　金刚大法印亦然　　诸佛尚不敢违越
　　若人结此密印时　　金刚萨埵等圣众
　　为施成就胜法门　　怖彼或破三昧法
　　若人结此密印时　　即得一切所摄受
　　以此供养诸圣贤　　获得三界中最胜
　　世间所宜化导法　　随应为说成就事
　　以方便即普摄持　　能成一切成就事
　　成佛为利众生故　　发起一切方便事
　　不以菩提为所求　　当知印义亦如是
　　此答第六问。
　　所言结印者。
　　十指坚固安于心　　二手后结金刚缚
</div>
    <div class="pagination">
<a href="佛说秘密三昧大教王经_page4.html">上一页</a><a href="佛说秘密三昧大教王经.html">1</a><a href="佛说秘密三昧大教王经_page2.html">2</a><a href="佛说秘密三昧大教王经_page3.html">3</a><a href="佛说秘密三昧大教王经_page4.html">4</a><span class="current-page">5</span><a href="佛说秘密三昧大教王经_page6.html">6</a><a href="佛说秘密三昧大教王经_page7.html">7</a><a href="佛说秘密三昧大教王经_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
