<!DOCTYPE html>
<html>
<head>
    <meta charset="UTF-8">
    <title>大方等大集经 - 第 13 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方等大集经 - 第 13 页/共 45 页</h1>
    <div class="content">　　无上法师大名称，　不观时节戒非戒，
　　演说不休亦不息，　不失时节随意说，
　　所说诸法如幻相，　是名诸法自在定。
　　所言真实甘乐闻，　闻已如说而安住，
　　其心无贪无嫉妒，　是名诸法自在定。
　　有问无瞋无轻慢，　常修怜愍无二相，
　　能自净除诸过失，　是名诸法自在定。
　　具足七种无上财，　成就寿命无上命，
　　具足十力四无畏，　是名诸法自在定。
　　常乐闻法善思惟，　善思惟已如法住，
　　如法住已为众说，　是名诸法自在定。
　　不忘菩提上种性，　供养三宝得化身，
　　劝化大众具菩提，　是名诸法自在定。
　　其目清净见诸佛，　得梵音声无上边，
　　其音遍满十方界，　是名诸法自在定。
　　财宝惠施无有尽，　智慧演说无穷竭，
　　供养父母师和尚，　是名诸法自在定。
　　成就具足宿命智，　不失无上菩提心，
　　六波罗蜜无厌足，　是名诸法自在定。
　　为欲利益众生故，　受菩萨藏及摩夷，
　　乐为众生广分别，　是名诸法自在定。
　　远离一切恶思惟，　了了睹见十方界，
　　一心能知无量心，　是名诸法自在定。
　　一心了知三世事，　修集无量诸神通，
　　得后边身智无碍，　是名诸法自在定。
　　怜愍众生修大悲，　观察诸根随意说，
　　一切佛法得自在，　是名诸法自在定。
　　若有得闻如是事，　至心受持生信顺，
　　即能获得无上道，　亦如往世诸世尊。”
　　尔时，不眴菩萨白佛言：“世尊，菩萨摩诃萨成就何法，获得如是一切诸法自在三昧？”
　　佛言：“善男子，菩萨摩诃萨具足一法，则能获得如是三昧，所谓不著一切诸法。复有一法，不著于戒。何以故？若不著戒，则能不著一切善法。具足戒故则能成就一切佛法，得大利益无上大道，是故我言：‘戒是一切善法根本，戒名大灯。’若著戒者，是人则于菩提障碍，非菩提道。若于诸法生贪著者，去菩提道则为大远；若不贪著，则为邻近。复有二法，菩萨具足则能获得如是三昧：一者、为于菩提方便，修集舍摩他；二者、为于善法方便，修集毗婆舍那。复有三法，菩萨具足得是三昧。何等为三？一者、不舍众生修空三昧，二者、不舍于法修无相三昧，三者、求于诸有修无愿三昧。”
　　尔时，世尊即说颂曰：
　　“调伏众生修集空，　护持法故修无相，
　　不舍诸有修无愿，　是人则得是三昧。
　　“复次，善男子，复有四法，菩萨具足则能获得如是三昧。何等为四？一者、具足四谛方便，二者、具足四无量心，三者、具足四无碍智，四者、具足四摄之法。复有五法，菩萨具足得是三昧。何等为五？一者、具足五神通，二者、具足五根，三者、具足五力，四者、具足真智观于五阴，五者、具足五眼。复有六法，菩萨具足得是三昧。何等为六？一者、具足六波罗蜜，二者、具足六念，三者、具足智慧观于六入，四者、具足远离六道，五者、具足六通，六者、具足六和敬法。复有七法，菩萨具足得是三昧。何等为七？一者、无贪远离烦恼，二者、于众生所无有瞋恚，三者、于诸法中无有疑心，四者、具无碍智无有五盖，五者、观十二因缘无有疑网，六者、成就无上智慧，七者、成就无上三昧。复有八法，菩萨具足得是三昧。何等为八？一者、修集八正道分，二者、离八邪道，三者、远离八难，四者、具足八大人觉，五者、具八解脱，六者、具八胜处，七者、专念菩提，八者、断烦恼习。复有九法，菩萨具足得是三昧。何等为九？一者、不失念心，二者、解甚深义，三者、破坏魔业，四者、具佛三昧，五者、净身口意，六者、具足方便，七者、威仪纯善，八者、勤行精进具六波罗蜜，九者、远离声闻、辟支佛道。复有十法，菩萨具足得是三昧。何等为十？一者、具足佛智，二者、具足法界无分别智，三者、于真实性无有动转，四者、具足三世平等智慧，五者、具足众生心平等智，六者、具知诸根上中下智，七者、具足四无碍智，八者、具足三解脱门，九者、具足诸法同一味智，十者、具足诸法无生灭智。”
　　说是法时，三万二千菩萨摩诃萨得是三昧。
　　尔时，须菩提语不眴菩萨言：“是大众中三万二千诸菩萨等，皆悉获得如是三昧。善男子，汝今得耶？”
　　不眴菩萨言：“大德，乃至无有一法可得名为三昧，我云何得？凡言得者即是颠倒，夫颠倒者即我我所。菩萨若著我我所者，则不能得如是三昧。”
　　须菩提言：“菩萨摩诃萨住于何处得是三昧？”
　　不眴菩萨言：“如须菩提所住之法得解脱者，我如是住得是三昧。”
　　须菩提言：“我实不住一切法中而得解脱。”
　　“大德，菩萨摩诃萨亦复如是，不住诸法得是三昧。”
　　须菩提言：“善男子，菩萨摩诃萨将不住于空无相愿得三昧耶？”
　　不眴菩萨言：“空无相愿可得住耶？”
　　“不也，善男子。”
　　“大德，是故空无相愿所住之处，得是三昧。”
　　“善男子，如是三昧住在何处？”
　　不眴菩萨言：“如一切法真实性住，住是三昧者亦如是。住一切诸法真实性者名圣解脱，圣解脱者名无所住，无住之住住一切法，一切诸法不住烦恼、不住解脱。大德，得解脱者，为具烦恼、不具烦恼？”
　　“善男子，我亦不具，非不具也。”
　　“大德，若仁不具，非不具者，为何所得言解脱也？”
　　须菩提言：“善男子，若使法界有缚系者，我则解脱。而法界性无缚解相，非相非非相，非种种相，非一相非多相；如法界相，解脱亦尔。”
　　时，须菩提说是法时，八千比丘得阿罗汉果。须菩提语不眴菩萨言：“善男子，如佛所说，若能具足如是等法得是三昧，汝今具足是三昧不？”
　　不眴菩萨言：“大德，一切诸法无有根住，若法无根即是无住，夫无住者名为无作，若无作者云何可住？”
　　须菩提言：“若无住者，何故如来常作是言：‘住如是法得无生忍’？”
　　不眴菩萨言：“大德，无所住者亦名为住，是故如来亦说住贪而得解脱，而智慧性不能坏贪住于解脱。若有菩萨能知如是不住之住，是名无生智慧；住是无生智慧中已，则能获得无生法忍。
　　“复次，大德，若有菩萨不离凡夫能知圣法，以凡夫心观察圣法，以圣法性观察于忍，忍性观忍，复以是忍观一切法，知如是等名无生忍。
　　“复次，大德，若有菩萨观二种界：一、众生界，二者、法界。以法界性观众生性，以众生性观法界性，若离法界无众生界，法界、众生界无生无灭。若能如是通达知者，名无生智；无生智者即无生忍。
　　“复次，大德，菩萨摩诃萨知从十二因缘生法，从六境界作六因缘，若善不善，是善不善即无生灭。何以故？境界之性不能生法，六入亦尔不能生法。何以故？无生性故。如其六入能生法者，则应常生，不须外缘。若外境界性能生者，亦应常生，不假于内。若俱生者则有二相，二相之法性无真实。通达了知如是等者，名无生忍。若得如是真智慧者，是名菩萨得无生忍。
　　“复次，大德，若有菩萨具足成就二种庄严功德智慧，观是二事平等无二。虽如是知不言我知，亦于此知不生贪著，是名无生忍。
　　“复次，大德，菩萨摩诃萨身意寂静观法寂静，法寂静已观菩提静，菩提静已观忍寂静，亦不随他，不著内外，是名菩萨无生法忍。”
　　说是法时，不眴菩萨等五百菩萨得无生法忍。
　　尔时，世尊赞不眴菩萨言：“善哉！善哉！善男子，汝所演说无生法忍，即是真实如先佛说。复次，善男子，菩萨若得心自在者，即得诸法自在三昧。云何名为心自在耶？善男子，若有菩萨远离贪爱，得帝释身或转轮王身，虽为无量诸众生等说五欲乐，而其内心实不贪著，是名菩萨心得自在。复次，善男子，若有菩萨修集三昧、四无量心求诸有时，不以有心，以智慧心，虽生欲界不因欲心，其心常不远离三宝，修集庄严诸波罗蜜，以四摄法摄取众生、调伏众生，修三十七助道之法，是名菩萨心得自在。复次，善男子，若有菩萨修空无相愿，自不证于空无相愿，亦为众生说如是法。为调声闻、辟支佛等，入于无生正定之聚而为说法，彼既闻已即得解脱，自不证之，亦令众生不舍菩提，是名菩萨心得自在。复次，善男子，若有菩萨为调声闻、辟支佛故，入无生灭正定之聚，亦得灭定，又能通达一切三昧出入相行。虽得如是通达自在，亦不证于灭尽三昧。何以故？未具佛法故。是名菩萨心得自在。复次，善男子，若有菩萨以平等智观于法界，种种世间、种种众生、种种说法、种种方便，是名菩萨心得自在。复次，善男子，若有菩萨生长寿天未尽天寿，其身亦生短命之中，为欲调伏诸众生故，是名菩萨心得自在。复次，善男子，若有菩萨具足快乐，舍是乐已为诸众生受大苦恼，护众生故，护菩提故，是名菩萨心得自在。复次，善男子，若有菩萨同于声闻、辟支佛行，而心护念菩提之道，亦修菩提微妙之行，为诸声闻、缘觉之人，随意说法而亦不证，是名菩萨心得自在。复次，善男子，若有菩萨解八万四千法门，亦复通达烦恼行处，为断众生诸烦恼故，处中说法，亦不为诸烦恼所污，是名菩萨心得自在。复次，善男子，若有菩萨具足神通，若有众生盲聋跛躄，菩萨摩诃萨自变其身，亦同其像而为说法，是名菩萨心得自在。复次，善男子，若有菩萨具足智慧，通达外典善解邪论，而其内心不为邪见，为欲调伏诸众生故修集其道，是名菩萨心得自在。善男子，菩萨具足如是等事，名心自在，亦名得一切法自在三昧。”
　　须菩提言：“世尊，不眴菩萨得是三昧，为久近耶？”
　　佛言：“过去无量阿僧祇劫，尔时有佛，号自在王如来、应、正遍知、明行足、善逝、世间解、无上士、调御丈夫、天人师、佛世尊，世界名净，劫亦名净。其佛国土地平如掌，金、银、琉璃、玻瓈庄严，常有幡盖，如兜率天多饶饮食。尔时，众生所有贪欲、瞋恚、愚痴无有势力，多有利智能解佛语，一切悉乐无上大乘。尔时，世尊与八万四千大菩萨众，三万二千声闻大众。
　　“尔时，世有转轮圣王，名曰广持，号曰法士，成就七宝——轮宝、象宝、马宝、女宝、珠宝、兵宝、主藏之臣，千子具足，王四天下，治以正法不加刀杖，怜愍众生教以十善，一切众生亦乐受之。尔时，千子悉发阿耨多罗三藐三菩提心。尔时，圣王供养如来、菩萨、声闻一切大众，衣服、饮食、卧具、汤药、房舍资生，经万岁已发阿耨多罗三藐三菩提心，为无上道修三十七助道之法。
　　“尔时，彼佛寿命满足八万四千岁。王有一子名曰法语，于彼佛法信心出家，勤行精进，清净持戒，为得无上菩提道故。尔时，法语比丘二万年中无有睡眠，如弹指顷不生贪心、瞋心、痴心不善觉观，不念父母、宗亲、眷属、饮食、衣服、房舍、卧具、资生之物，亦不觉知昼夜之相，二万年中常修念佛。须菩提，法语比丘勤精进故，获得四禅、四无量心、四无色定，过二万年已往诣佛所，头面礼敬，右绕三匝，却住一面白佛言：‘世尊，我发阿耨多罗三藐三菩提心，为施一切众生安乐，为欲调伏一切众生。唯愿世尊哀愍示导，云何令我化诸众生宣说正法？’
　　“佛言：‘比丘，有八陀罗尼门，若成就者得无碍语，则能为诸众生说法。何等为八？一者、念佛，知法身故；二者、念法，知净法故；三者、念僧，知无碍故；四者、真实思惟，破恶觉观故；五者、知字，不可说故；六者、修舍摩他，为知诸法同一昧故；七者、修毗婆舍那，为知诸法本性净故；八者、修方便智，为得忍故。比丘，具如是八陀罗尼门，则能堪任宣说正法化诸众生。比丘，复有八精进，菩萨具者能宣说法化诸众生：一者、求法勤行精进，二者、持法勤行精进，三者、观法勤行精进，四者、说法勤行精进，五者、护法勤行精进，六者、供养法师勤行精进，七者、护受法者勤行精进，八者、如法而住勤行精进。是名为八。复有八法，菩萨具足能化众生。何等为八？一者、修慈等观众生故，二者、修悲调伏众生故，三者、观法得无上法故，四者、观智破憍慢故，五者、护诸众生施安乐故，六者、善思惟坏诸烦恼故，七者、修助道法庄严菩提故，八者、护法具足六度故。’
　　“须菩提，菩萨摩诃萨若能具足如是等法，则能教化一切众生。尔时，比丘闻是法已，于十千年系心思惟，勤行精进为得是法。以精进故，即得无尽器陀罗尼，善解一切众生语言随语为说，得是持已，复有无尽辩才；成就如是陀罗尼已，周遍城国村邑聚落，化无量众于三乘道，为其父母、兄弟、眷属、宗族说法，悉令获得随顺法忍。
　　“须菩提，尔时比丘复往佛所，头面敬礼，右绕三匝，却住一面白佛言：‘世尊，如佛先说，我已证得，佛神力故得圣智慧。世尊，颇有三昧菩萨修已，心不退转增长善法？’佛言：‘比丘，有三昧名一切法自在，菩萨修已其心不退，亦得增长无量善法。’尔时，比丘闻三昧名，即白佛言：‘世尊，菩萨云何行？云何修？云何学？而能获得如是三昧？’‘比丘，有八法、八庄严、八发心，菩萨具已得是三昧。何等为八？一者、净心，二者、至心，三者、施心，四者、离烦恼心，五者、观六界，六者、修忍，七者、勤精进，八者、修定身心寂静。是名八法。八庄严者：一者、舍，二者、戒，三者、功德，四者、智，五者、舍摩他，六者、毗婆舍那，七者、发菩提心，八者、庄严一切佛法。是名八庄严。八发心者：一者发心，无有众生、寿命、士夫，一切诸法亦复如是；二者发心，一切诸法无常、苦、无我；三者发心，一切诸法空无相愿；四者发心，未来之法无有住处；五者发心，现在之法无有住处；六者发心，一切诸法无业果报；七者发心，一切诸法无有作者，无有受者；八者发心，一切诸法无有系属。菩萨具足如是等法，得是三昧。’比丘闻已进修不久，即得如是一切法自在三昧；得三昧已即放光明，遍照三千大千世界。
　　“尔时，比丘即往佛所，头面作礼，右绕三匝，上升虚空一多罗树，结跏趺坐满一千年，不动不摇，法喜为食，获得比智，乐说无碍，令三万六千亿众生得不退心，无量众生安住三乘。尔时，法语比丘过千年已，从座而起，作如是言：‘如来世尊勤精进故，得阿耨多罗三藐三菩提，非懈怠也。’
　　“善男子，汝于无量无边世中，成就无量无边功德，故能速得如是神通。善男子，汝已于往七万六千亿佛所，种诸善根，净修梵行，是故因此过去善根，获得如是现在善果。”
　　佛告须菩提：“汝知尔时法语比丘得三昧者，岂异人乎？即是今之不眴菩萨，成就如是无量功德。”
　　尔时，世尊为须菩提说是菩萨往因缘时，三万二千众生发阿耨多罗三藐三菩提心。虚空之中诸天、龙、神、乾闼婆等，雨诸华香以用供养不眴菩萨，而作是言：“我等今日见此菩萨，得大利益！”
　　尔时，须菩提语不眴菩萨言：“善男子，汝已久修清净梵行。”
　　不眴菩萨言：“大德，夫梵行者，非是过去、未来、现在。若非过去、未来、现在即是无作，若无作者即名为行，如是行者名为无生，名为无诤，无有言说及以威仪。大德，非眼行故，名为梵行；非耳、鼻、舌、身、意行故，名为梵行；非色、声、香、味、触、法行故，名为梵行；亦非色、受、想、行、识行故，名为梵行；非相非缘，非见非闻，非知非觉。大德，如是等法无去来住，无牵无挽，无有数量，无上无下，是名梵行。”
　　须菩提言：“善男子，夫梵行者名八正道。”
　　不眴菩萨言：“大德，云何八正道名为梵行？若以正见为梵行者，不见诸法名为正见，等见诸法名为正见，不见之见乃名正见；若不见者，云何得名为正见耶？若无正见，云何得名为梵行乎？无有思惟名正思惟，夫思惟者名为颠倒；若颠倒者，云何得言正思惟耶？一切音声皆悉平等，若善若恶，若一若二，若过去、若未来、若现在，若一切字、若一切声，是名为响；若是响者，云何得言为正语耶？声平等者，一切行法皆悉无常，是苦、无我，涅槃寂静。若能等观一切诸法，如涅槃相及演说者，是名正语。无身无身业，无口无口业，无意无意业。何以故？无业处故。若有业处则有我我所，若无我我所则无业果。若如是观，名为正业。若为寿命行于邪命，远离邪命故名正命。若观是等无我我所，无有众生、寿命、士夫；如其无者，何故得名为正命耶？于眼识色不生染著，眼识性空，以识性空故眼色亦空；若眼色识空，至意识法亦复如是。若如是观，是名正命。无有颠倒，断诸精进，名正精进。无精进法，无精进者，无有具足成就精进，无有精进为利益者。若能观察如是等法，是名正精进。若能等念一切诸法平等如空，一切诸法亦复如是。如一切法，阴、入、界等亦复如是。若能观于如是等法，是名正念。观一切法皆悉平等，无我我所。若能如是平等观者，是名正定。大德，若能如是观一切法性平等者，名八正道，是名梵行。非以数故名八正道，非八正道名为梵行，非世道故名为梵行，非著心故名为梵行，非二相故名为梵行，无作相故名为梵行。若见诸法无有住处，乃名梵行。”
　　尔时，不眴菩萨为诸大众说如是等梵行法时，五百比丘离诸烦恼，得阿罗汉果。
　　须菩提言：“善哉！善哉！善男子，快说是法！如离烦恼阿罗汉人，其所宣说等无有异。”
　　“大德，我今亦是远离烦恼，亦是阿罗汉，我亦远离声闻、缘觉烦恼诸法，我如法住故名阿罗汉。”
　　尔时，须菩提白佛言：“世尊，是不眴菩萨，乐说无碍，不可思议辩才利智，随问而答。”
　　佛言：“须菩提，不眴菩萨得一切法自在三昧，以是故能随问而答。若有菩萨得是三昧，一切世间人、天、魔、梵，不能障其乐说无碍。”
　　尔时，帝释白佛言：“世尊，若有人于无量世中，具足功德乃能得见不眴菩萨，闻其所说。世尊，若有比丘、比丘尼、优婆塞、优婆夷，受持是经，读诵书写，为人解说及闻法者，悉发阿耨多罗三藐三菩提心。当知是辈，一切皆当如不眴菩萨作师子吼。世尊，我当拥护如是等人。”
　　佛言：“善哉！善哉！憍尸迦，汝今至心护持正法。”
　　尔时，梵王复白佛言：“世尊，我当乐修舍定三昧，舍禅定乐，来护佛法及说法者令离病苦。随何国土有说法处，我当往彼至心听受。若有国土信受此经，供养三宝，我亦当为除灭恶相，令其土境清净安怗，正法治化。”
　　佛言：“善哉！善哉！梵王，汝真护法。若有人能如是护法，当知是人终不远离三宝之宝。”
　　尔时，四天王复白佛言：“世尊，我亦能护受持读诵、书写解说如是法者。”
　　佛言：“善哉！善哉！善男子，若知法者，是人乃能拥护是法。汝于我所得闻法已，即获法眼，断诸恶道。若复至心护持正法，不久当断一切诸有。”
　　尔时，世尊告阿难言：“汝当受持如是经典，为四部众广说其义。”
　　阿难白佛言：“世尊，我能受持如是经典，如佛所说等无有异，广为四众宣释分别。”
　　尔时，人、天、阿修罗、乾闼婆一切大众，闻经欢喜，赞叹善哉。
大方等大集经卷第八海慧菩萨品第五之一
　　尔时，世尊故在欲、色二界中间大宝坊中，与诸大众围绕说法。是时，三千大千世界大水盈满犹如大海，又如劫尽水灾起时。然诸世界国邑村落、城郭舍宅、山林树木，上至色界，无所娆害悉皆如故，而诸大众皆见是水。尔时，水中出生无量分陀利华，青琉璃茎，真金为叶，功德宝台，帝释宝须，周匝多有无量之华，纵广十里在宝坊中，高一多罗树。尔时，大众各各自见在此华上。其华尔时出大光明，遍照十方无量世界。尔时，大众心生欢喜：“我等今者必当得闻殊胜妙法。”
　　尔时，弥勒菩萨即从坐起，前礼佛足，右绕三匝，于莲华上长跪合掌，白佛言：“世尊，何因缘故，如是三千大千世界满中大水犹如大海，又如劫尽水灾起时，复出无量分陀利华，大光如是遍照十方无量世界？”
　　佛言：“弥勒，下方过于三千大千世界微尘等国，有一世界名宝庄严，其土有佛，号海智神通如来、应、正遍知、明行足、善逝、世间解、无上士、调御丈夫、天人师、佛世尊。彼有菩萨名曰海慧，欲来至此大宝坊中，与无数菩萨俱共已断一切数想，欲来听是大集经典。”
　　时，舍利弗白佛言：“世尊，彼佛世界去此甚远，海慧在彼，颇得闻此佛所说不？”
　　佛言：“舍利弗，如汝今于我前所闻，彼亦如是。如汝今日及诸大众睹见于我，海慧菩萨见我亦尔。”
　　“世尊，菩萨摩诃萨所有神通不可思议，住于极远无量世界，而有如是无碍天眼、无障耳通。世尊，谁有闻是不思议事，而当不发阿耨多罗三藐三菩提心？唯除下劣不肖人耳！”
　　尔时，海慧菩萨具足无量神通之力，于一念中在彼国灭，忽然现此大宝坊中。即入三昧，令此大众悉得遥见，彼佛世界所有人民，城邑聚落、屋舍殿堂、山林树木、飞鸟走兽，及见彼佛与诸大众围绕说法。现是事已，即从三昧安详而起，前礼佛足，右绕三匝，以其世界所有香华、种种伎乐，供养于佛，作如是言：“下方世界海慧神通如来，致问无量，如来身命及以大众悉安隐不？”却坐一面宝莲华上。
　　时，有梵王名曰修悲，作是思惟：“何因缘故有是大水，满此三千大千世界而非水灾？我今当往问于世尊。”即与六万八千梵俱诣如来所，头面敬礼，右绕三匝，长跪合掌，白佛言：“世尊，何因缘故，此中三千大千世界，七宝莲华庄严遍满，无量菩萨各各次第坐宝华上，三千世界大水盈满？”
</div>
    <div class="pagination">
<a href="大方等大集经_page12.html">上一页</a><span>...</span><a href="大方等大集经_page8.html">8</a><a href="大方等大集经_page9.html">9</a><a href="大方等大集经_page10.html">10</a><a href="大方等大集经_page11.html">11</a><a href="大方等大集经_page12.html">12</a><span class="current-page">13</span><a href="大方等大集经_page14.html">14</a><a href="大方等大集经_page15.html">15</a><a href="大方等大集经_page16.html">16</a><a href="大方等大集经_page17.html">17</a><a href="大方等大集经_page18.html">18</a><span>...</span><a href="大方等大集经_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
