<!DOCTYPE html>
<html>
<head>
    <meta charset="UTF-8">
    <title>大方等大集经 - 第 20 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方等大集经 - 第 20 页/共 45 页</h1>
    <div class="content">　　光明遍照高贵德王菩萨言：“若能知见真实涅槃，见法是灭及无生灭，一切众生悉有佛性，为趣菩提而修庄严，名如法住。”
　　光无碍菩萨言：“世尊，若有行处即是魔业，非如法住。若无行处则坏魔业，若坏魔业，名如法住。”
　　净进菩萨言：“世尊，若作念言我当得法，为是得法勤行精进，如是精进是空精进。若能观察诸法不定，以是不定勤修精进，名如法住。”
　　过三恶道菩萨言：“世尊，一切诸法无作无变，无觉无观，无觉观者名为心性。若见众生心性本净，名如法住。”
　　不可思惟思惟菩萨言：“世尊，知诸众生一切心性不作心想，名不可思惟而思惟也。若能于是不思惟中而思惟者，名如法住。”
　　乐寂静菩萨言：“世尊，若有菩萨净诸心界，是则能离一切诸漏。若能远离一切漏者，是名正行；若正行者，名如法住。”
　　商主菩萨言：“世尊，菩萨若有清净善法，福德庄严、智慧庄严，观二庄严平等无二。以功德等观智慧等，以智慧等观功德等，无差别者，名如法住。”
　　维摩诘菩萨言：“世尊，不观于二，名如法住。若于法界不坏不别，名如法住。”
　　依义菩萨言：“世尊，若有菩萨依于正义不依于字，为正义故受持读诵，广说八万四千法聚，无失无动，名如法住。”
　　净意菩萨言：“世尊，若有菩萨发菩提心，至心拥护是菩提心，修菩提时知诸法性。夫法性者，非处非非处，名如法住。”
　　毕竟净意菩萨言：“世尊，若有菩萨远离垢秽如浣去垢，能令烦恼不污其心，名毕竟净。其心净已，随菩提行，名如法住。”
　　海慧菩萨言：“世尊，若有亲近恶知识者，非如法住；不修圣法，非如法住；若近恶友，则行魔业堕于魔处。世尊，若有欲离一切魔业、诸魔行处、诸恶法者，当近善友。”
　　佛言：“善男子，汝今真知魔业行不？”
　　“已知，世尊。”
　　“善男子，汝今当为无量菩萨大众而说。”
　　“世尊，夫魔业者即是眼色。若人见色生贪著心即是魔业，乃至意法亦复如是。
　　“复次，世尊，菩萨修行檀波罗蜜时，不爱之物持用惠施，所爱财货贪吝不舍；爱者则施，恚者不与；分别受者及以财物，若有分别如是二者，是名魔业。复次，世尊，菩萨修行尸波罗蜜时，护持禁戒，近持戒者，赞叹己身，毁呰破戒，是名魔业。复次，世尊，菩萨修行忍波罗蜜时，于大力者能生忍辱，于少力者不能生忍，见大力者软语谦下，见小力者粗语轻蔑，是名魔业。复次，世尊，菩萨修行精进波罗蜜时，说声闻乘、说缘觉乘、说菩萨乘，修菩提时，轻慢声闻、辟支佛乘；口不宣说，乐于世行；不乐供养恭敬三宝，所谓华香、幡盖、伎乐，尊重赞叹；不求多闻，见多闻者不能亲近，是名魔业。复次，世尊，菩萨修行禅波罗蜜时，获得禅定，不能调伏一切众生，心生悔厌贪著禅乐，呵说法者不乐讲论，赞叹寂静贪著禅味，呵毁二界爱无色身，寿命极长不见诸佛，不闻正法远离善友，不知方便受舍修舍，是名魔业。复次，世尊，菩萨修行般若波罗蜜时，知于因果，不以四摄摄取众生而调伏之，不知众生上中下根，是名魔业。
　　“复次，世尊，菩萨若乐空闲寂静，乐寂静已受寂静乐，不乐听法说法问疑，以寂静故烦恼不起，以不起故不知知想、不离离想、不证证想、不修修想，不得实义，是名魔业。复次，世尊，菩萨若有修集多闻，好语、乐语、微妙之语、软语、喜语，若为衣食卧具利养而演说法，若有信解能至心听而不为说，若有放逸致供养者便为说之，可为说者而不为说，不可说者反为说之，是名魔业。复次，世尊，若有菩萨说法之时秘藏深义，有诸天人得他心智，知已不悦即作是念：‘我为如来真正法来，不为世间浅近语来。是人欲毁如来正法不能增长。若人有毁佛正法者，我不乐见闻。’其所说即便舍去，是名魔业。
　　“复次，世尊，若有菩萨于恶知识作善友想。恶知识者，不以四摄摄取众生，不修多闻，不化众生，不说出法，乐说世语，不知法、不知时、不知义，是名魔业。复次，世尊，恶知识者，不能开示分别解说声闻、缘觉、菩萨、佛法，不化众生令修慈悲、远离八难、修行施戒、柔软语言、亲近平等、教忍无力，说言佛道甚为难得，无量世中勤苦乃获，是名恶友，名为魔业。
　　“复次，世尊，菩萨若有憍慢之心，以憍慢故，不能供养佛法众僧、师长、和尚、父母、长宿、同学、同师。若见胜己，不能亲近听法问疑，是故虽闻闻已便失，见下己者亲近爱念；是故恶法渐渐增长，恶法增故远离善法。世尊，譬如大海渐渐深故，一切诸流悉共归之；菩萨坏慢亦复如是，渐渐增长一切善法。菩萨若不坏憍慢者，是名魔业。世尊，譬如有人，高原陆地种瞻波树，水常行处复作堤塘，地既高燥又不得水，渐渐枯黄不能增长。世尊，菩萨摩诃萨亦复如是，憍慢增故不亲善友，不闻正法虽闻复失。复次，世尊，菩萨摩诃萨身色具足，端正自在，多有眷属福德庄严，未能具足智慧庄严，以是因缘生于憍慢；以憍慢故，若有菩萨具智庄严，思惟正法身体羸瘠，见已轻慢不能供养，以是因缘复增憍慢，无明放逸不调魔业，如是菩萨为色生慢，是名魔业。”
　　尔时，世尊告海慧菩萨言：“善哉！善哉！善男子，善能分别宣说魔业。善男子，至心谛听，吾今当说坏魔业道。善男子，一切诸法其性空寂；若知诸法其性空已，亦知一切众生皆空；既知空已，而修慈心调伏自身，是名菩萨破坏魔业。若观诸法性是无相，而为众生修集慈心，是名菩萨破坏魔业。若观诸法性是无愿，为诸众生至心求有，既求有已随而调伏，是名菩萨能坏魔业。观一切法性是无贪，众生之性亦复无贪，为调伏贪而摄取之，是名菩萨能坏魔业。若观诸法性是无恚，众生之性亦复无恚，为调伏恚而摄取之，是名菩萨能坏魔业。若观诸法性是无痴，众生之性亦复无痴，为调伏痴而摄取之，是名菩萨能坏魔业。观诸法性无生无灭，坏生灭故宣说正法，是名菩萨能坏魔业。观一切法性是平等，虽说三乘不舍大乘，是名菩萨能坏魔业。若不贪著心意识等，亦能远离一切因缘，为诸众生得解脱故修法庄严，虽过诸行终不舍离菩萨所行，是名菩萨能坏魔业。”
　　说是法时，天魔波旬庄严四兵来趣宝坊，如先趣向菩提树时。如来见已，告海慧言：“汝说魔业，我说坏魔，以是因缘，魔王波旬庄严四兵而来至此。欲设何计以当御之？”
　　海慧菩萨言：“世尊，我今欲持魔王波旬及其眷属置庄严国，我身当住魔所住处。”
　　尔时，舍利弗言：“善男子，庄严世界去此远近？佛号何等？”
　　“舍利弗，在此东方过于十二恒河沙等世界，其土有佛，号破疑净光，今现在世为诸菩萨说净菩萨行。彼国三千大千世界有一亿魔，一一魔王有十千亿人兵眷属。其佛初坐菩提树时，如是诸魔悉共庄严至菩萨所。尔时，菩萨先为诸魔讲宣正典，令其得住不退转地，然后乃成阿耨多罗三藐三菩提转正法轮。彼佛世尊，其大弟子及侍使者亦悉是魔，如是等魔悉能教化调伏众生。是故我今取魔波旬安置彼土，为欲坏其所行魔业，庄严如来无上正法。”
　　时，魔波旬闻是语已心生恐怖，四望顾视欲求退处，四方障碍不得从意，复欲灭身亦不能得，方计不立倍复生懅，白佛言：“世尊，唯愿大慈，少见救护。”
　　佛言：“波旬，我于此事不得自在。汝当归向海慧菩萨，求哀忏悔。”
　　时，魔波旬即向海慧合掌而言：“善男子，我从今日不敢复作如是魔业。唯愿仁者听我忏悔！”
　　海慧菩萨言：“我于汝所都无瞋心，菩萨之法常应忍辱一切众生。波旬，汝可往彼礼觐彼佛，汝身当得无量利益。”
　　尔时，菩萨即以右手摩其顶上，作如是言：“若诸菩萨于诸法中无贪吝者，以我神通令汝必至彼佛世界。”言已，波旬即至彼土。既至彼土，见佛敬礼，却住一面。
　　彼诸菩萨白佛言：“世尊，何等国土有如是等不净之人而来至此？”
　　佛言：“善男子，西方过十二恒河沙等诸佛世界，彼有世界名曰娑婆，佛号释迦牟尼，为过数量诸菩萨等说大集经。彼有菩萨名曰海慧，说魔业时，是魔庄严四种兵众来至会所，海慧菩萨以神通力移来至此。”
　　彼世界中诸菩萨等语波旬言：“善男子，汝今宜发阿耨多罗三藐三菩提心，远离魔业。我当与汝共为同学。”
　　时，魔波旬闻是语已，即发阿耨多罗三藐三菩提心。时，诸菩萨即请波旬升师子座，问波旬言：“承彼如来为诸大众说大集经，斯有何事？惟仁说之。”时，魔波旬以海慧菩萨神通力故宣说所闻，乃至不失一句一字。
　　彼诸菩萨即白佛言：“我等愿乐欲见彼佛释迦牟尼及众菩萨。”
　　彼佛即告诸菩萨言：“且待须臾，自当得见此宝坊中。”
　　诸菩萨等复白佛言：“世尊，我等欲见魔王波旬，于彼世界为何所作？”
　　尔时，世尊观此彼界众生心已，告海慧菩萨言：“善男子，汝今当以此佛世界示彼菩萨。”
　　尔时，海慧菩萨即于十指放大光明，其光即过十二恒河沙等诸佛世界遍照彼土，此间大众悉见彼土佛及菩萨、魔王波旬处师子座说大集经。时，诸菩萨即从座起，向彼如来头面敬礼，散种种华而以供养，所散诸华当彼佛上变成华台。
　　彼诸菩萨见是华台即白佛言：“世尊，如是华台从何处来？”
　　佛言：“善男子，娑婆世界诸菩萨众所散供养。”
　　诸菩萨言：“世尊，云何令我得见彼土娑婆世界？”
　　佛言：“善男子，汝等今当敬礼是光，至心念持，自当得见彼佛世界。”
　　时，彼菩萨如佛所言，敬礼光明，至心念持，即得见此娑婆世界；见已，即起礼释迦牟尼佛，以诸香华遥供养之。又见三千大千世界，净水澄满犹如大海，彼所散华至此世界大宝坊中，当如来上变成宝盖。
　　时，魔波旬白彼佛言：“世尊，我当云何还彼世界？”
　　佛言：“善男子，若欲还者，应当至心念于海慧。”
　　时，魔波旬至心念于海慧菩萨，念已即得还此世界。
　　时，舍利弗见魔波旬即作是言：“波旬，汝得见彼佛世界不？”
　　波旬言：“舍利弗，我已见之，及见彼土清净菩萨所住之处。”
　　舍利弗言：“汝于彼土作魔业不？”
　　“大德，我至彼土至心勤求无上菩提，何缘复得造作魔业？若有至心求菩提时见魔业者，是人则得勤修精进。”
　　此界大众见魔波旬还来至此，六万众生、十千魔众，同共发阿耨多罗三藐三菩提心，作是言：“愿我等辈所受身形，如彼菩萨身形无异。”
　　海慧菩萨言：“世尊，为阿耨多罗三藐三菩提多有怨敌。善哉！世尊，为护法故建立神通，以通力故，是经当得久住于世。”
　　佛言：“善男子，我今所立善愿神通，为诸众生种于善根。”
　　尔时，世尊告四天王：“汝等当知，若我弟子比丘、比丘尼、优婆塞、优婆夷，受持读诵、书写广说如是等经，汝等四王当深护助，无为欲乐而作放逸。吾今出世，为坏放逸，护正法故而说咒曰，所谓：
　　“三咩(一)(免尔切)　三摩三咩(二)　沫顿祢(三)　婆罗跋坻(四)　陀祢(五)　陀那跋坻(六)　投弥陀那跋坻(七)　阿婆散提(八)　阿摩[(匕/矢)+籴)](九)　毗摩[(匕/矢)+籴)](十)　阇毗罗提(十一)　迦罗提(十二)　迦罗那(十三)　阿梨(十四)　阿罗跋坻(十五)　阿[(匕/矢)+籴)]婆散提(十六)　涅伽旦尼(十七)　阿跋坻(十八)　沫提(十九)　摩呼沫提(二十)　摩罗夷提(二十一)　毗首提(二十二)　毗首提跋坻(二十三)　尼萨[(匕/矢)+籴)](二十四)　莫罕泥(二十五)。
　　“善男子，是名四天王咒。若有法师受持是经，当诵是咒；诵已，修慈缘念十方，至心念于四天王等。尔时，四王当示其梦，或自往护。”
　　时，四天王白佛言：“世尊，我等四王闻是咒已，即与眷属至法师所拥护侍卫。若是法师所须资生，我当方便令其得之，远离病苦，身受安乐。”
　　尔时，世尊告海慧菩萨：“善男子，汝今至心听帝释咒，所谓：
　　“阇耶(一)　阇耶末坻(二)　阿跋坻(三)　毗跋坻(四)　摩拘[(匕/矢)+籴)](五)　斯陀跋坻(六)　输泥(七)　膻帝羯[(匕/矢)+籴)](八)　檀提昙摩尼(九)　多迦隶(十)　叉耶叉耶目佉(十一)　阿跋蔕那(十二)　涅伽蔕那(十三)　莎坻(十四)　莎坻散提(十五)。
　　“来！憍尸迦，阿修罗坏，诸天则胜；诸天胜故，佛法增长。憍尸迦，欲受安乐，当护正法。善男子，是名释咒。善男子，若有法师欲说法时，当先洗浴令身净洁，持妙香华正东而礼，一心忆念十方诸佛，慈心普及一切众生，然后乃升师子法座，诵如是咒而作是言：‘憍尸迦来！四天王来！为诸大众除却障碍，消灭烦恼。’尔时，帝释及四天王，念法师故即便共来，是故大众乐闻说法。
　　“善男子，汝今复听十方诸魔及眷属咒，所谓：
　　“奢咩(一)　奢摩跋坻(二)　奢摩密喋(三)　阿浮[(匕/矢)+籴)](四)　摩罗欻坻(五)　瞢崛[(匕/矢)+籴)](六)　婆罗绨(七)　迦由犁(八)　坁祁跋坻(九)　阿盧迦尼(十)　比舍荼尼(十一)　尼末坻(十二)　阿跋持(十三)　区区[(匕/矢)+籴)](十四)　伽罗萨尼(十五)　忧目企(十六)　奢蜜坻(十七)　波罗目企(十八)　槃檀那涅伽熙坻(十九)　奢摩[纟+施](二十)。
　　“如是咒者，力能系缚一切论师、一切魔众，是名佛印，不可破坏，魔眷属怨。善男子，若有法师受持读诵如是等咒升师子座，专念诸佛，慈及众生，自于己身生医师想，于所说法生良药想，于听法者生疾苦想，于如来所生善友想，于正法中生常恒想。若能如是说正法时，其处四边各一由旬魔不能到。”
　　时，魔波旬白佛言：“世尊，若佛弟子有能读诵如是神咒，其身清净，我当拥护不作魔业。我以海慧神通力故舍于魔业，随有国土城邑村落说是法处，我当化身亲往听受。”
　　佛言：“善哉！善哉！波旬，汝若能得如是心者，则坏魔业，亦当获得如是等法。
　　“善男子，复当至心听梵天咒，所谓：
　　“迷多伽[(匕/矢)+籴)](一)　迦楼那伽[(匕/矢)+籴)](二)　无经多伽[(匕/矢)+籴)](三)　忧比叉伽[(匕/矢)+籴)](四)　佛陀伽[(匕/矢)+籴)](五)　昙摩伽[(匕/矢)+籴)](六)　僧伽伽[(匕/矢)+籴)](七)　苏羯多毗阇耶(八)　摩诃毗檀尼(九)　毗兽提目企(十)　尼波[(匕/矢)+籴)]陀耶(十一)　乌阇跋坻(十二)　乌阇严弥(十三)　捺檀尼(十四)　昙摩波坻吒跋尼(十五)　萨遮坻优波跋坻(十六)　毗兽坻(十七)　莎折多优波舍弥(十八)　乌卢迦耶梵摩(十九)　毗卢迦耶梵摩(二十)。
　　“若欲具足受持如是梵天咒者，当行梵行清净持戒，读诵是咒，请召梵天：‘梵天汝来，拥护如是大众，令其至心乐听正法，念于三宝，转正法轮，护持法城。’若有法师能调诸根，至心净护身口意等，勤修戒、忍、精进、多闻，发菩提心，修四无量，升于法座诵如是咒；诵是咒已，梵天王等与诸眷属悉来集会是讲法所。”
　　尔时，梵王白佛言：“世尊，若有法师读诵是咒，我在初禅闻是咒已，当舍定乐而往其所，当施八法。何等为八？一者、施念，持所闻故；二者、施慧，思惟深法故；三者、施解，分别深义故；四者、施乐说无碍，为坏疑心故；五者、施辞无碍，为解一切众生语故；六者、施无所畏，为众无胜故；七者、施法光明，为不谬说故；八者、施其不谬授记。世尊，我等亦能广宣是法。”
　　“善男子，我涅槃后，如是等天当护正法。”
　　海慧菩萨言：“世尊，如来正觉涅槃之后，若有信者，应以此法付嘱其人，令得久住。”
　　尔时，世尊眉间白毫放大光明，遍照三千大千世界，如来化身充满其中，三十二相、八十种好具足庄严，数如三千大千世界一切卉木茎节枝叶。是诸化佛同作是言：“十方诸佛释迦如来，同愿正法久住于世。何以故？虽有一切恶魔眷属，不能破坏如是等法。大地可坏，大海可焦，须弥山王可碎如尘，众生诸心可合，是一虚空可画，四大可转，诸佛誓愿不可变易！”
　　尔时，世尊即告阿难：“汝当受持如是等经，读诵广说。”
　　海慧菩萨言：“世尊，今此会中多有无量诸大菩萨，如来何缘顾命阿难令受持之？”
　　时，诸大众咸有疑心：“海慧、阿难，谁念心多？”
　　尔时，世尊知众会疑，告大迦叶：“三千大千世界众生数为多不？”
　　“甚多，世尊。”
　　“迦叶，假使如是无量众生悉得人身，常问如来，如来所说，不可穷尽，无有障碍。善男子，如天降雨无有障碍，一切众流归集大海，而是大海无增无减；海慧菩萨所可受持十方佛法，亦复如是。迦叶，假使三千大千世界，所有众生具足总持如阿难等，欲比海慧所受持法，百分、千分、百千万分不及其一。”说是语时，百千众生发阿耨多罗三藐三菩提心，以妙华香贡上供养海慧菩萨。
　　尔时，莲华菩萨白佛言：“世尊，若有人能信顺受持，读诵书写，解说其义，供养恭敬如是经者，得几所福？”
　　尔时，世尊即说偈言：
　　“若满三千大千界，　七宝奉施十方佛，
　　不如信顺是经典，　受持读诵福多彼。
　　四法所成诸功德，　佛说无量无边数，
　　发菩提心常法施，　如法而住修集悲。
　　佛说四法无边量，　智者闻已不怖畏，
　　虚空之性众生界，　如来正智菩提心。”
　　说如是等法宝聚时，十方所来诸菩萨等，以妙香华、种种伎乐供养于佛，尊重赞叹，作如是言：“世尊，若有人能受持读诵、书写解说如是等经，所得功德不可称量，十方诸佛说不能尽。何以故？世尊，众生若闻如是等经，无有不发阿耨多罗三藐三菩提心者，是故此经名大宝聚。”
　　尔时，一切大众人天，一切声闻及阿难等，诸迦楼罗、乾闼婆等及世间人，闻经欢喜，信受奉行。
大方等大集经卷第十二虚空藏菩萨所问品第六之一
　　如是我闻：一时，婆伽婆游如来行处妙宝庄严堂上，如来威神大功德庄严众相具足，因于本行佛地得报，菩萨宫宅称无量赞，如来神力之所建立，入无碍智行处生胜喜悦，思念进智分别巧说，众德具足来世所叹。世尊正觉善转法轮，善能调顺无量众生，于诸法中皆得自在，知诸众生心所趣向，善能分别一切诸根，彼岸善断，结习永尽无余，所施佛事自然成办。与大比丘众六百万人俱，其心调柔，结习已断，皆是如来法王之子，行甚深法，善能解了无所有法，殊妙端正威仪具足，是大福田，正住如来所教法中。复与大菩萨僧俱，度一切诸行，不舍菩萨所行，得无我忍，于诸众生不舍大悲，过诸世间而顺世法勤化众生，亦能善入如来行地，又复不离菩萨行地，其名曰：普明菩萨摩诃萨、无碍明菩萨、于一切法自在王菩萨、无碍行处菩萨、分别辩觉菩萨、净无量网明灯王菩萨、不染行处菩萨、坏魔界放光明菩萨，如是等不可计、阿僧祇、不可思、不可称、不可量、无齐限、不可说菩萨摩诃萨俱。
　　尔时，世尊说诸菩萨出要之行，名无碍法门庄严菩萨道，成就佛法诸力无畏，得知诸法自在，入陀罗尼印门，入分别诸辨门，入大神通门，入说不退转轮诸乘平等门，入一相法界无分别门，入说随众生根所解差别门，入坚法分别坏诸魔界善顺思惟门，入断诸结及见无碍智慧门，入无等愿方便智门，入诸佛等智门，入诸法无滞碍如实分别门，入无变异平等法门，入甚深十二因缘门，入功德智慧庄严佛身口意坚固思进念专无尽门；入四圣谛门，为调伏声闻故；入远离身心行门，为调伏辟支佛故；入授一切智记门，为调伏菩萨故；入诸法自在门，为显佛功德故。所谓开示解说显现令解，教读施设次序开张，分别令易随顺正说。
　　尔时，世尊如是善分别大法方便时，于此三千大千世界一切诸色像，若铁围山、大铁围山、须弥山王及诸黑山，四天下及阎浮提聚落城邑舍宅、大海江河、泉源陂池、药草树木及诸丛林，诸龙、夜叉、乾闼婆、阿修罗、迦楼罗、紧那罗、摩睺罗伽等宫殿，地神宫殿，虚空中诸神宫殿，四天王天、三十三天、夜摩天、兜率陀天、化乐天、他化自在天及梵天宫殿，上至阿迦腻吒天宫殿，一切大地及欲界色身众生，悉皆隐蔽，眼所不见。喻如劫尽火灾起后，大地焦尽，大水未出，当尔之时，乃无一色与眼作对。尔时，三千大千世界，亦复如是亦无少色。是欲、色界所摄，唯除妙宝庄严堂中所见色像。
　　尔时，于妙宝庄严堂中虚空中，无所依著，自然成无量百千那由他宝台，微妙庄严世所乐见，喻如大妙庄严世界，一宝庄严佛土菩萨所住宝台，此诸宝台亦复如是，见诸大众坐宝台中。于妙宝庄严堂内，自然踊出净妙真金师子之座，高十千由旬。此师子座出妙净光明，普照此三千大千世界，映诸菩萨光明令不明显。
　　尔时，大众欢喜踊跃，心情悦豫，叹未曾有，合掌向佛，作如是言：“今者如来必说大法现此瑞应！”
　　尔时，舍利弗承佛威神，从宝台起，更整衣服，偏袒右肩，右膝著地，合掌向佛而白佛言：“世尊，是何瑞相，有如是等生胜喜悦现大神变？世尊，此诸大众皆生疑惑！愿如来说何因何缘，现此未曾有事？”
　　尔时，佛告舍利弗：“东方去此过八佛世界微尘数等佛土，有世界名大庄严，彼国有佛，号一宝庄严如来、应供、正遍知、明行足、善逝、世间解、无上士、调御丈夫、天人师、佛世尊，今现在说法。以何因缘世界名大庄严？若广说彼世界庄严事者一劫不尽，是故彼土名大庄严。何因缘故，彼佛名为一宝庄严？舍利弗，彼如来因一宝说法，所谓无上大乘之宝，是故彼佛名一宝庄严。彼佛与诸菩萨众各升师子座，踊在空中高八十亿多摩树，为诸菩萨说虚空印法门。何谓虚空印法门？如一切法以虚空为门，无住处故；一切法无住处门，无形相故；一切法无形相门，过诸行处故；一切法无行处门，内外净故；一切法净门，性无染故；一切法无染门，自性寂静故；一切法寂静门，心意识本无故；一切法本无门，离物非物故；一切法无物门，无教相故；一切法无教门，无形段故；一切法无形段门，离因缘境界故；一切法无因缘境界门，寂灭相故；一切法寂灭门，离二相故；一切法无二门，舍别异故；一切法无别异门，入一相故；一切法一相门，自相净故；一切法自相净门，过三世故；一切法过三世门，不离平等故；一切法不离平等门，幻化相非相故；一切法幻化相门，体不实故；一切法无体门，无作相故；一切法无作门，身心远离故；一切法远离门，离相无相故；一切法无相门，相不动故；一切法不动相门，无依处故；一切法无依处门，住无际故；一切法无际门，无樔窟故；一切法无樔窟门，无我、无我所故；一切法无我、无我所门，无主故；一切法无主门，性无我故；一切法无我门，内清净故。舍利弗，彼一宝庄严如来，为诸菩萨广说如是虚空印法门。彼如来说是法时，无量阿僧祇诸菩萨，解知诸法性与虚空等，于诸法中得无生忍。
　　“舍利弗，彼大庄严刹土一宝庄严佛所，有一菩萨摩诃萨名虚空藏，以大庄严而自庄严，于诸不思议愿最为殊胜，得一切功德中之威德无碍知见，不可思议菩萨功德以自庄严。以诸相好，庄严其身；以善说法，随所应度，庄严其口；不退于定，庄严其心；以诸总持，庄严其念；入诸微细法，庄严其意；顺观法性，庄严于进；以坚固誓，庄严淳至；以必成办，庄严所作。以从一地至一地庄严毕竟，舍诸所有，庄严于施；以净心善语，庄严于戒；于诸众生心无有碍，庄严忍辱；众事备足，庄严精进；入定游戏神通，庄严于禅；善知烦恼习，庄严般若。为救护众生，庄严于慈；住不舍众生，庄严于悲；心无犹豫，庄严于喜；离于憎爱，庄严于舍。游戏诸定，庄严神通；得无尽宝手，庄严功德；分别诸众生心行，庄严于智；教众生善法，庄严于觉；得慧明净，庄严慧明；得义法辞应，庄严诸辩；坏魔外道，庄严诸无畏。得佛无量功德而自庄严，常以诸毛孔说法，庄严于法；见诸佛法明，庄严自明；能照诸佛国，庄严光明；说不错谬，庄严所记；神通随所乐说，庄严教授；神通到四神足彼岸，庄严变化；神通入佛密处，庄严诸如来护持；自悟正智，庄严法自在；如说而行无能坏者，庄严一切善法坚固。彼虚空藏菩萨，成就如是等无量功德，与十二亿菩萨摩诃萨俱，发意欲来诣此娑婆世界见我，礼拜供养，恭敬围绕。亦为此大普集经分别少法门分故，又为此十方诸来会菩萨生大法明故，又为增益开大乘法故，又为受持如来法故，又为无量众生善根出生故，又为以善法调伏诸魔外道故，又为示现菩萨师子游戏神通故，彼虚空藏菩萨，欲来至此，是其瑞应。”
　　尔时，世尊说此事已，即时虚空藏菩萨，与十二亿菩萨摩诃萨恭敬围绕，诣一宝庄严佛所，白佛言：“世尊，我欲诣娑婆世界，见释迦牟尼佛，礼拜供养。”彼佛报言：“欲往随意，宜知是时。”即顶礼一宝庄严如来足下已，右绕七匝，承佛游戏无作神足，于彼大庄严国土忽然不现，以一念顷与诸菩萨众俱，来至此娑婆世界宝庄严堂妙宝台上。
　　尔时，虚空藏菩萨雨妙华香，供养世尊，及此大宝集经，所谓曼陀罗华、摩诃曼陀罗华、波利质多罗华、摩诃波利质多罗华、曼殊沙华、摩诃曼殊沙华、卢遮那华、摩诃卢遮那华，水陆诸华大如车轮，百叶、千叶、百千叶，皆出光明，香气普薰，妙香适意，开敷鲜净，杂色光耀眼所乐见，雨如是等种种无量妙华满妙宝堂中，高一多罗树。作诸天乐，其音皆出无量百千法门之声，与檀波罗蜜相应声，尸罗、羼提、毗梨耶、禅那、般若波罗蜜相应声，与四无量相应声，与四摄法相应声，与助道法相应声，与三脱门相应声，与四圣谛相应声，与十二因缘相应声。
</div>
    <div class="pagination">
<a href="大方等大集经_page19.html">上一页</a><span>...</span><a href="大方等大集经_page15.html">15</a><a href="大方等大集经_page16.html">16</a><a href="大方等大集经_page17.html">17</a><a href="大方等大集经_page18.html">18</a><a href="大方等大集经_page19.html">19</a><span class="current-page">20</span><a href="大方等大集经_page21.html">21</a><a href="大方等大集经_page22.html">22</a><a href="大方等大集经_page23.html">23</a><a href="大方等大集经_page24.html">24</a><a href="大方等大集经_page25.html">25</a><span>...</span><a href="大方等大集经_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
