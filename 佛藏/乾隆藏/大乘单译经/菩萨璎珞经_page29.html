<!DOCTYPE html>
<html>
<head>
    <meta charset="UTF-8">
    <title>菩萨璎珞经 - 第 29 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>菩萨璎珞经 - 第 29 页/共 34 页</h1>
    <div class="content">　　尔时尊者长老须菩提。在大众中窃生此心。今闻如来至真等正觉说极妙之法。无限旷大不可思议。非是辟支所及。诸法自然无有生灭。云何于无生灭法中。有三道三乘。是时长老须菩提即从坐起。齐整衣服偏露右臂。右膝着地长跪叉手。即以此偈而叹颂曰。
　　本无如来法　　如空无有形
　　云何于三道　　各有三乘行
　　一相本无相　　亦不见生灭
　　学道无穷尽　　息心为第一
　　如海无增减　　吞流无有厌
　　虚空正法性　　旷大亦复然
　　佛为众圣王　　三界无等侣
　　演布无穷慧　　度于未度者
　　功成不念报　　不求尊豪贵
　　勉济一切人　　获于无上道
　　如日照天下　　处闇悉蒙明
　　圣人降神生　　莫不得蒙济
　　四大本无主　　忽然在五道
　　受入三毒根　　遂生有无想
　　形累在缚着　　识想乃滋甚
　　如没在深渊　　欲济甚为难
　　菩萨大乘学　　刹土各不同
　　设欲取灭度　　舍利为所在
　　唯愿人中尊　　敷演令开悟
　　普为大世界　　分别善恶趣
　　尔时长老须菩提。以此偈问佛已。即从坐起。绕佛三匝还复本位。尔时世尊复以此偈。报须菩提。
　　佛子须菩提　　空慧为第一
　　畅达三世法　　所说甚玄微
　　所念不为己　　愍念一切人
　　常想灭生死　　永在无为处
　　佛道不思议　　摄意乃应律
　　入定神足力　　应感不可量
　　菩萨大乘迹　　现变如恒沙
　　教化已周讫　　寂然灭心意
　　见成未必成　　犹有存亡心
　　成亦本无成　　乃应解脱慧
　　尔时世尊告须菩提。过去无数恒沙诸佛所说道教。济度众生各各不同。或有如来至真等正觉。教化众生净佛国土。从一佛国至一佛国。供养承事诸佛世尊接度众生。于无余泥洹界而般泥洹。然后如来乃取灭度。或有如来至真等正觉。净己国土。现不思议神足变化。入佛定意。敷演道教三十七品。或经一劫至百千劫。教化终讫。皆使众生永离众苦。于无余泥洹界使般泥洹。然后如来现般泥洹。留身在后。普使一切兴致供养。显极伎乐而娱乐之。神变光明六度无极。复令无央数众生悉得无为大道。或有如来。在世教化修勤苦行。荷负众生为人重任。游至诸佛一切刹土。承受正法修无上大道。复于彼刹现神足道。于无央数诸佛世界。教化周讫现取灭度。复现留全身舍利。遍满三千大千世界。育养众生净佛国土。教化既周。复使无数众生于无余泥洹界而般泥洹。然后如来乃取灭度。佛复告长老须菩提。如来法身众德具足。色身教化不可称量。复留全身舍利接度众生。所度众生不可穷尽。若有善男子善女人。信心牢固恭奉三宝。及供养三世诸佛世尊。其功德福不可称量。尔时长老须菩提白佛言。若有善男子善女人。信佛信法信比丘僧。除去犹豫不怀邪见。供养法身及现在色身。及供养全身舍利。此三功德何者为多。尔时世尊告长老须菩提。云何族姓子。若有人得信解脱起七宝塔遍一天下。随时供养种种香花。其功德福宁为多不。长老须菩提白佛言。世尊。甚多甚多。佛言。故不如得信解脱。善男子善女人。供养舍利缯彩华盖种种香薰。其功德福不可称量。不可以譬喻为比。胜彼供养一天下。塔者上。何以故。起七宝塔随时礼敬。皆因舍利乃得供养。佛复告长老须菩提。复置此塔。若有善男子善女人。供养全身舍利满一天下。随时供养缯彩华盖种种香薰。并供养一天下七宝塔。其功德福宁为多不。长老须菩提白佛言。世尊。甚多甚多。佛言。故不如得信解脱。善男子善女人。供养一色身如来至真等正觉。其功德福不可称量。不可以譬喻为比。何以故。此善男子善女人。供养一天下七宝塔及一天下全身舍利。缯彩华盖种种香薰。皆由如来色身而得供养。佛复告须菩提。云何族姓子。若有善男子善女人得信解脱。于二天下起七宝塔其供养二天下全身舍利并二色身如来至真等正觉。缯彩华盖种种香薰。云何须菩提。其福宁为多不。须菩提白佛言。甚多甚多世尊。佛言故不如善男子善女人供养法身。承事讽诵玩习不懈。其福甚多甚多。不可以譬喻为比。何以故。此善男子善女人。供养二天下七宝塔及二天下全身舍利。复供养二色身如来至真等正觉。缯彩华盖种种香薰。皆由法身而得供养。佛复告长老须菩提。云何族姓子。若有善男子善女人。于三天下起七宝塔。并三天下全身舍利。及三色身如来至真等正觉。缯彩花盖种种香薰。如是供养其福宁为多不。须菩提白佛言。甚多甚多世尊。佛言。故不如善男子善女人受持讽诵法身。其福甚多甚多。何以故。三天下七宝塔。及三天下全身舍利。及三色身如来至真等正觉。皆由法身而得供养。佛复告长老须菩提。云何族姓子。若有善男子善女人。于四天下起七宝塔。及四天下全身舍利。及四色身如来。缯彩花盖种种香薰。如是供养其福宁为多不。须菩提白佛言。甚多甚多。佛言。故不如善男子善女人受持讽诵法身政教。其福甚多。不可以譬喻为比。何以故。供养四天下七宝塔。及四天下全身舍利。及供养四色身如来至真等正觉。皆由法身而得供养。佛复告长老须菩提。若有善男子善女人。于小千天下起七宝塔。及小千天下满中全身舍利。及供养百色身如来。缯彩花盖种种香薰。如是供养。云何族姓子。其福宁为多不。须菩提白佛言。甚多甚多世尊。佛言。故不如善男子善女人受持讽诵法身政教。其福甚多甚多。不可以譬喻为比。何以故。供养小千天下七宝塔。及供养小千天下全身舍利。及供养百色身如来至真等正觉。皆由法身而得供养。佛复告长老须菩提。若有善男子善女人。于中千天下起七宝塔。及中千天下满中全身舍利。及供养千色身如来至真等正觉。缯彩华盖种种香薰。作如是供养。云何族姓子。其福宁为多不。须菩提白佛言。甚多甚多世尊。佛言。故不如善男子善女人受持讽诵法身政教。其福甚多甚多。不可以譬喻为比。何以故。中千天下起七宝塔。及供养中千天下全身舍利。及供养千色身如来。皆由法身而得供养。佛复告长老须菩提。云何族姓子。若有善男子善女人。于大千天下起七宝塔。及大千天下全身舍利。及供养万色身如来至真等正觉。缯彩花盖种种香薰。如是供养其功德福宁为多不。须菩提白佛言。甚多甚多世尊。佛言。故不如善男子善女人受持讽诵如来法身政教。其福功德甚多甚多。不可以譬喻为比何以故。大千天下起七宝塔。及大千天下全身舍利。及供养万色身如来至真等正觉。皆由法身而得供养。佛复告长老须菩提。若有善男子善女人。于三千大千天下起七宝塔。及大千天下满中全身舍利。复供养一亿色身如来至真等正觉。缯彩花盖种种香薰。如是供养其福功德宁为多不。须菩提白佛言。甚多甚多世尊。佛言。故不如善男子善女人受持讽诵法身政教。其福功德甚多甚多。不可以譬喻为比。何以故。三千大千天下起七宝塔。及三千大千天下满中全身舍利。复供养一亿色身如来至真等正觉。皆由法身而得供养。佛复告长老须菩提。云何族姓子。且置三千大千世界。若有善男子善女人。从一佛世界至百千佛土。起七宝塔满中全身舍利。复供养亿百千色身如来。其福功德宁为多不。须菩提白佛言。甚多甚多。佛言。故不如善男子善女人受持讽诵法身正教。其福功德甚多甚多。不可以譬喻为比。何以故。一佛境界至亿百千世界。起七宝塔满中全身舍利。复供养亿百千色身如来至真等正觉。皆由法身而得供养。尔时世尊与须菩提。而说颂曰。
　　菩萨行善权　　随形而适化
　　不于空深识　　功勋自严身
　　夫欲尽空际　　达了本无观
　　心住形不滞　　正观自觉悟
　　众生法界异　　所趣解脱同
　　超越生死岸　　无复有无识
　　人本染四流　　四駃水所漂
　　四大各还本　　及成四果证
　　若复入正定　　分别有无慧
　　显曜无尽法　　辩才智无碍
　　安般自摄意　　不起众乱想
　　众结颠倒心　　铲以智慧剑
　　识相本无形　　细入无有间
　　所行不思议　　受决乃得悟
　　诸佛国清净　　现变无有双
　　皆由正法身　　获此巍巍尊
　　本无无三道　　亦无成正觉
　　皆由众生念　　使有优劣心
　　忍为诸法藏　　行净无点污
　　尽生更不造　　斯由法身果
　　观诸法所行　　闻法无厌足
　　化导一切人　　尽同正法味
　　乃于无数劫　　究尽生死海
　　清净观三世　　了达法身本
　　尔时世尊说此偈时。有无数百千众生皆发无上正真道意。复有五百比丘二百五十优婆塞远尘离垢得法眼净。是时长老须菩提白佛言。世尊。如来至真等正觉。三达无碍神通清净。演说法身甚深微妙。欲有所问。唯愿大圣顾愍开悟。尔时世尊告须菩提。有所疑难今正是时。如来当为一一分别。时须菩提白佛言。世尊。如来色身全身舍利。此二法性有何差别。佛告须菩提。善哉斯问。如来色身众德积聚。演布道教训以三业。云何为三。一者身行清净防塞不善。二者口言真诚不说非邪。三者意专向道无他异念。是谓三业具足清净得至道场。全身舍利虽复真体。离此三业永无言教。正可有威神光明。恭奉得福故有优劣。时长老须菩提复白佛言。如世尊所说。以有三业各有进退故有差别。所谓供养色身。及供养全身舍利。法性同壹法无若干。今问如来色身及全身舍利。不问如来三业教诫。云何世尊以三业报答。夫三业者识界所摄。识非色身色身非识尔时世尊告须菩提。云何族姓子。全身舍利光明威德。与如来色身有异无乎。须菩提白佛言。世尊。全身舍利亦有威神功德。随人所念各充其愿。如来色身众相具足亦有威神功德。接化众生无有穷极。所度各异故有差别。佛复告须菩提。云何族姓子。如来现变光相具足。遍满十方无量世界。执权方便随形适化。全身舍利复有此功勋不乎。须菩提白佛言。世尊。如本生契经所说。顶王如来至真等正觉。十二那术劫在世教化。说法周讫即舍其寿。于无余泥洹界而般泥洹。留身舍利遍满世界。复经十二那述劫。世人供养如佛存在。说法教化所度亦等。是故世尊。如来色身全身舍利各无差别。尔时世尊告须菩提。顶王如来全身舍利在世教化。为是本识非本识耶。须菩提言。非也世尊。皆是顶王威神所接。尔时世尊告须菩提。如是如是。如汝所言。此顶王威神。全身舍利有是言教。是故色身全身舍利法性不同。尔时世尊与须菩提。便说此偈。
　　过去顶王佛　　在世教化久
　　十二那术劫　　说法无增减
　　周讫取灭度　　留身演布教
　　所度无有量　　修一进成佛
　　舍利识非识　　顶王威神故
　　舍本不着本　　澹然入无为
　　卿今虽获空　　漏尽无有碍
　　分别如来境　　非汝狭劣局
　　尔时座上有八万四千诸天人民。闻佛所说皆发无上正真道意。我等后作佛时。皆如顶王如来教化不异。时须菩提绕佛三匝。头面礼足还复本位。
譬喻品第三十一
　　尔时世尊说法璎珞。讲法身福功德无量。座中有五千菩萨。即从座起头面礼足。绕佛三匝便退而去。尔时尊者大目干连。内自思惟。此五千正士。闻佛所说三身法宝。不肯受持各退而去。此必有缘事不空。尔时目连即从座起。偏露右臂长跪叉手。白佛言。唯然世尊。此五千正士修菩萨道。已入如来深法之藏。行过声闻辟支佛上。今闻世尊说法璎珞三身深义。不肯受持各退而去。佛告目连。止止。族姓子。若有善男子善女人。闻此义者头破为七分。沸血从面孔出。何以故。此恶人等。本从无数阿僧祇劫。恒喜诽谤毁辱正法。尔时目连复重白佛。唯然世尊。愿说诽谤受罪云何。佛告目连。此五千正士。从过去恒沙佛已来。亦修布施持戒忍辱精进一心智慧善权方便。便起想著有悔过心。于如来所便有退转。方当经历勤苦之难。千佛过去犹不得度。此五千正士。最上首者名曰勇智。虽修菩萨摩诃萨行欲求成佛终不可得。譬如士夫欲于空中造作七宝宫殿。五色玄黄雕文刻镂。如此善男子善女人。乃能作不。目连白佛言。不也世尊。何以故。虚空无象不可造作。尔时世尊告目连曰。此勇智菩萨。光明佛时作师子王。吾为梵志修清净行。时师子王。晨朝跱立六处不动。奋迅身体便大雷吼。走兽伏住飞者堕落。然后乃趣旷野山泽。案行局界求觅群兽。逢一象王杀而食之。髀骨鲠咽死而复稣。时有木雀在师子前。求觅软虫取而食之。师子张口告木雀曰。与吾挽此骨。却后若得食当相报恩。木雀闻之。入口尽力。拔骨乃得去之。时师子王后日求食大杀群兽。木雀在侧少多求恩师子不报。佛告目连。时师子王。以此偈报木雀曰。
　　吾为师子王　　以杀为家业
　　啖肉饮其血　　以此为常膳
　　汝既不自量　　脱吾牙齿难
　　还得出吾口　　此恩何可忘
　　尔时木雀。复以此偈报师子曰。
　　我虽是小鸟　　诚应不惜死
　　但王不念恩　　自负言誓重
　　若能小宽弘　　少多见惠者
　　没命终不恨　　不敢有讥论
　　尔时师子王。竟不报恩舍之而去。木雀自念。吾恩极重反更轻贱。今当追后要伺师子。便不报怨者终不行世。在在处处终不相离。时师子王复杀群兽恣意食之。饱便睡眠无所畏惧。时彼木雀。飞趣师子当立额上。尽其力势啄一眼坏。师子惊起左右顾视。不见余兽唯见木雀独在树上。时师子王语木雀曰。汝今何为乃坏吾目。时彼木雀以偈报师子王曰。
　　重恩不知报　　反更生害心
　　今留汝一目　　此恩何可忘
　　汝虽兽中王　　所行无反复
　　从是各自休　　莫复作缘对
　　佛告目连。时师子王岂异人乎。莫造斯观。所以然者。今此勇智菩萨是。时木雀者。今汝摩诃目揵连是。此正士等。自从是来恒行诽谤。不信如来三身之要。方当经历地狱之难。佛复告目连。若有菩萨摩诃萨修净璎珞得三身定者。神足游戏无所挂碍。为人重任荷负众苦。譬如空界无所不覆。净妙璎珞三身法者亦复如是。满足一切众生所愿。譬如大海深广清净不受秽恶诸不净者。菩萨摩诃萨亦复如是。得净妙璎珞三身法者。不受尘垢缚着颠倒。譬如摩尼宝珠光明彻照。非日月星辰光明所能遏绝。菩萨摩诃萨亦复如是。获净妙璎珞三身法者。不为五通神仙禁咒神药所能制持。譬如四道受证自信通慧已度五道。不为众邪所见留住。譬如灭尽定人烧尽本行。菩萨摩诃萨尽生死根。信心牢固不兴诽谤。譬如士夫得如意珠。随意所念皆现在前。菩萨摩诃萨亦复如是。得如意正定。观众生类纯熟根者。渐渐训导各至无为犹如不退转法。不复堕落染着生死。菩萨摩诃萨亦复如是。虽处生死不怀畏惧。言我当复退转在生死中。譬如非男非女之人。将示殊妙五乐之中。亦不生心染着情欲。菩萨摩诃萨亦复如是。周旋教化遍入五道。知而不着不起想念。拔济众生不可称量。尔时世尊与目连。而说颂曰。
　　菩萨本意净　　犹如金刚山
　　执意不可毁　　受证如弹指
　　虽在世教化　　不着缘本想
　　遍学一切法　　竖立大法幢
　　犹如二士夫　　执意各有术
　　相将至戏堂　　各欲现其伎
　　须弥四宝山　　纵广甚峻高
　　三百三十万　　六万由旬数
　　一人在山顶　　手执甘露瓶
　　一人在山下　　执瓶受甘露
　　写者亦不泄　　受者不捐弃
　　彼人各凡夫　　未获通慧道
　　云何目干连　　此为极难不
　　虽难未足奇　　三法身甚难
　　从亿千万劫　　欲闻净璎珞
　　分别三身慧　　斯法最为难
</div>
    <div class="pagination">
<a href="菩萨璎珞经_page28.html">上一页</a><span>...</span><a href="菩萨璎珞经_page24.html">24</a><a href="菩萨璎珞经_page25.html">25</a><a href="菩萨璎珞经_page26.html">26</a><a href="菩萨璎珞经_page27.html">27</a><a href="菩萨璎珞经_page28.html">28</a><span class="current-page">29</span><a href="菩萨璎珞经_page30.html">30</a><a href="菩萨璎珞经_page31.html">31</a><a href="菩萨璎珞经_page32.html">32</a><a href="菩萨璎珞经_page33.html">33</a><a href="菩萨璎珞经_page34.html">34</a><a href="菩萨璎珞经_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
