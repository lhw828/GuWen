<!DOCTYPE html>
<html>
 <head>
  <meta charset="utf-8"/>
  <title>
   阿育王传 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阿育王传 - 第 3 页/共 4 页
  </h1>
  <div class="content">
   昔阿恕伽王遍行劝索欲用作福。到一贫家夫妇二人。着粗弊衣粗得遮身体。语言。阿恕伽王怜愍百姓。欲使得福劝共作会。贫人夫妇心中自责。我先身时由悭贪故今得贫穷。今日无财可以修福。夫妇议言。我等当以身质财。福业难值。得财与者不亦快乎。夫妇相将即诣富家语言。与我七枚金钱。夫妇身质满七日。若不得者我身及妇为汝奴婢。长者闻已欢喜即与七钱。于时夫妇寻赍此钱与劝化者。劝化者问言。汝从何处得此钱来以用布施。夫妇答言。贫乏绝无钱财。欣遭福田无以修福。从富长者假此钱以身为质。若其过限夫妇二人许为奴婢。劝化者言。如是质假其事甚难。何用布施。贫人答言先身不作。今日已厄受此贫苦。故今努力佣假布施。以是因缘。愿使将来之身必得富乐。王到宫中自以己衣服缨络及所乘马并诸夫人衣服缨络。即与彼人封大村邑。阿恕伽王如是劝化作福。恶相即灭。
　　昔阿恕伽王欲取阿阇世王所举舍利。阿阇世王着恒河中作大铁剑轮。使水轮转着舍利处。种种方便取不能得。问莲花比丘。云何可得。比丘答言。掷数千斛奈着中可得止轮。寻用此语。以奈着于水中。偶试一奈奈堕机关。孔中剑轮即定更不回转。然大龙王守护都不可得。王时问言。何由可得。龙王福胜无由可得。问言。云何知彼福胜。以金铸作龙像及以王像。以秤秤之。重者福胜。即时秤量龙像倍重。王见此事即勤修福。既修福已。复更铸像。复更称量。王像龙像秤量正等。王更修福复更铸像称看。王像转重。王知像重。将诸军众往到水边。龙王自出献种种宝。王语龙。言阿阇世王遗我舍利。我今欲取。龙王自知威力不如。即将王至舍利所。开门取舍利与。阿阇世王所造油灯始欲尽。赐舍利既出灯亦尽灭。王怪而问莲花比丘。云何阿阇世王裁量油灯。至取舍利方始乃灭。尊者答言。彼时有善算者。计百年中用尔许油。用如是计故使至今。
阿育王传卷第三
优波鞠多因缘第七
　　佛于摩突罗国告阿难言。我百年后摩突罗国有鞠多长者之子名优波鞠多。教授禅法。弟子之中最为第一。虽无相好化度如我。我涅槃已后当大作佛事。其所教化阿僧祇众生皆令解脱。得阿罗汉者人使捉一四寸之筹。掷着窟里积满其中。此窟长短三十六尺广狭则有二十四尺。复告阿难言汝今见是青树林不。唯然已见。阿难此是优留慢荼山。我百年后有比丘名商那和修。于优留慢荼山当作僧房。而度优波鞠多。摩突罗国有二长者子。一名那罗二名拔利。于优留慢荼山当起僧房。闲豫清净能生禅定。房舍卧具悉皆具足。遂名那罗拔吒阿练若处。阿难白佛言。世尊优波鞠多所化度者多所利益。佛告阿难。优波鞠多非但今日多所化度。乃于往昔无量劫时亦多所利益。欲得闻者至心听之当为汝说。往昔优留慢荼山有五百辟支佛止住一面。五百仙人复在一面。五百猕猴亦住一面。尔时五百猕猴从住往辟支佛所。生欢喜心采花拾果与辟支佛。时辟支佛结加趺坐入于禅定。猕猴合掌在其下头学辟支佛结加趺坐。后辟支佛入于涅槃。猕猴过花果与都无取相。于是猕猴挽衣推排亦不动摇。知涅槃去用为懊恼。便向山一面见五百婆罗门。或卧棘刺或卧灰土。或翘一脚或举一手。或自倒悬或五热炙身。卧棘刺上者猕猴便收棘刺远弃。卧灰土者亦收灰土而远弃之。举一手者挽手令下。倒悬之者挽其索绝。翘一脚者挽其脚展。五热炙身者远弃其火。怪彼所作即于其前结加趺坐。五百仙人各作是言。猕猴今怪我等所作。我等试学猕猴所作。便结加趺坐思惟系念无师自悟。七觉意法自然在前。即得辟支佛。而作是念我等今得辟支佛道。皆由猕猴之所教。授具以花果供养猕猴。猕猴寿终便以香薪烧而供养。阿难。尔时猕猴者今优波鞠多是。昔为猕猴犹能利益五百仙人使得道证。佛语阿难。汝捉我衣。即便捉衣。遂即相将向罽宾国。到罽宾已佛告阿难。此地平正甚大宽广。阿难白佛言如是。世尊复告阿难我百年后有比丘名摩田地。当安佛法于罽宾国。此罽宾国多饶房舍卧具坐禅第一。佛从是渐进向拘尸那城。佛欲般涅槃告摩诃迦叶言。于我灭后当撰法眼使千年在世利益众生。迦叶答言请受尊教。佛入世俗心而作念言。释提桓因应来我所。释提桓因知佛心念即至佛所。佛语释提桓因。我灭度后当拥护善法。释提桓因白佛言。世尊唯然受教。佛亦入世俗心而作心念。四天王天应至我所。时四天王知佛心念即来佛所。佛告四天王。我涅槃后当拥护善法。唯然世尊当受圣教。佛敕摩诃迦叶释提桓因四天王等已。便至拘尸那城娑罗林中双树间宿。涅槃时至告阿难言。汝于娑罗林中北首敷置我于今日中夜当入涅槃。而说偈言。
　　诸有皆回覆　　生老如波浪
　　度死之大海　　舍身如弃唾
　　至无畏涅槃　　死魔竭大怖
　　三有海渊广　　解脱师能度
　　说此偈已即入涅槃。如是乃至起八舍利塔。第九瓶塔第十灰炭塔。乃至释提桓因及四天王。以香花音乐末香涂香供养舍利。而作是言。佛付嘱我等法而般涅槃。从今已去当护持佛法。帝释告提头罗吒。汝当拥护东方佛法。复告毗楼勒。汝当拥护南方佛法。告毗楼博叉。汝当拥护西方佛法。告毗沙门天王。汝当拥护北方佛法。所以者何。未来当有三邪见王毁灭佛法。佛之所记汝当护持。佛灭度后数千亿万阿罗汉等悉入涅槃。诸天空中出大音声而作是言。诸佛弟子皆从佛去。法灯欲灭大闇将至。若不聚集三藏经书。若诸罗汉入涅槃已佛法即灭。释提桓因将四天王及诸天众。往尊者摩诃迦叶所。头面作礼而白迦叶言。尊者如来之法付嘱尊者。尊者今当聚集法眼。令诸天人千载之后利益众生。迦叶即时于虚空中打大揵捶。三千世界皆闻其声。五百罗汉即来集于拘尸那城。迦叶语阿那律言。诸罗汉中谁有不来。答言。唯有尊者骄梵波提。在尸利沙宫而未来至。迦叶问言。今此众中谁为下座。弗那答言。我是下座。尊者语言。汝当从僧如法教不。弗那答言。我能从顺。尊者言。善哉善哉。汝能为下座庄严众僧。今可往彼尸利天宫语骄梵波提言。迦叶等比丘僧唤汝。此间今有僧事唤于大德。弗那即往至尸利沙宫白骄梵波提言。迦叶等比丘僧今有僧事暂唤尊者。答言。长老弗那应言如来等比丘僧。何以乃言迦叶等比丘僧。佛不入涅槃耶。将非外道坏佛法也。将非恶比丘破和合僧也。弗那言。如尊者语如来已入涅槃。法桥已坏法须弥山已崩。声闻由乾陀山已坏。尊者骄梵波提言。世尊若在阎浮提者。我可往彼今已灭度。阎浮提内空旷不乐。我何故去。我今乃欲入于涅槃。遥以我心顶礼迦叶及众僧足。作是语已即入涅槃。
　　于是弗那还阎浮提。到众僧前向上座言。骄梵波提不肯来下。礼上座足并诸众僧即入涅槃。致此命已而作言曰。十力大象没象子亦随没。诸罗汉等多有随佛而涅槃者。摩诃迦叶作是制言。未集法藏不听比丘入于涅槃。乃集五百诸阿罗汉。皆共和合欲集法藏。又语阿难。长老汝是佛弟子多闻总持有大智慧。常随从佛有清净行知见具足。最后法中利安众僧佛所赞叹。尊者迦叶告诸比丘。佛般涅槃众人云集此处妨闹我等。宜向闲静之处撰集经法。于是乃与五百罗汉向王舍城。尊者阿难将弟子婆阇弗哆游行婆利阇聚落。时彼聚落四部之众闻佛涅槃。皆生悲苦闷绝懊恼。阿难见已生哀愍心升师子座。为说法要解喻其意。时有弟子婆阇弗哆观其和尚尊者阿难。犹是学人未得罗汉。即向阿难而说偈言。
　　安静树下坐　　寂灭证涅槃
　　瞿昙应入定　　莫修放逸行
　　不久得寂灭　　涅槃清净法
　　婆阇弗哆说如此偈觉悟阿难。阿难闻已竟夜经行坐禅念定。于后夜初右胁着地。头未到枕豁尔意解得阿罗汉。即向王舍城。尊者摩诃迦叶亦将五百罗汉到王舍城。阿阇世王韦提希子。闻迦叶将五百罗汉在王舍城。庄严城池修治道路出城往迎。王先获得无根信故见世尊时自投象下。今见尊者摩诃迦叶亦投象下。尊者以神通力接令无患。即语王言。如来神足捷疾不似声闻。声闻极用功夫方得神足。自今已往若见我等莫投象下如见佛。时王言唯然受教。时阿阇世王五体投地顶礼尊者足合掌而言。如来涅槃我不得见。尊者涅槃必使我见。答言尔。许可王已即告王言。我今欲集如来法眼。唯愿大王为我檀越。王言愿诸比丘终身受我房舍卧具病瘦医药衣服饮食。尊者迦叶即便印可。往至竹林作是念言。此中多饶房舍多诸比丘或能妨闹。毕钵罗窟房舍卧具不多不少。当于彼中撰集法眼。于是迦叶即共五百罗汉至毕钵罗窟。敷卧具坐而作是言。未来比丘少忆念力。我等于日前集法句偈。于其食后当集法眼。时诸比丘五百罗汉等悉皆已集而作是言。我等先集何法。尊者迦叶答言先集修多罗。诸比丘言今此众中谁可使集修多罗者。迦叶言。阿难多闻第一。诸修多罗藏阿难尽持。我等今共问于阿难而修集之。即告阿难言。阿难法眼者是佛所出。诸多闻者去世已尽。守法藏者唯汝一人。今当集法汝可说之。阿难言如尊者语。即上座前观察众心而说偈言。
　　比丘所行道　　离佛不庄严
　　如似虚空中　　众星之无月
　　众僧中无佛　　丑陋亦如是
　　说是偈已礼上座足即升高座心自念言。有修多罗从佛闻者。有修多罗从声闻闻者。尊者迦叶即便问言。佛于何处最初说修多罗。阿难答言。如是我闻一时佛住波罗奈鹿野苑中古仙住处。为五比丘三转法轮。此苦圣谛如是广说。尊者骄陈如便作是念。昔本佛为我说如是法。今阿难说与本无异。即从座起在地而坐说是偈言。
　　咄哉诸有苦　　回动如水月
　　不坚如芭蕉　　譬如幻影响
　　如来大雄猛　　功德尽三界
　　犹为无常风　　漂流而不住
　　五百罗汉闻是偈已皆从座起在地而坐。尊者摩诃迦叶告诸比丘。阿难所说为是实不。皆答言如是。阿难如是乃至广说修多罗藏。尊者迦叶心复念言。今当使谁说于毗尼。又念尊者优波离佛说持律最为第一。一切毗尼皆从佛受。当问忧波离撰集毗尼。摩诃迦叶即语优波离。汝诵毗尼今欲撰集汝可说之。忧波离答言尔。迦叶问言佛于何处说最初戒。答言在毗舍离国因须达迦兰陀子制于初戒。如是第二第三乃至广集毗尼藏。尊者迦叶作是念。我今当自诵摩得勒伽藏。即告诸比丘。摩得勒伽藏者。所谓四念处四正勤四如意足五根五力七觉八圣道分四难行道四易行道无诤三昧愿智三昧增一之法百八烦恼世论记结使记业记定慧等记。诸长老此名摩得罗藏。集法藏讫尊者迦叶而说偈言。
　　以此尊法轮　　济诸群生类
　　十力尊所说　　皆当勤奉行
　　此法是明灯　　坏破诸黑闇
　　无明之障翳　　摄心莫放逸
　　尊者阿难作念言。佛临涅槃时作是语。若放舍细微戒僧得安乐。我今当向僧说是语。尊者阿难向上座头合掌说言。我亲从佛闻于是言。若舍细微戒僧得安乐住。尊者迦叶告阿难言。何者是细微戒汝问佛不。答言不问。迦叶语言。汝不问此事犯突吉罗罪。阿难答言。我本不以无惭愧故而不问也。我以忧恼故不问耳。又复告言。汝更有过。佛临涅槃时从汝索水而汝不与。汝亦是犯突吉罗罪。阿难答言。我实不以无惭愧故而不取水。直以尔时有五百两车新入水过使水扰浊是以不取。又复告言。汝亦曾以足蹑如来金色衣上亦是汝罪。阿难答言。我实不以无惭愧心更无比丘共捉此衣。迦叶言。若无人共捉。何不仰掷空中。若掷空中诸天自当取之。汝更有过。如来为汝说言。若比丘善修四如意足者则能住寿一劫半劫。如意足中我最善修如是三说。汝时默然而不请佛久住于世。此亦是汝犯突吉罗罪。阿难答言。我非无惭愧。尔时恶魔蔽我心都不觉知。又复告言。汝更有过。汝以如来阴马之藏示诸女人亦是汝罪。阿难答言。我不无惭愧故示诸女人。所以示者欲使女人厌患女身求男子身。又复告言。汝更有过。汝昔殷勤劝请如来度诸女人令使出家亦是汝过。阿难答言。我实不以无惭愧故强劝如来。所以劝者我闻过去诸佛皆有四部众是故劝请。尊者迦叶使阿难作六突吉罗忏悔讫告诸比丘言。我等不应舍微细戒。何以故。诸比丘当言七灭诤是细微戒。复有比丘当言众学法是细微戒。复有比丘当言四波罗提提舍尼法是微细戒。复有比丘当言波夜提是细微戒。若舍此细微戒。诸比丘当言舍二不定法十三事。乃至四事一切皆舍。诸外道若闻当言瞿昙沙门所有之法如似于烟。随佛在时修持诸戒。佛涅槃后诸比丘等欲持者持。欲舍者舍。尊者迦叶告诸比丘言。佛作是语我所制者皆制之。我所不制者慎莫制也。如我所制不增不减。诸比丘等当奉禁戒使善法增长。不善法者当令永灭。以是义故佛所制戒皆应护持。若如是者法得久住。
摩诃迦叶涅槃因缘第八
　　尊者迦叶集修多罗及阿毗昙毗尼已讫。入愿智三昧观所集法藏无阙少不。思惟已讫知无阙少。五百罗汉亦入愿智如是观察。迦叶自念。如来是我大善知识当报佛恩。报佛恩者所谓佛所欲作我已作讫。以法饶益同梵行者。为诸众生作大利益。示未来众生作大悲想。欲使大法流布不绝。为无惭愧者作摈羯磨。为惭愧者作安乐行。如是报恩皆悉已竟。重作思惟。我极年迈身为老坏臭烂之身甚可厌恶。涅槃时到。尊者迦叶以法付嘱阿难而作是言。长老阿难。佛以法藏付嘱于我。我今欲入涅槃以法付汝。汝善守护。阿难合掌答尊者言。唯然受教。时王舍城有一长者生一男儿。合衣而出衣名商那。即名此儿为商那和修。以渐长大将入大海。迦叶语阿难言。商那和修发意入海得宝来还欲作般遮于瑟。若作会已汝度令出家以法付嘱。迦叶付嘱阿难佛法已作是思惟。我今应当至于大悲难行苦行婆伽婆善知识无量净善功德之所熏修真妙舍利所在之处。皆自往至礼拜恭敬仰飞至四塔所极上恭敬礼拜已。复更往八大舍利塔所礼拜供养。如大雁王飞至大海莎竭罗宫敬礼佛牙。敬礼佛牙已向于天上。如金翅鸟屈申臂顷至忉利天。时释提桓因与诸天众礼拜供养尊者迦叶已。释提桓因观察摩诃迦叶而作是言。尊者今来欲供养舍利而入涅槃故来至此。迦叶答言。我今欲来敬礼如来牙礼如来发如来天冠如来钵。今者是我最后供养。时释提桓因及诸天等闻最后语。低头悲惨忧愁苦恼。释提桓因自取佛牙恭敬授与尊者迦叶。尊者迦叶举着额上。以牛头旃檀曼陀罗花供养佛牙。供养已语诸天众慎莫放逸。作是语已从彼天没还王舍城。时尊者阿难受付嘱已。恒常随逐未曾舍离。畏入涅槃或不睹见是故随逐。尊者迦叶语阿难言。汝独入王舍城乞食。我亦欲独入王舍城乞食。尊者阿难于中前着衣持钵入王舍城。乞食以三种善事。一以真善色貌。二以多闻总持真善说法能令听者无有厌足。三以阿难之名真善利益。尊者摩诃迦叶亦中前着衣持钵入城乞食。作是念阿阇世王本与我有要。若涅槃时必当语我。我今当往即到阿阇世王门中。语守门人言。为我白王。摩诃迦叶今在门外欲见于王。守门人言王今眠睡。尊者复言可觉语之。守门人言王甚难恶不敢觉之。后自觉时我当白语。尊者复言。今若觉者好为我语。摩诃迦叶欲入涅槃故来相语。
　　于是尊者迦叶至鸡脚山三岳中坐草敷上。加趺而坐作是念言。我今此身着佛所与粪扫衣。自持己钵乃至弥勒令不朽坏。使弥勒弟子皆见我身而生厌恶。尊者迦叶作是念言。若阿阇世王不见我身。沸血当从面出命不存济。尊者迦叶已舍命行唯留少寿。即时大地六种震动。尊者迦叶将欲入定作是念言。若阿难阿阇世王来时。山当为开令其得入。若还去时山复还合。释提桓因将数万诸天。以天曼陀罗花天末香。供养尊者摩诃迦叶舍利礼拜供养已。山即自合覆尊者身。释提桓因见尊者迦叶放舍身命心中恼热。如来涅槃苦恼少息。今日尊者迦叶入于涅槃将复重苦。毕钵罗窟神闻尊者涅槃作如是言。今日此窟即便空旷。摩竭国界悉皆空寂。里巷穷酸苦厄羸劣贫贱之者彼恒悲愍为作利益。今彼诸苦厄之众失于覆护。从今已去遂当贫穷乏于善法。今日法岳崩坏法船已没。法树已摧法海枯竭。今日诸魔得大欢喜一切天人哀摧悲泣。语已即还天上。尊者阿难乞食已讫。深自思惟诸行无常。时阿阇世王梦大梁折坏觉已心生惊怖。守门者来白王言。向者摩诃迦叶故来白王欲入涅槃。王闻是语闷绝躄地。以水洒面小得醒悟。于是王即诣竹园礼阿难足白言。尊者迦叶今日欲入涅槃。阿难答言已入涅槃。王复问言示我尊者身处我欲供养。于是阿难将王向鸡足山。王既至已山自开张。王与阿难即见尊者。天曼陀罗花天末香牛头栴檀覆其身上。阿阇世王即举两手举身投地。从地起已索栴檀薪。阿难问言欲作何等。答言欲烧尊者。阿难言。尊者摩诃迦叶以定住身。待于弥勒不可得烧。弥勒出时当将徒众九十六亿至此山上见于迦叶。尔时众中皆作是念。声闻身小彼佛亦然皆生轻想。摩诃迦叶踊身虚空作十八变变身为大。即时弥勒从迦叶取释迦文佛僧伽梨。当摩诃迦叶现神变时。九十六亿沙门见其身小道德光备神通如是。深自惭愧憍慢心息皆成罗汉。阿阇世王设供养已即便还去。阿难亦去。二人去后山自还合。阿阇世王合掌白尊者阿难言。如来涅槃我不得见。尊者迦叶入于涅槃我亦不见。若尊者入涅槃时必使我令见。阿难答言尔。
　　至后商那和修安隐得还安置珍宝而向竹林。时尊者阿难在精舍门前经行。商那和修直向阿难所。礼阿难足在一面立作是言。我本发意入海期安隐还当为佛及僧作般遮于瑟。今佛在何所。尊者答言佛已入涅槃。即时闷绝躄地以水洒面还得醒悟。又问尊者舍利弗目揵连摩诃迦叶为何所在。答言尽入涅槃。商那和修白阿难言。大德我欲作般遮于瑟。尊者答言可随意作。乃作般遮于瑟讫。阿难语言。汝已作财施今可作法施。问言。尊者欲使我作何等法施。尊者答言于佛法中出家是名法施。商那和修答言尔。阿难即度令使出家为受具足。乃至为作白四羯摩。商那和修言。我本生时着商那衣。我今尽形受持此衣。即得总持阿难所持八万四千法藏。悉能受持得阿罗汉。三明六通具知三藏。
　　尊者阿难在竹园中闻一比丘诵法句偈言。若人生百岁。不见水鹄鹳。不如生一日。得见水鹄鹳。尊者阿难在傍边过已语言子。佛不作是说。佛所说者。若人生百岁。不解生灭法。不如生一日。得解生灭法。阿难语言子。有二种人谤佛。何等为二。一者多闻不解义理。空无果报。二者颠倒解义。是名为毒。若解正义得涅槃果。彼比丘往至和尚所而白师言。尊者阿难道此偈非是佛语。彼比丘和尚言。尊者阿难老朽忘误。汝但如前读诵。阿难还来闻读此偈如前不异。阿难语言子。我不语汝佛不作是说耶。比丘答言。我和尚言阿难年已老耄不忆此语。汝但如本读。阿难思惟言我躬自为说终不信受。阿难入定观颇有比丘能使此比丘改是语不。亦复无有能使改者。舍利弗目揵连摩诃迦叶皆入涅槃。我今当向谁说如此事。我亦当入于涅槃。佛之法眼足千年住。我今但当涅槃。我同学善伴久已过去。今日亲厚莫过身念处。尊者阿难语商那和修。佛以法付嘱尊者迦叶。迦叶以法付嘱于我。我今欲入涅槃。汝当拥护佛法。摩突罗国有优留曼荼山。当于彼立塔寺。时有长者兄弟二人。一名那罗。二名拔利。佛说此二檀越。当于此优留曼荼山造僧房阿练若处。摩突罗国有长者名鞠多。当生一子名优波鞠多。汝好度使出家。佛记此人我百年后当大作佛事。
　　商那和修答言唯然受教。尊者阿难付嘱商那和修佛法已。于晨朝着衣持钵入城乞食而生念言。阿阇世王与我有要。我今当往辞阿阇世王。即到阿阇世王门。语守门者言。汝往白王。阿难今在门外欲得见王。时守门人见王眠睡。还白尊者阿难言王今睡眠。阿难语言。汝往觉之。答阿难言。王甚性恶我不敢觉。又复语言。王若觉时可白王言。阿难今者欲入涅槃故来语王。尊者阿难乞食食讫思惟。我若于王舍城入于涅槃。阿阇世王与毗舍离常不相能。阿阇世王以我舍利不与毗舍离。我若毗舍离入涅槃者。毗舍离人以我舍利亦不与阿阇世王。二国共诤于理不可。我今于恒河中当入涅槃。尊者阿难往诣恒河所。阿阇世王梦见为王捉盖之人折于盖茎。王梦见已恐怖即觉。守门者言。向者阿难故来辞王欲入涅槃。王闻此语闷绝躄地。以水洒面还得醒悟。王醒悟已问言。阿难去可近远。欲在何边入于涅槃。时竹园神来语王言。阿难向毗舍离入般涅槃。王闻此已即集四兵往诣恒河。毗舍离神语毗舍离人。尊者阿难向此涅槃。毗舍离人闻神语已。即集四兵往趣恒河。既至河已。尊者阿难乘船在于恒河中流。阿阇世王见尊者时头面礼足合掌而言。如来三界明灯已弃我去。汝是我明灯是我归依。愿见哀愍莫见弃舍入于涅槃。毗舍离人礼尊者阿难足合掌而言。唯愿尊者在毗舍离入般涅槃。尊者阿难欲入涅槃。即时大地六种震动。时雪山中五百仙人皆具五通而作是念。今此大地以何因缘六种震动。观见阿难欲入涅槃。是以大地六种震动。彼仙人中有一导首。将五百仙人翼从而来至阿难所。敬礼其足合掌而言听我出家。阿难心念言。我诸贤圣弟子今当来至。作是念已五百罗汉自然来至。尊者阿难化彼河水变成金地。乃至五百仙人出家皆得罗汉。是诸仙人在恒河中受戒故。即名为摩田提。所作已办得阿罗汉。礼阿难足合掌而言。佛最后弟子须拔陀先佛涅槃。我今亦是阿难最后弟子欲入涅槃。不忍见于和尚涅槃。尊者阿难语言。世尊以法付嘱于我而入涅槃。我今亦付嘱汝之佛法而入涅槃。汝等当于罽宾国中竖立佛法。佛记我涅槃后当有摩田提比丘当持佛法在罽宾国。尊者阿难以法付嘱摩田提比丘已。踊身虚空作十八变令诸檀越作喜乐心已。入风奋迅三昧分身为四分。一分向忉利天与释提桓因。一分至大海中与莎竭罗龙王。一分与阿阇世王。一分与毗舍离诸梨车等。如是四处各皆起塔供养舍利。
摩田提因缘第九
　　摩田提作是念言。和尚阿难付嘱我佛法。使我以法安置罽宾国。时罽宾国有一大龙先在彼住。摩田提即向罽宾国结跏趺坐作是念。若不恼触龙此龙终不可降。即时入定令罽宾国六种震动。龙嗔恚而起放雷电霹雳雨大雹雨。尊者摩田提入慈心三昧。乃至不能动衣一角况能动身。化彼雷雹霹雳及以大雨。作钵头摩花拘物头花分陀利华优钵罗花。龙复雨剑轮刀槊种种器仗。摩田提复化作七宝。复雨大树复雨大石山。摩田提化彼树山为饮食衣被。复注大雨七日七夜。尊者接雨着大海中。又口中出火欲烧尊者。尊者变火为真珠。彼复化作数千龙身。尊者化作数千金翅鸟。龙见金翅鸟恐怖走来至尊者所问言。尊者欲何所为。答言可受三自归。龙复问言欲作何事。尊者答言与我此处。龙言不与。尊者复语龙言。佛临涅槃时记此国当作安隐坐禅之处。龙问言是佛所记耶。答言是佛所记。龙问言欲得几许地。答言欲得一坐处。摩田提即时现身满罽宾国跏趺而坐。龙问言用尔许地为。答言我今有诸伴党。即复问言有几伴党。答言有五百罗汉。龙言若减一人还归我土。尊者入定观于佛法随几时住世。此阿罗汉常能满足五百不耶。观必常有五百不减。答言尔。龙言与之。尊者将无量人来入此国。自安村落城邑。摩田提将人飞向香山中欲取郁金种来至罽宾住之。时香山龙嗔恚护之。龙复问言须几时种耶。答言随有佛法时。问曰佛法几时。答言佛法千岁。龙言随有佛法时与汝郁金。摩田提作是念。我和尚约敕我以佛法着罽宾国广作佛事。我已作竟今涅槃时到。即踊身虚空作十八变。使诸檀越得欢喜心而大饶益同梵行者。譬如以水灭火入于涅槃。以栴檀薪烧讫收骨起塔。
阿育王传卷第四
商那和修本缘第十
　　尊者阿难将入涅槃。商那和修向摩突罗国。于其道中到一寺边名为毗多。会值日没即宿彼寺。时此寺中有二摩诃罗比丘。共论议言。我昔闻商那和修作是言。若有比丘小戒不犯是名胜戒。闻事都尽更无异闻名为多闻。商那和修闻此言已语摩诃罗言。商那和修不作是语。其所说者作如是言。见清净者名净持戒。净持戒者名第一戒。如闻而行名为多闻。不如汝言。摩诃罗言。汝是商那和修耶。答言我是。摩诃罗问言。汝以何缘名商那和修。汝为受持商那衣故名商那和修。为以过去善业缘故名商那和修。尊者答言。以二因缘名商那和修。一以受持商那衣故。二以过去善因缘故名商那和修。又问言过去因缘其事云何。尊者答言。过去之时波罗捺城有一商主。与五百商人共入于海道中。见有一辟支佛身有病患。时此商主共诸商人即便停住。随医所教饮食汤药而治辟支佛。辟支佛以渐得差。时辟支佛着商那衣。商主即便咨辟支佛。欲与氎衣语辟支佛言。今可舍是商那之衣着此氎衣。辟支佛答言。我以此衣出家亦以此衣得道。今当以此商那之衣而入涅槃。商主语言。唯愿尊者莫般涅槃共我入海。入海还来我当终身供给尊者饮食卧具病瘦汤药。辟支佛言。我今不能入于大海。子好发欢喜当大得功德。于商主前即飞虚空作种种变而入般涅槃。尔时商主即我身是。我以供养彼舍利讫即发心。愿使我未来遭值圣师。复过于是百千万亿如今圣师所得功德我悉得之。使我将来所生之处威仪法则及以衣服如辟支佛。以是愿故生便常着商那衣服。乃至出家亦常着之。坛上尽形受持是衣。即便问言。云何受持是衣。答言。我受具戒时求尽形受持是衣。以是义故名之为受。摩诃罗言。汝名真好。
　　尊者商那和修渐渐到摩突罗国。于优留曼荼山加趺坐。时此山有二龙子兄弟相将与五百眷属俱。尊者商那和修作是念言。若不恼触此龙龙终不起。即作神变动优留曼荼山。龙嗔即放大恶风雨趣尊者所。尔时尊者入慈心三昧。慈心三昧法虫毒水火不能伤害。亦如尊者摩田提降龙之法。龙子生于未曾有想。即发信心白尊者言。欲何约敕。尊者答言。听我于此作众僧住处。龙言不听。尊者商那和修言。佛记涅槃后优留曼荼山当有阿练若住处。名那罗跋利吒坐禅第一。龙子言是佛所记耶。答言实是。龙言若是佛所记者随意听作。尊者入定观察檀越为出未也。知已出世便于晨朝着衣持钵入摩突罗城。次第乞食至长者那罗拔利门中。语长者言。汝与我钱。我今欲于优留曼荼山作阿练若住处。长者言。我何故与汝钱耶。答言。佛本记言。我涅槃后摩突罗国中有一长者。兄弟二人一名那罗二名拔利。于优留曼荼山作阿练若住处。住处即名为那罗拔利。长者言佛所记耶。答言是佛所记。于是长者即出其钱于彼山中作僧住处。遂名为那罗拔利精舍。
　　商那和修入定观察鞠提长者为出生未也。观其已生。复观鞠提彼子生未。犹未生子。以渐教化鞠提使向佛法。尊者商那和修化彼之时。将多比丘往入其家。以渐将少乃至独己一身往至其家。长者言。尊者无有一比丘将至我家耶。答言。我等无有奉侍供给之人。若信乐出家者随逐我后。鞠提言。我身乐世俗未能出家逐尊者后。若生子者当使出家共相供给。尊者言。汝好忆是语慎莫忘之。鞠提后便生一子字阿失波鞠多。以渐长大。尊者言。汝先言要有子与我。今已有子可以与我听使出家。答言。我唯有一子不得相与。若更有子当与。尊者言。尔后生一子字檀泥鞠多。以渐长大。尊者言。汝先有言。要若更有子许当与我。今已有子应当与我听使出家。鞠提答言。我一子当守护钱财。一子在外聚敛钱财。更有第三子当与阿阇梨。尊者言尔。如是不久生第三子。端正殊特出过于人貌如诸天。即立名字为优波鞠多。以渐长大安着卖香肆上案理市买大得宜利。尊者观鞠提为生子未。见已生子便往到鞠提所。语汝先言要若有第三子许当与我。今已有子应当与我听其出家。鞠提言。若不断我利便与尊者度令出家。当尔之时魔王遍告摩突罗国。可诣鞠多市买。因魔告故遂多人市极大得利。尊者和修往优波鞠多所。优波鞠多于市卖香。尊者见已而语之言。子汝于市买中为净心为不净心。优波鞠多答言。我不知。云何名为净心。云何名为不净心耶。尊者和修言。汝与贪欲嗔恚心相应名为不净心。不与相应名为净心。子若能知心所缘处者。若心缘不善者以黑石左边着。若心缘善者以白石右边着。教鞠多念佛及不净观。初日二分黑石一分白石。第二日半黑半白。以渐乃至纯白无黑。纯善心无恶心。如法断事无非法断事。
　　摩突罗城有淫女名婆须达多。其婢于优波鞠多边买香。淫女嗔言汝为偷来。何边多得是好香耶。答言。大家我实不偷。有鞠提子名优波鞠多。性甚平等如法市买。淫女即于优波鞠多生欲着心。遣婢往语优波鞠多言。我大家无所须遂欲得相见。鞠多答言非是相见时。婆须达多淫女先来常法得五百金钱与人一宿。淫女更遣婢语鞠多言。我不用一钱可暂一来与我相见。时有大长者子先共淫女夜宿。北方有贾客主大赍珍宝至摩突罗国。贾客主问人言。此城中谁是最第一淫女。有人答言。有婆须达多淫女为最第一。得五百金钱与人一宿。贾客主闻是语已即持五百金钱。着好衣服缨络往至淫女所。时彼淫女贪此贾客五百金钱故。杀大长者子埋着屋里。长者子眷属推觅至淫女家发掘得之。乃至启王言。淫女婆须达多杀长者子。王言。捉淫女婆须达多。劓其耳鼻截其手足推着冢间。优波鞠多闻是事已而作是言。彼女本以色声欲乐因缘唤我。今割耳鼻截其手足若欲往者今正是时。其本庄严衣服示现贪欲不宜往。彼今为贪欲解脱者应往彼居。优波鞠多将一侍者往到冢间。婢以旧恩义故为其驱鸟。婢语大家言优波鞠多来。淫女语婢。收我耳鼻手足相近。皆使相着以氎覆上。优波鞠多在前而立。婆须达多语优波鞠多言。我平安时遣人唤汝汝言非是时。今日我受困厄身被剪刖何以看我。尊者鞠多答言。姊妹我不以欲事来至汝边。我欲知欲实相故来。为贪欲所盲者不见汝实相。汝本以色欺诳世间。今还住本实相薄皮覆其上。血浇肉涂千筋以缠缚千脉通。肥腻观外如似好观。内秽恶充满外假香熏遮。内秽恶臭气充满污染垢臭恶水洗以遮之。言若能听佛语。欲能生怖忧愁苦恼。百千种患皆从贪欲生。欲为智者诃。若能舍欲秽即时得解脱。游于八正路获得于涅槃。淫女婆须达多闻是语已厌恶三有。于佛法中生信敬心。语优波鞠多言。如汝所说。智者所呵称法相实亦然。唯愿悲愍为我说之。优波鞠多即为说四谛法轮。苦谛如融铁。集谛如毒树。灭谛断痴爱。八圣道为出要。又复苦者如毒如痈如疮。生苦老苦病苦死苦爱别离苦怨憎会苦求不得苦五盛阴苦苦苦行苦坏苦。总而言之三界受生皆亦是苦。优波鞠多观察淫女身体实相离欲见谛得阿那含。婆须达多闻法见谛。得见谛已赞鞠多言。善哉善哉。汝今为我以闭三恶道开善趣门向涅槃径。我今归依佛法僧。优波鞠多为说法已即便还归。还归不久婆须达多命终即生忉利天。时有天神语摩突罗人。优波鞠多为婆须达多说法得须陀洹。命终得生忉利天。国人闻已取婆须达多身种种供养。
　　时商那和修至鞠提所而语之言。与我优波鞠多度使出家。答言使我得利不绝当令出家。尊者商那和修以神通力使鞠提得利不绝。鞠提日日称量得利不绝故不欲放。商那和修言佛记优波鞠多。我涅槃百年之后当施作佛事汝当放使出家。鞠提即便听使出家。尊者商那和修将优波鞠多向那罗拔利阿练若处。与受具足白四羯磨讫得阿罗汉。商那和修语优波鞠多言。佛记汝我百年后当有比丘名优波鞠多。虽无相好而作佛事。我声闻中教授坐禅最为第一。今正是时汝好作佛事。优波鞠多言唯然受教。优波鞠多欲于摩突罗国欲大说法。国人闻优波鞠多说法百千万人皆来云集。优波鞠多观如来说法时。诸人坐法云何皆如半月坐。今日亦使四众如半月坐。观佛云何说法。佛先说于施论戒论生天之论。欲为不净出世为要。如诸佛常法说四圣谛。优波鞠多亦如诸佛次第说法欲说四谛。魔即雨真珠珍宝坏乱众心使无一得道。尊者优波鞠多观谁所作知魔所作。后日无央数人闻优波鞠多说法。雨真珠珍宝皆欲来取。以是因缘众人多来。第二说法复雨金宝。乃至无一人得道。尊者入定观察为谁所作知魔所为。第三日国土人尽来云集闻尊者说法。初雨真珠第二雨金宝第三日魔王化作天女。作天伎乐惑乱人心。未得道者心皆惑着于天乐。乃至无有一人得道。如是魔大欢喜而作是言。我能破坏优波鞠多说法。尊者优波鞠多在树下坐。入定观察是谁所作。魔便以曼陀罗花作花鬘着优波鞠多项上。尊者即观是谁所作。方乃知是魔之所作。尊者优波鞠多作是念。魔数数坏乱我说法。佛何以不降伏。彼观佛本意欲使优波鞠多而调伏之。以是故佛不降伏。尊者观魔可调伏时至未。即知今正是时。尊者优波鞠多以三种死尸。一者死蛇二者死狗三者死人。以此三种化作花鬘即往魔所。魔见欢喜而作是言。优波鞠多于我亦不得自在。魔即申头受其花鬘。优波鞠多以三尸结于魔项。魔见三尸着项而作是言。岂应捉是死尸着我项许耶。尊者言。如比丘不应着花鬘而汝着之。亦如汝不应以死尸结项而我结之。今可随汝力所作。汝今何为而与佛子共斗。如大海波浪触颇梨山。魔即自欲挽此尸却如似蚊子欲移须弥不能令动。魔欲解项死尸亦复如是。魔大嗔恚踊身虚空而作是言。我虽自不能得解脱。我诸天足能解之。优波鞠多语魔言。汝向梵天释提桓因毗沙门天。向魔醯首罗天婆楼那天。乃至入于大火不能令烧。入于大水不能烂。彼诸天等欲解汝缚永不能得。于时魔王不用尊者之言。寻至彼诸天所欲求解缚。然诸天等皆云。我不能。乃至到梵天所合掌言为我解却。梵天答言。十力世尊弟子所作。我力微弱终不能解。假使毗岚猛风不能吹却。宁以藕根悬须弥山。欲解此缚无有是处。魔语梵王言。汝不能解我当归谁。梵王语言。汝疾归依优波鞠多乃可得脱。如因地而倒还扶地得起。若不归依则坏汝天上之乐。坏汝名辱尊贵一切诸乐。魔见如来弟子势力大梵天王犹言语恭敬。佛之势力何可度量。若欲加恼于我何事不能。大悲怜愍故不加恼于我。今日始知如来具足大悲成就大慈得真解脱。我为无明所盲处处触恼。然佛慈悲平等未曾恶语加我。受梵王语已即时破除憍慢之心。往优波鞠多所五体投地。长跪合掌白尊者言。大家汝可不知我欲菩提树下乃至涅槃。于如来所多作恼乱。尊者问言汝作何事。答言昔佛于婆罗门聚落乞食。我掩蔽众心便不得食。佛以不得食故即说此偈。
　　快乐无著积　　身体安轻便
　　若能于饮食　　心不生贪着
　　其心常欢喜　　犹如光音天
　　复于耆阇崛山化作大牛破五百比丘钵。唯有佛钵飞在虚空。我更于异时化作龙形。缠缚佛身七日七夜。佛临涅槃时我化作五百乘车。扰浊河水令佛不得饮。略而言之乃至数百触恼。如来慈愍乃至未以一恶言而见轻毁。汝阿罗汉无悲忍心于天人阿修罗前毁辱于我。优波鞠多答言。波旬。汝无知见捉我声闻比度如来。不可以芥子同彼须弥。萤火之光等于日月。一滴之水同于大海。如来大悲声闻所无。佛大慈悲故不治汝。声闻之人不同于佛故我治汝。魔言。以何因缘。我从忍辱仙人已来乃至成佛。所作恼乱恒见慈愍而不加害。答言。有不善因缘。于佛造恶心。此罪虽积佛不毁汝。所以尔者。意欲令我调伏于汝。使汝于佛得信敬心。由是心故不堕地狱饿鬼畜生。佛以是事故。初不曾以一言毁汝。是故于汝恒生悲心。佛以善巧方便欲使汝生于信心。由是少信因缘能得涅槃。略而言之。汝若于佛生少信心。以此信心洗除昔来数于佛所恼触之罪悉皆得灭。魔闻是语身心踊跃。如迦昙花树从根次茎乃至条枝。魔王欢喜举身毛竖。佛为大慈从树王下乃至涅槃。慈忍于我如父母念子。原除我过。魔王于佛法生欢喜心。即起合掌白尊者言。汝能使我生欢喜心。是汝大恩。今日当为我解是三尸。答言。先当与汝作要。然后乃当为汝解之。从今日后至于法尽。更不听汝恼乱比丘。魔言。当受尊教。复语魔言。当更为我更作一事。我虽已见如来法身。不见如来妙色之身。为我现佛色身使我生爱敬心。若作此事。是名为上。答言。我亦先与尊者作要。我若现佛身时。汝慎勿为我作礼。所以然者。如似伊兰生树死为大象之所践蹋。尊者言尔。我不礼汝。魔言。小待我入林中。我本曾作佛形诳首罗长者。彼时所作今为汝作。尊者即为解于三尸。尊者忧波鞠多作见佛想。魔即入林化作佛身。如以彩色画新白氎作佛身相。看无厌足。作佛形已。左边化作舍利弗像。右边化作大目揵连。阿难在后。摩诃迦叶阿[少/兔]楼头须菩提等。千二百五十大阿罗汉等围绕侍从。以渐从林而出至优波鞠多所。尊者尔时即起合掌谛观。而说偈言。
　　咄哉无常　　无悲愍心　　能坏如是
　　上妙色身
　　佛身为如此。乃为无常坏。身心极著作见佛想。尊者合掌复说偈言。
　　快哉清净业　　能成是妙果
　　非自在天生　　亦非无因作
　　面色喻莲花　　目净如明珠
　　端正过日月　　可爱胜花林
　　湛然若大海　　安住如须弥
　　威光胜于日　　徐步喻师子
　　顾视如牛王　　色泽喻紫金
　　百千无量劫　　净修身口意
　　以是故获得　　如此胜妙身
　　怨见尚欢喜　　况我当不敬
　　尊者说是偈已。观佛心至忘不忆本要。忽然即时投身五体礼敬。魔言。尊者。云何违于言要。尊者问言。违何言要。魔言。汝许不为作礼。今云何五体投地而作礼也。尊者言。我知无上世尊久已涅槃。见此形容如似见佛。为佛作礼不礼于汝。魔言。眼见汝为我作礼。云何言不礼。尊者复言。汝当听我不违言要。亦不向汝作礼。如似泥木造作于天像及佛像。敬天佛故而为作礼。不礼泥木。我亦如是。不胜见佛心欢喜故便起作礼。不以汝想为汝作礼。魔即还复本形。礼敬尊者而还天上。第四日魔忆念。尊者身自宣令恩德从天来下。欲破贫穷欲生天欲得涅槃。当诣尊者优波鞠多所。不见如来大悲说法者。亦当诣尊者优波鞠多所。摩突罗城中诸人闻尊者优波鞠多能调伏魔者。耆旧人民数千万众皆来向尊者所。尊者见众悉以聚集。即上师子座说种种妙法。令百千众生得须陀洹道斯陀含道。万八千人出家得阿罗汉道。于优留曼荼山作房。广二丈四长三丈六。从我受得阿罗汉者。悉以一枚长四寸筹着房里。一日之中有万八千筹掷着房里。尊者如是名称满阎浮提。皆言摩突罗国有优波鞠多。佛记教授坐禅最为第一。尊者商那和修度优波鞠多以法付嘱而念自决佛记。罽宾国坐禅无诸妨难。床敷卧具最为第一。凉冷少病。尊者商那和修付嘱法已至彼罽宾。入于禅定。欢喜悦乐而说偈言。
　　着商那衣服　　成就五支禅
　　山岩空谷间　　坐禅而念定
　　谁不忍风寒　　商那阿罗汉
　　心善得解脱　　心得自在慧
　　尊者优波鞠多。在摩突罗国优留曼荼山那罗拔利阿练若处。彼山间有一老虎。生于二子。老虎不得食。寻复命终。二子失母。唯至穷困。尊者优波鞠多往到其所。以食与之。为虎子而说偈言。
　　诸行无常　　是生灭法　　生灭灭已
　　寂灭为乐
　　日日与食。与食之时。于其耳中为说此偈。是二虎子寿命短促。即便命终。生摩突罗国婆罗门家。尊者鞠多将比丘往返婆罗门家。以渐转少乃至独到婆罗门家。婆罗门问言。尊者。何为而独来耶。答言。我出家人。无有仆从。婆罗门言。我妇怀妊。若生男者当与尊者。后双生二子。尊者鞠多往从索之。婆罗门言。小待长大然后当与。及年八岁。尊者鞠多复往从索。婆罗门即以一子与于尊者。第二子言。可使我去。二子诤去。尊者鞠多语言。此二子俱应得道。婆罗门即捉二子付与尊者。尊者得已.度令出家获阿罗汉道。尊者即便语使采花。答言瞻卜树高不能得及。尊者语言。汝等是天岂无神足。时二沙弥即虚空中经行树上采花。尊者鞠多与诸弟子共一处立。诸弟子言此小沙弥。乃有是神德乎。尊者答言。此是虎之二子。汝等先言。何以与是虎食。汝今看是虎子神力。诸弟子闻已乃解。
　　南天竺有一男子。与他妇女交通。母语儿言。与他交通。是大恶法。淫欲之道无恶不造。闻是语已。即杀其母。往至他家求彼女人。竟不获得。心生厌恶即便出家。不久受持读诵三藏经教习徒众多。诸弟子将其徒众至尊者鞠多所。尊者知其犯于逆罪。竟不与语。而作是念。犯逆之人无有道果。尊者鞠多不与语故。即将徒众还归本所。尊者优波鞠多有五百凡夫弟子讥嫌和尚。度摩诃罗三藏法师将诸徒众而不共语。尊者鞠多观见是五百弟子与我无缘。于我和尚有度因缘。即便生心念。其和尚商那和修以大神力来到那罗拔利阿练若处。至鞠多房中。鞠多不在。唯有弟子。见商那和修着粗弊衣发鬓甚长。而作是言。我和尚与如是摩诃罗共之亲善。三藏法师而不共语。尊者商那和修至优波鞠多坐处而坐。鞠多弟子生嗔嫌心欲殴尊者商那和修。商那和修如彼须弥不可移动。欲出恶语舌不能转。便共往至尊者鞠多所。白言。有摩诃罗比丘住和尚卧处坐。鞠多答言。除我和尚更无有人能坐我座。优波鞠多还房见尊者商那和修。头面着地接足作礼在前而坐。优波鞠多弟子念言。今我和尚虽复礼拜恭敬其师。彼之所有知见神力不如我和尚。尊者商那和修观优波鞠多诸弟子等除憍慢心不。即知其心犹以己和尚为胜。尊者商那和修举手指虚空中得满手乳。问优波鞠多言。是何三昧相。尊者鞠多入定观察不知本末。即问师言。是何三昧相。尊者和修答言。此是龙奋世三昧。优波鞠多言。我之所得尽从和尚受得。唯是三昧我非其器。尊者商那和修语鞠多言。诸佛三昧一切缘觉不识其名。缘觉三昧一切声闻不识其名。舍利弗三昧其余声闻不识其名。目揵连所入三昧其余声闻亦不识名。我和尚阿难所入三昧我不识其名。我之三昧汝鞠多亦不识名。我入涅槃。如此三昧亦随我灭。七万七千本生经亦随我灭。一万阿毗昙亦从我灭。鞠多弟子知憍慢心灭作是念。我之和尚悉皆不如尊者商那和修。于尊者所深生敬重。尊者商那和修随其因缘为说。听法皆得阿罗汉。商那和修语优波鞠多言。如来以法付嘱尊者摩诃迦叶。迦叶便以付嘱我和尚阿难。和尚以法付嘱于我。我今以法付嘱于汝。此摩突罗国有善男子。名提地迦。汝当度使出家付其佛法。即时尊者商那和修飞腾虚空作十八变。便入涅槃。尊者鞠多将万八千罗汉供养舍利。即为起塔。
阿育王传卷第五
优波鞠多因缘第十一
　　尊者优波鞠多。在摩突罗国那罗拔利精舍阿练若处住。时北方有一男子。念佛出家读诵三藏善能说法。所到之处三契经偈然后说法。后自思惟。厌惓如此经颂之事欲求坐禅。闻摩突罗国有优波鞠多。虽无相好教授禅法最为第一。即到其所合掌白言。唯愿尊者。教我禅法。尊者鞠多观察此人必应现身获得漏尽。复更思惟。此人今者应教何法而登圣位。乃知其人为他说法当入圣位。尊者鞠多语彼比丘曰。尔随我敕。当教授汝。比丘答言。唯愿奉教。尊者语言。汝于今夜宜应为人演说法教。比丘即便作三契呗而欲说法。问尊者言。当说何法。尊者答言。当说多闻有五事利益。善解诸大。善知诸阴。善知诸入。善知十二因缘。自善解了不从他受。悟三契呗已。说法已竟便得阿罗汉。鞠多语言。子掷筹着窟中充其一数。
　　尔时宿罗城中有一商主。名为天护。于佛法中生敬信心恒乐施与。欲入大海求于珍宝。而作是言。我今入海安隐得还。当于佛法作般遮于瑟。护佛法神当拥护我。即便发引到于宝所。大取珍宝安隐回还。时有罗汉比丘尼。入定观察。彼长者竟为作不。观见必作。重复思惟。谁为福田。知有一万八千罗汉。二倍学人及以生死持净戒者。当为福田。又观此众谁为上座。而是上座为是罗汉为是凡夫。知非罗汉。乃至复非须陀洹人。乃是净持戒人名阿沙罗。我若发悟必受我语。即往僧中语上座言。上座。何不好自庄严。上座意解。谓嫌发长衣服垢腻。即剃须发净自澡浴。比丘尼念言。上座不解我语。后日更至上座前。亦作是言。何不自严饰。上座谓为衣色不正。便更染衣而来僧中。比丘尼复至上座阿沙罗前。又作是言。何不好自庄严。上座嗔言。我净澡浴着新染衣。有何不庄严。比丘尼言。此非佛法中庄严。佛法得须陀洹斯陀含阿罗汉。是名庄严。又复问言。上座。汝闻天护长者入大海还欲作般遮于瑟不。上座答言。已知。又问。福田之人可有几许。汝为知不。答言。不知。比丘尼言。作福田者纯阿罗汉有万八千。在学地人净持戒者二倍罗汉。汝为上座。云何以此有漏之心。最初受他供养恭敬。上座闻已。便欲悲泣。比丘尼言。何以悲泣。上座答言。我今年老。云何能得得尽诸漏。比丘尼言。佛法现在令人得果不择时节。大善丈夫之所赞叹。但能修行必能尽漏。一切时中常能与果。上座今可往那罗拔利阿练若处。尊者鞠多今现在彼。当教授汝。于是上座便往其所。尊者鞠多即出迎接。以水与之使令洗脚。上座言。不见长老优波鞠多终不洗脚。诸弟子言。此是鞠多。即时洗脚而入。尊者鞠多教化檀越作好饮食洗浴众僧。洗浴既已。优波鞠多时使维那打捶揵。作是唱言。恭敬解脱。罗汉悉入禅坊。时阿沙罗睡不觉唱辄入禅坊。入已复睡。众僧作制。其若睡者擎灯供养。时阿沙罗最为上座。先在前睡。维那即便捉灯着前而三弹指。阿沙罗觉起而擎灯巡坐供养。尊者鞠多入火光三昧。万八千罗汉亦皆同入火光三昧。阿沙罗见已欢喜覆自惭愧即说偈言。
　　和合共一处　　跏趺如龙蟠
　　咸皆在地敷　　定心而端严
　　皆入胜三昧　　光明如灯树
　　禀形同是人　　瞻仰所不及
　　尊者见阿沙罗其心调顺。即授以法。得阿罗汉。与筹着窟中。于是阿沙罗还于本国。比丘尼见上座来而语之言。今始端严。上座答言。蒙汝恩故今得端严。尔时长者天护即作般遮于瑟。聚集十六万八千罗汉。复有二倍学人净持戒者。时此众中阿沙罗最为上座而为咒愿。所施极少受果报胜。长者问言。佛种种说法。云何九十日。正见上座作此二语。上座答言。子为欲发汝本善根故。汝今知不。过去九十一劫毗婆尸佛时。我之与汝俱为商主。庄严船舫得入大海。大赍珍宝到于沙坛。即以珍宝聚于沙上。为毗婆尸佛作塔。有天神言。过七日已。当有大浪水。将汝安隐至阎浮提。而作供养。我之与汝以造塔缘。九十一劫不堕三恶八难之处。常生人天重以斯业。又于今日我得罗汉。而汝遭值最胜福田得供养是一万八千阿罗汉等。此非少施果报极多也。长者子。生死长远何以不入佛法出家。时长者子即便出家得阿罗汉。
　　尊者优波鞠多。在那罗拔利阿练若处。尔时摩突罗国有一婆罗门深着我见。有优婆塞。语婆罗门言。何处有我。婆罗门言。谁说无我法。优婆塞言。尊者鞠多纯说无我之法。于是婆罗门即往阿练若处。见尊者鞠多与千万众前后围绕而为说法。尊者鞠多见婆罗门已知其心念。为说无我及无我所。亦无有人。亦无丈夫。无有众生。诸阴皆是生灭之法。亦复皆是苦空之法。婆罗门闻说此法即断身见悟须陀洹。出家学道得阿罗汉。尊者鞠多语之言。取筹掷着窟中。
　　尊者优波鞠多在摩突罗国。时有一族姓子出家。恒患睡眠。教授与法常复睡眠。尊者教语。遣令向阿练若处坐一树下覆复睡眠。尊者鞠多于其坐处周匝化作深千肘坑。忽便惊觉极大惶怖。心念和尚优波鞠多。即时尊者鞠多化作一小径得使通行。便从中过至尊者所。教授已还遣本处。去至树下生大欢喜。和尚脱我深坑之难。尊者即立其前语言。此坑不深。若堕三恶道坑。有堕生老病死之坑。甚深于此。汝若不见圣谛。生老病死之坑复过于此。闻此生老病死坑已便离睡眠。精进思惟得阿罗汉。尊者鞠多即遣掷筹使着窟中。
　　尊者优波鞠多。在那罗拔利阿练若处。时东国有一族姓子。于佛法中出家学道。善能营事。所至到处诸比丘众皆共劝请使知僧事。作如是言。长老必营僧事。檀越因汝得生善根。众僧因汝获得供养。时彼比丘厌倦多事不肯营理。闻优波鞠多教授第一。即往其所。白言。唯愿尊者。教授我法。尊者观察此是最后身应获道果。唯福未具。是以不得。尊者语言。若随我敕。当教授汝。答言。唯然受教。尊者语言。汝当为众僧劝化办于供养。白言。尊者。我未知此国谁有信心者。答言。汝但往化。必有信心者。比丘闻已。便于中前着衣持钵入摩突罗城。有一最胜长者。见此比丘生未曾有心。便往礼敬之而问言。阿阇梨。欲须何物。答言。尊者鞠多使我教化。我今不知此中人民谁有信心谁无信心。长者言。阿阇梨。慎勿忧愁。一切所须我悉为办。答言。明日欲供养僧。长者即为办具。比丘得已。在上座前长跪捉食。众僧上座即为咒愿。咒愿已讫得阿罗汉。尊者鞠多语使取筹掷着窟中。
　　尊者鞠多在摩突罗国。于那罗拔利阿练若处住。时南天竺有族姓子。入佛法出家。善解造作塔寺。所行来处诸比丘僧。每常请作僧房塔寺。其后不久心生厌倦营务之事。往诣优波鞠多所。白尊者言。唯愿教我禅定之法。尊者观察此比丘者。必应现身尽漏得道。修福未足。又复观察。以何事缘可得成道。知彼事要营造塔寺然后得道。遂便语言。能随我敕。当教授汝。答言。受教。尊者敕言。未作塔处今造塔寺。未作僧房处。为诸贤圣造作僧房。白尊者言。阿阇梨。未知此国谁信谁为不信。尊者语言。汝足堪能但劝化去。晨朝着衣持钵入城乞食。见一长者。长者接足为作礼敬而问之言。阿阇梨。从何处来。答言。我从南天竺来。长者问言。欲作何事。答言。我从尊者鞠多求受禅法。尊者教我。使营塔寺造作僧房。长者语言。莫有忧愁。一切所须悉当供给。于是比丘将此长者共量佛地。绳未到地比丘便得阿罗汉果。使捉一筹着于窟中。虽得罗汉。所营塔寺尽使都讫。
　　尊者鞠多在摩突罗国。有一族姓子。诣尊者所入法出家。贪嗜饮食。由此贪故不能得道。尊者即请此比丘。明日受我食。明日尊者为作乳糜盛满钵与语言。待冷而食。便口气吹冷。语和尚言。已冷。尊者言。子今食虽冷。汝欲心火然。亦应以不净观水洗汝心欲令欲火灭。尊者以一空器着比丘前。语言。吐糜满器。尊者语言。食再嚼此糜吐空器中。不欲吐之俯仰而言。此吐所食。语尊者言。涎唾以合。云何可食。尊者语言。一切饮食与吐无异。汝不观察也。汝今应观食不净想。即时听法尽诸结使得阿罗汉。语使掷筹着于窟中。
　　南天竺有一族姓子。少欲知足好于粗弊。不以酥油涂身。亦不暖汤洗浴。亦不食酥油乳酪。厌恶生死身体羸劣不能得道。而作是言。谁当教授我。闻尊者优波鞠多在摩突罗国。便往至其所已。尊者观察应现身尽漏。以羸劣故不能得证。尊者即暖浴室办诸浴具。约敕年少道人为涂酥油以水洗浴。与好饮食身心柔软。为说法要。即尽诸漏得阿罗汉。于是以筹掷着窟中。
　　摩突罗国有一族姓子。辞父母欲向尊者鞠多所求欲出家。既出家已。极爱着身故复欲还家。便往尊者所辞欲还家。尊者语言。且往明日。明日礼尊者足即欲还去。道中见天寺而作是念。若还向家。父母或能为我作大事。不如即住此天寺宿。明日当还诣尊者所。尊者即夜化作一夜叉担死人来。更有一夜叉空手而来。二鬼共诤。一言。我担死人来。第二者言。我担死人来。前一鬼言。我有证人。此人见我担死人来。时此人念言。我今毕定死竟。应作实语。语后。鬼言。此死人者前鬼担来。非是汝许。后鬼大嗔拔其一髆。前鬼以死人髆还续如故。后鬼复拔一臂。前鬼更拔死人臂还复补处。后拔其两脚。前鬼悉以彼死人脚补之如本。如是二鬼共食所拔新肉即时出去。于是爱身之心即便都灭。后至尊者所度使出家。为说法要得阿罗汉。便令掷筹着于窟中。
　　南天竺有一族姓子。入佛法出家。爱乐己身数数洗浴苏油涂身食好美食。身体肥壮不能得道。即向尊者所。而作是言。唯愿教授。尊者观察此比丘者现身应得漏尽。以着身故是以不得。尊者语言。能受我语。当教授汝。化作高树语使上头。四边化作千肘深坑。语言。放右手。又言。放左脚。后放右脚。更复语言。尽皆都放。此人于时分舍身命都放手足。即时到地。不见深坑亦不见树。为说深法得阿罗汉。便语掷筹着于窟中。
　　摩突罗国有族姓子。向尊者鞠多所欲求出家。于是尊者即度使出家。以悭覆心故不能得道。尊者敕言。汝今可修布施之业。白尊者言都无所有。以何布施。尊者言。如法所得饮食衣钵之余。持施上下座。初日语时不肯欲与。后日尊者遣二弟子在是比丘两边而坐。各耳中出光是悭比丘生敬尚心。减少食分施上下座。后日有檀越多持好饮食来与。便心生欢喜而作是念。由昨日少施今日得多。复转多施上下座。如是悭心破已。尊者为说法要得阿罗汉。遂便语言使着筹窟中。
　　摩突罗国有一族姓子。诣尊者所求欲出家。即听出家。常好睡眠不能得道。尊者鞠多遣使向阿练若处坐禅。坐禅复眠。尊者化作七头毗舍阇倒悬空中。卒觉见已。极大怖畏走诣和尚所。和尚问言。汝何以来。白和尚言。在彼林中有七头毗舍阇。倒悬空中。极可怖畏。尊者语言。汝今还去诣彼坐禅。白言。极怖不敢复去。尊者言。毗舍阇不足畏怖。更有极可畏者。汝不畏之。睡眠可畏。甚于毗舍阇。毗舍阇遮汝睡眠。睡眠遮汝圣道。毗舍阇者能害一身。睡眠之患害无量身。毗舍阇者。不能使人留住生死。睡眠之患。淋漏于人流转生死。汝今还去诣彼坐禅。从是以后。畏毗舍阇不敢睡眠。思惟法相豁然悟解得阿罗汉。语使捉筹掷着窟中。
　　有一族姓子。诣尊者优波鞠多所出家。尊者即时度使出家。为其说法得须陀洹道。而语之言。生死之法不问多少。皆可恶贱。汝当勤求上果。彼比丘作是念言。我已断三恶道。何须进求上胜之果。游恣纵舍人天之中极至七生。此何足计。尊者鞠多将是比丘入摩突罗乞食。真陀罗村中见一小儿。举身生疮。疮中满虫。尊者鞠多语是比丘言。见此小儿不。此小儿是须陀洹人。族姓比丘问尊者言。以何因缘生真陀罗家。遍身生疮疽虫臭秽。尊者答言。佛在世时。有一禅坊。中有维那。有一罗汉比丘。身体少痒爬搔有声。维那嗔言。汝身有疽虫疮耶。此中爬搔出向真陀罗村去。罗汉比丘语言。莫作是语。使汝得罪。尔时维那即从忏悔。精进用行得须陀洹道。不求上进。由是因缘举身疮生疽虫臭秽。生真陀罗家受大苦恼。彼比丘闻是语已。即勤精进得罗汉道。便复与筹令着窟中。真陀罗子。尊者鞠多。即为说法得阿那含道。生净居天。
　　摩突罗国有族姓子。诣尊者所而求出家。出家已。尊者教观不净诸使暂不现前。自谓已得圣道。更不求上胜。尊者语言。子莫自放逸勤求圣道。白和尚言。更何所为。我今便已得阿罗汉。尊者告言。子汝但未见乾陀越国迦罗和女故。自言是阿罗汉。以未断结使生憍慢心。白和尚言。我欲游行诣彼村落。尊者言。子去。于是便去。渐渐游行至乾陀越国得叉尸罗城。晨朝着衣持钵入城乞食。次第乞食到迦罗门中。女擎食出而少现齿。于是比丘便起欲心颠倒惑着。以钵囊取酪取麦。彼女亦生欲心而作是语。阿阇梨。不触我手。不闻我声。暂遥见我而生欲心。彼比丘久习不净观。取其齿相即观作白骨人。因是白骨人观得阿罗汉。便说偈言。
　　欲现外贤好　　婴愚深惑着
　　知了内生厌　　亦复不减损
　　见其实体相　　心即得解脱
　　以渐还来至摩突罗国。见尊者鞠多。尊者语言。汝见迦罗和女不。答言。实见。尊者言。善哉。汝所作事今始得办。于是便掷筹窟中。
　　摩突罗国有一长者。钱财所有自然衰耗家计几尽。唯五百旧金钱在。作是思惟。我今当诣尊者鞠多所而求出家。此金钱者作医药直疗治疾病。即诣尊者出家。得出家已常请他沙弥藏此金钱。尊者语言。若能知我无我是名出家。此五百金钱可与众僧。答言。和尚此五百钱是我衣直汤药之直。尊者即将向房里化作千金钱。语言。此千金钱作汝衣服汤药之直。汝五百金钱施与众僧。从和尚教便以施僧。尊者教授即得罗汉。于此金钱不复贪着。遂语掷筹着于窟中。
　　摩突罗国有族姓子。诣尊者所出家学道。尊者即便教授以法得须陀洹。得已不复进修。尊者敕言。汝勤修道业。答言。和尚。我以断三恶趣。何须更修。尊者晨朝着衣持钵共此比丘向摩突城次第乞食。乃至真陀罗子身有癞疮。父母以铧削疮极令血出。而为着药。患其疼痛不能堪忍。尊者语其弟子言。汝见此不。此是须陀洹。问和尚言。以何业缘受大苦痛。尊者答言。佛在世时。禅坊之中有一维那。时有罗汉比丘。身生疮痍少多爬搔。维那嗔言。汝身上疮以铧削爬。即挽手出而语之言。汝向真陀罗村去。阿罗汉语言。汝得大罪。今可忏悔。时彼维那忏悔精进得须陀洹。得道讫已不求进故受此大苦生真陀罗家。尔时比丘闻是语已。心开意解。精进不久得阿罗汉。便使掷筹着于窟中。尊者即为真陀罗子说法得阿那含道。命终之后生净居天。
　　摩突罗国有一胜长者。生于一子。年始一岁命终。复生一长者家亦年一岁而复命终。如是次第生六长者家。皆年一岁而便命终。最后复生第七长者家。年七岁为贼将去。尊者鞠多观此小儿。应当现身得于道果。而复为贼之所恼。尊者复为度彼。即便入室化作四兵欲捉彼贼。彼贼恐怖来向尊者叩头礼拜。尊者见已为说法要得须陀洹。捉此小儿手布施尊者。尊者于是度此小儿及彼劫贼悉令出家。皆得阿罗汉。尽各语使掷筹着于窟中。尊者语此小儿。可观汝亲族而化度之。于是小儿即坐观察。见于七世本身父母愁忧苦恼。便到其家而语之言。我是汝子。莫大愁恼。即为说法得须陀洹。如是七长者家悉为说法。皆得须陀洹。
　　摩突罗国有一族姓子。诣尊者所出家。尊者教使坐禅。便得世俗定。初禅二禅乃至第四禅。得初禅时便自以为得须陀洹。及得二禅谓得斯陀含。三禅谓得阿那含。四禅谓得阿罗汉。更不进求上胜之法。尊者敕言。汝莫放逸。应求上胜法。答言。我已得阿罗汉。更求何胜法。尊者欲化度彼。作善方便而语之言。子汝可游化诸聚落。于是受教遂便发去。尊者即于道中化作贾客。复化作五百群贼来破贾客杀害斫刺。族姓比丘即生恐怖。自知非阿罗汉。而作是言。我虽非阿罗汉是阿那含。时彼贾客亡破之后。有一长者女语是比丘言。阿阇梨。将我共去。比丘答言。佛不听我与女人独行。长者女言。我遥望阿阇梨而随后行。比丘怜愍故相望而行。尊者复化作大河。长者女言。阿阇梨度我过河。道人在下流。妇女在上流。妇女堕河。佛听比丘水火难处捉妇女出。妇女堕河。语比丘言。救我此难。尔时比丘即便捉出。当捉之时。生细滑想。便起欲心。于是自知非阿那含。出河已竟。女作是言。阿阇梨活我命。即是我大家。道人心生交通之想。捉女人手将向屏处欲共行欲。乃见是尊者鞠多。鞠多语言。汝得阿罗汉。云何如此。尊者即便将至僧房教其至心忏悔罪咎。为说法要即得阿罗汉。语使着筹于彼窟中。
  </div>
  <div class="pagination">
   <a href="阿育王传_page2.html">
    上一页
   </a>
   <a href="阿育王传.html">
    1
   </a>
   <a href="阿育王传_page2.html">
    2
   </a>
   <span class="current-page">
    3
   </span>
   <a href="阿育王传_page4.html">
    4
   </a>
   <a href="阿育王传_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
