<!DOCTYPE html>
<html>
 <head>
  <meta charset="utf-8"/>
  <title>
   阿育王传 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   阿育王传 - 第 2 页/共 4 页
  </h1>
  <div class="content">
   普照十方　　一切蒙益
　　王于此处起塔而去。遂与尊者向菩提树。尊者举手而示王言。此处是菩萨以慈悲心为伴力处。坏破魔众成阿耨多罗三藐三佛陀处。王乃于此起塔。以百千两金而布施之。此是四天王天奉佛四钵。如来受之拍成一钵处。亦是五百贾客施食之处。又示菩萨向波罗捺女处。又示婆罗门赞佛之处。王于此处亦皆起塔。尊者将王复至古仙林中。举右手而言。此是如来转法轮处。王于此处起塔。以百千两金与之。又以示如来度千婆罗门处。又示频婆娑罗王听法得见谛处。亦是八万四千天王远尘离垢得法眼净处。亦是无量婆罗门及居士得须陀洹处。又示帝释受化处。又示如来作神变处。又示如来忉利天上为母说法来下之处。王于上来所示之处皆起宝塔。尊者将王复至拘尸那城。举手而言。此是如来化缘已讫入涅槃处。王闻是语懊恼闷绝。以水洒面令得醒悟。施百千两金于此起塔。而更合掌敬礼尊者足。复作是言。我今欲礼佛大弟子声闻之塔。尊者赞言。善哉善哉。王能发是重信敬之心。即将王至彼只陀林中。举手而言。大王。此是舍利弗塔。应当供养。王问言曰。此有何德。尊者答言。此是第一世尊法之大将。能转法轮。如来所记智慧第一。唯除如来。一切众生所有智慧十六分中不及其一。但可略说。谁能尽其智慧之藏。王闻欢喜。即以百千两金奉施此塔。即时归命舍利弗。而作偈言。
　　解脱诸有结　　名称满世间
　　于诸智慧中　　是为最第一
　　复示于王目揵连塔令王供养。王又问言。此有何德。尊者答言。如来所记神足第一。能以右足动帝释宫。复能降伏难陀拔难陀龙王。略而言之。不能说尽其功德彼岸。王以百千两金供养此塔。王即合掌而说偈言。
　　归命大名称　　神足第一者
　　于生老忧苦　　而得于解脱
　　遂复示王迦叶之塔。举手而言。此是摩诃迦叶之塔。亦应供养。王问言曰。有何功德。尊者答言。少欲知足头陀第一。如来分坐而与令坐。佛自脱衣以与迦叶。怜愍穷苦护持佛法。今为略说。岂能尽其苦行功德。王以百千两金施迦叶塔。即便合掌而作偈言。
　　坐于山窟　　去除斗诤　　无诸忿怒
　　常行禅定　　少欲知足　　功德最上
　　我今顶礼　　至心归命
　　复示于王婆驹罗塔。教使供养。王言。此有何德。答言。如来所记无诸衰病少欲第一。未曾教人一四句偈。王即使人持一金钱布施此塔。辅相白王。同是大德阿罗汉塔。云何独以一钱用施。答言。以其自度不能度他人。是故唯以一钱与之。塔神不受还授与王。辅相复言。实是少欲。乃至一钱犹尚不取。尊者于是复示于王阿难之塔。语王供养。王言。有何功德。答言。如来所记总持第一。执持佛法念力智慧多闻如海。义妙言说人天供养。能知佛意一切善巧功德众法之箧。王闻是语极大欢喜。以一亿两金布施此塔。大臣问言。云何诸供养中于此最胜。王言。以其总持法身之故。能令法灯至今不灭。阿难之力。譬如牛迹不受海水。佛智慧海阿难能受。以是因缘。诸供养中于此最多。王已供养诸大弟子声闻塔竟。欢喜敬礼尊者塔。合掌恭敬而说偈言。
　　设百千祀　　方得为人　　我今便为
　　不空受身　　值良福田　　具造人果
　　以危脆财　　而修坚法　　我所起塔
　　严阎浮提　　犹如白云　　庄校虚空
　　我遭佛法　　一切清净
　　说是偈已作礼而去。阿恕伽王于佛生处塔。菩提树塔。转法轮塔。般涅槃塔。虽各各施与百千两金。于菩提塔其心最重。所以者何。佛于此处成正觉故。于是已后所得珍宝。常以奉施菩提之塔。王第一夫人帝舍罗叉心自念言。王得好宝尽与菩提。曾不见与。即语真陀罗摩登伽言。汝能为我坏怨嫉不。答言若与我金。则能坏之。便许金钱。时摩登伽不解其意。谓为导彼菩提之树。即结咒索系菩提树。而欲咒杀转转干枯。王守树人来告王言。菩提之树今将欲枯。即说偈言。
　　如来在此处　　觉悟诸世间
　　逮得菩提道　　证于一切智
　　此树今将坏　　转转欲干枯
　　王闻斯语闷绝躄地。以水洒面久乃得醒。啼哭而言。我见树王犹如见佛。菩提树坏我必定死。帝舍罗叉而白王言。菩提树虽死。我亦能与大王之乐。王言。菩提之树非女人也。乃是佛得无上道处。帝舍罗叉闻是语已。心生敬悔语摩登伽言。汝今还能令菩提树生如本不。答言。若不枯尽有少生气能令如本。故于是乃解咒结缕。恒以千瓶乳灌。未久之间树生如故。王守树人复来告王。树还复生与本无异。王闻是语踊跃欢喜。诣菩提树观树而言。频婆娑罗王等所不能作。我于今日当作二种。云何二种。一者当造千杖宝瓶以盛香汁灌菩提树。二者当作般遮于瑟极大之会。王便即以金银琉璃作千宝瓶。满中香汤以灌于树。并众花鬘末香涂香复庄严之。王自洗浴着新净衣受持八斋。上高楼上遍观四方。诸佛弟子声闻之众。修正见者诸根寂定摧灭欲结。人天阿修罗等所应供养者。愿见怜愍。受我之请。诸乐禅定及智慧者。解脱众僧最胜真子。善逝法中之所生者。哀受我请。居住罽宾昼夜无畏。摩诃婆那离越诸圣亦垂哀愍而受我请。阿耨大池峻崄之处。及与河边诸山谷间舍利窟住者。香山住者。皆愿垂矜受我之请。王如是请已。四方来者三十万僧。十万僧者是阿罗汉。二十万僧者是须陀洹斯陀含阿那含。及清净凡夫悉皆就座。唯留上座所坐之处无敢坐者。王问上座。以何义故。坐此空处。答言。更有上座当坐此处。王复问言。更有上座大于汝耶。夜舍答言。昔佛所记师子吼中最为第一。名宾头卢跋罗豆婆阇。尊重于我。王闻此语衣毛皆竖。如迦昙花树。
　　又问言。颇有得见如来者不。夜舍答言。有宾头卢阿罗汉。见佛在时。王言。可得见不。答言。正尔。当来使王见之。王欢喜而言。我得极大利益。今哀愍我第一得见宾头卢。即便合掌瞻仰而待。见宾头卢犹如半月亦如鹅王。与数千万阿罗汉等从空中来下坐上座头。三十万众皆起恭敬。王见宾头卢头白眉秀。身体相好如辟支佛。即为作礼五体投地。呜尊者足起而胡跪。说于偈言。
　　如来虽灭度　　尊者补处生
　　哀愍垂教授　　我当随顺行
　　说此偈已。问尊者言。见如来不。答言。我见。色如金聚。面如满月。三十二相庄严其身。梵音深妙大悲窟宅。王又问言。于何处见。尊者言。佛与五百阿罗汉等。在王舍城夏安居时。我在其中见盛福田。在舍卫国现大神变摧外道时。庄严化佛次第上至阿迦腻吒。我于尔时亦在其中。佛在忉利天为母说法。诸天围绕。来下之时我亦在其中。至僧伽户沙池侧时我亦在其中。莲花比丘尼化作转轮圣王。具足千子礼佛足时亦在其中。苏摩伽帝满富城内请佛之时。五百罗汉各现神变至满富城。我于尔时化作宝山。宝窟中坐往满富城。佛入王舍城次行乞食。汝以土施。罗提鞠多合掌随喜。佛记汝时我亦得见。王又问言。尊者。近来在何处住。尊者答言。在香山住。复问言曰。将从几许。答言。六万。大王且止。何须多问。日时已到可与僧食。食讫当更为王具说。王言。请从尊者教。先发起我念佛之心。灌菩提树然后与食。王唤维那萨娑蜜多而语之言。我以十万两金施于众僧。以千宝瓶盛满香汤灌菩提树。可打揵捶称我名字用为檀越作般遮于瑟。王子驹那罗左右面立不发口言。便举手指。我倍与之。见人皆笑。王亦自笑。语罗提鞠多。汝所为也。答言。人众极多贪福者众。王复言曰。我以三十万两金奉施于僧。以三千宝瓶盛满香汤灌菩提树。时驹那罗复举四指。王语罗提鞠多。谁与我竞。罗提鞠多长跪而言。谁能敢与人帝共竞。驹那罗婴孩小儿与父戏耳。王右顾见驹那罗即语上座言。我尽库藏一切宫人并诸辅相及与我身子驹那罗等。一切施僧。请称我名般遮于瑟。布施已讫。僧为咒愿。受咒愿竟。于菩提树四边缚格。自上其上。以四千宝瓶盛满香汤灌菩提树。灌菩提树已。欲与僧食。上座夜舍言。王遇胜福田。莫生优劣心。王自行食。乃至于沙弥。
　　时有二沙弥行和敬法。一者以麦用施于彼。彼还以麦而与此。此以饼复施于彼。彼亦用饼还与施之。此更复以欢喜丸用施于彼。彼亦还以欢喜丸而复报与。王见是已笑而言曰。如小儿戏耳。时王行食到上座头。上座问言。王见非威仪事。能不生嫌心耶。王言。不也。见二沙弥如小儿戏。上座言。大王。莫生讥嫌。此二沙弥是俱解脱阿罗汉也。王闻是语生欢喜心。而自念言。我今当施一切众僧人一张氎。时二沙弥已知王心作是思惟。今当使王倍生信敬。于是二沙弥一者具镬一者办染具。王见是已。语沙弥言。欲作何物。沙弥言。王以我故欲与众僧人一张氎。今办染具。欲以染之。王闻此语。便自念言。彼二沙弥已知我心。王大欢喜。五体投地。礼沙弥足起合掌言。我之眷属极得大利获胜福田。今尽我力而用布施。语沙弥言。以汝之故。一切众僧人与三衣。于是便造般遮于瑟以四十万两金国土宫人辅相己身子驹那罗等。尽施众僧而还归家。阿恕伽王信敬具足。起八万四千塔。作般遮于瑟竟。阎浮提内多分之一信向佛法。
阿育王传卷第二
阿恕伽王本缘三
　　阿恕伽王弟名宿大哆。信敬外道讥说佛法。作是言。出家沙门无有得解脱者。时阿恕伽王语宿大哆言。何以知之。答言。诸沙门等不修苦行好着乐事故。阿恕伽王。语宿大哆言。汝今莫于不可信处而强生信。可信之处而不信敬。于佛法僧应生重信。阿恕伽王曾于一时共宿大哆出行游猎。见一婆罗门五热炙身。宿大哆心生信敬。往到其边礼足问言。苦行以来经今几时。答言。经十二年。常何所食。答言。食果食根。着何物衣。答言。着于草衣。为铺何物。答言铺草为座。问言。汝今所行何事最苦。答言。唯见虫鹿行合之时欲心炽盛。以此为苦。宿大哆言。汝着恶衣服食于恶食。犹生贪欲。况沙门释子着好衣服而食好食。能无欲也。我兄阿恕伽王无所别知。为诸沙门之所欺诳。时阿恕伽王闻弟此言。语辅相曰。善作方便使宿大哆令得信解。辅相答言。随王教敕。王脱天冠缨络服饰。着洗浴衣入浴室浴。辅相语宿大哆言。王若死者。汝当代之。今试着是天冠缨络。为好不也。宿大哆即随其语而便着之坐御座上。王出浴室见宿大哆坐御座上而语之曰。我犹未死汝已为王。便作是言。此中有谁。时有真陀罗。一手捉剑。一手捉铃。前白王言。何所约敕。王言。宿大哆我今已舍。付汝治罪。辅相言。宿大哆是王亲弟。唯愿听使忏悔改过。王言。用汝之语。听七日为王。然后杀之。于七日中为作百千音乐。百千婆罗门合掌称善。百千妓女围绕给侍。有四真陀罗以血涂手。面状欲杀人。在四门下高声唱言。一日已过余六日在。屠裂汝身分分肢体。绝断汝命。将亡不远。如上一日。乃至七日亦如是唱。七日既满。将宿大哆至于王所。王问弟言。汝七日中极为乐不。宿大哆答言。我七日中。目不见色。耳不闻声。鼻不嗅香。舌不别味。何以故。见真陀罗捉剑唱言。汝已一日为王。余六日在。日日如是乃至七日为死火逼恼。思惟怖畏通夜不寐。有何乐也。王言。汝忧一身之死犹。尚不以王位为乐。况沙门释子观生老病死忧悲之苦。地狱种种烧炙之苦。畜生重担更相残害恐怖之苦。诸饿鬼等饥渴之苦。人中富乐。犹有八苦随逐其身。况无福者。诸天虽乐衰退时苦。一切三界受生之类。身苦心苦如是等苦之所逼切。五阴是真陀罗。六情如空聚。五尘如怨贼。三界皆为无常大火之所烧然。一切无常苦空无我。以是义故。云何当言沙门释子不能苦行无解脱也。沙门之志。于诸乐事都无所染。譬如莲花不着于水。厌患生死弃背世间亦复如是。云何不得解脱果也。阿恕伽王以种种方便教宿大哆。宿大哆于是合掌白王言。大王。我今当归依三宝。阿恕伽王即抱弟颈而作是言。我欲使汝信敬佛法。故作是方便。不必杀汝。宿大哆即以香花供养佛塔。而听说法。供养众僧。便向鸡头摩寺到于上座夜奢之所。在前而坐。听其说法。
　　尔时夜奢观宿大哆过去之世。种诸善根今已成熟。应当现身得入涅槃。即为赞叹出家之法。宿大哆闻是语已。便生欢喜。于佛法中欲求出家。即起合掌白尊者言。今愿听我于佛法中出家学道。答言。子先应当白王。宿大哆即往白王言。大王。听我出家。我本狂醉如恶象无钩。王以方便钩我。令得柔伏调顺。重垂哀愍听我于彼大明之所修出家法。王闻是语。抱颈哀泣而语弟言。莫发此意。何以故。出家名为受丑陋法。着粪扫衣食于乞人。所弃之食。宿则树下铺以草叶。病则服于陈弃之药。汝少来婉乐不堪受此饥渴寒热。可息汝心。宿大哆言。我今不为厌患王位。亦复不求天上之乐。亦复无有众苦恼逼。亦不贪于钱财珍宝。亦不怖畏怨敌之难而求出家也。唯畏生老病死之苦而求出家。为得涅槃而求出家。王闻是语。举声大哭。宿大哆言。王不须哭。生死轮转不曾休息。会必别离。何用哭为。王言。汝今并可试学乞食。坐此树下草铺上宿。于是便与钵盂锡杖。使从宫人次第乞食。宫人皆与美好饮食。王责宫人言。何以与彼好美饮食。与粗恶食使令调习。宫人受教与粗恶食。得亦复食不生增减。王见是已。即语弟言。听汝出家。汝若出家。必来见我。宿大哆既得听已。向鸡头摩寺而生念言。若我于此出家必多妨闹。即便往至他方远国出家学道。精勤得阿罗汉道。便生心念。昔阿育王与我要言。若出家者必来见我。今宜往见。即于中前着衣持钵诣花氏城。渐次乞食到王宫门。语守门人言。宿大哆欲求见王。守门之人即往白王言。宿大哆今在门外欲见于王。王言疾将来入。宿大哆入王门。阿育王见其弟便下御座。五体投地为之作礼。起而合掌看宿大哆。泣泪而说偈言。
　　一切有生类　　聚集为欢喜
　　我今观汝眼　　不见亲爱相
　　汝必得胜果　　甘露满汝心
　　罗提鞠多见宿大哆着粪扫衣执持瓦钵。平等乞食好恶皆受。亦向于王而说偈言。
　　观宿大哆　　少欲知足　　所作已办
　　故能欢喜　　弃王种族　　并花氏城
　　珍宝库藏　　及与荣禄　　如舍涕唾
　　履行圣种　　永断结使　　满足王种
　　得大名称　　莫不欢美
　　于是阿恕伽王。扶宿大哆着御座上。以上妙饮食手自过与。饮食已竟行清净水。取一小座在前而坐求使说法。宿大哆便为说偈。
　　王位尊豪莫放逸　　三宝难值当供养
　　说此偈已从座起去。王与五百辅相城内人民。围绕恭敬送到门外。是名现证沙门之果。宿大哆作是念言。我兄昔以多种方便化我令入佛法之中。今当使彼增益信敬。即踊身虚空作种种变。阿育王与诸群臣举手说偈。
　　断绝恩爱亲　　如鸟飞空去
　　我为王位缚　　保爱于世事
　　嫌呵讥贱我　　而自独解脱
　　如此之果报　　由心得自在
　　禅定之果报　　愚闇盲不见
　　汝今飞腾去　　破我之憍慢
　　我智力亦微　　使我得厌离
　　于是宿大哆飞向边地。到他国已即遇大病头发除落。王闻其病遣医赍药往彼疗治。病得差已发生如故。遣医还去。后宿大哆食酪之时。身则安隐为易得故。徙就旷野放牧边住。时弗那槃达有尼乾陀弟子。画作佛像而令礼拜于尼干子像。时佛弟子优婆塞者语阿恕伽王言。外道尼干子弟子画作佛像。令礼拜外道尼干子像。王闻嗔恚即便驱使。上及四十里夜叉鬼。下及四十里诸龙等。一日之中杀万八千尼乾陀子于花氏城。花氏城中复有尼干子。亦画佛像令礼拜外道尼乾陀像。时有优婆塞已告于王。王闻大嗔捉尼乾陀并其眷属以火烧杀。击鼓唱言若有能得尼干子头当赏金钱。后宿大哆于尼干子舍寄宿。着恶衣服头发极长。与尼乾陀子形貌相类。有鬼持刀在一面立。宿大哆自生念言。我之宿缘应为此鬼之所杀害。时鬼谓是尼乾陀子。即便斩头。持至王所而索金钱。王见识是宿大哆头。复闻一臣道外沙门被杀者多所有者少。极为懊恼闷绝躄地。以水洒面久乃得苏。辅相白王言。今诸沙门滥死者多。王当施于沙门无畏。王即作号令言。自今已后一切沙门制不听杀。
　　诸比丘等心生疑网。而问尊者优波鞠多言。有何因缘。宿大哆为鬼所杀。答言。若欲知者。至心谛听。过去之世有一猎师。水边着罥。有辟支佛乞食来过。在其罥边树下而坐。时彼猎师不能得鹿。自思惟。以何意故。鹿今都不近我罥耶。便四顾望。见辟支佛于其罥旁一树下坐。即以剑斩头。尔时猎师今宿大哆。是以其往昔斩辟支佛故。堕地狱中。无量亿劫受大苦恼。乃至得道。犹为此鬼之所斩杀。比丘问言。复以何因缘生贵族成阿罗汉。答言。过去久远迦叶佛时供养众僧。以此福报得生贵族。又于尔时信心出家。一万岁中修行梵行。由是善因今成罗汉。
半庵摩罗果缘第四
　　阿恕伽王于佛法中已得信心。问优波鞠多言。佛在世时谁最大施。答言有长者名须达多最为大施。问言以几许施。答言以真金百亿。阿恕伽王言彼长者尚能布施尔所珍宝。况我今者王阎浮提岂可不能。于是便以己身及拘那罗群臣大地尽用布施。而起八万四千宝塔及声闻塔。灌菩提树。合集计校都得九十六亿两金。于是阿恕伽王遇病。知己必亡涕泣不乐。罗提鞠提于阿恕伽王昔施土时在旁随喜。今得作最大辅相。见王不乐合掌而言。大王。王之威德譬如盛日。一切人民无敢正视。唯有八万四千婇女得见王面。今王遇患如日将没。三界迁流有必磨灭。当思无常何为不乐。王答言曰。我今不以失王位故而怀懊恼。亦不以舍身命故而作忧苦。又亦不以舍宫人库藏而作忧恼。正以远离诸贤圣众以为懊恼。我今本望满百亿金施。今方得施九十六亿。四亿不满用为懊恼。罗提鞠提言。库藏甚多可施使足。于是王便以金银珍宝与鸡头摩寺。王立驹那罗子贰摩提以为太子。邪见恶臣语太子言。阿恕伽王命临欲终。散诸库藏悉与欲尽。汝当为王。夫为王者以库藏珍宝以为力用。今应遮截莫使费尽。于是贰摩提共诸臣等。因王疾患一切所有断绝不与。唯听以一金盘银盘为王送食。王得此盘即用施与鸡头摩寺。于是乃至瓦盘瓦器为王送食。最后与王半庵罗摩勒果。王得果已即集诸臣而问言曰。此阎浮提谁为其主。诸臣答言唯王为主。王言。汝等虚妄道我是主。我非是主。何以故。我唯于此半庵摩勒而得自在。咄哉富贵甚可恶贱。我为人帝临终贫匮。唯有半边庵摩勒果。亦如瀑河触山则止。即说偈言。
　　佛语是真实　　所说无不然
　　说一切恩爱　　皆有别离苦
　　我昔作诏令　　无能遏绝者
　　今日如瀑水　　触山则留滞
　　我今之教令　　不行亦如是
　　我昔于大地　　为一切盖主
　　诸王有憍慢　　我皆能制伏
　　贫苦无力者　　我皆救济之
　　先为他荫覆　　今日势力尽
　　譬如败坏车　　乃至无所直
　　犹如恕伽树　　根枯而枝杌
　　花茎及枝叶　　一切皆无有
　　我之无所直　　其喻亦如是
　　说是偈已。即唤傍臣授庵摩勒与而敕之曰。汝持此果向鸡头摩寺。施彼众僧可白上座言。阿恕伽王最后所施。唯于此半庵摩勒果而得自在。一切所有悉皆丧失。众僧哀愍受我贫苦最后之施使我得福。上座夜奢约敕众僧。汝等皆见阿恕伽王受福快乐。于一天下总揽自在。今日为诸群下所制断绝王物使不自由。唯于是半庵摩勒果随意得用。以殷重心来施于僧。即敕典事摩着羹中。使一切僧普得其供。告诸比丘言。以此之故当于生死深生厌恶。富贵快乐不久败坏。威势自在不久皆失。咄哉生死甚可厌患。传告后世诸王。富贵得自在者莫如阿恕伽王。为诸群臣之所禁制。宜及势力未衰患时。应当尽心作诸功德。
　　阿恕伽王临欲命终语罗提鞠提。今日于此阎浮提中谁得自在。罗提鞠提答于王言。世尊得自在。王闻此语即起合掌遍观四方而作是言。唯除库藏今以四海一切大地悉施佛僧。并诸前后所作功德。不求转轮圣王释梵尊位人天之乐。正欲愿我将来生处心得自在速成圣果。便作诏书以齿印印付与辅相罗提鞠提。于是气绝遂便命终。诸臣乃以转轮王法种种庄严供养殡葬。立贰摩留为王。罗提鞠提诏群臣言。阿恕伽王以诸大地布施众僧。何以故。欲学须达长者满百亿施故。存在之日唯施九十六亿。若以四亿赎阎浮提则满先主所愿。群臣共议用四亿金赎阎浮提。
　　还与后嗣贰摩留王贰摩留子名耆呵提。耆呵提子名弗舍摩。弗舍摩子名弗舍密哆。弗舍密哆共诸臣议言。云何当使名字流布于世耶。时有辅相答言。汝昔先王阿恕伽王。阎浮提起八万四千塔以百亿金施。随佛法几时住世名字常在。王能学起八万四千塔。名字亦可久流于世。答言昔者先王威德能办此事。我今何能作如是业。更可以其余方便同阿恕伽王不也。有邪见辅相言。修福作恶二俱得名。先王能起八万四千塔名德久流。汝若坏之名流后世。弗舍密哆便集四兵向鸡头摩寺欲坏寺门。尔时寺门有师子吼。王大恐惧不敢入寺复还归来。如是三返犹不得入。后乃使人唤诸比丘而语之言。我欲坏佛法。汝等比丘欲留浮图为留僧房。比丘答言欲留佛图。于是密哆杀害众僧毁坏僧房。如是次第至舍伽罗国而作募言。有得沙门头来者当赏金钱。时彼界内大浮图中有阿罗汉。化作数万沙门之头。告诸人民使持与王。王闻是已欲杀罗汉。时此罗汉入灭尽定不能得杀。王即舍去往至偷罗厥吒国欲破佛法。其国土中有护佛法神作是思惟。我受持佛戒不能作恶。云何当得护持佛法。禁密舍鬼昔求我女。以彼行恶故我不与。今为佛法当与彼女。以是因缘偷罗厥吒有大鬼神为作拥护。弗舍密哆无所能坏。于是菩提鬼神诱进守王。鬼神将至南海。禁密舍鬼担大石山而压杀王及诸军众。此处即名为深藏摩伽提。王种于是即断。
驹那罗缘本第五
　　阿恕伽王夫人字曰莲花。产生一子名为法增。有一辅相。白于王言。王应欢喜。所以者何。王生一子。面貌端正其眼最胜。王闻此语。心生庆悦而作是言。先王之种有大名称。我今复能增长于法。而生此子。故遂立名以为法增。乳母将儿来至王所。王见儿已。心生爱厚。即说偈言。
　　此子眼最胜　　甚有大福德
　　如初生莲花　　庄严在于面
　　亦如圆满月　　见者无不喜
　　说此偈已。语辅相言。颇见人眼有似我此小儿眼不。辅相答言。一切人中未曾闻见。唯闻雪山有鸟。名驹那罗眼。最为好。王即敕夜叉言。可疾取彼雪山之中驹那罗鸟。吾欲见之。时有夜叉。即应王命。一刹那顷取彼鸟来至王所。王观此鸟眼小而好。与儿之眼等无有异。是故字儿为驹那罗。此名流布普皆闻知。故遂号之名驹那罗也。及年长大为之娶妻。字真金鬘。王与其子至鸡头摩寺。时彼上座观驹那罗不久之顷必当失眼。语王言。何故不使驹那罗子常令听法。王便敕子言。汝今应当顺上座教。时驹那罗合十爪掌向上座所而作是言。有何教敕唯请从之。上座敕言。眼者无常不可恃怙。当勤修集定慧之行。于是驹那罗受教。即退在宫静处而自思惟。观眼苦空无常无我。时阿育王第一夫人名帝失罗叉。向拘那罗所见其独坐。爱其眼故。抱驹那罗而作是言。猛火炽盛烧于山野。淫欲逼我亦复如是。汝今与我宜相爱乐。驹那罗闻是语已。以手覆耳而说偈言。
　　此语不和善　　塞耳不欲闻
　　云何以母道　　于子有欲想
　　非法欲不断　　是为恶趣门
　　帝失罗叉嗔恚而言。汝不从。我不久之间必当灭汝。驹那罗复偈答言。
　　愿守净法死　　不受淫欲生
　　破坏天人道　　贤智所诃责
　　帝失罗叉从是已后常求其短。时北方有国。名乾陀罗。其国有城。名得叉尸罗。彼城人民叛逆不顺。王躬欲往讨伐其城。辅相谏言。王不须往。可遣一子征抚而已。王便问子驹那罗言。汝能伐彼得叉尸罗国不。答言。能伐。王知子意欢喜欲去。庄严道路。诸有老病死亡忧苦乞丐之徒。约敕国界使远道侧。阿恕伽王亲共其子乘羽宝车而自送之。将欲别时抱颈而哭。视子而言。彼人福德得见汝眼。时有相师婆罗门占言。王爱子眼。而其子眼不久之间必当破坏。今见儿眼无不欢喜。彼若坏者一切忧苦。驹那罗已渐前进至得叉尸罗城。城中人民闻驹那罗来。严治道巷捉持香瓶。以示伏相半由旬迎。既见驹那罗合掌而言。我等人民不叛于王。亦不叛王子。但叛王边诸恶臣耳。极设供具恭敬围绕将入城中。
　　阿恕伽王生大重病。口中粪臭身诸毛孔皆粪汁流出。无人能治。王敕大臣。可唤驹那罗以为王位。我死不久。用恶活为。王大夫人帝失罗叉闻是语已。而自思惟。若驹那罗为王。我无活理。即作方便。白王说言。莫听医入我能治王。王便断医不听使入。帝失罗叉遍敕一切男子女人。若有重患如王病者慎莫治之。皆敕将来。时有一男得如此病。妇诣医所而作是言。我之夫主有如此病。医即答言速往将来。为汝治之。遂将至医边。医便将向帝失罗叉所。帝失罗叉得即杀之破腹而看。见其腹中有一大虫。虫上去时粪亦随去。虫若下时粪亦逐去。于是便以末椒而与。亦复不死。种种辛物用持与之。犹故不死。乃至与葱。虫便即死逐粪道去。以是因缘劝王食葱。王言。我是刹利之种云何食葱。帝失罗叉重白王言。为治病故必应服之。于是食葱。而虫即死。逐粪道出。王病得差。语帝失罗叉言。汝欲得何愿。答言。欲得七日作王。王即听使作王七日。帝失罗叉既得听已。而自念言。我今正是报驹那罗怨恶之时。便作诏书语得叉尸罗国人言。挑驹那罗眼。何以故。驹那罗有大罪过急挑眼出。阿恕伽王极为严峻。莫复稽迟以犯王制。封书之时。要得王齿印封其书。帝失罗叉伺王眠睡欲印此书。王辄怖畏而自觉悟。帝失罗叉问于王言。何以卒觉。我向恶梦见鹫二鸟欲挑我子驹那罗眼。作是语已。而复还眠。第二亦复眠中卒觉。语夫人言。我复恶梦。夫人问言。见何等梦。答言。梦见驹那罗头发甚长在地而坐。夫人言。但好安眠。谁害王子。王还睡眠。夫人以王齿印印书。遣使赍书。敕得叉尸罗国人挑拘那罗眼。王复梦见齿堕落。王至早起便唤相师而占此梦。相师占言。如此之梦必是王子失眼之相。王闻此语。合十指掌归命四方护佛道神信法信僧者。愿护我子。书既至彼得叉尸罗城。城中人民爱敬法僧。仁笃之厚乃至无有示此书者。而共议言。王尚不能恩及其子。于我人民何能爱惜。驹那罗者每于一切群生之类。恒怀悲愍普欲救拔。诸根调顺无有憍慢。如此之子而欲毁害。况我等辈。便隐此书久乃方出与驹那罗。驹那罗得书即信其语而作是言。随诸人意取我之眼。时无有人取其眼者。便唤真陀罗使令挑眼。真陀罗不肯而言。宁可坏我目。云何当坏如此之眼。于是用一宝箧价直十万两金。雇真陀罗以挑己眼。犹故不肯。业缘应熟自然有人面十八丑来求挑眼。驹那罗见已。便忆上座夜奢说眼无常之语。乃作是念。良由见我必应受此坏眼业报。故作此语。真是我之善知识也。哀愍我故预垂敕教。欲使我心受报之时不生恐怖。昔者上座又敕我言。三有无常危脆如幻。我乃久知眼之坏相。当取坚法。即语丑人言。可取一眼着我手中。时彼丑人便即向于驹那罗所。欲挑眼取着其手中。一切人民称怨大唤。皆作是言。怪哉苦哉。明净之目自然崩堕。极妙莲花而被毁坏。数万亿人啼哭懊恼不能自胜。于是驹那罗观掌中眼而作念言。咄哉此眼。汝今何故不观色也。本谓汝好。今但是凡鄙肉团。诳惑愚人。谓中有我横生爱重。真是众缘假合成耳。都无实眼如水上泡。不放逸者能作此观便脱生死。作是思惟时得须陀洹道已得见谛。语丑人言。更取一眼。便从其语挑其眼取着其掌中。时驹那罗重观是眼得斯陀含。舍肉眼故得法眼净。而作是语。挑我肉眼而得慧眼。舍生死父作法王子。虽失富财得于法财永离忧苦。后时驹那罗乃知此书帝失罗叉之所诳作实非王教。便为愿言。使大夫人帝失罗叉长寿安乐无诸衰患。何以故。由彼方便坏我因缘获得法利。驹那罗妇真金鬘者。闻其夫主被挑两眼。即向夫所见挑眼血污其身体。懊恼哽咽闷绝躄地。以水洒面还得醒悟。起立啼哭而作是言。妙好清净眼毁坏乃如此。驹那罗以偈答言。
　　自作此恶业　　今日自受之
　　一切世界苦　　恩爱会别离
　　汝应远苦恼　　何用啼哭为
　　城中人民驱驹那罗夫妇二人令出外去。而其夫妇生来处乐。不堪苦事执持作役。弹琴歌乞以自存活。展转而去向花氏城。至王宫门欲入宫中。守门之人不听使入。驹那罗即于门边象厩中宿。天明弹琴。琴中说己辛苦挑眼得道因缘。门者闻之。自观阴入皆得出离生死之苦。王闻歌琴声而作是言。此琴之声似驹那罗声。其声之中作辛苦言。亦复更作自大之声。我闻此声刚强心灭如象失子。遣人往看。见驹那罗无眼黑瘦而不识之。还白王言。有一乞人。眼盲黑瘦妇在其边。王闻是语而作念言。我本梦见驹那罗子失其两目。此非是也。忆念我子心不暂停。当速唤之。即遣人复至象厩。问盲人言。汝是何人。为谁之子。盲人答言。我父是彼阿恕伽王主阎浮提。于一切人皆得自在。我是彼子。字驹那罗。亦更有父为大法王。号曰佛陀。使人即将盲人夫妇至于王所。王见驹那罗眼盲黑瘦衣裳弊坏。都欲不识见少形相而生仿佛。即问言曰。汝是驹那罗也。答言。我是。王闻其语闷绝躄地。以水洒面还复苏息。抱驹那罗着于膝上。手摩扪眼涕泣而言。汝眼本似驹那罗。故遂以为字。今悉无有。以何为名。今可道之。谁挑汝眼。譬如虚空无月无星。谁无悲心能坏汝眼。谁于汝眼作终身苦。驹那罗子。谁令汝眼乃使如此。速疾语我我。今见汝身。形骸憔悴。烧我身心。都悉坏尽。如似被于金刚之雹。驹那罗言。愿莫忧恼。父不闻也。佛亦受报。缘觉声闻及诸凡夫等无有脱者。应受报者善恶之业终不败亡。我自造业不可怨他。非刀剑害亦非金刚。非火非毒非怨恶恶蛇。非尔所苦来逼我身。先作此业。今受其报。使他忧苦甚非所宜。一切有身皆如射的众箭着之。此身亦尔。众苦集之。阿恕伽王虽闻此语。犹为忧火焚烧其心。复告子言。阿谁无爱生挑汝眼。驹那罗言。父敕使挑。王言。我若敕人使挑汝眼。当自截舌。驹那罗言。得父齿印。王言。若与齿印当拔我齿。若以眼见自挑其眼。帝失罗叉唤莲花夫人而语之言。今挑我眼当与我子乞索自活。王闻此语便作是念。必帝失罗叉挑我子眼。即唤帝失罗叉而告之曰。不吉恶物。何地载汝。不自陷没。破坏法物汝实我怨。诈怀亲附。王转懊恼嗔恚火起。谛视罗叉复作是言。汝坏我子眼。今当爪爴汝之身肉。生贯着于高树之上。以锯节节解汝之形刀截汝舌。捉大钝斧刻汝骨髓。推汝身骸着火坑中。以众恶毒灌汝之口。作种种骂。驹那罗闻便生悲心而白王言。帝失罗叉修行恶法。是以如此。王今应当修于圣法。不宜杀害于彼女人。于婴儿愚小不应生嗔。王犹不听作胡胶舍以火烧杀。亦复烧杀得叉尸罗城中人民。
　　诸比丘等见是事已心生疑网。便问尊者忧波鞠多言。驹那罗者有何因缘今被挑目。尊者答言善听当为汝说。昔者波罗奈国有一猎师。夏住人间冬入山猎。将向雪山值天雹雨。有五百鹿共入一窟。作是念言。若都杀者肉则臭烂。挑其眼出日食一鹿。即便挑取五百鹿眼。以是业缘今被挑眼。尔时猎师拘那罗是。从尔已来五百身中常被挑眼。又问言曰复以何缘生于王家。形貌端正得见谛道。答言。昔者人寿四万岁时有佛名迦罗迦孙大。化缘已讫入无余涅槃。尔时有王名曰端严。为佛起石塔七宝庄严壁方四十里。端严王已死后更有一王名曰不信。偷取塔宝唯留土木。众多人民于此宝所涕泣懊恼。有长者子问众人言。何以涕泣。答言。迦罗迦孙大佛塔七宝所成今为人坏尽。取其七宝唯土木在是以涕泣。时长者子还以七宝修治此塔庄严如故。又造大像与迦罗迦孙大佛身齐等。因发正愿使我未来如似此佛得胜解脱清净妙果。以其尔时造宝塔故。今生尊贵豪族之家。由其往昔作佛像故今得端正。以其往时发正愿故今获道迹。
阿育王现报因缘第六
　　昔阿恕伽王时。师子国主贡献五枚如意宝珠。王得珠已即以一枚施佛生塔。第二枚施与菩提树塔。第三施与转法轮塔。第四施与佛涅槃塔。余有一珠欲与诸夫人。若与一者恐余者恨。阿恕伽王即遣人入宫唱言。其有衣服缨珞最第一者当与此珠。一切夫人皆自肆力方便求好衣服缨珞。唯有一小夫人字须阇哆。忆念佛语戒衣服缨珞为最第一。作是念已受持八戒着纯白衣。阿恕伽王次第观诸夫人妃后服饰缨珞。见诸夫人各以伎乐而自娱乐。到须阇多夫人所。见其徒党悉皆寂默。容仪齐整着鲜白衣。王心自然甚生恭敬。又其众中有说法座。即时礼敬而语之言。诸夫人等皆着上服伎乐自俱。汝等何以寂默而住。夫人答王言。佛说惭愧为上服。戒为胜缨珞。法音为伎乐。我等诸人受持八戒。以当缨珞。各自着于惭愧素服。更共说法以为音乐。王闻此语欣然欢喜。复语言曰。我先有教。其有着第一上服璎珞者当与宝珠。今汝第一最。为第一。与汝宝珠。诸夫人见得宝珠后。皆相学受持八戒。
　　昔阿恕伽王常请众僧入宫饮食。有一比丘名优钵罗。少在盛壮端正殊特。口作优钵罗莲华之香。王自行水下食。闻此道人口气作优钵罗莲华香。王即作念。此比丘年少端正。口中含香。将不欲动我宫人之心。王时即语以水洗口。口倍复香。王问之言。久近含此香也。答言。过去有佛号名迦叶。人寿二万岁。我于尔时为高座法师。以赞叹佛法故。四十九亿岁生于人天之中。不堕三涂八难之处。口中恒作如是之香。王闻语已生欢喜之心。倍加恭敬作礼而去。
　　昔阿恕伽王使道人说法时。以步障遮诸妇女使其听法。尔时法师为诸妇女说法。恒说施论戒论生天之论。有一妇女分犯王法。拨幕向法师前问法师言。如来大觉于菩提树下觉诸法时。觉悟施戒也。更悟余法。法师答言。佛觉一切有漏法皆苦犹若融铁。此苦因从习而生犹如毒树。修八正道以灭苦习。是女人得闻此语获得须陀洹道。以刀系颈往到王所而白王言。我今日犯王重法。愿王以法治我。王问言。汝犯何事。答言。我破王禁制至道人所。譬如渴牛不避于死。我实渴于佛法。是以默突听法。王问言。汝听法颇有所得不。答言。得法见四真谛解阴入界。及以诸大皆知无我。遂得法眼。王闻是语踊跃欢喜即为作礼。即唱令言。自今已后不听障隔。乐听法者。听直至法师所。对面听法。叹言奇哉。我宫内乃出人宝。以是因缘当知听法有大利益。
　　昔阿恕伽王见一七岁沙弥。将至屏处而为作礼。语沙弥言。莫向人道我礼汝。时沙弥前有一澡瓶。沙弥即入其中从澡瓶中复还来出而语言。王慎莫向人道沙弥入澡瓶中复还来出。王即语沙弥言。我当现向人说不复得隐。是以诸经皆云。沙弥虽小亦不可轻。王子虽小亦不可轻。龙子虽小亦不可轻。沙弥虽小能度人。王子虽小能杀人。龙子虽小能兴云致雨电雷霹雳。故其所小而不可轻也。
　　昔阿恕伽王深信三宝。常供养佛法众僧。诸婆罗门皆生嫉妒。共相聚集。简选宿旧取五百人。皆诵四围陀典。天文地理无不博达。共集议言。阿恕伽王一切尽供养剃头秃人。我等宿旧未曾被问。当设何方使彼意回。有一善咒婆罗门。语诸婆罗门言。诸贤但从我后。却后七日我当以咒力作摩醯首罗身飞行到王宫门。汝等皆当步从我后。我能使其大作供养汝等都得。诸婆罗门皆共然可。到七日头。善咒婆罗门。即自咒身化作摩醯首罗。于虚空中飞到王门头。诸婆罗门亦皆侍从到王门头。遣人白王言。虚空中有摩醯首罗。将四百九十九婆罗门从空来下。今在门外。余婆罗门在地而立欲得见王。阿恕伽王唤使来前。便唤来入坐于两厢床上。王言。小坐共相问讯。即语之言。摩醯首罗。何能屈意故来相见。欲何所须。答言。须饮食。即敕厨中擎五百案饮食着前。摩醯首罗等皆手推言。我从生已来未曾食如此食。阿恕伽王答言。先不约敕。不知当食何食。摩醯首罗等皆同声言。我之所食食剃头秃人。阿恕伽王即敕一臣。汝往到鸡头末寺语尊者耶奢。王宫内有五百婆罗门。一自称言摩醯首罗。不知为是人为是恶罗刹。请问所以。愿阿阇梨来为我驱遣使去。所使之人是邪见婆罗门弟子。到彼众中不称实如王所言。语众僧作如是言。阿恕伽王有五百婆罗门。言貌状似人。语似罗刹。作是言。正欲得汝沙门作食。上座耶奢即语维那鸣捶集僧。起辞众僧言。我年已老耄。我为众僧当如此事。众僧安隐护持佛法听我使去。第二上座言。上座不应去。我身无所堪能。唯我应去。第三者言。第二上座不应去正应我去。如是展转乃至沙弥。十六万八千僧中。其最下头七岁沙弥。起众僧中长跪合掌而作是言。一切大僧不足扰动。我既幼小不能堪任护持佛法。唯愿大众必听我去。上座耶奢极大欢喜。手摩沙弥头言。子汝应去。使人不待。即于先去。阿恕伽言。颇有来者无。使人答言。更相移致今次最下沙弥来。王作是言。大者羞耻。故使小者来。使作对。阿恕伽王闻沙弥来即出门迎。坐此沙弥着御座上。诸婆罗门皆大嗔恚。阿恕伽王大不识别。我等宿德尚不起迎。为此小儿而自出迎。沙弥问王言。何以见唤。王时答言。此摩醯首罗欲得阿阇梨为食。随阿阇梨欲为作食不为作食。沙弥言。我年幼小。朝来未食。王先施我食。然后我当与彼令食。王即敕厨宰擎食来与。食一案食悉皆都尽。如是擎五百案食与皆都尽。问言。足未。答言。都未足。王复敕厨言。所有余食。尽擎来与。沙弥得食忽尔都尽。问言。足未。答言。未足。饥渴如本。厨监白王。饮食都尽。王言。库中麦糒干食一切都来攸忽都尽。王问言。足未。答言。犹未足。王答言。一切饮食悉皆都尽。更无有食。沙弥言。最下头婆罗门将来我欲食之。即时啖尽。如是悉食四百九十九婆罗门悉皆令尽。摩醯首罗极大惊怖飞向虚空。沙弥即时座上举手。从虚空中捉头复啖使尽。王即时惊怕。啖诸婆罗门使尽。复不啖我不。沙弥知王心念。即语王言。王是佛法檀越。终无损减。慎莫惊怖。即语王言。王能共至鸡头末寺不。王言。阿阇梨将我上天入地皆当随从。沙弥即时共王到鸡头末寺。王见沙弥朝所食之食。诸众僧等皆分共食。所食五百婆罗门。皆剃除须发被着法衣。在诸众僧下行末坐。最初食者最在上座头。摩醯首罗最在行末。五百人见王沙弥极生惭愧。我等尚不能与此沙弥共战。何况与诸大众而共捔力。犹如鹄毛俟于炉炭。犹如蚊子与金翅鸟捔飞迟疾。犹如小兔共师子王捔其威力。如此之比不自度量。五百婆罗门心生惭愧得须陀洹道。
　　昔阿恕伽王见出家者。不问大小悉皆礼拜。诸邪见臣怪其所作。若见宿旧有大德者可为礼敬。幼小无德何烦自屈礼敬。王王阎浮地。名有圣德。应当自重。云何轻作礼敬。此言展转王得闻之。王既闻已集诸群臣。不听杀生各仰人得一种头。若马牛若百兽之头。唯敕耶奢大臣。使得自死人头一仰使于市卖之。一切诸头悉皆得售。唯有人头独不得售。诸人皆言。所卖之头普悉得售。唯有人头独不得售。王时问言。何以不售。一切物中何者为贵。诸臣答言。唯人最贵。王言。人为最贵应得多价。云何不售。诸臣答言。人生时虽贵死为最贱。人头尚无有欲见。况当有买者。王问言。一切皆贱。唯此头贱。答言。一切皆贱。王言若一切人头皆贱。今我头亦贱耶。尔时耶奢怕不敢答。王言。耶奢直实答我。耶奢答言。实如王言。实亦不异。王言。我头与此不异者。汝何为遮我不使礼拜。汝若是我真知识者应当劝我礼拜。何缘我自作礼汝便嗤笑。我今头有所直应敬礼。贸易贵头后无所直。云何可用贸易胜头。若是我亲善知识者。曼我头有所直。应当劝我作礼。使我将来得诸天身圣贤胜头。
　　昔阿恕伽王供养众僧。尔时宫中有一下贱婢。见王作福自责先业。心生不乐作是念言。王福复转增。我罪转多。何以故。王先身修福今得富贵。今日重作将来转深。我先身有罪今为厮下。今日无以可用修福。将来转贱何有出期。众僧食讫。此女粪扫中得一铜钱。以此一钱即施众僧心生欢喜。其后不久得病命终。生王夫人腹中。满足十月生一女子。端正殊妙。然其右手急拳年满五岁。夫人白王。所生女子一手急拳。王唤着前。王为摩手手即得展。当手掌中有一大金钱。随取随生不曾有尽。王怖所以将问耶奢。此女先身作何福德。令此掌中常生金钱。耶奢答言。先身之时。是王宫人粪埽中得一铜钱。用施众僧。以是因缘得生王宫。以此布施众僧因缘。手把金钱用不可尽。
　　昔阿恕伽王库藏之中有一缺如意珠。是昔阿阇世王宝铠。一甲上有文字。作如是言。阿阇世王见此珠上有文字而作是言。遗将来世贫穷阿恕伽王。王得是语极生嗔恚。作是言曰。阿阇世王。作一国王。而我王阎浮提。云何言我贫穷也。有一智臣答言。试珠所能。王即遣人试珠所能。有捉珠者能使斫刺都不得近。身向有疮捉便得愈。寒时得暖热时清凉。此珠力故。能使服毒自然消化。着浊水中能使三十里浊水自然澄清。王库藏中虽有种种珠乃无此一能。王自思忖我实贫穷。彼阿阇世王有此宝铠。唯留缺坏一甲德量如是。当知先旧佛在时人福德深厚。我之薄德生在佛后。
　　昔阿恕伽王使上座耶奢请尊者宾头卢。耶奢语王。好煎酪酥极令香美。尊者宾头卢将八万四千罗汉一时来至。僧集坐定。王自行水手自过食。与尊者宾头卢饭纯酥用浇。王白尊者。酥性难消能不作病。尊者答言。不作患也。何以故。佛在世时水。与今日酥气力正等。我身是彼时身。以是之故今不为患。王问言。何由乃尔。尊者宾头卢申手分地下至四万二千里。取地肥示王而语王言。今人薄福。肥腻之事皆流入地。以是因缘知佛在时人福德深厚。
　　昔阿恕伽王时。太史占相白如是言。王有衰相。王问太史。云何禳却。太史答言。唯有修福可得禳却。王时即造八万四千塔作诸功德。王问太史。恶相灭未。太史对曰。犹故未灭。复问尊者。耶奢何由得灭。尊者答言。王自修福。专于一己故此福轻。劝一切共修福者斯诚宽旷福钟亦重。可以禳灾可以除害。王闻是语即着微服。劝诸国人索物作福。到一贫女人舍。尔时女人唯有一氎以障身体。闻作福声心生欢喜。即入屋里向中过氎授与。王语言。何不自出过与。答言。唯有此氎以障于身。今脱布施身形裸露不得自出。王闻是语叹未曾有。还至宫中以诸夫人衣服缨珞来迎此女。请为姊妹封大村落。布施之功华报如此。受果在后。
  </div>
  <div class="pagination">
   <a href="阿育王传.html">
    上一页
   </a>
   <a href="阿育王传.html">
    1
   </a>
   <span class="current-page">
    2
   </span>
   <a href="阿育王传_page3.html">
    3
   </a>
   <a href="阿育王传_page4.html">
    4
   </a>
   <a href="阿育王传_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
