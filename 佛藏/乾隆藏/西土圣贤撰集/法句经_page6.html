<!DOCTYPE html>
<html>
<head>
    <meta charset="UTF-8">
    <title>法句经 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法句经 - 第 6 页/共 14 页</h1>
    <div class="content">　　福应自然　　妖[卄/(阿-可+辛)/女]见福　　其恶未熟
　　至其恶熟　　自受罪虐　　贞祥见祸
　　其善未熟　　至其善熟　　必受其福
　　击人得击　　行怨得怨　　骂人得骂
　　施怒得怒　　世人无闻　　不知正法
　　生此寿少　　何宜为恶　　莫轻小恶
　　以为无殃　　水渧虽微　　渐盈大器
　　凡罪充满　　从小积成　　莫轻小善
　　以为无福　　水滴虽微　　渐盈大器
　　凡福充满　　从纤纤积　　夫士为行
　　好之与恶　　各自为身　　终不败亡
　　好取之士　　自以为可　　没取彼者
　　人亦没之　　恶不即时　　如构牛乳
　　罪在阴祠　　如灰覆火　　戏笑为恶
　　以作身行　　号泣受报　　随行罪至
　　作恶不覆　　如兵所截　　牵往乃知
　　已堕恶行　　后受苦报　　如前所习
　　如毒摩疮　　船入洄澓　　恶行流衍
　　靡不伤克
　　加恶诬罔人　　清白犹不污
　　愚殃反自及　　如尘逆风坌
　　过失犯非恶　　能追悔为善
　　是明照世间　　如日无云曀
　　夫士所以行　　然后身自见
　　为善则得善　　为恶则得恶
　　有识堕胞胎　　恶者入地狱
　　行善上升天　　无为得泥洹
　　非空非海中　　非隐山石间
　　莫能于此处　　避免宿恶殃
　　众生有苦恼　　不得免老死
　　唯有仁智者　　不念人非恶
刀杖品第十八
　　十有四章。刀杖品者。教习慈仁无行刀杖贼害众生。
　　一切皆惧死　　莫不畏杖痛
　　恕己可为譬　　勿杀勿行杖
　　能常安群生　　不加诸楚毒
　　现世不逢害　　后世长安隐
　　不当粗言　　言当畏报　　恶往祸来
　　刀杖归躯　　出言以善　　如叩钟磬
　　身无论议　　度世则易　　欧杖良善
　　妄谗无罪　　其殃十倍　　灾迅无赦
　　生受酷痛　　形体毁折　　自然恼病
　　失意恍惚　　人所诬咎　　或县官厄
　　财产耗尽　　亲戚离别　　舍宅所有
　　灾火焚烧　　死入地狱　　如是为十
　　虽倮剪发　　长服草衣　　沐浴踞石
　　奈痴结何　　不伐杀烧　　亦不求胜
　　人爱天下　　所适无怨　　世党有人
　　能知惭愧　　是名诱进　　如策良马
　　如策善马　　进道能远　　人有信戒
　　定意精进　　受道慧成　　便灭众苦
　　自严以修法　　灭损受净行
　　杖不加群生　　是沙门道人
　　无害于天下　　终身不遇害
　　常慈于一切　　孰能与为怨
老耗品第十九
　　十有四章。老耗品者诲人勤仂不与命竞老悔何益。
　　何喜何笑　　命常炽然　　深弊幽冥
　　如不求锭　　见身形范　　倚以为安
　　多想致病　　岂知非真　　老则色衰
　　病无光泽　　皮缓肌缩　　死命近促
　　身死神徒　　如御弃车　　肉消骨散
　　身何可怙　　身为如城　　骨干肉涂
　　生至老死　　但藏恚慢　　老则形变
　　喻如故车　　法能除苦　　宜以仂学
　　人之无闻　　老若特牛　　但长肌肥
　　无有福慧　　生死无聊　　往来艰难
　　意猗贪身　　生苦无端　　慧以见苦
　　是故弃身　　灭意断行　　爱尽无生
　　不修梵行　　又不富财　　老如白鹭
　　守伺空池　　既不守戒　　又不积财
　　老羸气竭　　思故何逮　　老如秋叶
　　何秽鉴录　　命疾脱至　　亦用后悔
　　命欲日夜尽　　及时可勤力
　　世间谛非常　　莫惑堕冥中
　　当学燃意灯　　自练求智慧
　　离垢勿染污　　执烛观道地
爱身品第二十
　　十有三章。爱身品者。所以劝学终有益己灭罪兴福。
　　自爱身者　　慎护所守　　悕望欲解
　　学正不寐　　为身第一　　常自勉学
　　利乃诲人　　不惓则智　　学先自正
　　然后正人　　调身入慧　　必迁为上
　　身不能利　　安能利人　　心调体正
　　何愿不至　　本我所造　　后我自受
　　为恶自更　　如刚钻珠　　人不持戒
　　滋蔓如藤　　逞情极欲　　恶行日增
　　恶行危身　　愚以为易　　善最安身
　　愚以为难　　如真人教　　以道法身
　　愚者疾之　　见而为恶　　行恶得恶
　　如种苦种　　恶自受罪　　善自受福
　　亦各须熟　　彼不自代　　习善得善
　　亦如种甜　　自利利人　　益而不费
　　欲知利身　　戒闻为最　　如有自忧
　　欲生天上　　敬乐闻法　　当念佛教
　　凡用必豫虑　　勿以损所务
　　如是意日修　　事务不失时
　　夫治事之士　　能至终成利
　　真见身应行　　如是得所欲
世俗品第二十一
</div>
    <div class="pagination">
<a href="法句经_page5.html">上一页</a><a href="法句经.html">1</a><a href="法句经_page2.html">2</a><a href="法句经_page3.html">3</a><a href="法句经_page4.html">4</a><a href="法句经_page5.html">5</a><span class="current-page">6</span><a href="法句经_page7.html">7</a><a href="法句经_page8.html">8</a><a href="法句经_page9.html">9</a><a href="法句经_page10.html">10</a><a href="法句经_page11.html">11</a><span>...</span><a href="法句经_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
