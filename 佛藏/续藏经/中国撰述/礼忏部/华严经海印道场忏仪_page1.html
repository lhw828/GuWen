<!DOCTYPE html>
<html>
<head>
    <meta charset="UTF-8">
    <title>华严经海印道场忏仪 - 第 1 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经海印道场忏仪 - 第 1 页/共 56 页</h1>
    <div class="content">续藏经   华严经海印道场忏仪
　唐 一行慧觉依经录　宋 普瑞补注　明 读彻参阅　明 木增订正　明 正止治定
　　 
　　　　唐　兰山云岩慈恩寺护法国师行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第一晌

　　一切恭敬敬礼无尽三宝。

　　第一广修供养

　　(依华严别圆之教。此十种行愿者。是趣入毗卢无尽境界之妙门也。诸大众等审谛思惟此十种行愿。略有三门○一若依总相者。经云。广说如来不可思议功德已。若欲成就此功德门。应修十种广大行愿。彼行愿者。今若具说六相圆融十重玄门。有徧成诸行顿成诸行。若依德相法体本具。若依业用随机妙现。若依性起本来自具。若依缘起应新观修。因果圆融。互相无碍。因该果海故。初发心时即成正觉果。彻因源故。虽得佛果。不舍因门。俱是俱非。互遣双拂。解境行有四句六句。彼入是能入之门。由此没果海中故。名不可思议品也○二依别教行布圆融说者。前十门名是行布也。结归之中。有於圆融。举一具余。周徧含容。一多自抂。广狭无碍。有体无体。有力无力相入相即。句数有多。如华严大疏中。此无方法者。如泥撅随牵。而来不可定於一方。由此礼敬一门中。灭除帝网。一切罪障圆满帝网。一切功德余门亦尔。清凉大师云。若不能见闻此无边无尽之境。普贤行愿无由得成也。若不能具修。应起欣求爱乐之心观修仪者。十玄门中依一门修。如杜顺三观及大疏中说○第三依於同教。引劣机故。摄於余类。由此疏中名徧摄门也。今依三别门。如常教说○一礼敬诸佛。断除七慢九慢十慢等障。获得尊贵自在之身圆满八万四千相好○一称赞如来。断除口四重障。获得四无碍辩舌相徧覆。具足十种圆音○三广修供养诸圣喜悦所修供养功能者。福足增盛。获得摄授二种成就。不修供养过失者。所作不成。诸不称意○四忏悔业障。断除四障十障。成就世出世间一切功德。获得妙好依报正报○五随喜功德。断除不乐他荣嫉妒等障。获得不可称量之福一切功德皆悉圆满○六请转法轮。断除违法谤法等障。获得多闻聪慧不共功德○七请佛住世。断除憎佛谤佛害佛及憎嫉菩萨善知识不乐住世之障。得金刚不坏长寿之身○八常随佛学断除违佛及诸善知识。不能积集功德无志修集自他俱利等障。获得佛及菩萨无尽功德○九恒顺众生断除众生种种性或怨或亲或顺或逆不能随顺佛不喜悦违佛等障。获得广大善知识为眷属○十普皆回向。断除狭劣不发菩提心障。得十度圆满获十身果。其发愿者。断除无愿。及退转障也。前说功德悉皆圆满。现生极乐。后游华藏。今依别教除障功德。此略举之。彼一一成佛仪等如法行。本续中说。古师但修一种。证得大手印成就净。除苦恼矣)。
　　是诸众等人。各胡跪严持香华。如法供养。愿此供海云。徧满十方界。阿僧祇宝。阿僧祇华。阿僧祇鬘。阿僧祇衣。阿僧祇盖。阿僧祇幢。阿僧祇幡。阿僧祇庄严具。阿僧祇给侍。阿僧祇涂饰地。阿僧祇涂香。阿僧祇末香。阿僧祇和香。阿僧祇烧香。阿僧祇深信。阿僧祇爱乐。阿僧祇净心。阿僧祇尊重。阿僧祇赞叹。阿僧祇礼敬。阿僧祇宝座。阿僧祇华座。阿僧祇香座。阿僧祇鬘座。阿僧祇旃檀座。阿僧祇衣座。阿僧祇金刚座。阿僧祇摩尼座。阿僧祇宝缯座。阿僧祇宝色座。阿僧祇宝经行处。阿僧祗华经行处。阿僧祇香经行处。阿僧祇鬘经行处。阿僧祇衣经行处。阿僧祇宝间错经行处。阿僧祇一切宝缯彩经行处。阿僧祇一切宝多罗树经行处。阿僧祇一切宝栏楯经行处。阿僧祇一切宝铃网弥覆经行处。阿僧祇一切宝宫殿。阿僧祇一切华宫殿。阿僧祇一切香宫殿。阿僧祇一切鬘宫殿。阿僧祇一切旃檀宫殿。阿僧祇一切坚固妙香藏宫殿。阿僧祗一切金刚宫殿。阿僧祇一切摩尼宫殿。皆悉殊妙。出过诸天。阿僧祇诸杂宝树。阿僧祇种种香树。阿僧祇诸宝衣树。阿僧祇诸音乐树。阿僧祇宝庄严具树。阿僧祇妙音声树。阿僧祇无厌宝树。阿僧祇宝缯彩树。阿僧祇宝珰树。阿僧祇一切华香幢幡鬘盖所严饰树。如是等树扶疎荫映。庄严宫殿。其诸宫殿复有阿僧祇轩槛庄严。阿僧祇窗牗庄严。阿僧祇门闼庄严。阿僧祇楼阁庄严。阿僧祇半月庄严。阿僧祇帐庄严。阿僧祇金刚弥覆其上。阿僧祇香周匝普熏。阿僧祇衣敷布其地。佛子菩萨以如是等诸供养具。於无量无数不可说不可说劫中。净心尊重。恭敬供养一切诸佛。恒不退转。无有休息。一一如来灭度之后。所有舍利悉亦如是恭敬供养。受此香华云。以成光明台。广於无边界无量无边。愿作佛事。
　　(问此文及下经中皆云香华遍满十方界供养等者。如何辨得如是多多供养具得供如上多多佛耶。答准华严缘起章第三供养门中云。菩萨凡所施设。乃至一香一华一衣一盖供养具。无不称真理。等虚空界。即以全法界之身。游诸佛剎。称真之物供养於佛。是故菩萨不虚行。於所修值诸佛。恒不失时。一切供具。常称理而成就。何以故。法施於佛称真理。故释曰准。此云一香一华等。又云。常称理而成就者。即知经中所列。皆以称理。即一之多等也。故修行者。但安心观行。物物自多。皆徧诸佛也。故云。愿此香华云。徧满十方界。供养一切佛○次下经说。迷心中供养比观行。供养百千万俱胝那由他迦罗。算喻沙陀。不及一也。皆言天者。是自然义。表法界中法尔有如是不思议用也。皆言云者。是随缘义。表由行愿力故见也。谓此供是色相显然。智照无性。从法空无生法起。能见所见逈无所依。应用而来。来无所从。用谢而去。去无所至。而能含慈。润霪法雨。益万物。以重重无尽。有云象焉)。

　　次奉施宝错

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉癹啰捺萨麻英吽
　　宝错经云。有一总持。名无量种咒。皆能成就。具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽
　　宝错总持云。以金银鍮石等作宝错时。於曼捺辣上。至如来像。於如来及菩萨勇识婆罗门仙人六趣饿鬼等处。奉此宝错。故随自所求种种宫殿种种幔帐种种象马种种车乘种种七宝种种衣服种种饮食等。悉能成办。又从无始以来。一切宿债悉能偿还。今略集之。广如经说。又回向轮经云。诵此秘密真言毕已。即成随意天大妙供养云。现一切佛前。若善男子善女人。一心观佛。或昼或夜。诵此回向轮故。善男子善女人。诸罪消灭。一切烦恼渐渐微薄。能获一切种种功德。若诵一徧。得梵天之福。梦中常得见佛。命终已后。得生极乐净土。广如经说。

　　次结广大不空摩尼印咒

　　(二手金刚合掌。二头指蹙加宝形。并竖二大指。即成诵不空摩尼供养陀罗尼)。
　　唵哑么遏布[口*(椔-田+夕)]麻祢巴能麻末唧呤怛达遏怛眉浪鸡碇萨慢怛不啰萨啰吽
　　此广大不空摩尼供养陀罗尼才诵三徧。则成於无量寿如来集会及无边剎土中。雨无量广大供养。所谓种种涂香云海。种种花鬘云海。种种烧香云海。种种天妙饮食云海。种种天妙衣服云海。种种摩尼光明灯烛云海。种种幢幡宝帐宝盖云海。种种天妙音乐云海。普於诸佛菩萨众会等处。成真实广大供养。由结印诵此陀罗尼供养故。获得无量福聚。犹如虚空。无有边际。世世常生一切如来大集会中。莲华化生。得五神通。分身百亿。能於杂染世界。拔济苦恼众生。皆令安乐。即於现世。受无量果报。当来得生净土。
　　(此道场仪中。集咒印者。即是密法中。末世时。修行者不依密咒。助护难。以观行成就也。夫供养有二门。一契本源自性供养。二藉密法助缘供养。此中亦有二种。一宝错供养。二咒印供养。皆依密法。又前即观念性起供养。此即缘起新成供养。皆含摄故。成於缘性圆融供养之海。向下赞叹。敬礼念佛。旋绕诵经。并咒等无不如是。众等应知)。
　　供养已。至心归命。礼本尊毗卢遮那佛。

　　第二称赞如来(有二门)

　　(请三宝已。五体投地。顶礼佛足。端身威仪。一心伫立。面向法座。烧香散华。意中观想三宝微妙功德。瞻仰不舍。以语诵曰)。

　　一梵音赞佛

　　如来妙色身　　色相不思议　　见者生欢喜　　恭敬信乐法　　十方国土海　　无量无边佛　　咸於念念中　　各各现神通　　大智诸菩萨　　深入於法海　　佛力所加持　　能知此方便

　　二直言赞佛
　　○赞佛功德

　　十力大雄最无上　　譬如虚空无等等　　境界广大不可量　　功德第一超世间　　十力功德无边量　　心意思量所不及　　人中师子一法门　　众生亿劫莫能知　　十方国土碎为尘　　或有数计知其数　　如来一毛功德量　　千万亿劫无能说　　如人持尺量虚空　　复有随行计其数　　虚空边际不可得　　如来境界亦如是　　或有能於剎那项　　悉知三世众生心　　设经众生数等劫　　不可知佛一念性　　譬如法界徧一切　　不可见取为一切　　十方境界亦复然　　徧於一切非一切

　　○赞法功德

　　欲具演说一句法　　阿僧祇劫无有尽　　而令文义各不同　　菩萨以此初发心　　光中现佛不可说　　佛所说法不可说　　法中妙偈不可说　　闻偈得解不可说　　不可说解念念中　　显了真谛不可说　　示现未来一切佛　　常演说法无穷尽　　一一佛法不可说　　种种清净不可说　　出妙音声不可说　　转正法轮不可说　　於彼一一法轮中　　演修多罗不可说　　於彼一一修多罗　　分别法门不可说　　於彼一一法门中　　又说诸法不可说　　於彼一一诸法中　　调伏众生不可说　　或复於一毛端处　　不可说劫常安住　　如一毛端余悉然　　所住劫数皆如是

　　○赞僧功德

　　菩萨功德无有边　　一切妙行皆具足　　假使无量无边佛　　於无量劫说不尽　　何况世间天及人　　一切声闻及缘觉　　能於无量无边劫　　赞叹称扬得究竟　　一切众生数易知　　三世心量亦可知　　如是普贤诸佛子　　功德边际无能测　　一毛度空可知边　　众剎微尘可数知　　如是大仙诸仙子　　所住行愿无能量　　十方剎土碎微尘　　於一念中不知数　　毛端度空能知量　　亿劫宣扬不能尽
　　我等众会。於日初分。礼赞功德所获善根。回向一切众生海。愿皆永离缠盖。成种智道。
　　(故此经中。列尘数佛已。次云。我当悉以甚深信解。现前知见。各以出过辩才天女微妙舌根。出无尽音声言词。称赞如来功德海。当知必须观智。明白方得。能赞所赞皆如海。深广无尽也)。
　　赞叹已。至心归命。礼本尊毗卢遮那佛。

　　第三礼敬诸佛

　　(既赞叹竟。应当一心正身威仪。次第礼佛。礼佛之法。当须随所礼之佛。至心忆念。此佛真身。犹如虚空。应物见形。如水中月。分明了了。如对目前。受我礼拜。於一一佛。皆如是用心。以名召体而礼之。不得散乱。又须自知身心空寂。无有礼相。障缘影见。法界一一。佛前悉有。此身头面体敬。准勒那三藏。礼佛观门。优劣有七。一我慢礼。二唱和礼。此二非仪。三恭敬礼。敬从心发。运於身口。五轮着地。四无相礼。深入法性。离能所相。五起用礼。观身与佛。皆从缘起。如幻如影。普运身心。徧礼一切。六内观礼。但礼身内法身真佛。不缘他佛。七实相礼。若内若外。若凡若佛。同一实相。见佛可礼。亦是邪见观身实相。观佛亦然。名平等礼。故文殊云。不生不灭。故敬礼无所观等。然后四礼皆属观行。谓第四空观礼。真谛佛入法之性故。五假观礼。俗谛佛从体起用故。六中观礼。第一义谛佛。不计空色。直见本觉真性故。七则三观一心礼。三谛一境。佛不取真弃假。泯绝无寄故。然今七礼经文。既是随相门中。且当第三第五也。心心恭敬故。念念观身观佛。从性随缘。如幻影故。余无相礼等。是下离相摄念之义。然则虽三例圆明。只於身口恭敬礼时。作此观智。非为身口都不礼赞。但将无相等。以当礼佛。善须思之。若以观智。便名礼佛。不须身礼。第三中亦应但以恭敬便为礼佛。不合运於身口。义例如此。岂不误焉。问大乘宗以意地起犯。即名破戒。何妨例此心礼即成功德。答彼意中作念。的拟运身口行。杀盗等心念成就竟。无悔意故。即名破戒。今但的拟运身业礼口业。赞等心志决定。竟无犹豫。纵未遂严净道场。作礼之间。灼然已生功德。若无意拟运身口。元无功德。如本无意拟杀等。亦元无罪也。然观智既成。观境常见。行住坐卧。礼不间断。但观心不退。自然流注。如受恶律仪之人。杀等之心。念念流注。不必正杀正盗也。受恶律仪者。作屠猎劫贼等业也。问第五礼中云。能所皆如影像。影像无心。如何得礼义成。答即念念恭敬之心。亦如影也。世间镜之类。但见色影。不能见声香味触及心之影。而此大圆镜智等虚空界。见色声等及心心所等也。作此观时。先观己身心。是无明势分。从染缘而起。今以正智观空无自性全体。即是一真法界。然后观此法界。不守自性。常能随缘而起。遂礼拜恭敬。一心归投。托诸佛及法义净缘。引起身心及佛。随此净缘起。为身心及佛。如影从镜。见既我身心无性。合於法界。法界无所不徧。故我身心随所依法界。亦无所不徧。无所不礼。故云。徧体一切也。第六中云。身内真佛者。如尘中有大经卷。如弊布裹真金。如焦模中佛像。如器中锽之声音也。此既有真假内外相对。非一向泯相。则亦当此随念中也。准华严宗。复有自他融摄之礼。具足四句。一者一身礼多佛。彼经云。一一身徧礼不可说不可说佛剎微尘数佛。又云。菩萨应知。自心念念常有佛成正觉。一切众生亦复如是。念念悉有佛成正觉。二者。多身礼一佛。经云。一一佛所现不可说不可说佛剎微尘数身。又云。如来成正觉时。於其身中。普见一切众生成正觉。三者。一身礼一佛。四者多身礼多佛。彼经云。如来成正觉时。入善觉智三昧。见一切众生数等身住於身中乃至一毛孔中。有一切众生数等。身徧法界。一切毛孔悉亦如是。无有少许处空无佛身。释曰。但以随举一身对佛。随举一佛对身。及对文说义。结为四句。然实身数等。皆无尽也。问何以修行人身如是一一同佛无尽耶。答曰。因缘备故。彼经云。我以普贤行愿力故。此是法力即缘也。又云。起深信解。如对目前。此是自力即因也。深解即是胜解。胜解者。决定印持也。谓以普贤法力。见一切境。皆是佛境。以深解智力。印可摄持。如上佛境在心。如目前也。谓於境不取生灭一多等定相境。即融通佛境。於心依智不依识。则心心是见佛之心。故彼经云。一切法无生。一切法无灭。若能如是解。诸佛常现前。故彼经结礼佛云。虚空界尽。众生界尽。众生业尽。众生烦恼尽。我礼乃尽。以虚空界众生界等不可尽故。我此礼敬无有穷尽。念念相续无有间断。身语意业无有疲厌。供养称赞。十种行愿一一如此。结之即知若不以普贤观行之力。如何得念念不断耶。智者审思此文。无以生灭之心取相之礼。而为礼赞供养等也)。
　　南无大方广佛华严经中毗卢遮那众生身
　　十方尽归命　　灭罪增净信　　愿生华藏海　　极乐净土中
　　南无大方广佛华严经中毗卢遮那国土身(偈同上)　　南无大方广佛华严经中毗卢遮那业报身(偈同上)　　南无大方广佛华严经中毗卢遮那声闻身(偈同上)　　南无大方广佛华严经中毗卢遮那独觉身(偈同上)　　南无大方广佛华严经中毗卢遮那菩萨身(偈同上)　　南无大方广佛华严经中毗卢遮那如来身(偈同上)　　南无大方广佛华严经中毗卢遮那智身(偈同上)　　南无大方广佛华严经中毗卢遮那法身(偈同上)　　南无大方广佛华严经中毗卢遮那虚空身(偈同上)　　南无大方广佛华严经中毗卢遮那四万五千偈三十九品略本经
　　十方尽归命　　灭罪增净信　　愿生华藏海　　极乐净土中
　　南无大方广佛华严经中毗卢遮那十万偈四十八品下本经(偈同上)　　南无大方广佛华严经中毗卢遮那四十九万八千八百偈一千二百品中本经(偈同上)　　南无大方广佛华严经中毗卢遮那十三千大千世界微尘数偈一四天下微尘数品上本经(偈同上)　　南无大方广佛华严经中毗卢遮那海云能持普眼经(偈同上)　　南无大方广佛华严经中毗卢遮那同说经(偈同上)　　南无大方广佛华严经中毗卢遮那异说经(偈同上)　　南无大方广佛华严经中毗卢遮那主伴经(偈同上)　　南无大方广佛华严经中毗卢遮那眷属经(偈同上)　　南无大方广佛华严经中毗卢遮那圆满经(偈同上)　　南无大方广佛华严经中毗卢遮那普贤文殊等同生一切海众
　　十方尽归命　　灭罪增净信　　愿生华藏海　　极乐净土中
　　南无大方广佛华严经中毗卢遮那三十九类异生一切海众(偈同上)　　南无大方广佛华严经中毗卢遮那依口光召於眉间一切海众(偈同上)　　南无大方广佛华严经中毗卢遮那及树内众宫殿内众生内众等一切海众(偈同上)

　　次为诸部众礼敬三宝(自下日初时分依此应礼)

　　为梵王帝释三十三天福德增盛故。敬礼常住三宝。　　为四大天王龙神八部日月星宿增盛威光故。敬礼常住三宝。　　为当今皇帝圣寿无穷弘扬正法故。敬礼常住三宝。　　为皇后贵妃公主太子诸王福延万叶深信正法故。敬礼常住三宝。　　为文武官僚天下黎民信乐佛法故。敬礼常住三宝。　　为师僧知识同会善友十方施主三涂八难愿得难障解脱故。敬礼常住三宝。　　为山神地神海神江神河神树神昼神夜神空泽神苗稼神饮食神草木神水火风神主空主药主城主宅诸神灵等灭罪增福故。敬礼常住三宝。　　为国界安宁灾危殄灭佛事兴隆法轮永转故。敬礼常住三宝。　　为琰魔罗界十八狱帝三十大王三十三王三十六王十八狱主主命主摄无毒诸鬼王等愿得离苦解脱故。敬礼常住三宝。　　为地府辅王小臣主掌首领执杖公曹狱吏主净主水主铁主土主火主天下十类罪人愿得离苦解脱故。敬礼常住三宝。　　为十类孤魂三类九类十类饿鬼三十六部大力妖魅诸饿鬼等愿得离苦解脱故。敬礼常住三宝。　　为十类傍生住海住水住地住空蛇类鱼类鰕类象类马类三十六亿诸畜生等得离苦解脱故。敬礼常住三宝。

　　普礼真言

　　唵萨[口*栗]末怛达遏怛遏怛巴[口*捺]难葛浪弥
　　(应想普徧敬礼一切贤圣等处)。

　　功德山陀罗尼咒

　　捺么莫[口*捺]也捺[口*栗][口*捺][口*栗]麻也捺么珊遏也唵席宁呼鲁鲁席[各*宁]噜屹呤巴屹令巴席[口*捺]呤布噜呤萨曷
　　大集经云。若人诵此咒一徧者。如礼大佛名经四万五千四百徧。又如转大藏经六十万五千四百徧。又造罪过十佛剎土。入阿鼻地狱。受罪劫尽。更生。若诵此咒一徧。此等重罪皆悉消灭。不堕地狱。命终已后。决定往生极乐世界。得见阿弥陀佛上品上生。
　　礼敬已。至心归命。礼本尊毗卢遮那佛。

　　第四忏悔业障

　　(礼佛已竟。於法座前。正身威仪。恭敬胡跪。右膝着地。烧香散华。存想三宝。畟塞虚空。普贤菩萨无量庄严。眷属围绕。为忏悔主。一一皆如对自目前。一心一意。生郑重心惭愧。发露忏悔。无量劫来。六根三业所造一切恶业。断相续心。从於今时。尽未来际中不更造。所以者何。业性虽空。果报不失。若有造恶不忏。虽是虚妄。颠倒因缘。则还受虚妄果报。然忏悔词句。多取大藏经论中文也)。
　　弟子比丘(某甲)普为四恩三有及法界众生等。并愿断除诸业障。归命忏悔。

　　次十恶业报忏悔

　　(夫欲忏悔者。先知展转生起因。由无始不觉起贪瞋痴。发身口意。造一切业。谓善恶不动等。若约责心。善恶俱忏。以善恶业迷时皆是贪爱心所作故。若就所作罪状。则惟忏悔恶业。以悟后乃至成佛毕竟不舍善行故。善是顺于理故。迷时以取相求报故。成身过患。悟后但离其病。不除善法。故不忏也。恶业背理招苦。一向须断。故徧忏也。就忏中复有二种。一若□犯遮罪。先须依教作法忏之。遮罪者。体非毒恶。但以佛戒遮制不许。即不合作。作即成犯。若犯性罪。复须起行。性罪者。谓杀盗等十恶。体性是恶。佛未出世。未有戒制之时作之。法尔有罪。堕於三涂故也。言起行者。一事忏。二理忏。事忏如方等佛名经等。亦令作法兼起行也。谓彼方等经令先严净道场。香泥涂地。及室内作圆坛。彩画县五色幡。烧海岸香。点酥油灯。敷设高座。请二十四尊像。多亦无妨。供肴膳。尽心力新净。衣服鞋履。无新洗故。出入着脱。令无参杂。七日长斋。一日三时洗浴。初日供养僧。随意多少。别请一明了内外律者为师。受二十四戒及陀罗尼。对师说罪。要八日至十五日。当以七日为期。此不可减。若能更进。随意堪任。十人已还。不得过此。俗众亦得。须办单缝三衣。备佛法式。旋绕一百二十匝。却坐思惟。广如经说○又彼文中。令兴七种心以为方便。一者惭愧。二者恐怖。三者厌离。四者发菩提心。五者怨亲平等。六者念报佛恩。七者观罪性空兴。如是七种心已缘想。十方诸佛贤圣。擎拳合掌。披陈至祷。惭愧改革等。若准天台止观。须达顺逆。十心为先识。十种顺生死心。以为所治。一妄计我人。起於身见。二内具烦恼。外遇恶缘。我心增盛。三内外既具。灭善心事。不喜他善。四纵恣三业无恶不为。五事虽不广。恶心徧布。六恶心相续。昼夜不断。七覆讳过失。不欲人知。八虏扈抵突。不畏恶道。九无惭无愧不惧凡圣。十拨无因果。作一阐提。从无始来。若自及他。无不皆尔。次起逆生死心。从后翻破。一明信因果。二惭愧克责。屏罪惭天。显罪愧人三怖畏恶道。翻抵突也。四不覆瑕疵。翻覆藏也。五断相续心。如再犯王法。吐已还食也。六发菩提心。心等虚空。翻前恶徧。七修功补过。翻前纵恶。八守护正法。翻前灭善。九念十方佛。翻恶缘也。十观罪性空。见无我也。若具此者。无罪不灭。若不解者。设入道场。徒为劳苦)。
　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明。照於法会。证盟护念。哀愍摄受。愿我及一切众生海。自从无始。直至今时。业海无尽。帝网重重。一切罪业。发露忏悔舍利弗悔过经云。舍利弗白佛言。若有善男子善女人。意欲求佛道者。若前世为恶。当云何忏悔。佛言。善哉善哉。若欲求阿罗汉缘觉佛道。欲知去来之事者。常以平旦日中日没人定夜半鸡鸣时。澡漱整衣服叉手礼拜十方。自所向处。当悔过言。(某甲)等宿命。从无数劫来。所犯过恶。於今世所犯淫妷。所犯瞋怒。所犯愚痴。不知佛时。不知法时。不知比丘僧时。不知善恶时。若身犯过。若口犯过。若心犯过。若意犯过。若以意害佛。嫉恶经道。若斗比丘僧。若杀阿罗汉。若自杀父母。犯身三口四意。三自杀生。教人杀生。见人杀生。代其喜身。自行盗。教人行盗。见人行盗。代其喜身。自欺人。教人欺人。见人欺人。代其喜身。自两舌。教人两舌。见人两舌。代其喜身。自骂詈。教人骂詈。见人骂詈。代其喜身。自妄语。教人妄语。见人妄语。代其喜身。自嫉妒。教人嫉妒。见人嫉妒。代其喜身。自贪饵。教人贪饵。见人贪饵。代其喜身。自不信。教人不信。见人不信。代其喜身。自不信。作善得善。作恶得恶。教人作恶。见人作恶。代其喜身。自盗佛寺中财物。若盗比丘僧财物教。人行盗见。人行盗。代其喜身。自经秤。小斗短尺欺人。以重秤大斗长尺侵人。教人侵人。见人侵人。代其喜身。自作贼。教人作贼。见人作贼。代其喜身。自恶逆。教人恶逆。见人恶逆。代其喜身。所谓无始以来。身生五处者。在泥犁中时。在禽兽中时。在薜荔中时。在人中时。身在五道中。生时所犯过恶。不孝父母。不顺於师。不敬善友。不敬沙门道人。不敬长老。轻易父母。轻易於师。轻易求阿罗汉道者。轻易求辟支佛道者。若诽谤嫉妒。见佛道言非。见恶道言是。见正言不正。见不正言正。(某)等诸所作过恶。愿从十方诸佛。求哀悔过。令(某)等今世不犯此过殃。后世永不犯此过殃。所以从十方诸佛求哀者。何佛能洞视彻听。不敢於佛前欺诳。(某)等有过恶。不敢覆藏。从今已后。皆不敢复犯。佛语舍利弗。若有善男子善女人。意不欲入泥犁禽兽薜荔中者。诸所作过。皆当悔过。不敢覆藏。受戒已后。不当复作恶。不欲生边地无佛处无经处无比丘僧处无义理处无善恶处者。皆当悔过。不当覆藏。意不欲愚痴聋盲喑痖。不欲生屠士渔猎狱吏贫家者。皆当悔过。不当覆藏。女人欲求男子者。皆当悔过。欲得须陀洹道。不复入泥犁薜荔中者。皆当悔过。欲得斯陀含道。上天作人。欲得阿那含道上二四天。欲得阿罗汉泥洹去者。欲於世间得阿罗汉道者。欲得辟支佛道者。欲得知去来之事者。皆当悔过。不敢覆藏。佛语舍利弗。若有善男子善女人。各当日夜三时。稽首於十方现在诸佛作礼。又从无始以来。毁戒犯记句。违越法律。妄想分别。爱着我人。一切罪障悉愿消灭。杂乱浊心。障碍间断。悉愿清净身心不安。忧愁热恼。悉得解脱。嗔恚躁动。面愠不喜。呵责损害悉得清净。互相恼乱。斗诤不和。官事口舌。诤论忧恼。罪业消灭。无德传戒。无才为师。学寡利他。不净说法。虚食信施。心行染欲。悉愿消灭。
　　我等为无明所覆。不识十恶业报罪因。今遇道场。乃能觉知。归命毗卢遮那如来及一切贤圣海众。烧香散华。一切苦报发露忏悔。不敢覆藏。由此因缘。我及法界众生海一切业报。愿皆清净。

　　次忏悔灭罪印咒

　　二羽金刚缚　　进力屈二节　　禅智押二度　　诵忏悔密言
　　唵萨[口*栗]末(二合)巴(引)巴眉悉普怛[口*捺]曷捺末日啰也莎曷(应诵三徧)
</div>
    <div class="pagination">
<span class="current-page">1</span><a href="华严经海印道场忏仪_page2.html">2</a><a href="华严经海印道场忏仪_page3.html">3</a><a href="华严经海印道场忏仪_page4.html">4</a><a href="华严经海印道场忏仪_page5.html">5</a><a href="华严经海印道场忏仪_page6.html">6</a><span>...</span><a href="华严经海印道场忏仪_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
