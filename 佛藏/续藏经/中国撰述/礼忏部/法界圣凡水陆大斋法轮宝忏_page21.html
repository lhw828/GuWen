<!DOCTYPE html>
<html>
<head>
    <meta charset="UTF-8">
    <title>法界圣凡水陆大斋法轮宝忏 - 第 21 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法界圣凡水陆大斋法轮宝忏 - 第 21 页/共 56 页</h1>
    <div class="content">一心奉请佛说帝释般若波罗蜜多心经(拜观同上)　　施护译。
　　佛在鹫峰。为帝释说。般若义无边。又说颂说咒。

一心奉请般若波罗蜜多心经(拜观同上)　　唐大慈恩寺沙门释玄奘译。
　　文简义显。佛说也。

一心奉请摩诃般若波罗蜜大明咒经(拜观同上)　　姚秦天竺沙门鸠摩罗什译。
　　与上同本。

一心奉请佛说圣佛母般若波罗蜜多经(拜观同上)　　宋北印土沙门施护译。
　　与上同本。有序及流通。舍利问观音。观音说毕。佛出定印可。

一心奉请无量义经(拜观同上)　　萧齐中天竺沙门昙摩伽陀耶舍译。
　　德行品。大庄严菩萨赞佛　说法品有一法门。能令速成菩提。谓无量义从一法生。名为实相　十功德品　此法华之前茅也。

一心奉请妙法莲华经(拜观同上)　　姚秦三藏法师鸠摩罗什译。
　　一真法界。非一非三。华严既彰。法华斯显。华严无始终。无一多。无彼此。法华者。从一现三。全开方便。从三入一。全泯方便。方便第七度。前佐六主。后引三伴。佛法之灵机。弃圆执而入尖叉。还成圆相。妙中之妙。以辅华严。即是华严也。序品。入定放光。弥勒问。文殊以往事知今　方便品。一之开三也。究竟之方便。三之合一也。方便之究竟。不用方便。佛不慈悲矣。不知方便。圣人无慧矣。随顺请发者方便之通。执我成退者方便之滞。退之而后进。退亦佳矣。大事因缘。全显现也。开示悟入佛之知见。开方便示究竟。悟方便入究竟也　譬喻品。一切诸经。多譬喻说。法华之喻。且以名其篇。火宅之喻三界。三车之喻解脱。白牛之喻佛机。大哉灵心。智慧能发。舍利之自知作佛。其小小也　信解品。一人唱则众人和。空生旃延饮光采菽说穷子喻。亲切而玲珑。更与作字。名之为儿。一脉归源之妙境也　药草喻品。根教悬殊。各适机用　授记品。迦叶等四人当作佛　化城喻品。大通智胜十六王子故事。表出前相。分明引今日之机。圆复偏。偏复圆。比丘听法於沙弥。梵王弗及乎童子。是则名为佛法现前也　五百弟子授记品。满慈本相。大菩萨境。如来揭出。群从皆兴。更有何人不解事者乎。自有神珠。将无忘却　授学无学人记品。阿难弟也。罗睺子也。远映提婆耶输。早得佛记。如水中月。先呈杨柳楼台也　法师品。璎珞衔飞。镜灯步入。因此药王。通八万大士。去泥纯水。终有其时　见宝塔品。心玲珑。法玲珑。人玲珑。境玲珑。何处飞来。本无去住。有谁凡圣。能印主宾。生耶死耶。一耶二耶。情量既空。光明自在。必谓用愿力以征信於十方。浅之乎测多宝也。三变净土。移置人天。佛无虚言。君得无作实境会耶　提婆达多品。不以龙女名篇。顺逆刚柔。都圆法界。男子记欲终。女子记之始。岂徒捷於天王如来。且不同於大智舍利。泠泠一遇。法会俨然。愿与无量善女人。同斯胜相也　持品。中衔女记。不以名篇。爱道耶输。不枉一生遭际。六千根器。顿入圆宗。谓经历劫数而后成。将无见笑於龙王少女。然而殷勤开导。行有婴儿。巨力承当。犹非全局。如来之语默超超矣　安乐行品。再三立制。第一制心。保法封畺。护佳子弟。一疑初泯。诸品圆成。妙妙中不妨规矩也。呜呼。轮王一珠。能者得之　从地涌出品。下方虚空。恒沙大士。飞来拥护。迥出常情　如来寿量品。父少子老。理非颠倒。顿显全身。齐彰本迹。前来伎俩。诳汝小儿。妙药神医。一灵方便耳　分别功德品。闻经不以耳。说经不以口。心领神悟。六根皆灵。不妨现出短长。仍自圆成一际　随喜功德品。测量深深。必成浅悟。圆明净体。宁受揩摩。映入一光。便非两境矣。飞虎将军得得来。双旗拂露笑容开。一心环抱成知己。永作君王阙下才　法师功德品。千二八百。有说皆非。利钝略陈。中涵妙用。六根不动。我岂有心。强作筹量。真金黄叶　常不轻菩萨品。一行圆成。万缘退听。不期而到。谁测其机。然大悲体同。慧命无二。无边凡圣。早当信入者也　如来神力品。华开处处。月照人人。略绘一图。如聆满曲。至今犹在。从古如然。好自护持。莫孤良遇　嘱累品。不获已而交代排场也　药王菩萨本事品。断常两见。深悞佛机。灭尽身灯。方开众窍。然无生境界。所作皆从。绝不以常情测也　妙音菩萨品。胜劣远近。何常之有。心平佛现。理极同然。法法现身。真机妙遇　观世音菩萨普门品。为无尽意说十四无畏。三十二应。以妙智力。救世间苦。一切音皆从。一切观普入。神通一际。卓然成家　陀罗尼品。大士神天。咒力拥护　妙庄严王本事品。第七波罗蜜。理通法界。事有精粗。一入全真。大醒昏梦。不妨用魔印以助显佛机。岂有执佛心而能除魔事者哉。美女神通。三乘说法。二七与二。皆方便也。无量劫前善知识。至今犹诵法华经　普贤菩萨劝发品。本从法界流。还归此法界。华严全境。一脉浺瀜。到处现身。名威德上。珠穿九曲。贡入明堂。宝鼎天衣。泠泠入位。岂徒於忉利兜率。受天女之迎。直可与毗卢善财。作无遮之会。永谐本愿。不隔心期也。

一心奉请正法华经。及添品妙法莲华经(拜观同上)　　西晋月支国沙门竺法护译。第二隋北天竺沙门阇那崛多共达摩笈多译。
　　药草品中。有迦叶问答。及生盲喻。五百受记中。有入海取宝喻。改法师品为药王如来品。有宝盖王及千子与善盖太子法供养事。一切咒翻梵成华。嘱累品在最后。
　　其隋译全依什师译。
　　但添药草品后生盲一喻耳。陀罗尼品在二十一。嘱累在后。提婆合入宝塔。止二十七品。

一心奉请萨昙芬陀利经。及观世音菩萨普门品(拜观同上)　　芬陀利经即宝塔提婆二品别出。出西晋录。
　　普门品。什师译文。阇那笈多译颂。颂既补入全经。此为重出。

一心奉请法华三昧经(拜观同上)　　刘宋枳园寺沙门释智严译。
　　众会欲问佛。佛放口光徧十方。即不现身相。众入三昧观之。不可得。罗阅王辨通。及女利行等来。佛从地涌出。坐莲华上。遂与问答。诸女出家。王亦出家得记。

一心奉请广博严净不退转法轮经。及不退转法轮经。阿惟越致遮经(拜观同上)　　刘宋枳园寺沙门释智严共宝云译。第二北凉录。安公梁土译。三竺法护译。
　　文殊舍利。到十方供佛。集诸菩萨到祇园。请转不退轮。说四果声闻支佛密义。令众舍离诸想。诸罗汉作成就五逆。满足五欲远离正见等密语。众惊疑。文殊释之。佛现舌相。说闻经不退转记。波旬入会。佛密语遣之。众腾疑。佛解释。次有三菩萨来。一自称是如来。一称是世尊。一称是佛。众又疑。佛又释众偈赞。阿难问功德。师子童女及比丘尼居士妇发心受持。舍离女身。

一心奉请大萨遮尼犍子受记经。及菩萨行方便境界神通变化经(拜观同上)　　元魏北天竺沙门菩提留支译。第二刘宋中天竺沙门求那跋陀罗译。
　　序品。佛住郁阇延城。严炽王园。於众中现殊胜相　问疑品　一乘品。二种十二行。能发菩提。从布施至方便。各十二种妙行。又如来十二胜妙功德。净佛国土。为利众生。示十二浊。实唯一乘。分别说三　诣严炽王品。大萨遮往诣也　王论品。萨遮为严炽说圣王法小王法　请食品。王请萨遮　问罪过品。王问智人亦有罪否。萨遮次第举诸人过。并王过及自过　如来无过功德品。萨遮为王。备演如来相好慈悲念处。三不护。一切种智。十自在。三十七品。十力。四无所畏。十八不共及常无尽法身　诣如来品。两来见佛　说法品。舍利弗与萨遮论见佛闻法事。佛发其迹　授记品　信功德品。
　　宋译缺王论。如来功德亦略。

一心奉请金刚三昧经(拜观同上)　　出北凉录。
　　序品。佛在灵山。说一味真实法。即入金刚三昧。阿伽陀比丘偈赞　无相法品。佛起定。更说一味法。解脱菩萨请为末世众生。宣说入一味法　无生行品。心王问无生忍义　本觉利品。无住问转入庵摩罗义　入实际品。大力菩萨问答　真性空品。舍利弗问答　如来藏品。梵行长者问答　总持品。地藏问答。嘱阿难受持。

一心奉请大法鼓经(拜观同上)　　刘宋中天竺沙门求那跋陀罗译。
　　佛在祇园。海众云集。说有非有法门。波斯匿王击鼓吹贝而来。佛言。我今当说大法鼓经。命迦叶问众。堪闻与否。有百千万亿阿僧祇声闻缘觉初业菩萨皆从座去。余一切住。乃赞迦叶。令少问之。谓常乐我净。不般涅盘。一切众生皆有佛性。无有三乘。实唯一乘。一切空经是有余说。唯有此经是无上说。亦说化城穷子等喻。命末世中护持。至正法余八十年。唯一切世间乐见童子能持。

一心奉请佛说观普贤菩萨行法经(拜观同上)　　一名观普贤观经。一名出深功德经。刘宋罽宾国沙门昙摩蜜多译。
　　阿难迦叶弥勒。同问如来灭后。修行大乘法要。佛为说普贤观门。及忏悔六根罪法。

一心奉请大般涅盘经(拜观同上)　　北凉中天竺沙门昙无谶译。
　　寿命品　佛在拘尸那城。力士生地。阿利罗跋提河边。娑罗双树间。二月十五日临涅盘时。大声普告众生。若有所疑今悉可问。为最后问。面门光照十方。一切比丘比丘尼。菩萨。优婆塞优婆夷。梨车男女。大臣长者。诸王眷属夫人。天女。龙王。鬼神王。金翅鸟王。乾闼婆王。紧那罗王。摩睺罗伽王。阿修罗王。陀那婆王。罗剎王。树林神王。持咒王。贪色鬼魅。天诸采女。地诸鬼王。诸天子。四方风神。主云雨神。大香象王。师子兽王。飞鸟王。水中牛王。诸神仙王。蜂王。山神。海神。河神。皆集会。树白如鹤。四天王。三十三天。第六天王。大梵天王。阿修罗王。所设供养。倍倍胜前。佛皆不受。魔王献供及护法咒。佛受咒不受供。大自在天供。十方佛遣无边身菩萨献香饭。大地震动。毒蛇恶业。一切来集。唯除迦叶阿难。及阿阇世。佛面放光。覆大众。还从口入。纯陀与同类十五人俱。愿设最后供养。佛即许之。为说二施果报无别。一者受已得菩提。二者受已入涅盘。纯陀答文殊。不应以如来法同於诸行。众会哀请。佛令问疑。示秘密之藏。犹如字。斥无常苦无我三修。无实义。为说胜三修法。又我无上正法。付摩诃迦叶。为汝等大依止。佛意盖以或说无我。或说有我。如医禁乳。如医用乳。劝止虽殊。其妙一也。佛答迦叶菩萨。因菩提得寿命长。佛视众生同於子想。爱念成就。诸毁禁者。嘱令苦治。无有恶心。如来长寿最为第一。如彼醍醐。贼不能得。法性无灭。三归无异一归。
　　金刚身品　如来身常住不坏。由於往昔护法因缘。名字功德品。释大涅盘义。
　　如来性品　有四义。一自正。二正他。三能随问答。四善解因缘义。迦叶菩萨言。世尊唯有密语。无有密藏。咸令众生。悉得知见。佛说一百句解脱。又说四种人为世间依。又明佛说经律与魔说不同之相。又言知常住者知四圣谛。又言四颠倒相。又说贫女金藏喻。涂乳洗乳喻。力士额珠喻。雪山药味喻。方等经者。犹如甘露。亦如毒药。消则如露。不消为毒也。大乘无有三归分别之相。又无二之性。即是实性。又说金鎞抉膜示二三指之喻。又广说十住菩萨见性少分之喻。十住即十地也。又说王库刀喻。又说十四音名为字母。次明半字满字之教。又说二鸟双游喻。又举月无半满出没喻。及日出三时长短之喻。又说此经利益一切。唯不能益一阐提。次说先婆陀一名四实之喻。以喻如来密语难解。又明自知有佛性者名丈夫相。又为文殊释本无今有偈。
　　一切大众所问品　佛面放光。照纯陀身。受其供。化佛及僧。受大众供。说一切契经有余无余之义。为欲调伏诸众生故。现身有疾。右胁而卧。
　　现病品　迦叶菩萨劝佛起。光照一切。即说秘密教。又说五人有病行处。谓四果辟支非如来也。
　　圣行品　有五行。一圣行。二梵行。三天行。四婴儿行。五病行。复有一行是如来行。所谓大乘大涅盘经。次明圣行。护戒如护浮囊。不借魔王全分半分四分之一手许乃至一丝。又言得四念处。住堪忍地。观四圣谛。乃至住无畏地。得二十五三昧。坏二十五有。次答住无垢藏王从牛出乳喻。及往昔舍身求半偈事。
　　梵行品　为迦叶菩萨说。住七善法。得具梵行。知法。知义。知时。知足。知自。知众。知尊卑。复有梵行。谓慈悲喜舍。因说如来慈善根力。令诸众生见种种灵应。而如来未曾动。又重释本有今无义。又释一切世间不知见觉。菩萨独能知见觉义。又明六念法门。又叙阿阇世王见佛之事。申言天行如杂华说。
　　婴儿行品　不能起住来去语言。是名婴儿。如来亦尔。
　　光明遍照高贵德王菩萨品　佛告德王。修行大涅盘经。有十事功德。四果辟支菩萨闻是语者。悉得入涅盘。若不信者轮回生死。
　　师子吼品　师子吼菩萨问。以何故名佛性。若一切众生。皆有佛性。何故不见。十住何以不了了见。如来何以了了见。佛言。具观十二因缘智。有四种。下者得声闻。中者得缘觉。上者得十住。上上者得如来菩提。是故十二因缘。名为佛性。即第一义空。名为中道。名为佛。名为涅盘。又凡有心者。定当得成阿耨菩提。故说一切众生。悉有佛性。又不可以有退心故。言无佛性。若有修集三十二相业因缘者。名不退菩萨。次明真修戒定慧相。次答拘尸那城入涅盘之因。次答何等比丘庄严双树之问。次言涅盘无五尘及生住坏男女之十相。故名无相。时时修习定慧舍相。能断十相。次答成就十法。能见涅盘无相。一信具足。二戒具足。三亲善知识。四乐寂静。五精进。六念具足。七软语。八护法。九供给同学。十具智慧。次明能修身戒心慧。名为智者。能令重业轻受。不然则轻业重受。次说恒河七种人喻。众盲触象喻。次明菩萨当以苦行自试其心。次明大海有八不可思议。大涅盘经。亦复如是。次答如来示同胎生之故。
　　迦叶菩萨品　问善星比丘事。佛为答之。问未喻种种异说事。佛具释之。又明诤讼。是佛境界。非诸二乘所知。若能於是生疑心者。犹能摧坏无量烦恼。若於是中生决定者名为执着。又明断善根者。非是下劣愚钝之人。亦非天中。及三恶道。次明佛性非有非无。亦有亦无。次明十二部经。或随自意说。或随他意说。或随自他意说。次说恒河七众生喻。次说佛性常故。非三世摄。虚空无故。非三世摄。修无常十想者。能得涅盘。
　　憍陈如品　佛告陈如。色无常。灭是色。得常住解脱色。受想行识亦尔。苦空无我不净亦尔。若离佛法。无有沙门及婆罗门。亦无沙门婆罗门法。尔时外道闻已瞋恨。共往阿阇世所。求与瞿昙论议。王与外道。同来佛所。先答一人。度令出家证果。从舍提首那婆罗门起。次婆私咤梵志。先尼梵志。迦叶梵志。富那梵志。清净梵志。犊子梵志。纳衣梵志。末答宏广婆罗门。皆证果。乃命文殊。以咒破魔。摄阿难至。命往须跋提梵志所。劝之来见。问实相义。亦证四果。

一心奉请南本大般涅盘经(拜观同上)　　刘宋沙门释慧观同谢灵运再治。
　　序品。纯陀品。哀叹品。长寿品。金刚身品。名字功德品。四相品。四依品。邪正品。四谛品。四倒品。如来性起品。文字品。鸟喻品。月喻品。菩萨品。一切大众所问品。现病品。圣行品。梵行品。婴儿行品。光明遍照高贵德王品。师子吼品。迦叶品。憍陈如品。

一心奉请大般泥洹经(拜观同上)　　东晋平阳沙门释法显共觉贤译。
　　共十八品。至如来现病而止。

一心奉请大般涅盘经后分(拜观同上)　　唐南海沙门若那跋陀罗与会宁等译。
　　憍陈如品之末。须跋提焚尸现神变　遗教品。佛嘱阿难大众。护持大涅盘法。阿尼楼豆令阿难问事。佛以十二因缘正观。教示车匿。尸波罗戒是汝大师。依四念处严心而住。一切经首安如是我闻一时佛在某处。又答深心供舍利如芥子许。与现在供佛无异。又答茶毗方法。当依轮王。又答茶毗处起塔处。并辟支四果轮王塔式。许帝释一牙舍利。却衣显示金身。放光三告。二十四反上升虚空。殷勤劝谕　应尽还源品。世尊超入诸禅定。三返为众说法。中夜入第四禅。寂然无声。遂般涅盘。八树变白。十方大暗。大梵帝释尼豆阿难偈叹　机感茶毗品。金棺自举。绕拘尸城。待迦叶来。棺开身显。灌洗缠已。棺门即闭。复现双足。心胸火涌。七日乃烬　圣躯廓润品。七国兴兵围拘尸城。烟婆罗门。唱分八分。各各起塔。

一心奉请佛说方等般泥洹经(拜观同上)　　西晋月支国沙门竺法护译。
　　哀泣品。阿难述梦。那律偈叹。大众哀泣　四童子现生品。东方善思义菩萨。示生作阿阇世王子。南方喜信净。师子长者子。西方空无。须福长者子。北方神通华。师子王兵臣子。生即加趺说偈。导一切众见佛　四童子品。佛为阿难宣颂四童子德　嘱累品。四菩萨说偈慰阿难。佛以阿难罗云嘱十万比丘。又嘱北方五百佛　度地狱品。佛身放无数光。光中化佛说法。又放光度三类地狱。一令生忉利证初果。二令生兜率证三果。三令生梵世入泥洹　现诸佛品。佛放光照十方同名诸佛。同入泥洹者。不可胜数。令此会皆得见。亦闻所说经　佛国净品。现此界清净庄严。不异安乐等剎　天菩萨品。诸天来会。阿那律说偈哀叹。十方菩萨同来。兴大供养　如来化说法品。阿难赞佛。佛先入三昧。现无量化佛说法。后复说佛种种三昧神用。

一心奉请四童子三昧经(拜观同上)　　隋北天竺沙门阇那崛多译。
　　与上经同。但至第六品而止。

一心奉请大悲经(拜观同上)　　高齐乌苌国沙门那连提黎耶阇共法智译。
　　梵天品。命阿难敷床。右胁而卧。光掩大千。致大梵王问法生信。佛以大千界嘱付之　商主品。魔子商主。请佛住世。佛为授辟支记　帝释品。佛教帝释加被之法。并化修罗使离斗诤　罗睺罗品。罗睺不忍见佛涅盘。往至东方难胜佛处。佛慰谕之。复往上方商主佛处。佛更慰谕。令还此土。释迦为说见实谛品。大众获三乘益　迦叶品。阿难悲泣。佛以迦叶能宏传法化事慰之　持正法品。明佛灭后有多宏法人。一毗提奢比丘。二提知迦比丘。三优波鞠多。四阿输波鞠多。五郁多罗。六设陀沙荼上座。七毗头罗。及删阇耶二人。八大精进。九末田提。十迦叶。十一阇知迦长者。十二法增优波塞。十三祈婆迦比丘。十四大施国王　舍利品。极明供养舍利。乃至散一华一念佛之功德。必得涅盘大果　礼拜品第八。摩竭大鱼。闻商人称南无佛声。命终生人道中。出家证四果。何况种深善根　善根品。先说寄水喻。明於佛所种善根。绝不失减　布施福德品。施佛福田。设求不涅盘。亦决定涅盘。因现五华供然灯佛之妙报　植善根品。明佛从然灯佛后供养诸佛事　以诸譬喻付嘱正法品。佛亲执阿难手。嘱令流通正法宝藏　问教品。预示结集法。并嘱莫放逸。

一心奉请大乘方广总持经。及佛说济诸方等学经(拜观同上)　　随北天竺沙门毗尼多流支译。第二西晋月支国沙门竺法护译。
　　将涅盘。入如法三昧。令大千界普徧庄严。大众云集。佛出舌相。徧覆大千。勅弥勒问法决疑。净居天请说大乘总持法。佛告弥勒。一切法皆是佛说。不应横生分别去取。执小废大。执大废小。若谤法者罪则无量。因述释迦弥陀往因。致有佛国净秽之别。又菩萨宜修六度。不可但言般若。又菩萨不得谤他菩萨。其罪极重。

一心奉请集一切福德三昧经。及等集众德三昧经(拜观同上)　　姚秦天竺三藏鸠摩罗什译。第二西晋月支国沙门竺法护译。
　　涅盘三月前。千世界主那罗延菩萨请问护菩萨法。佛为说三昧名。时有净威力士怀慢而来。佛以父母生力示之。发菩提心。那罗延重请三昧之义。佛以无上心答之。次明修此三昧。应成布施持戒多闻三种庄严。次明成就种种四法。能证无生。次为力士授菩提记。诸大菩萨各说菩萨所行法门。

一心奉请摩诃摩耶经(拜观同上)　　一名佛升忉利天为母说法经。萧齐沙门释昙景译。
　　佛於忉利天。放光现化。并勅文殊请母相见。令证初果。为说神咒。后从天下。渐次化度。受魔王请乃入涅盘。摩耶来赴棺所。棺开现千化佛。

一心奉请大方等大云经(拜观同上)　　北凉中天竺沙门昙无谶译。
　　大云初分大众犍度第一。大众出定。赴灵山。大云密藏菩萨。云兴诸问。如来赞许。为说大云经。总持大海。三昧大海。如来法师。诸佛法城。法界甚深。常住不变。不可思议。常乐我净。经中有四百不可思议解脱法门。推及无量。又说神咒。令降甘雨。震动世界。致诸妙供　三昧犍度第二　陀罗尼犍度第三　密语犍度第四　转生有藏犍度第五　得转生死犍度第六　智狂入揵度第七　解度转福德藏法门犍度第八　解脱有德转藏犍度第九　转功德行犍度第十　大云虚空生犍度第十一　电光转犍度第十二　电转犍度第十三　神通犍度第十四　宝泡犍度第十五　金刚智犍度第十六　无尽犍度第十七　正行犍度第十八　师子吼犍度第十九　师子吼神通犍度第二十　善方便犍度第二十一　神通犍度第二十二　金翅鸟犍度第二十三　大舍犍度第二十四　无畏犍度第二十五　入行犍度第二十六　至心犍度第二十七　勇力犍度第二十八　善犍度第二十九　神通犍度第三十　智犍度第三十一　智宝藏犍度第三十二　施犍度第三十三　福田犍度第三十四　正法犍度第三十五　此以土。即是初品法门别相。每一犍度各有一天女天子等。供养偈赞　如来涅盘犍度第三十六。健行天子问法。无尽意天子答之。大云密藏请说四百三昧义。佛赞许之。先许祈雨神咒。次释甚深净水大海三昧等名义。及其胜用。次有善德婆罗门疑问提婆达及六群事。大云密藏答之。善德求舍利。一切众生乐见童子答之。善德开解。净光天女问此二人来处。佛说往因。并授记　增长犍度第三十七。南方诸天子来问经名。佛答。一大云。二大般涅盘。二无想。并记末法中事。乃至安乐世界无量寿佛。遣无边光菩萨来会。佛授净光大菩提记　分分皆有大云初分四字。知文来未尽也。

一心奉请菩萨处胎经(拜观同上)　　姚秦凉州沙门竺法念译。
　　天宫品。二月八日夜半。佛卧金棺。以神足力。示处母胎宫殿。集十方菩萨。为文殊说法　游步品。与弥勒及分别身观菩萨说法　圣谛品。为大众说十住四禅　佛树品。化现宝树。说希有法　三世等品。答喜见问弥勒问　想无想品。为弥勒说。答迦叶问。有盲人摸象喻　住不住品。答无住问　八种身品。说八方佛剎事。并说西方有懈慢世界。执心不牢固者生之　全身舍利品。说诸佛舍利在下方者　常无常品。答观见无常菩萨问　随喜品。答东方顶王问　五道寻识品。现无量骨琐令弥勒敲。至佛舍利。则不能寻究其识　诸佛行齐无差别品。变一切菩萨。尽作佛身。同音说法。度无量众。答无尽意问。说往古诸天发心即成正觉事　行定不定品。答常笑菩萨问。令众不愿乐在家俗业　入六道众生品。答自在菩萨问。令众生知六道苦　转法轮品。放光感上方东南方菩萨来。请有尽无尽法　五神通品。答妙胜菩萨问。令众生舍俗五通。得六通慧　识住品。答普光菩萨问。明识与身非有先后　善权品。答举手菩萨问。明菩萨权变适化　无明品。答智清净菩萨问黑业黑报。白业白报。又明补处生卑贱家化度父母事　苦行品。明六年苦行无益。思惟正道乃得佛　四道和合品。答遍光菩萨问。明不二入　意品。答根莲华菩萨问。明意在去来今。去来今无意　定意品。答持空菩萨问。明四不思议　光影品。佛现光影。令在会者皆同色。答贤光菩萨问。明佛光神德　破邪见品。说光明佛时授记事　文殊身变化品。显发文殊过去。舍利现在。他方作佛　八贤圣斋品。答智积问。过去化生龙受八戒斋。化金翅鸟王。亦受八斋　五乐品。明往古帝释忆佛功德。降阿修罗　紧陀罗品。信解脱菩萨过去本事　地神品。答善业菩萨问。明六大以识为王　人品。答法印菩萨问。明人种法　行品。答造行菩萨问。明如来不免九恼　法住品。嘱弥勒传布此经　复本形品。世尊还在金棺。寂然无声。迦叶来述偈哀叹　起塔品。分舍利各起塔供养　出经品。大迦叶与优波离阿难五百罗汉。并集他方罗汉。八亿四千众。同结法藏。一胎化藏。二中阴藏。三方等藏。四戒律藏。五十住菩萨藏。六杂藏。七金刚藏。八佛藏。

一心奉请中阴经(拜观同上)　　姚秦凉州沙门竺法念译。
　　如来五宏誓入中阴教化品。佛示涅盘。碎身舍利。入火焰三昧。离舍利七仞。坐宝莲华。令大众见。放光普照。集一切中阴。与弥勒论中阴法。次舍释迦牟尼名。转名妙觉如来。放舌相光。集十方菩萨而为说法　妙觉如来将诸菩萨入中阴教化品　妙觉如来入中阴分身品　贤护菩萨问事品　道树品　神足品　破爱网品　三生平等品　无生灭品　空无形教品。如来舍中阴身入虚空藏三昧。但以声教。不睹其形　有色无色品　欢喜品　佛见所度已毕。将游他方。欢喜说偈。

一心奉请佛说莲华面经(拜观同上)　　隋乌苌国沙门祁连提黎耶舍译。
　　佛将入涅盘。令阿难谛观金身。为说舍利弗所作佛事。又为现将来坏法恶事。令生厌离。次至菩提树下。诸天哀叹。佛为悬记莲华面破佛钵。及破钵所作佛事。
　　以上华严及方等显密般若法华涅盘共六类为一起。皆名大乘经。

　　水陆道场法轮宝忏卷第一之下
</div>
    <div class="pagination">
<a href="法界圣凡水陆大斋法轮宝忏_page20.html">上一页</a><span>...</span><a href="法界圣凡水陆大斋法轮宝忏_page16.html">16</a><a href="法界圣凡水陆大斋法轮宝忏_page17.html">17</a><a href="法界圣凡水陆大斋法轮宝忏_page18.html">18</a><a href="法界圣凡水陆大斋法轮宝忏_page19.html">19</a><a href="法界圣凡水陆大斋法轮宝忏_page20.html">20</a><span class="current-page">21</span><a href="法界圣凡水陆大斋法轮宝忏_page22.html">22</a><a href="法界圣凡水陆大斋法轮宝忏_page23.html">23</a><a href="法界圣凡水陆大斋法轮宝忏_page24.html">24</a><a href="法界圣凡水陆大斋法轮宝忏_page25.html">25</a><a href="法界圣凡水陆大斋法轮宝忏_page26.html">26</a><span>...</span><a href="法界圣凡水陆大斋法轮宝忏_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
