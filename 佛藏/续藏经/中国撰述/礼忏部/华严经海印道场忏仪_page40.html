<!DOCTYPE html>
<html>
<head>
    <meta charset="UTF-8">
    <title>华严经海印道场忏仪 - 第 40 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经海印道场忏仪 - 第 40 页/共 56 页</h1>
    <div class="content">　　经云尔时善财童子(至)殷勤瞻仰辞退南行。
　　愿共诸众生　　往生华藏海　　极乐净土中

　　次毗目瞿沙令善财所见诸佛

　　南无善财所见诸佛境界道场一切海众

　　次毗目瞿沙仙人

　　南无南方海潮那罗境中得菩萨无胜幢解脱门毗目瞿沙仙人
　　十方尽归命　　灭罪增净信　　愿生华藏海　　极乐净土中

　　第九胜热婆罗门无尽轮解脱法门

　　经云尔时善财童子(至)绕无数匝辞退而去。
　　愿共诸众生　　往生华藏海　　极乐净土中
　　南无南方住伊沙那聚落得无尽轮解脱胜热婆罗门　　南无善财童子胜缘劝导住虚空中十千初禅色界一切梵天众　　南无善财童子胜缘劝导住虚空中十千恶魔十千自在天王十千化乐天王十千兜率陀天王十千三十三天王天子天女一切眷属　　南无善财童子胜缘劝导住虚空中一切十千龙王十千夜叉王十千乾闼婆王十千阿修罗王十千迦楼罗王十千紧那罗王及无量龙女等　　南无善财童子胜缘劝导住虚空中无量一切欲界诸天
　　十方尽归命　　灭罪增净信　　愿生华藏海　　极乐净土中

　　第十慈行童女得般若波罗蜜普庄严解脱法门

　　经云尔时善财童子(至)恋慕瞻仰辞退而行。
　　愿共诸众生　　往生华藏海　　极乐净土中

　　次慈行宫中一一庄严中一切佛

　　南无毗卢遮那藏庄严殿中一一壁中法界内一切如来　　南无毗卢遮那藏庄严殿中一一柱中法界内一切如来　　南无毗卢遮那藏庄严殿中一一镜中法界内一切如来　　南无毗卢遮那藏庄严殿中一一相中法界内一切如来　　南无毗卢遮那藏庄严殿中一一形中法界内一切如来　　南无毗卢遮那藏庄严殿中一一摩尼宝中法界内一切如来　　南无毗卢遮那藏庄严殿中一一庄严具中法界内一切如来　　南无毗卢遮那藏庄严殿中一一金铃中法界内一切如来　　南无毗卢遮那藏庄严殿中一一宝树中法界内一切如来　　南无毗卢遮那藏庄严殿中一一宝形像中法界内一切如来　　南无毗卢遮那藏庄严殿中一一宝璎珞中法界内一切如来

　　次慈行童女得法门处佛

　　南无慈行童女参三十六恒河沙诸佛

　　次慈行童女

　　南无南方师子奋迅城中得般若波罗蜜能徧庄严解脱门慈行童女　　南无圆器上根百城求法一生之内菩萨行圆为末世顿门修证轨范善财菩萨摩诃萨
　　十方尽归命　　灭罪增净信　　愿生华藏海　　极乐净土中

　　次十不善业忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明。照於法会。证盟护念。哀愍摄受。愿我及一切众生海。自从无始直至今时。业海无尽。帝网重重。十不善业。发露忏悔。夫十不善业者。外道正教权小顿渐徧圆。悉皆显说。今依圆教说十善者。亦摄其余。经云。菩萨性自远离一切杀生。不畜刀杖。不怀怨恨。有惭有愧。仁恕具足。於一切众生有命之者。常生利益慈念之心。是菩萨尚不恶心恼诸众生。何况於他起众生想。故以重意而行杀害。不悟此法。今皆忏悔。
　　性不偷盗。菩萨於自资财。常知止足。於他慈恕。不欲侵损。若物属他。起他物想。终不於此而生盗心。乃至草叶不与不取。何况其余资生之具。不悟此法。今皆忏悔。
　　性不邪淫。菩萨於自妻知足。不求他妻。於他妻妾。他所护女。亲族媒定。及为法所护。尚不生贪染之心。何况从事。况於非道。不悟此法。今皆忏悔。
　　性不妄语。菩萨常作实语真语时语。乃至梦中亦不忍作覆藏之语。无心欲作。何况故犯。不悟此法。今皆忏悔。
　　性不两舌。菩萨於诸众生无离间心。无恼害心。不将此语为破彼故而向彼说。不将彼语为破此故而向此说。未破者不令破。已破者不增长。不喜离间。不乐离间。不作离间语。不说离间语。若实若不实。不悟此法。今皆忏悔。
　　性不恶口。所谓毒害语。粗犷语。苦他语。令他嗔恨语。现前语。不现前语。鄙恶语。庸贱语。不可乐闻语。闻者不悦语。嗔忿语。如火烧心语。怨结语。热恼语。不可爱语。不可乐语。能坏自身他身语。如是等语。皆悉舍离。常作润泽语。柔软语。悦意语。可乐闻语。闻者喜悦语。善入人心语。风雅典则语。多人爱乐语。多人悦乐语。身心踊跃语。不悟此法。今皆忏悔。
　　性不绮语。菩萨常乐思审语。时语。实语。义语。法语。顺道理语。巧调伏语。随时筹量决定语。是菩萨乃至戏笑尚恒思审。何况故出散乱之言。不悟此法。今皆忏悔。
　　性不贪欲。菩萨於他财物。他所资用。不生贪心。不愿不求。不悟此法。今皆忏悔。
　　性离嗔恚。菩萨於一切众生。恒起慈心。利益心。哀愍心。欢喜心。和润心。摄受心。永舍嗔恨怨害热恼。常思顺行。仁慈佑益。不悟此法。今皆忏悔。
　　又离邪见。菩萨住於正道。不行占卜。不取恶戒。心见正直。无诳无谄。於佛法僧。起决定信。不悟此法。今皆忏悔。
　　佛子。菩萨摩诃萨。如是护持十善业道。常无间断。复作是念。一切众生。堕恶趣者。莫不皆以十不善业。是故我当自修正行。亦劝於他。令修正行。何以故。若自不能修行正行。令他修者。无有是处。佛子。此菩萨摩诃萨复作是念。十不善业道。是地狱畜生饿鬼受生因。十善业道。是人天乃至有顶处受生因。又此上品十善业道。以智慧修习。心狭劣故。怖三界故。阙大悲故。从他闻声而解了故。成声闻乘。又此上品十善业道。修治清净。不从他教。自觉悟故。大悲方便。不具足故。悟解甚深因缘法故。成独觉乘。又此上品十善业道。修治清净。心广无量故。具足悲愍故。方便所摄故。发生大愿故。不舍众生故。希求诸佛大智故。净治菩萨诸地故。净修一切诸度故。成菩萨广大行。又此上上十善业道。一切种清净故。乃至证十力四无畏故。一切佛法。皆得成就。是故我今等行十善。应令一切具足清净。如是方便。菩萨当学。佛子。此菩萨摩诃萨又作是念。十不善业道。上者地狱因。中者畜生因。下者饿鬼因。於中杀生之罪。能令众生堕於地狱畜生饿鬼。若生人中。得二种果报。一者短命。二者多病。罪报忏悔。
　　偷盗之罪。亦令众生堕三恶道。若生人中。得二种果报。一者贫穷。二者共财不得自在。罪报忏悔。
　　邪淫之罪。亦令众生堕三恶道。若生人中。得二种果报。一者妻不贞良。二者不得随意眷属。罪报忏悔。
　　妄语之罪。亦令众生堕三恶道。若生人中。得二种果报。一者多被诽谤。二者为他所诳。罪报忏悔。
　　两舌之罪。亦令众生堕三恶道。若生人中。得二种果报。一者眷属乖离。二者亲族弊恶。罪报忏悔。
　　恶口之罪。亦令众生堕三恶道。若生人中。得二种果报。一者常闻恶声。二者言多诤讼。罪报忏悔。
　　绮语之罪。亦令众生堕三恶道。若生人中。得二种果报。一者言无人受。二者语不明了。罪报忏悔。
　　贪欲之罪。亦令众生堕三恶道。若生人中。得二种果报。一者心不知足。二者多欲无厌。罪报忏悔。
　　嗔恚之罪。亦令众生堕三恶道。若生人中。得二种果报。一者常被他人求其长短。二者恒被他人之所恼害。罪报忏悔。
　　邪见之罪。亦令众生堕三恶道。若生人中。得二种果报。一者生邪见家。二者其心谄曲。罪报忏悔。
　　佛子。十不善业道。能生此等无量无边众大苦聚。是故菩萨作如是念。我当远离十不善道。以十善道。为法园苑。爱乐安住。自住其中。亦劝他人。令住其中。
　　又作是念。一切众生。分别彼我。互相破坏。斗诤嗔恨。炽然不息。罪报忏悔。
　　一切众生。贪取无厌。惟求财利。邪命自活。罪报忏悔。
　　一切众生。常随三毒。种种烦恼。因之炽然。不解志求出要方便。罪报忏悔。
　　一切众生。为愚痴重暗。妄见厚膜之所覆故。入阴翳稠林。失智慧光明。行旷野险道。起诸恶见。罪报忏悔。
　　一切众生。在於生死险道之中。将堕地狱饿鬼畜生。入恶见网中。为愚痴稠林所迷。随逐邪道。行颠倒行。譬如盲人无有导师。非出要道谓为出要。入魔境界。恶贼所摄。随顺魔心。远离佛意。罪报忏悔。
　　一切众生。为大瀑河波浪所没。入欲流有流。无明流见流。生死洄澓。爱河漂转。湍驰奔激。不暇观察。为欲觉恚觉害觉随逐不舍。身见罗剎於中执取。将其永入爱欲稠林。於所贪爱。深生染着。住我慢原阜。安六处聚落。无善救者。无能度者。罪报忏悔。
　　一切众生。处世牢狱。多诸苦恼。常怀爱憎。自生忧怖。贪欲重械之所系缚。无明稠林。以为覆障。於三界内。莫能自出。罪报忏悔。
　　一切众生。执着於我。於诸蕴窟宅。不求出离。依六处空聚。起四颠倒行。为四大毒蛇之所侵恼。五蕴怨贼之所杀害。受无量苦。罪报忏悔。
　　一切众生。其心狎劣。不行最上一切智道。虽欲出离。但乐声闻辟支佛乘。罪报忏悔。
　　我等为无明所覆。不识十恶业道。四类所异。不解浅深。极细五法。不能分别。今遇道场。方能觉知。归命毗卢遮那如来及一切贤圣海众。烧香散华。十不善业。发露忏悔。不敢覆藏。由此因缘。我及法界众生海。十不善业一切罪障。悉愿清净。

　　次忏悔灭罪印咒

　　唵萨[口*栗]末(二合)巴(引)巴眉悉普怛[口*捺]曷捺末日啰也莎曷(应诵三徧)
　　百劫积集罪　　一念尽荡除　　如火焚枯草　　灭尽无有余
　　我昔所造诸恶业　　皆由无始贪嗔痴　　从身语意之所生　　一切我今皆忏悔
　　忏悔已。至心归命礼本尊毗卢遮那佛。

　　○(白)众等听说经中无常偈

　　常求诸欲境　　不行於善事　　云何保形命　　不见死来侵　　命根气欲尽　　肢节悉分离　　众苦与死俱　　此时徒叹恨　　两目俱翻上　　死力随业受　　心思悉应惊　　互相不能救　　将至阎罗所　　随业而受报　　胜因生善道　　恶业堕泥犁
　　　　唐　兰山云岩慈恩寺护法国师一行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第三十晌
　　次十行位中十善知识会

　　一切恭敬敬礼无尽三宝。
　　是诸众等人各胡跪。严持香华。如法供养。愿此供海云。徧满十方界。百万亿金网。百万亿华帐。百万亿宝帐。百万亿鬘帐。百万亿香帐。张施其上。华鬘垂下。香气普熏。百万亿花盖。百万亿鬘盖。百万亿宝盖。诸天执持。四面行列。百万亿宝衣。以敷其上。百万亿楼阁。绮焕庄严。百万亿摩尼网。百万亿宝网。弥覆其上。百万亿宝璎珞网。四面垂下。百万亿庄严具网。百万亿盖网。百万亿衣网。百万亿宝帐宝。以弥其上。百万亿宝莲华网。开敷光荣。百万亿宝香网。其香美好称悦众心。百万亿宝铃帐。其铃微动。出和雅音。百万亿旃檀宝帐。香气普熏。百万亿宝华帐。其花敷荣。百万亿众妙色衣帐。世所希有。百万亿菩萨帐。百万亿杂色帐。百万亿真金帐。百万亿琉璃帐。百万亿种种宝帐。悉张其上。百万亿一切宝帐。百万亿摩尼宝。以为庄严。百万亿妙宝华。周匝莹饰。百万亿频婆罗帐。殊妙间错。百万亿香鬘。四面垂下。百万亿天坚固香。其香普熏。百万亿天庄严具璎珞。百万亿宝华璎珞。百万亿胜藏宝璎珞。百万亿摩尼宝璎珞。百万亿海摩尼宝璎珞。庄严座身。百万亿妙宝缯彩。以为垂带。百万亿因陀罗金刚宝。百万亿自在摩尼宝。百万亿妙色真金衣。以为间饰。以如是等诸供养具。常作供养。帝网重重。诸佛菩萨贤圣海众。受此供养云。以为光明台。广於无边界。无量无尽。愿作佛事。
　　供养已。一切恭敬。

　　次奉施宝错咒

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉发啰捺萨麻英吽
　　宝错经云。有一总持名无量种咒。皆能成就具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽
</div>
    <div class="pagination">
<a href="华严经海印道场忏仪_page39.html">上一页</a><span>...</span><a href="华严经海印道场忏仪_page35.html">35</a><a href="华严经海印道场忏仪_page36.html">36</a><a href="华严经海印道场忏仪_page37.html">37</a><a href="华严经海印道场忏仪_page38.html">38</a><a href="华严经海印道场忏仪_page39.html">39</a><span class="current-page">40</span><a href="华严经海印道场忏仪_page41.html">41</a><a href="华严经海印道场忏仪_page42.html">42</a><a href="华严经海印道场忏仪_page43.html">43</a><a href="华严经海印道场忏仪_page44.html">44</a><a href="华严经海印道场忏仪_page45.html">45</a><span>...</span><a href="华严经海印道场忏仪_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
