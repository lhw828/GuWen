<!DOCTYPE html>
<html>
 <head>
  <meta charset="utf-8"/>
  <title>
   法界圣凡水陆大斋法轮宝忏 - 第 22 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法界圣凡水陆大斋法轮宝忏 - 第 22 页/共 56 页
  </h1>
  <div class="content">
   水陆道场法轮宝忏卷第二

　　大乘经毕。次及小乘。阿含部也。亦名阿笈多。无比法之称。本该大小。然小独专其称。阿含有四。人天因果为增壹。破邪见为长。明深义为中。明禅法为杂。

一心奉请增壹阿含经(拜观同上)　　符秦兜佉勒国沙门昙摩难提译。
　　序品第一。先偈赞。次弥勒告贤劫次士。及诸天。共流布法。阿难以嘱优多罗。迦叶问。何以独嘱增壹。何以独嘱优多罗。答曰。增壹即是一切法。优多罗曾受持七佛法故　十念品第二。念佛法僧施戒天。又念休息。念安般。念身非常。念死　广演品第三。广说十念法门　弟子品第四。佛说百比丘各有第一法　比丘尼品第五。说五十尼功德　清信士品第六。说四十优婆塞功德　清信女品第七。说三十优婆斯功德　阿须伦品第八。说阿须伦欲犯日而不能。喻波旬不能得如法比丘六根之便。次说如来一人出世。饶益多人。令人入道。有智慧光。消灭无明。现助道法。如来若没。人民失荫。若复出世。人民光泽。三恶减少。无能及者　一子品第九。说一子一女喻。诫比丘善念专心。求於果证。次说不见一法捷於心者。次说不见一法炫惑於人。如女色者。次说乱想过失。不净想力用　护心品第十。谓无放逸修善法。及说施主果报。亦劝比丘修福修信。
　　不还品第十一。说灭一法。成阿那含。谓欲也恚也痴也悭也。次说心难降伏则受苦。心易降伏则受乐。次说财利为害最重。提婆达因利养入泥犁　一入道品第十二。说一入道。能证泥洹。谓灭五盖。思惟四意止。次劝修慈三业。说佛为世尊。说瞻病功德。阿练若头陀功德。赞迦叶年老不舍头陀行。能令佛法久住於世。成就三乘道果。次说提婆达因利养障无上道。次明提婆达愚人。不知善恶报故。作是说。何处有恶。恶从谁生。谁作此恶而受其报。次更二番诃利养过　利养品第十三。说修罗陀因利养退道。佛灭味欲而证道。摩利夫人说爱别离苦。以悟王心。佛及舍利弗。为长者说身心有患无患法。佛为婆罗闵说二十一结。必堕恶趣。一瞋。二害。三眠。四调。五疑。六怒。七忌。八恼。九嫉。十憎。十一无惭。十二无愧。十三幻。十四奸。十五伪。十六诤。十七憍。十八慢。十九妒。二十增上慢。二十一贪。息此二十一结。修慈悲喜护。便证三明。佛以偈答帝释。释问须菩提病　五戒品第十四。说杀等堕三涂。不杀等人天得道　有无品第十五。初说有无二见过患。外别二施二业二恩。智愚二像貌。思惟二法。礼如来。礼法塔寺二因缘起正见。谓受彼教诲。内思止观　火灭品第十六。难陀成道。魔扰之而不动。为波斯匿王说法。佛为比丘说二涅盘。乌猪二喻。驴牛二喻。善不善二行。邪正二法。法忍思惟二力。阿那律为梵志说法。佛记罗云渐当得道　安般品第十七。佛为罗云说安般法。令证果位。说如来轮王出世甚难。支佛罗汉亦难。二法甚为烦恼。邪见一切不可贵。正见一切可贵。欲无厌足。如顶生王。善恶知识如黑白月。贡高为恶知识。不贡高为善知识。周利盘特伽与舍利弗。化世典婆罗门。提婆达劝太子弒父。佛为比丘说。当舍非法。行正法　惭愧品第十八。赞惭愧二法。分别二无厌足。当习法施。勿习食施。令迦叶受梵志妇食。俾其夫妇证果。降伏醉象。令大众获益。执难陀见天堂地狱。而令证果。为大爱道说礼佛法。说二人谤法。谓法说非法。非法说法。二人获福。谓称举应称举者。不称不应称者　劝请品第十九。佛初成道。梵王请转法轮。为五比丘说舍苦乐二事。行八正中道。为天帝说断欲法。目连重往验之。佛说二人无恐怖。师王罗汉。二法无智慧。不问不精进。二法常贫贱。阻施及不施。二法生贫家。不孝不事胜。佛涅盘后须深女问大拘絺罗。优蹋蓝弗等二人。何时尽苦际。迦遮延为婆罗门说老地壮地法。佛说二人难得。一说法。二闻法奉行。为诸童子说应念返复。不忘小恩　善知识品第二十。叹善知识。诃恶知识。受其忏悔而证果。为昙摩留支。说锭光佛时事。为比丘说师子似羊法。诃懈怠劝修止观。恭敬精进。无信悭贪。难与说法。供养父母及补处菩萨。得大报。教朱利盘特诵埽帚。悟除垢义。教比丘除爱。则离爱怨二苦。
　　三宝品第二十一。明三归之德。及三福业。一施。二平等。四无量心。三思惟七觉支。次明三缘受胎。应方便求断。次明欲起慈心。应缘三宝。次因瞿波离谤二尊者堕大地狱。劝修三善行。次明三法尽漏。谓根寂静。节饮食。恒经行。次明风痰冷三患。酥蜜油良药。贪瞋痴三患。不净慈心因缘为良药。次明三恶应舍。三善应修。次明欲色痛。各有味有过有舍离法。次明应於三不劳要。求成劳要。谓身命财　三供养品第二十二。如来罗汉轮王。应供养。以四念处灭三痛。愚智各以三业成三相三法。戒定慧不可觉支。觉则成道。三法可爱不可保。谓少无病长寿。三事速入恶趣。谓贪欲睡眠掉戏。三法无厌足。谓贪欲饮酒睡眠　地主品第二十三。佛为波斯匿王说。作福无厌。犹如昔王。帝释试婆拘卢能说法。佛以琴喻。化二十障耳比丘。佛为波斯匿。王说婆提长者因缘。劝行广施。佛为阿难说戒闻思三妙香。佛因提婆达。说比丘不着利养。能获戒定慧。说三不善根堕三恶。三善根生人天。三聚谓邪正不定。分别三恶观三善观果报　高幢品第二十四。念三宝得无畏。犹诸天念三幢胜修罗。为毗沙鬼说法。救那优罗小儿。为释种说法。王胜於轮王为比丘说无常。为五比丘说法乃至度三迦叶。度释种。为比丘说三斋日。天王使者太子及自身。观察世间。应受八斋法。为比丘说。三事现在前。获福无量。一信二财三梵行。为斗诤比丘说长寿王事。为大将赞阿那律等三人。为比丘说三结使过患。一身邪。二戒盗。三疑。为比丘说三三昧　四谛品第二十五。说知四谛者出苦。不知者堕五道中。说四饶益法。一亲近善知识。二闻法。三知法。四法法相明。说如来出世。便成四未曾有法。说担。持担。担因果。舍担。说四生应舍离。舍利弗说四人。谓有结无结。各论知与不知。佛说生熟四果。似四种人。说鸟声形四料简。说云雷雨四料简。皆喻比丘　四喻断品第二十六。说无放逸修行。四意断。如地如轮王。如月。如婆斯华。为匿王说先暗后明等四人。为比丘说。老。病。死。爱别离。四不可喜。应觉四法。谓戒定慧解脱。为匿王说老病苦无常。犹四山来合。说诸行无常苦无我。涅盘休息。舍利弗为众说四辩。佛为舍利弗说四不可思议事。谓世界众生龙及佛土。因舍利目连灭度。佛为阿难说四人应起塔。论轮王声闻辟支如来。说婆迦梨比丘得四谛。魔欲觅其生处不可得　等趣四谛品第二十七。佛勅人亲近舍利弗目连。闻其广演四谛义。佛说外道不能分别四受。谓欲受戒受见受我受。佛为长者说至心布施。及三归五戒慈心厌离。功德转胜。佛为比丘说日出喻。为弥勒说四法具足六度。为比丘说四无畏。说四众博古通今多闻为第一。说四金翅鸟食四龙。而不能食事佛者。以如来行四等心故。说惠施有四功德不可思量。谓知时。自手。净洁。极妙。说四人可敬。谓持信奉法身证见道　声闻品第二十八。目连迦叶阿那律。共化跋堤长者。宾头卢化老母难陀。佛因长者。为比丘说三归五戒法。许分分受。佛说日月四翳。喻欲恚痴利养四结。佛为童子说四种座。卑座天座梵座佛座。佛鹿头梵志。击骨辨男女病原及所生处。不辨罗汉骨。梵志因出家成道。说四界八界义。佛为比丘说四大广演之义。谓契经。律。阿毗昙。戒。或非经本。或是义说。或戒行与味相应。或真是佛说。佛为匿王说世间四事先苦后乐。亦为比丘说四事先苦后乐。谓梵行诵习坐禅数息。能得四禅四果之乐。佛说四果。一如黄蓝华。一如芬陀利。一似柔软。一柔软中柔软　苦乐品第二十九。说先苦后乐等四人。说身乐心不乐等四人。说四梵福。一起塔。二治故寺。三和合圣众。四请转法轮。说四食宜舍离说四辩宜求成就。说四事不可思议。当思四谛。说四神足当修行。说四起爱法莫贪着。谓四事供养。说四姓出家。同名释子。说四河入海。说四等心名为梵堂　头陀品第三十。须陀沙弥随佛问答。佛印赞之。许其即为比丘。老比丘舒脚眠。小沙弥正身坐。佛说眠者当生龙中。坐者当见四谛。阿那邠邸长者女修摩提。嫁满财长者子。令其家供佛僧。同悟道。
　　增上品第三十一。为生漏梵志说闲居处修成道法。为比丘说善知识应以四事教诸父母知亲。谓恭敬三宝。受持戒律。为比丘说四事行迹。谓苦乐各有愚惑速疾。应奉行苦速疾行迹。为四梵志不免无常。说四法本。所谓无常苦无我。灭尽为涅盘。说诸天四围四池。比丘亦四园四池。四等为园。四三昧为池。说四蛇五持刀六怨冢喻。说身口意善。生善处。恶生恶处。修四禅得尽漏。说初苦行不得道。依戒定慧解脱四贤圣道而成佛。为天人说四流四乐四谛法。说比丘当修无常想。为二弟子诃胜负心　善聚品第三十二。说信等五根为善聚。贪等五盖为不善聚。说礼佛五功德。说佛以天眼。见阎罗王。将五天使。诘责罪人。及说地狱众苦。诫诸比丘当灭五结。修行五根。说自恣时。众僧清净。印赞多耆奢造偈第一。说天子五衰相现。归佛得免恶道。为长者子出家证道。尊者那罗陀为文茶王说除忧经。谓除去五愁忧刺。佛说病人五法难差。五法易差。又说瞻病人五法难差。五法易差。佛为师子大将说惠施五德。又为比丘说惠施五功德。又说应时施有五事　五王品第三十三。五国主各论一尘微妙。佛言。平等论之。随所好则各妙。然各有过失。各有出要。佛为佛光长者。记其子尸婆罗当出家。后果同五百童子出家。福德第一。并说其往因。佛两番说五战斗人。皆喻比丘。佛说埽地五事。埽塔五事。长游五难。不多游五功德。恒一处止五非法。不一处住五功德。破戒受供。甚於猛火　等见品第三十四。舍利弗说戒成就人。乃至阿那含人。皆当思惟五阴苦恼。说流离王灭释因果本末。诸天有五衰。出家有五毁辱法。发长。爪长。衣垢。不知时宜。多有所论。鸡鸣梵志。以二金钱营供。诸天助之。乃至出家成道。佛说世间五事。最不可得。不丧不尽不老不病不死。五人不可疗治。谀谄。奸邪。恶口。嫉妒。无反复。修罗谓诸天无法。则被天缚。比丘与结使。则被魔缚。为阿难五阴名尽法。为生漏梵志说使民减少因缘　邪聚品第三十五。五邪聚相。应笑不笑。应喜不喜。应慈不慈。作恶不耻。闻善不着意。反是为正聚相。如来出现。必为五事。一转法轮。二度父母。三无信令信。四使发心。五受佛决。五施无福。一刀二毒三野牛四淫女五神祠。五施福大。一园观。二林树。三桥梁。四大船。五住处。说女人以五力轻夫。夫以富贵力蔽之。魔以五尘力缚人。人以无放逸力胜之。说女人有五想。比丘亦应有五想。谓戒闻定慧解脱。说五时不应向人礼。塔中众中道路卧病饮食。因度毗舍罗长者。而说汤施之德。为欲舍戒比丘。说女人五难。多耆奢比丘。观五阴而断欲。证果。僧伽摩比丘。七返降魔　听法品第三十六。说随时听法五功德。作浴室五功德。施杨枝五功德。屠牛人无善根。目连降二龙。佛往忉利为母说法。优填王造栴檀像。波斯匿王造金像。佛从天下。五王起大神寺　六重品第三十七。三业皆慈。及同利同戒同见。为六重。舍利弗三昧。目连不知。然目连神通第一。舍利弗等各说牛师子园快乐之法。佛咸印之。佛说咒愿六德。施主成就信戒闻。彼物成就色味香。佛说比丘欲求佛教。得四事。知足。多知识。求四禅。求八解。求天耳。求心通神足宿命天眼漏尽。皆当念戒。舍利弗为比丘说。六法入地狱。六法生天。六法至涅盘。佛为比丘说第一空法。谓观六入因缘生灭。为生漏梵志。说剎利乃至比丘所欲所行所着所究竟。各各不同。又为梵志说不修事。萨遮尼乾子。受佛化。命终生天　力品第三十八。说凡常六力。小儿啼。女人恚。沙门梵志忍。国王慢。罗汉专精。佛大慈悲。应学大慈悲力。不修无常想。堕恶道。修者生人天。得涅盘。佛为梵志说内外六尘六入法。佛说未成道时。思惟十二因缘。如见古昔王城。佛诃阿那律。遂以不眠失目。得天眼。补衣时。佛为贯针。说六法无有厌足。一施。二教戒。三忍。四法说义说。五将护众生。六求无上道。佛降央掘魔。令悟如来灭六见法。出家证果。以致诚言而救产难。忍打骂辱。并为比丘说其往因。佛说诸山前后各有异名。唯仙人山更无异名。佛勅比丘专念修己。谓观六情。佛劝修无常想。说古时女人。因辟支佛说法思惟。六情无主。得生梵天。佛为波斯匿王。说正法治化。增六事功德。王亦赞佛。以六事应受礼拜。佛为毗舍离除疫病苦。说二千五百宝盖夙因所致。输卢比丘尼降伏六师。佛说六情染着则流转。思惟不净。即成道迹　等法品第三十九。明七法得乐得果。知法知义。知时。自知。知足。知众。观察众人。说树喻水喻。王治七法。喻净戒。护根。多闻。方便。四增上心。四神足。分别阴界入缘起。说七神识住处。勅病比丘均头说七觉意而病愈。说轮王七宝。法王七觉。有比丘慕轮王快乐。佛令修梵行证果。有天语童真迦叶。七喻。迦叶问佛知义而证果。富楼为舍利说七车喻　七日品第四十。说七日出时。世界无常。及说成劫。渐有四姓。说跋祗人修七法。不为外宼所坏。比丘亦有七不退转法。魔不得便。说贪瞋痴慢疑见欲七使。七觉治之。说七人可事可敬。慈悲喜护空无相无愿也。说毗罗先长者七日应命终堕落。阿难度令出家。一日修十念。生天上。说净诸漏法。或缘见。或恭敬。或亲近。或远离。或娱乐。或威仪。或思惟。说七事增益起伽蓝。施床座。施食。施雨衣。施药。作井。作近道舍。说思惟死想。宜於出入息中。为波斯匿王。说七裸形等非是梵行人。迦旃延广演佛所说不着世不住世义　莫畏品第四十一。说断三结名不退转义。勅摩诃男。莫生怖畏。那伽波罗度长老梵志成道。佛勅比丘观七处善。又察四法。舍利弗为北游比丘说八道七觉。迦叶不舍头陀行。佛以法宝付嘱之。并付阿难　八难品第四十二。说三途。长寿天。边地。根缺。邪见。无佛世。为八难。八大地狱。宜修八正道。以绝其因。佛以父母力起石。令力士降伏。度君茶罗比丘尼。赞阿难有四未曾有法。为阿难说待女人法。罚车匿法。又度五百摩罗及摩须跋。佛因阿须伦说八法如海。佛说八缘。天地大动。佛说阿那律说戒胜於闻。及说八大人念。少欲。知足。闲居。戒。三昧。智慧解脱。多闻。精进。佛说八部众。剎利。婆罗门。长者。沙门。四王。三十三天。魔。梵。以八法胜之。阿那邠邸长者。八处惠施。佛赞叹之。并说福田胜劣。说惠施八德。随时。鲜洁。亲手。誓愿。不望报。求灭。施良田。回向众生。八邪趋泥犁。八正向涅盘　马血天子品第四十三。佛为马血说。八正能尽世界边际。佛说八关斋法。及发愿功德。引古本生事为证。因水漂木。说无八事。便至海。喻人无遮便至涅盘。牧牛难陀因发心出家。并问其义。佛言。此岸是身邪。彼岸身邪灭。中没者欲爱。岸上者五欲。人捉求王福。非人捉求天。回转是邪疑。腐败是八邪。佛因提婆达说利养能害八正道。佛为比丘说筏喻。叙昔降魔之事。佛说牧牛渡水愚黯。喻佛度阿阇世王。得无根信。佛说比丘应除世八法。八人不住生死。谓四果四向　九众生居品第四十四。说九众生居。说嚫愿九德。施主三法。信愿不杀。物三法。色香味。受者三法。戒慧定。说恶比丘成九法不成道。一强颜。二耐辱。三贪心。四悭着。五健忘。六邪思。七隐匿。八无返复。九念不舍离。说孔雀九喻。喻比丘九善法。一端正。二清彻。三庠序。四知时。五知节。六知足。七念不分散。八少睡。九少欲。女人九法系缚男子。当念舍之。说诸法之本。谓不着地乃至涅盘。佛看比丘病。勅比丘看病。九人可教。谓四果四向及种性人。佛为满呼王子。显朱利盘特之德。佛为阿难。说善知识。是全梵行。为帝释说众生性行不同　马王品第四十五。婆罗门献女於佛。佛不受。有一比丘欲受。佛为说女人九恶。并说往昔商人堕罗剎国。乘马王度难。佛为舍利目连。说九法不得长大。九法有所成办。佛说比丘应念少欲知足。佛为恶魔。说拘留孙佛时事。明世间四食。段触思识。出世五食。禅愿念解脱喜。佛说比丘应修慈心。如食金刚。佛为舍利弗赞空三昧。佛应尸利掘长者火坑毒食之请。令其见谛　结禁品第四十六。说十事功德结戒。说圣贤所居之处。有十事。说如来成就十力。知五阴四谛因缘生灭。说如来十力四无所畏。说十念谓六念加止观安般身与死也。说比丘亲近国家。有十非法。说国王十非法。十法。比丘亦十非法十法。十法者。持戒敬佛敬法敬僧少欲随戒坐禅闲静事善知识多闻。说十论十义十演。一依食。二名色。三受。四谛。五根。六重。七神止处。八世法。九众生居。十念。劝比丘修十想。一白骨。二青瘀。三胖胀。四食不消。五血。六啖。七无常。八贪食。九死。十不可乐。佛为比丘诃欲想。令重修十想证果　善恶品第四十七。说十恶堕落。十善生天。十念灭度。说十恶果报。说知善恶罪福。名知幻者。警世论比丘。当论十功德论。亦警求四事者。亦警分别国主善恶者。亦警评论波斯匿王者。为罗云施主说平等施法。为均头说十善。除灭邪见。论寿命长短事　十不善品第四十八。广说十不善果报。说七佛略广二戒因缘。说弥勒佛时事。说七佛事。为师子长者说供僧福多。及赞平等行施。说金刚三昧力。不畏水火　牧牛品第四十九。佛说牧牛得失各十一法。比丘得失。亦各十一法。知色。知相。知磨刷。知护。知起烟。知良田茂草。知所爱。知择道行。知渡处。知止足。供奉长老。比丘应成就十一法。戒。定。慧。解脱。解脱知见。根寂。知足。修法。知方便。分别义。不着利。并赞十一苦行。迦叶比丘。因佛十大弟子。并提婆达。各将众游行。因说善恶类从。象舍利弗还俗。重出家证果。为诸人民说十一法。阿罗汉所不习。一舍戒。二不净。三杀生。四盗。五残食。六妄语。七群党。八恶言。九狐疑。十恐惧。十一受余师及受胞胎。又分别五通六通不同。佛为比丘释十二因缘法。并为阿难说其甚深。翅蜜梵志。闻法请佛。施罗梵志。出家证果。佛赞一坐食法。佛说有习行沙门。有誓愿沙门。及说沙门法行。婆罗门法行。叙提婆达出家得神足。造逆堕地狱。悔心蒙授记。及目连问讯始末。佛说慈心十一果报。卧安。觉安。无恶梦。天护。人爱。不毒。不兵。水火盗贼俱不侵。得生梵天　礼三宝品第五十。说礼佛寺十一法。礼法十一法。礼僧十一法。说过去转轮王。以法相继事。勅阿难莫增减所受持法。说四人泥犁报相。说佛知五趣及涅盘因果。说雪山树王长大。人亦当求信戒闻施慧。说淫欲决定障道。说十二部经须知义。不知义者。如捉蛇尾。反被其害。为生漏梵志。说三世劫数无量。辟支佛出为小劫。佛出为大劫。
　　非常品第五十一。说生死中。堕泪多於恒水。流血亦多於恒水。劝修无常想。说音响王求得子成辟支起塔供养事。以证之。说比丘及尼。应除心五弊。断心五结。五弊者。疑佛法僧。犯戒不毁。为生天而修行。五结者。懈怠。眠寐。心乱。根不定。喜在闹。佛说比丘。应精进持戒。胜犯戒众。如王治国。佛说宁长睡。不於觉寤乱思造业。佛说长者。以金诱四子归依三宝。得无量福报。舍利弗为阿那邠邸长者说法。令其生天。佛说四种妇人法。令长者儿妇。改过见道。佛为舍利弗说生死苦。亦说生者宜在豪贵　大爱道般涅盘品第五十二。大爱道等五百比丘尼。及二沙弥尼灭度。佛自供养大爱道。以报养育之恩。婆陀比丘尼忆宿命而笑。因为众尼说之。佛说生死劫长。应生厌患。一作大城芥子喻。一作天衣拂石喻。佛说随时闻法五功德。为师子大将。说师子五功德。为波斯匿王说福田有胜劣。施心宜平等。因波斯匿王杀庶母百子而悔过。为说四苦难免。十恶报剧。应正法治化。莫以非法。佛为王释十梦而王归信。

一心奉请佛说阿罗汉具德经(拜观同上)　　宋中印土沙门法贤译。
　　佛在祇园。说百弟子之德。及说比丘尼优婆塞优婆夷之德。与增壹阿含弟子比丘尼等品同本。

一心奉请佛说四人出现世间经(拜观同上)　　刘宋中天竺沙门求那跋陀罗译。
　　为波斯匿王。说先后丑妙。四人不同。出增壹阿含四意断品。

一心奉请佛说波斯匿王太后崩尘土坌身经(拜观同上)　　西晋沙门释法炬译。
　　说四畏如四山合。无能避。亦名除忧患经。亦出四意断品。

一心奉请须摩提女经。及佛说三摩竭经。佛说给孤长者女得度因缘(拜观同上)　　第一吴月支国优婆塞支谦译。第二吴天竺沙门竺炎律译。第三宋北印度沙门施护译。
　　俱出增壹阿含须陀品。

一心奉请佛说婆罗门避死经(拜观同上)　　后汉安息国沙门安世高译。
　　出增壹阿含增上品。

一心奉请食施获五福报经(拜观同上)　　出东晋录。亦名佛说施色力经。
　　谓命色力安辩也。出增壹阿含善聚品。

一心奉请频婆娑罗王诣佛供养经(拜观同上)　　西晋沙门释法炬译。
　　出增壹阿含等见品。

一心奉请佛说长者子六过出家经(拜观同上)　　刘宋沙门释慧简译。
　　出增壹阿含邪聚品。

一心奉请佛说央崛魔经。及佛说央崛经(拜观同上)　　西晋月支国沙门竺法护译。二本同。
　　出增壹阿含力品。

一心奉请佛说力士移山经。及佛说四未曾有法经(拜观同上)　　竺法护译。二本同。
　　出阿含八难品。后一译兼说阿难同轮王四法。

一心奉请佛说舍利弗目犍连游四衢经(拜观同上)　　后汉康居国沙门康孟详译。
　　众声喧闹。佛不许见。因诸天请。佛召见之。出增壹阿含马王品。

一心奉请七佛父母姓字经(拜观同上)　　曹魏失译人名。
　　出增壹阿含十不善品。

一心奉请佛说放牛经。及缘起经(拜观同上)　　姚秦天竺沙门鸠摩罗什译。第二唐大慈恩寺沙门释玄奘译。
　　出增壹阿含放牛品。以放牛十一法。喻比丘十一法也。后一经亦出放牛品。释十二缘起义。

一心奉请佛说十一想思念如来经(拜观同上)　　刘宋中天竺沙门求那跋陀罗译。
　　共二经。初明十一想。次明十一果报。出增壹阿含礼三宝品。

一心奉请佛说四泥犁经(拜观同上)　　东晋西域沙门竺昙无兰译。
　　说提舍瞿波离等四人苦果。及述其因。亦出礼三宝品。

一心奉请阿那邠邸化七子经(拜观同上)　　后汉安息国沙门安世高译。
　　出增壹阿含非常品。

一心奉请玉耶女经。及玉耶经。河遬达经(拜观同上)　　西晋录失译人名。第二东晋西域沙门竺昙无兰译。第三刘宋中天竺沙门求那跋陀罗译。
　　给孤长者儿妇。不行妇礼。长者请佛。为说女人十恶。又说五善三恶之法。分别七种妇之差别。乃悔过求受十戒。戒杀盗淫妄酒。及恶骂绮语嫉妒瞋恚邪信。出非常品。
　　后二并同上宋译兼有子报父母恩法。

一心奉请佛说大爱道般涅盘经(拜观同上)　　西晋河内沙门白法祖译。
　　连下共四经。皆出大爱道般涅盘品。

一心奉请佛母般泥洹经(拜观同上)　　刘宋沙门释慧简译。
　　后附佛般泥洹后变记半纸。次第说十百年事。

一心奉请舍卫国王梦见十事经。及佛说国王不黎先尼十梦经(拜观同上)
　　失译人名。附西晋录。第二东晋西域沙门竺昙无兰译。

一心奉请中阿含经(拜观同上)　　东晋罽宾国沙门瞿昙僧伽提婆译。
　　七法品第一　一善法经。谓知法知义知时知节知己知众知人　二昼度树经。以天树从叶萎至华敷。喻比丘从舍家至证四果　三城喻经。以王舍城七事具足。四食丰饶。喻比丘七财具足。四禅成就。七财。信惭愧进闻念慧　四水喻经。以常卧水中乃至住岸等四人。喻常作恶乃至成四果者　五木积喻经。宁抱火木。不抱女人。宁断骨髓。不以破戒身受按摩。宁截髀。不以破戒身受礼敬。宁鍱烙身。不以破戒身受衣服。宁吞铁丸。不以破戒食人信施。宁卧铁床。不以破戒身受卧具。宁倒入釜中。不以破戒入温室　六善人往来经。七种那含喻　七世间福经。施房床座衣等。为世间七种福。闻佛名及弟子极喜。乃至受戒。为出世七种福　八七日经。以劫尽七日并出而观无常　九七车经。满慈子。为舍梨子。说波斯匿七车速行之喻。喻净戒。心净。见净。疑盖净。道非道知见净。道净知见净。道迹断智净。展转施设无余涅盘　十漏尽经。谓有漏。或从见断。或从护断。或从离断。或从用断。或从忍断。或从除断。或从思惟断。
　　业相应品第二　一盐喻经。不修身戒心智者。作不善业。必招地狱之报。能修身戒心智者。设有不善业。受轻报。如一两盐。投少水中。则不可饮。投恒水中。则不觉盐。又作夺羊负债二喻　二和破经。佛为破和外道。说无明尽者。不受后有。及说六善住处。谓眼见色不喜不忧等　三度经。破外道宿命尊佑无因缘三种论。显正教六处法。六界法　四罗云经。倾水覆盆。戒罗云莫妄语。又说象护鼻喻。人照镜喻　五思经。说故作十恶。必受恶报。若不故作。则不定受。及劝修四无量心　六伽蓝经。为伽蓝国众人。说戒十恶。修慈悲喜舍。得四安稳住处　七伽弥尼经。为伽弥尼天子。说黑白果报。如石如油。一沈一浮　八师子经。为师子大臣。说宗本不可作可作等义　九尼犍经。为比丘说破尼揵义。尼犍五可憎恶。如来得五称誉　十波罗牢经。为波罗牢说知幻非即幻。及说现法不定受报。并四无量心远离法。定疑断疑惑。
　　舍梨子相应品第三　一等心经。舍梨子为诸比丘。分别内结外结。等心天以此白佛。佛於众中赞之　二成就戒经。舍梨子说成就戒定慧者。现法证灭定。设不究竟。生意生天中。必知灭定。乌陀夷非之。如是至三。次於佛前。亦三说三非。佛乃诃乌陀夷。并诃阿难。次因白净尊者。说五法可爱敬尊重。勅诸比丘。尊重舍梨子　三智经。舍梨子答黑齿比丘之问。黑齿白佛。佛设种种问。舍梨子一一善答。佛赞许之　四师子吼经。有一梵行。於佛前诬舍梨子轻慢之。佛召舍梨子故问虚实。舍梨子说截角牛。截手旃陀罗。地水火风。埽帚晡旃尼。破膏瓶。死尸系等喻。明无此事。彼比丘乃求悔过。佛勅舍梨子受之　五水喻经。舍梨子说五阴恼法。谓於身口意净不净等。皆莫生恼。四喻於水。一喻旷野病人　六瞿尼师经。瞿尼师比丘。在无事室。调笑憍扰。舍梨子乃於众中说无事比丘当学敬重。不调笑。不憍傲。护根知足。精进。正念智。知时知善坐。论律阿毗昙。论息解脱。论漏尽智通。人间比丘亦然　七梵志陀然经。舍梨为知友陀然说法。令信佛。次又为其量时。说四无量心　八教化病经。舍梨子为给孤长者说法。令病得愈。长者自说造园因缘　九大拘絺那经。舍梨子问比丘成就见得正见入正法。拘絺那答之。知不善不善根。知善善根。知食集灭道。知漏集灭道。知苦集灭道。乃至从老死。一一说至无明。若无明已尽明已生。无所复作　十象迹喻经。一切善法。皆四圣谛所摄。如诸迹中。象迹第一。因广说内外四大观　十一分别圣谛品。佛赞舍梨子善能说法已。入於静室。舍梨即为大众广述四谛义。
　　未曾有法品第四　一未曾有经。阿难述佛种种未曾有事。佛教令更受持如来知生住灭智　二侍者经。目连劝阿难侍佛。阿难乞三愿。佛赞其种种未曾有法　三薄拘罗经。因一异学问薄拘罗八十年来行欲事否。薄拘罗为说种种未曾有知足之行　四阿修罗经。阿修罗说大海八未曾有法。佛亦为说佛法中八未曾有法　五地动经。说三因缘地动。及说如来於天人中说法。不可思议　六瞻波经。目连牵犯戒比丘去。佛为目连重说八重海喻　七郁伽长者经上。郁伽大醉。见佛得醒。闻法证果。以妻施人。佛赞其八未曾有法　八郁伽长者经下。长者恒设大施。海中没失大船。众比丘令阿难辞其施会。郁伽但愿如转轮王希求出家　九手长者经上。以四摄摄众修四无量心。天赞之而不喜。佛叹其八未曾有法　十手长者经下。佛又赞其八未曾有法。谓少欲信惭愧进念定慧。
　　习相应品第五　一何义经。阿难问持戒为何义。佛言。令不悔义。如是展转问。欢悦得喜得止得乐得定见知如实得厌无欲。即得解脱淫怒痴　二不思经。持戒即得不悔。不须思量　三念经。谓多忘无正智。便害正念正智。害护诸根护戒。乃至害涅盘　四惭愧经上。明有惭愧。便习爱恭敬。便有信有正思惟正念正智。护根护戒。乃至涅盘　五惭愧经下。舍利子复说坏树皮喻　六戒经上。明犯戒便害不悔等　七戒经下。舍梨子复说害树根喻　九恭敬经上。明恭敬能具威仪。具学法。具戒身定慧等。乃至涅盘　九恭敬经下。明恭敬能展转护根。乃至无欲涅盘　十本际经。谓无明为爱习。五盖为无明习。三恶行为五盖习。不护根为恶行习。不正念智为不护根习。不正思惟为不正念智习。不信为不正思惟习。闻恶法为不信习。近恶知识为闻恶法习。恶人为近恶知识习。七觉为明脱习。四念处为七觉习。三妙行为念处习。护根为妙行习。乃至正念智。正思惟。正信。闻法。近善知识。善人。展转为习　十一食经上。食与习同。而说大海以大河为食。乃至雨为食喻　十二食经下。法同喻稍略　十三尽智经。谓尽智以解脱为习。乃至不悔以护戒为习。护戒又以护根为习。如是正念智。正思惟。正信。观法忍。玩诵法。受持法。观法义。耳界闻善法。往诣奉事善知识。展转为习　十四涅盘经。明涅盘以解脱为习。乃至正信以苦为习。苦以无明为习。徧观十二因缘而得涅盘　十五弥酰经。弥酰侍佛。辞佛住静处求断。反起欲恚害三害念。乃归佛所。佛为说心解脱未熟。欲令熟者。有五习法。一与善知识俱。二护戒威仪。三说圣法。四精进断恶修善。五观兴衰法。又修四法。恶露断欲。慈断恚。出入息断乱。无常断慢。而皆以与善知识俱。乃得成后四事及四法　十六即为比丘说经。重说上义也。
　　王相应品第六　一七宝经。七觉如轮王宝　二三十二相经　三四洲经。说顶生王不知足而死之事　四牛粪喻经。佛以手爪抄少牛粪而告比丘。不见有少色不变常住而一向乐也。觉想行识。亦复如是　五频[鞥-合+(白-日+田)]娑罗王迎佛经。为说无常等法。令证果　六[鞥-合+(白-日+田)]婆丽陵耆经。说迦叶佛时难提波罗陶师。劝优多罗童子见佛出家事　七天使经。说阎王以生老病死治罪五种事诘责罪人。名为五天使者。及说地狱众苦　八乌鸟喻经。说比丘莫如獭究暮鹫食吐鸟豺乌。当如猩狸　九说本经。阿那律说过去因。佛更为说未来弥勒佛事　十大天奈林经。说往古大天轮王。发白出家。教子孙亦如是出家。凡八万四千世。最后王名弥尼。广行戒善　十一大善见王经。说往古王於拘尸城修四无量。六返舍身。今如来入灭为第七　十二三十喻经。戒德为严饰具。乃至心解脱为珠宝　十三转轮王经。说增减劫。由善恶业。戒诸比丘。应如螺转轮王。谓念处为自境界。如意足为寿。戒为色。禅为乐。无漏为力。能降伏魔　十四蜱肆经。鸠摩罗迦叶。以种种喻。断蜱肆王无后世见。又以种种喻。令舍见。舍欲恚怖痴。乃受三归。行布施。但不至心。仅生丛树林空宫殿中。
　　长寿王品第七　一长寿王本起经。为斗诤比丘。说长寿王及长生太子事。比丘不改过。佛以神足至阿那律等三人住处。见其习无事而赞之。并为修天眼法　二天品经。佛为比丘说自己修行得光明事。凡八事。谓见形色说乃至曾生此天等　三八念经。阿那律陀作是七念。道从无欲。非有欲得。及知足远离精勤正念定意智慧。一一对。明佛知其所念。便往赞之。并为说道。从不戏乐不戏行不戏得。非从戏乐戏行戏得。是名八大人念　四净不动道经。说三种净不动道。三种净无所有处道。一净无想道。及说涅盘圣解脱　五郁伽支罗经。为一比丘略说法要。谓四念处应与三定四共俱禅并修。亦修四无量心。必得果证　六娑鸡帝三族姓子经。为阿那律等。三年少说离欲法。乃至说授四辈生处记义　七梵天请佛经。佛知梵天邪见无常计常往为说法。并诃魔说。令梵天得正见　八有胜天经。仙余财主。请阿那律饭。问大心无量心义。阿那律为分别之。并说光天净天徧净光差别因果　九迦絺那经。八百比丘并世尊。共为阿那律作衣。佛勅阿那律为众说法。从信心出家。持戒护根除盖得禅。乃至证六通三明。是名迦絺那法　十念身经。为诸比丘广说念身法。成就十八功德　十一支离弥梨经。拘絺罗诃质多罗象子比丘。不恭敬。不善观。并为其亲友比丘。说种种退失法喻。於后象子。果舍戒还俗　十二长老上尊睡眠经。因目连昼眠。佛为说除睡法。并说究竟梵行法　十三无刺经。因诸比丘知声为定刺。佛为更说犯为戒刺。严饰为护根刺。乃至欲恚痴三刺。唯阿罗诃离之　十四真人经。佛为比丘说恃善法者。为不真人法。不自贵贱他。为真人法　十五说处经。教阿难训诲年少比丘说处。谓应说五盛阴。内六处。外六处。六识身。更乐觉想思爱。六界。缘起。念处。正断。如意。四禅。四想。四无量。四无想。四无色。四圣种。四果。五熟解脱想。五解脱处。五根。五力。五出要戒。七财七觉八正。又说顶法。及顶退法。
　　秽品第八　一秽经。舍梨子分别内有秽外无秽。各有二种。不知如真者。皆最下贱。知如真者。皆最胜。为胜买铜盘喻。又说盛粪盛食喻　二求法经。佛说比丘宜求法。莫求饮食。又说上中下弟子随师。不随师功过。舍梨子因即广明三可毁三可称法。及说中道断欲断贪等。又有中道。谓八圣道　三比丘请经。目连说比丘应请诸尊教我。诃我。莫难於我。及说成就戾语法。及善语法者。过失功德。并说照镜之喻　四知法经。周那说比丘知法不知法者。犹贪称富。及富称贫　五周那问见经。佛为周那说渐损法。发心法。对法。升上法。涅盘法　六青白莲华喻经。佛说有法从身灭。有法从口灭。有法但从慧见灭。谓能修身戒心智。如莲。水生水长而不着水　七水净梵志经。佛因水净梵志。告诸比丘。有二十一秽污於心者。必至地狱。谓邪见。非法欲。恶贪。邪法。贪。恚。睡眠。掉悔。疑惑。瞋缠。不语。结。悭。嫉。欺诳。谀谄。无惭。慢。大慢。憍傲。放逸。若不污心。必至善处。为梵志说净洗。以善法偈令梵志悟　八黑比丘经。因黑比丘喜斗诤。佛说不可爱及可爱法。亦说恶马良马喻　九住法经。佛说比丘。於善法有退有住有增。须自观知善不善法。求断求增。如救头然　十无经。舍梨子说净法衰退。及转增之由。又说断恶修善。如救头然之喻。
　　因品第九　一大因经。佛为阿难。广明缘起甚深。又明七识住及二处。於此知如真者。名慧解脱。兼修八解脱者。名俱解脱　二念处经。说三世诸佛。皆断五盖。住四念处。修七觉支而证道。因广明四念处观　三苦阴经上。因异学亦言。知断欲断色断觉。比丘以此白佛。佛为分别欲味欲患欲出要。色觉亦尔　四苦阴经下。释摩诃男。生染恚痴法。佛为说欲味欲患。若知如真。不为所覆。便得无上息　五增上心经。比丘欲得增上心者。当数数念於五相。一念相善相应。二观念恶患。三不念念。四以思得渐减念。五以心修心。受持降伏　六念经。分别诸念作二分。欲恚害念作一分。无欲恚害念作一分。若生欲恚害念。须不受。断除吐。若生无欲恚害念。须速修习广布。次应治内心。常住在内。止息一意得定。向法。次法。乃至证四禅。断诸漏　七师子吼经。谓断一切受。知欲受戒受见受我受以无明为本。无明尽者。不复更受此四受。尊信此师。信此法。具戒德。敬同学。乃堪师子吼曰。此有第一第二三四沙门。此外更无沙门梵志　八优昙婆罗经。实诣居士。诣异学园。异学欲以一论灭瞿昙。如弄空瓶。佛至其园。为说苦行秽不秽法。总名不了。亦说正解脱法。异学屈服。但以魔力所持而不发心　九愿经。因一比丘心愿。佛与慰劳共语说法。得具足戒而不废禅。成就观行於空静处。佛乃广述比丘所应愿事　十想经。谓若计地是神。便不知地。不知地即是神。彼便知地。乃至一切悉皆如是。
　　林品第十　一林经上。料简四种所住林。或不得正念等。虽有四事。不应住。或可得正念等。虽乏四事。不应去。或二俱不得。应夜半而去。莫与彼别。或二俱得。应尽命住　二林经下。四料简与上同。此约得沙门义说　三自观心经上。料简止观得不得有四句。不得者方便令得。得者当求漏尽　四自观心经下。观瞋恚乃至恶慧等。多少有无。有恶须断。有善须求漏尽　五达梵行经。知漏。知漏因。知报。知胜如。知尽。知灭道。如是觉想欲业苦。一一知因。乃至知道。是谓达梵行。能尽一切苦　六阿奴波经。记提和达多入地狱。并为阿难说大人根智。善知六种人　七诸法本经。欲为诸法本。更乐为和。觉为来。思想为有。念为上主。定为前。慧为上解脱为真涅盘为诸法讫　八优陀罗经。说优陀罗不知痈本。虽生非非想处。还堕狸中。比丘应知身为痈。爱为痈本。六更触处为一切漏　九密丸喻经。先为执杖释。说宗本法。执杖不是不非而去。次为比丘略说。即入室坐。诸比丘转问大迦旃延。然后白佛印可　十瞿昙弥经。大爱道三请出家。佛三止之。因阿难为请。乃制八尊师法。后又请求年少比丘。敬礼老尼。佛为说减正法事。
　　大品第十一　一柔软经。佛说在家时受用。但为老病死而出家　二龙象经。佛说唯佛为大龙。乌陀夷因作颂赞　三说处经。比丘有三说处。为二世有。又以二种四处观人。知可共说不可共说　四说无常经。谓观五阴无常。得证果　五请请经。佛因说戒时。唱言我是后边身。汝等真法子。身口意清净。无枝亦无叶。舍梨子因作颂赞　六瞻波经。说戒时。有犯戒者。佛默不说。目连牵犯戒者出。佛种种诃犯戒之罪　七沙门二十亿经。二十亿比丘。精进而不证果。心生退悔。佛为说弹琴喻。遂尽诸漏。向佛现说所证之义　八八难经。谓学道有八难。唯有一不难　九贫穷经。以无善法财。喻贫穷。以恶行喻举贷。以覆藏喻长息。以梵行所知为责索。以频生三恶念为数往求索。以堕恶道喻被收缚　十行欲经。为给孤居士。说十种行欲人。非法三。法非法三。如法四　十一福田经。为给孤居士。说二种福田。谓十八学人。九无学人　十二优婆塞经。佛说优婆塞善护五戒及念佛法僧戒。必得证果　十三怨家经。谓瞋恚是怨家。妨人七事。一妨好色。二妨安眠。三妨得利。四妨友朋。五妨名称。六妨大富。七妨生善处　十四教昙弥经。昙弥骂责比丘。比丘皆去。诸优婆塞乃逐昙弥。佛为昙弥说树神喻。教彼住沙门法　十五降魔经。魔入目连腹中。目连唤出。为说昔日波旬扰佛弟子。受大苦报。汝即我甥事。魔乃怖而降伏　十六赖咤和罗经。赖咤和罗居士子。闻佛说法。发心出家。父母不许。卧地不食。许已方起。卧地证果。后还父家。不被财色所动。为父母说法。次为拘牢婆王。说信如来所说四事故出家。一此世无可依恃。二必趋老。三必无常。四无厌足　十七优婆离经。苦行尼犍。与佛论议。立身罚最重。佛立意业最重。优婆离居士。从尼犍处。欲来难佛。反受佛化。证果断邪。不听尼犍入门　十八释问经。天王先遣五结乐子以琴歌见佛。次来问法。佛为说因思有念。因念有欲。因欲有爱不爱。因爱不爱有悭嫉结。生大苦阴。及说八正道护六根等。天王证初果。发愿来生出家　十九善生经。善生居士。奉父遗命。敬礼六方。佛为说离四恶业。四恶行。六非道。四似亲。应知四善亲及内法六方。谓东为父母。南为师尊。西为妻子。北为婢使。下为友臣。上为沙门梵志　二十商人求财经。先说往古商人。入海堕罗剎国。乃至乘天马时。若稍念男女情爱。即便堕落。次正说比丘若计根尘阴界是我者。必皆被害　二十一世间经。明如来知苦断集。证灭修道。自觉觉他。从成道至涅盘。所说皆实　二十二福经。明住昔七年行慈福报。劝人修福　二十三息止道经。谓初学比丘。常应念骨相。青相。腐相。食相。骨锁相。除欲恚病　二十四至边经。谓欲尽苦。甘行乞食。而复不修沙门法行。如墨浣墨。如血除血。从冥入冥　二十五喻经。谓无量善法。以不放逸为本。如地。如波水。栴檀。青莲。须摩。象迹。师王。乃至如如来等。
　　梵志品第十二　一雨势经。未生怨遣雨势大臣。问佛跋耆国事。佛为说彼国行七不衰法。必当得胜。大臣去后。佛为比丘说七种七不衰及六慰劳法　二伤歌罗经。摩纳言齐行有无量福迹。道行唯一福迹。阿难三问而屈服之。佛为说三轮示现法。摩纳归信　三算数目犍连经。此梵志以堂及算法为喻。问佛法中。次第。佛为分别说之。次问何缘有得究竟有不得究竟。佛为说问路喻　四瞿默目犍连经。佛涅盘后。阿难往此田作人所。彼问可有比丘与佛等者。适遇雨势大臣来到。重复问之。阿难答以无有此人。次说有法可依。及有十德可敬。诃贪。赞四禅。雨势去。又答三种解脱。无有胜如　五象迹喻经。异学卑卢。为生闻梵志。说象迹喻。以赞於佛。生闻见佛。佛为具足说此法喻。谓从出家护根除盖成四禅证无漏。方为极大象迹　六闻德经。为生闻说。传闻诵习差别功德。谓从舍家乃至证灭　七何苦经。答生闻所问在家出家苦乐之事。及饶益天人法。观善恶知识。如黑白月　八何欲经。生闻梵志。问剎利居士。妇人偷劫梵志沙门。各何欲何行何立何依何讫。佛一一答之　九郁瘦歌罗经。此梵志向佛说四种奉事。及四种自有财物。佛展转破之。谓如强与他肉而取其直。次正作虚空慈心洗浴取火等喻。明四姓平等　十阿摄和经。诸梵志自恃其种独净。遣阿摄和与佛辩。佛亦为说虚空乃至取火等喻。又说父母驴马等喻以屈之　十一鹦鹉经。佛为此摩纳分别在家出家事。摩纳述梵志所施设五法功德。佛折以现知现觉义。彼则瞋恚。佛为说五法障碍。谓欲。恚。身见。戒取。疑。及说诸法从心起　十三须闲提经。此异学见佛卧室而起敬。闻佛名而毁訾。见佛说离欲法喻。而出家证果　十三婆罗婆堂经。婆私咤及婆罗婆二人皆梵志种出家。被诸梵志诃责。佛为说劫初渐立四姓事。及说善恶业报无差别　十四须达多经。为此居士说施心差别。非关粗妙之物。次较胜田。从凡夫四人支佛如来。不如作四方僧房。又不若受归戒修慈心。及作无常观　十五梵波罗延经。佛答今之梵志。久已越梵志法。无复学者　十六黄芦园经。佛在园中。有百二十岁老梵志。来责佛不敬一切。佛言。若如来起迎请坐者。彼人必当头破七分。梵志又诃佛无味无怖不入胎。佛言於五欲无味无怖。证四禅三明。故不入胎。梵志乃终身自归　十七头那经。为头那说五种梵志法。如梵。如天。越界。不越界。旃陀罗　十八阿伽罗诃经。此梵志问。梵志经典如何依住。佛言依於人住。展转问人。稻麦地水风空日月四王乃至大梵。忍辱温良。忍辱温良。又依涅盘。涅盘无依　十九阿兰那经。诸比丘共论人命极少。宜力行善。佛赞印之。并说昔时阿兰那梵志出家。说无常法。利益无量。即佛往因也　二十梵摩经。梵志梵摩。先遣摩纳优多罗观佛三十二相及观威仪。优多罗发心出家。次复梵摩自来见佛□观诸相。信心归依证那含果。
　　根本分别品第十三　一分别六界经。佛於陶师屋中。为弗迦罗娑利比丘。说六界聚。六触处。十八意行。四住处法　二分别六处经。为比丘说六处六更乐。十八意行等。断彼成就。是无量说法。内三意止。调御一切方法　三分别观法经。佛略说如是观。心洒散。不住内。不受而恐怖。如是观。心不洒散。住内。不受不恐怖。说已入室。众请迦旃延说。谓根着尘。则心洒散。着四禅八定。则不住内。不离五阴则恐怖。反是便不洒散等　四温泉林夫经。天劝三弥提尊者。受持跋地罗帝偈。尊者问佛。佛说偈曰。慎莫念过去。亦勿愿未来。现在所有法。念无有坚强。如是行精进。昼夜无懈怠　五释中禅室尊经。天问卢夷强耆尊者。尊者问佛。佛说偈释义　六阿难说经。阿难以偈及义。为比丘说。佛印之　七意行经。佛说八定。八天处等。说灭定为最胜　八狗楼瘦无诤经。佛为比丘。分别诤无诤法　九鹦鹉经。鹦鹉摩纳父。转身为白狗。见佛而吠。佛言。汝不应尔。谓汝从护至吠。狗瞋极卧地。鹦鹉怒而见佛。佛为说其成验。再来见佛。佛为说业报差别之法　十分别大业经。异学与三弥提论三业义。周那与阿难。以此问佛。佛诃其不善分别。次正说三报受时差别。及临终业恶念不同。虽天眼。不宜执一非余。唯佛知其所以然耳。遂说果喻。
　　心品第十四　一心经。有一比丘问。谁将世间去。谁为染着。谁起自在。佛言。一切唯心。多闻圣弟子。不随心而心随多闻。问多闻义。智慧黠慧广慧义。佛言。顺梵行为多闻。知四谛为智慧。能利人为广慧　二净弥经。净弥为王子说梵行得果。有愿无愿亦有无非有无。佛说[谷-禾+牛]角及乳。称水及酪。压沙及麻。取火母乾湿。四喻　三受法经上。现未苦乐四料简。纵欲。制烦恼。欢喜修行。外道苦行　四受法经下。以苦乐心修十善恶。成四料简　五行禅经。衰盛知不知。成四料简　六说经。八定皆有退住进及漏尽　七猎师经。以四种鹿群。喻沙门梵志。三不退魔境。一能脱之。谓修四禅四无量。四空断漏　八五支物主经。此物主。先诣异学文祁子处。文祁子立四事为第一义。谓身在作恶。口不恶言。不行邪命。不念恶念。物主以此白佛。佛言。此则婴孩皆第一义。若多闻圣弟子。应知善戒不善戒。善念不善念。何由生。何由灭。知已。具足人正道。乃至正解脱。正智。是名第一义质直沙门　九瞿昙弥经。大爱道以金缕衣供佛。佛令施比丘众。三劝不从。佛为阿难说。七施众。十四私施。得大福。并施受净不净四料简　十多界经。阿难作是思惟。一切恐怖及灾患等。皆从愚痴生。不从智慧。佛为广申明之。次问云何名愚痴。云何名智慧。佛言。不知界处因缘是处非处为愚。知者为智。界者。眼等十八。地等六。欲无欲等六。乐苦忧喜舍无明亦为六。觉想行识为四。欲色无色三。色无色灭三。过现未三。妙不妙中三。善恶无记三。学无学俱非三。漏无漏二。为无为二。共二十二界。处者十二处。因缘者十二缘生。是处非处者。若因若果。
　　双品第十五　一马邑经上。说沙门法。须身行清净口意行清净。命行清净。守护诸根。正知出入。断五盖。成四禅。趋漏尽　二马邑经下。谓应息贪伺恚伺。乃至邪见。成就四无量心。乃至漏尽　三牛角娑罗林经上。舍梨与阿难等。各说发起此林之法。佛皆赞之。并说不起趺坐。乃至漏尽。是名发起此林　四牛角娑罗林经下。阿那律等三人。在此林中。佛往问之。各言安隐。并说上人之法。佛赞叹之。长鬼天等。展转赞叹。乃达梵天　五求解经。佛说求解於如来。正知如来法　六说智经。为比丘说。与梵行成立人问答法　七阿夷那经。因异学阿夷那为比丘略说。知法非法。义非义。令学如法如义。诸比丘请阿难广释。谓邪见乃至邪智为非法。因此生不善恶法为非义。正见等为法。所生善法为义　八圣道经。正定为一道。有习有助有具共七支。正见最在前。并正解脱正智为十支　九小空经。不念人想。不念村想。不念无事想。乃至不住无想心定　十大空经。因大比丘集加罗差摩精舍。佛为阿难说远离法。及修内空外空内外空不移动法。又说正知法赞不放逸法。分别烦师烦弟子烦梵行法。又诫弟子不恭敬顺行者。名行怨事。反是为慈。
　　后大品第十六　一迦楼乌陀夷经。乌陀夷念世尊深恩。赞断过中食。佛印可。以此为小事者为痴蝇　二半梨破群那经。此比丘与比丘尼数共集会。护过瞋诤。佛呼而诲之。言以信出家。应修无欲如调马治林。於时非时。等皆习慈悲喜舍。如地不可坏。恒河不可沸。虚空不可画。治皮无瓦声。应常念利刀锯喻。所游皆安。堪证无学　三跋陀和利经。佛赞一坐食法。跋陀和利。固辞不堪。夏三月竟复往见佛。佛种种诃之。为说出要。又答苦治不苦治问。说清净马喻　四阿湿具经。此比丘与弗那婆修二人不遵佛戒。过中暮食。佛呼而责之。为说苦乐觉及修不修义　五周那经。周那述尼犍诤事於阿难。阿难问佛。佛为说六诤本。七灭法。六慰劳　六优波离经。答问七灭诤等如法不如法事　七调御地经。王童子不信阿夷那和提所说法。阿夷那和提白佛。佛为说山下不见园林喻。及说调野象喻　八痴慧地经。说痴慧各三相。谓思说作也。各受现法三苦乐。恶名治罚恶死为三苦。善名无罪善死为三乐。又有地狱天宫果报　九阿梨咤经。阿梨咤说欲不障道。比丘谏。不改。佛责之。谓法尚应舍。况执非法　十嗏帝经。嗏帝执此识往生不更异。佛责之。因细明十二因缘生灭。
　　脯利多品第十七　一持斋经。为毗舍法说放牛尼犍斋无福。应持圣八支斋。更修五念。念佛如沐首。念法如浴身。念佛如浣衣。念戒如磨镜。念天如炼金　二脯利多经。为此居士说八支断俗事。杀盗淫妄贪恚嫉恼慢。更有八喻言欲之过。离欲得禅。尽漏作证。居士悟道　三罗摩经。於此梵志家。说圣求非圣求。说未成道时。先习二定。次坐树下。得正觉度五比丘事　四五下分结经。说依道依迹断结。如入林求实。亦如河度山水　五心秽经。说比丘须拔心中五秽。谓疑佛。疑法。疑戒。疑教。疑梵行者。又须解身中五缚。谓身缚欲缚。说缚聚会缚。升进缚。次应修五法。谓四如意足。及堪任　六箭毛经上。此异学说瞿昙有五法。令弟子不离。粗衣粗食少食粗卧具。晏坐。佛言。不以此。别有五法。谓无上戒。无上慧。无上知见。及四谛宿命漏尽　七箭毛经下。为此异学。说天眼宿命通事。彼说邪师所说上色。佛展转以萤火星月日天光等破之。及为说四禅道迹　八[鞥-合+(白-日+田)]摩那修经。亦为此异学破上色邪见。又为说置前事后事。但令正直随化必知正法。异学悟道出家　九法乐比丘尼经。毗舍法问。尼答。佛印之　十大拘絺罗经。舍利弗问。此尊者答。
　　例品第十八　一一切智经。佛为波斯匿王说四姓胜如义。阿难与大将论遣退天义。年少与大将互推谬说义。王因多事。赞佛而去　二法庄严经。波斯匿信佛种种法而称述之。王去。佛令比丘受持其说　三[鞥-合+(白-日+田)]诃提经。波斯匿以佛身行问於阿难。阿难具答行不行义。王喜。以衣布施。阿难白佛。佛印可　四第一得经。佛言。一切变易有异法。从人王乃至十一切处多闻圣弟子。总不欲之。况下贱法。唯应广布八正道耳　五爱生经。梵志儿死。愁忧。佛言爱生苦。梵志不悟。匿王告末利夫人。夫人同佛说。王遣人问。佛广说。王乃自归　六八城经。阿难为此居士说十二禅。居士施房及食　七阿那律经上。尊者说四禅及漏尽。为贤死贤命终　八阿那律经下。又说见质直。得圣戒。修念处四无量四空定得漏尽。为不烦热死。不烦热命终　九见经。阿难为异学说如来不一向说有常无常等　十箭喻经。童子欲如来说世一向有常等。佛诃责之。说拔毒箭喻　十一例经。佛说欲断无明别知无明乃至老死者。应修念处正勤如意四禅。根力觉道。十一切处。十无学法。

一心奉请佛说七知经(拜观同上)　　吴月支国优婆塞支谦译。
　　即知法知义等。中阿含善法经同本。

一心奉请佛说园生树经(拜观同上)　　宋北印度沙门施护译。
　　中阿含昼树度经同本。

一心奉请佛说咸水喻经(拜观同上)　　失译人名。附西晋录。
　　即中阿含七水喻经。
  </div>
  <div class="pagination">
   <a href="法界圣凡水陆大斋法轮宝忏_page21.html">
    上一页
   </a>
   <span>
    ...
   </span>
   <a href="法界圣凡水陆大斋法轮宝忏_page17.html">
    17
   </a>
   <a href="法界圣凡水陆大斋法轮宝忏_page18.html">
    18
   </a>
   <a href="法界圣凡水陆大斋法轮宝忏_page19.html">
    19
   </a>
   <a href="法界圣凡水陆大斋法轮宝忏_page20.html">
    20
   </a>
   <a href="法界圣凡水陆大斋法轮宝忏_page21.html">
    21
   </a>
   <span class="current-page">
    22
   </span>
   <a href="法界圣凡水陆大斋法轮宝忏_page23.html">
    23
   </a>
   <a href="法界圣凡水陆大斋法轮宝忏_page24.html">
    24
   </a>
   <a href="法界圣凡水陆大斋法轮宝忏_page25.html">
    25
   </a>
   <a href="法界圣凡水陆大斋法轮宝忏_page26.html">
    26
   </a>
   <a href="法界圣凡水陆大斋法轮宝忏_page27.html">
    27
   </a>
   <span>
    ...
   </span>
   <a href="法界圣凡水陆大斋法轮宝忏_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
