<!DOCTYPE html>
<html>
 <head>
  <meta charset="utf-8"/>
  <title>
   华严经海印道场忏仪 - 第 56 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经海印道场忏仪 - 第 56 页/共 56 页
  </h1>
  <div class="content">
   愿弟子普及四恩三有法界众生。从今已去。住第一义谛。修佛净业正因。孝养父母。奉侍师长。慈心不杀。修十善业。受持三归。具足众戒。不犯威仪。发菩提心。深信因果。读诵大乘。劝净行者。念佛念法念僧。念戒念施念第一义天。以至诚心深心回向发愿心。称佛名号。赞佛名号。赞佛光明。观佛依正十六妙境。念佛本起四十八愿。筹量三辈。深入五门。随顺三种菩提门。信受十方诸佛教。或以散心定心。惟愿阿弥陀佛。法力宜加神通显益。令我等凝神觉路。暗蹈大方。进止威仪。不离见佛。如执明镜自见面像。及於梦中。常见彼国众妙乐事。安慰我心。令生增进。哀愍覆护。法种增长。承佛威神。远离魔事。又复无量劫来业惑尘劳。皆为梵行。善根功德。同入大因积集诸缘尽用回向临命终时无诸障难。七日已前。预知时至身无痛苦心不颠倒。身心安乐。如入禅定。遇善知识。教存十念。阿弥陀佛。与诸圣众。现在其前。放大光明。授手迎接。自见其身。乘金刚台。随从佛后。如弹指顷。往生彼国已。见佛色身众相具足。见诸菩萨色相具足。光明宝林。演说妙法。闻已即悟无生法忍。身真金色。等无差别。三十二相。六通自在。具大辩才。演一切智。那罗延身。寿命无量。供养如意。妙服自然。不闻恶名。不着身见。诸上善人俱会一处。住正定聚。永不退还。究竟至於一生补处。受用清净大乘法乐。昼夜六时。供养阿弥陀佛。每日清旦。奉事十方如来闻法授记。得陀罗尼。化身自在。周遍十方。无佛国中成等正觉。极重苦处。游戏神通。随众生心。应所知量。对现色相。昼夜说法。无有休息。於念念中。令不可说。不可说众生。发菩提心。於念念中。令不可说不可说众生。住普贤行。福德资粮。悉得圆满。同成无上正等菩提。各各庄严净土。各各摄化众生。如阿弥陀佛。等无有异。惟愿阿弥陀佛慈悲证盟。
　　惟愿求生净土中　　无诸疾病常安乐　　所忏罪业尽消灭　　所发誓愿皆圆满　　常发求生极乐愿　　所修求生极乐行　　乃至一华诸行愿　　我及众生皆圆满　　愿生九品莲台者　　常修十六妙观行　　乃至三种净业行　　我及众生愿圆满　　所发四十八种愿　　所修二百十亿行　　乃至十念诸行愿　　我及众生皆圆满　　愿我临欲命终时　　尽除一切诸障碍　　面见彼佛阿弥陀　　即得往生安乐利　　我既往生彼国已　　现前成就此大愿　　一切圆满尽无余　　利乐一切众生界　　彼佛众会咸清净　　我时於胜莲华生　　亲睹如来无量光　　现前授我菩提记　　蒙彼如来授记已　　化身无数百俱胝　　智力广大徧十方　　普利一切众生界　　乃至虚空世界尽　　众生及业烦恼尽　　如是一切无尽时　　惟愿究竟恒无尽
　　愿共诸众生　　往生华藏海　　极乐净土中

　　初西域流传华严诸师

　　夫龙树菩萨者。本是妙云相佛。示迹初地位中。是南印土梵之种也。家豪富贵。幼年聪利。超越无伦。生一切智。解四韦陀天文地理星历占记诸般幻术。无不了解。五国名称齅香知药。悟欲苦本。速发誓愿。九十日中。五印土所有经文。悉皆记之。开说义理。辩如流水。自谓一切智人。住水晶宫。大龙树菩萨。觉知彼故。以神力召至於海。开七宝藏库。示方广经。见此大不思议经。有其三品。上本经者。有十三千大千世界极微尘数偈。一四天下极微尘数品。其中本经者。有四十九万八千八百偈。一千二百品。下本经者。有十万偈。三十九品。龙树诵之。流传世间。得下本已。皎洁慧日。照於第一义天。运檝慈舟。游於真如性海。契三十二之法篡集诸经。造大不思议论。具十万偈。广传西域。集大乘无相空之教。造十地论五百之偈。大庄严佛道论。大悲方便论。各五十颂。无畏论十万偈。摩诃衍释论十卷。大智度论百卷。其名一切智人。我今众等礼赞功德。所获善根。回向一切众生海。愿皆永离缠盖。速悟菩提。
　　南无依大方广佛华严经造大不思议论一切智者龙树大师菩萨　　南无依大方广佛华严经造十地论六相圆融千部论主天亲菩萨

　　次东土传译华严经诸师

　　南无晋朝北印土佛陀跋陀罗觉贤三藏法师　　南无唐朝中印土地婆诃罗日照三藏法师　　南无证圣于阗实叉难陀喜学三藏法师

　　次东土正传华严祖师

　　南无大方广佛华严经中第三祖造法界观帝心法顺法师　　南无大方广佛华严经中第四祖造十玄门云华智俨法师　　南无大方广佛华严经中第五祖造探玄记贤首法藏法师　　南无大方广佛华严经中第六祖造大疏钞清凉澄观法师　　南无大方广佛华严经中清凉门下得如来知见者三十八大师等千余法师　　南无大方广佛华严经中第七祖造华严纶贯注观文圭峰宗密禅师　　南无大方广佛华严经中造观注记者广智大师

　　次大夏国弘扬华严诸师

　　南无大方广佛华严经中讲经律论重译诸经正趣净戒鲜卑真义国师　　南无大方广佛华严经中传译经者救脱三藏鲁布智云国师　　南无大方广佛华严经中令观门增盛者真国妙觉寂照帝师　　南无大方广佛华严经中流传印造大疏钞者新圆真证帝师　　南无大方广佛华严经中开演疏钞久远流传卧利华严国师　　南无大方广佛华严经中传译开演自在[口*命]咩海印国师　　南无大方广佛华严经中开演流传智辩无碍颇尊者觉国师　　南无大方广佛华严经中西域东土依大方广佛华严经十种法行劝赞随喜一切法师　　南无大方广佛华严经中兰山云岩慈恩寺流通忏法护国一行慧觉法师

　　次八万四千惑业忏悔

　　惟愿帝网无尽佛法僧宝毗卢遮那如来。普贤文殊海会圣众。世出世神慈悲本愿。放大光明。照於法会。证明护念。衰悯摄受。愿我及一切众生海。自从无始直至今时。业海无尽。帝网重重一切惑业。发露忏悔。夫性相诸宗中。有八万四千法门。八万四千功德。八万四千烦恼。八万四千十恶业。今末浊时。至人人造不善业。各各作恶无悔。由此怨魔外道。破灭正法。其八万四千烦恼。有二种释。一者众生根本烦恼。一贪。二瞋。三慢。四无明。五疑。六身见。七边见。八邪见。九见取。十戒禁取。然一惑力复各有十。即为一百。应分九品。但上品重故。开为三品。中下轻故。各为一品。合为五百。於自五尘。总起五百。於他五尘。总起五百。各本一千。又有自他五尘一一各别起五百为五千。别迷苦谛五千。别迷集谛五千。别迷灭谛五千。别迷道谛五千。如是别迷四谛为二万。并本一千。为二万一千。又依贪行多者。二万一千。依瞋行多者。二万一千。依痴行多者。二万一千。依等分多者。二万一千。总成八万四千。二者以十恶为境。渐渐相成。一一各成十。为一百。迷自他五尘成一千。於十谛法门迷者。其四谛三谛二谛一谛是也。若迷故说为谛等十。谛惑迷十善。即成一万。今迷十谛。空有不同。分为二万。或云迷十善。二谛分为二万。及本一千。如余经说。如是等法界帝网。惑海业海。重重无尽。若欲发露忏悔。当识逆顺十心。
　　天台摩诃止观云。若欲忏悔二世重障。当识顺流十心。明知过失。当运逆流十心。以为对治。此二十心。通为诸忏之本。顺流十心者。一自从无始阇识昏迷。烦恼所醉。妄计人我。计人我故。起於身见。身见故妄想颠倒。颠倒故起贪嗔痴。贪嗔痴故广造诸业。业则流转生死。二者内具烦恼。外值恶友。扇动邪法。劝惑我心。倍加隆盛。三者内外恶缘。既具能。内灭善心。外灭善事。又於他善都无随喜。四者纵恣三业。无恶不为。五者事虽不广。恶心徧布。六者恶心相续。昼夜不断。七者覆讳过失。不欲人知。八者鲁扈抵突。不畏恶道。九者无惭无愧。十者拨无因果。作一阐提。是为十种。顺生死流。昏倒造恶。厕虫乐厕。不觉不知。积集重累。不可称计。四重五逆。极至阐提。生死浩然。而无际畔。今欲忏悔。应当逆此。罪流用十种心。翻除恶法。一者先正信因果。决定孱然。业种虽久。久不败亡。终无自作。他人受果。精识善恶。不生疑惑。是为深信。翻破一阐提心。二者自愧克责鄙极罪人。无羞无耻。习畜生法。弃舍白净。第一庄严。咄哉无钩。造斯重罪。天见我屏罪。是故惭天人知我显罪。是故愧人。以此翻破无惭无愧心。三者怖畏恶道。人命无常。一息不返。千载长往。幽途绵邈。无有资粮。苦海悠深。船筏安寄。贤圣呵弃。无所恃怙。年事稍去。风刀不奢。岂可晏然。坐待酸痛。譬如野干失耳尾牙。诈眠望脱。忽闻断头。心大惊怖。遭生老病。尚不为急死事弗奢那得不怖。怖心起时。如履汤火。五尘六欲。不暇贪染。如阿输柯王。闻旃陀罗。朝朝振铃。一日已尽。六日当死。虽有五欲。无一念爱。行者怖畏。苦到忏悔。不惜身命。如彼野干决绝无所思念。如彼怖王。以此翻破不畏恶道心。四者当发露莫覆瑕疵贼毒恶草。急须除之。根露条枯。源乾流竭。若覆藏罪。是不良人。迦叶头陀。令大众中发露方等。令向一人发露。其余行法。但以实心。向佛像改革。如阴隐有痈覆讳。不治则死。以此翻破覆藏罪心也。五断相续心者。若决果断奠毕故不造新。乃是忏悔。忏已更作者。如王法初犯得原。更作则重初入道场罪。则易灭更作难除已能吐之。云何更啖。以此翻破常念恶事心。六者发菩提心。昔自安危人。遍恼一切境。今广起兼济。遍虚空界。利益於他用。此翻破徧一切处。起恶心也。七修功补过者。昔三业作罪。不计昼夜。今善身口意。策励不休。非移山岳。安填江海。以此翻破。纵恣三业心。八守护正法者。昔自灭善。亦灭他善。不自随喜。亦不喜他。今守护诸善。方便增广。不令断绝。辟如全城之勋。胜鬘云。守护正法。摄受正法。最为第一。以此翻破无随喜心。九念十方佛者。昔亲狎恶友。信受其言。今念十方佛。念无碍慈。作不请友。念无碍智。作大导师。翻破顺恶友心。十观罪性空者。了达贪欲嗔痴之心。皆是寂静门。何以故。贪嗔若起。在何处住。知此贪瞋。住於妄念。妄念住於颠倒。颠倒住於身见。身见住於我见。我见则无住处。十方谛求。我不可得。我心自空。罪福无主。深达罪福相。徧照於十方。令此空慧。与心相应。譬如日出时。朝露一时失。一切诸心。皆是寂静门。示寂静故。以此翻破无明昏暗。是为十种忏悔。顺涅盘道。逆生死流。能灭四重五逆之过。若不解此十心。全不识是非。云何忏悔。设入道场。徒为苦行。终无大益。涅盘云。若言勤修苦行。是大涅盘近因缘者。无有是处。即此意也。是名忏悔事中重罪也。
　　次忏见罪者。以见惑故。顺生死流。如前所说。向运十心。附事为忏。忏钝使罪。今扶理忏见。忏利使罪。然见心猛威起重烦恼。应傍用事助。如服下药。须加巴豆。令黈泻尽底。是故还约十法。以明忏见一翻破不信者。即点身见心。令识无明苦集。如郁头篮。弗得非想定。世人崇之。如佛不识苦集报尽。还堕须跋陀罗。得非想定。虽无粗想。有细烦恼。长爪利智。而受不受。高着外道。尚未出见。非是涅盘。况粗浅者。尚不逮篮弗。而言是真道。岂非大僻。是人爱着。观空智慧。是事不知。名为无明而起。违从依见。造行见行。依色即是名色。名色即是苦等。迷苦起於爱有。有生未来生死流转相续。岂是寂灭。若谓生死尽者。乃是慢语。呼无明见心为道。非道为道。非因计因。名为戒取。岂非因盗。呼未来三途苦报为涅盘。此是见取。非果计果。是为果盗。身边邪见。其事可知。如此见心。乃是苦集。非灭道也。尚非三藏道灭。岂是摩诃衍道灭。若能如是即知世间因果。复识出世因果故。大品云。般若能示世间相。所谓示是道非道。是为深识见心苦集也。又深者。非但知无明苦集。亦识三藏因果。亦识因缘生法。即空四谛因果。又复深者。亦知因缘即假无量四谛因果。又复深者。亦知因缘即中无作四谛因果。於一见心。具识一切因果故。大经云。於一念心。悉能称量无量生死。是名不可思议。故名深信破不信也。二生重惭愧者。不见我心中三谛之理。名惭愧。且约理观。论人天者。惭乾慧性地之人。愧四果净天三十心人。十地义天。五品六根清净之人。四十二位天。例如作意得报名为人。自然果报名为天。二种天人亦复如是。方便道名为人。真理显名为天。见心造罪。覆三谛理。不逮三种人天。是故惭愧翻破无惭愧心也。三怖畏者。知见心造罪。此过深重。大论云。诸佛说空义。为离诸见故。若复见有空。诸佛所不化。我今由见。而起大罪。此间劫尽。他方狱生。此间劫成。还来此处。如是展转。无量无边。若说果报所受之身。当吐热血死故。知见罪大重。既非无漏。不出生死。烦恼润业。堕落何疑。一命不追。永无出日。为是义故。生大怖畏。翻破不畏恶道心也。四发露者。从来诸见。而生爱着。覆此三谛。不能决定生信。今知见过失。发却三疑。无所隐讳。显其谛性。是为发露。翻破覆藏罪心也。五断相续心者。三谛之观。勿令有间。以八正道。治三惑心。断而不习。此翻破相续恶心也。六发菩提心者。即是缘三谛理。皆如虚空。空则无边。愍伤一切。普令度脱。昔迷此起惑有无边故。罪亦无边。今菩提心。徧於法界。起无作善。亦徧法界。翻破昔徧空无作恶也。奏师子琴。余弦断绝。即此义也。七修功补过者。三谛道品。即是菩萨宝炬。陀罗尼是行道法趣涅盘门。如此道品。念念相续。即是修功补过。昔执於见。谓为涅盘。於见不动不修道品。设令动有入无。如屈步虫。虽於见动亦不能修道品。今知有无是见。不执为实。是名见动。而不修道品。若破柝诸见。行於道品。是名见动。而修道品。又体见即空即假即中。既言即者。於见不动。而修三种道品。是为修功。补於纵见之过也。八守护正法者。昔护见不令他。破方便申通。今护三谛。诸空不令见破。若有留滞善。巧申弘亡身存法。犹如父母。守赞其子。此翻破毁善事也。九念十方佛者。昔服见毒。常无厌足。如渴思饮。又遇恶师。如加以咸水。以苦舍苦。我慢矜高。谄心不实。於千万亿劫。不闻佛名字。今念三谛不来不去。即是佛无生法。即是佛常为谛理所护。此翻破狎恶友心。十观罪性空者。此三种惑。本来寂静。而我不了妄。谓是非如热病人。见诸龙鬼。今观见如幻如化。来无所从。去无足迹。亦复不至东西南北。一切罪福。亦复如是。一空一切空。空即罪性。罪性即空。此翻破颠倒心也。运此十忏时。深观三谛。又加事法。以殷重心。不惜身命。名第二健儿。是名事理两忏。
　　我等为无明所覆。不识惑业罪因。今遇道场。方始觉知。归命毗卢遮那如来。及一切贤圣海众。烧香散华。一切惑业。发露忏悔。不敢覆藏。由此因缘。我及法界众生海。帝网重重一切惑业海。愿皆清净。

　　次忏悔灭罪印咒

　　唵萨[口*栗]末(二合)巴(引)巴眉悉普怛[口*捺]曷捺末日啰也莎曷(应诵三徧)
　　百劫积集罪　　一念尽荡除　　如火焚枯草　　灭尽无有余
　　我昔所造诸恶业　　皆由无始贪嗔痴　　从身语意之所生　　一切我今皆忏悔
　　忏悔已。至心归命礼本尊毗卢遮那佛。

　　至心发愿

　　十地经云。佛子。菩萨发如是大愿。所谓生广大清净决定了解。以一切供养之具。恭敬供养一切诸佛。令无有余。又愿受一切佛法轮。愿摄一切佛菩提。愿护一切诸佛教。愿持一切诸佛法。又愿一切世界佛。兴于世从兜率天宫殁入胎。初生出家。成道说法。示现涅盘。皆悉往诣。亲近供养。为众上首。受行正法。於一切处。一切时而转。又愿一切菩萨行。广大无量不坏不杂。摄诸波罗蜜净。治诸地总相别相同相异相成相坏相所有菩萨行。皆如实说。教化一切。令其受行。心得增长。又愿一切众生界。有色无色。有想无想。非有想非无想。卵生胎生湿生化生。三界所系。入於六趣一切生处。名色所摄。如是等类。我皆教化。令入佛法。令永断一切世间处。令安住一切智道。又愿一切世间广大无量。粗细乱想倒住正住。若入若行若去。如帝网差别十方无量种种不同。智皆明了。现前知见。又愿一切国土入一国土。一国土入一切国土。无量佛土。普皆清净光明。众具以为庄严。离一切烦恼。成就清凉道。无量智慧众生。充满其中。普入大愿。诸佛境界。随诸众生心。而为示现。皆令欢喜。又愿与一切菩萨。同一志行。无有怨嫉。集诸善根。一切菩萨。平等一缘。常共集会。不相舍离。随意能现。种种佛心。住其自心。能知一切如来境界。威力智慧。得不退转。如意神通。游行一切世界。现形一切众会。普入一切生住成就不思议。大乘修菩萨行。又愿成不退转。行菩提行。身语意业。悉不唐损。若暂见者。则必定入法。暂闻音声。则得真实智慧。才生净信。则永断烦恼。得如是大药王树身。得如意宝身。修行一切菩萨行。又愿於一切世界。成阿耨多罗三藐三菩提。不离一毛端。处於一切毛端处。皆悉示现。初生出家。诣道场成正觉。转法轮入涅盘。得佛境界大智慧力。於念念中。随一切众生心。示现成佛。念得寂灭。以一三菩提。知一切法界。即涅盘相。以一音说法。令一切众生。心皆欢喜。示入大涅盘。而不断菩萨行。示大智慧地。安立一切法。以法神通智通神足通幻通。自在变化。充满一切法界。以此十门为首。满足百万阿僧祇大愿。佛子此大愿以十尽句。而得成就。何等为十。所为众生界。尽世界。尽虚空界。尽法界。尽涅盘界。尽佛出现界。尽如来智慧界。尽心所缘界。尽佛智所入境界。尽世间转法转智转界。尽若众生界。尽我愿乃尽若世界。乃至世间转法转智转界。尽我愿乃尽而众生界。不可尽乃至世间转法转智转界。不可尽故。我此大愿善根无有穷尽。
　　愿我临欲命终时　　尽除一切诸障碍　　面见彼佛阿弥陀　　即得往生安乐剎
　　发愿已。至心归命礼本尊毗卢遮那佛。

　　○(白)众等听说经中无常偈

　　轮回三界中　　犹如汲井轮　　又如蚕作茧　　茧成自缠缚　　无上诸世尊　　圆觉声闻众　　尚舍无常身　　何况诸凡夫　　父母及妻子　　兄弟并眷属　　目观生死急　　云何不愁叹　　是故劝诸人　　谛听真实法　　共舍无常处　　常行不死门

　　○应诵补阙百字咒偈

　　惟愿法界七处会　　哀愍忆念众生海　　主伴道场佛会处　　虽作忏悔之法事　　我等所作不堪量　　若或错失或颠倒　　不办不具或余剩　　恐成杂乱之善根　　道场佛会慈悲力　　又百字咒真谛力　　所忏罪海愿清净　　所作法行令圆满

　　○次诵求忍纳愿偈

　　我等凡愚福力微　　未得正念意浊乱　　种种不具供养劣　　忘失杂乱不称理　　愿承三宝同体慈　　摄受善根愿令成　　缘性圆融称法界　　普贤行愿愿圆满

　　启白圣贤

　　仰白十身遍照佛　　华藏世界诸如来　　娑婆本师释迦尊　　普贤文殊诸上首　　剎海圣众并徒众　　华藏会上诸上人　　释梵诸天众类神　　获得他心道眼者　　并愿不舍慈悲力　　证明我等二众人　　为修行愿总持门　　某时至心同礼忏
　　所生功德。总用庄严法界。剎海众生。当愿天仙。不坠悟着乐。而非常国土清平识真乘。而是胜群僚。常居禄位。皆欣圆顿教门人民。永保安宁。咸修觉照之道。师僧父母。福庆汪洋。信施檀那。万行圆满。三途俱时。离苦八难。并悉消除。镬汤变为清凉池。铁床变作莲华座。息悲痛之响。同念佛之音。人人有返本之心。各各悉还源之照。常发今愿当愿。俱不退心观行。令成同证华严海会。为上良缘。
　　清净法身毗卢遮那佛　　圆满报身卢舍那佛　　千百亿化身释迦牟尼佛　　十二上愿药师琉璃光佛　　四十八愿阿弥陀佛　　大圣普贤菩萨摩诃萨　　大圣文殊菩萨摩诃萨　　大圣观世音菩萨摩诃萨　　大圣地藏菩萨摩诃萨　　大圣徧法界菩萨摩诃萨　　摩诃般若波罗蜜

　　大方广佛华严经咒

　　捺麻(紧)萨慢(引)怛莫[口*捺](重也)难哑不啰(二合)帝曷怛折(引)难祢唵鸡祢鸡祢怛达(引)遏当[口*能]末(二合)(重)斡山(舌腭)(引)碇不啰(二合)帝呜怛麻怛摩怛麻怛达(引)遏当[口*能]末(二合)斡吽癹怛莎(引)曷(引)

　　毗卢遮那灌顶光咒

　　唵哑么遏(重)妹(重)[口*浪]拶捺么曷(引)摩[口*能]啰(二合)(引)麻祢(舌腭)巴[口*能]麻(二合)[口*撮]辣不啰(二合)斡[口*栗]怛(二合)也吽
　　处世界如虚空　　如莲华不着水　　心清净超於彼　　稽首礼无上尊

　　旋绕念诵

　　南无法界十方佛　　南无法界十方法　　南无法界十方僧　　南无毗卢遮那佛　　南无释迦牟尼佛　　南无大方广佛华严经　　南无普贤菩萨　　南无文殊师利菩萨　　南无法会大菩萨　　南无功德林菩萨　　南无金刚幢菩萨　　南无金刚藏菩萨　　南无文殊等五十五圣者　　南无善财菩萨　　南无法界剎海微尘数菩萨一切海众　　自归依佛当愿众生体解大道发无上心　　自归依法当愿众生深入经藏智慧如海　　自归依僧当愿众生统理大众一切无碍　　和南圣众



　　钦[袖-禾+(木-十+子)]忠义忠荩四川左布政云南丽阳佛弟子木增。同丽江府知府授参政男木懿应袭孙木正正。暨诸子孙太学生木乔木参生员木宿木櫾櫾木橒木[楛-古+先]木极悟乐等。各捐净捧。延僧命役。敬奉大方广佛华严经三昧忏仪一部共四十二卷六十一册。直达南直隶苏州府尝熟悬隐湖南村笃素。居士毛凤苞汲古阁中鸠良工雕造。起于崇祯庚辰孟夏。终于辛巳[莫-大+廾]春。凡一载功成。今置此版於浙江嘉兴府楞严寺藏经阁。祈流通诸四众历劫熏修。见闻此法永持不舍所愿。一乘顿教徧布人寰。三有群生俱明性海者耳。
　　赍经僧系鸡足山悉檀禅寺比丘道源玄契等
  </div>
  <div class="pagination">
   <a href="华严经海印道场忏仪_page55.html">
    上一页
   </a>
   <span>
    ...
   </span>
   <a href="华严经海印道场忏仪_page51.html">
    51
   </a>
   <a href="华严经海印道场忏仪_page52.html">
    52
   </a>
   <a href="华严经海印道场忏仪_page53.html">
    53
   </a>
   <a href="华严经海印道场忏仪_page54.html">
    54
   </a>
   <a href="华严经海印道场忏仪_page55.html">
    55
   </a>
   <span class="current-page">
    56
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
