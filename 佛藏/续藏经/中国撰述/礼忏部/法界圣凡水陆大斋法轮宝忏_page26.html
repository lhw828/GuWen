<!DOCTYPE html>
<html>
<head>
    <meta charset="UTF-8">
    <title>法界圣凡水陆大斋法轮宝忏 - 第 26 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法界圣凡水陆大斋法轮宝忏 - 第 26 页/共 56 页</h1>
    <div class="content">
一心奉请佛垂般涅盘略说教诫经(拜观同上)　　姚秦天竺沙门鸠摩罗什译。
　　嘱诸比丘以戒为师。离诸恶法。对治尊苦及诸烦恼。勤修出世大人功德。所谓无求知足远离精进不忘禅定智慧。及不戏论。盖是最后了宁也。

一心奉请佛临涅盘记法住经。及佛说当来变经(拜观同上)　　唐大慈恩寺沙门释玄奘译。第二西晋月支国沙门竺法护译。
　　说从初百年乃至第十百年事。第二说当来坏法增一至五事。示修持之要。

一心奉请佛说法灭尽经(拜观同上)　　增佑附刘宋录。
　　佛在拘夷那竭国。当般涅盘。默无所说。光明不现。阿难三问。佛为说末世众魔比丘不如法事。乃至袈裟变白。

一心奉请般涅盘后灌腊经(拜观同上)　　同上。
　　预问四月八日。七月十五日。浴佛陈供之法。佛诫不得口许而负其物。此物众僧应分。或施贫穷孤老。

一心奉请佛灭度后棺敛葬送经(拜观同上)　　附西晋录。
　　阿难请问茶毗之法。佛言如轮王。又悬记千年后钵显神变事。

一心奉请迦叶赴佛般涅盘经(拜观同上)　　东晋西域沙门竺昙无兰译。
　　迦叶趋赴涅盘。悲哀说偈。

一心奉请佛入涅盘密迹金刚力士哀恋经(拜观同上)
　　失译人名。力士哀恋帝释慰止。

一心奉请正法念处经(拜观同上)　　元魏中天竺婆罗门瞿昙般若流支译。
　　十善业道品第一。因外道说佛法与彼无别。新学比丘不能答。告舍利弗。舍利弗令问佛。佛为具说十不善果报差别。及说十善世出世果　生死品第二。比丘应观生死过患。修十地　地狱品第三。十恶感种种报。能观察乃至得十三地　饿鬼品第四。三十六种饿鬼差别。观察得十五地　畜生品第五。说畜生品类差别最多。兼说修罗与天门战事。观察得十七地　观天品第六。观察四天及三十三天。得十八地。又观夜摩天有三十二处。随业受果。乐尽苦生。有夜摩天王。及鹅王孔雀王诸天鸟等。说种种诃放逸法　身念处品第七。说内身观。四大调与不调。户虫行业。诸风乍用等。作外身观。四洲众生。苦乐因果。生死不断观已厌离。

一心奉请妙法圣念处经(拜观同上)　　宋中印土沙门法天译。
　　说十善及厌离行。诃酒过。及十恶。赞叹护戒。及说天上诸偈。大意同上经。

一心奉请佛说生经(拜观同上)　　西晋月支国沙门竺法护译。
　　一那赖经。佛昔为仙人。名那赖。此云无乐。说法。令方迹王断爱。今复说法。令比丘断欲想。证果　二分卫比丘经。说此比丘昔为鳖时。亦曾系意猕猴。而不遂所愿　三和难经。说和难释子輙度人。昔时亦曾受博掩子所欺　四邪业自活经。亦说和难往事　五是我所经。说悭鄙长者曾为鸟。名我所　六野鸡经。说野猫巧诱野鸡因缘。猫即旃遮比丘。鸡即佛是　七前世诤女经。说调达最初结怨之事　八堕珠着海中经。说佛昔时抒海事　九旃阇摩暴志谤佛经。说尼谤佛夙缘　十鳖猕猴经。亦说暴志昔为鳖妇。调达为鳖。佛为猕猴　十一五仙人经。说一仙人侍四仙人事。四仙人即前后四佛。梵志即调达　十二舅甥经。亦佛及舍利弗调达往事　十三闲居经。为梵志说出家间居行　十四舍利弗般涅盘经。说尊者虽灭。五分法身不灭。人宜自求归依。归於法地。归命於法。不处他地。不归余人　十五子命过经。为丧子堕忧者说法。令悟无常　十六比丘各言志经。与中阿含牛角娑罗林经上同　十七迦旃延说无常经　十八和利长者问事经。佛问长者四大诸法。长者具答　十九心总持经。说大乘法而有咒　二十护诸比丘咒经　二十一吉祥咒经　二十二总持经。大似华严经中略出少许　二十三所欣释经。说所欣释今昔粗犷事　二十四国王五人经。说舍利弗阿那律阿难输轮及佛往因与今事同　二十五蛊狐乌经。说调达与拘迦利。昔为狐乌。互相谬叹。今亦复然　二十六比丘疾病经。即佛躬看病比丘事　二十七审裸形子经。外道遣人觅佛短。反受佛化。得见道迹。因说夙事　二十八腹使经。阿难劝匿王。於饥世供佛及僧。佛说其往因。曾以腹使之语。利益众人　二十九弟子命过经。有弟子命过生天。见佛得道。其师忆之。佛为安稳说法。并说昔时仙人爱小象缘　三十水牛经。说昔时水牛王忍猕猴辱。而梵志杀此猕猴。今外道亦然　三十一兔王经。说兔王舍身奉仙人事。仙人锭光也。兔王释迦也　三十二无惧经。说昔人行道。死时无惧。得生内院　三十三五百幼童经。童子行善。遇水厄。生内院　三十四毒草经。说大林毒草喻。劝人勤去三毒　三十五鳖喻经。喻三界无安　三十六菩萨曾为鳖王经。说鳖王忍苦不害商人事　三十七毒喻经。说子息不宜行毒以为喻。喻人宜去三毒。修六度　三十八诲子经。说母善诲子事。叹后世人子。有从不从　三十九负为牛者经。说佛救牛因缘　四十光华梵志经。说维卫佛时梵志。即今佛。眷属即今众会　四十一双悔喻经。居士出家。后又变悔。树神现尼身以觉悟之。乃证道　四十二马喻经。马能调良则受快乐。佛调众生。亦复如是　四十三比丘尼现变经。二尼现变。化度恶人　四十四孤独经。说昔时孤独人能作福。有子反受其累。以喻迷心而生五阴六衰之患　四十五梵志经。佛为梵志一家说法。令各得益因。说昔时亦尔　四十六君臣经。说调达昔为王。佛为大臣　四十七拘萨国乌王经。说四将意为四乌事　四十八蜜具经。授梵志施蜜者缘觉记。并说其往因　四十九杂赞经。有比丘尼子出家。不顺道法。父母诫勅不听。后遇大苦。佛说其为乌时。亦曾如是遭报　五十草驴驰经。比丘妄授客比丘筹。后取衣钵辱主乃去。佛说草驴驰梵志往因　五十一孔雀经。说往时孔雀。令乌无光。令佛令外道失彩　五十二仙人拨劫经。即往古仙人触女失通事　五十三清信士阿夷扇持父子经。父不喜其子。子他出后。方思之。唤不肯归。佛因说昔时猕猴师事　五十四夫妇经。夫不喜其妻。妻出家证果。后方唤之。佛因说其夙缘　五十五譬喻经。昔比丘化油供佛事。比丘即然灯。老母施油即释迦。又大鱼救荒事。又首达谤惟先堕狱事。首达即释迦。惟先即弥陀。又梵志儒童争座成冤事。梵志即调达。儒童即释迦。梵志发恶愿已。大修功德。乃得世世与佛相值。又说驴随马则似马。随驴则依然驴也。又说盗天像头。称南无佛即取去。人方知天不如佛。又狗伏床下听经。得为比丘尼证果。又说贫人得天帝瓶。堕地破之。则无用。喻精进不可少懈怠也。
　　此经中杂有大乘法。

一心奉请佛说义足经(拜观同上)　　吴月支国优婆塞支谦译。
　　桀贪第一　优填王第二　须陀利第三。杀女谤佛事　摩竭梵第四　镜面王第五。盲人摸象喻　老少俱死第六　弥勒难第七　[戒-廾+角]乱梵志第八　摩因提女第九　异学捔飞第十　猛观梵志第十一　法观梵志第十二　兜勒梵志第十三　莲华色比丘尼第十四。佛从忉利天来事　子父共会第十五。佛与父王相见。令证果事　惟楼勒太子第十六。即瑠璃害释种事　十六经皆有义足偈。故名。

一心奉请佛说大安般守意经(拜观同上)　　后汉安息国沙门安世高译。
　　佛在越祇国含羁瘦国说。

一心奉请禅秘要法经(拜观同上)　　姚秦天竺沙门鸠摩罗什释。
　　先为迦絺那难陀说。系念观左脚大指法。次为大众说。第一系念额上。第二白骨。三津腻惭愧。四胖胀脓血及易想。五薄皮。六厚皮虫聚。七极赤淤泥浊水洗皮杂想。八新死。九具身。十节节解。十一白骨流光。十二四大。亦名八十八使境界。十三结使根本。十四易观。地大观。又观外四大。十五四大观。十六亦然。十七身念处观。十八一门观。具见七佛等。十九观佛三昧。亦名灌顶法。二十数息。为禅难提比丘说。二十一暖法观。为盘直迦说。二十二观顶法。二十三观助顶法方便。二十四火大观。二十五火灭观。二十六正观。得须陀洹道。二十七真无我观。灭水大想。向斯陀含。二十八缺。二十九水大观。得斯含。三十风大观。成阿那含。次为阿祗达说往昔因缘。教修慈心。及说贤圣空相应心境界。分别十一切入相。阿难请问经名。并示四法。

一心奉请治禅病秘要经(拜观同上)　　北凉安阳侯沮渠京声译。
　　治阿练若乱心病七十二种法。尊者舍利弗所玄门。出杂阿含阿练若杂事中　治噎法　治行者贪淫患法　治利养疮法　治犯戒法。念七佛。念三十五佛。念诸菩萨。念大乘心。观於空法。想佛捉水灌顶。复想堕狱。念三宝名。蒙光救拔。然后八百日苦役。七日观白毫相。又教作毒蛇观。更作苦没更观一佛。更修不净观成。又诵戒经八百徧。然后复净　治乐音乐法　治好歌呗偈赞法　治水大猛盛因是得下法　治因火大头痛眼痛耳聋法　治入地三昧见不祥事惊怖失心法　治风大法　初学坐者鬼魅所着不安不得定治之之法。尊者阿难所问。
　　此虽阿含部出。而多大乘法要。

一心奉请阴持入经(拜观同上)　　后汉安息国沙门安世高译。
　　说五阴六入等法相。及说三十七品等。

一心奉请五百弟子自说本起经(拜观同上)　　西晋月支国沙门竺法译。
　　前二十九品。诸弟子各说本因。第三十品。佛说九恼本因。

一心奉请佛说光明童子因缘经(拜观同上)　　宋北印土沙门施护译。
　　王舍城善贤长者妻怀妊。长者问佛。佛记其生男受天福出家证果。长者误信外道语。以毒药摩妻腹。妻死焚之。佛与大众往视。子从火中坐莲华生。佛命频婆娑罗王取以为子。后仍归长者家。能辨白[迭*毛]新旧。受天福乐。畏阿阇世。遂求出家证果。佛为比丘说其夙因。

一心奉请摩登伽经。及舍头谏经。摩邓女经。摩邓女解形中六事经(拜观同上)　　吴天竺沙门竺律炎共支谦译。第二竺法护译。第三安世高译。第四附东晋录。
　　度性女品第一。说一咒护阿难。又说六句神咒　明往缘品第二。帝胜伽欲聘莲华实女为息　示真实品第三。破五祠邪。示真菩提法　众相问品第四。帝胜伽说三章二十一句咒。三章八句咒　说星图品第五。说二十八宿事　观灾祥品第六。说人生所逢星纪善恶之相。说月在众星所应为事。及地动　明时分别品第七。说四时昼夜长短等法。及出古今夙习因缘。
　　舍头谏此云虎直。阿难昔名也。即摩登伽经异出。第三经为此女说。眼鼻口耳声步不净而　证果。第四同。两经皆摩登伽经第一品异出。

一心奉请佛说柰女耆域因缘经。及佛说柰女耆婆经(拜观同上)　　后汉安息国沙门安世高译。二经同。
　　说柰女生柰树上。后与萍沙王生耆域。为世名医治种种奇病。并出往因。

一心奉请佛说福力太子因缘经(拜观同上)　　宋北印土沙门施护译。
　　阿难闻二百亿。阿尼楼陀。舍利子。各言色相。精进工巧。智慧行业。多获义利。以问世尊。佛言。慧为最胜。福为极胜。即说往时眼力王四王及最后一子事。

一心奉请佛说业报差别经(拜观同上)　　隋洋川郡守瞿昙法智译。
　　佛在祗园。为力提耶子首迦长者说。众生随自业转。明一切业各有十种。

一心奉请佛说轮转五道罪福报应经(拜观同上)　　刘宋中天竺沙门求那跋陀罗译。
　　佛在迦维罗大树下。说罪福报应。

一心奉请佛说十八泥犁经(拜观同上)
　　后汉安息国沙门安世高译说诸狱受苦。及寿命长远。

一心奉请杂藏经。及鬼问目连经。饿鬼报应经(拜观同上)　　东晋平阳沙门释法显译。第二安世高译。第三附东晋录。
　　前半鬼问目连答。后半有多种因果。及现在国王出家等种种缘。又一华献佛。罗汉及弥勒。亦不知其果报边际。俟成佛乃知之　第二出杂藏经。第三略同。稍多於第二。

一心奉请佛说十二品生死经(拜观同上)　　刘宋中天竺沙门求那跋陀罗译。
　　从圣至凡。生死有十二品不同。以劝诫人。

一心奉请佛说净意优婆塞所问经(拜观同上)　　宋北印土沙门施护译。
　　佛在祇园。净意来问长寿短寿。乃至愚痴智慧八种因缘。佛具答之。

一心奉请无垢优婆夷问经(拜观同上)　　元魏中天竺婆罗门瞿昙般若流支译。
　　答埽佛塔地。乃至禅四梵行归戒功德差别。并现舌相以决其疑。

一心奉请阿难问事佛吉凶经。及慢法经。阿难分别经(拜观同上)　　后汉安息国沙门安世高译。第二法炬译。第三圣坚译。
　　佛答以持戒敬信得吉。犯毁轻慢得凶。复问答恶意向师向善人二种恶报。复问答末世俗弟子理生之事。阿难重颂。请佛住世。二三皆同本。

一心奉请佛说分别善恶所起经(拜观同上)　　安世高译。
　　明十善十恶果报。中明饮酒三十六失。后有偈。颂善恶二报。

一心奉请佛说较量寿命经(拜观同上)　　宋中印土沙门天息灾译。
　　说娑婆一切寿命长短之数。

一心奉请十二缘生祥瑞经(拜观同上)　　宋北印土沙门施护译。
　　以十二月一日。各从一有支算起。断种种吉凶事。后说十二生肖。

一心奉请佛说处处经(拜观同上)　　后汉安息国沙门安世高译。
　　似律中杂杂因缘。

</div>
    <div class="pagination">
<a href="法界圣凡水陆大斋法轮宝忏_page25.html">上一页</a><span>...</span><a href="法界圣凡水陆大斋法轮宝忏_page21.html">21</a><a href="法界圣凡水陆大斋法轮宝忏_page22.html">22</a><a href="法界圣凡水陆大斋法轮宝忏_page23.html">23</a><a href="法界圣凡水陆大斋法轮宝忏_page24.html">24</a><a href="法界圣凡水陆大斋法轮宝忏_page25.html">25</a><span class="current-page">26</span><a href="法界圣凡水陆大斋法轮宝忏_page27.html">27</a><a href="法界圣凡水陆大斋法轮宝忏_page28.html">28</a><a href="法界圣凡水陆大斋法轮宝忏_page29.html">29</a><a href="法界圣凡水陆大斋法轮宝忏_page30.html">30</a><a href="法界圣凡水陆大斋法轮宝忏_page31.html">31</a><span>...</span><a href="法界圣凡水陆大斋法轮宝忏_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
