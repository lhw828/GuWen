<!DOCTYPE html>
<html>
<head>
    <meta charset="UTF-8">
    <title>法界圣凡水陆大斋法轮宝忏 - 第 4 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法界圣凡水陆大斋法轮宝忏 - 第 4 页/共 56 页</h1>
    <div class="content">　　竺法护译。
　　即第三十七会同本异译。
　　太子和休经
　　西晋录失译人名。亦同前本。
　　慧上菩萨问大善权经
　　竺法护译。
　　即第三十八会同本异译。
　　佛说大方广善巧方便经
　　宋北印度沙门施护译。亦同上本。
　　大乘显识经
　　唐中印土沙门地婆诃罗译。
　　即第三十九会。同本异译。
　　佛说大乘方等要慧经
　　后汉安息国沙门安世高译。
　　即第四十一会。同本异译。
　　弥勒菩萨所问本愿经
　　竺法护译。
　　即第四十二会同本异译。
　　佛遗日摩尼宝经
　　支娄迦谶译。
　　即第四十三会同本异译。
　　佛说摩诃衍宝严经
　　晋代失译师名。亦同上本。
　　佛说大迦叶问大宝积正法经
　　施护译。亦同上本。
　　胜鬘师子吼一乘大方便方广经
　　刘宋中天竺沙门求那跋陀罗译。即第四十八会同本异译。
　　毗耶娑问经(拜观同上)
　　瞿昙般若流支译。即第四十九会之同本异译。有结。

一心奉请入法界体性经。及宝积三昧文殊师利菩萨问法身经(拜观同上)　　前是隋北天竺沙门阇那崛多译。后乃后汉安息国沙门安世高译。二本同。
　　佛在灵山。文殊门外立。佛命入。问住何三昧。佛言宝积。遂种种问答法界义。舍利文殊。复互谈深义。

一心奉请佛说阿弥陀经。及称赞净土佛摄受经(拜观同上)　　什师译。
　　佛在祗园。比丘菩萨天众俱。佛告舍利弗。称西方极乐阿弥陀。度生之捷。依正之佳。极劝人发愿求生。一心持名。消落根尘。悉返微妙。不分三辈九品。飞空行地人天之相。都卢一句。便得彻头。超五浊之娑婆。并一生之补处。十方广长舌。同发音声。助成信愿行。超凡入圣。点石生金。无过此也　后乃玄奘译。广六方佛为十方。

一心奉请后出阿弥陀偈经(拜观同上)　　后汉失译师名。
　　赞往生净土胜妙。

一心奉请阿弥陀鼓音声王陀罗尼经(拜观同上)　　开元附梁录。
　　佛在瞻波城。为比丘说弥陀父母子侍者。魔名咒语等。言十日修行。必生彼国。

一心奉请佛说观无量寿佛经(拜观同上)　　刘宋西域沙门畺良耶舍译。
　　佛在耆阇山。世王幽父欲害母。母忆念佛。心请目连等。因感佛来。诉苦求乐。现诸佛土以令拣。显出弥陀净土。说往生依正次第修成。融入心宗。即成法界。其言曰。诸佛如来。是法界身。入一切众生心想中。汝等心想佛时。此心即是三十二相。八十种好。是心作佛。是心是佛。非徒三净业十六观名相而已。

一心奉请观世音菩萨得大势至菩萨受记经。及佛说如幻三摩地无量印法门经(拜观同上)　　前是刘宋幽州沙门昙无竭译。后是宋北印土沙门施护等译。
　　佛在鹿苑。比丘菩萨天子俱。华德藏问云何得如幻三昧。佛答一法。谓无依止。弥勒文殊六十正士得之。他方则观音势至。华德藏请召。佛放白毫光。照安乐剎。彼此互见。两大士来。述过去因。记补处记。后经多一女人发心转男身受佛记。

一心奉请大方等大集经(拜观同上)　　北凉中天竺沙门昙无谶译。
　　序品。佛在灵山古塔。比丘菩萨俱。成正觉始十六年。知众大集。堪持法藏。入佛境神通实见众生三昧。於欲色二界中闲出大坊庭。如大千界。出定。放光。升宝坊。欲天随侍。升座入无碍解脱三昧。一一毛光。普照众剎。光中说偈。警诸放逸。还从顶入。十方各一大菩萨。与恒沙菩萨来。绕佛供养赞叹。次第而坐。佛起定。謦欬声彻十方。人及非人。四禅天众。一切毕集。复放眉间光入菩萨顶。诸佛自在功德华子菩萨。入璎珞庄严三昧。出师子座。起定赞佛。请升座。宝杖等十菩萨各入三昧。令众得益。召魔来。令其请佛转法轮。佛言。百年暗室。一灯能破。法自在王菩萨。赞如来境界不思议。惜众生舍大喜小。会中多天人。发无上心。
　　陀罗尼自在王菩萨品。佛白毫光。入陀罗尼自在王菩萨顶。菩萨化大宝以覆如来。偈问。佛答。菩萨有四璎珞庄严。一戒。二三昧。三智慧。四陀罗尼。各有增一至十等事。次明有八光明能坏诸暗。净菩萨行。念光意光行光法光智光宝光神通光无碍光。光各八种。次明修习大悲有十六事。坏妄见。坏四倒。破憍慢。坏五盖。拔沈没。断七慢。断恶道。断系缚。断恶友。施智慧。施因缘智。断所见。断三有。坏魔网。示乐因。开涅盘门。次明修三十二善。破众生三十二恶。一智慧。二解欲。三法自在。四正命。五正见。六不放逸。七坏粗犷。八一切施。九净戒。十忍。十一进。十二定。十三智。十四正义。十五坏世行。十六断烦恼。十七除我见。十八断诸根。十九坏邪说。二十知恩。二十一坏增上慢。二十二善口语。二十三知足。二十四敬父母师长。二十五修七财。二十六身念处。二十七然慧灯。二十八出离道。二十九舍左道。三十舍爱着。三十一信三宝。三十二修六念。次述如来十六大悲。非声闻菩萨所及。栴檀佛度非非想天一人。入定八万四千大劫。待其下生授记方涅盘。次明如来三十二业。及十力四无畏十八不共。问大众谁能守护供具宝坊不坏。待弥勒成道十六年后供养。及贤劫五百如来。诸法神通自在王菩萨即自当之。神通魔王。问安置何器。菩萨令观身。脐中有水王光世界。佛号宝优钵罗。坐大宝山。宣说正法。魔发大心。誓不退。陀罗尼自在王菩萨。答师子幢。说净声光明陀罗尼。无尽器陀罗尼。无量际陀罗尼。大海陀罗尼。莲华陀罗尼。入无碍门陀罗尼。四无碍智陀罗尼。佛庄严璎珞陀罗尼。佛言。此菩萨净光明佛时。名光顶菩萨。问佛宝聚陀罗尼义。闻已即得。故今能说。慧聚问得已不失之故。佛答。住慧根。作慧业。大地震动。具足四无碍智菩萨。问何以名慧聚。佛说功德佛藏时。为念意菩萨不起於座。答佛所问百亿事。众获益。故得此名。
　　宝女品。佛在宝坊。有宝女手持白真珠贯。随诚言力。徧着佛及诸菩萨顶。为众叹希有。佛述成之。女问实语法语义语毗尼语。佛具答之。十千人得无生。舍利弗说三十二菩萨宝心。悉无声闻辟支佛心。又说四无碍智。舍利弗问其夙因。佛说分别见佛时。曾为轮王供养发心。久离男女身。方便现女耳。女问十力世尊。是即是离。何故说十。非一非百。佛说非即非离。一具无量。为流布故。说言十力。十力无畏不共。皆菩萨修行得。三十二相。及答行法。行问。女为舍利弗说不退印。皆地动获益。佛答宝女大乘问。次说三十二障碍。三十二速得大乘事。
　　不眴菩萨品。东方普贤佛所。不眴菩萨来供养佛。佛为说一切法自在三昧。次明从一至十法。能得三昧。次不眴为舍利弗说无住义。无生义。因说得心自在。即得法自在三昧。次为舍利弗说不眴夙因。自在王佛时。名法语比丘。久修久证此三昧。又说梵行法。
　　海慧菩萨品。大水盈满。出生芬陀利。众自见在华上。出大光。弥勒问因缘。佛言下方宝庄严土海智神通佛所。有海慧菩萨。欲来听法故。海慧来。入定。令众见彼土。次赞佛。问净印三昧。佛为具说心宝。具足六度。次说菩提心。次说三昧根本。所谓三业随智。复有十净。具三十法。得八不共。次明远浊破魔。次为舍利弗说师子初产小火烧薪喻。为海慧说勤精进佛示坚固庄严四法。发心作心观心如法住。奉行。今成佛。修悲梵天问海慧。何名佛法。答一切法是。无二相。菩萨八种力。闻深法。不生怖畏。兼明护正法。有四四摄。功德宝光菩萨。问护法义。佛举大智声力如来。答护法菩萨所问义。兼以付山王等十九菩萨。各言能护。文殊言其谬。以世尊不得一法故。佛印许。文殊说持经十益。大众发心。地动出光。海慧问。何法摄取大乘。答。以百种一法。百三十种二法。五十六种三法。及障碍大乘三十七种四法。地震动天赞。佛偈叹大乘功德。为海慧广说门句法句金刚句。十方菩萨。兴供偈赞。慧聚菩萨。申明佛出世义。佛举然灯授记时。七印三净。海慧问菩萨发何等愿。佛答如本发愿。及说种种方便智慧。次说过去无边光佛。为净声轮王说八种四法。王悟无生。出家修道。佛又说出家二十四益。常净自界。净声如法。即得神通辩才。净声即海慧。次说如法说如说住之义。引师子舍身救二猴事为证。次二十一菩萨各说如法住义。海慧复广明魔业。佛广说坏魔业道。波旬兵趋宝坊。海慧以神通力。持置东方破疑净光佛国。令发大菩提心。又令两国互相见。佛说四咒。
　　虚空藏菩萨所问品。佛游妙宝庄严堂。比丘六百万。不可说菩萨俱。佛分别大法方便。时大千不见。见微妙台。高师子座。舍利弗问因缘。佛言东方一宝庄严佛所。有虚空藏菩萨欲来。寻与二十亿俱。供养赞叹。宝台震动。问云何行六度与虚空等。三十问一一答之。六度各有四成就法。八法能净。於六念中。详明念佛三身。念天差别。於陀罗尼中。具明三十二修。於二十四辩。具明二十四种修因。速辩菩萨问何因缘名虚空藏。佛言普光明王佛时。曾为师子进菩萨。入定雨宝。即获此名。众会欲见神力。遂承佛命。入称一切众生意三昧。雨法及财。大众获益。又以神力。释生疑菩萨之疑。佛说净一切愿威德胜王佛时。为众天灌顶轮王。得不退菩提心三昧。生疑问三昧行业。虚空藏答八万四千诸三昧门。略举八十三名。舍利弗问生疑名。生疑自答。虚空藏问菩萨大誓庄严。及道庄严。宝德问虚空藏修出世圣道之义。入涅盘行菩萨行之义。虚空藏推功佛力。宝德问。又答之。又答阿难问。五百声闻。脱郁多罗僧供虚空藏。虚空藏遣此衣至东方袈裟幢世界。山王佛所。施作佛事。有光明庄严梵天。雨华作乐供养。问菩萨善根资粮。即要智方便。佛答之。天叹能以四句。总说一切菩萨行。虚空藏语梵天言。一句亦能摄诸佛法。离欲句空句等。十四一句。句皆非句故。佛法非句。假名为句。宝手菩萨请安一切法根本。虚空藏答以住菩提心。次以二法摄菩提心。次以四法摄二。八摄四。十六摄八。三十二摄十六。六十四摄三十二。百二十八摄六十四。宝手赞叹兴供。波旬化长者。与佛问答。佛勅十六菩萨。各说过魔戒行。波旬兴供。虚空藏说咒。魔子亦勉强发心。佛悬授记。申越长者疑疑尽除。六十八亿菩萨发愿持经。佛较量功德。说咒。四王帝释亦说咒。梵王弥勒阿难及功德庄严菩萨皆悉受持。佛与十方诸佛。同放大光。嘱累。
　　无言菩萨品。王舍城师子将军生一子。空中有天诫之。八岁不言。今以佛力同其父母眷属共到宝坊。现大神通。赞佛。大众兴供。将欲问佛。先与舍利弗问答。次问闻声及善思惟。生於正见。佛答之。无言复答舍利弗问得正见义。次乃问信进念慧四力。佛答之。次答莲华菩萨倒见如见义。及菩萨义佛赞其得慧灯三昧。明能摄六万诸三昧门。如日出能为四事。又如宝珠。亦如虚空为一切法顶。动地兴供。世尊脐中出一金刚脐菩萨。传东方慧桥如来命。问安听法。六万亿菩萨皆在佛身内。坐听法。从一毛孔出。礼佛却坐。金刚脐复与无言问答。发无性无声法界无二深义。无言复入金刚三昧。令此世界悉为金刚。金刚脐尽其神力。不能破一微尘。次明有四四法。能得金刚三昧。无言为同来眷属。说四十事庄严菩提之心。十法得亲近佛菩萨。父及眷属得柔顺忍。
　　不可说菩萨品。佛在宝坊。不可说菩萨赞佛入定。问说大事。地动兴供。演说不诳如来之义。无畏问云何诳。不可说菩萨分别答之。明无出之出。名佛出。无畏问谁当信。宝女相问答。为舍利弗说譬。明声闻如来。於无差别法界中而有差别。又答无畏调伏问报恩问。三十二业为菩提行。此能报恩。二人必圮不治。谓声闻缘觉。无畏以衣供。宝女不受。复答问。胜义天子。问说与不说之义。不可说化作比丘证信。复与胜义种种问答。与舍利弗问答。舍利弗深赞。佛亦赞舍利弗。不可说复与佛问难得受记义。八千人得无生。升空说偈。魔化比丘。不可说以神通力。令其忏悔。为说十六种法。发菩提心。又说三十二法。向菩提心。又请佛说不可说六波罗蜜。魔王欢喜。大众发心。
　　宝幢分　魔苦品。佛在宝坊。说初成道时。优波提舍。拘律那。遇马宿比丘。闻法见谛。魔不能扰　往古品。述魔众发心问法。答以四法。远恶友。速得菩提。地意菩萨请问不可说义。佛言不可说智即一切智。反问以佛智。十五菩萨。各各答已。乐欲菩萨。复与文殊问答。魔得无生。佛说香功德佛。说宝幢陀罗尼门。华目比丘。化无量众。善行大臣发恶誓。华目成佛。善行作波旬。还得记　魔调伏品。魔尽力欲害佛。舍利弗目连富楼那须菩提入城四门。各调五百魔子。佛现莲华。说偈远闻。魔五缚。诈归依。七走不脱。至心听法　三昧神足品。佛欲入城。诸天竞阻。佛以大声慰之。心游首棱严定。令诸众生各见所事之像。光味仙人与五百弟子。闻佛说偈。皆得宝幢三昧。赞佛得记　相品。佛入定。王舍城十二门十二如来。诸魔天神。各兴供养。於香华中说偈。佛入佛庄严璎珞三昧。令界清净。十方云集。登光味所造宝梯。坐莲华上。劝波旬发喜心。波旬吐恶[歑-乎+丘]佛。佛变其气成须曼华。徧供十方。集十方佛及诸菩萨　陀罗尼品。十方诸佛。同心说大集金刚法。心因缘自在陀罗尼。月光亦说咒。菩提自在梵王。正语梵王。皆现女身说咒。佛又说咒加之　护品。善系意菩萨变现八万四千色身。调伏众生。佛与记　授记品。庄严华魔王。誓以女身广度众生。说咒护法。吉意菩萨说其本事。佛皆与记　悲品。十方诸佛。为庄严华菩萨吉意菩萨说咒。佛劝波旬。波旬不发心　护法品。佛以正法付国王诸天。各发宏愿　四天王护法品。梵释四王各说咒。疑心菩萨问。魔悉来集否。佛言都集。有信心否。佛言皆有信心。除波旬眷属千。将来坏三宝。法灭乃得信心。亦当成佛。次有太白魔天。说咒动地。护持佛法　旷野鬼品。五百菩萨。以大愿力现鬼畜身。调伏鬼畜。说二神咒　还本品。十方诸佛。欲还本界。动地雨华。月香如来。答梵天问十法能护正法　虚空目分　声闻品。佛在宝坊。声闻大慢。不得四果。佛举瞻婆华鬘。发大愿。生四宝。宝发大光。掷之虚空。鬘中说偈。众集。佛杂四真谛华鬘。徧往十方佛上。南方金刚光明功德如来。遣金刚山童子。说法目陀罗尼来赠。北方发光明功德如来。遣胜意童子。说光目陀罗尼来赠。西方智幢如来。遣胜幢童子。说净目陀罗尼来赠。东方宝盖光明功德如来。遣虚空声童子。说圣目陀罗尼来赠。四童子变此世界令净。与众供养偈赞。各传佛命。地动龙集。正语天女说咒护法。佛为憍陈如广说法行。具明阿那般那。乃至八忍八智。亦说灭后六度差别。亦说奢摩他。毗婆舍那四念处。三解脱四禅四定及出世定。是名法目陀罗尼。与金刚山所持来者无异。舍利弗目连。皆得四果　世间目品。佛放白毫相光。照十方土。人天毕集。频婆娑罗问十二月相。佛说雪山仙人。共虎行欲。生十二子。父母亡后。归依梵天。至十二年。感天与愿　弥勒品。弥勒心念说偈问佛。佛为广说十二因缘。是名净目陀罗尼也　四无量心品。频婆王问供养修四无量。得几所福。佛言。具八事。无八怖。具足八大丈夫。净光菩萨无胜菩萨。互相问答。众获益　净目品。无胜意童子。请问慈无量心相体因缘果报。佛入调伏众生无所畏惧三昧。放肉髻光。照无边界。说偈。众生悉集宝坊。佛说三种慈。并说修相。明星天子问慈心果。佛答之。天子於诸禅定出入自在。说咒利生。佛因为说十二菩萨。现为畜生调伏众生。居阎浮外四方海中。每方各三。东蛇马羊。西猪鼠牛。南猴鸡犬。北师子兔龙。并说求见咒法　圣目品。明星问修悲法。佛言观八苦。明星得无生。众获多益。次说修喜修舍　辟支佛乘品。无胜意问缘觉乘人。所修慈悲喜舍。佛答以修法缘慈等　圣目无碍智品。虚空声童子问无缘梵行。佛入虚空幢三昧。面门放光。照十方界大声集众。乃演说之　护法品。文殊等九万二千亿童子请佛愿力加持法门。佛言四方四佛。先已有愿。今以此法付嘱天龙鬼神。十方菩萨。请佛制戒。佛言止止。佛自知时。次问频婆国法。随制四重。嘱护佛法者。悉摈治不如法恶比丘　大众还品。佛安慰诸天。一切众生皆发愿　宝髻菩萨品。东方净住佛国。宝髻菩萨等八千人赍妙宝盖覆千世界。来供。赞声满大千。问净行法印。佛答。以十分之一。一波罗蜜行。二助菩提行。三神通。四调众生。古有一切众生乐念如来。亦说此法。宝聚问庄严自身庄严菩提树法。彼佛答以不放逸。其时宝聚。即今宝聚。又四种四法调众生。广光明佛时。净精进菩萨。调伏财功德婆罗门事。宝髻解珠。供佛。得记。
　　日密分　护法品。佛在宝坊。莲华光功德大梵菩萨。请说清净法聚。佛令菩萨各入定放光。十方云集。佛示生身法身二种供养。次明破戒受施。现在未来四恶果。又未来恶王侵夺法师物者。现得二十种恶。舍身堕大地狱。备历鬼畜。能护法者。功德甚大　陀罗尼品。东方五功德佛。遣日密菩萨。持真陀罗尼及莲华陀罗尼来。南方山王佛。遣香象王菩萨。持随空三昧陀罗尼。及大行陀罗尼来。西方高贵德王佛。遣光密功德菩萨。持断业陀罗尼。亦名随无愿。及大神良咒来。北方德华密佛。遣虚空密菩萨。持净陀罗尼来　分别说欲品。日密偈赞。佛语舍利弗受持是陀罗尼　分别品。四大菩萨入定放光。陈憍如问爱与士夫。行於生死。佛为分别广说如实陀罗尼。众得大益。重问莲华陀罗尼。佛不许说。次问如空空行陀罗尼。佛为说之。次问随无愿陀罗尼。佛为说之。问世间不可乐想。食不净想。佛为说之。亦即是随无愿陀罗尼。舍利弗问净陀罗尼。佛说破四倒法　不思议大通品。频婆王请问佛光。佛勅四众各入三昧。亦自入佛境界三昧。一切世间悉入佛身。众生大益。波旬大苦。命空树大臣往勅龙。龙集大山。皆失势力。复有戒梯大臣。先往佛所。佛令忆本誓愿。得如法忍。龙受大苦。归光味大仙。光味劝令归佛　救龙品。佛趋须弥顶。放光救龙王苦。大声说诸法印。所谓无常苦空无我等。

一心奉请大哀经　　竺法护译。
　　前经初二品。分作二十八品。
　　宝女所问经
　　竺法护译。
　　前经宝女一品。今分十三品。
　　海意菩萨所问净印法门经
　　宋译经院沙门惟净共法护等译。
　　前经海慧菩萨品。即此。
　　无言童子经
　　竺法护译。
　　即前经无言菩萨品。
　　宝星陀罗尼经
　　唐中天竺沙门智光译。波罗颇蜜多罗译。
　　即前宝幢品。同本异译。
　　大乘大方等日藏经(拜观同上)
　　隋乌苌国沙门那连提离耶舍译。
　　即日密分而详明。护持正法品。陀罗尼品。菩萨使品。佛勅耶舍持日眼莲华陀罗尼。憍陈如持无尽根陀罗尼。舍利弗持智慧依止陀罗尼。目连持恶心者生欢喜诸人不信者悉成惛睡陀罗尼。即分别说欲品。而此详悉。定品。恶业集品。两品即前日密分别品。护持品。先所无。佛现神通品。即不思议大通品。魔王波旬星宿品。前略此详。送使品。光味仙为龙见品。念佛三昧品。升须弥山顶品。即救龙品。三归济龙品。佛从须弥顶下。至佉罗低山。说十业生龙中。佛以二十八大支提。付嘱龙及夜叉竟。又说大授记咒。波旬闻已生喜。与眷属忏悔归依。伽罗支魔子问眼色因缘等义。佛为解释诸法性空。众皆得益。

一心奉请大方等大集月藏经(拜观同上)　　高齐乌苌国沙门那连提犁耶舍译。
　　月幢神咒品。佛在伽罗帝山。比丘菩萨俱。说日藏经已。西方现大华云。中有半月。广十由旬。月中现真金重阁讲堂。堂中复现半月。中有千叶青莲。世尊端坐说法。光照大众。头上皆现半月。目连问佛。佛说月藏菩萨欲来。月藏即来说咒　魔王波旬诣佛所品。魔宫诸物。变半月形。放光演偈。击鼓集众。乃诈归依。兴供。佛为憍陈如说利养过失。魔愧听　诸阿修罗诣佛品。波旬雨诸恶物於修罗宫。修罗归佛。佛以悲风光明三昧救之。见佛兴供　本事品。说佛於毗舍浮时。为化八弟。千年苦行。八弟者。即今四修罗王。波旬调达弥勒维摩　第一义谛品。月藏问住兰若修第一义法起大悲。弃爱取。依四圣种。不念四大五阴根尘识等。以四无碍成熟众生。满六度。如初日月十五日月。问三昧何身何攀缘何想何相何性。佛答之。次明随有第一义禅菩萨住。有十二种益　令魔得信乐品。人天慈心视魔。劝谏令发道心。佛说忍功德。授波旬记。波旬说咒护法　一切鬼神集会品。四王请佛付嘱天龙鬼神。正辨大梵。命四王以焰赫铁轮。四方遥掷。摄诸鬼神。同来佛所　诸恶鬼神得敬信品。佛为大会。说十平等。众生。法。清净。布施。戒。忍。精进。禅。智。一切法清净。是为十。罗剎王自述宿业。悔过获益　诸天王护持品。佛问大梵王。以四天下付嘱天龙鬼神。如拘留孙等诸佛无异　诸魔得敬信品。魔愿护持国界。佛与授记。重嘱一切天王　提头赖咤天王护持品。日月天子寄愿护法。佛许之。并勅天王护阎浮提东方第四分　毗楼勒叉天王品。佛勅王护阎浮南方第四分　毗楼博叉天王品。佛勅王护阎浮西方第四分　毗沙门天王品。佛勅王护阎浮北方第四分　咒轮护持品。佛为四王共说五咒。初总次北次东次南次西　忍辱品。罗睺阿修罗王等。承佛付嘱。说咒护法。龙王瞋怒。佛为说忍辱十种近果。及五远果。及不忍过患。月藏说大慈陀罗尼。天龙修罗。互相忏谢。佛再以三宝事付嘱护持。兼明打骂出家人。得罪无量。大会兴供。佛以神力加诸音声。令演妙法。入众会耳。得大益　分布阎浮提品。佛以国土。分布付嘱天龙鬼神。各令护持。说息诸诤讼陀罗尼　星宿摄受品。复付嘱二十八宿七曜十二辰　建立塔寺品。梵释四王。举过去二十五塔为例。请问如来现在未来几所塔寺。令其护持。佛笑放光。照曜诸圆。各现多福。嘱令护持　法灭尽品。月灯问佛。佛答以末法时事。令菩萨护持。众默然。弥勒承当。佛说法灭事。又说金刚坚固深密解脱味体陀罗尼句。众得大益。兴妙供。复说持经十种清净功德。八种。十三种。

一心奉请大乘大集地藏十轮经。及佛说大方广十轮经(拜观同上)　　唐大慈恩寺沙门玄奘译前经。北凉录失译人名译后经。后经缺略。
　　序品。佛於伽罗帝耶山。说月藏已。南方云来。雨诸供养。雨诸法声。众会手中各现如意珠。雨宝放光。见十方土。又见身各地界增强。坚重难举。无垢生天。帝释问佛。佛叹地藏功德。菩萨与眷属现声闻像。来礼赞供佛。佛告好疑问菩萨广说地藏无量功德。众兴供。地藏转供佛。兼说神咒。利一切　十轮品。地藏问。云何於五浊世转佛轮。佛答。本愿成十轮。能居此土。即十力也。以轮王为喻　无依行品。天藏大梵请问禅诵营福三业。为出为坠。剎帝轮王。为沈为升。佛答二种十无依行。随有一行。不成三乘。次明出家破戒。犹生他人十种胜思惟。不宜非理辱害。次明五无间罪。四根本罪。谤三宝罪。皆非佛之弟子。宜护根本。次因优波离问。明举罪有十非法。十非人。五法举。七法罪。次为地藏说末世十恶轮。国主宰官护恶比丘恼害净众。即名旃陀罗。破戒无戒。不应辱害。引古罗剎醉象敬重袈裟为证。远十恶轮。十法增长。离三十过。天藏乃说护国不退轮心神咒　有依行品。金刚藏问破戒非弟子。云何不许辱害。他经皆独赞大乘。今云何说三乘皆不许隐没。佛答。十种有情难得人身。十种无依行法。差别有四种僧及四沙门。是故破戒虽不应受供。犹有圣幢。不得辱害。三乘并是度生方便。虽修大乘。不得废二。次示十有依行。二乘所共。复有十有依行。独觉大乘所共。复示大乘无尘垢行轮。无取行轮。随根说法。乃名大乘　忏罪品。会众各忏罪。佛说十法能使菩萨获得无罪正路法忍。谓不着五阴此世他世三界。次明已得法忍。许处王位。或行十善。或信三宝　善业道品。金刚藏问。云何於三乘人法得无过失。菩提行愿。心无厌足。佛言。十善即菩萨十轮。详述因果　福田相品。明菩萨十财施大甲冑轮。如是法施净戒安忍精进静虑般若方便大慈大悲坚固忍。一一皆成甲冑轮。作二乘福田　获益嘱累品。众获益已。佛以此法付嘱虚空藏。

一心奉请大集须弥藏经(拜观同上)　　高齐乌苌国沙门那连提黎耶舍共法智译。
　　声闻品。功德天女问禅波罗蜜。佛为说出入息念。次第得入四禅。入三三昧。满菩提分。国中有此福田。十殊胜利益。得可爱乐法　菩萨禅品。说菩萨不堕二乘定聚。如实观察。得一切法无语言空三昧。犹如地藏自在出入利众生　灭非时风雨品。功德天为地藏述往誓愿。因陀罗幢相王佛所。授作世水宅心陀罗尼。请地藏起悲心。地藏令其请佛说水风摩尼宫陀罗尼。大地震动。地藏亦说磨力大陀罗尼　陀罗尼品。佛告须弥藏龙仙菩萨。令调恶龙。龙仙说咒。善住龙王广叹袈裟功德。若国王恼服袈裟人。则致荒乱。此非龙过。然亦立誓说咒。次诸龙王。亦各立誓。复说四咒。乾闼婆仙。亦说一咒。地藏复说幢杖大陀罗尼。无尽意复说幢盖摩尼愿眼大陀罗尼。文殊亦说能惧尸利子利奴大陀罗尼。观世音亦为弥勒说般华功德大陀罗尼。帝释问何因缘。龙损坏世间资财。佛言贪力瞋力。功德天以一斛器成诸种子。奉观音。观音说咒加护。令其教化众生。

一心奉请虚空藏菩萨经。及虚空孕菩萨经。虚空藏菩萨神咒经(拜观同上)　　姚秦罽宾国沙门佛陀耶舍译。文义完备。第二隋北天竺沙门阇那崛多译。同经异出而小不同。第三刘宋罽宾国沙门昙摩蜜多译。未免缺略。
　　佛住佉罗底翅山。说破恶业障陀罗尼。西方胜莲敷藏佛所。虚空藏菩萨。欲来供养。先现如意宝珠。照空大会。惟存佛光。除大菩萨。余皆迷惑。梵顶菩萨问佛。佛说无断常法。大众复见如故。佛指西方。叹虚空藏功德。众渴仰。虚空藏复以神力。净此世界。令众手中各有宝珠。雨诸供具。现大宝盖供养如来。如来现宝莲华而坐其上。弥勒致疑。药王答释。弥勒问顶上妙珠之因。佛答。能除国王大臣五根本罪。除声闻五。除菩萨八。满众生一切所求。虚空藏问何能於五浊恶世。施作佛事。佛以虚空自性清净义答之。虚空藏即说无尽降伏师子奋迅陀罗尼。佛赞其能灭重罪。令生佛国。

一心奉请观虚空藏菩萨经(拜观同上)　　刘宋罽宾国沙门昙摩蜜多译。
　　佛在伽陀罗。优波离问欲治罪者如何作观。佛言。先依决定毗尼礼敬三十五佛。次想菩萨有如意珠。冠中现三十五佛。珠中现十方佛。或得除罪字印臂。或闻空中唱罪灭。便得入僧。或使知毗尼者得梦。须更忏悔。乃至八百日治厕。再三七忏重与授戒。

一心奉请无尽意菩萨经。及阿差末菩萨经(拜观同上)　　前是刘宋枳园寺沙门释智严共宝云译。后乃西晋月支国沙门竺法护译。同本异译耳。梵语阿差末。华言无尽意也。
　　佛游宝庄严堂。说大集经。东方大金色光。照此世界。出大莲华。无尽意菩萨。与六十亿眷属俱。舍利问所从来。菩萨答以无去来。复问。佛告。从不眴国普贤佛所来。彼诸净土菩萨。唯修念佛三昧。悟无生忍。无尽意运佛力。令此会人得见彼土。遥申礼供。亦令彼众。得见此土。遥申礼供。舍利弗问。谁字仁者为无尽意。答言。一切诸不可尽故。即说八十无尽法门。发心。净心。六种四行。心毕竟。六波罗蜜。大慈大悲大喜大舍。五通。四摄。四无碍智。四种依法。修习助道。若忏悔随喜修习等。三十七品。定慧。总持辩才。撰集四法。若无常苦无我寂灭等。一道。方便。皆无尽也。

一心奉请佛说菩萨念佛三昧经。及佛说大方等大集菩萨念佛三昧经(拜观同上)　　前是刘宋天竺沙门功德直共玄畅译。
　　序品佛住灵山。净居天子。於夜后分。供佛。请说念佛三昧。佛默许之。天子去后。微笑謦欬。声徧十方。天人毕集。佛出僧坊。遥见宝地。复更微笑。不空见菩萨问知其故。即入三昧。於彼宝地。化作法座。请佛往坐。佛更动地。出广长舌。说净居请　不空见本事品。说宝肩佛时。无量力王。与二王子。一名师子。二名师子意。同供养佛。佛入涅盘。师子投火说誓。佛於火中复起。作大利益。乃灭度。师子生梵天。历侍普密王等诸佛。无量力即释迦。师子意即弥勒。师子即不空见。佛还静室。右胁而卧　神通品。不空见以神通力。庄严此界。阿难徧问目连舍利迦叶满慈空生罗睺。各述神通　弥勒神通品。弥勒入城乞食。以一食供恒沙诸佛。令彼长者。发菩提心。大地震动。弥勒自述往因　赞佛音声辩才品。不空见出定。赞佛音辩　赞如来功德品。不空见说佛德。心念佛来。佛放光动地。来会　如来神力证正说品。佛摩不空见顶。证其所说。不空见述所见三世佛事　不空见劝请品。问法兴供。述意请答　赞三昧相品。显示念佛三昧功能　正观品。五阴不实。深生怖畏。具足惭愧。修行止观。三空四念。及以四等。十二头陀。三十七品。十善十力等法。次复相续念佛十号。相好六通五分等法。又续观即蕴异蕴。是如来耶。六根四大亦然。观无上菩提。不以身得。不以心得。不离身心得。又明离我见法。放光授记　微密王品。不空见问。舍无惭愧。得三昧法。佛说明胜佛时。胜微密王闻法出家。秉二二法。修此念佛三昧。成莲华上佛　三法品。不贪瞋痴。观一切法无常苦无我。自供劝人。发愿赞德及相好。随喜三世佛所求念佛三昧　劝持品。说宝胜光佛灭后。树王比丘。传此三昧。帝幢天转轮王梦中闻之。出家修学。成高行佛。是故得闻此三昧者。决定成佛　诸菩萨本行品。九万百千亿那由他菩萨发心持说修行。佛印之　正念品。佛说正念诸法宝相。是名念佛。菩萨闻已。得无生忍。安住三昧。见十方佛　大众奉持品。圣凡兴供。佛现瑞赞持　后是随南天竺沙门达磨笈多译。与上同。文较周　正观一品分三。十号相好下。标名思惟三昧品。放光授记一段。标名示现微笑品　神通品即微密王品　修习三昧品。即三法劝持两品　缺正念奉持两品。

一心奉请大方等大集贤护经。及般舟三昧经。拔陂菩萨经(拜观同上)　　第三后汉录。失译人名。文来未全。梵语拔陂。此翻贤护也。第二后汉月支国沙门支娄迦谶译。即前经先出而文古歰。一名十方现在佛悉现在前立经。第一隋北天竺沙门阇那崛多共笈多等译。一名拔陀经。
</div>
    <div class="pagination">
<a href="法界圣凡水陆大斋法轮宝忏_page3.html">上一页</a><a href="法界圣凡水陆大斋法轮宝忏.html">1</a><a href="法界圣凡水陆大斋法轮宝忏_page2.html">2</a><a href="法界圣凡水陆大斋法轮宝忏_page3.html">3</a><span class="current-page">4</span><a href="法界圣凡水陆大斋法轮宝忏_page5.html">5</a><a href="法界圣凡水陆大斋法轮宝忏_page6.html">6</a><a href="法界圣凡水陆大斋法轮宝忏_page7.html">7</a><a href="法界圣凡水陆大斋法轮宝忏_page8.html">8</a><a href="法界圣凡水陆大斋法轮宝忏_page9.html">9</a><span>...</span><a href="法界圣凡水陆大斋法轮宝忏_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
