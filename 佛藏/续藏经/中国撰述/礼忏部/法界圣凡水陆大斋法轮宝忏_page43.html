<!DOCTYPE html>
<html>
 <head>
  <meta charset="utf-8"/>
  <title>
   法界圣凡水陆大斋法轮宝忏 - 第 43 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法界圣凡水陆大斋法轮宝忏 - 第 43 页/共 56 页
  </h1>
  <div class="content">
   由此真言印加持故。一切金刚部族诸大菩萨。普皆云集。能令行者意业清净。
　　次结迎请众圣印。二手仰相叉。以二头指头相拄。如车辂。随诵真言。以二大指各拨二中指头。向身招之。或三遍。或七遍。真言曰。
　　曩么悉底哩(三合)野(一)　地尾(二合)迦南(二)　萨嚩怛他(去)(引)誐跢(引)南(三)　唵(引)(四)　嚩日啰(二合)(引)儗(倪以反)娘(五)　羯啰洒(二合)野娑嚩(二合)(引)贺(引)(六)
　　想此车辂至本尊某佛某菩萨某金刚所。本尊及诸眷属。乘此车辂降赴道场。各按本位而坐。次想己身为行者。身着袈裟。手执香炉。胡跪佛右(两膝并跪也。一作互跪)。一心瞻仰本尊。诵五悔文。
　　归命十方　　正等正觉　　最胜妙法　　大菩萨僧　　我净三业　　敬礼殷勤　　忏悔多生　　一切罪业　　普贤行愿　　金刚三昧　　所生所起　　一切福力　　缘觉声闻　　种类有情　　无量善根　　我皆随喜　　世尊成道　　光照三千　　我先劝请　　转於妙法　　化世既熟　　佛将涅盘　　我劝久住　　悲救一切　　忏劝随喜　　所有善根　　不昧菩提　　常逢真友　　宿命离难　　相好严身　　入华严[纟-八]　　获波罗蜜　　力用宏富　　眷属精良　　缘力无边　　随心钩召　　虚空为界　　楼阁栖神　　现妙莲华　　徧一切土　　六通四辩　　八自在身　　应现无方　　满众生愿　　引入佛智　　无尽重重　　如金刚幢　　无能动者

一心奉请入曼荼啰真实前方便大威力乌枢瑟摩明王真言(拜观同上)　　金刚手菩萨。受摩酰首罗天王请。即入怖畏金刚大忿怒徧喜三摩地。说乌枢瑟摩明王真言。一切部多。悉见其身为乌枢瑟摩所压伏。如遇劫烧。迷闷欲绝。此真言法。若暂闻者。一切事业。悉皆成就。不有非时夭横。见者敬爱。怨敌远离。一切密言。皆得成验。诸金刚法。任运当成。若持此明(明即咒也)满一万徧。即同登坛具足灌顶。如遇明师之所传授。结普焰印。先以手背相着。指头垂下。名下合掌。后乃深交诸指(举二手起。内相叉。不作拳也)。二小指如针。大开掌。二大指互捻头指甲侧。真言曰。
　　唵(引)(一)　吽癹咤(咤半音呼)癹癹(二)　邬仡啰(二合)戍啰播宁(三)　吽吽吽(四)　癹癹癹(五)　唵扰羝宁啰曩(二合)娜(六)　吽吽吽(七)　癹癹癹(八)　唵唵唵(九)　摩诃么攞娑嚩(二合)(引)诃(引)(十)
　　第一[巾*((ㄇ@人)/登)]画像。以径方两肘白[迭*毛]。命良工图如来像。坐师子座。手作说法相(以左手大指头指头相捻。并舒中名小三指。右手亦然。及以左手仰掌。横约着心。以右手腕。着左手名小指等头。以掌向外。散其三指。此为说法相也)。如来左。画金刚手菩萨。右手执杵。左作问法相(着其五指。微屈之。引手向前。掌向如来也)。次画大威力乌刍瑟么明王大忿怒形。目赤色(如狸眼也。狗牙露锋出。黄发上冲)。通身靛黑色。举身焰起而有四臂。右上手执剑。次下执索。左上打车棒。下三股叉。器仗上并焰起。如来右。画金刚部母么么枳。多发美貌。通身靘色。胡跪合掌。恭敬白佛。部母右。行者胡跪。手执香炉。供养於佛。於此像前。面东诵真言。乞食禁语。兀如枯木。满六十万徧。一切世出世间法。无不成就(成就多用护摩法。护摩如火祭)。
　　若以粳米和牛酥。护摩十万徧。生有相之子。
　　若以茴香华和三甜。护摩一千八徧。满七日。得金钱百文。
　　以乳蜜加青莲华一两。护摩三十万徧。伏藏尽现。加持昌蒲根一千八徧。口含。诉讼得理。
　　若疗狂病。以二瓦椀相合。结娜拏印。彼耳边诵七徧。扑破其椀。即差　娜拏。棒也。其印。二手各以大指押中名小指成环。二环极相握。舒头指如缄。即成。
　　若疗痃癖。加持乌麻油七徧。涂腹。即差。
　　若加持右大拇指七徧。以印五处。即成护身。辟师子虎狼及诸怖畏。
　　若被禁系。持真言。伽锁解脱。
　　若疗癞。加持紫檀香一千八徧涂之。即差。
　　若昌蒲根和蜜。加持千八服之。疗冷瘕。
　　若以虎爪护摩七徧。不被虎伤。
　　若祈雨。黑月十四日。大河侧。以蚁坟土塑龙。笼叶芥子油和徧傅之。以足加龙首。结娜拏印。加持之。得尽日雨足。
　　若恶雨雪雷雹。结杵印。或娜拏印。持明。即止矣。杵印。以二手内相交为拳。舒左中指右头指如缄。
　　若良田土及灰。以蜜和之。加持涂一切疮。生肌。
　　若疫病。以粳米饭和酥。护摩一千八徧。即止。
　　若疗鬼魅。立方坛。以香水洒之。烧安息香。坐病人加持之。又加持水七徧。洒彼面。彼大叫被扑。如不语。再洒即语。如诳。用蚁坟土塑病者形。加持七徧。以杵击形首。如实说不舍此人。即用五金作刀子。从形脚段段割令尽。空中血下。鬼死病差。
　　若用盐。或苦楝木。或芥子油。作百八护摩。鬼族即灭。病即愈。
　　若先亡日。不食。於塔庙供养。独坐净室。诵一百徧。先亡来现如生。
　　若欲知未来。心念此咒而睡。本尊为说於梦中。
　　如孕过月。加持米一百八徧。令服。即产。
　　此真言教法。不择净秽。恒示忿怒相。诵满三十万徧。得验。

一心奉请大曼荼啰并五如来手印观想真言(拜观同上)　　毗卢遮那世尊。以五相成身(受用身也)。於色究竟天王宫中。现成正觉。具足一切如来普贤大菩提心。受一切如来虚空所生大摩牟宝为作灌顶。得一切如来观自在法智。到於彼岸。於一切如来不空事业。成就无碍。既成佛已。往诣须弥山顶。入於金刚三摩地。发生三十七智。安定金刚界大曼荼罗。此曼荼罗中有五大月轮。毗卢遮那尊。首於坛中月轮中心。师子座上。结加趺坐。有大威德。色如白鹅。形如净月。一切相好。皆悉圆满。头戴宝冠。垂发以缯。轻妙天衣。绕腰被绁而为上服。一切明咒以为其体。能作无量神变。手作大智拳印。以二手作拳。左手头指初分。平入右拳内。握之起立成印。说真言曰。
　　唵(引)(一)　嚩日啰(二合)(二)　驮(引)都(三)　[錽-火+公](四)
　　次阿閦[鞥-合+(白-日+田)]尊。於毗卢中坛月轮前(即东也。毗卢坛向东)大月轮中。象王座上。半加趺坐。垂於左足。身大青宝色。面如秋月。相好具足。着妙青衣。光明无数。照於一切种种庄严。手作触地印。左拳执袈裟角。安脐轮上。右掌覆膝。指头垂下触地。说真言曰。
　　唵(引)(一)　阿乞刍(二合)毗野(二)　吽(三)
　　次宝生尊。於毗卢遮那如来右月轮中。马王座上。加趺而坐。身如日色。面如满月。顶戴宝冠。着黄白色衣。手作施愿印。左拳安於[月*坒]上。右手当乳向外。作施愿相。说真言曰。
　　唵(引)(一)　啰怛那(二合)三婆嚩(二)　怛[口*洛](二合)(三)
　　次观自在王尊。於毗卢遮那如来后月轮中。孔雀王座上。加趺而坐。身黄金色。面如满月。发髻严好。头冠庄严。身着红衣。背月轮光。回手作定印。二手金刚缚。仰置加趺上。二头指直竖。背相合。二大拇指横压其端。说真言曰。
　　唵(引)(一)　路计湿嚩(二合)啰(二)　啰(引)惹(三)　纥哩(重呼)(二合)(四)
　　次不空成就尊。於毗卢左月轮中。金翅鸟王座上。加趺而坐。身大绿色。面如满月。光明晃耀。现微笑容。发髻严好。头冠殊妙。着青色衣。种种庄严。手作施无畏印。左拳覆安脐上。右手大指小指相捻。竖三指如旛。乳旁扬掌。如拔济有情状。说真言曰。
　　唵(引)(一)　阿慕伽悉悌(二)　恶(重呼)(三)
　　是五如来。各住一方。为五部尊主。毗卢遮那。入於金刚三摩地中。次第出生十六大菩萨。於四方如来月轮中。前右左后。依位而住。初所出生。为金刚手。持五锋杵。金刚王持钩。金刚爱持弓箭。金刚善哉现欢喜相善哉声(凡第四尊菩萨。手中无所执)。此四属阿閦[鞥-合+(白-日+田)]坛。次所出生。为金刚藏。执摩牟宝。金刚光执日轮相。金刚幢执幢。金刚笑现微笑相。此四属宝生坛。次所出生。为金刚法。执莲华。金刚利执剑。金刚因执轮。金刚语现念诵相。此四属观自在王坛。次所出生。为金刚业。执羯磨杵。形如十字。皆有锋刃。金刚护被甲冑。金刚药叉执牙器仗。金刚拳现金刚缚相。此四属不空成就坛。一一出生。皆先入一切如来十六大菩萨三昧。说真言已。即成杵钩弓箭等幖帜。还入毗卢遮那心。随住掌中。於一一幖帜中。现种种神变游戏事业。
　　十六菩萨。即普贤。不空王。摩啰。极喜王。虚空藏。大威光。宝幢。常欢喜根。观自在。妙吉祥。转法轮。无言。巧业。难敌精进。摧诸魔。拳妙缚。是诸菩萨。各有理性。
　　所说十六真言。谓嚩日啰萨埵。啰惹。啰誐。娑度。嚩日啰啰怛那。帝惹。计都。贺娑。嚩日啰达摩。底乞叉拏。呬睹。婆沙。嚩日啰羯摩。荦叉。药叉。散地。此等自语言印。皆从金刚界门生。
　　彼诸菩萨理性。於金刚萨埵三摩地。坚牢妙合。从是出金刚手等十六大士身。从毗卢遮那世尊心下。於四如来月轮中住。然后授与金刚杵等幖帜。复为立名。各各冠以金刚之号。尔时十六大士。手持幖帜。於一切如来前。作诸事业。此为出生十六大菩萨法。而彼四如来。一一各入三昧。出生金刚波罗蜜宝波罗蜜法波罗蜜业波罗蜜四菩萨。於中方毗卢月轮中住。真言印契。同四如来。此为出生四波罗蜜菩萨法。次毗卢遮那如来。为供养四如来故。出生金刚嬉戏金刚鬟金刚歌金刚舞天女。於内四隅月轮中住。是谓内供养。次四如来为奉答毗卢遮那供养事故。出生金刚香金刚华金刚灯金刚涂香天女。於外四隅月轮中住。是为外供养。最后毗卢遮那如来。出生金刚钩金刚索金刚锁金刚铃使者。於四门月轮中住。是谓四摄使者。如上三十七尊。皆从毗卢身中出现。
　　若有持诵五如来真言者。当依法画金刚界大曼荼啰及[巾*((ㄇ@人)/登)]像。先安住三昧已。发大菩提心。然后入於坛中。身对像前。洗除心垢。诵净三业真言。一剎那中。心垢清净。以真言威力。开发菩提心。观一切法如幻如化。本自性空。无有坚实。依此菩提心想为月轮。於月轮上。想有梵书唵字。为身金刚。次想梵书阿字。成语金刚。次想梵书吽字。成心金刚。如是三字。成金刚身语心已。想梵书钵啰(二合)字。化成莲华。乘此莲华。相好具足。想自身作贡高势。即是金刚界如来。一切庄严。圆光照耀。如是本身。即是毕竟菩提大智。复想诸佛徧满虚空。作大神变。此五如来。演畅瑜伽真理。四谛六度诸波罗蜜等。作大利益。救济众生。复想诸佛。各坐莲华。诸相圆满。一切庄严。而彼华座相合为一。此则佛身一多无二。理事无碍。法界同体。然后依法献八供养(戏鬘歌舞香华灯涂)。当即持诵。正定身心。离诸散乱。不缓不急。文句周正。如是依法观想持诵。如天满月。无有亏盈。不久之间。证大菩提。次当说其功能。由结大智拳契。诵毗卢遮那如来真言。即得金刚三业平等光明大菩提。成就三身。坚固不坏。由结触地契。诵阿閦如来真言。即得身心不动现证三昧。成就十方世界一切金刚供养事业。由结施愿契。诵宝生如来真言。即得出现宝幢摄受众生无所住相。成就菩提法无我智。由结三摩地契。诵观自在王如来真言。即得金刚寿命平等光明。为诸众生说大乘法。由结施无畏契。诵不空成就如来真言。即得金刚不空平等光明。出生吉祥智海。利益众生。离诸怖畏。

一心奉请金刚手萨埵菩萨曼荼罗法(拜观同上)　　此菩萨为密部如来之长子。故特先之。
　　毗卢遮那如来。於金刚界大曼荼啰。入一切如来普贤三昧。出生萨埵(大月轮也。即圆满菩提心相)。於萨埵月轮中。出现五峰光明金刚杵相。住佛掌中。作神变已。以金刚性。与金刚萨埵。三摩地妙相合故。首遂出出金刚手大菩萨身(受职立名。如前所说)。为一切如来长子。是一切如来菩提心。受一切如来教勅。於秘密法中。为增上主宰。而是菩萨现高举相。金刚慢自在势。以二手结金刚拳。左手置於胯下。右手戏掷金刚杵。安自心间。作勇进势。此为大印。说真言曰。
　　唵(引)(一)　嚩日啰(二合)萨怛缚(二合)(二)　恶(三)
　　又根本真言(结大智印)。
　　唵(引)(一)　摩诃素(上)佉嚩日罗(二合)萨怛嚩(二合)(二)　弱吽[錽-火+公]斛(三)　素啰多萨怛[錽-火+公](三合)(四)
　　夫修菩萨行。证妙菩提。利益有情。方谐本愿。有情沈没。甚深甚深。若不入五部五蜜曼拏啰。不受三种秘密加持。自有漏三业身。何能度彼乎。彼有情类。上二界(空界色界)。定地所摄。欲界无禅。是散善地。设欲修定。仍先假头陀。依七方便(五停心。总相念。别相念。暖地。顶地。忍地。世第一地)。由根羸劣。无学缘觉果。尚自难成。何况法云大普贤地。及毗卢三身普光明地。二乘之人。虽证道果。不能利益无边有情。於显教修行。久经三大阿僧祇。然后证成无上。於其中间。十进九退。或证七地。以所集福德智慧。回向声闻缘觉道果。仍不能证无上正等菩提。密教。听毗卢遮那自受用身。所说内证自觉圣智法。及大普贤金刚萨埵地受用身智。则於现身得入曼荼罗为具足羯磨。以普贤三摩地。引发金刚萨埵入其身内。由加持威德力故。於须臾顷。当证无量三昧耶。无量陀罗尼门。以不思议法。能变易俱生我执法执种子。应时集得身中一大阿僧祇劫所集福德智慧。则为生在佛家。从一切如来心生。从佛口生。得佛法财(指三密菩提心教法)。若才见曼荼罗。能须臾顷生於净信。以欢喜心瞻睹。则於阿类耶识中。种金刚界种子。从此便得超越二乘。四威仪中。无间修习。人法二空。悉皆平等。现在证得初地。渐次升进。於生死涅盘。不染不着。无边世界。广作利益。分身百亿。游诸趣中。成熟有情。令证金刚萨埵位。行者应於阿阇梨所。於大金刚族。受四种智法。於大宝族。受平等相应法。於大莲华族。受三乘微妙秘密法。於大羯磨族。受具足一切供养事业法。既受法已。依法修习。为一切众生。作大饶益。无主宰者为作主宰。求解脱者令得解脱。住四无量心三摩地。於心月中。观羯磨金刚杵。运以慈心。徧有情界。与无量乐(可用前印)。真言曰。
　　唵(引)(一)　摩诃(引)每底哩(二合)萨颇(二合)啰(引)(二)
　　次以大悲心。断一切有情苦。观羯磨轮。周遍法界。普门拯济(可用前印)。真言曰。
　　唵(引)(一)　摩诃(引)迦噜拏(上)也(引)萨颇(二合)啰(引)(二)
　　次以喜心。运羯磨轮。遍周法界一切有情。授与菩提(仍用前印)。真言曰。
　　唵(引)(一)　萨嚩秫(诗聿反)驮(二)　钵啰(二合)谟(引)娜萨颇(二合)啰(引)(三)
　　次运羯磨轮。徧有情界。成就大舍。心住平等。不见自他。唯此性相。即是普贤大菩提心(仍用前印)。真言曰。
　　唵(引)(一)　摩护(引)闲乞洒(二合)萨颇(二合)啰(引)(二)
　　遂想自身为金刚萨埵。处大月轮。坐大莲华。五佛宝冠。容貌熙怡。身如月色。内外明彻。量同虚空。是为成就法身。则於身前。想金刚萨埵智身。四印围绕。同一月轮。同一莲华。各住本威仪。执持幖记。各戴五佛宝冠。
　　四印者。谓欲金刚。持金刚弓箭。射阿赖耶识中一切有漏种子。成大圆镜智。金刚计里计罗抱金刚萨埵。表净第七识妄执第八识为我痴我见我慢我爱。成平等性智。爱金刚持磨竭鱼幢。能净意识缘虑。於染净有漏心。成妙观察智。金刚慢以二金刚拳置胯。表净五识质碍身。起大勤勇。尽无余有情。皆令顿成佛。能净五识身。成就所作智。
　　瑜伽者。专注身前金刚萨埵。如镜中像。与身相对。心不散动。令定中见。了了分明。即诵四字真言曰。
　　弱吽[錽-火+公]斛
　　令金刚萨埵智身。召入缚喜。与瑜伽者定身合为一体。或持数珠。或不持珠。专注大印。一日四时。无限念诵。勿令疲顿。由住三摩地诵此真言故。现世证得无量三摩地。能成本尊之身。
　　若欲求最上成就者。先安布[巾*((ㄇ@人)/登)]像。中画如来圣像。与四部上首菩萨。同处月轮。其[巾*((ㄇ@人)/登)]四隅。画本部贤圣。行人於彼像前。广设供养。至心持诵。满四月已。然后竟夜持诵。至明旦时。即得一切如来最上悉地之法。
　　若欲求印成就者。行者於[巾*((ㄇ@人)/登)]像前。结萨埵金刚印。随其所求。不解是印。诵持大明。满百千徧。然后竟夜至心诵持。乃至最后炽盛光现。佛像出声。然后开前印缚。即得随欲色相。隐身自在。一切事业。皆悉能作。
　　若欲求三摩地成就者。先应观想微妙金刚随所爱乐三摩地门。以相应心明。先行修习。修满四月。然后竟夜。端直加趺。直心敛念。寂静而住。至明旦时。即得如来等一切三摩地成就。
　　若欲求羯磨成就者。依法持诵一月。志求成就。然后竟夜持诵。即得一切羯磨成就。

一心奉请金刚寿命菩萨曼荼罗法(拜观同上)　　毗卢遮那。以大自在天。覆面躄地。将趋命终。入於慈愍大悲三昧金刚寿命三摩地。说金刚寿命真言。乃结印契。二手金刚拳。以头指右压左相钩。安於顶上。加持。大自在天复还得苏。更增寿命。归依诸佛。受灌顶记。证得八地。真言曰。
　　唵(引)(一)　嚩日啰(二合)喻晒娑嚩(二合)(引)贺(引)(二)
　　若有男子女人。受持念诵。日各三时。时别千遍。过去所有恶业因缘。短命夭寿。由此真言力故。信心清净。业障消灭。若修三摩地门。当结加趺坐。端身闭目。二手重迭安於脐下。虚空中遍想诸佛。了了分明。即於自身中。当观心如满月。光明莹彻。上有五股金刚杵形。渐大如等身。变为降三世菩萨。四面八臂。须发赤竖。颦眉利牙。正面青色。右面黄色。后面红色。左面绿色。徧身威焰如劫火烧。中二手作金刚拳。右押左。以二小指相钩。竖二头指背相着。如期克相。右上手执杵。第二手执箭。第三手执剑。左上手执钩。第二手执弓。第三手执索。坐青莲华上。顶有毗卢遮那佛。从佛徧身毛孔中。出甘露灌顶。注自身。入於心中。即结金刚寿命菩萨陀罗尼印(即前印)。诵真言七徧。安於额上。分手系项后。直舒二指。徧身旋转。如擐甲冑势。真言曰。
　　唵(引)(一)　砧(二)　嚩日啰(二合)(引)欲(三)
　　由此咒印故。获得身如金刚不坏。离诸灾横。见者欢喜。生大恭敬　护摩除灾建命坛。置一净室。於东边。安金刚寿命菩萨像。县诸旛盖。像前作三肘方坛。中心画以白粉。作一肘半金刚甲冑。中央穿一炉。深半肘。周围安缘。如不欲穿者。安火炉亦可。行者火炉前坐。献诸供养。四角安瓶。炉中然炭。先办乳木二十一段。长十指。粗如大指。以酥揾两头。诵真言。掷於火中。然炽盛已。即於火中想八叶莲华。於华胎中。想有梵书阿字。化成金刚寿命菩萨。次以四字明。引请菩萨。入火炉中。受诸供养。次以水洒火令净。遂以青骨屡草揾酥。一诵一烧。掷於火中。乃至一百八徧。或一千八徧已。复以三满杓酥。奉献本尊。初后如是。若能於三长斋日。或自本生日。作是供养。能除灾难。增益寿命。国土安泰。无诸灾疫。风雨以时。一切圣贤。拥护其人。

一心奉请四佛母曼荼罗法(拜观同上)　　大日徧照金刚如来入大智变化寂静无尘最胜金刚三摩地。出生佛母大吉祥金刚明妃。说此真言。能成一切明。能满一切愿。灭罪生福。令一切有情。见者欢喜。速成诸部顶轮。最胜无比。成办一切难解之事。能为世间作息灾法。乃至欲舍寿命者。以此明力故。复增寿命。於五部深密。悉能助其威八。一时齐证。二手虚心合掌。二头指曲附二中指上节。如眼笑形。二大指各捻二中指中节文。亦如眼笑形。二小指复微开。亦如眼笑形。以此印拭目及眉。兼竖拭眉间。想出五眼。又以印兼诵明。右绕拭面三徧。一切见者。皆悉欢喜。说真言曰。
　　南无婆誐嚩底(一)　瑟抳(二合)沙(二)　唵(引)(三)　噜噜(二字转舌呼)(四)娑跛(二合)噜(五)　入嚩(二合)啰底瑟咤(二合)(六)　悉驮路左你(引)(七)　萨嚩啰他(二合)娑(引)驮[宁*顶]曳(八)　娑嚩(二合)(引)诃(引)(九)
　　尔时一切佛母身。住大白莲华。身作白月晖。两目微笑。二手住脐。如入奢摩他。从一切支分。出生十儗誐沙俱胝佛。一一佛。皆礼敬本所出生。於剎那间。一时化作一字顶轮王。手执轮印。顶放光明。倨傲目视。现大神通。还来礼敬本所出生一切佛母。诸佛顶王。各以金刚轮置佛母足下。合成二轮。一承其足。一覆顶上。是时佛母告诸如来言。若常诵此明者。如彼金刚界如来。如彼萨埵金刚莲华手虚空宝毗首羯磨。如彼四波罗蜜十六大菩萨四摄八大供养。所作事业。皆同一切如来。所出言便成真言。举动支节成大印契。目所视处便为大金刚界。身所触处便成大印。若欲为大阿阇梨。教授密法印等。当须先诵此明一千遍。一切诸佛菩萨。皆悉欢喜。一切有情见者。如父母想。福如轮王。七宝具足。寿命长久。千万俱胝。金刚萨埵诸菩萨等。常随卫护。急难之日。如日升空。一切宿业重障。七曜二十八宿。不能破坏。得大安乐。若持百万徧。得大涅盘处。行者常自观身。如佛眼尊形相。住大白莲。渐渐舒展。徧大空界。或结根本印。加持自身。住法界定。速当获得一切智智。
　　画像法。取白净[迭*毛]。等自身量而图画之。凡一切瑜伽中像。皆身自坐。等量画之。於中应画三会八叶莲华。中画佛眼尊。当本尊前一莲华叶上。画一切佛顶轮王。手持八辐金轮。於次右旋。布七曜使者。第二华院。当顶轮王前。画金刚萨埵等八大菩萨。右旋第三华院。右旋各画八大明王(一名金刚王)。又於华院外。画八大供养。及四摄使者。皆冠金师子冠(轮王在东。西南即日。西即月。乃至东北火水木金土。文殊日外。虚空藏月外。乃至转法轮观自在虚空库金刚拳摧一切魔。在火水木金土外。明王八。啖鬘得迦。咤枳钵啰。研得迦。你罗难拏。钵纳鬘得迦。大力。尾觐难得迦。不动尊。钩香戏索华鬘锁歌灯铃舞涂。亦由东至东北八面)。
　　若不画像。但用曼荼罗。亦如此布置。行人於心柳昴牛四宿值日。不拣时日吉凶。一日不食。诵满一千八徧。所有心愿。应时便遂。获大悉地。
　　对像坛前作法。即得佛母成就现身。
　　又说成就一切明真言曰。
　　唵(引)(一)　咤咤咤乌(短)(二)　置智置智咤乌(短)(三)　咤乌(引)咤乌(引)咤乌(四)　嚩曰啰(二合)萨怛嚩(五)　惹吽[錽-火+公]斛(六)　纥哩(二合)鶴吽泮咤(七)　吽(八)
　　此真言。能成就一切明。能调伏一切天。能成办一切事。若欲知未来事。即结不动尊刀印。安於左胁。诵真言一百八徧。随印便睡。本尊阿尾奢。即於梦中现一切吉凶之事(刀印即剑印也。见剑印条)。
　　金刚母忙么鸡菩萨。乃徧照如来入最上炽盛三昧金刚三摩地。出生大圣般若波罗蜜多母。金刚上首明妃。说此真言。常与金刚拥护法相应。能灭一切罪障。成就一切事业。能为世间作降伏法。普令一切远离怖畏。以二手作金刚缚。二中指展舒。二头指捻中指第三节。如金刚形。真言曰。
　　曩谟啰怛那(二合)怛啰(二合)(引)夜野(一)　曩么室战(二合)拏嚩日啰(二合)(引)播拏曳(二)　摩诃药乞叉(二合)细曩钵多曳(三)　唵(引)(四)　商羯哩(引)(五)　扇(引)底迦哩(引)(六)　瞿咤瞿咤(七)　瞿致祢(八)伽(引)多野伽(引)多野(九)　瞿致祢吽(引)癹咤(半音)娑嚩(二合)(引)贺(引)(十)
　　此菩萨。住童女形。淡紫青色。种种璎珞庄严。坐於莲华。身仪寂静。不太高长。容颜悦意。眼色如青莲华光。右手持梵夹。左手持真多摩尼。作施愿势。诸所施作。皆顺方便。不但为一切明王母。亦且为诸佛金刚之母。
　　白衣尊。乃徧照如来。入大乘无边莲华变化金刚三摩地。出生莲华母法三昧上首明妃。说此真言。若人持诵观想。能作一切事业。能善拥护。乃至增长微妙法藏。以二手合掌。令十指头各不相着。微屈如莲华形。真言曰。
　　曩谟啰怛曩(二合)怛啰(二合)夜(引)野(一)　娜么阿(去)(引)哩野(二合)(引)嚩路(引)枳帝湿嚩(二合)啰(引)野(二)　冒(引)地萨怛嚩(二合)(引)野(三)　摩贺萨怛嚩(二合)(引)野(四)　摩贺(引)迦(引)噜抳迦(引)野(五)　唵(引)(六)　羯致(引)(七)　尾羯致(引)(八)　你羯致(引)(九)　羯鹐(知感反)羯致(引)(十)　疑噜咤微哩野(二合)(引)娑嚩(二合)(引)贺(引)(十一)
　　此菩萨亦住女人色相。以莲华鬘庄严其身。以宝缯角络披身。相白色。右手执开莲华。华台上有如意宝珠。左手仰左[月*坒]上。施於无畏。瑜伽者。或有恶人无辜作留难。想彼人在己足下。诵真言二十一徧。悉皆消散。慈心相向。不能障碍。
　　唵(引)(一)　税帝(引)(二)　半拏啰嚩(引)悉祢(三)　惹咤(引)摩俱咤驮(引)啰尼娑嚩(二合)(引)贺(引)(四)
　　若人常能持诵。所有一切罪业。悉皆消灭。诵满七日。国城之内。一切人民。皆悉奉重。若持诵一月。获大富贵。诵一洛叉数。当得与菩萨等。威力无异。
　　多罗尊。乃徧照如来。入普徧光明大乐金刚三摩地。出生大佛母羯磨大三昧上首明妃。说此真言。於众生界。普令成就胜上事业。於剎那间。能令一切有情。悉起敬爱。为其仆从。以二手作合掌。二头指捻中指。申二拇指入掌内。如优钵罗华形。真言曰。
　　曩谟啰怛曩(二合)怛啰(二合)夜(引)野(一)　那莫阿(去)哩野(二合)(引)嚩路(引)枳帝湿嚩(二合)啰(引)野(二)　冒(引)地萨怛嚩(二合)(引)野(三)　摩贺(引)萨怛嚩(二合)(引)野(四)　摩贺(引)迦(引)噜抳迦(引)野(五)　唵(引)(六)　哆嚟(弹舌呼后同)(七)　咄哆嚟(八)　咄嚟(九)　娑嚩(二合)(引)贺(引)(十)
　　尔时菩萨现妙女形。住於殊胜妙色三昧。无价杂宝而为严身。如融真金。映瑠璃宝。普告众生。作如是言。谁在变苦。谁有沈溺生死海中。我今誓度。作是语已。徧游无量无边世界。还至佛所。受教而住。思念如来自在神力。以清凉光。普照众生。犹如世间清凉月轮。能除热恼。一切幽暝。无不照了。含喜微笑。怜愍众生。犹如慈母。以慈悲光。普照佛剎。诸天光明。皆悉不现。
　　若女人欲成就一切种智。或满世间胜愿。应当依法。画曼荼罗。及以[巾*((ㄇ@人)/登)]像。画菩萨身。作绿黄色。如盛年形。作愍念微笑观行者相。妙宝庄严。冠上有观自在王如来。左手持青优钵罗华。右手施愿。於莲华上半加趺坐。行者於其像前。观想有大莲华。华上有梵书睹龙(二合。亦作咄弄。又作当字)。其字变成青莲华。乃至变成多罗菩萨。如上所说。次想以真言字门。布己身上。唵字安顶。哆字安额。嚟字两目。咄字二肩。哆字安心。嚟字安脐。咄字两[月*坒]。嚟字二胫。娑嚩(二合)左足。贺字右足。如是布已。然后以四明。引本尊入己身。加持自体。交合无二。次想於净月轮中。布真言字。右旋如髻。犹水精珠列在明镜。光彻表里。声等摇铃。勿令断绝。不缓不急。才令自闻。如是满三十万徧已。复广陈供养。取沈水香十二指截。百八护摩。即见观自在菩萨大悲圣者。从东方来。身衣白衣。以黑络皮作右膊交络。手持杖。现行者前。放大光明。普照三途苦恼众生。遇斯光已。身安快乐。发菩提心。行者凡所求愿。皆悉施与。或飞腾虚空。或安怛陀那。或闻持延寿。或根不具。亦得圆满。欲求伏藏入修罗窟。亦得随入观自在宫。如是等一切上愿。世出世间。无不成就。
　　以上四亲近菩萨。皆住女人形。在徧照如来侧。东化隅佛眼。属地大。东南隅忙么鸡。属水大。西南隅白衣尊。属火大。西北隅多罗。属风大。四菩萨於一切成就之法。皆悉能作。若欲作息灾法。观想梵书朗字。化成佛眼菩萨。相好圆满。一切庄严。手持甘露军持及数珠。以甘露军持。灌於灾障人顶。如意清凉。能除热恼。息一切灾。次作增益法。观想梵书邦字。化成白衣菩萨。身相金色。以手持宝。兼执莲华。降甘灵雨。及雨珍宝。能作最上增益之法。次作敬爱法。观想梵书当字。化作多罗菩萨。身相赤色。手持羂索及金刚钩。即以钩索牵引。令人速得敬爱。次作降伏法。观想梵书[牟*含]字。化成忙么鸡菩萨。身相绿色。徧体金刚光明。现大忿怒相。降大天火。火烧彼降人身而作惊怖相。如是观法相应。经剎那间。所降之人。可以除灭(或云。此多罗女相。以菩萨悲念多众生故。住陀罗尼形。为彼开示秘密法要。以此而得名也)。
　　陀罗尼杂集有观世音与愿咒。有云。怛枳他伽罗伐多云云。非不灵异。非此真咒也。此所传白衣前咒。前五句。归命词也。正文。唵下二十余字耳。后咒二十字。更简便。此乃真正白衣咒而人不知。如心经普门品不习。而诵高王观世音经。同此悖谬也。彼高王观世音经。所集经文咒词。皆非无本。而五侯鲭杂。非天厨品品八珍也。凡经无译人名者。咒中夹浅俗言。经中夹中国地名者。佛经中兼用道教鸾教神仙名字入中者。牵引大乘经附会丹法者。注经不知全法藏真因者。皆邪说。不可信凡世所称送子观音像。乃诃利底母形也。非观音也。东南人有以现作少妇弓足盛装为观世音而奉之。亦悖谬也。
　　若失物欲知其处。烧香诵真言七徧。卧去。勿与人语。多罗於梦中现神。来告其人名形相物处。然不得告人　有恶人来。取上诵多罗尊真言七徧。绕床围洒於四面。即不能加害。亦能辟蚊　以多罗真言持刀杖七徧。夜行宿时。刀杖画地周徧一匝。一切恶兽盗贼。悉不得近　蛇毒人欲死。取水一抄。加持七徧服之。即起。或於伤处对诵二七徧。必起　头痛。以香汤洗头。加持手二十一徧。捻其痛处　耳痛。加持油三七徧。着耳中　眼痛。取沈水香青木香甘草等。煮为汤。加持三七徧。洗眼　心痛。旦起。取井华水和石盐。加持七徧。服之。取吐　身肿。加持油三七徧。涂肿上　患疮。加持土二十一徧。和泥疮上　痢疾。加持盐水三七徧。饮之　不语病。取狗乳。加持七徧。涂其口。即语　鼠恼人。加持灰七徧。遗孔前。更加持水七徧。泻孔中。三日作之。鼠出散去。绝不来　狂犬伤人。急诵真言七徧。犬不能行。更诵七徧。望犬散之。即解其病矣　女人月水不绝。日日来者。加持粳米。取汁和蜜。诵三七徧。服之　儿死腹中。取水着手中。置少许阿魏药。加持一百八徧令服即出　痔久不差。胡粉一钱。水银三钱。乾枣七枚。去核。捣为丸。薄绵裹之。纳下部。诵真言二十一徧。三五度愈刀刺所伤或从高坠下。痛不可忍。加持淤泥七徧。涂之。即愈　白癞黄癞。或狂狗啮。箭射刀伤。　加持泥土三七徧。涂之。即愈。
　　昔颇梨国。有一长者。家虽大富。性属钝根。师为七日依法求愿。则得聪明。日诵千偈。
  </div>
  <div class="pagination">
   <a href="法界圣凡水陆大斋法轮宝忏_page42.html">
    上一页
   </a>
   <span>
    ...
   </span>
   <a href="法界圣凡水陆大斋法轮宝忏_page38.html">
    38
   </a>
   <a href="法界圣凡水陆大斋法轮宝忏_page39.html">
    39
   </a>
   <a href="法界圣凡水陆大斋法轮宝忏_page40.html">
    40
   </a>
   <a href="法界圣凡水陆大斋法轮宝忏_page41.html">
    41
   </a>
   <a href="法界圣凡水陆大斋法轮宝忏_page42.html">
    42
   </a>
   <span class="current-page">
    43
   </span>
   <a href="法界圣凡水陆大斋法轮宝忏_page44.html">
    44
   </a>
   <a href="法界圣凡水陆大斋法轮宝忏_page45.html">
    45
   </a>
   <a href="法界圣凡水陆大斋法轮宝忏_page46.html">
    46
   </a>
   <a href="法界圣凡水陆大斋法轮宝忏_page47.html">
    47
   </a>
   <a href="法界圣凡水陆大斋法轮宝忏_page48.html">
    48
   </a>
   <span>
    ...
   </span>
   <a href="法界圣凡水陆大斋法轮宝忏_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
