<!DOCTYPE html>
<html>
<head>
    <meta charset="UTF-8">
    <title>华严经海印道场忏仪 - 第 55 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经海印道场忏仪 - 第 55 页/共 56 页</h1>
    <div class="content">　　处世界如虚空　　似莲华不着水　　心清净超於彼　　稽首礼无上尊

　　旋绕念诵

　　南无法界十方佛　　南无法界十方法　　南无法界十方僧　　南无毗卢遮那佛　　南无释迦牟尼佛　　南无大方广佛华严经　　南无普贤菩萨　　南无文殊师利菩萨　　南无法会大菩萨　　南无功德林菩萨　　南无金刚幢菩萨　　南无金刚藏菩萨　　南无文殊等五十五圣者　　南无善财菩萨　　南无法界剎海微尘数菩萨众　　自归依佛当愿众生体解大道发无上心　　自皈依法当愿众生深入经藏智慧如海　　自皈依僧当愿众生统理大众一切无碍　　和南圣众
　　　　唐　兰山云岩慈恩寺护法国师行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠尽四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第四十二晌
　　别启慈光摄生阿弥陀佛会
　　初当学礼敬诸佛

　　愿我十方诸众生　　恒常亲近於诸佛　　承事供养勿令绝　　听受正法常修学

　　次应学礼敬法藏

　　愿我十方诸众生　　於法亲近常受持　　读诵思惟如法修　　及与他人而演说

　　次当学礼敬贤圣

　　愿令十方诸众生　　恒常亲近贤圣僧　　供养承事无疲厌　　令菩提心永不退

　　次当学念佛发愿

　　以虔诚心念弥陀　　如是称名至十念　　惟愿慈悲护念我　　我及一切诸众生

　　次当学忏悔回向

　　宿业重罪速消灭　　离诸障染增净信　　所求善愿令圆满　　见弥陀面生净土

　　次奉施宝错咒

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉癹啰捺萨麻英吽
　　宝错经云。有一总持名无量种咒。皆能成就具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽

　　次虚空藏印咒

　　唵誐誐曩三婆嚩巴拶啰斛碇三巴(重)啰三巴啰吽
　　复结虚空藏印咒　　后印流出无量供　　衣服饮食楼合等　　瑜伽广说实难穷　　纵使观行力轻微　　咒印加持威神力　　摄受供物成真实　　一一如同极乐剎

　　现有供养

　　愿佛法僧体常徧　　亦此香华同法性　　遍满一切诸佛剎　　皆悉芬馥作佛事

　　运心供养

　　应念十方诸供养　　恒常遍满无不有　　香华璎珞幢幡盖　　诸供养具乐众音　　饮食衣服明灯烛　　卧具翳药宫殿等　　所有供具皆思念　　共诸如来而供养

　　随喜供养

　　又愿诸剎供养者　　我今欢喜皆随喜　　若或未修供养者　　开示引导令修作

　　发愿供养

　　愿我普徧诸剎土　　一切佛法僧宝处　　种种庄严供养具　　一切众生供奉持　　一切诸佛之法身　　色身形像并舍利　　浮图塔庙佛事等　　此等皆悉而供养　　愿法座及说法所　　法界贤圣僧众处　　我及一切诸有情　　普供同作广大供

　　修行供养

　　修行如是供养已　　渐得六种波罗蜜　　慈悲喜舍四无量　　皆悉成就应忆念

　　离相供养

　　一切诸法本寂静　　无生无灭等一味　　离念清净毕竟圆　　如是观念深悟思

　　梵音赞佛

　　如来一毛孔　　放不思议光　　普照诸众生　　烦恼悉令灭　　如来一毛孔　　出生无尽华　　遍周法界内　　除灭众生苦　　佛演一妙音　　随类悉令解　　悉雨大法雨　　令发菩提心

　　直言赞佛

　　夫阿弥陀佛者。以实相而为体。用般若而为心。金容荡荡。报身住於净方。妙相巍巍。应化随机所现。众圣围绕。如皎月处於群星。相好端严。似青莲敷於碧沼。毫光散彩。頞珠朗於五山。绀目澄清眼秀。同如四海。大慈大悲分身三十六万。同名同号。变相九千五百。一日放十二光。接引念佛众生。四十八愿不舍大悲。圣者寻声救苦於娑婆势至菩萨慈心诱接於群品惟愿弥陀海会圣众。身住华台。心存佛境。善哉圣德。超言思矣。
　　南无十方三世尽虚空界微尘剎土中法身色身形像舍利浮图塔庙一切佛事又於法藏及讲法处一切菩萨贤圣海众(三遍)　　南无西方极乐世界三十六万亿一十一万九千五百四十八愿慈光摄生阿弥陀佛观音势至清净大海众(十遍或二十一遍)

　　至心忏悔

　　惟愿十方诸慈尊　　我及一切诸有情　　愿作证明护念我　　我今忏悔复不造　　无量劫中所作罪　　十恶五逆犯四重　　毁谤三宝一阐提　　速愿消灭得清凉　　复应思惟如是罪　　但从颠倒虚妄起　　无有决定而可得　　本来空寂常清净　　愿我及与诸众生　　速疾普共得开道　　速达本心无错谬　　永绝罪根尽无余

　　附慈觉忏悔文

　　某甲等普及四恩三有法界众生。法身寿命。本智光明。与阿弥陀佛。同一体性。而无量劫来。不了自心。起惑造业。或不孝父母。不顺师长。残忍无慈。杀生偷盗不净邪淫。妄言绮语两舌恶口。及贪嗔痴。十恶炽然。无罪不造。随顺邪师不信三宝。或破五戒。八戒。十戒。二十五戒。二百五十戒。五百戒。十重四十八轻。三千威仪。八万细行。具足阐提拨无因果。诽谤大乘方等经典。破人善事。无慈悲心。不肯劝进同梵行者。乃至杀父。害母。杀和尚阿阇梨。出佛身血。破羯磨转法轮僧。杀阿罗汉破塔坏寺。残毁经相。驱役僧徒。或用霸道。侵损现前十方三宝财物。不净说法。污梵行人。如是普於三宝圣众师长父母法界众生。造种种罪。或自作教他作。或见作随喜重重无尽。徧周法界。充塞虚空。今对阿弥陀佛。皆悉忏悔。惟愿阿弥陀佛。威神力故。如汤消氷。应念化成无上智觉。又复阿弥陀佛四十八愿。怜愍有情。放净光明。摄取不舍。所居极乐。众宝庄严。菩萨往生。永不退转。修行无间。直至菩提本师释迦牟尼。及十方诸佛。殷懃劝赞。一念乃至十念。一日乃至七日。称名系念。决定往生。我等愚迷。不信不顺。或时闻已。心则轻笑。见念佛人。恶心毁谤。设有信者。无决定心。若存若亡。或进或退。业缘深重。世务牵缠。身在道场。心缘世谛。口谈极乐。意恋娑婆。於念佛时。心多散乱。三种净业。片善无成十六观心。一时不彻。临命终时。或遭横死。墙崩屋倒。树折嵓摧。水火漂焚。虫伤兽啮。刀兵遽至。毒药[日/出/大/米]伤。卒病临身。不遑念佛。或缠绵重病。苦逼身心。宛转号呼。难安正念。或无善友。助发净因。由是种种罪业因缘。临命终时。不得见佛。不得往生净土。还复流转娑婆五浊恶世三涂八难。随业受生。五痛五烧。为最极苦。未来生死。无有尽期。或堕胎生金锁之难。五百岁中不得见佛。此皆从昔以来。不信阿弥陀佛。不信往生净土。身口意业轻慢毁谤。以是因缘。虽复发心。多诸障难。我今稽首阿弥陀佛。惟愿天眼见我。天耳闻我。他心见我。大慈大悲。哀愍摄受。听我忏悔。令我普及四恩三有法界众生罪障。业障。烦恼障。所知障。不信佛言障。懒堕修行障。三涂长夜障。五浊恶世障。边地疑惑障。不闻三宝障。凡是往生一毫之障。悉愿消除。一切清净。正信现前。不疑不退。决定往生极乐世界。速成正觉。转大法轮圆满广大行愿。

　　至心劝请

　　愿令十方诸菩萨　　一切未成正觉者　　愿得速成等正觉　　利益一切诸众生　　所有以成正觉者　　愿常住持於世间　　常转广大正法轮　　求请莫入於涅盘

　　至心随喜

　　愿我及与诸众生　　见他胜事起嫉妒　　心慢不善所熏习　　我今毕竟而弃舍　　三世一切剎土中　　所有修学诸功德　　及与一切成就者　　我今皆悉尽随喜

　　至心回向

　　愿我所修诸功德　　资益一切诸众生　　悉共回向於佛智　　速得至於涅盘城　　我此普贤殊胜行　　无边胜福皆回向　　普愿沉溺诸众生　　速往无量光佛剎

　　至心发愿

</div>
    <div class="pagination">
<a href="华严经海印道场忏仪_page54.html">上一页</a><span>...</span><a href="华严经海印道场忏仪_page50.html">50</a><a href="华严经海印道场忏仪_page51.html">51</a><a href="华严经海印道场忏仪_page52.html">52</a><a href="华严经海印道场忏仪_page53.html">53</a><a href="华严经海印道场忏仪_page54.html">54</a><span class="current-page">55</span><a href="华严经海印道场忏仪_page56.html">56</a><a href="华严经海印道场忏仪_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
