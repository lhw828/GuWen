<!DOCTYPE html>
<html>
 <head>
  <meta charset="utf-8"/>
  <title>
   法界圣凡水陆大斋法轮宝忏 - 第 39 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法界圣凡水陆大斋法轮宝忏 - 第 39 页/共 56 页
  </h1>
  <div class="content">
   广照空有品　离微体净品　本际虚无品。

一心奉请大乘止观法门(拜观同上)　　陈南岳思大禅师曲示心要。
　　先示大乘止观。次作五番建立。第一明止观所依。第二明止观境界。第三明止观体状。第四明止观断得。第五明止观作用。后更示念佛止观。食时止观。大小便利时止观。

一心奉请法华经安乐行义(拜观同上)　　陈南岳思大禅师撰。
　　明一切新学菩萨。欲求大乘超过一切诸菩萨。疾成佛道。须修施戒忍进禅。专意法华三昧。观一切众生。皆如佛想。偈云。菩萨学法华。具足二种行。一者无相行。二者有相行。无相四安乐。甚深妙禅定。观察六情根。诸法本来净。众生性无垢。无本亦无净。不修对治行。自然超众圣。无师自然觉。不由次第行。释云。无相行者。一切诸法中。心相寂灭。毕竟不生。行住坐卧。饮食语言。一切威仪。心常定故。诸余禅定。三界次第。从欲界地。未到地。初禅地。乃至非非想处地。有十一种差别不同。有法无法。二道为别是阿毗昙杂心圣行。若安乐行中深妙禅定。即不如此。不依止欲界。不住色无色行。如是禅定。是菩萨徧行。毕竟无心想故。名无相行。有相行者如劝发品中。专念法华文字。精进不卧。如救头然。若行成就。即见普贤等。得三陀罗尼。若顾身命。贪四事供养。不能勤修。经劫不得。

一心奉请诸法无诤三昧法门(拜观同上)　　思大撰。
　　欲学法。先持净戒。勤禅定。乃能得之。无量佛法功德。皆从禅定生。次问答释疑。后具明四念处各各具足一切佛法。

一心奉请摩诃止观(拜观同上)　　智者说。
　　天台传南岳三种止观。一渐次。即释禅波罗蜜次第法门。二不定。即六妙门。今已忘失。三圆顿。即今摩诃止观。皆是大乘。俱缘实相。同名止观。渐则初浅后深。如彼梯隥。不定前后更互。如金刚宝。置之日中。圆顿初后不二。如通者腾空。为三根性。说三法门。今圆顿者。初缘实相。造境即中。无不真实。系缘法界。一念法界。一色一香。无非中道。己界及佛界。众生界亦然。阴入皆如。无苦可舍。无明尘劳。即是菩提。无集可断。边邪皆中正。无道可修。生死即涅盘。无灭可证。无苦无集。故无世间。无道无灭。故无出世间。纯一实相。实相外更无别法。法性寂然名止。寂而常照名观。虽言初后。无二无别。是名圆顿止观。此菩萨闻圆法。起圆信。立圆行。住圆位。以圆功德而自庄严。以圆力用建立众生。大经云。雪山有草。名曰忍辱。牛若食者。即得醍醐。又云。譬如有人。在大海浴。当知己用诸河之水。当知止观。诸佛之师。以法常故。诸佛亦常。乐我净等。亦复如是　开章为十。一大意。二释名。三体相。四摄法。五偏圆。六方便。七正观。八果报。九起教。十旨归。
　　初释大意。囊括始终。冠戴初后。今撮为五。谓发大心。修大行。感大果。裂大网。归大处。一发大心者。约十种发心以简非。发菩提心即是观。邪僻心息即是止。约四谛四宏六即以显是。二修大行者。劝进四种三昧。入菩萨位。一常坐。二常行。三半行半坐。四非行非坐。三感大果者。若行顺中道。即有胜妙果报。设未出分段。所获华报。亦胜七种方便。况真果报耶。此义在后第八重中。当广分别。四裂大网者。若人善用止观观心。则内慧明了。通达渐顿诸教。如破微尘。出大千经卷。恒沙佛法。一心中晓。此义至第九重当广说。摄法中亦略示。五归大处者。自向三德。引他同入三德。故名旨归。入秘密藏。至第十重中。当广说也。记曰。此五略。祇是十广。初五章。祇是发菩提心一意耳。方便正观。祇是四三昧耳。果报一章。祇明违顺。违即二边果报。顺即胜妙果报。起教一章。转其自心。利益於他。或作佛身。施权实。或作九界像。对扬渐顿。转渐顿。宏通渐顿。旨归章。祇是同归大处秘藏中。故知略广意同也。
　　二释止观名。略有四。一相待。二绝待。三会异。四通三德。一相待者。止观各三义。止三义者。息义。停义。对不止止义。观三义者。贯穿义。观达义。对不观观义。二绝待者。横破竖破上三止观。则不可说。有因缘故。亦可得说。以六即望之。初心无所失。圣境无所滥。三会异者。会诸经论异名。四通三德者。以三德共通两字。又三德各通两字。
　　三释止观体相为四。一教相。二眼智。三境界。四得失。一教相者。止观名教。通於凡圣。不可寻通名。求於别体。故用相简之。简前三教。显圆顿教止观体也。二眼智者。止观为因。智眼为果。用不思议眼智。得圆顿止观体也。三境界者。若得能显眼智中意。无俟所显谛境之说。为未解者。更此一科。夫信行尚多闻。因此分别以会圆妙。法行宗深观。缘此思惟以见正境耳。四得失者。失即思议。得即不思议也。
　　四明止观总持徧收诸法。一摄一切理。二摄一切惑。三摄一切智。四摄一切行。五摄一切位。六摄一切教。
　　五明偏圆者。简偏就圆。一明大小。二明半满。三明偏圆。四明渐顿。五明权实。
　　六明方便。谓善巧修行。以微少善根。能令无量行成解发。入菩萨位。圆教以假名五品观行等位。去真犹远。名远方便。六根清净相似邻真。名近方便。今就五品之前。假名位中。复论远近。二十五法为远方便。十种境界为近方便。横竖该罗。十观具足。成观行位。能发真似。今释远方便。略为五。一具五缘。二诃五欲。三弃五盖。四调五事。五行五法。具五缘者。一持戒清净。二衣食具足。三间居静处。四息诸缘务。五得善知识。诃五欲者。谓色。声。香。味。触。弃五盖者。谓贪欲。瞋恚。睡眠。掉悔。疑。调五事者。谓食眠。身。息。心。行五法者。谓欲。精进。念。巧慧。一心。已上俱有事解理解。
　　七明正修止观者。前六重。依修多罗以开妙解。今依妙解以立正行。膏明相赖。目足更资。行解既勤。三障四魔。纷然竞作。重昏巨散。翳动定明。不可随不可畏。随之。将人向恶道。畏之。妨修正法。当以观观昏。即昏而朗。以止止散。即散而寂。如猪揩金山。众流入海。薪炽於火。风益求罗耳。开止观为十。一阴界入。二烦恼。三病患。四业相。五魔事。六禅定。七诸见。八增上慢。九二乘。十菩萨。此十境通能覆障。始自凡夫正报。终至圣人方便。阴入一境。常自现前。恒得为境。余九境。发可为境。不发何所观。又八境去正道远。深加防护。得归正辙。二境去正道近。至此位时。不虑无观。薄修即证。又若不解诸境互发。大起疑网。如在疑道。不知所从。先若闻之。恣其变怪。心安若空。
　　第一观阴界入境者。五阴。十二入。十八界也。界内外一切阴入。皆由心起。佛告比丘。一法摄一切法。所谓心是。心是惑本。若欲观察。须伐其根。如灸病得穴。今当去丈就尺。去尺就寸。置色等四阴。但观识阴。识阴者。心是也。观心具十法门。一观不可思议境。二起慈悲心。三巧安止观。四破法遍。五识通塞。六修道品。七对治助开。八知次位。九能安忍。十无法爱。此十重观法。横竖收束。微妙精巧。初则简境真伪。中则正助相添。后则安忍无着。意圆法巧。该括周备。规矩初心。将送行者。到彼萨云。非暗证禅师。诵文法师。所能知也。一观心是不可思议境者。若无心而已。介尔有心。即具三千。亦不言一心在前。一切法在后。亦不言一切法在前。一心在后。若从一心生一切法者。此则是纵。若心一时含一切法者。此则是横。纵亦不可。横亦不可。祇心是一切法。一切法是心。故非纵非横。非一非异。[纟-八]妙深绝。非识所识。非言所言。所以称为不可思议境也。此不思议境。何法不收。此境发智。何智不发。依此境发誓愿。乃至无法爱。何誓不具。何行不满足耶。说时次第。行时一心中具一切心。二发正真菩提心者。既深识不思议境。知一苦一切苦。自悲悲他。发两誓愿。众生无边誓愿度。烦恼无尽誓愿断。又识不可思议心。一乐一切乐。我及众生。昔虽求乐不知乐因。今方始解。故起大慈兴两誓愿。法门无量誓愿学。佛道无上誓愿成。三善巧安心者。善以止观安於法性也。随根。随病。回转。自行。化他。有六十四番安心法等。四破法徧者。不思议一境一切境。一心一切心。横竖诸法。悉趣於心。破心故。一切皆破。故言徧也。是中先约空无生门。以次第破。显圆顿破。然后以一门破。例余门破。文广义深。须细寻之。五识通塞者。破塞存通。如除膜养珠。破贼护将。六明道品调适者。由圆三十七品。入圆三解脱门。七助道对治者。以根钝故。不能即开三解脱门。以遮重故。牵破观心。为是义故。应须治道。对破遮障。於助六度。但作一事解。不能助道。当观此助不思议。摄一切法。八明次位者。夫真似二位。有解脱知见。朱紫分明。终不谬谓未得谓得。岂有凡夫造心。即言上圣。此非增上慢。推与谁乎。次明从五悔登随喜品。乃至十信。四十二位。究竟妙觉。无有叨滥。名知次位。九安忍者。若名利眷属。从外来破。忆此三术啮齿忍耐。虽千万请。确乎难拔。让哉。隐哉。去哉。若烦恼业定见慢等。从内来破者。亦忆三术。即空。即假。即中。十无法爱者。行上九事。过内外障。应得入真。而不入者。以法爱住着而不得前。若破法爱入三解脱。发真中道。所有慧身不由他悟。自然流入萨婆若海。是十种法。名大乘观。学是乘者。名摩诃衍。行。住。坐。卧。语作。见色。闻声。嗅香。尝味。觉触。知法。一切缘中。一切境中。皆可修之。
　　第二观烦恼境。乃至第七观诸见境。各为四意。各论十乘。具如全帙。后三境不说。后三大章亦不说。

一心奉请释禅波罗蜜次第法门(拜观同上)　　智者说。法慎记。灌顶再治。
　　大意　释名　明门　辨诠次　简法心　分别前方便　释修证。

一心奉请修习止观坐禅法要(拜观同上)　　天台山修禅寺沙门智顗述。
　　具缘　诃欲　弃盖　调和　方便　正修　善发　觉魔　治病　证果后附梁肃天台止观统例。及天台法门议。

一心奉请释摩诃般若波罗蜜经觉意三昧(拜观同上)　　智者说。
　　释法相　释觉意三昧名　释方便行　明心相　入观门　证相门。

一心奉请四念处(拜观同上)　　智者说。
　　先明一切诸法。皆不可思议。不可宣说。次明四悉檀因缘故。亦可得说。乃约生生等四伺。各明四门。四念处。三十七品。因行果位。差别不同。

一心奉请法界次第初门(拜观同上)　　天台山修禅寺沙门释智顗。依经附论。
　　撰初门三百科。有三意。一恐读经寻论随见法门。或迷名数。二恐未明佛制法门深浅次第。三为学三观者。当以此诸法名相义理。一一历心而转作。则观解无碍。触境不迷。若於一念心中通达一切佛法者。自了了也。

一心奉请净土十疑论(拜观同上)
　　智者说。

一心奉请瑜伽师地论释(拜观同上)
　　最胜子等诸菩萨造。唐大慈恩寺沙门释玄奘译。

一心奉请摄大乘论释。摄大乘论释。摄大乘论释(拜观同上)
　　世亲菩萨。释前大乘论本。玄奘译。第二陈优禅尼国沙门真谛译。第三隋南天竺沙门达摩笈多译。

一心奉请摄大乘论释(拜观同上)　　玄奘译。
　　无性菩萨。释前摄大乘论本。

一心奉请成唯识论(拜观同上)
　　护法等十菩萨。各造论十卷。释世亲三十颂。奘师博观而择取。撰成十卷。瑜伽宗之精要也。

一心奉请成唯识宝生论(拜观同上)　　唐大荐福寺沙门释义净译。
　　护法菩萨释天亲所造论。

一心奉请大乘广五蕴论(拜观同上)
　　安慧菩萨造。唐中印土沙门地婆诃罗译。

一心奉请观所缘缘论释(拜观同上)　　唐大荐福寺沙门释义净译。
　　护法菩萨释缘缘论中破执纵夺之法。

一心奉请广百论释论(拜观同上)　　唐大慈恩寺沙门释玄奘译。
　　护法菩萨释前广百论本。与成唯识破我法二执处。相为表里。

一心奉请华严悬谈会玄记(拜观同上)
　　元苍山再光寺普瑞集。

一心奉请佛说观无量寿佛经疏妙宗钞(拜观同上)　　宋四明沙门知礼述。
　　先略明大意云。果佛圆明之体。即我凡夫所具性德。故一切教所谈行法。无不为显此之觉体。故四三昧通名念佛。但其观法。为门不同。今此观门。及般舟三昧。托彼安养依正之境。用微妙观。专就弥陀。显真佛体。虽托彼境。须知依正同居一心。心性徧周。无法不造。无法不具。据乎心性。观彼依正。依正可彰。托彼依正。观於心性。心性易发。所言心性。具一切法者。实无能具所具能造所造。即心是法。即法是心。能造因缘及所造法。皆悉当处全是心性。是故今观。若依若正。乃法界心观法界境。生於法界依正色心。故释观字用一心三观。释无量寿用一体三身。体宗力用。义并从圆。判教属顿。

一心奉请金光明经[纟-八]义拾遗记(拜观同上)　　知礼述。
　　法性可尊可贵。当体名金。寂而常照。当体名光。大悲益物。当体称明。是知法性具金光明。真实名义。究竟成就也。此经以金光明为名。以金光明为体以金光明为宗。以金光明为用。以金光明而为教相。亦可三字别得五章。以金为体。以光为宗。以明为用。总三为名。分别三名而为教相。法体既尔。体德合然。甚深是光之德。穷法性底故。无量是明之德。达法性边故。此二不二是金之德。法性究竟尊贵义故。亦可三义皆甚深皆无量皆不二也。五章之德。莫不如是。

一心奉请金光明经文句记(拜观同上)
　　知礼述。

一心奉请请观音疏阐义钞(拜观同上)
　　宋钱塘沙门智圆述。

一心奉请仁王护国般若经疏神宝记(拜观同上)　　宋四明沙门柏庭善月述。
　　是经有六名。其末名龙宝神王。

一心奉请般若波罗蜜多心经略疏连珠记(拜观同上)
　　宋玉峰沙门释师会译。

一心奉请佛母般若波罗蜜多圆集要义论释(拜观同上)　　宋北印度沙门施护译。
　　三宝尊菩萨造。释大域龙菩萨所造颂。

一心奉请法华[纟-八]义释签(拜观同上)　　唐天台沙门湛然述。
　　昔於台岭。随诸问者。签下所录。晚还毗坛。增而饰之。

一心奉请法华文句记(拜观同上)
　　湛然述。

一心奉请观音[纟-八]义记(拜观同上)
　　宋四明沙门知礼述。

一心奉请观音义疏记(拜观同上)　　知礼述。
　　即释义疏也。后附天竺寺沙门遵式释重颂云。第二重颂。是隋炀帝大业中。智者灭后。笈多所译。方入大部。故疏阙释。
  </div>
  <div class="pagination">
   <a href="法界圣凡水陆大斋法轮宝忏_page38.html">
    上一页
   </a>
   <span>
    ...
   </span>
   <a href="法界圣凡水陆大斋法轮宝忏_page34.html">
    34
   </a>
   <a href="法界圣凡水陆大斋法轮宝忏_page35.html">
    35
   </a>
   <a href="法界圣凡水陆大斋法轮宝忏_page36.html">
    36
   </a>
   <a href="法界圣凡水陆大斋法轮宝忏_page37.html">
    37
   </a>
   <a href="法界圣凡水陆大斋法轮宝忏_page38.html">
    38
   </a>
   <span class="current-page">
    39
   </span>
   <a href="法界圣凡水陆大斋法轮宝忏_page40.html">
    40
   </a>
   <a href="法界圣凡水陆大斋法轮宝忏_page41.html">
    41
   </a>
   <a href="法界圣凡水陆大斋法轮宝忏_page42.html">
    42
   </a>
   <a href="法界圣凡水陆大斋法轮宝忏_page43.html">
    43
   </a>
   <a href="法界圣凡水陆大斋法轮宝忏_page44.html">
    44
   </a>
   <span>
    ...
   </span>
   <a href="法界圣凡水陆大斋法轮宝忏_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
