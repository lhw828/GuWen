<!DOCTYPE html>
<html>
 <head>
  <meta charset="utf-8"/>
  <title>
   法界圣凡水陆大斋法轮宝忏 - 第 7 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法界圣凡水陆大斋法轮宝忏 - 第 7 页/共 56 页
  </h1>
  <div class="content">
   一心奉请法集经(拜观同上)　　元魏北天竺沙门菩提留支译。
　　佛在虚空界。法界差别住处最胜楼阁妙宝台上。与罗汉菩萨天龙等。说入一切修行次第法门经。时无所发菩萨奋迅慧菩萨。与诸眷属。於别楼阁宝堂上坐。奋迅慧发十八愿。无所发答以各有十种法行。七万诸人得无生。又问诸波罗蜜相应法集。又答之。种种问答。六万余人得无生。八千天子法眼净。无所发言。应修行实谛法集。不舍菩提心。不舍众生。六万人得不退地。无量天女法眼净。奋迅慧又问菩萨心念处智。答以无生智业及十种念处。所谓身受心法。佛法僧戒舍天。俱诣佛所。舍利弗问以何义故名无所发。无所发答之。八万人得无生。六万诸天法眼净。五千比丘发大心。佛与记。无所发问佛。善知可取能取法。佛答。见一切法如梦幻。成就柔和恭敬。质直等心。则能得如来妙法。申述如说修行不放逸义。名为微妙法集。次有舍利目连富楼迦旃延迦叶空生阿那律罗睺优波离阿难。各说胜妙法集。佛各印之。次有弥勒。见者爱乐。善目。善生。大导师。光明幢。解脱月。大海慧。观世音。坚意。善护。虚空。文殊。各说胜妙法集。佛总印赞。若闻此法。不生於谤。我授是人无上道记。无所发脱颈上宝璎珞奉如来。於空中成宝帐。佛授记。须菩提复与无所发问答。说甚深法。七万众生发菩提心。二百比丘。心得解脱。复有善思惟天子问佛。佛答。成就深直心。发无上意。名为根本住处。六度止观三十七品。名为菩萨境界。及菩萨行。菩萨安稳。菩萨寂静。菩萨常在三昧。菩萨到一切处。菩萨调伏。菩萨得灭。一一答竟。善思惟复述最上妙法。佛印之。诸菩萨各任护持。佛记是经所到之处。

一心奉请观察诸法行经(拜观同上)　　随北天竺沙门阇那崛多译。
　　无边善方便行品。佛重游灵山。喜王断眠食七日。求三摩地。佛为说决定观察诸法行。五百三十五句　先世勤相应品。佛又说十六句法。及说十六字法门。辩才璎珞庄严云鸣出吼显音佛时。有说法菩萨。名无边功德辩幢游戏鸣音。复有王子。名福报清净多人所爱鸣声自在。从彼菩萨闻此三摩地宝。今成无量寿佛。又净面无垢月妙威藏佛时。有显妙广身长者子。供佛闻法。舍家修道。十千岁中不坐卧。今於南方。成善意喜乐如来。又偈说末世过患。三千菩萨誓愿护持。又广净厚金普无疑光威王佛灭后。有说法者。名无边宝振声净行聚。被摈。出住大林中。劝化多人。无忧普欲喜音转轮圣王。得信乐已。宏此三摩地。今皆成佛。说法者即无量寿。转轮王即不动佛　受记品。佛为喜王说增一至十法具足。得此三摩地。七千众生法眼清净。七千众生。发无上心。皆得不退转记。三万菩萨。得无上忍。佛放身光。徧十方界。皆有莲华。见佛坐上。喜王问法。既摄神力。遂言一切法皆无来去。如焰幻。佛又告喜王。宝光威轮王佛时。宝月转轮王。生一童子。名曰法上。同王觐佛问法。佛以伽陀说此三摩地。得不退转。法上童子。即今喜王。轮王宝月。即今慈氏。喜王问。菩萨何法有何法无。佛答以无一百五十恶法等。又总略说一切不善法诸菩萨无。一切善法。诸菩萨有。

一心奉请佛说未曾有正法经。及佛说阿阇世王经。普超三昧经。佛说放钵经(拜观同上)　　第一宋中印土沙门法王译。第二后汉月支国沙门支娄迦谶译。与上经同。第三西晋月支国沙门竺法护译。亦同上经。分十三品。第十二品月首。即世王太子也。第四西晋录。失译人名。即普超经秦钵品别译。
　　佛在鹫峰。八万四千菩萨从十方世界来。二十五菩萨及兜率天子。各说趣证佛智之法。妙吉祥最后说。辨积欲问佛。妙吉祥变身为佛以答之。舍利子遥闻法音。称叹希有。光严求见妙吉祥。佛警悟令来法会。二百天子欲退大心。佛以放钵因缘。劝舍利子等发菩提心。摩竭国王求佛决疑。请妙吉祥入宫供养。妙吉祥於东方常声世界。请得八万大士。初中后夜。为说法。次日共迦叶等同受王请食竟。以[迭*毛]奉施菩萨声闻。各皆不现。乃至后宫。及王自身。亦皆不见。如是令王悟无生忍。同来佛会。中路又化一杀人者。令其见佛。得证涅盘。次为王及四子授佛记。

一心奉请大树紧那罗王所问法经。及伅真陀罗所问宝如来三昧经(拜观同上)　　前是姚秦天竺沙门鸠摩罗什译。后是后汉月支国沙门支娄迦谶译。
　　佛在灵山。天冠菩萨问法。佛以三十二种四法答之。大树紧那罗王。与其眷属。弹琴诣佛。令大众及山川等。乃至大阿罗汉。皆悉起舞。唯除不退菩萨。天冠问大树。不不成佛。大树答。菩萨有十二无满足法。大树问宝住三昧。佛答以修习生起八万种宝。於世间宝出世间宝。皆得自在。天冠问佛。大树云何以伎乐音教化众生。佛具答之。大众以佛神力。各有天华以散大树。大树以右手接。无一堕地。即令供佛。佛令成一宝盖。覆千世界。现诸华台。释迦佛像。赞大树德。大树复入庄严宝盖三昧。以妙宝盖。各覆诸如来像。覆诸佛及大众。至彼香山。受七日供。演说净六度及方便法。各三十二。又为大树之子。於乐音中。演诸问答。又为大树之妻。并诸女辈。说增一至十舍女身成道之法。又许大树子无垢眼。於乐音中。出六十四护菩提音。令不放逸。次乘大树所作宝车还灵峰。为阇王说三十二种菩萨法器。及菩萨有无忧悒。各四四种。复偈答阇王菩提行问。乃遣大树还其所居。又为瞿夷天子。说四四法能证无生。又为阿难。说菩萨法施。有三十二功德名称。次四天王说咒护持。

一心奉请三昧宏道广显定意经(拜观同上)　　西晋月支国沙门竺法护译。一名入金刚问定意。
　　得普智心品。佛游鹫峰顶。阿耨达龙王问法　清净道品　道无习品　请如来品。入龙宫半月　无欲行品　信值法品　转法轮品　决诸疑难品。文殊诸大士从下方来。与迦叶论。次与龙王说观如来义　不起法忍品。龙王问文殊答　众要法品　受封拜品。龙王得菩提记　烛累法藏品。灵山重说。

一心奉请佛说海龙王经(拜观同上)　　西晋月支国沙门竺法护译。
　　行品。佛游灵山。龙王问法。四十九句。佛具答　分别品。众获益。龙王献珠　六度品　无尽藏品　总持品　总持身品。以法门为身也　总持门咒品。咒作华言翻译。讽诵者得三十二无畏　分别名品　授决品。说污戒比丘。多生龙中。威首龙子得佛记　请佛品　十德六度品　燕居阿须伦受决品　无焚龙王受决品　宝锦受决品。龙王女也。与迦叶论义　天帝释品。为劝阿须伦。使不相战　金翅鸟品。佛以皂衣。护诸龙等。有四金翅鸟惶怖趋佛。佛令持戒。令识宿命。不复为恶　舍利品。龙欲供佛全身舍利。须菩提言不可。诸龙子叹佛境界非声闻所知　法供养品。佛出龙宫。为海神说十德庄严大海。龙子名受现。化作宫殿。送佛还灵山　空净品。阿阇世与龙王辨受决实义　嘱累受持品。大士各说受持法。佛皆印之。并说神咒。翻作华言。

一心奉请佛说转女身经。及佛说无垢贤女经。佛说腹中女听经(拜观同上)　　刘宋罽宾国沙门昙摩蜜多译。第二西晋月支国沙门竺法护译。第三北凉中天竺沙门昙无谶译。
　　佛住灵山。婆罗门须达多。妻名净日。怀一女胎。其胎合掌听法。欲有所问。佛放光明。普照大千。令此世界。皆见此女在胎问法。问已。从右胁出。立莲华台。释提桓因奉以天衣璎珞。女报之曰。菩萨有十种菩提璎珞而自庄严。所谓不失菩提心。不忘深心。大慈大悲等。不受此愿求小智之衣。东南方净住世界无垢称王如来遣衣与之。女着衣已。即具五通。放光动地。礼佛问法。佛为说三十种四法。三万二千天人发菩提心。次与舍利弗问答名字之义。佛命名无垢光。又与舍利弗问答女身之义。次问离女身法。佛以增一至十法答之。兼明女身种种苦恼。五百比丘尼发菩提心。愿离女身。七十五居士妇璎珞供佛。化为宝台。各有佛坐。大众围绕。妇见神变。发菩提心。坚修梵行。即礼佛足。不转女身。誓不起地。佛为说十六法。大地震动。七十五居士亦来。诸女遂成男子。升空说偈。复劝居士发菩提心。从弥勒出家。次无垢光转母发菩提心。亦发诚实语。转成男子。

一心奉请大方广如来秘藏经(拜观同上)　　出秦录。
　　佛在灵山。比丘菩萨大千天众具。东方宝杖佛所。有无量志庄严王菩萨。问如来秘密藏。佛言。发一切智心为首。次明十六种四法。六种二法。又明九种四法。六种二法。是名初入如来密藏根本句也。於是菩萨投身作供。迦叶更请佛说秘密藏法。佛言。逼恼菩萨者。皆不堕落。菩萨愿力清净故。如良药宝珠油灯。又如坠地。还依地起。如打栴檀。亦得香气。烦恼从虚妄生。不应坚着。如芥子火。吹长则渐烧。如大火聚。无依则渐灭。妄想不真。对治如不实药。解知烦恼从因缘生。无性无生。名得菩提。次明极重十恶。如解佛说因缘法。如久暗室然灯则暗去。

一心奉请持世经。及持人菩萨所问经(拜观同上)　　第一一名佛说法印品经。姚秦天竺沙门鸠摩罗什译。第二西晋月支国沙门竺法护译。
　　四利品。佛在竹园。持世问法。佛答以八种四利。勤修诸法实相。亦善分别诸法之相。三种四利。能求念力。四种四法。名得念力。七种四利。能修习一切法。分别章句慧。四种四法。转身常得不断念。乃至得菩提。又七种五净智力。又三法。欲进不放逸　五阴品。观菩萨正观五阴方便　十八性品。正观十八界方便　十二入品　因缘品　四念处品　五根品　八圣道分品　世间出世间品　有为无为法品　本事品。阎浮檀金须弥山王佛时。宝光精进持经。成一切义决定庄严佛。无量光德高王佛法欲尽时。无量意精进持法。成无量光庄严王佛。於是跋陀婆罗伽罗诃达多菩萨。发愿持经。佛印之　嘱累品。佛以神力护念。令大千界香气徧满。授持经记。

一心奉请大方广宝箧经。及佛说文殊师利现宝藏经(拜观同上)　　刘宋中天竺沙门求那跋陀罗译。第二是西晋月支国沙门竺法护译。
　　佛在祇园。先演法。文殊后到。与须菩提酬唱。令须菩提默然。舍利目连阿难迦叶富楼。各述文殊智慧辨才神力之事。

一心奉请佛说乐璎珞庄严方便经。及顺权方便经(拜观同上)　　姚秦罽宾国沙门昙摩耶舍译。第二西晋月支国沙门竺法护译。分四品。沙门法。见谛。分卫。假号。余同第一。
　　一名转女身菩萨问答经。佛在灵山。须菩提梦佛为说当来未曾有法。次日白佛竟。乞食。遇一女人酬唱佛法。此女称扬佛以二十事。而行乞。菩萨欲调众生。因为须菩提现男子身。又现诸余佛土食时差别。又说应供之义。令常随天发大心。次施须菩提食。须菩提转施不污一切法菩萨。其日须菩提不食。晡时至佛所。佛为说女人名。及为授记。

一心奉请大庄严法门经。及佛说大净法门品经(拜观同上)　　隋乌苌国沙门那连提黎耶舍译。第二西晋月支国沙门竺法护译。
　　佛在灵山。文殊化现殊胜身色衣服。度淫女胜金色光明德。令得顺忍。此女化现死坏恶相。使上威德长者恐怖。诣佛闻法。亦得顺忍。佛为二人说记。

一心奉请佛说大威灯光仙人问疑经。及佛说第一义法胜经(拜观同上)　　隋北天竺沙门阇那崛多译。第二元魏中天竺婆罗门瞿昙般若流支译。
　　佛成道未久。大众云集。佛入宝舍三昧。出无量化身。十方化佛皆集。十方世界。犹如一会。胜分菩萨说偈问法。大威光仙人止之。自问所疑。佛为决疑。遂发大愿。求一切智。一切仙人。亦同发愿。佛悉授记。复出舌相。说此经功德。嘱累文殊。

一心奉请有德女所问大乘经。及梵女首意经(拜观同上)　　唐南印度沙门菩提流志译。第二西晋月支国沙门竺法护译。
　　佛在鹿林。与弥勒入城乞食。有德女问佛所转法轮。佛以十二缘生答之。仍致问难。佛为说第一义谛无有诸业。亦无诸有而从业生。及以种种众苦恼事。譬如如来所作化人。化人复更化作种种诸物。女称赞供养。佛为授记。

一心奉请佛说大乘流转诸有经。及大方等修多罗王经。佛说转有经(拜观同上)　　第一唐大荐福寺沙门释义净译。第二元魏北天竺沙门菩提留支译。第三元魏北天竺沙门佛陀扇多译。
　　佛在竹林。影胜王问。云何有情先所造罪。久已灭坏。临命终时皆悉现前。又复诸法体悉空无。所造业报而不散失。佛以梦见美女觉后忆现影像答之。智者当观察。眼不见於色。意亦不知法。是名胜义谛。

一心奉请佛说长者女庵提遮师子吼了义经(拜观同上)　　附梁录。
　　佛应供於婆师腻迦长者家。其女不出。佛遣化女以残食与之。女念其夫。其夫即至。乃同见佛。与舍利文殊问答。明生以不生生为生义等。

一心奉请外道问圣大乘法无我义经(拜观同上)　　宋中印土沙门法天译。
　　因外道问。为说一切法如梦幻。菩提心相。自性清净。

一心奉请佛说大乘智印经。及佛说慧印三昧经。佛说如来智印经(拜观同上)　　宋西夏沙门智吉祥等译。第二吴月支国优婆塞支谦译。第三附刘宋录。一名诸佛法身经。
　　佛在迦兰陀林。入城乞食而还。眉间放光。劝大众安住如来所知境界。愍一切有情。受差别相。乃入如来智印三昧。放光遍照。妙香庄严。释迦十方分身佛。示同一身。各各入城乞食。至林中同入三昧。所有菩萨及他方佛。各遣菩萨众与大众普集。声闻入定观察。不知如来所在。佛出三昧。震动世界。舍利弗请开导悟入。佛以离一切分别答之。舍利弗重问色身三昧。佛宣偈重答。因广劝修。嘱文殊护此经。次嘱弥勒以七种发心。两番五种不退转法。答弥勒修习之问。五种覆障法。答弥勒不爱乐之问。又记王夫人及修此法者。同生安乐国。又料简善根多少。判信心差别。此经最详明。胜刘宋译。更胜吴译矣。刘宋译缺乞食及分身来集二事。

一心奉请佛说不增不减经(拜观同上)　　元魏北天竺沙门菩提留支译。
　　佛在灵山。舍利弗问众生界为有增减。为无增减。佛诃增减邪见。示如来藏不思议三无差别义。

一心奉请佛说入无分别法门经(拜观同上)　　宋北印土沙门施护译。
　　佛自说大乘无分别法。而为发起。加无分别光菩萨。问入无分别法门。佛答之。亦说一喻。

一心奉请力庄严三昧经(拜观同上)　　隋乌苌国沙门那连提黎耶舍译。
　　佛在祇园。於后夜入是三昧。文殊等二十童子。分往十方。同十方大士来。佛出定。文殊问十种智难信。佛以六喻明之。智轮问十智义。佛为释十智因缘。得成十力。次明三世诸佛。皆观菩提树七日七夜。如斯方便。即是不可思议如来深境界。次种种问答。明诸佛不思议境界。即一切众生境界。一境无二无别。依六根六尘而示平等无差别义。

一心奉请佛说无极宝三昧经。及宝如来三昧经(拜观同上)　　西晋北天竺沙门竺法护译。第二东晋西域沙门祇多蜜译。
　　竹园周匝生文陀般华。华上各有佛坐。各有菩萨问法。如文殊。百日之中。六道受乐。佛入宝如来三昧。感十方诸佛。遣菩萨来会。天龙八部皆集。舍利弗与宝来菩萨。及文殊弥勒等。种种问答法要。罗阅菩萨。请众菩萨受供说法。与佛遥相酬唱。

一心奉请佛说金刚三昧宝性清净不坏不减经(拜观同上)　　一名金刚清净经。附三秦录。
　　佛在毗耶离大林精舍。自诣法座。敷尼师坛。次第入十三三昧而起。放徧身光。入面出顶。弥勒问法。佛言入首棱严三昧。修百三昧。乃入金刚三昧成佛。

一心奉请寂照神变三摩地经(拜观同上)　　唐大慈恩寺沙门释玄奘译。
　　佛在灵山。众集。贤护问法。佛答以寂照三摩地。能令菩萨一切诸法皆得圆满。文来未全。

一心奉请大方广师子吼经。及佛说如来师子吼经(拜观同上)　　唐中印度沙门地婆诃罗译。第二元魏北天竺沙门佛陀扇多译。
　　佛在日月宫中。比丘菩萨俱。遣胜积菩萨往北方欢乐世界法起佛所听法。胜积至彼。礼已却坐。法起故问。汝从何来。胜积默无言说。大众生疑。法起如来微笑放光。十方云集。电鬘菩萨问笑因缘。法起如来略说诸法实相。本无言说。净身菩萨问。若无言说。是真说者。喑亦说也。佛言。痖默不痖默。皆说法而不知。如生盲人。处日光而不见。众生一切音声语言皆入四无碍智。欲求法者於自身求。欲求菩萨。以五蕴求。於是大千震动。佛更出广长舌相。普告大众。释迦牟尼即我法起。

一心奉请出生菩提心经。及佛说发菩提心破诸魔经(拜观同上)　　隋北天竺沙门阇那崛多译。第二宋北印土沙门施护译。
　　佛在竹林精舍。迦叶婆罗门。梦大莲华中有月轮。又见丈夫放光普照。次日问佛。佛为说一切智利。及说偈劝发菩提心。次分别三种菩提。次示四摄法。次示天行梵行圣行。次说破魔众会陀罗尼。

一心奉请文殊师利问菩提经。及伽耶山顶经。佛说象头精舍经。大乘伽耶山顶经(拜观同上)　　姚秦天竺沙门鸠摩罗什译。第二元魏北天竺沙门菩提留支译。第三隋北天竺沙门毗尼多流支译。第四唐南印度沙门菩提流志译。
　　佛初得道。在伽耶山。入诸法甚深三昧。谛观诸佛性相。文殊知之。即问云何发心。佛以无发是发义答之。月净光德天子问。缘何行菩萨道。文殊答。大悲为本。大悲以直心为本。直心以等心为本。等心以无别异行为本。乃至正观以坚念不忘为本。共十六句。又四心能摄因果。一者初发心。二者行道心。三者不退转心。四者一生补处心。作众譬喻。次定光明主天子问菩萨略。文殊答方便智慧。又助道断道。随智勇行菩萨。问菩萨义。菩萨智。文殊答。义名无用。智名有用。复语天子。有十智十发十行十思惟。十治法。十善地。十随法行。

一心奉请佛说文殊尸利行经。及佛说文殊师利巡行经(拜观同上)　　隋北天竺沙门阇那崛多译。第二元魏北天竺沙门菩提留支译。
　　文殊巡行比丘房。舍利弗坐禅。后至佛前。互相问难。显示阿罗汉义。五百比丘不忍。起坐而去。更说法要。五百还来。四百证果。一百堕狱。佛言。此百比丘。若不闻此法。应堕狱一劫。今闻法故。暂堕即出生兜率天。至弥勒成佛时。初会便得证果。不闻此法。虽闻四禅四定。不能解脱烦恼生死。闻已疑惑。犹胜不闻。

一心奉请佛说大乘善见变化文殊师利问法经(拜观同上)　　宋中印土沙门天息灾译。
　　佛为文殊。说大乘四谛及三十七品法。

一心奉请佛说大乘不思议神通境界经(拜观同上)　　宋北印土沙门施护译。
　　佛住法界光明菩萨宫。比丘菩萨天子俱。佛入普徧光明三摩地。放大光明。普照十方。各有殑伽沙数菩萨云集。妙吉祥菩萨在东方宝幢佛剎。劝慈氏菩萨同来。慈氏不来。辩吉幢亦不来。妙吉祥乃入无垢普光三摩地。现大神变而来佛所。普华幢天子问修何法。得如妙吉祥神通事业。佛以四种四法答之。又问妙吉祥发心久近。佛亦答之。次有徧照藏菩萨入会。与迦叶问答。次普华幢再问妙吉祥最初发心。佛具答最初发心转女成男因缘。普华幢又问菩萨行法。佛令妙吉祥为说四念处八正道五根五力七觉支等。

一心奉请商主天子所问经(拜观同上)　　隋北天竺沙门阇那崛多译。
　　佛在灵山。商主请文殊说法。文殊为说一百十九智。又作种种问答。又说种种菩萨行。又问佛无生忍义。佛授菩提记。

一心奉请佛说魔逆经(拜观同上)　　西晋月支国沙门竺法护译。
　　佛在祇园。大光天子问文殊。何为菩萨魔事。文殊具答之。又问善哉无善哉法。亦答之。魔来乱法。文殊令其身被五缚。又令变像如佛。说诸妙法开示五百弟子。次有须深天子。与文殊问答。

一心奉请超日明三昧经(拜观同上)　　西晋清信士聂承远译。
　　佛游柰国。与比丘菩萨俱。讲大乘业无极之慧。善宝长者与千人俱。以七宝华供佛。佛令成盖。光照十方。集众。普明赞佛已。问三昧。佛言。行八十事。得超日明定。离垢目菩萨问三乘学。佛分别答。净教长者子。问菩萨行。佛以增一至十法答之。唱十三昧名字。正见居士请法要。佛答以四事。常不离佛。离垢目广问十三昧义。佛一一答。每一三昧。各一嘉瑞与波罗蜜相应。即是十地之义。慧施长者女共五百人。发无上心。转男身。得佛记。慧英与佛及文殊答问深义。阿难问菩萨道本。及问迟疾。佛言亦有亦无。因述本生。精进不懈。先得佛。日天子请佛。次日供。佛还柰国。解法长者调意菩萨莲华净菩萨解缚菩萨宝事菩萨恩施菩萨帝天菩萨水天菩萨大导师菩萨龙施菩萨大光菩萨。各问法。佛答之。
  </div>
  <div class="pagination">
   <a href="法界圣凡水陆大斋法轮宝忏_page6.html">
    上一页
   </a>
   <span>
    ...
   </span>
   <a href="法界圣凡水陆大斋法轮宝忏_page2.html">
    2
   </a>
   <a href="法界圣凡水陆大斋法轮宝忏_page3.html">
    3
   </a>
   <a href="法界圣凡水陆大斋法轮宝忏_page4.html">
    4
   </a>
   <a href="法界圣凡水陆大斋法轮宝忏_page5.html">
    5
   </a>
   <a href="法界圣凡水陆大斋法轮宝忏_page6.html">
    6
   </a>
   <span class="current-page">
    7
   </span>
   <a href="法界圣凡水陆大斋法轮宝忏_page8.html">
    8
   </a>
   <a href="法界圣凡水陆大斋法轮宝忏_page9.html">
    9
   </a>
   <a href="法界圣凡水陆大斋法轮宝忏_page10.html">
    10
   </a>
   <a href="法界圣凡水陆大斋法轮宝忏_page11.html">
    11
   </a>
   <a href="法界圣凡水陆大斋法轮宝忏_page12.html">
    12
   </a>
   <span>
    ...
   </span>
   <a href="法界圣凡水陆大斋法轮宝忏_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
