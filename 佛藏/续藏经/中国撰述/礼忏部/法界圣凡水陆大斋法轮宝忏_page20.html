<!DOCTYPE html>
<html>
<head>
    <meta charset="UTF-8">
    <title>法界圣凡水陆大斋法轮宝忏 - 第 20 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法界圣凡水陆大斋法轮宝忏 - 第 20 页/共 56 页</h1>
    <div class="content">　　诸法平等品第六十九。云何於一切法善达实相。如佛所变化者。不行於贪等。乃至不行於道果。於一切法皆无所行。是谓善达诸法实相。谓於法性都无分别　若一切法如梦幻等。所化有情住在何处拔济令出。佛言。住在名相虚妄分别。拔济令出。是客。是假　虽教安住无相界中。而不令其堕二边执。谓此是相。此是无相以诸法中无少实事。是故以无相为方便。能圆满般若等诸善法。亦令他满。
　　不可动品第七十。善现言。若有情及施设皆不可得。为谁修般若。佛言。以实际为量。故修般若。安住有情於实际中。
　　成熟有情品第七十一。如来出世。若不出世。法相常住。终无改转。尚无我等。况有色等。诸法诸趣。生死解脱。唯依世俗。假说为有。
　　严净佛土品第七十二。十恶是粗重。五分不清净。六蔽离三十七品等。小乘果证。起色等想。皆名粗重。远离是已。自行施等。教他亦尔。持此善果。与诸有情。平等共有。回向所求。严净佛土。
　　净土方便品第七十三。如来聚正定聚。为利乐有情。由故思愿受傍生身。不为傍生过失所染。又引发神通。由遍观空方便善巧。若离神通。如鸟无翅。
　　无住自性品第七十四。有情不尽空理。造诸业。堕三涂。生人天。不动生上二界。无漏得二乘果。若自法性。自相皆空。或入菩萨地。或证佛菩提。
　　胜义瑜伽品第七十五。离有为法。无为法不可得。离无为法。有为法不可得。即有为无为平等法性说名胜义。
　　无动法性品第七十六
　　常啼菩萨品第七十七。往昔精进。闻空中声。东行。有佛现。为说五百踰缮那。有妙香城法涌菩萨。常啼遂行。卖身。帝释化少婆罗门。买其髓血。将剖心。有长者女。宿善根力。止之。白父母。同往妙香城。见法涌。
　　法涌菩萨品第七十八。法涌说诸法实性皆不动。作种种喻。入定七日。长者女及常啼皆七日不坐卧。求水洒净。魔隐其水。乃刺血用之。化作栴檀汁。七日。法涌出定说法。
　　结劝品第七十九。先向善现结劝。次嘱阿难受持　　以上共四百卷。为第一分。
　　第二分
　　缘起品第一　欢喜品第二。欲疾证一切智智。成就无量功德。当学般若。若学般若。天人欢喜　观照品第三。入一切法自相空。不观一切法若合若散。不作是念。我行般若。不行般若。亦行亦不行。非行非不行。不为布施。不为平等性。如是相应。则能安立无量有情於涅盘界。魔不得便。佛菩萨皆护念。诸天拥护。苦报转轻。常不离佛　无等等品第四。舍利目连善现饮光满慈。赞菩萨般若。佛印成之　舌根相品第五。佛现舌。量等大千。光照十剎。菩萨诸天来供。供具合成台。上有宝盖。大众悟无生。得佛记　善现品第六　入离生品第七。善现言。无方便善巧。而行六度住三脱门。退堕二乘地。是名顶堕　胜军品第八。由胜解力。思察一切智。不以相非相为方便　行相品第九　幻喻品第十　譬喻品第十一　断诸见品第十二　六度彼岸品第十三　乘大乘品第十四　无缚解品第十五　三摩地品第十六　念住地品第十七　修治地品第十八　出住品第十九　超胜品第二十　无所有品第二十一　随顺品第二十二　无边际品第二十三　远离品第二十四　帝释品第二十五　信受品第二十六　散华品第二十七　授记品第二十八　摄受品第二十九　窣堵波品第三十。修般若者。能降自他贪等刀仗。是大明咒等。书经功德。胜於供设利罗　福生品第三十一　功德品第三十二　外道品第三十三　天来品第三十四　设利罗品第三十五　经文品第三十六　随喜回向品第三十七　大师品第三十八地狱品第三十九。舍利子问。能信解者。从何处来。佛言。从十方法会来　清净品第四十　无标帜品第四十一　不可得品第四十二　东北方品第四十三　魔事品第四十四　不和合品第四十五　佛母品第四十六　示相品第四十七　成办品第四十八　船等喻品第四十九。海船破。不取所依则溺死。能取所依。则至彼岸　初业品第五十　调伏贪等品第五十一　真如品第五十二。六千菩萨。成阿罗汉。此由不摄受般若。远离方便善巧。如大鸟无翅　不退转品第五十三　转不转品第五十四　甚深义品第五十五。依此无增减无所有为方便。修行般若。由此为门。集诸功德。便证菩提。如焰燋炷。非初非后。不离初后　梦行品第五十六　愿行品第五十七。佛告善现。菩萨修行施等。为诸有情。发大愿行　殑伽天品第五十八。授天女记　习近品第五十九。观色等空。不令心乱。不见法。不作证。未入定位。系心於所缘。已入定时。不系心於境。不退施等。不证漏尽。如壮士过旷野。坚翅度空　增上慢品第六十　同学品第六十一　同性品第六十二。内空等是菩萨同性。住此中学。名为同学　无分别品第六十三　坚非坚品第六十四　实语品第六十五。为苾刍授记。以般若付嘱庆喜。现不动国。令大众见。又现舌相。再嘱庆喜　无尽品第六十六　相摄品第六十七。六度互相摄取　巧便品第六十八。般若如转轮王。一切善法。随行随至　树喻品第六十九　菩萨行品第七十　亲近品第七十一　遍学品第七十二　渐次品第七十三　无相品第七十四。以不坏法界相故。得有初地乃至十地。得有异熟神通六度等法。由离诸相无漏心力。於无相无作法中。圆满一切功德　无杂品第七十五　众德相品第七十六　善达品第七十七　实际品第七十八　无阙品第七十九　道士品第八十。佛告善现。总一切法。皆菩萨道。不学一切法。定不能得一切智智。审一切法。皆毕竟空。不应执着。而於诸法。学无厌倦。观诸有情。心行差别。如实了知。但是虚妄所执。方便善巧。教令远离所执。修诸善行。然勿恃此而生憍逸　清自他三种粗重。能净佛土　正定品第八十一　佛法品第八十二　无事品第八十三　实说品第八十四　空性品第八十五。若有情自知诸法本性空。则佛菩萨不现神通作希有事。一切世出世。有声闻化。有独觉化。有菩萨化。有如来化。有烦恼化。有诸业化。乃至非实有法。名为涅盘。是故可说涅盘非化。又一切法。先既非有。后亦非无。自性常空。不应惊怖　　以上七十八卷。与初分品有开合。文略义同。但无常啼法涌二品。
　　第三分
　　缘起品第一　舍利子品第二　善现品第三　天帝品第四　窣堵波品第五　称扬功德品第六　佛设利罗品第七　福聚品第八　随喜回向品第九　地狱品第十　叹净品第十一　赞德品第十二　陀罗尼品第十三　魔事品第十四　现世间品第十五　不思议等品第十六　譬喻品第十七　善友品第十八　真如品第十九　不退相品第二十　空相品第二十一　殑伽天品第二十二　巧便品第二十三　学时品第二十四　见不动品第二十五　方便善巧品第二十六　慧到彼岸品第二十七　妙相品第二十八　施等品第二十九　佛国品第三十　宣化品第三十一　　共五十九卷。与第二分开合不同。亦无常啼法涌二品。
　　第四分
　　妙行品　帝释品　供养窣堵波品　称扬功德品　福门品　随喜回向品　地狱品　清净品　赞叹品　总持品　魔事品　现世间品　不思议等品　譬喻品　天赞品　真如品　不退相品　空相品　深功德品　殑伽天品　觉魔事品　善友品　天主品　无杂无异品　迅速品　幻喻品　坚固品　散华品　随愿品　　共十八卷。深功德品说梦觉义最明畅。随顺品与初二三分不同。
　　第五分
　　善现品　天帝品　窣堵波品　神咒品　设利罗品　经典品　回向品　地狱品　清净品　不思议品　魔事品　真如品　甚深品　船等喻品　如来品　不退品　贪行品　姊妹品　梦行品　胜意乐品　修学品　根栽品　付嘱品　见不动佛品　共十卷。
　　第六分
　　缘起品。佛住鹫峰。比丘菩萨天龙鬼神俱。面门出光。照无边界。十方佛所菩萨来集　通达品。学一法通达一切法　显相品。如地水火风等相。甚深般若亦复如是　法界品。佛告最胜。菩萨学深般若。有妙慧故。通达法界。即是不虚妄性。不变异性。诸法真如。但可智知。非言能说　念住品。菩萨行深般若。心正无乱。善修身受心法念住。说如来功德威神　法性品。无价珠。堕淤泥。不为所染。依此法性。修习善根具足方便大悲愿力。不舍有情。远离一切虚妄分别。心得清净。深如大海。一一行中。具众行故。生净佛土。不为胎污　平等品　现相品　无所得品　证劝品　显功德品　现化品　陀罗尼品　劝诫品　二行品　赞叹品　付嘱品。有十事。书写。供养。施他。谛听。披读。受持。广说。讽诵。思惟。修习　　共八卷。
　　第七曼殊室利分
　　佛在祇园。比丘菩萨俱。文殊见佛。与舍利子慈氏无缘虑女。共叹闻说不沈没惊怖者。已住不退转。佛印之　初学不思议定。如初学射。久习成就。不复作意　又一相庄严三摩地。谓不动法界。念一如来。即为普观三世诸佛　　二卷。与宝积第四十六会相似。
　　第八那伽室利分
　　佛在祇园。妙吉祥入城。龙吉祥问答。无能胜赞之。龙吉祥入海喻定。善思菩萨变动大千。不能令出。后从定起。雨诸香华。向佛归命。善现舍利俱入定。起定入城。善现化一女人。白世尊。妙吉祥曰。彼女所断我见。即非我见。是故如来说名我见。世尊说颂。如星翳灯幻。露泡梦电云。於一切有为。应作如是观　　一卷。
　　第九能断金刚分
　　与六译金刚般若相同。
　　第十般若理趣分
　　佛在摩酰首罗天王宫。八百万菩萨俱。现种种如来相。说种种理趣深妙法。最后依遍照如来之相。说三神咒。一一告金刚手。受持功德。
　　一卷。与密部实相般若相似。而咒不同。
　　第十一布施波罗蜜多分
　　佛在祇园。与比丘俱。劝舍利子。为诸菩萨说。有巧方便所行布施。随喜回向所引善根。如月如日如吠瑠璃宝。常於有情。作大饶益。如真金。如日月。如商主。如善士。观诸法若顺若违。皆能助引一切智智。制菩萨。不应起二乘相应作意。持此善根。普施一切。令脱恶趣生死众苦。佛言菩萨初心。胜於二乘后心。菩萨不退心力。於余神力最为无上　　五卷。
　　第十二净戒波罗蜜多分
　　佛在祇园。比丘俱。命鹙子说戒度。若住二乘作意。是名非所行处。是名菩萨犯戒。随所修六度。皆用大悲为首。发起随顺回向一切智智相应之心。是名具戒菩萨　　五卷。
　　第十三安忍波罗蜜多分
　　满慈言。声闻唯为舍弃自身烦恼。名为少分安忍。菩萨欲度无量有情。名为具分安忍。菩萨欲证菩提。应修其心。令与地水火风空等。修六度一切智智。相应作意。是为行自行处。一切恶魔不能得便　　一卷。
　　第十四精进波罗蜜多分
　　佛在祇园。比丘俱。满慈问精进。佛言。初发心时。若身若心。先应为他作饶益事。如仆任主。不应自在。诸有所为。皆随主欲。亦如马宝。回旋去住。迟速任人。又常勤修六度二十空等能为难事　　一卷。
　　第十五静虑波罗蜜多分
　　佛住鹫峰。比丘俱。鹙子问。何方便安住静虑。佛言。渐次入四禅。发五通。降魔成觉。又虽观入四禅四定。不味着。不杂染。现一切法不可得。而不舍一切智。鹙子言。生欲界。能圆满一切智智。色无色界无此用　起二乘作意。名散乱。随所集一切善根。回向趣求一切智智。为心定　又上二界身心钝　　二卷。
　　第十六般若波罗蜜多分
　　佛在竹林白鹭池。比丘及一生所系菩萨俱。答善勇猛。甚深法要。非但耳闻。不放逸。精进修。如实了知。远诸恶。自他俱利。方为果也　於正法起异解非闻法也。於法义起颠倒解非正修也。无顺忍。不应信微少善根　於一切法。皆无所行。以一切法皆是颠倒之所等起。行无所行。为行般若　付嘱五百上首菩萨及善勇猛。微笑放光。令大千有情。得相见。天龙鬼神。华香供养。赞叹神力。无数菩萨。得无生忍。无边有情。发无上心　　八卷。

一心奉请放光般若波罗蜜多经(拜观同上)　　西晋于阗国沙门无罗叉共竺叔兰译。
　　九十品。与大般若第二分同。有常啼法上则不同。

一心奉请摩诃般若波罗蜜经(拜观同上)　　姚秦三藏沙门鸠摩罗什共僧睿译。
　　共九十品。畅於放光。

一心奉请光赞般若波罗蜜经(拜观同上)　　西晋月支国沙门竺法护译。
　　二十一品。同上经。文来未尽。

一心奉请道行般若波罗蜜经(拜观同上)　　后汉月支国沙门支娄迦谶译。
　　三十品。与大般若四分同。而有常啼昙无竭二菩萨事。

一心奉请小品般若波罗蜜经(拜观同上)　　姚秦天竺沙门鸠摩罗什译。
　　共二十九品。与道行同。

一心奉请佛母出生三法藏般若波罗蜜多经(拜观同上)　　宋北印土沙门施护译。
　　共三十二品。畅於道行。

一心奉请佛母宝德藏般若波罗蜜经(拜观同上)　　宋中印土沙门法贤译。
　　即佛母三十二品之摄颂。

一心奉请大明度无极经(拜观同上)　　吴月支国优婆塞支谦译。
　　共三十品。略同道行。

一心奉请摩诃般若波罗蜜钞经(拜观同上)　　姚秦天竺沙门昙摩蝉共竺法念译。
　　十三品。同道行而文来未尽。

一心奉请胜天王般若波罗蜜经(拜观同上)　　陈优禅尼国王子月婆首那译。
　　与大般若第六分同。

一心奉请文殊师利所说摩诃般若波罗蜜经(拜观同上)　　萧梁扶南国沙门曼陀罗仙译。
　　与大般若第七会同。又入宝积第四十六会。

一心奉请文殊师利所说般若波罗蜜经(拜观同上)　　萧梁扶南国沙门僧伽婆罗译。
　　亦与大般若第七会同。

一心奉请佛说濡首菩萨无上清净分卫经(拜观同上)　　一名决了诸法如幻三昧经。刘宋沙门释翔公译。
　　与大般若第八会同。

一心奉请金刚般若波罗蜜经(拜观同上)　　同名三译。有姚秦天竺沙门鸠摩罗什译。有元魏北天竺沙门菩提留支译。分作十二分。有陈优禅尼国沙门真谛译。
　　大般若第九会也。

一心奉请金刚能断般若波罗蜜经(拜观同上)　　隋南天竺沙门达摩笈多译。
　　亦同上经。

一心奉请能断金刚般若波罗蜜多经(拜观同上)　　同名二译。有唐大荐福寺沙门释义净译。
　　亦同上经。有唐玉华寺沙门释玄奘译。即第九会抄出。

一心奉请仁王护国般若波罗蜜多经。及仁王护国般若波罗蜜经(拜观同上)　　唐北天竺沙门大广智不空译。第二姚秦天竺沙门鸠摩罗什译。
　　序品。佛在鹫峰。初年月八日。入大寂静妙三摩地。毛孔放光。召十方菩萨来集　观如来品。说护佛果护十地行。观身实相。观佛亦然　菩萨行品。　二谛品　护国品不思议品　奉持品金刚手说咒　嘱累品。

一心奉请佛说了义般若波罗蜜多经(拜观同上)　　宋北印土沙门施护译。
　　佛告鹙子。般若相应行者。诸法如实了知。诸有所作。离一切相。即能圆满六度。又当断大种疑惑。

一心奉请佛说五十颂圣般若波罗蜜经(拜观同上)　　施护译。
　　佛在鹫峰。告须菩提。般若波罗蜜经。於三乘法。聚集摄受。平等如一。

</div>
    <div class="pagination">
<a href="法界圣凡水陆大斋法轮宝忏_page19.html">上一页</a><span>...</span><a href="法界圣凡水陆大斋法轮宝忏_page15.html">15</a><a href="法界圣凡水陆大斋法轮宝忏_page16.html">16</a><a href="法界圣凡水陆大斋法轮宝忏_page17.html">17</a><a href="法界圣凡水陆大斋法轮宝忏_page18.html">18</a><a href="法界圣凡水陆大斋法轮宝忏_page19.html">19</a><span class="current-page">20</span><a href="法界圣凡水陆大斋法轮宝忏_page21.html">21</a><a href="法界圣凡水陆大斋法轮宝忏_page22.html">22</a><a href="法界圣凡水陆大斋法轮宝忏_page23.html">23</a><a href="法界圣凡水陆大斋法轮宝忏_page24.html">24</a><a href="法界圣凡水陆大斋法轮宝忏_page25.html">25</a><span>...</span><a href="法界圣凡水陆大斋法轮宝忏_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
