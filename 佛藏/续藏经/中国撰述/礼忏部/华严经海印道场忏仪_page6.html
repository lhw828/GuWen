<!DOCTYPE html>
<html>
<head>
    <meta charset="UTF-8">
    <title>华严经海印道场忏仪 - 第 6 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经海印道场忏仪 - 第 6 页/共 56 页</h1>
    <div class="content">　　经云。复次日天子(至)普运光天之所了。
　　愿共诸众生　　往生华藏海　　极乐净土中

　　次法界菩提道场中日天子众

　　南无得净光普照十方众生尽未来劫常为利益解脱门日天子　　南无得以一切随类身开悟众生令入智慧海解脱门光焰眼天子　　南无得为一切众生主令勤修无边净功德解脱门须弥光欢喜幢天子　　南无得修一切苦行深心欢喜解脱门净宝月天子　　南无得无碍光普照令一切众生益其精爽解脱门勇猛不退转天子　　南无得净光普照众生身令生欢喜信解海解脱门妙华璎光明天子　　南无得光明普照一切世间令成办种种妙功德解脱门最胜幢光明天子　　南无得大悲海现无边境界种种色相宝解脱门宝髻普光明天子　　南无得净治一切众生眼令见法界藏解脱门光明眼天子　　南无得发生清净相续心令不失坏解脱门持德天子　　南无得普运日宫殿照十方一切众生令成就所作业解脱门普运行光明天子　　南无如是等而为上首。其数无量。一切日天子。
　　十方尽归命　　灭罪增净信　　愿生华藏海　　极乐净土中
　　经云。复次月天子(至)如是解脱光天悟。
　　愿共诸众生　　往生华藏海　　极乐净土中

　　次法界菩提道场中月天子众

　　南无得净光普照法界摄化众生解脱门月天子　　南无得观察一切众生界令普入无边法解脱门华王髻光明天子　　南无得了知一切众生心海种种攀缘转解脱门众妙净光天子　　南无得与一切众生不可思议乐令踊跃大欢喜解脱门安乐世间心天子　　南无得如田家作业种芽茎等随时守护令成就解脱门树王眼光明天子　　南无得慈悲救护一切众生令现见受苦受乐事解脱门出现净光天子　　南无得能持清净月普现十方解脱门普游不动光天子　　南无得开示一切法如幻如虚空无相无自性解脱门星宿王自在天子　　南无得普为一切众生超大业用解脱门净觉月天子　　南无得普断一切疑惑解脱门大威德光明天子　　南无如是等而为上首。其数无量。一切月天子。
　　十方尽归命　　灭罪增净信　　愿生华藏海　　极乐净土中

　　次三界业报忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明。照於法会。证盟护念。哀愍摄受。愿我及一切众生海。自从无始。直至今时。业海无尽。帝网重重。三界业报。一切烦恼。发露忏悔。
　　智度论云。无色界天乐定心着不觉。命尽堕在欲界中。受禽兽形。罪报忏悔○色界诸天亦复如是。从清净处。堕还受淫欲。在不净中。罪报忏悔○欲界六天乐着五欲。还堕地狱。受诸苦痛。罪报忏悔○见人道中。以十善福。贸得人身。人身多苦。少乐寿尽。多堕恶趣中。罪报忏悔○见诸畜生受诸苦恼。鞭杖驱驰。负重涉远。项领穿坏。热铁烧烙。此人宿行因缘。以系缚众生。鞭杖苦恼。如是等种种因缘。故受象马牛羊獐鹿畜兽之形。淫欲情重。无明偏多。受鹅鸭孔雀鸳鸯鸠鸽鸡鹜鹦鹉百舌之属。受此众鸟种类百千。罪报忏悔○淫行罪故。身生毛羽。隔诸细滑。觜距粗鞕。不别触味。罪报忏悔○嗔恚偏多。受毒蛇蝮蝎蚊蜂百足含毒之虫。罪报忏悔○愚痴多故受蚓。蛾蜣螂蝼蚁鸺鹠角鸱之属。诸呆虫鸟。罪报忏悔○憍慢多故。受师子虎豹诸猛兽身。罪报忏悔○邪慢缘故。受生驴猪骆驼之中罪。报忏悔○悭贪嫉妒轻躁短促故。受猕猴[狂-王+哥]玃熊罴之形。罪报忏悔○邪贪憎嫉业因缘故。受猫狸土虎诸兽之身。罪报忏悔○无惭无愧饕[(歹*又)/食]因缘故。受鸟鹊鸱鹫诸鸟之形。罪报忏悔○轻慢善人故。受鸡狗野干等身。罪报忏悔○大作布施。嗔恚曲心。以此因缘故。受诸龙身。罪报忏悔○大修布施心高凌虐苦。恼众生。受金翅鸟形。罪报忏悔。如是种种结使业因缘故。受诸畜生禽兽之苦。罪报忏悔。
　　菩萨得天眼。观众生轮转五道回旋。其中天中死人中生。人中死天中生。天中死生地狱中。地狱中死生天上。天上死生饿鬼中。饿鬼中死还生天上。天上死生畜生中。畜生中死生天上。天上死还生天上。地狱饿鬼畜生亦如是。罪报忏悔○欲界中死色界中生。色界中死欲界中生。欲界中死无色界中生。无色界中死欲界中生。欲界中死欲界中生。色界无色界亦如是。罪报忏悔○活地狱中死黑绳地狱中生。黑绳地狱中死活地狱中生。活地狱中死还生。活地狱中合会地狱。乃至阿鼻地狱亦如是。罪报忏悔○炭坑地狱中死沸屎地狱中生。沸屎地狱中死炭坑地狱中生。炭坑地狱中死还生炭坑地狱中。烧林地狱乃至摩诃波头摩地狱亦如是。转转生其中。罪报忏悔○卵生中死胎生中生。胎生中死卵生中生。卵生中死还生卵生中。胎生湿生化生亦如是。罪报忏悔○阎浮提中死弗波提中生。弗波提中死阎浮提中生。阎浮提中死还生阎浮提中。瞿陀尼郁怛罗越亦如是。罪报忏悔○四天处死忉利天中生。忉利天中死四天处生。四天处死还生四天处。忉利天乃至他化自在天亦如是。罪报忏悔○梵众天中死梵辅天中生。梵辅天中死梵众天中生。梵众天中死还生梵众天中。梵辅天少光天无量光天光音少净无量净徧净阿那跋罗伽福生大果虚空处识处无所有处非有想非无想处亦如是。非有想非无想天中死阿鼻地狱中生。如是转转生五道中。罪报忏悔。
　　菩萨见是已。生大悲心。我於众生。为无所益。虽与世乐。乐极则苦。当以佛道涅盘常乐。益於一切。云何而益。当勤大精进乃得实智慧。得实智慧知诸法实相。以余波罗蜜助成。以益众生。是为菩萨精进波罗蜜。见饿鬼中饥渴故。两眼陷毛发长。东西驰走。若欲趣水。护水诸鬼以铁杖逆打。设无守鬼。水自然竭。或时天雨。雨化为炭。或有饿鬼常被火烧。如劫尽时。诸山火出。或有饿鬼。羸瘦狂走。毛发蓬乱。以覆其身。或有饿鬼。常食屎尿。涕唾呕吐。荡涤余汁。或时至厕溷边。立伺求不净。或有饿鬼。常求产妇藏血饮之。形如烧树。咽如针孔。若与其水。千岁不足。或有饿鬼。自破其头。以手取脑而舐。或有饿鬼。形如黑山。铁锁锁颈。叩头求哀。归命狱卒。或有饿鬼。先世恶口。好以粗语加彼众生。众生憎恶见之加雠。以是罪故。堕饿鬼中。如是等种种罪故。堕饿鬼趣中。受无量苦痛。罪报忏悔。见八大地狱苦毒万端。活大地狱中。诸受罪人各各共斗。恶心嗔争。手捉利刀。互相割剥。以槊相刺。铁叉相叉。铁棒相棒。铁杖相捶。铁串相贯。而以利刀互相切脍。又以铁爪而相攫裂。各以身血而相涂墁。痛毒逼切。闷无所觉。宿业因缘冷风来吹。狱卒唤之。咄诸罪人还活。以是故名活地狱。即时平复。复受苦毒。此中众生以宿行因缘。好杀物命。牛羊禽兽为田业舍宅奴婢妻子国土钱财故。而相杀害。如是等种种杀业报故。受此剧罪。罪报忏悔。
　　见黑绳大地狱中罪人。为恶罗叉狱卒鬼匠。常以黑热铁绳。拼度罪人。以狱中铁斧。教人斫之。长者令短。短者令长。方者使圆。圆者使方。斩截四肢。却其耳鼻。落其手足。以大铁锯。解析剸截。破其肉分。脔脔秤之。此人宿行因缘。谗嫉忠良。妄语恶口。两舌绮语。枉杀无辜。或作奸吏。酷[日/出/大/米]侵害。如是等种种恶口谗贼故。故受此罪。罪报忏悔。
　　见合会大地狱中恶罗剎狱卒作种种形。牛马猪羊獐鹿狐狗虎狼师子六驳大象雕鹫鹑鸟。作此种种诸鸟兽头而来。吞啖齩啮。[齿*查]掣罪人。两山相合。大热铁轮。轹诸罪人。令身破碎。热铁臼中捣之令碎。如笮蒲萄。亦如压油譬。如蹂场。聚肉成[廿/积]积。头如山。血流成池。雕鹫虎狼各来争掣。此人宿业因缘。多杀牛马。猪羊獐鹿狐兔虎狼师子六驳大象众鸟。多相残贼。如是等种种鸟兽故。还受此众鸟兽头。来害罪人。又有力势相凌。枉压羸弱。受两山相合罪。悭贪瞋恚。愚痴怖畏。故断事轻重。不以正理。或破正道。转易正法。爱热铁轮轹。热铁臼捣。罪报忏悔。
　　第四第五名叫唤大叫唤。此大地狱其中罪人罗剎狱卒。头黄如金眼中火。出着赭色衣。身肉坚劲。走疾如风。手足长大。口出恶声。捉三钴叉。箭堕如雨。刺射罪人。罪人狂怖。叩头求哀。大将军小见放舍。小见怜愍。即时将入热铁地狱。纵广百由旬。驱打驰走。足皆焦然。脂髓流出。如笮酥油。铁棒棒头。头破脑出。如破酪瓶。斫刺割剥。身体糜烂。而复将入铁阁屋间。黑烟来熏。互相推压。更相怨毒。皆言何以压我。才欲求出。其门已闭。大声号呼。音常不绝。此人宿行因缘。皆由斗秤欺诳。非法断事。受寄不还。侵凌下劣。恼诸穷寡。令其号哭。破他城郭。坏人聚落。伤害劫剥。室家怨毒。举城叫呼。有时谲诈欺诳。诱之令出。而复害之。如是等种种因缘。故受如此罪。罪报忏悔。
　　大叫唤地狱中人。皆在熏杀穴居之类。幽闭囹圄。或暗烟窟中而熏杀之。或投井中劫夺他财。如是等种种因缘。受大叫唤地狱。罪报忏悔。
　　第六第七热大热地狱中。有二大铜镬。一名难陀。二名跋难陀(秦言喜大喜也)。咸沸水满中。罗剎鬼狱卒以罪人投中。如厨士烹肉。人在镬中。脚上头下。譬如煮豆熟烂。骨节解散。皮肉分离。知其已烂。以叉叉出。行业因缘。冷风吹活。复投炭坑。或着沸灰中。譬如鱼出於水而着热沙中。又以脓血而自煎熬。从炭坑中出投之。炎床强驱令坐。眼耳鼻口及诸毛孔一切火出。此人宿世恼乱父母师长沙门婆罗门。於诸好人福田中。恼令心热。以此罪故。受热地狱。罪报忏悔　或有宿世煮杀生茧。或生燂猪羊。或以木贯人而生炙之。或焚烧山野及诸聚落佛图精舍及天神等。或推众生着火坑中。如是等种种因缘。生此地狱中。罪报忏悔。
　　见阿鼻地狱。纵广四千里。周回铁壁。於七地狱。其处最深。狱卒罗剎以大铁锤。槌诸罪人。如锻师打铁。从头剥皮。乃至其足以五百铁钉。钉磔其身。如磔牛皮。互相掣挽。应手破裂。热铁火车。以轹其身。驱入火坑。令抱炭出。热沸屎河。驱令入中。中有铁觜毒虫。从鼻中入脚底出。从足下入口中出。竖剑道中。驱令驰走。足下破碎。如厨脍肉。利刀剑槊。飞入身中。譬如霜树落叶。随风乱坠。罪人手足耳鼻肢节皆被斫剥割截。在地流血成池。二大恶狗。一名赊摩。二名赊婆罗铁。口猛毅破。碎人筋骨。力踰虎豹。猛如师子。有大刺林。驱逼罪人。强令上树。罪人上时。刺便下向。下时刺便上向。大身毒蛇蝮蝎恶虫竞来啮之。大鸟长觜。破头啖脑。入咸河中。随流上下。出则蹈热铁地。行铁刺上。或坐铁弋。弋从下入以钳。开口灌以洋铜。吞热铁丸。入口口焦。入咽咽烂。入腹腹然。五藏皆焦。直过堕地。但见恶色。恒闻臭气。常触粗涩。遭诸苦痛。迷闷委顿。或狂逸唐突。或藏窜投掷。或颠仆堕落。此人宿行多造大恶五逆重罪。断诸善根。法言非法。非法言法。实言非实。非实言实。破因破果。憎嫉善人。以是罪故。入此地狱。受罪最剧。罪报忏悔。
　　如是等种种八大地狱。复有十六小地狱为眷属。八寒氷八炎火。其中罪毒不可见闻。八炎火地狱者。一名炭坑。二名沸屎。三名烧林。四名剑林。五名刀道六名铁刺林。七名咸河。八名铜橛。是为八。八寒氷地狱者。一名頞浮陀。二名尼罗浮陀。三名呵罗罗(寒战颤声也)。四名呵婆婆(亦患寒声)。五名喉喉(亦患恶声)六名沤波罗(此地狱形譬似青莲华也)。七名波头摩(红莲华罪人中一种受苦)。八名摩诃波头摩。是为八。若破清净戒出家法。令白衣轻贱佛道。或推众生着火坑中。或众生命未尽。倾於火上炙之。如是等种种因缘。堕炭坑地狱中。大火炎炭。至膝烧罪人身。罪报忏悔。
　　若沙门婆罗门福田食以不净手触。或先啖。或以不净物着中。或以热沸屎灌他身。破净命。以邪命自活。如是等种种因缘。堕沸屎地狱中。沸屎深广。如大海水。中有细虫。以铁为觜。破罪人头啖脑。破骨食髓。罪报忏悔。
　　若焚烧草木伤害诸虫。或烧林大猎。为害弥广。如是等种种因缘。堕烧林地狱中。草木火然。以烧罪人。罪报忏悔。
　　若执持刀剑。斗争伤杀。若斫树压人。以报宿怨。若人以忠信诚告。而密相中陷。如是等种种因缘。堕剑林地狱中。此地狱罪人入中。风吹剑叶。割截手足耳鼻。皆令堕落。是时林中有雕鹫恶狗。来食其肉。罪报忏悔。
　　若以利刀刺人。若橛若枪伤人。若断截道路。拨撤桥梁。破正法道。示以非法道。如是等种种因缘。堕刀道地狱中。刀道地狱中於绝壁狭道中。竖利刀令罪人从上而过。罪报忏悔。
　　若犯邪淫。侵他妇女。贪爱乐触。如是等种种因缘。堕铁刺林地狱中。刺树高一由旬。上有大毒蛇。化作美女身。唤此罪人。上来共汝作乐。狱卒驱之令上。刺皆向下。贯刺罪人。身被刺害。入骨彻髓。既至树上。化女还复蛇身。破头入腹。处处穿穴。皆悉破烂。忽复还活。身体平复。化女复在树下唤之。狱卒以箭仰射。呼之令下。刺复仰刺。既得到地。化女身复作毒蛇。破罪人身。罪报忏悔。
　　如是久久从热铁刺林出。遥见河水清凉快乐。走往趣之。入中变成热沸咸水。罪人在中。须臾之顷。皮肉离散。骨立水中。狱卒罗剎以叉钩出。持着岸上。此人宿行因缘。伤杀水性鱼鳖之属。或时推人及诸众生令没水中。或投之沸汤。或投之氷水。如是等种种恶业因缘。故受此罪。罪报忏悔。
　　若在铜橛地狱。狱卒罗剎问诸罪人。汝何处来。答曰。我苦闷不知来处。但患饥渴。若言渴。是时狱卒即驱逐罪人。令坐热铜橛上。以铁钳开口。灌以洋铜。若言饥坐之铜橛。吞以铁丸。入口口焦。入咽咽烂。入腹腹然。五藏烂坏。直过堕地。此人宿行因缘。劫盗他财。以自供口。诸出家人或时诈病。多求酥油石蜜。或无戒无禅。无有智慧。而多受人施。或恶口伤人。如是等种种宿业因缘。堕铜橛地狱。罪报忏悔。
　　若人堕頞浮陀地狱中。其处积氷。毒风来吹。令诸罪人皮毛裂落。筋肉断绝。骨破髓出。即复完坚。受罪如初。此人宿业因缘。寒月剥人。或劫盗冻人。口口薪火。或作恶龙。瞋毒忿恚。放大雹雨。氷冻害人。或轻贱谤毁若佛及佛弟子持戒之人。或口四业。作众重罪。如是等种种因缘。堕頞浮陀地狱中。尼罗浮陀亦如是。頞浮陀少时有间。暂得休息。尼罗浮陀无间。无休息时。呵婆婆呵罗罗睺睺此三地狱。寒风噤颤。口不能开。因其呼声。而以名狱。沤波罗狱中。冻氷浃渫。有似青莲华。波头摩状如此间好莲华。摩诃波头摩。是中拘迦离住处。有智之人闻是惊言。咄。以此无明恚爱法故。乃受此苦。出而复入。无穷无已。罪报忏悔。
　　我等为无明所覆。不识三界罪因。今遇道场。乃能觉知归命毗卢遮那如来及一切贤圣海众。烧香散华一切业报发露忏悔。不敢覆藏。由此因缘。我及法界众生海三界业报。愿皆清净。

　　次忏悔灭罪印咒

　　唵萨栗末(二合)巴(引)巴眉悉普怛[口*捺]曷捺末日啰也莎曷(应诵三徧)
　　百劫积集罪　　一念悉荡除　　如火焚枯草　　灭尽无有余
　　我昔所造诸恶业　　皆由无始贪瞋痴　　从身语意之所生　　一切我今皆忏悔
　　忏悔已。至心归命。礼本尊毗卢遮那佛。

　　○(白)众等听说经中无常偈

　　富贵皆无常　　合会必有离　　人命如电光　　强力悉应死　　无常坏宝山　　死魔除盛满　　胜法常坚固　　不放逸应修
　　　　唐　兰山云岩慈恩寺护法国师一行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第四晌
　　第四四天王等八部会

　　一切恭敬敬礼无尽三宝。
　　是诸众等人。各胡跪。严持香华。如法供养。愿此供海云徧满十方界。一切宝庄严殿自然而有。妙好庄严。出过诸天庄严之上。一切宝网周匝弥覆。普雨一切上妙宝云。普雨一切庄严具云。普雨一切宝衣云。普雨一切旃檀香云。普雨一切坚固香云。普雨一切宝庄严盖云。普雨不可思议华聚云。普出不可思议妓乐音声。以如是等诸供养具。常作供养。帝网重重。诸佛菩萨贤圣海众。受此供养云。以为光明台。广於无边界。无量无尽。愿作佛事。
　　供养已。一切恭敬。

　　次奉施宝错

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉癹啰捺萨麻英吽
　　宝错经云。有一总持。名无量种咒。皆能成就具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽

　　次结广大不空摩尼印咒(结印同前)

　　唵哑么遏布[口*(椔-田+夕)]麻祢巴能麻末唧呤怛达遏怛眉浪鸡碇萨慢怛不啰萨啰吽

　　梵音赞佛

　　正觉不可量　　法界虚空等　　深广无涯底　　言语道悉绝　　如来善通达　　一切处行道　　法界众国土　　所往皆无碍　　若人能信受　　一切智无碍　　修习菩萨行　　其心不可量

　　直言赞佛

　　如来应正等觉成正觉时。於一切义。无所观察。於法平等。无所疑惑。无二无相。无行无止。无量无际。远离二边。住於中道。出过一切文字言说。知一切众生心念所行根性欲乐烦恼染习。举要言之。於一念中。悉知三世一切诸法。普现一切众生心念根性欲乐。而无所现。是故说名诸佛菩提如来应正等觉成正觉时。得一切众生量等身语意业。得一切法一切剎一切三世一切佛一切语言量等身语意业。如来成正觉时。於其身中。普现一切众生成正觉。乃至普现一切众生入涅盘。皆同一性。所谓无性无生。无灭无我。无非我性。乃至亦复无有成正觉性。
　　南无大方广佛华严经中华藏世界海十身无碍本尊毗卢遮那佛　　南无大慈大悲五百誓愿五浊救苦释迦牟尼佛　　南无东方满月世界十二上愿五浊救苦药师琉璃光王佛　　南无西方极乐世界四十八愿五浊救苦阿弥陀佛　　南无十方三世尽虚空界微尘剎土中大方广佛华严经圆满教海　　南无大方广佛华严经中主於行愿真理普贤菩萨摩诃萨　　南无大方广佛华严经中主於信解证智文殊师利菩萨摩诃萨　　南无大慈大悲五浊救苦千手千眼观世音菩萨摩诃萨　　南无大愿弘深五浊救苦出无佛世安慰人心常住焰魔罗界地藏王菩萨摩诃萨　　南无十方三世尽虚空界微尘剎土中十信菩萨十住菩萨十行菩萨十回向菩萨十地菩萨等觉菩萨徧法界剎海微尘数菩萨一切海众　　南无大方广佛华严经末会中修证五相处五十五圣者　　南无大方广佛华严经末会中圆器上根百城求法一生之内菩萨行圆为末世顿门修证轨范善财菩萨摩诃萨　　南无十方三世尽虚空界微尘剎土中法身色身形相舍利宝塔寺宇一切佛事又於法藏及讲法处菩萨贤圣一切海众　　南无大愿掼甲求生净土末浊夏国护持正法护法国师　　至心归命。礼大方广佛华严经华藏世界海本尊毗卢遮那佛
　　十方尽归命　　灭罪增净信　　愿生华藏海　　极乐净土中
　　经云。复次持国乾闼婆王(至)此乐庄严之解脱。
　　愿共诸众生　　往生华藏海　　极乐净土中

　　次法界菩提道场内乾闼婆王众

　　南无得自在方便摄一切众生解脱门持国乾闼婆王　　南无得普见一切功德庄严解脱门树光乾闼婆王　　南无得永断一切众生忧苦出生欢喜藏解脱门净目乾闼婆王　　南无得永断一切众生邪见惑解脱门华冠乾闼婆王　　南无得如云广布普荫泽一切众生解脱门喜步普音乾闼婆王　　南无得现广大妙好身令一切获安乐解脱门乐摇动美目乾闼婆王　　南无得普散十方一切大名称宝解脱门妙音师子幢乾闼婆王　　南无得现一切大欢喜光明清净身解脱门普放宝光明乾闼婆王　　南无得普滋荣一切树令见者欢喜解脱门金刚树华幢乾闼婆王　　南无得善入一切佛境界与众生安乐解脱门普现庄严乾闼婆王　　南无如是等而为上首。其数无量。一切乾闼婆王。
　　十方尽归命　　灭罪增净信　　愿生华藏海　　极乐净土中
　　经云。复次增长鸠盘茶王(至)此广面王心所了。
　　愿共诸众生　　往生华藏海　　极乐净土中

　　次法界菩提道场内鸠盘茶王众

　　南无得灭一切怨害力解脱门增长鸠盘茶王　　南无得修习无边行门海解脱门龙主鸠盘茶王　　南无得知一切众生心所乐解脱门庄严幢鸠盘茶王　　南无得普成就清净大光明所作业解脱门饶益行鸠盘茶王　　南无得开示一切众生安隐无畏道解脱门可怖畏鸠盘茶王　　南无得消竭一切众生爱欲海解脱门妙庄严鸠盘茶王　　南无得普现诸趣光明云解脱门高峰慧鸠盘茶王　　南无得普放光明灭如山重障解脱门勇徤臂鸠盘茶王　　南无得开示不退转大悲藏解脱门无边净华眼鸠盘茶王　　南无得普现诸趣流转身解脱门广大面鸠盘茶王　　南无如是等而为上首。其数无量。一切鸠盘茶王。
　　十方尽归命　　灭罪增净信　　愿生华藏海　　极乐净土中
　　经云。复次毗楼博叉龙王(至)无热大龙能悟此。
　　愿共诸众生　　往生华藏海　　极乐净土中

　　次法界菩提道场内龙王众

</div>
    <div class="pagination">
<a href="华严经海印道场忏仪_page5.html">上一页</a><a href="华严经海印道场忏仪.html">1</a><a href="华严经海印道场忏仪_page2.html">2</a><a href="华严经海印道场忏仪_page3.html">3</a><a href="华严经海印道场忏仪_page4.html">4</a><a href="华严经海印道场忏仪_page5.html">5</a><span class="current-page">6</span><a href="华严经海印道场忏仪_page7.html">7</a><a href="华严经海印道场忏仪_page8.html">8</a><a href="华严经海印道场忏仪_page9.html">9</a><a href="华严经海印道场忏仪_page10.html">10</a><a href="华严经海印道场忏仪_page11.html">11</a><span>...</span><a href="华严经海印道场忏仪_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
