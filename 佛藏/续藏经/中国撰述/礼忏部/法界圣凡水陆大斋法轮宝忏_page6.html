<!DOCTYPE html>
<html>
 <head>
  <meta charset="utf-8"/>
  <title>
   法界圣凡水陆大斋法轮宝忏 - 第 6 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   法界圣凡水陆大斋法轮宝忏 - 第 6 页/共 56 页
  </h1>
  <div class="content">
   一心奉请地藏菩萨本愿经(拜观同上)　　唐于阗国沙门实叉难陀译。
　　佛於天宫。说破地狱法。母氏生忉利。故佛於忉利说之也　忉利天宫神通品放光集众。初赞地狱度尽众生之缘　分身集会品。地藏及属赴会。世尊一时全摩分身地藏之顶　观众生业缘品。摩耶问法。隐妙现粗。如来初述五无间事　阎浮众生业感品。定自在王问往因。佛又说二事。表菩萨愿。四王问众生不尽之故。佛答愿力方便亦无尽。当知此事。非尽无尽所能测。非诸天鬼神所能知。王故问。佛故答也　地狱名号品。中有人焉。呼之欲出　如来赞叹品。放身光。出大音。告无量圣凡。称地藏恩力　利益存亡品。地藏劝生断恶修善为菩提妙机。大辩长者引出如法道场境界　阎罗王众赞叹品。实者鬼神。无所私。权者菩萨。多所护。心灵神妙。呼吸全通。成佛之鬼王。即地藏化身眷属也　称佛名号品。地藏说过去佛名。表佛虽去世。名尚可依。安慰婴儿失乳悲也　较量布施功德缘品。地藏舍罪而论福。佛详述以鼓舞凡心　地神护法品。地与地名相相依。圣凡一贯。无情有性。妙用皆圆　见闻利益品。佛种种光。感观音问法。长行偈诵极力称扬。为无佛时。永作众生依赖也　嘱累人天品。说经本旨。为付嘱含灵慧命而已。神力则粗。道力则妙。拈来即是。草生皆春。能现无边利益。

一心奉请佛说师子庄严王菩萨请问经(拜观同上)　　唐中印土沙门那提译。
　　佛在灵山。师子庄严王菩萨。请问大会庄严之因。佛言。昔作方曼荼罗。供八菩萨所致。谓观音弥勒虚空藏普贤执金刚主文殊止诸障地藏。

一心奉请佛说八大菩萨经(拜观同上)　　宋中印土沙门法贤译。
　　佛在园。比丘八菩萨俱。谓妙吉祥圣观自在慈氏虚空藏普贤金刚手除盖障地藏也。有无能胜等来会。佛为舍利弗说东方五佛名。善精进吉祥如来。普照如来。吉祥如来。印捺啰计都特嚩惹王如来。喜功德光自在王如来。

一心奉请六菩萨名亦当诵持经(拜观同上)　　后汉失译人名。见费长房录。
　　师子戏菩萨。师子奋迅菩萨。师子幢。师子作。坚勇精进。击金刚慧。又四菩萨。弃阴盖。寂根。慧威。不离。

一心奉请离垢慧菩萨所问礼佛法经(拜观同上)　　唐中印土沙门那提译。
　　佛在园。比丘菩萨俱。人天八部咸在。离垢慧问礼佛法。佛言。五轮着地。应发五愿。又示十方佛名。又示归依忏悔劝请随喜回向发愿之法。

一心奉请佛说老女人经。及佛说老母经。佛说老母女六英经(拜观同上)　　第一吴月支国优婆塞支谦译。第二附刘宋录。第三刘宋中天竺沙门求那跋陀罗译。三本同经。第三尤略。
　　佛在乐音处。比丘菩萨俱。贫老女问生老病死五阴六根四大从何来至何去。佛言无来去。说众喻譬。老女开解。佛述往因。记其往生极乐。后成佛道。

一心奉请棱伽阿跋多罗宝经。及入棱伽经大乘入棱伽经(拜观同上)　　第一刘宋中天竺沙门求那跋陀罗译。第二元魏北天竺沙门菩提流支译。分十八品。第三唐于阗国沙门实叉难陀译。分十品。文笔在繁简之间。
　　此经标出五法三自性八识二无我。而总以心境超出为宗。故於海中断往来处。飞身集会而说之也。大慧菩萨从他方来。明不滞一方而得法要也。中百八句。佛乃推至尘毛之量。盖一毛之障。全体皆非。所以深警菩萨也。自觉圣智。全超数量。不属有无。从此立言。皆殊外道。故精心以析出之也。夜叉王从此发心。何难入佛。斤斤食肉之戒。故是为善之初门。有缘皆悟入也。

一心奉请大佛顶如来密因修证了义诸菩萨万行首棱严经(拜观同上)　　唐天竺沙门般剌密帝译。乌苌国沙门弥伽释迦译语。菩萨戒弟子同中书门下平章事清河房融笔受。
　　此於大乘方等一切中。性相圆明。独推第一。以此有规矩之棱严。透入不立规矩自成规矩之华严。修行乃无憾。世人粗妄。浪说能修。魔外根株。任生任伏。无此金刚手眼。百年妖怪。竟落空亡。罪毕重修。不知何日。故须於此典。精意求之。一句入神。万劫为种。虽兼顿渐。不隔圆圆也。因缘主客。文义畅明。其中唯琢成四字八字为句。不无勉强。然其超出他经之译手。则十百矣。唯华严过之。维摩并辔耳。

一心奉请佛说首棱严三昧经(拜观同上)　　姚秦天竺沙门鸠摩罗什译。
　　佛在灵山。比丘菩萨天龙等来集。坚意问三昧。佛唱首棱严名。众各敷座。各见如来坐其座上。等行梵王问何佛是实。佛言一切皆真。次摄神力。以百句义释此三昧。次说射喻。次有持须弥山释现三昧力。现意天现三昧力。佛放眉光。照魔宫。众见魔被五缚。次有魔界行不污菩萨化度魔女。魔寻见佛得记。因说四种记不同。次为二百魔女授现前记。次问住三昧神力。坚意问文殊福田多闻等义次授净月藏天子道记。次文殊说往昔三百六十亿世作辟支佛於是二百菩萨还发大心。誓得十力。次令弥勒现三昧力。迦叶知文殊久成佛。佛说为龙种上佛。佛升空。光照十方。诸佛放光相见。互说此法。次明佛寿甚长。次明受持者有二十不思议功德。

一心奉请维摩所说经。及维摩诘经。说无垢称经(拜观同上)　　第一一名不可思议解脱。秦姚天竺沙门鸠摩罗什译。第二一名不可思议法门之称。吴月支国优婆塞支谦译。第三唐大慈恩寺沙门释玄奘译。
　　佛国品。佛在若罗树园。五百长者子献盖。佛令合为一盖。普现世界中事。并十方佛说法。宝积问净土。佛种种答。皆一性超出之谈。故法法皆是。舍利小见。佛即破之　方便品。弟子品。菩萨品。文殊师利问疾品。居士方便现疾。念世尊。世尊勅弟子问疾勅菩萨问疾。皆不敢受命。表维摩超过之德。文殊应命往问。大众往从。亲见主宾问答　不思议品。斗室一闲。空无坐处。顺声闻见而现座。座出东方须弥灯王佛剎。高广之座。小果不堪。教以礼敬。现身等座而坐之　观众生品。维摩答文殊。说众生如幻。乃至水月镜像。从无住而立一切也。以身说法。天女故散华。舍己同他。声闻乃破执。一切女人亦复如是。虽现女身。实非女也。弹指未终。已超法界矣。　佛道品。维摩言。菩萨行於非道。通达佛道。文殊言一切烦恼为如来种。维摩说法门眷属智母方便父等　入不二法门品。三十二菩萨。各说不二。最后问维摩。默然而已。文殊乃赞叹真不二门　香积佛品。遣化乞食以破声闻浅见。唯座及食。破情量则不可思议之境现焉。后之学人。勿效声闻苦系也　菩萨行品。大众往见佛。佛为阿难说一切施为无非佛事。又为香积诸菩萨。说不尽有为不住无为　见阿閦佛品。维摩断取妙喜世界。示此大众　法供养品。天帝赞叹。誓愿拥护佛引宝盖王事。以明法供养最。

一心奉请善思童子经。及大方等顶王经。大乘顶王经(拜观同上)　　第一隋北天竺沙门阇那崛多译。第二西晋月支国沙门竺法护译。第三萧梁优禅尼国王子月婆首那译。第二亦名维摩诘子问经。
　　佛住庵婆罗波梨园。比丘菩萨俱。化作天身。毗耶离城乞食。至毗摩罗诘家。善思童子从高楼上投身礼佛。献彼所执莲华。誓成菩提。与舍利富楼阿难问答。佛言大菩提路。无有一法而可得者。说不惊不怖不畏之法。童子证无生忍。佛为授记。

一心奉请月上女经(拜观同上)　　隋北天竺沙门阇那崛多译。
　　佛在毗耶草茅精舍。比丘菩萨俱。有一离车。名毗摩罗诘。生美女名为月上。一切童子争欲娶之。约七日后自行选择。至第六日。手出莲华。华出化佛。执华而出。说偈诃欲。引众见佛。路答舍利弗问。既到佛所。复答诸菩萨问。次以莲华供佛。化成华帐。共出十华。发十愿。即得记云。先生天。次末世护法。次生兜率。随弥勒受持正法。次生阿弥陀佛国。次供养十方诸佛。乃成月上如来。月上女闻此偈已。转男身出家。

一心奉请大乘密严经。及重译大乘密严经(拜观同上)　　唐中印度沙门地婆诃罗译前本。唐北天竺沙门大广智不空译后本。不空所译同前经而稍改品名。多偈语耳。
　　密严会品。佛住出过三界密严之国。与微尘菩萨俱。放光照现庄严胜相。答如实见菩萨之所问。金刚藏问第一义法性。佛答。如来藏不生不灭。如月普现　妙身生品。如实见请金刚藏说内证境界。及归依处。皆偈答之。复示缋像梦境喻。又明三性五法义。复现大小无量身形。众多菩萨同问世间一切谁之所作。答以阿赖耶识能现众法。螺髻梵王乘佛威力来密严国。问法。金刚藏说如来善示现义　胎生品。金刚藏对梵王。诃斥胎生不净。应当舍离。亦不应为三昧所缚。若离二取。生密严国　显示自作品。金刚藏复告螺髻。深明五蕴不实。宝髻更请随宜说法。金刚藏深明一切唯心　分别观行品。金刚藏说舍拳军车等喻。明诸法无实。宜速发大心。修净行。生净土　阿赖耶建立品。复明阿赖耶识。与染净法恒作所依　自识境界品。金刚藏放髻珠光。照一切。告如实见。以雪山恶兽。喻外道於阿赖耶所生我见　阿赖耶秘密品。宝手菩萨白众色最胜王。令问名想义。金刚藏答。依想立名。名无实事。乃至赖耶与七识。如铁与磁石。俱无有思。得首棱严定则於一切法自在变现。明阿赖耶识。随迷悟缘。为凡为圣。月幢世尊。分身眷属亦咸集会。金刚藏偈明唯识妙义。菩萨天人咸皆赞叹。金刚藏与大树紧那罗王。持进菩萨。观自在等诸大菩萨。演说诸法性空。从心而起。阿赖耶。如来藏。不一不异。

一心奉请解深密经。及深密解脱经。佛说解节经。相续解脱地波罗蜜了义经。相续解脱如来所作随顺处了义经(拜观同上)　　第一唐大慈恩寺沙门释玄奘译。第二元魏北天竺沙门菩提流支译。与上经同。而第二品分作四品。第三陈优禅尼国沙门真谛译。即前经胜义谛。相品分作四品。第四刘宋中天竺沙门求那跋陀罗译。即前经地波罗蜜品。第五译人同第四。即前经如来成所作事品。
　　序品。佛在超三界所行处。大声闻俱。无量菩萨从种种佛土来会　胜义谛相品。如理请问佛。解甚深义密意答。明有为非有为非无为。无为亦尔。假施设句。如幻事等。法涌向佛。说外道菩萨之所思议。佛为说胜义超过一切寻思境相。善清净慧。向佛述修解行地菩萨之所疑惑。佛为说胜义超过诸行一异性相。佛告善现。有情界中几怀增上慢。几离之。善现答。离者甚少。佛为说徧一切一味相　心意识相品。佛答广慧。於内各别如实。不见阿陀那及识。不见阿赖耶及识。不见积集及心。不见根尘识。是名胜义善巧菩萨　一切法相品。德本问。何名於诸法相善巧。佛言徧计依他圆成如实了知　无自性品。为胜义生说三种无自性。性密义。问。初鹿苑转四谛轮。虽希有。犹未了时。二时依一切法皆无自性。以隐密相转正法轮。虽更希有。犹未了义。第三时。以显了相转正法轮。最为希有。是真了义　分别瑜伽品。佛答弥勒。奢摩他。毗钵舍那。四种所缘境事。缘别法。缘总法。三三摩地。知法知义。闻思修三慧及总空性相等　地波罗蜜品。佛答观自在所问十一地义及十波罗蜜义　如来成所作事品佛答文殊所问法身解脱身义言音差别相。一切智者相。如来心无加相生起相。成正觉转法轮入涅盘皆无二相。乃至秽土净土。何事易得。何事难得。

一心奉请佛说佛地经(拜观同上)　　唐大慈恩寺沙门释玄奘译。
　　佛住最胜大宫殿中。为妙生说五种法相大觉地。谓清净法界及与四智。又言。证无生法忍。由遣自他二种想故。得平等心。自他异想。不复现前。受用和合一味事智。如天入杂林。众流入海。

一心奉请金光明最胜王经。及金光明经。合部金光明经(拜观同上)
　　第一唐大荐福寺沙门义净译。文后出而意最备第二北凉中天竺沙门昙无谶译。有十八品。文来未尽。第三隋大兴善寺沙门释。宝贵对志德等合入。共二十四品。彦悰序云。此经有三本。初梁世昙无谶译。四卷。十八品。次周世耶舍崛名。译为五卷。成二十品。后逮梁世真谛三藏译。三身分别。业障灭。陀罗尼最净地。依空满愿共四品。足前出没为二十二品。重寻梵本。得嘱累品。银主陀罗尼品。今按彦悰所称三种。今亡其二矣。可见古书存亡之次第　一切佛境界中人。本无品位。任空任有。悲智交光。全无碍也　序品佛入定。众集佛观察说颂　如来寿量品。妙幢疑佛寿短促。四方四佛。於室中现。为说佛寿无量。妙幢与诸大众。往鹫峰见佛。四佛亦现。劝说此经。婆罗门求舍利。棃车童子以胜义破之。妙幢问若无舍利。经何以说有涅盘。佛答以三种十法。说有涅盘。及十种希有如来之行　分别三身品。佛答虚空藏。言应化法三身同异。此之应身即报身也　梦见忏悔品。妙幢梦金鼓出大音声。说忏悔偈。次日白佛　灭业障品。佛放光息苦。为帝释说忏悔劝请随喜回向四法。灭四障。谓犯菩萨极重律仪。诽谤大乘。善根不增。贪着三界　净地陀罗尼品。佛答师子相无碍光焰菩萨。胜义谛即菩提心。十度为因。五法成就。次明波罗蜜义。次明十地先相。次释十地名义。次明十一地皆有无明二种。次明十地行十度。次明十咒护十地。所说十地。与华严同十度之因。不同棱严　莲华喻赞品。佛告树神。金龙主以莲华赞佛。故此世梦感金鼓　金胜陀罗尼品。佛告善住。咒及持法。威光效验。乃至长与大菩萨共住　重显空性品。说二空境观　依空满愿品。佛告宝光耀天女。依法界修平等行。梵天疑之。天女运通现境。梵天信已。天女现梵天身。得记五十亿比丘。重发大心。皆得受记　四天王观察人天品。发宏护愿　四天王护国品。有多闻天王如意宝珠咒法　无染着陀罗尼品　如意宝珠品。佛观音金刚秘密主梵释四天王龙王皆说咒　大辩才天女品。能圣能凡。能人能天。能男能女。能善能恶。皆作用也。化为辩才。善恶皆护。　大吉祥天女品。一切菩萨之化身。以天女为最妙。一切化身之天女。以大功德天为最仁。其德甚圆。悲心密诣。有求必赴。点石成金。神化无比也　大吉祥天女增长财物品。此亦平常。小根难信　坚牢地神品。运通能使地力上升。成诸福应　僧慎尔耶药叉大将品。悲心神用。灵护非常。能以精气从人毛孔入而助其力　王法正论品。言天之所护。必在有道。盖轮粟诸王。多与四王帝释诸天。往来为眷属。故天望王贤。可增天眷也　善生王品。佛往劫请宝积说此经　诸天药叉护持品　授记品。授妙幢并二子记。遂及十千天子　除病品。流水长者子作医本事　长者子流水品。说十千鱼生天事。此三品可合为一品　舍身品。说萨捶王子舍身救虎事。嫌文卑琐　十方菩萨赞叹品　妙幢菩萨赞叹品　菩提树神赞叹品　大辩才天女赞叹品此无偈文。但直说耳　付嘱品。

一心奉请庄严菩提心经。大方广菩萨十地经。毗沙门天王经。菩萨投身饲饿虎起塔因缘经(拜观同上)　　第一姚秦天竺沙门鸠摩罗什译。第二元魏西域沙门吉迦夜共昙曜译。二经皆与净地陀罗尼品同。第三唐北天竺沙门大广智不空译。与第十二品多闻天王如意宝珠咒法同。第四北凉高昌沙门释法盛译。
　　佛游乾陀越国。说法垂毕。微笑放光。阿难请问。乃说古栴檀摩提太子。广行布施。卖身为奴。得栴檀医他国王病。出家山中。以身饲虎。余骨起塔　前三是光明之支流。后一乃饲虎之类别。同作一条。次光明之后。

一心奉请无所有菩萨经(拜观同上)　　隋北天竺沙门阇那崛多译。
　　佛在毗富罗山。百千比丘菩萨四众八部俱。无所有为断众疑。隐身不现。种种问答。令难调怨雠害人者。信佛神通。乃至得记。次为女人现身。令得成男。佛为波斯匿王。说此菩萨大方便力。

一心奉请诸佛要集经(拜观同上)　　西晋月支国沙门竺法护译。
　　佛游奈丛树间。比丘菩萨俱。因四部众不能专心听法。乃嘱阿难传宣。於石室宴坐。变身往东方普光世界天王佛所。与诸佛说要集法。文殊劝往。众不往。文殊独往。天王如来移置铁围山顶。文殊即於山顶修四意止。四万二千天子来见听法。证无生忍。佛说法竟。各还本土。天王如来放右掌光入文殊顶。文殊与诸天子。同到佛所。见离意女在佛前坐。入於普月离垢光明三昧。因问何故移我而不移女。文殊尽神力。不能令此女出定。佛言。唯有弃诸阴盖菩萨能之。世界六种震动。此菩萨从下方来。勅令出女子定。让佛。佛乃出之。女与文殊唱酬法要。佛言。文殊本从此女发心。此女又从弃诸阴盖菩萨发心。天王如来。亦此菩萨之所开化。十方无量佛。从其开化。不可胜计。

一心奉请不思议光菩萨所说经(拜观同上)　　姚秦天竺沙门鸠摩罗什译。
　　佛在祇陀林。淫女弃一小儿於路。佛至其所。种种问答。令现通。诸天来集。因名不思议光。佛为波斯匿王说其往因。并授记。

一心奉请央掘摩罗经(拜观同上)　　刘宋中天竺沙门求那跋陀罗译。
　　佛在陀园。说执剑大方广经。婆罗门孤子。名一切世间现。取千指作鬘。欲害母。佛往。欲脱佛指。佛偈降伏之。梵释四王献与衣钵。各受诃斥。魔及树神亦被诃。大弟子皆被问难。与文殊论不空义。佛为授三归五戒。答以一归无三。及杀烦恼盗菩提等义。佛问一学之义。答偈增一至十。具明大乘与声闻异。佛唱善来。示同罗汉。同入祇洹。菩萨云集。央掘问。云何住无生际而复住此。佛勅文殊同往北方问他佛十佛。各问十佛。皆言释迦即是我身。反叩如来。为说百句生因。又明持经。须成就四十功德。次有波斯匿王兴兵诣佛。佛乃言央掘是一切世间乐见上大精进佛化身。文殊是欢喜藏摩尼宝积佛化身。

一心奉请思益梵天所问经。及持心梵天所问经。胜思惟梵天所问经(拜观同上)　　姚秦天竺沙门鸠摩罗什译。其第二品数稍减。西晋月支国沙门竺法护译。其三不列品。元魏北天竺沙门菩提留支译。
　　如来光明品。佛在迦兰陀竹林。比丘菩萨天龙八部俱。网明赞佛光。佛说种种光明之名能利众生。并放光明。照东方思益梵天。万二千菩萨来会。日月光佛。嘱以十法游於娑婆国土。毁誉无增减。善恶勿分别。悲心等愚智。平等对三根。一视毁者供者。不见他人阙失。见诸乘如一乘。闻恶道不惊畏。对菩萨作佛想。遇佛生希有心　四法品。思益问二十事。佛一一答以四法　菩萨正问品。网明问正问。思益答邪正二问不同。比丘不解。网明重启。思益说涅盘者。但有名字。犹如虚空。不可得取。五百比丘漏尽解脱。思益问种种名义。佛具答之　四谛品。佛为思益。说真圣谛。不得一法。是实是虚　叹功德品。思益叹信解此经功德　如来五力说品。一言说。二随宜。三方便。四法门。五大悲　如来大悲品。说如来以三十二种大悲救护众生　幻化品。网明问。思益答。佛印可。普华网明皆与舍利问答。令舍利弗默然　菩萨光明品。佛因迦叶问。勅网明放指爪光。普照十方。令诸大众与佛无异。下方四菩萨来。不知何者是真佛。发诚实语。佛乃升空。令得作礼　菩萨受记品。因迦叶问。授网明记。因思益问授记。具明过去不得记。及得记因缘。依止所行。故不得记。出过一切行。具六度故得记。菩萨舍诸相名施。灭诸受持名戒。不为六尘伤性名忍。离所行名进。不忆念一切为禅。忍诸法无生性名般若　萨婆若品。为思益说萨婆若义。答网明家清净义　菩萨无二品。思益与文殊问答。又有等行天子。与文殊问答　名字义品。一切菩萨各各说菩萨名义　论寂品。思益问等行。及问文殊正行正位义　如来二事品。谓圣说法。圣默然。如来有此二法　得圣道品。文殊问。等行答。文殊问。思益答　志大乘品。等行问发行大乘。佛偈答　发菩提心品。文殊白佛。若菩萨起二相。发菩提心。是不行菩提道。思益问行菩提行。文殊答。行一切法而於法无所行。梵释四王散华赞护。佛言。如说修行。为报师恩　师子吼品。帝释叹菩萨能师子吼。不退转天子。复问师子吼义　梵行牢强精进品。授不退转记。又说牢强精进法。谓於诸法不起精进相　海喻品。以大海喻诸菩萨。有十二事　建立法品。明一切法无说无示。无有护念。是法终不可灭。不可护念。又不求菩提。不愿不贪不乐不念不分别菩提。乃得授记　如来神咒品　嘱累品。

一心奉请佛说大乘同性经。及佛说契证大乘经(拜观同上)　　宇文周中天竺沙门阇那耶舍译。后乃唐中印度沙门地婆诃罗译。
　　佛住大摩罗耶精妙山顶。与比丘菩萨天龙俱。棱伽大城罗剎王供佛闻法。得菩提记。海龙王问其夙因。佛为说之。海妙深持自在智通菩萨。从东方来。以大宝殿供佛闻法。佛为说如来十地名。声闻十地名。辟支佛十地名。菩萨十地名。为现如来初地二地相。

　　水陆道场法轮宝忏卷第一之上
　　水陆道场法轮宝忏卷第一之中
一心奉请诸法无行经。及诸法本无经。佛说大乘随转宣诸法经(拜观同上)　　第一姚秦天竺沙门鸠摩罗什译。第二隋北天竺沙门阇那崛多译。二经同。第三宋译经院沙门绍德等译。笔墨不强。
　　佛住灵山。比丘菩萨俱。师子游步菩萨。偈问一相。佛先止次答。次说高须弥山王佛。净威仪比丘。护其正法。有威仪比丘。生不善心。入地狱。文殊问灭障法。及观四谛。四念处。八正道。五根。七觉支等。佛答之。又为说一切法皆不动相种性法门陀罗尼。文殊亦说种种不动相。告诸天子。我见贪欲尸利瞋恚尸利等。次有华戏慧菩萨。问入音声慧法门。佛先止次答。次勅文殊自说往因。过去师子吼鼓音声王佛灭后。喜根比丘。善说诸法实相。胜意比丘。持戒得定。行头陀行。堕大地狱。不信深法故。喜根今於宝庄严国。成胜光明威德王佛。胜意今为文殊。

一心奉请大乘理趣六波罗蜜多经(拜观同上)　　唐罽宾国沙门般若译。
　　归依三宝品。佛在竹林。菩萨苾刍。及发心诸有情俱。慈氐问三宝及归依义。佛言。佛宝二。佛身佛德。法宝三。涅盘三德等。定慧等。八万四千妙法分五分。素呾缆。毗柰耶。阿毗达磨。般若波罗蜜。陀罗尼门。譬如乳酪生酥熟酥及妙醍醐。僧宝三。第一义僧谓诸佛也。圣僧谓四果四向辟支三贤十圣也。福田僧谓苾刍苾刍尼也。为救苦故。忏悔随喜。发大愿行大乘。是名归依　陀罗尼护持国界品。东方不眴世界。无尽藏菩萨。放光现通。偈赞来会。以第一义答阿难问。佛为阿难说彼土之胜。答文殊持经之福。菩萨说六真言。普贤菩萨。观自在菩萨。曼荼罗诸天菩萨。六波罗蜜多菩萨。四王。执金刚菩萨。铃铎耳微那夜迦阎摩罗王。诃利底爱子母。摩利支天。迦噜拏王。迦噜啰王。大自在天王。各说一咒　发菩提心品。佛答弥勒发五种胜心。入海取珠喻　不退转品。佛答弥勒一大悲心。缘五道苦而起。二大精进心。如入大海求如意珠。更发三种胜心。誓不退转　布施波罗蜜多品　精进波罗蜜多品　静虑波罗蜜多品　般若波罗蜜多品。佛说般若度毕。微末底外道。说自在天常。说神我能生诸法。佛以正量委细破之。次说八识熏习及转显义。外道发菩提心。佛又为慈氏说八善巧及智慧方便。解络腋衣授之。四天释魔发愿护持。

一心奉请大乘本生心地观经(拜观同上)　　唐罽宾国三沙门般若等译。
　　佛住灵山。比丘菩萨天龙八部轮王十六国王夫人眷属四众四姓外道饿鬼畜生琰王众俱。坐宝莲华师子座上。入心璎珞宝庄严王三昧。天雨香华。复入师子奋迅三昧。大千震动。恶趣离苦。来供佛。佛胸臆及毛孔。放金色光。现十方五趣苦乐之相。及现三大阿僧祇因果本末之相。师子吼为众说法。叹佛功德。请佛出定　报恩品。从三昧起。告弥勒菩萨。称叹心地妙法。五百长者不爱苦行赞二乘道。佛说世间四恩。一父母恩。二众生恩。三国王恩。四三宝恩。佛有三身。一自性身。二受用身。有自他二种。三变化身。法有四种。教理行果。僧有三种。一菩萨。二声闻。三凡夫。凡夫有具戒正见二种。具足十义。得名为宝。为求菩提。有三种十波罗蜜。若修十种真实度。乃报四恩。智光长者与不顺子远来听法。佛为重宣。令发大心　厌舍品。长者问。佛答出家胜　无垢性品。粗衣乞食陈药兰若。各十胜利　阿兰若品。为常精进说　离世间品。乐远离行菩萨。承佛力说兰若行。佛赞之　厌身品。为弥勒问三十七观。诃身不净　波罗蜜多品。为弥勒说。兰若能满十波罗蜜　功德庄严品。为弥勒菩萨说。有一德。应住阿兰若处。谓观一切烦恼根源。即是自心。有二种法。两番二种人。不堪住兰若。次明十一种四法。五种八法　观心品。为文殊说观心法。及观心陀罗尼　发菩提心品。为文殊说自觉悟心有四种义。及说初观菩提心相及真言　成佛品。为文殊说三种大秘密法。心语身也。欲修习者。当着菩萨三十二种大金刚甲　嘱累品。明受持者。得三业及十种清净。

一心奉请大乘徧照光明藏无字法门经。及无字宝箧经。大乘离文字普光明藏经(拜观同上)　　第一唐中竺度沙门地婆诃罗再译。第二魏北天竺沙门菩提留支初译。第三地婆诃罗初译。唯第三文字稍异。
　　佛住灵山。菩萨比丘十方天龙俱。胜思惟问二字之义。佛言九种一法应除。贪恚痴我执懈眠爱惑无明。一法应守护。己不欲。勿劝人。无有一法是如来所觉所证。一切法无实。从因缘生。因缘如电光。念念不住。

一心奉请佛说大乘入诸佛境界智光明庄严经。及如来庄严智慧光明入一切佛境界经。度一切诸佛境界智严经(拜观同上)　　第一宋中印度沙门法护等译。第二元魏南天竺沙门昙摩流支译。第三萧梁扶南国沙门僧伽婆罗译。
　　佛在灵山法界殿中。放光集十方众。有师子座。出偈赞佛。佛坐之。妙吉祥问不生灭是何增语。答。是如来增语。因说瑠璃地映帝释宫影。忉利天大法鼓。空中风云水。大梵王。日光照。摩尼宝。响地虚空等喻。说种种法句。种种菩萨胜行。於是妙吉祥赞礼。

一心奉请大方等如来藏经(拜观同上)　　东晋迦维罗卫国沙门佛陀跋陀罗译。
　　佛在灵山。成道十年。比丘菩萨天龙八部俱。定力现众莲华。皆未开。皆有化佛。须臾升空舒荣。须臾萎变。化佛各放无数光明。金刚慧问何因缘。佛答。一切众生。有如来藏。如萎华中佛。如岩树蜂蜜。如[禾*会]中杭粱。如不净处金。如贫家宝藏。如庵罗果种。如弊物中金像。如贫女贵胎。如模中金像。

一心奉请十住断结经(拜观同上)　　姚秦凉州沙门竺法念译。
　　导引品。佛於捺园。放舌相光。照十方界。东方执志通慧菩萨。与五万菩萨来。最胜问法要。先答十住法　留化品。明二住法　空观品。明三住法　色入品四住　了空品五住　根门品六住　广受品。明七住法。座上大声闻皆号泣　童真品。明八住法。授最胜记。勅令现相　定意品九住　菩萨成道品十住　灭心品　神足品　恭敬品　勇猛品　碎身品。大意与华严十定同　身入品　辩才品　权智品　化众生品　三道灭度品　乘无相品　等慈品　法界品　道智品。授九万众生十一那术天人　於中阴成佛　身口意品。菩萨各说菩萨慧　梦中成道品　菩萨证品　解慧品　三毒品　问泥洹品　四梵堂品　梵天请品　梵天嘱累品。

一心奉请菩萨璎珞经(拜观同上)　　一名现在报经。姚秦凉州沙门竺法念译。
　　普称品。普照问菩萨法。二十二句。佛言。当以十德璎珞其体　识定品。宝王问璎珞戒品。佛答具戒施忍。由达唯识　庄严道树品　龙王浴太子品　法门品。略说璎珞八万法门中数十名。持名者当得十无碍功德。次广明六根璎珞法门　识界品。豪贤问意识境界。敕菩萨各说空慧无着行。感十方佛说空慧偈。忽然不现。以决众疑　诸佛劝助品。说十无尽藏。十方诸佛同赞印　如来品。说十地各各四神足法　音响品　因缘品　心品　四圣谛品。一无量。二行尽。三速疾。四等　成道品。料简三世三种成道　生佛品　本末品。分别五阴本末空　非有识非无识品　无量品。说佛之量。所知无量。次说月照光菩萨四果乃至九地中所修三世禅行。次佛说有情於无情无情於有情法　随行品。尊复尊梵天问。佛答诸度无极　光明品　无想品　无识品　受迦叶劝行品。佛放舌光。十方佛遣菩萨来会。佛拣声闻不在圣例。迦叶等脱衣号泣。佛慰喻之　有行无行品。诸菩萨各说有行无行。迦叶亦说。佛不许可。阿若拘邻亦说。佛许可之。舍利弗问答科简。目连等各说有行无行　有受品　无着品。说无着行。授明观菩萨记。并说八种记。授帝释记。次令目连除魔心垢。悬记在弥勒时得决　净智除垢品。为净一切地菩萨。说种种知他心三昧。乃至知亿佛三昧　无断品。明种种五法。及六度互具六度　贤圣品。一切菩萨各说六度。慧眼文殊酬唱。演众法门　三道三乘品。佛为舍利弗说三道各有三乘　供养舍利品。佛为须菩提说供舍利。供色身法身不同　譬喻品。因退席人说喻　三世法相品。佛为劫宾那说三世。受化差别。大众有疑。十方佛同来说偈解悟之　清净品。为邠耨文陀尼子。分别清净不清净法　释提桓因问品　本末行品。为众首璎珞菩萨。说退不退超不超法　闻法品。文殊问有转无转法。佛分别答之　净天品。佛为净居天说三世常无常义。及菩萨总持贤圣辩才并授其记　十方法界品。佛述初成道时一切菩萨劝转法轮　十智品。为弥勒说十无量智门　应时品。为法妙菩萨。说十种应时之行　十不思议品。为道胜子说十法　无我品。为心智菩萨说十无我行　等乘品。偈答净眼　三界品。净施王与佛酬唱。菩萨受记。及六十二见。皆空平等。次有究竟菩萨问净施王。王答而不悟。更令向文殊决疑。

一心奉请佛说华手经(拜观同上)　　一名摄诸善根经。
　　序品。众集。迦叶来。分半座令坐。大千震动　神力品。佛又命迦叶坐。神力集众。目连敷座极大。佛言。如来不於变化座上说法。无量缘复敷座。一切菩萨各以上衣积成高座。佛现神力。令於衣中各现将来成佛之事。华德藏菩萨问法。佛口放光。謦欬声遍十方界　网明品。东方菩萨见光闻声承佛命来。以华作佛事　如相品。东方不虚行力菩萨。持华来会。佛与跋陀婆罗论如来义　不信品。论末世不信法事　念处品。佛说末世宜修四念处观　发心即转法轮品。此东方菩萨名也。因光声。佛说其往因　变现品。此菩萨摘十方世界。俱置本国。佛以神力。令诸世界。互相击碎。以警诸天。计有常者　如来力品　功德品。为坚意说持经功德　发心品。东方光明威德聚。持须弥肩佛之命。亦来集会献华供养。佛以华付弥勒。弥勒转付七万七千菩萨。俱发大愿。仍以奉佛。佛赞发心功德　无忧品。佛说真菩萨心当如往昔无忧太子　申说品。叙东方菩萨。见光闻声而来集者　总相品。详序东方佛菩萨名　上清净品。同上　散华品。东方观佛定善根善根庄严菩萨闻此世界佛名。遥散华来　众相品。亦详序东方佛菩萨　诸方品。详序余九方佛菩萨。见光闻声而来集会　三昧品。佛次第入五十七种三昧。诸天偈赞　求法品。佛从三昧起。为舍利弗说菩萨求法之要　叹德品。佛说菩萨难事　验行品。说二种三事。验菩萨心　得念品。得念王子。不被失念魔所惑　正见品。佛诸菩萨正见　叹教品。亦说如来本生　毁坏品。说毁坏菩萨心之罪报　众离品。选择居士。及其爱妻。闻法证果　众妙品　逆顺品　不退行品　为法品　叹会品　上坚德品。坚意比丘。衣供佛。发大愿。衣中见诸佛神变。坚意问法门。佛言其昔为上坚德王。曾问是法　法门品。王答坚意之问　嘱累品。付菩萨。皆发愿宏通付迦叶阿难。皆辞不堪。

一心奉请佛说宝云经。及佛说除盖障菩萨所问经。佛说宝雨经(拜观同上)
　　唐南印度沙门达磨流支。译宝雨。有月光天子受记。为支那女主事。迹邻坿会。则天颇以之得意。而古二译皆无有也。依宝云箫梁扶南国沙门曼陀罗仙共僧伽婆罗译。东方世界菩萨来问法。佛答。地震。一切兴供。诸佛放眉光入如来顶。除盖所问。宋中印土沙门法护等译。亦同。
  </div>
  <div class="pagination">
   <a href="法界圣凡水陆大斋法轮宝忏_page5.html">
    上一页
   </a>
   <a href="法界圣凡水陆大斋法轮宝忏.html">
    1
   </a>
   <a href="法界圣凡水陆大斋法轮宝忏_page2.html">
    2
   </a>
   <a href="法界圣凡水陆大斋法轮宝忏_page3.html">
    3
   </a>
   <a href="法界圣凡水陆大斋法轮宝忏_page4.html">
    4
   </a>
   <a href="法界圣凡水陆大斋法轮宝忏_page5.html">
    5
   </a>
   <span class="current-page">
    6
   </span>
   <a href="法界圣凡水陆大斋法轮宝忏_page7.html">
    7
   </a>
   <a href="法界圣凡水陆大斋法轮宝忏_page8.html">
    8
   </a>
   <a href="法界圣凡水陆大斋法轮宝忏_page9.html">
    9
   </a>
   <a href="法界圣凡水陆大斋法轮宝忏_page10.html">
    10
   </a>
   <a href="法界圣凡水陆大斋法轮宝忏_page11.html">
    11
   </a>
   <span>
    ...
   </span>
   <a href="法界圣凡水陆大斋法轮宝忏_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
