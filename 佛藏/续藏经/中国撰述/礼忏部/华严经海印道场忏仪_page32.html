<!DOCTYPE html>
<html>
<head>
    <meta charset="UTF-8">
    <title>华严经海印道场忏仪 - 第 32 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经海印道场忏仪 - 第 32 页/共 56 页</h1>
    <div class="content">　　经云尔时金刚藏菩萨言佛子(至)我愍是等故不说。
　　愿共诸众生　　往生华藏海　　极乐净土中

　　○五双叹人法请

　　经云尔时解脱月菩萨(至)如是佛法依於地。
　　愿共诸众生　　往生华藏海　　极乐净土中

　　△二大众同请

　　经云尔时诸大菩萨众(至)成十力无碍善逝一切行。
　　愿共诸众生　　往生华藏海　　极乐净土中

　　△三如来加请

　　经云尔时世尊从眉间(至)我依其义已解释。
　　愿共诸众生　　往生华藏海　　极乐净土中

　　十地品之余

　　佛子闻此广大行(至)我为佛子已宣说。
　　愿共诸众生　　往生华藏海　　极乐净土中
　　十地品之余
　　净居天众那由他(至)亿劫说此不可尽。

　　次法界他化天宫证法诸佛

　　南无十方各十亿佛剎微尘数世界外有十亿佛剎微尘数同名金刚藏佛道场一切海众

　　次法界金刚藏本界佛

　　南无十方各十亿佛剎微尘数世界外有十亿佛剎微尘数金刚德世界金刚幢佛道场一切海众

　　次法界他化天宫证法菩萨

　　南无十方各十亿佛剎微尘数世界外有十亿佛剎微尘数金刚德世界中作证明者金刚藏菩萨一切海众
　　十方尽归命　　灭罪增净信　　愿生华藏海　　极乐净土中

　　次法界十地菩萨

　　南无十方三世尽虚空界微尘剎土中欢喜地菩萨一切海众　　南无十方三世尽虚空界微尘剎土中离垢地菩萨一切海众　　南无十方三世尽虚空界微尘剎土中发光地菩萨一切海众　　南无十方三世尽虚空界微尘剎土中焰慧地菩萨一切海众　　南无十方三世尽虚空界微尘剎土中难胜地菩萨一切海众　　南无十方三世尽虚空界微尘剎土中现前地菩萨一切海众　　南无十方三世尽虚空界微尘剎土中远行地菩萨一切海众　　南无十方三世尽虚空界微尘剎土中不动地菩萨一切海众　　南无十方三世尽虚空界微尘剎土中善慧地菩萨一切海众　　南无十方三世尽虚空界微尘剎土中法云地菩萨一切海众　　至心归命礼大方广佛华严经华藏世界海本尊毗卢遮那佛
　　十方尽归命　　灭罪增净信　　愿生华藏海　　极乐净土中

　　次邪魔外道违法忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明。照於法会。证明护念。哀悯摄受。愿我及一切众生海。自从无始。直至今时。业海无尽。帝网重重。怨魔外道。堕邪类中。如是罪业。发露忏悔。
　　大方等日藏经云。尔时世尊降诸魔故。在欲色二界中间大宝坊中。与大菩萨其数无量。为诸大众说虚空界出息入息甘露门已。默然而住。尔时欲界魔王波旬。悉见一切娑婆国土所有众生。及诸天宫合家眷属在佛身中。时魔波旬见已悲泣涕泪交流。心大懊恼。遍身汗出。啼哭失声。称怨大唤。或起或立。或坐或行。入出家居。东西狂走。频伸欠呿。怖惧慞惶。愤叹长嘘。喘息粗促。合眼张口。吐舌舐身。露背现胸。伸臂缩脚。摇头动项。索手揩摩。种种施为。受大苦恼。乃至一切魔之眷属心内愁忧亦复如是。时魔波旬有一军主。名戒依止。见王身心如是煎逼。说偈问曰。
　　何故愁恼独行住　　唱唤驰走似颠狂　　出入居家心不安　　如是因缘愿王说
　　魔波旬答言。
　　我今身体汗徧流　　心中分裂如刀割　　啼哭眼中泪如血　　为睹瞿昙现变通　　其形广大无有边　　剎土悉皆居腹内　　我失臣民及眷属　　云何令我心不愁
　　尔时戒依止大魔军主即自念言。世间难摧。谓三种毒。一者天魔。二者恶龙。三者得定五通仙人。我今魔宫已被摧坏。唯龙境界牢固。今当为王约敕到彼龙宫。如是切勒早与瞿昙共相斗战。时诸恶龙将欲飞空而不能去。时魔波旬及戒依止。化龙宫内。作诸蚊虻蝇蛆毒虫死尸人粪臭处狼籍。充满其中。诸龙见已。悉生嗔忿。即出宫殿。至须弥下佉罗坻山大圣人处。请求救济。彼龙奋身如须弥山。既到彼已。其身皆小。犹如铜箸。各各自说我等欲往而不能动。即大忧愁。瞋忿停坐。时魔波旬见於诸龙。皆来入此牟尼处所。悉失势力。无复自在。不能毁坏沙门瞿昙。是时佛神力故。此娑婆界及十方佛土一切众生入佛身内。乃至时戒依止大魔军主。将领眷属。於阎浮提地上游行。尔时如来在众中坐。示现常身。安然不动。大魔军主见已念言。沙门瞿昙示现大身。今复本形。或能见我。大魔军众怖畏失力。无复神通。我今先当到瞿昙所。看彼道术。方便因缘。试共谈论。观其诈伪。对如来立。而说偈言。
　　未能度脱於自身　　生死海中得出离　　何以诳他众生类　　云何安汝置涅盘
　　尔时如来答戒依止大魔军主而说偈言。
　　我久越度流转海　　更不生於诸有中　　慈悲愍念诸群生　　是故说於出要道　　汝於往昔无数劫　　已发最胜菩提心　　值遇然灯佛世尊　　修行布施及持戒　　如是过去亿千佛　　悉已恭敬曾供养　　当得於此清净乘　　我今决定受汝记　　未来成佛还如我　　云何乃说诳众生　　我今施汝智慧眼　　可念前生行本末　　时戒依止魔军主　　即得宿命识往生　　头陀苦节习於禅　　业果福德皆明了
　　时戒依止大魔军主闻此偈已。眼中泪出。如来世尊我大懊恼。我大惭愧。如大痴人。如迷如醉。如着鬼颠。我念过去。经一阿僧祇劫。大精进力发阿耨多罗三藐三菩提心。乃至迦叶如来法中。有一比丘说声闻法。有大乘人说菩萨法。我於尔时。心错口恶。谤此说人言是魔语。或魔眷属。大乘人边说小乘过。如是恶口罪业因缘。我於彼死。魔界中生。受是身来。已经五十七亿千岁。世尊。我宁更历六百千年。受地狱苦。终不一念失阿耨多罗三藐三菩提心。何况退於四梵行。尔时戒依止菩萨念宿命力故。得顺法忍。由是我及一切众生如是罪业。今皆忏悔。
　　尔时魔王自观察已。见诸欲界一切宫殿皆悉空寂。欲界之中所有诸天人非人等。皆悉集在於瞿昙所而坐听法。惟有阿修罗。未到於彼。时魔波旬即以魔之神通境界。念四阿修罗王及其军众一切眷属。速来集在须弥山顶。然后相将共下。诣彼瞿昙沙门所。诈说美言。谦下赞叹。示作归依。求觅因缘。当以方便。令诸大众悉生怖畏。断其正信。又不令彼於瞿昙所生其尊敬。以是令彼沙门瞿昙厌患於世速入涅盘。如是魔王数数希望阿修罗众。然诸阿修罗为佛神力之所加故。茫然不知魔之希望。其魔即时恶意。於佛及一切阿修罗。便作是言。观瞿昙一人。於我境界已得解脱。不可追回。我於欲界悉得自在。此凡贱畜生阿修罗。不受我教。我当为其作大衰恼。令彼速舍所治宫殿。时魔波旬即将九百六十万类婆罗眷属男夫妇女童男童女大臣左右。以魔境界神通加持。作第一最胜五音妓乐。歌舞调戏。一切所有。令人多喜生着染者。悉具备之。尔时佛告大众。汝等一切守摄诸根。系心专念。莫令驰散。时魔波旬即自念言。沙门瞿昙。知我虚讹诈现威仪。羞愧默然。魔诸妇女诸根形貌。容状光色。皆悉枯悴。变成恶色。背偻跛躄。丑陋毙恶。所有男夫都不复能歌舞调戏。五音作乐。皆悉闭塞不能出声。却坐一面。听法而住。时魔波旬欲礼佛故。而往散华。所散之华。於四天下皆作华雨。当雨之时。於四阿修罗城邑宫殿。徧一切处。皆悉变作最极臭秽。及恶烟尘。灰土塳[土*孛]。处处盈满。蚊虻蛇蝎。诸恶毒蛇亦复悉满。忧愁恼乱不可爱乐。
　　尔时罗睺罗毗摩质多罗波罗陀跋稚毗卢遮那四阿修罗王。及男夫妇女。童男童女。所有一切阿修罗众。皆悉云集。有以烧香供养礼佛而求请者。尔时魔王波旬而作是言。此诸阿修罗蒙佛恩福。我今亦令诸阿修罗得具足饶益安乐。佛告波旬。汝今不须作如是言。我今令其充足安乐。我诸阿修罗城邑宫殿转胜微妙。乐具悉有。还复如故。何以故。彼等四大阿修罗王是我亲旧如是。其余所有一切阿修罗等。於我得信。敬仰尊重。心生希有。
　　尔时弥勒菩萨即从座起。合掌向佛。而作是言。世尊既是释迦贵种。剎利大姓。迦毗卢城净饭王子。此四阿修罗畜生种类。极成卑下。世尊何故言与我亲。尔时佛告弥勒菩萨摩诃萨言。於过去时第三十一劫。有佛出兴。号毗舍浮。彼佛常为四种说法。尔时有一大婆罗门。名弗沙邪若。已於过去无量佛所。种诸善根。於阿耨多罗三藐三菩提而不退转。深信具足。归依三宝。受持五戒。离诸放逸。时弗沙邪若有弟八人。一名弗沙金刚。二名弗沙那毗。三名弗沙阇梨。四名弗沙跋摩。五名弗沙车帝。六名弗沙树遮。七名弗沙毗离。八名弗沙那提。时弗沙邪若婆罗门劝诸弟言。汝等贤首。今可归依佛法僧宝。受持五戒。离诸放逸。发阿耨多罗三藐三菩提心。时彼诸弟皆悉不肯归依三宝。乃至不肯发菩提心。时弗沙邪若数劝诸弟。经於多年。复问诸弟。汝等何故皆悉不肯归依三宝。乃至不肯发菩提心。竟有何意。何所愿求。时彼八弟即作是言。兄能千年修二威仪。唯行唯住不坐不卧。经七日夜。限食一抟。修此难行足满千年。然后我当归依三宝。受持五戒。离诸放逸。发无上菩提之心。弥勒。时弗沙邪若闻是语已。一心喜悦。即为八弟而立誓言。汝等若能归依三宝。乃至能发阿耨多罗三藐三菩提心不退转者。我今必当千年之中。不坐不卧。经七日夜。限食一抟。时毗舍浮佛。以弗沙邪若头陀功德故。赞言善哉善哉。汝今以此苦行威仪。行檀波罗蜜。乃至般若波罗蜜故。於未来世过第三十一大劫已。有一大劫。名曰贤劫。贤劫中人寿命百岁。於彼成佛。号释迦牟尼如来。应正徧知。声震於世。汝当尔时与此八弟。授阿耨多罗三藐三菩提记。善男子。是弗沙邪若化其八弟及余无量百千万亿那由他等诸婆罗门长者居士男子女人童男童女。皆成熟已。即於毗舍浮如来法中出家学道。弥勒。彼弗沙邪若婆罗门者。岂异人乎。莫作异观。我身是也。我於尔时。为欲成熟彼诸弟故。乃至於闲林中。住第一义谛。经五万年。成熟无量百千万亿那由他阿僧祇天龙夜叉乃至人非人等。向阿耨多罗三藐三菩提。得不退转。尔时弗沙金刚者今罗睺罗阿修罗王是。弗沙那毗者今毗摩质多罗阿修罗王是。弗沙阇黎者今波罗陀阿修罗王是。弗沙跋摩者今婆稚毗卢遮那阿修罗王是。弗沙车帝者今魔王波旬是。弗沙树遮者今汝弥勒是。弗沙毗离者今毗摩罗诘是。弗沙难提者今提婆达多是也。我昔为求菩提。为欲成熟魔波旬故。作如是等无量苦恼毛竖惊怖难行之事。是故今此魔王波旬以福德智慧二种庄严故。有如是神通威力。今於我所起杀害心。於正法幢起摧折心。於僧宝所起破坏心。於八圣道起断除心。於正法灯起毁灭心。於诸众生一切善法起隐没心。致留难心。作恐怖心。不怜悯心。违失之心。令诸众生退舍善道堕恶趣心。於龙众起惊怖心。於阿修罗宫起破坏心。复欲起坏大众集心。兴此恶意顾视而坐。若有众生为障碍故。娆乱他故。降伏他故。欺陵他故。求称誉故。求名闻故。依於五欲戏笑乐故。求富贵故。修行施戒忍辱精进禅定智慧。不为解脱。不为信敬。不为离欲寂静。唯为自身五欲乐故。修行施戒忍辱精进禅定智慧。为如是等诸结所缚。杂於愚痴。於欲界中。果报成熟为魔波旬。提婆达多亦复如是。此四阿修罗及余阿修罗等。亦於毗舍浮如来法中。憍逸自举。不勤修息。复怀疑惑。杂诸烦恼。修行世戒。以是因缘。今生下类苦恼畜生阿修罗道。是故彼等尚不能发世俗正见。何况能发无上善根。由此我及一切众生有如是罪。今皆忏悔。
　　又梵王大自在徧入等趣於邪道。彼三昔缘者。大自在因地经云。於过去世八万四千劫前。彼时有佛。成等正觉。出现世间。名功德海。有一大城。亦名功德海。有婆罗门。名曰寂静。有其二子。一名商迦。二名鲁支。渐次成长。聪明多智。俱厌生死。作礼父母而白父言。我欲入山於彼修道。父母不从。汝不得去。复白父言。须去修道。如是三白。即离父母入於山谷。於其山间草庵而住。去庵一十步外。有老婆罗门。修仙人之法。复有一人。亦相邻近而自修行。忽因节日。四人聚会。而复相问各自爱乐所求之事。鲁支问老婆罗门曰。汝修何行。求何果报。老婆罗门曰。我所修者。求梵天身天上千岁。问邻近修行者。汝修何行求何果报。彼自答云。我求三界之主天上千岁。商迦大仙而自告言。我求天上千岁世间爱敬。鲁支仙人具大智慧。而白彼言。汝等所求成就得世间果报。我今所求。为彼世间有色无色二足四足多足无足上中下等轮回众生皆令解脱。如是后时。彼前四人修行之人。来诣佛所。时老婆罗门。以白吉祥草华。供养於佛。作礼旋绕。而发愿言。以我此善为梵世主。五面端严。与无数众生施愿圆满。次一仙人以一铁片。用供养佛。复用香油涂佛足上。而发愿言。以我此善得那罗延天身。为三界主宰。次商迦仙人然灯三盏。施三条针。至心供养。而发愿言。献此三灯三针。愿具三眼得三股叉。於生生中恒行施愿。为世间主宰。得八自在。成就欲乐。心识聪利。尔时鲁支头髻殊妙。发长赤色。遂解头髻布於道路。告世尊言。愿佛慈悲。踏我发过。佛之两足。於三界中得未曾有。千辐网缦。有幢印幡印金刚杵印。如是印相。纹同绮画。妙善庄严。佛遂踏过。而发愿言。以我此善当得成佛。救诸轮回一切众生。如是四人各发愿后。其后老婆罗门所修众善。获梵王身。具五头面为三界主。用吉祥华布施。感手持天拂。若次修行者所修善根。得无边福。获那罗延天身。施铁供养。感手持轮宝。名曰妙现。能破一切修罗。第三商迦仙人由施三灯。感面生三目。施於三针。感得三钴叉。右旋绕世尊。得世间爱敬。八种自在。为其主宰。能生灭世间。第四鲁支者。布发供养。以愿方故。当得离欲。出过三界。成一切智智。号天中天。今皆忏悔。
　　又释论云。作障碍者。虽有无量。而不出四。一者魔。二者外道。三者鬼。四者神。是名为四。所言魔者。四种大魔三万二千眷属魔众。所言外道者。九十六种诸大外道九万三千外道眷属。所言鬼者。十种大鬼五万一千三百二种诸眷属鬼。所言神者。十五大神五万一千三百二种诸眷属神。又涅盘经云。有八十神。与世间为依赖恭敬之处。乃至有三界诸天。四王八部。杂类诸神。地水火风空神。山树河海饮食空泽草木等神。与诸人作祭祀供事归投之处。如是邪魔外道一切鬼神。皆障碍正法。令向非道。佛未出时。此等教化。迷惑有情。不知不觉。今皆忏悔。
　　上来大自在净梵徧入大波旬等。多劫已来。遇逢诸佛。发菩提心。多作供养。昔已曾修六度施戒等无量行门。惟忘本愿。及虽修行。与烦恼杂乱故。不得解脱。今皆忏悔。
　　圆觉经云。一切众生皆由妄想。执着我人众生寿命。不了四相。虽经多劫勤苦修道。但名有为。终不能成一切圣众。今皆忏悔。
　　又佛顶经云。由妄想执着色受想行识五蕴。彼迷蕴者。堕五十种舍那偏邪见中。不作圣心故。是善境界。若起圣解。受众邪也。迷惑不觉故。堕无间地狱中。今皆忏悔。
　　又般若经中。不解所知三智四种加行。所断百八种妄想。发起四十六种魔行所缠等。今皆忏悔。
　　又唯心诀云。不悟根本一心。虽则修行。执相偏见。如画无胶。亦如坏器。堕百二十种错谬中。今皆忏悔。
　　我等为无明所覆。不识冤魔外道鬼神邪见谬解罪因。今遇道场。乃能觉知。归命毗卢遮那如来。及一切贤圣海众。烧香散华。发露忏悔。不敢覆藏。由此因缘。我及法界众生海等。与正法相违。偏执邪宗一切罪业。悉愿清净。

　　次忏悔灭罪印咒

　　唵萨[口*栗]末(二合)巴(引)巴眉悉普怛[口*捺]曷捺末日啰也莎曷(应诵三徧)
　　百劫积集罪　　一念尽荡除　　如火焚枯草　　灭尽无有余
　　我昔所造诸恶业　　皆由无始贪瞋痴　　从身语意之所生　　一切我今皆忏悔
　　忏悔已。至心归命礼本尊毗卢遮那佛。

　　○(白)众等听说经中无常偈

　　爱迷诸众生　　令历亿万劫　　愚者不能舍　　为爱欲所缠　　众生以爱迷　　又复住爱中　　众生负重担　　如渴饮盐水　　饮已更增渴　　暂时无休息　　愚人不能思　　疲劳忘受苦
　　　　唐　兰山云岩慈恩寺护法国师一行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第二十四晌
　　第七再会普光明殿修因契果生解分

　　一切恭敬敬礼无尽三宝。
　　是诸众等人各胡跪。严持香华。如法供养。愿此供海云。徧满十方界。百万亿种种华云。种种鬘云。种种香云。种种末香云。种种盖云。种种衣云。种种庄严具香云。种种珍宝云。种种烧香云。种种杂彩云。又百万亿宝悉底迦。能除众恶。百万亿金藏金缕织成。百万亿宝盖。众宝为竿。执持行列。百万亿一切宝庄严具。金网间错庄严。百万亿光明宝。放种种光。周徧照耀。百万亿日藏轮。百万亿月藏轮。并无量色宝之所集成。以如是等诸供养具。常作供养。帝网重重。诸佛菩萨贤圣海众。受此供养云。以为光明台。广於无边界。无量无尽。愿作佛事。
　　供养已。一切恭敬。

　　次奉施宝错

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉癹啰捺萨麻英吽
　　宝错经云。有一总持。名无量种咒。皆能成就具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽

　　次不空摩尼印咒

　　唵哑么遏布[口*拶]麻祢巴能麻末唧呤怛达遏怛眉浪鸡碇萨慢怛不啰萨啰吽
</div>
    <div class="pagination">
<a href="华严经海印道场忏仪_page31.html">上一页</a><span>...</span><a href="华严经海印道场忏仪_page27.html">27</a><a href="华严经海印道场忏仪_page28.html">28</a><a href="华严经海印道场忏仪_page29.html">29</a><a href="华严经海印道场忏仪_page30.html">30</a><a href="华严经海印道场忏仪_page31.html">31</a><span class="current-page">32</span><a href="华严经海印道场忏仪_page33.html">33</a><a href="华严经海印道场忏仪_page34.html">34</a><a href="华严经海印道场忏仪_page35.html">35</a><a href="华严经海印道场忏仪_page36.html">36</a><a href="华严经海印道场忏仪_page37.html">37</a><span>...</span><a href="华严经海印道场忏仪_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
