<!DOCTYPE html>
<html>
<head>
    <meta charset="UTF-8">
    <title>慈悲道场水忏法随闻录 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慈悲道场水忏法随闻录 - 第 9 页/共 12 页</h1>
    <div class="content">　　又复无始以来至于今日。或是佛法僧物。不与而取。
　　一。总标三宝物。佛物。如造佛。供佛等物也。金翅鸟王。现身作盖覆佛。以为供佛。佛入深山。善住象王取藕华供佛。佛受阿耆达王请。林中坐夏。日藏马王。献麦供养。佛示疾。乳王。牛王。献乳供养。大财婆罗门。从此信佛。畜类尚然。况人道而不尊礼乎(要集问。云何故盗僧物罪偏重。答。施主舍一毫一粒。拟十方钟鼓一响。遐迩同闻。圣凡受用。俱成道业。冥资施主。得益无边。今愚痴众生。或啖僧食。或受用华果。或将僧奴随逐。或以僧畜乘骑。或私借贷僧物不还。或以官势。伺求僧过等。难於尽述。有道高士。守护不与。岂但愍其后招苦果。亦怜知事。未来同受其殃。人不知此。反以僧为恪而恨之。愚甚也)。
　　或经像物。或治塔寺物。或供养常住僧物。
　　二。经像物。别明法物与佛物也。三。修塔寺物。犹三宝物也。四。供僧物。即久住增也(庄椿录云。盗常住一文钱。一日一夜长三分七厘利。第二日夜。利上加利。来世作牛马偿之。故云作一生之容易。为万劫之艰难。若舍一文入常住。一日一夜。长福亦尔。侵渔常住者。察之)。
　　或拟招提僧物。或盗取。误用。恃势不还。
　　五。拟者。准拟。揣度以待也。招提。省文。具云招斗提奢。唐言四方僧物。即十方常住所有也。四方僧。是往来僧(与上常住对看。古云。常住一根草。劝君休要讨。佛地有伽蓝。阴司有阎老。有云。讹称招提。此翻别房施。或云对面施。后魏太武始光元年。伽造蓝。创立招提之名。昔守颙互将檀越供僧物造僧堂。招火枷之报。出人天宝鉴)。六。或盗取而用。或混误而用。如砖钱买瓦等。或恃势欺凌。借用不还。皆贪心所使也(经中开贪有二种。一。有力贪。以威势取人物者。二。无力贪。但能从他乞得者。常住物者。鸣钟本意。盖为十方。若曰以有限之食。供无穷之众。为间事者。是鄙陋浅度。琐人短见。岂宏智深识。达士高怀哉。四事供养三宝。犹天地生长。自受用福。宁有尽耶)。
　　或自借。或贷人。或复换贷漏忘。或三宝物。混乱杂用。
　　七。自借用不还。八。贷。借也。或随情逐意。借与他人。而人无义不还。九。以有换无。或先贷后还。因日久失记。遗忘不还漏。是忘而失记也。十。混乱杂用。如施旃檀塑佛。混而焚烧。或放生钱。混而斋僧。斋僧钱。混而造寺。皆犯误用罪。况为己私用乎。
　　或以众物。谷米燋薪。盐豉酱醋。菜茹果实。钱帛竹木。缯彩旛盖。香华油烛。随情逐意。
　　十一。众物。标。下二十件别开。豉。荳豉也。帛。币帛也。缯(音情)亦帛也。缯彩之旛。及缯彩之盖。华供养。如鹿母夫人。以一食净华。覆上辟支佛。五百世。尊荣豪贵。衣食自然。莲华承足等。油。灯油也(施灯油有四种功德。一。临终见日轮圆满涌出。二。见净月轮圆满涌出。三。见诸天众一处而坐。四。见如来正徧知觉)情。意思也。意。志也。志意。心之所向也(说文察言而知意。罪福决疑经。或施主本造释迦。改作弥陀。本作大品。改充涅盘。本造僧房。改供僧食。本施二众。改入一众。本拟十方。回入现前。许此处乃与彼处等。皆犯罪也。庄佛像有余彩色。不得作菩萨圣僧等形。以师徒位别。不得互用)。
　　或自用。或与人。或摘佛华果。用僧鬘物。因三宝财物。私自利己。如是等罪。无量无边。今日惭愧。皆悉忏悔。
　　十二。摘。手取也(大经云。达多往三十三天索华。因己福尽。故都无与者。遂自取华。未取。便失神通。还见己身在王舍城)。僧鬘(音瞒)。此云对面施(音义云。体境交现曰对。辍己惠他曰施)。因。就也。由也。如造像。造经。造塔。造寺。及唪经礼忏钱粮。乃至斋僧布施。放生钱等。皆三宝财物也。倘隐匿取用。谓之私自利己(大经说。此经如大海。有八不思议。第七不宿死尸。死尸。谓一阐提。犯四重禁五无间罪。诽谤方等。非法说法。法说非法。畜八不净物。佛物。僧物。随意而用等八不净物。香。华。金。银。宝物。妻子奴婢是也)。
　　又复无始以来至于今日。或作周旋朋友。师僧同学。父母兄弟。六亲眷属。共住同止。百一所须。更相欺誷。
　　第三章分二节。今初。周旋。旌旗之指麾也(玉篇云。周旋。无亏也)。委曲保全之意。同志曰朋。递相恭敬曰友。和尚曰师。清众曰僧。父。母。兄。弟。妻。子。曰六亲。或共住。或近居。得周旋所须之物。彼此互相欺诈诬誷。百一。即大小多寡之变文。欺。是诳之以理之所有。誷(罔同)是昧之以理之所无(出论语第三)。如指有说无。多说少之类(六祖遗金供母。五祖山门养母。睦州织屦供亲。敬脱担母听学。皆不背于亲。孰曰出家不孝于父母乎。孝衡钞云。大孝释迦尊。历劫报亲恩等)。
　　或於乡邻比(音皮)近。移篱拓(他各切)墙。侵他地宅。改标易相。虏掠资财。包占田园。因公托私。夺人邸店。及以屯(音淳)野。如是等罪。今悉忏悔。
　　二。周礼。百家之内为乡。五家为邻。邻。近也。比。相次也。近。左右两邻也。拓。开也。或移篱落。托开墙基。以古或尺或寸之地也。标。如木标。界石。以定交界彼此之限者。虏掠。抢虏劫掠也。包。收裹之也。古据也。(如四围田地。并属黄家。而中间一丘属白姓。白弱黄强。田绝水道。地绝行路。使其必弃。白必归黄。是以田地包裹而外而〔古〕之也)因公托私。藉公事而狥己私也。邸。客舍。屯。聚也。或山野屯聚。下第四章分二节。
　　又复无始以来。或攻城破邑。烧村坏(音怪)栅。偷卖良民。诱他奴婢。
　　一。或镇或村。四陲必各有栅以防不虞。而故意坏之曰坏。良民。清白百姓。不愿鬻身。而故强之。不从。则诱之。希图身价。即名为偷。
　　或复枉压无罪之人。使其形殂血刃。身被徒锁。家缘破散。骨肉生离。分张异域。生死隔绝。如是等罪。无量无边。今悉忏悔。
　　二。枉。屈也。压。欺诈也。殂。死也。刃(音任)。刀刃。尖铦也。徒有二义。一。轻者。徒隶也。言身被隶锁也。二。重者。被人枉作囚徒。且被锁禁耳。缘。即增上缘。以父母妻子奴婢。衣食财宝等。与我有增上缘故。张。开也。异域。他邦也。下第五章。
　　又复无始以来至于今日。或商估博货。邸店市易。轻秤小斗。减割尺寸。盗窃分铢。欺誷圭合。以粗易好。以短换长。欺巧百端。希望毫利。如是等罪。今悉忏悔。
　　行卖曰商。坐贩曰贾。估(贾通)。市税也(又论价也)。博。通也。市易。贸换也。尺寸。约长短说(十寸曰尺。十尺曰丈。谚云。秤平斗满谓之公道生涯。今云秤轻斗小。虽或平满。亦是欺心。故须忏悔)。铢者。四分一厘七毫为一铢。二十四铢成一两零八毫也。圭合者。六粟为圭。十圭为撮(三指撮也)。十撮为抄。十抄成勺。十勺成合。十合成升。十升成斗。即极微之物。亦不可欺誷而取。粗好。短长。与上轻重长短大小多寡较显。欺巧下。结。如此欺罔机巧。百端而出。不过希望秋毫之利耳。下第六章。
　　又复无始以来至于今日。穿窬墙壁。断道抄掠。抵捍债息。负情违要。面欺心取。
　　穿。通穴也。窬。是穿木户。凿垣为空也。断。截也(拦路[打-丁+要]截。劫掠之类)。抄。遮取也。掠。劫夺也。抵。言相触也。捍。卫也。债。逋财也(即母钱)。息。即子钱。要(音腰)。约也。言辜负前情。违背旧约也。面欺。当面欺凌也。心取者。私心谋取。皆偷盗摄。
　　或非道陵夺。鬼神禽畜四生之物。
　　非道。即逆道恶道等。鬼。即神之使令者。鬼神各有应得之物。见即欺陵而夺之也。
　　或假托卜相。取人财宝。如是(坊本无此二字)乃至以利求利。恶求多求。无厌无足。如是等罪。无量无边。不可说尽。(时本作说不可尽)今日至祷。向十方佛。尊法圣聚。皆悉忏悔。
　　卜易课灼龟之类。相。视也。风鉴堪舆之类(四种邪命食。一。方口食。如曲媚豪势。通使四方等。二。维口食。如种种咒术。卜算吉凶等。三。仰口食。如仰观星宿。以自活命等。四。下口食。如种植田园。和合汤药等)。以利求利。二义。一。利上加利。二。以少本望多利。恶求亦二义。一。捶打己身以求人物。二。恃势逼人以求利。如梵网第十七轻垢罪中说。多求。是需索过分也。厌(平声)。饱也。足也(荀子。好华无厌诗。厌厌夜饮。左传。无厌将及我。又不休也。〔土〕广忏盗业竟。下发愿求成功德)。
　　愿承是忏悔劫盗等罪。所生功德。生生世世。得如意宝。常雨七珍。上妙衣服。百味甘馔。种种汤药。随其(时本作意)所须。应念即至。
　　心若知足。事事恒足也。如意宝。翻前不与取。不道取。枉压良善取。从如意珠中。常落七宝。翻前贫寒困苦等。得上衣服。翻衣不蔽形。得百味等。翻食不充口。甘馔。美饮食也。得字。冠下三节。应念即至。言如佛国。自然化现(如云念衣衣来。想食食至等)。
　　一切众生。无偷夺想。皆能少欲知足。不耽不染。常乐惠施。行给济道。舍头目髓脑。如弃涕唾。回向满足檀波罗蜜。
　　偷盗起於贫穷。及不知足。然皆无智慧。不修品者为之(无偷。翻前窃没租估。偷渡关津。不与而取。及盗取误用。偷卖良民。穿窬墙壁等文。无夺。翻兴刃强夺。虏掠资财。非盗凌夺文。少欲知足。翻前恶求多求。无厌无足)。不耽。不乐也。不染。不沾染也(翻前欺巧百端。希望毫利。常乐惠施。翻前口与心吝。行给济道。翻前他自饶。舍头等。与前割念报佛恩章呼应)。上忏身根第二盗业竟。下忏第三。身淫欲业。
　　(某甲)等。次复忏悔贪爱之罪。经中说言。但为欲故。关在痴狱。没生死河。莫知能出。
　　贪。是贪婪。爱(是好乐)。欲之机也。欲界之因有三。一。饮食。二。睡眠。三。淫欲。此三事。希须故名欲。持不淫戒有三等。上持。执心不起。中。下。执身不动。耽愚痴而不省。系牢狱而无逃。恩爱生死。深如河海。莫知能出。双结上两句。痴为欲因。欲因痴作。狱门常关。莫能出也。又痴欲为因。生死为果。河中常没。莫知越也(梵网云。若佛子。自淫。教人淫。淫因。淫缘。淫法。淫业。乃至畜生女。诸天鬼神女。及非道行淫。菩萨应净法与人。而反起一切人淫。波罗夷罪)。
　　众生为是五欲因缘。从昔以来。流转生死。
　　释成莫知能出意也。财。色。名。食。睡。为五欲。今虽止重色。实由财食睡。以助成也(大经云。菩萨知五欲法。无有欢乐。如犬啮枯骨。如持火。逆风而行。如囚趣市。观欲如是。多诸过患)。上总说。下别明。
　　一切众生。历劫生中。所积身骨。如王舍城。毗富罗山。所饮母乳。如四海水。身所出血。复过於此。父母兄弟六亲眷属。命终哭泣。所出目泪。如四海水(文出大经二十三)。
　　多生身骨。乳血目泪。如此之多。皆以贪爱为本。致生死之久也。驳足王与千王共立舍城。都五山中为大国。故云王舍城(出大论。言驳足者。以王足有斑驳故)。城。即灵峰所附之城(城之北门。是调达放醉象处。东北门。是身子逢马胜得初果处。又东北十四五里至鹫峰山。是说法华经。处。复过于此。经作多四海水)。哭。大哀声也。泣。小声有涕。
　　是故说言。有爱则生。爱尽则灭。故知生死。贪爱为本。
　　(大经义云。众生本无贪等。今云何有。若本无后有者。佛菩萨等。今悉应有。如石女本无子相。虽加功力。无量因缘。子不可得。心亦如是。本无贪相。虽近众缘。贪无由生。如钻湿木。火不可得。亦如压沙。油不可得。置贪于心。如安橛于空。终不得住。足知种种因缘。不能令贪系缚于心)。
　　所以经言。淫欲之罪。能令众生堕于地狱。饿鬼受苦。若在畜生。则受鸽雀(音爵)。鸳鸯等身。若生人中。妻不贞良。得不随意眷属。淫欲既有如此恶果。是故今日至诚。求哀忏悔。
　　淫欲四过。一。远离三宝。二。不孝父母。三。恒多邪见。四。虚诳求财(因日子王淫恚。佛为说女人虚诳大人之过)。鸽。是鹁鸽(唐明皇呼为飞奴)。雀。是燕雀(依人小鸟)。鸳鸯。匹鸟(雌雄未尝离。人得其一。一思而死)。等字。等取乌鹊鸠等。妻不二句。是淫报之二。贞。清白守节也。不随意者。不廉不洁。愚蒙难化。事事不遂心也。淫欲下结。忏淫欲报竟。下广举淫之罪相而忏之。
　　(某甲)等。从无始以来至于今日。或偷人妻妾。夺他妇女。侵陵贞洁。污比丘尼。破他梵行。逼迫不道。浊心邪视。言语嘲调。
　　梵行。净戒行也。逼。是躯义。迫。是逼迫。心怀淫秽曰浊心。邪眼偷观曰邪视。潮调。戏谑之谓(大经菩萨自言净戒。虽不与女人和合。见女人时。或共嘲调言语戏笑。或壁障外。闻女人镮钏等声。心生爱着。乃至随逐等。皆不得名净戒具足)。
　　或复耻他门户污(去声)贤善名。或於男子五种人所。起不净行。如是等罪无量无边。今日至诚。皆悉忏悔。
　　五种。是生剧。妒。变。半(大经佛叙阿难具足八种不可思议中。第四云。随我入出二十余年。于诸王剎利。豪贵大姓。见诸女人及天龙女。不生欲心。何况耻他门户等)。忏悔竟。下发愿成德。
　　愿承是忏悔淫欲等罪。所生功德。生生世世。自然化生。不由胞胎。清净皎洁。相好光明。
　　胞。胎衣也。母孕三月曰胎(诗。小弁笺。独不处母之胞胎乎)。若生西方。及十方净土。常得莲华化生。不同五浊恶世胞胎受生也。无污秽。故清净。翻前浊心。无障。故皎洁。相好光明。释现赞佛偈中。
　　六情开朗。聪利明达。了悟恩爱。犹如桎梏。观彼六尘。如幻如化。於五欲境决定厌离。乃至梦中不起邪想。内外因缘。永不能动。忏悔发愿已。归命礼三宝。
　　具足六神通。故六情开。不为六尘惑。故六情朗。愿六识成妙观察智。常行六妙行故。耳聪。鼻舌身利。眼明。意达。即三慧明。三达朗矣(开朗字。翻前关狱没河文)。在手曰桎。在足曰梏(观尘如幻等者。如五百太子。一时集坐莲华池边。各见形容水底影现。顿悟诸法如幻如化。如梦所见。水中形体。无有真实。出家修道。皆得道果。前云五欲因缘。至此离矣。不邪想。翻前邪视)。
　　前已忏悔身三业竟。今当次第忏悔口四恶业。
　　先结前身三。今当下。起后口四。恶口。妄言。绮语。两舌也(报恩经云。夫口舌者。凿身之斧。灭身之祸。应知一切众祸。皆从口出)。持口戒有三等。上。非法不言。中。下。不犯。口四业。若向三宝边造。其罪更重(报恩云。父母者。三界内最胜福田。众僧者。出三界之福田。如昔维那。因病僧索酥油。那便骂言。汝何不啖屎尿。因此九十亿劫堕作汪水中虫。余如梵网经说)。
　　经中说言。口业之罪。能令众生堕于地狱。饿鬼受苦。若在畜生。则受鸺鹠鸲鵅鸟形。闻其声者。无不憎恶。
　　鸺鹠。是食母怪鸟。所谓枭也。江东呼为鸲鵅。一鸣即两。恶声多淫。故闻者皆恶。
　　若生人中。口气常臭。有所言说。人不信受。眷属不和。常好斗诤。口业既有如此恶果。是故今日至诚归依三宝。皆悉忏悔。
　　口赞佛法。常出青莲华香。今恶口污人。故口气常臭。恶口。不信因果。令人动念。故招报。后虽生人中。人亦不信其言。不惟远朋。近友至亲亦不和。常好句。释不和义。此先明口业之恶果。下次第忏悔四。初忏恶口。先总标。
　　(某甲)等。自从无始以来至于今日。以恶口业。於四生六道造种种罪。出言粗犷。发语暴横。
　　恶口者。怨言。毒骂咒咀。不可闻之语也。犬不可近曰犷。喻丑恶粗强语(汉叙传犷犷亡秦。灭我圣文。颜师古〔白〕粗恶貌)。次别二。初人世。
　　不问尊卑。亲疎贵贱。稍不如意。便怀嗔怒。骂詈毁辱。猥(音委)亵(音雪)秽恶。无所不至。使彼衔恨。终身不忘。连祸结雠。无有穷已。
　　承上两句来。道俗一体。若不问尊卑等。恣口犷语无礼也。亲疎。是人咸有。不问亲疎。是无仁也。贵贱。高卑定分。不问贵贱。无义也。略不如意。便怀嗔怒。不智也。因心怀怒。口骂詈人。则口无信言。可知。由一口过。五常皆丧。岂可不慎哉。猥。杂也。亵。轻嬻也。秽。污也。难尽形容。故云无所不至。由此致人之怒也。凡口含物曰衔(众生衔恨。自害其身。如骡怀〔好〕自害其躯。亦如芭蕉。生实则枯)。连[示*(囟-乂+古)]结雠。义该横竖。横则结怨于四方。竖则连[示*(囟-乂+古)]于旷劫。故无穷已。
　　又或怨黩(音毒)天地。诃责鬼神。贬斥圣贤。诬污良善。如是恶口所起罪业。无量无边。今日至诚。皆悉忏悔。
　　二。阴间。黩。垢也。如嗔天骂地。咒雨诃风等。贬。谪也。斥。呵也。构恶捏丑。污人清名。故云诬污。如是下。双结。恶口招多头报(报恩经。均提比丘。由过去毁骂圣贤。堕在白狗。闻身子说法。寻能改悔发愿。得遇善友。罪毕。得生人中。遇佛得漏尽。是故当念善友及佛恩。又鹿母夫人为幼女时。以一恶言辱母云。喻如畜生。以是恶口因缘。五百世生鹿腹中。佛告阿难。人生世间。祸从口生。当护于口。甚于猛火。猛火止烧一世。恶口炽火。烧无数世。火烧世财。恶口烧圣七财故)。
　　又复无始以来至于今日。以妄语业。作种种罪。意中希求名誉利养。匿情变诈。昧心厚颜。
　　二。妄语业。全无影响。捏妄造言也。希。欲也(大经云。出家人三欲。一恶欲。欲为一切大众上首。说法信受。大得供养等。二欲令四众。知我得初住。至四无阂智。为利养故。三欲欲。比丘欲生梵天。乃至剎利家。得自在故)。匿情。藏实也。隐其实情。矫设虚诳也。变诈。转变虚诈也。昧心。瞒昧天理。欺心人也。厚颜。颜甲坚厚。面无惭色者。此匿情二句。一章大旨。下释文五。一总释。
　　指有言空。指空言有。
　　大经云。如人遥见篱间牛角。便言见牛。见云。便言见雨。见身口业。便言见心。虽不实见牛雨与心。俱非虚妄。若全无影响。而妄造说。罪不可胜言。戒诸戒诸。二。约一身六根助成释。
　　见言不见。不见言见○闻言不闻。不闻言闻。
　　首二句。出梵网经。菩萨戒十重中。第四妄语。是眼根助成妄语也。耳未尝闻声。鼻未尝闻香。皆妄曰闻。闻者。谬云不闻。此耳鼻二根。助成妄语也。
　　知言不知。不知言知○作言不作。不作言作。
　　舌能知味。意能知法。此舌意二根助妄。身根能作善作恶等。此身根助妄语也。
　　欺誷贤圣。诳惑世人。
　　结。如上六根助妄。上以欺誷圣贤。下以诳惑凡愚(楞严经云。诳习交欺。发于相罔。诬罔不止。飞心造奸。如是故有尘土屎尿。秽污不净。如尘随风。各无所见。二习相加。故有没溺腾掷。飞坠漂沦诸事。是故诸佛。色目欺诳。同名劫杀。菩萨见。诳如践蛇虺)。
　　至於父子君臣。亲戚朋旧。有所谈说。未尝诚实。致使他之误加听(平声)信。亡家败国。咸此由之(由之。南藏作之由)。
　　三。明能害家国。至亲莫如父子。因妄语故。从中间隔。惑动信从。各相加害。致亡家之[示*(囟-乂+古)]。至义莫如君臣。因肆奸扇惑。玄相加害。致败国之灾。其余同姓之亲。异姓之戚。齐心之朋。旧交之友。无不以妄语鼓动。酿成冤[示*(囟-乂+古)]也(有所二句。正妄语。有所谈说。语也。未尝诚实。妄也)。误。谬也(荀子误于乱说是也)。听信。谓听信其言以为实也。妄语如簧。而人不察。倾心信之。至使大而邦国(天子诸侯境宽为国)。中而身家(卿大夫以下境狭为家)。小而往来朋旧。无不因妄语为端而废之。造妄语。本为希求名利。小不过利一身。大不过肥一家。能使天下误从。遂成大患。其罪当何如哉。
　　或假妖幻。每自称赞。谓得四禅。四无色定。安那。般那。十六行观。
　　四。妄云得世间果。妖幻者。假借外道妖邪虚幻之术。以惑人也(每自称赞。直贯到皆至我所。谓得二字。直贯到不退菩萨)。得四禅。言得四禅天定也(色界共十八天。初禅至三禅。各三天。四禅九天。宗镜云。一。作异计。忻上厌下而修。是外道禅。二。信正因果。亦以忻厌而修。是凡夫禅。三。了生空理。证偏真道而修。是小乘禅。四。达人法二空而修。是大乘禅)。四无色定。谓得四空天之禅定也(一。空无边处定。二。识无边处定。三。无所有处定。四非想非非想处定。此四。无色界空天。故云四无色定。安那般那。解见前)。十六行观者(论曰。初根处。名为暖法。是总缘共相法念住差别。如是所修。能烧烦恼薪。圣道火前相。如钻火位。初暖相生。能具观察四圣谛境。由此具修十六行相。能趣四实理。故名行。或时从理得名。即十六谛。一。观苦谛下四行相者。一。无常。五阴因缘。新新生灭故。二。苦。观五阴。无常所逼故。三。空。五受阴一相异相无故。四。无我。五受中我我所。不可得故。二。观集谛下四行相者。一集。烦恼有漏。能招苦果。二。因。观六因生苦果。名因行。三。缘。观四缘生苦果。名缘行。四。生。还受后有五阴身故。三。观灭谛下四行相者。一。尽。观涅盘种种苦尽。二灭。观涅盘烦恼火灭。三。妙。涅盘。于一切法中第一故。四。离。以涅盘是离世间生死法故。四。观道谛下四行相者。一。道。即三十七品。能至涅盘。二。正。三十七品。非颠倒法。三。迹。三十七品。是一切圣人去处。四。乘。以道品能运行人。至三解脱故。总上观四圣谛。修四行相。四四。成十六行观。行者。修此暖已。次起顶法。犹如山顶。人不久住。若无诸难。必过此山至於彼山。若遇诸难。即便退还。若无诸难。必到于忍。既入忍位。於四谛境极堪忍故。次起世第一法。世中超胜故。如是观四谛境。总修十六行观。渐近见谛善根。无即缘欲界圣谛境。而生无漏法忍。此忍。名为法智)。下。第五妄云得出世间果。
　　得须陀洹。至阿罗汉。得辟支佛。不退菩萨。
　　至字。该括二果三果。乃至菩萨。俱名得果。须陀洹。此云预流(初果)。斯陀含。此云一来(二果)。阿那含。此云不来(三果)。阿罗汉。此云无生(四果)。辟支佛。此云独觉。更侵习气。比四果根偏利。不退菩萨。转不退转法轮之上士也。不退有三。一。位不退。不生三恶道。二。行不退。不生边地。根具男身。三。念不退。能知宿命。
　　天来。龙来。鬼来。神来。旋风土鬼。皆至我所。显异惑众。求其恭敬。四事供养。
　　天。谓三界诸天。龙。虽畜类。毕竟成佛(佛於方等会。授龙王记云。第一悲心怜愍者。当得作佛称其意。彼等观察世间已。当得作佛号无怨。复授迦楼罗王记云。彼佛国土无恶趣。具足身相离八难。彼佛同名普端正。其劫名曰须弥幢)。神。鬼。可知。旋风。即鬼阵风。土鬼。即乡土中之鬼(我字。与前每自字呼应。末三句。结出妄意。不过显异惑众耳)。求其二句。应上希求名誉利养意。四事。即饮食。衣服。卧具。医药(涅盘经名四爱)。
　　如是妄语所起罪业。无量无边。今日至诚。皆悉忏悔。
　　总结上三节。明妄语业竟。下忏第三绮语业。
　　又复无始以来至于今日。以绮语业。作种种罪。言辞华靡(上声)。翰墨艳丽。文(去呼)过饰非。巧作歌曲。形容妖冶。模写淫态。使中下之流。动心失性。耽荒酒色。不能自返。
　　绮语者。巧言善谑淫词艳曲等。华。光彩也。靡。奢侈也。翰。书词也。精彩动人为艳(韩诗。光艳万丈高)。丽。美丽也。文过。装饰其过。自谓无过也(语云。小人之过也必文)。饰非。文饰其非也(史记。商纣。智足以拒〔拣〕言足以饰非)。妖。女态也。冶。装饰也。模写。形容也。谥法。好乐怠政为荒。
　　惑恣任私雠。忘其公议。使彼忠臣孝子。志士仁人。强(平声)作篇章。文致其恶。后世披览。遂以为然。令其抱恨重(平声)泉。无所明白。如是绮语所起罪业。无量无边。今日至诚。皆悉忏悔。
　　因纵私雠。用绮语。忘公论。使。设使也。强作。多作也。文致。以文法致人于罪也。又致至密也。言文案整密(严延年传云。按其狱。皆文致不可得反)。文对义言。四句分别。有文有义。常人用之。无文有义。智者用之。有文无义。昧者用之。无文无义。迷者用之(大忏第三九种恶报中云。喜作妄语传人恶者。死入地狱。烊铜灌口。拔出其舌。以牛耕之。罪毕得出。生鸲鵅中。人闻其声。无不惊怖。皆言变怪。咒令其死等)。如是下。结。下。第四忏两舌罪。
　　又复无始以来至于今日。以两舌业。作种种罪。面誉背毁。巧语百端。向彼说此。向此说彼。唯知利己。不顾害他。谗间君臣。诬毁良善。使君臣猜忌。
　　面是背非。彼此传言构衅者。皆两舌也。上总明两舌。谗间下。别开。君臣相合。因佞舌谗言以间离之。良民本善。或诬言以毁坏之。猜。疑也。忌。憎恶也。
　　父子不和。夫妻生离。亲戚疎旷。师资恩丧。朋友道绝。
　　父慈子孝之家。鼓两舌以斗之。故不和。夫妇同心之室。扇彼此异语以离之。内亲外戚。本是稠密。由谗言中起。致亲者疎而戚者远也。疎。阔也。旷。远也。资。养也。师长每事利益於徒。智慧与善业皆从师口长养。故师恩难报(慨古录云。昔智正法师。住终南山圣相寺。二十八年。不涉世缘。凡所着作。弟子智现执纸笔立侍。随出随书。曾不赐坐。一日足跛心闷。不觉仆地。师犹责之曰。昔人翘足七日。汝今才立颠仆。心轻故也。今者因。师一语呵及。则终身不近。悲哉。昔古灵禅师行脚回。值本师浴。令其揩背。灵抚背曰。好〔座〕佛殿。只是无佛。师张目视之。灵曰。佛虽不灵。且能放光。师诵经次。灵作偈曰。世界许大不肯去。钻他故纸亦何为。师曰。汝发言有异。曾见什么人来。灵曰。某甲曾见百丈大师。师普集大众。请弟子登座。灵即升座告曰。灵光独耀。迥脱根尘。但离妄缘。即如如佛。本师豁然大悟。礼拜起云。何期老朽。得闻至教。如此师资。恩岂得丧)。道绝之道。时作义。论语朱注。朋友有通财之义。其义则浅溥。该世出世间。互相指引实相妙道。斯道则弘(自谗间至此。总一节)。
　　至于交扇二国。渝盟失欢。结怨连兵。伤杀百姓。如是两舌所起罪业。无量无边。今日至诚。向十方佛。尊法圣众。发露求哀。皆悉忏悔。
　　上明两舌动一国一家之[示*(囟-乂+古)]。此出两舌动两国之乱。伤戕百姓。其[示*(囟-乂+古)]何如。扇。吹扬也。动也。助也。两国交欢。以两舌风。吹动其嗔火。发扬斗语。故有渝盟等事。或彼此先有不平。因两舌以发动之。助成之。(如苏秦张仪之类)渝。变也。因两舌而变前盟约也(桓元盟曰。渝盟无享国)。如是下总结。披诚忏悔竟。下愿成口四善业。
　　愿(某甲)等。承是忏悔。口四恶业所生功德。生生世世。具八音声。得四辩才。常说和合利益之语。
　　文分四。一。如实语(翻妄言)。佛有八音(出显扬论)。一极好音。二柔软音。三和适音。四尊慧音。五不女音。六不悞音。七深远音。八不竭音。四辩者。应答如流曰辩(有四种。一义辩。知诸法义。了了通达。二法辩。诸法名字分别无滞。三词辩。辩说无阂。令各得解。四乐说。十二部经。随根性为说)。巧应物机曰才。二。和合语。(翻前两舌)昔造口业。由无智慧辩才。今说和合。及利益彼此语耳。
　　其声清雅。一切乐闻。善解众生。方俗言语。
　　三。柔软语二。初。宫商清雅。闻者爱乐。二。和适语。闻者适悦亲近。四方风俗。华夷土音。乃至九天禽语。九地兽言。皆善解之。亦能道彼杂言以博济焉。
　　若有所说。应时应根。令彼听者。即得解悟。超凡入圣。开发慧眼。忏悔发愿已。归命礼三宝。
　　四。正直语(能翻绮语)。华齿菩萨。以齿布施。不退菩萨。及善面王等。以舌布施。大士尚以齿舌布施。宁惜唇吻不随时随根。令得开悟乎(大疏。说者听者。有二种四句。一。唯说无听。离佛心外。无别众生故。二。惟听无说。离众生心外。无别有佛故。三。说听双存。以心佛不阂众生现故。四说听双寂。生佛相即。互夺互亡故。又一。众生全体佛心中。果门摄法无遗。二。佛全在众生心中。因门摄法无遗。三。生佛互纵。因果交彻。四。生佛互夺。二位齐融。忏悔二句。双结两文。以起归敬三宝。礼合三拜。如三皈式。三称三礼。今不尔者。未达语义故)。
　　前已忏悔。身三口四业竟。今当次第忏悔。六根所作罪障。
　　忏身口恶业竟。将完余障。次第举六根忏悔。先结前。今当下。起后。文分六。初眼根。
</div>
    <div class="pagination">
<a href="慈悲道场水忏法随闻录_page8.html">上一页</a><span>...</span><a href="慈悲道场水忏法随闻录_page4.html">4</a><a href="慈悲道场水忏法随闻录_page5.html">5</a><a href="慈悲道场水忏法随闻录_page6.html">6</a><a href="慈悲道场水忏法随闻录_page7.html">7</a><a href="慈悲道场水忏法随闻录_page8.html">8</a><span class="current-page">9</span><a href="慈悲道场水忏法随闻录_page10.html">10</a><a href="慈悲道场水忏法随闻录_page11.html">11</a><a href="慈悲道场水忏法随闻录_page12.html">12</a><a href="慈悲道场水忏法随闻录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
