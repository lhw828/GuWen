<!DOCTYPE html>
<html>
<head>
    <meta charset="UTF-8">
    <title>天圣广灯录 - 第 2 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天圣广灯录 - 第 2 页/共 57 页</h1>
    <div class="content">　　鞠多曰。我身十七。非性十七也。
　　和修知是法器。遂为落发受具。乃告曰。昔如来以正法眼藏付嘱迦叶。展转相授而至於我。我今付汝。汝善护持。流布将来。勿令断绝。汝受吾教。听吾偈曰。
　　非法亦非心　　无心亦无法　　说是心法时　　是法非心法
　　付嘱已。即隐於罽宾国南象白山中。后见鞠多有五百徒众。常多懈慢。尊者乃往彼以调伏之。而说偈曰。
　　通达非彼此　　至圣无长短　　汝除轻慢意　　疾得阿罗汉
　　五百比丘闻偈已。依教奉行。皆获无漏。尊者乃作十八变。化火光三昧。用焚其身。鞠多收舍利。葬於梵伽罗山。乃宣王朝也。

　　第四祖优波鞠多尊者

　　咤利国人。(亦名优波崛多。亦名邬波鞠多)姓首陀。父名善意。十七出家。二十证果。至摩突罗国。四众云集。由是震动魔宫。波旬愁怖。遂竭其魔力。密持华鬘。縻之于颈。终无其便。而返观人．狗．蛇三尸。为鬘在己之颈。虫蛆秽坏。不能除去。波旬乃升六欲天。告诸天主。求其解免。
　　各言。十力弟子所作神变。孰能去之。
　　波旬曰。然则奈何。
　　诸天主曰。汝可归心尊者。即能除断。乃为说偈曰。
　　若因地倒　　还因地起　　离地求起　　终无其理
　　波旬受教。即下天宫。作礼尊者。襄露忏悔。鞠多曰。汝自今去。於如来正法更不作娆难否。
　　波旬曰。我誓回向佛道。永断不善。
　　鞠多曰。若然者。汝自唱言。归依三宝。
　　魔王奉教。华鬘悉除。踊跃礼谢尊者。而说偈曰。
　　稽首三昧尊　　十力圣弟子　　我今愿回向　　勿令有劣弱
　　尊者在世。化导最多。每化一人。以一筹置於石室。充满其间。最后。有一长者子名香众。来礼尊者。志求出家。尊者曰。汝身出家。心出家。
　　答曰。我来出家。非为身心。
　　尊者曰。不为身心。复谁出家。
　　答曰。夫出家者。无我我故。心不生灭。即是常道。既是常道。诸佛无常。心无形相。其体亦然。
　　师曰。汝当明悟。心自通达。绍隆圣种。即与出家受具。乃告之曰。如来以正法眼藏付嘱迦叶。次第传授以至於吾。吾今付汝。善自护持。流布将来。无令断绝。汝受吾教。听吾偈曰。
　　心自本来心　　本心非有法　　有法有本心　　非心非本法
　　复告香众曰。汝父□梦金日而生於汝。可名提多迦。(此云通真量也)尊者乃腾身虚空。呈十八变。然复本座。跏趺而逝。提多迦以室内筹。用焚其躯。收舍利。起塔供养。当平王朝也。

　　第五祖提多迦尊者

　　摩竭陀国人也。初生之时。父梦金日自屋而出。照曜天地。前有大山。诸宝严饰。山顶泉涌。滂沲四流。后遇鞠多尊者。为解之曰。宝山者。吾身也。泉涌者。法无尽也。日从屋出者。汝今入道之相也。照曜天地者。汝智慧超远也。尊者本名香众。因易今名焉。乃说偈赞曰。
　　巍巍七宝山　　常出智慧泉　　回为真法味　　能度诸有缘
　　鞠多尊者说偈答曰。
　　我法传於汝　　当现大智慧　　金日从屋出　　照曜於天地
　　提多迦闻师妙偈。设礼奉持。后至中印土。彼国有八千大仙。弥遮迦为首。闻尊者至。率众瞻礼。而谓尊者曰。昔与师同生梵天。我遇阿私陀仙人授我仙法。师逢十力弟子修习禅那。自此报分殊途。已经六劫。
　　尊者曰。汝可舍邪。入於佛慧。
　　弥遮迦曰。昔阿私陀仙授我记云。却后六劫。当遇同学。获无漏果。今也相遇。非宿缘耶。愿师大慈。令我解脱。
　　尊者即为出家受具。余仙众始生我慢。尊者示大神通。於是俱发菩提心。一时出家。乃告弥遮迦曰。如来以正法眼藏付于迦叶。展转嘱果而至於吾。吾今付汝。汝善护持。演化当来。无令断绝。汝受吾教。听吾偈曰。
　　通达本法心　　无法无非法　　悟了同未悟　　无心亦无法
　　偈已。踊身虚空。现十八变。化火光三昧。自焚其躯。弥遮迦与八千比丘同收舍利。於班茶山中起塔供养。即庄王朝也。

　　第六祖弥遮迦尊者

　　中印土人也。既传法已。游化至北天竺国。见雉堞之上。有金色祥云。叹曰。兹大乘气也。必诞奇人。为吾法嗣。乃入城。於阛阓。闻有一人手持酒器。逆而问曰。师阿方而来。欲往何处。
　　师曰。从心而来。欲往无处。
　　曰。识我手中物否。
　　师曰。此是触器而负净者。
　　曰。师识我否。
　　师曰。我即不识。识即非我。又谓曰。汝试自称名氏。吾当后示本因。
　　彼人说偈曰。
　　我从无量劫　　至于生此国　　本姓颇罗堕　　名字婆须密
　　师云。我师提多迦说。世尊昔游北印土。语阿难曰。此国中。吾灭后三百年。有一圣人。姓颇罗堕。名婆须蜜。而於祖师。次当第七。世尊记汝。汝应出家。
　　彼乃置器礼师而言曰。我思往劫。常作檀那。献一如来宝座。佛记我云。於贤劫释迦法中。宣传正法。今符师说。愿加度脱。
　　师即披剃受具。遂告之曰。如来以正法眼藏密付迦叶。如是展转以至於我。我今付汝。汝善护持。传化将来。勿令断绝。汝受吾教。听吾偈曰。
　　无心无可得　　说得不名法　　若了心非心　　始解心心法
　　偈已。入师子奋迅三昧。踊身虚空。化火光三昧。周焚其身。婆须蜜收舍利起塔。即襄王朝也。

　　第七祖婆须蜜尊者

　　北天竺国人也。姓颇罗堕。常执酒器。游行里闾。遇弥遮迦尊者。宣如来往志。自省前缘。投器出家。授法行化。至迦摩国。於法座前。忽有一智者自称。我名佛陀难提。与师论义。
　　师曰。仁者。论即不义。义即不论。若拟论义。终非义论。
　　难提知师义胜。心即钦伏。曰。冀师大慈。赐垂摄受。
　　尊者遂与剃度受具。复告之曰。如来以正法眼藏嘱累迦叶。次第传授而至於我。我今付汝。汝善护持。流布将来。无令断绝。汝受吾教。听吾偈曰。
　　心同虚空界　　示等虚空法　　证得虚空时　　无是无非法
　　偈已。入慈心三昧。经于七日。人天俱来作礼。而说偈曰。
　　贤劫众圣祖　　而当第七位　　尊者哀念我　　请为宣佛地
　　尊者从三昧起。而说偈曰。
　　我所得法　　而非有故　　若识佛地　　离有无故
　　说此偈已。还入三昧示寂。佛陀难提即就本座起宝塔。以閟全身。即定王朝也。

　　第八祖佛陀难提尊者

　　迦摩罗国人也。姓瞿昙氏。顶有肉髻。辩博无碍。遇婆须蜜尊者。出家授教。既而行化至提伽国毗舍罗家。见舍上有白光。师曰。此家当有圣人。
　　言讫。长者出致礼。问。何所须。
　　尊者曰。汝之一子。名伏驮蜜多者。年已五十。口未曾言。足未曾屐。当绍法宝。可令出家。
　　父母感尊者慈摄。既而祇诺。伏驮闻之。遽起设礼。而说偈曰。
　　父母非我亲　　谁是最亲者　　诸佛非我道　　谁是最道者
　　尊者以偈答曰。
　　汝言与心亲　　父母非可比　　汝行与道合　　诸佛心即是　　外求有相佛　　与汝不相似　　欲识汝本心　　非合亦非离
　　伏驮蜜多闻师妙偈。即请出家。尊者即为度脱受具。乃告之曰。如来以正法眼藏传付迦叶。展转以至於吾。吾今嘱累於汝。汝善护持。流布将来。勿令断绝。汝受吾教。听吾偈曰。
　　虚空无内外　　心法亦如是　　若了虚空界　　是达真如理
　　伏驮蜜多承师付嘱。说偈赞曰。
　　我师诸祖中　　当继第八位　　法化众无量　　悉获阿罗汉
　　尔时。尊者即现神通。而趣圆寂。就本座起塔。以奉全身。即景王朝也。

　　天圣广灯录卷第二
　　天圣广灯录卷第三　　　〔宋实〕
　　第九祖伏驮蜜多尊者

　　提伽国人也。姓毗舍罗。处胎六年。因号难生。遇佛陀难提尊者行化至其家。谓此子非凡。当为法器。仍为说于宿缘。五十年中。口未尝言。复不履步。盖有所表。足不进止。法无去住。口不言说。理显空寂。
　　父闻妙诲。遂许出家。尊者即与披剃受具。自此服勤左右。表则威仪。既而告之曰。如来以大法眼藏付授迦叶。展转相付而至於吾。吾今付汝。汝善护持。流布将来。勿令断绝。汝受吾教。听吾偈曰。
　　真理本无名　　图名显真理　　受得真实法　　非真亦非伪
　　付法已。即入灭尽三昧。众以香薪阇维之。收舍利。建塔於那兰陀寺。即敬王朝也。

　　第十祖胁尊者

　　中印土人也。本名难生。初尊者将诞。父梦一白象。背有宝座。座上安一明珠。从门而入。光照四众。既觉。遂生。后值伏驮尊者。执侍巾缾。未尝眠睡。谓其胁不至席。遂号胁尊者焉。
　　至华氏国。有长者名宝身。而生七子。一名富那般多。二名富那金子。三名富那月光。四名富那胜童。五名富那波豆。六名富那吉丹。七名富那夜奢。其第一子性慕仙道。第二子勤行善业。第三子凶险狂率。第四子信重三宝。第五子好杀嗜酒。第六子五欲自恣。第七子每云。我心是佛。愿值达人。当评是事。
　　时胁尊者憩一树下。以手指地。而告众曰。此地变金色。当有圣人入会。言讫。即变金色。
　　时富那夜奢前诣而立。尊者问。汝从何来。
　　夜奢曰。我心非往。
</div>
    <div class="pagination">
<a href="天圣广灯录.html">上一页</a><a href="天圣广灯录.html">1</a><span class="current-page">2</span><a href="天圣广灯录_page3.html">3</a><a href="天圣广灯录_page4.html">4</a><a href="天圣广灯录_page5.html">5</a><a href="天圣广灯录_page6.html">6</a><a href="天圣广灯录_page7.html">7</a><span>...</span><a href="天圣广灯录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
