<!DOCTYPE html>
<html>
<head>
    <meta charset="UTF-8">
    <title>五灯全书 - 第 149 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 149 页/共 215 页</h1>
    <div class="content">
　　潭州道吾无尽闻禅师

　　上堂。生机独辟。冷语新翻。正令当行。旧案重结。世尊不说说。元非锦上添花。迦叶不闻闻。祇是灰里爆豆。主宾元要且放一边。事理君臣何劳再计。设有人来逼拶开炉佛法。山僧事繁。明朝细与商量　小参。迥脱根尘底。衲僧不受笼罩。顿超寒暑底。正体岂逐推迁。大解脱门。出入无碍。妙庄严路。来往何拘。若只随声逐色。效瞽追聋。不但埋没己灵。亦乃辜负山僧。汝等山登水涉。刀耕火种。不徒紧峭鞋绳。更须捡点鉏柄　示众。深林小鸟。日日啼春。古庙香炉。时时发焰。何劳山僧拈出。唐塞高贤。以如意指香炉曰。大众除却青黄赤白黑。且道。是甚么色。若道不得。汝诸人。被山僧眼里着沙。耳里着水去也。以如意击香炉一下　入堂。众一齐起身。师曰。总不得动着。动着即祸生。众默然。师曰。三十棒。且待别时(问石乘嗣)。

　　苏州圣恩吼崖石禅师

　　上堂。举临济大师四喝毕。乃喝一喝曰。祇这一喝。是金刚王宝剑耶。是踞地师子耶。是探竿影草耶。是一喝不作一喝用耶。若向这一喝上。拣辨的当。方好与人解黏去缚。唤作自受用三昧。诸仁者。大须仔细。切勿草草。若是胡喝乱喝。成甚么边事。良久。顾左右。复喝一喝。下座　上堂。[囗@力]地一声大狮吼。拶得巨灵神点首。剔起洞庭两道眉。横开太湖一张口。尘剎说炽然说无间歇。且道。说个甚么。自昔观湖无异见。至今不改旧时看　上堂。始见春风来。忽尔春将半。日月去如梭。光阴急如箭。真正学道人。念念心无间。欲透祖师关。贵在当机荐。机下忽翻身。始悟本来面。更尽法根源。处处得通变。露柱笑倒。僧堂山门。走入佛殿。报诸人荐不荐。喝一喝(剖石璧嗣)。

　　姑苏圆墓月航函禅师

　　示众。起七今将日已终。情枯智竭信难通。蓦然雷迸一声后。看取丹霄舞六龙。急着眼莫追穷。月上珊瑚树树红　示众。举百丈开田说大义话毕。师曰。百丈即恁么。要且辜负人。今日山僧来住此山。汝等亦为我开田。我亦为汝等说个大义。师蓦作插锹势。朗吟曰。鞭起泥牛耕石田。一犁翻转劫初前。镢头活计无多子。只在寻常日用边(剖石璧嗣)。

　　胶山兴化古岩利禅师

　　上堂。丝来线去。宝网交罗。织锦穿霞。胶峰觌露。三春既住。九夏方来。且道应时及节一句。又作么生道。榴开铁树紫霞凝。赤胆披心为汝应　上堂。锦树花开扑鼻香。枝枝垂叶映清凉。儿孙从此满天下。大千同是一绳床(大树证嗣)。

　　潭州白云向山应禅师

　　上堂。云隐隐日曈曈。种田博饭古家风。有时西有时东。脚头踢出一轮红。顶[宁*页]高竖[酉*益]眼。力在逢缘不借中(问石乘嗣)。
　　五灯全书卷第八十三

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十六世随录

　　无锡长泰德为宗禅师

　　嘉禾陈氏子。示众森罗万象。常露现前。眨上眉毛。剑去久矣。伶俐的汉。直下荐取。已迟八刻。若也将心去觅心。何异含元殿里更问长安。遂展两手曰。讨甚么椀　尝作宗旨颂曰。石狮对对出荒草。木马双双入乱云。月落三更群籁绝。清风凛凛吼乾坤(剖石璧嗣)。

　　蕲州东山佛幢华禅师

　　上堂。一个两个千万个。劈箭流光莫错过。抬头才见草木开。眨眼又值冰花堕。参禅若不持木叉。煮沙为饭锅底破。金佛不度炉。泥佛不度水。真佛内里坐。华山流水万年春。子湖要打刘铁磨。喝一喝曰。错错错。诸仁者且道。错个甚么。向下文长。付在来日(剖石璧嗣)。

　　润州青莲一峰彻禅师

　　和州人。上堂。春光艳丽。头头显现释迦。野色澄鲜。处处洞彰弥勒。若是文殊普贤。常在汝等面门出入。任运腾腾。纵横无碍。蓦竖拂子曰。见么。若也见得。真不掩伪。曲不藏直。虽然如是。更须知有向上一路在。作么生是向上一路。掷拂子曰。披蓑侧立千峰外。引水浇蔬五老前　僧问。离心意识。且道作么生参。师曰。石女双双辊绣球。曰意旨如何。师曰。东掷西抛不露踪　问。言无展事。语不投机。意作么生。师曰。兔角杖头悬日月。龟毛尖上立乾坤(剖石璧嗣)。

　　镇江五州因胜克初岱禅师

　　无锡过氏子。晚参山僧。有个师子迷踪法。今日特为举似。汝等急须着眼。切不得当面错过。蓦伸一掌曰。是甚么。随握拳通袖曰。向者里会取　尝展手问僧曰。者个作么生。僧才拟议。师便掌之。后有僧问。闻和尚有展手之机。是否。师曰是。僧向前便掌。师约住曰。正令却是我行。随后掌之　康熙乙巳重九日示寂。阇维收灵骨。得齿牙连结不坏二十有七。塔于本山(剖石璧嗣)。

　　苏州海藏幻庵时禅师

　　徽州休宁吴氏子。弃家学道。依圣恩璧第二座。一日璧上堂。师问。百花开烂熳。林鸟语缗蛮。如何是第一句。璧竖起拂子。师曰。木童吹玉笛。石女辊花球。如何是第二句。璧曰。待香炉峰点头。即向汝道。师曰。寒岩余瘦石。老树剩枯枝。如何是第三句。璧放下拂子。师曰。更有一句。三元收不得。十智岂能该。和尚如何举唱。璧曰。顶门亚竖摩酰眼。师曰。迥超千圣外。直上古皇前。璧曰。三十棒自领出去　示众。各各照顾自己舌头。切不得向我口里讨言语。大棒打你有日在。莫谓山僧不与你道破。时有一僧才出。师便打曰。者野狐精。来我者里作甚么　僧问。如何是宗乘中事。师曰。汝自会取。曰莫便是和尚为人处么。师曰。我曾向你道个甚么。僧拟议。师叱曰。去。无你栖泊处　师应机说法。如悬江河。绝不容学者记录。顺治辛卯示寂。塔于邓尉西山(剖石璧嗣)。

　　华严文水恬禅师

　　除夜小参。大尽三十日。小尽二十九。扫除陈獦狚。掀翻烂窠臼。万法归一。一亦莫守。大家照顾眉毛。打开向上关钮。猿愁搜狗走。抖说甚么生缘。驴脚佛手。明日祝圣。和南稽首。普愿大兄小弟。金毛哮吼　元日晚参。昨夜东村王老烧钱。一时熏天炼地。直得火里蝍蟟。吞却嘉州大象。露尾藏头。天晓起来。依旧穿红挂紫。东头卖富。西头卖贵。且道爆竹声中催臈去。从何去。梅花香里送春来。从何来。良久曰。狼藉不少(剖石璧嗣)。

　　嘉兴天寿玉磬鲁石琦禅师

　　问言无二理。道同一致。因甚唤钟作瓮。证龟作鳖。师曰。波斯读梵书。鼻孔碍着眼　问。风吹不入。雨打不湿。因甚汗淋脚背。师曰。祇见锥头利。那见凿头方。曰笑杀东村王大姐。丑在甚么处。师曰。一众耳闻目击　示众。德山见僧便棒。雕沙无镂玉之谈。临济见僧便喝。结草乖道人之意问大众。且道。山僧用棒即是。用喝即是。众无对。师猛喝一声。卓拄杖一下曰。两彩一赛　问。祖令当行。请师垂范。师曰。眉间悬雪刃。脑后毒雷轰。曰与么则一音演唱。四众瞻依也。师劈头一棒曰。且道是赏是罚(剖石璧嗣)。

　　天台华顶仁叟震禅师

　　梁溪单氏子。住台州宝华。上堂。有时一句作一句说。抛却囫囵栗棘蓬。有时一句作两句说。劈开[车*度]轹秦时钻。有时两句作一句说。打作连环铁锢鏴。大众。欲识三元真的旨。且会者三转语好　晚参。天封打鼓。华顶夜参。今者当说何法。良久曰。昨夜南山虎咬大虫　小参。佛法不是学得底。我寻常向人道。热则乘凉。寒则向火。饥时饭倦时卧。一是不思议神通光明。有不可说尘沙诸佛。在汝面门锦缝中。横出直入。汝於二六时中行住坐卧处。好生看取。虽然寻思拟议。便成错过。所以道。意解中卜度。学识中揣摩。大似接竹点天。持蠡酌海。终不获果。且道。誵讹在甚处。喝一喝(剖石璧嗣)。

　　江西黄龙冰鉴朗禅师

　　久侍三峰藏省发。僧问。如何是第一元。师曰。乌藤七尺逼人寒。曰如何是第二元。师曰。纵是超群额也穿。曰如何是第三元。师曰。岩头与我眉相结。生死同条蒂固蟠。曰如何是第一要。师曰。毫端涌出日轮高。曰如何是第二要。师曰。烁破面门三尺黑。曰如何是第三要。师曰。阿眸密处许谁看。僧礼拜。师打曰。还有者一要在(剖石璧嗣)。

　　常州永宁肯庵学禅师

　　南兰吴氏子。十九从圣恩璧脱白。参究有年。於临济吃黄檗三顿棒处有省。颂曰。风严火烈焰声乾。嚼着通身热铁丸。翻转面皮徒自苦。眼前惟道黑漫漫　上堂。百丈游丝挂树梢。杨花飞尽绿阴交。惊转历历西来意。窗外一声婆饼焦。诸仁者。若向闻声处知归。正好吃永宁痛棒。连卓拄杖。下座　颂殃窟持钵因缘曰。东风蓦地过林皋。报道枯杨发嫩条。说与旁人都不解。一时斫出水边桃(剖石璧嗣)。

　　苏州北寺光孝一源闻禅师

　　上堂。竖拂子曰。三世诸佛。在山僧拂子上。转大法轮。诸人还信得及么。直下会得。孤迥迥峭巍巍。闹市丛中撒手。万仞峰头独立。不拘一法。不染一尘。所以无事不成。无理不就。不见古人道。尽乾坤都卢是沙门一只眼。尽大地撮来如粟大。你若作佛法商量。则眼中着屑。若不作佛法商量。则掘地觅天。到者里。直须向毒蛇头上揩痒。猛虎口中拔刺。方得无碍去。诸人还委悉么。卓拄杖曰。常在于其中。经行及坐卧(剖石璧嗣)。

　　自登尼法雨瀛禅师

　　崇明管氏女。年二十八出家。即参邓尉璧。璧问。如何是你活计。师以手作打势。璧曰。如何是神通聻。师便喝。璧曰。好一喝。未会得神通妙用在。师曰。莫怪从前多意气。他家曾踏上头关。璧微笑。一日璧解制上堂。师问。结制解制。古今条例。不解不结。意旨如何。璧曰。昨日热今日凉。师曰。还有不涉寒暑者么。璧曰。洞庭出没碧波中。师曰。可谓顿超千圣外。直透古皇前。璧便下座。师随至方丈。问如何是佛法大意。璧曰。试道来看。师便喝。璧亦喝。师又喝。璧便打。师礼拜　颂世尊拈花曰。灵山密付是何心。引得头陀眼欲昏。不独灯笼惊丧胆。管教露柱也消魂(剖石璧嗣)。

　　常州普照檝庵衡禅师

　　武进巫友湘也。依灵岩储。入天台行次。偶逢路人蓦胸撞入。师当下豁然曰。终日波波。不离脚下。乃述偈曰。蓦拶相逢桶底脱。四肢百骸齐漏泄。粉骨碎身未足酬。拍手呵呵笑不辍。草鞋绳断忽翻身。捉得清风趂明月　上堂。今晨获一殊胜。洗面摸着鼻头。原来只得两孔。正拟开口。古庙香炉近前叉手曰。眼睛聻。山僧直得无言可对。诸人且道。有佛法分。无佛法分。众无语。师曰。黄连未是苦　晚参。举僧问赵州曰。如何是祖师西来意。州曰。庭前柏树子。师曰。赵州柏子甚年栽。几度春风长绿苔。堪笑禅流无本据。寻枝摘叶舞三台　小参。虎之缺马之馵。燕赵管不得。齐鲁把不住。踏遍四天下。忘却归来路。急急掉转头来。难免笑倒露柱。且道笑个甚么。拍手曰。最苦是脱不下娘生袴(华严鸿嗣)。

　　维扬天宁巨渤恒禅师

　　上堂。乃以拂子打圆相曰。以大金圈。为诸陷阱。要将天地万物。日月星辰。四圣六凡。现前衲子。并作一坑埋却。无一丝毫透漏处。更与千锤百拶。务令彻底消镕。直得情与无情打成一片。然后以拄杖为伊划开一线。作个转身吐气消息。使其各各就路还家。则天地万物。日月星辰。四圣六凡。现前衲子。依旧森然布列。毫不相参。觌体圆融。了相不混。则随分拈一些子。一一皆放无畏光明。出广长舌。且道说个甚么。不是一番寒彻骨。怎得梅花扑鼻香　示众。野老门前。羲皇觌面。牯牛队里。正令全提。正恁么时。且道那个在前。那个在后。有人辨得出。许伊具衲僧眼　师下堂。值居士散饼次。乃曰。云门老汉。今日现居士身。为诸人说法竟。大众各各领取话头好。赵州古佛出来道。者里也少某甲不得。露柱从旁合掌曰。且喜大众饥渴消除。身心安贴。铁壁银山一时迸裂。毕竟功归何所。有人道得末后句。敢保参学事毕。众罔测。师便归方丈　问。如何是父母未生前事。师曰。南方有。北方有　问。风吹不入。雨打不湿。是甚么。师曰。好个面目。曰为甚不识。师曰。当局者迷。曰。乞师指示。师掷下竹篦子　问。临济三顿痛棒后。作么生用心。师掷竹篦曰。天宁今日败缺。僧复问。师打曰。适来甚处去　僧参。师问。你参甚么话头。曰不思善不思恶。师曰。正恁么时。如何是你本来面目。曰不会。师曰。眼见如盲。口说如哑(具德礼嗣)。

　　杭州灵隐晦山显禅师

　　娄东王元达也。鼎革后。从华山体剃染。得法于具德礼。上堂。问如何是函盖乾坤句。师曰。杖头轰日月。曰如何是绝断众流句。师曰。铁蛇横古路。曰如何是随波逐浪句。师曰。船子下西江。乃曰。岁序新更。韶华劈箭。野老讴歌。金轮瑞现。独有衲僧家风不换。万仞孤峰。一条白练。喝一喝曰。天左旋地右转　上堂。文殊白椎。机先作贼。百丈卷席。格外擒王。恁么仙陀客。打破大唐国。难觅一个半个。寒溪事不获已。只得将圆通死猫头。麻缠纸裹。有不惧险崖底。黑地里。踏步向前。撞倒银山。推翻铁壁。摸着秦王无字碑。喝一喝曰。是甚么闲家具　上堂。三春九夏尽在今朝。遇过量人。圆却此话。解开布袋口。不将京四作三。闭却楼阁门。依旧撞头磕额。寻常以虚空为面门。华藏为床榻。行尽普贤毛孔国土。只在如来五轮掌中。何况眼前粤南燕北。楚水吴山。又岂出得山僧拄杖。且来不入户。去不出门者。着落在甚处。喝一喝曰。蟭螟眼里。土旷人稀　上堂。七七七。炼得身心似铁壁。滹沱老将掷金锤。泰华横空只一劈。木人无口笑呵呵。颠倒罗经归暗黑。碎金圈火栗棘。太平方得真消息。以手画○点∴抛向后曰。诸人还知么。若持此卷过龙门。天下何人遭点额　上堂。赵州无。报慈隔。荐福莫。堪笑三员大虫。无影铁锤当面[祝/土]。敲开金锁鼻辽天。南斗八兮北斗六。拾得虚空背上毛。拈来点点成涂毒。阿呵呵。遇着作家儿。解笑不解哭　上堂。双峰削玉。滴水垂珠。钲鼓掀天。贲雷吼地。破额山前。村歌社舞。春王一到。色色皆新。惟长连床上破落衲僧思想。成佛成祖。是过旧摸子。贫遇骊珠。饥逢御饭。却也用得着。只有一事。人间百年。忉利天一昼夜。请问即今元旦。善法堂前。是昼是夜。子午卯酉。十二时中。是那一刻。有人道得。天下横行　上堂。善财开阁门。敛念成话堕。龙女顿成佛。八岁已迟悞。若论第一机。总是错中错。威音未兆时。已振涂毒鼓。喝一喝。掷下拂子　上堂。机先敲磕。正眼洞明。百匝千重。一刀两断。有佛处。花攒锦簇。八面玲珑。无佛处。浪净波平。通身尊贵。三千里外。撞着银山紩壁。箭箭皆穿。且道即今事作么生。掷拂子曰。直下来也急着眼觑　上堂。正法眼藏。犬吠驴鸣。涅盘妙心。石头土块。实相无相微妙法门。抱赃叫屈。不立文字教外别传。扬声止响。若是十影神驹。自然扫踪灭迹。驽骀钝汉。翻见徧地葛藤。灵隐更资一路。为大众作个撇脱。掷下拄杖　上堂。日面佛月面佛。赤肉堆头久埋没。可怜大宝垢衣缠。穷子伶俜多岁月。竖拳曰。只者个非他物。黑漆饭桶黄金国。谁人解举紩山搥。打破精灵窟。了了见无一物。鼻孔依然高突兀(具德礼嗣)。

　　杭州灵隐硕揆志禅师

　　示众。一僧出。师便喝。僧亦喝。师曰。我性命在你手里。僧拟议。师打曰。原来。又一僧出。师便喝。僧亦喝。师曰。你性命在我手里。僧拟议。师打曰。原来。良久曰。要会径山宾主句。看性命。便下座　上堂。拄杖子吞却乾坤。济不得饥。止不得渴。一毛头涌出世界。蔽不得雨。遮不得风。鹄听其自白。乌听其自元。多子塔前。世尊敕迦叶。当为何事。天使其在下。地使其在上。双林树下。迦叶见世尊。可是闲人。到者里。起后与承先一般。则闻命矣。真谛与俗谛不二。果何如哉。良久曰。豹泽山中成五色。龙来海上驾双珠　晚参。参须实参。悟须实悟。要得花开。须种铁树忽有个衲僧出来道。铁树上如何开花。乃笑曰。西天四七。东土二三。天下老和尚。摇唇鼓舌。费尽心力。求也求不得。你肯道者一句　上堂。问知是般事。拈向一边。百尺竿头。如何进步。师引拄杖曰。便请便请。曰此犹是者般事。毕竟竿头如何进步。师打曰。兜底要我把手教。乃曰。知是般事便休。新罗人不裹头。百尺竿头进步。鹊儿窠里水牛。释迦达磨弥勒。恩过往往成仇。欲得官差不扰。请看巢父许由。径山恁么告报。也是污[仁-二+卯]上流　上堂。问上与诸佛齐肩。下与四生六道同体底。是个甚么。师曰。今日大普请。曰向异类中。又是甚么人。师曰。驼得百斤。与你百斤。乃曰。一七了。三七四七一齐了。睁着眼跳井。一处通。千处万处一时通。更挑泥土搕[打-丁+(天/韭)]。而填塞之。设使不从人得。不重己灵。不动波透过沧海东。不动步蹋到须弥顶。佛法收管不得。鬼也打你十七。何况一枚糊饼。口里齩了又齩。三斤麻子。身上缠了又缠。要求径山禅。甲科榜上。着你个名字。驴年毕竟作么生。梆响普请。草鞋峭紧　上堂。一僧出曰。若论佛法。一切现成。师曰。一刀割不尽底肉。是甚么肉。僧喝。师便打。僧无语。师复打曰。诳我。复一僧出曰。通元峰顶。人人可上。师曰。阿谁与你拖者死尸来。僧喝。师亦打。僧亦无语。师曰。因甚不上。乃曰。若论佛法。一切现成。须弥山跳入你鼻孔里。大海水压在汝顶门上。从那边透过了。却来者边行履。我王库内。有如是刀。无如是刀。径山若不为汝点破。大唐国里。池台鸟兽。草木丛林。总是你屋里七代先灵底冤家。而今点破也。且通元峰顶。从那一条路上。良久曰。龙头蛇尾汉　晚参。问请师直指西来意。师曰。向东走。曰为甚么问西答东。师曰。达磨榜样。僧拟议。师便打。问触不得背不得。毕竟是个甚么。师曰。阿谁与你拖个死尸来。僧喝。师曰。是个甚么。曰鼻孔撩天。师曰。眼睛因甚不得在脑后。僧拟议。师打曰。瞒我。问不是心不是佛不是物。是个甚么。师曰。破草鞋。乃曰。不是心触不得。不是佛背不得。不是物且道。是个甚么。你若向这里。逴得便行。一千七百则公案。都卢是一只破草鞋。其或问西不肯东走。照后不顾前头。饶你鼻孔撩天。眼生脑后。山僧竹篦子。未放你在。因甚如此。良久顾左右曰。阿谁教你拖者死尸来　示众。问为甚么道得也三十棒。师曰。你将甚么唤作棒。僧便喝。师曰。你唤甚么作喝。僧无语。师便打。问二僧卷帘。意旨如何。师曰。也是常事。僧喝。师曰。好好说话。者一喝。出在那上头。僧无语。师打曰。是法眼惯了你。乃曰。二僧一齐下喝。临济道。宾主历然。俊鹰打兔。二僧一齐卷帘。法眼道。一得一失。钝刀杀人。便向者里分晓得去。吃了他人涕唾。坏了自己牙齿。更云。为甚么道得也打三十棒。我且问你。镬汤里还有冷处么。山僧恁么道。也是扬州人卖琼花。参　上堂。问如何是诸佛出身处。师曰。贵答不贵问。曰因甚又道三世诸佛不开口。师曰。听事不真。唤钟作瓮。乃曰。三世诸佛。若有一人不恁么。山僧入地狱如箭射。你若恁么了。更要恁么。罪在三世诸佛。不干山僧事。抛拄杖。下座　解制上堂。他人骂我一句。我骂他人两声。他人打我一拳。我便痛与一顿。人人尽道。十字街头负贩儿。无明不息。千年田八百主。自不怪诸人世谛。祇如三圣兴化。是亲承临济之真子。因甚一人出则为人。又道逢人则不出。一人逢人则出。又道出不为人。近时有辈杜撰长老尽道。各出只手。扶起临济宾主句。又道美食不中饱人餐。又道是割断鸿沟。各把疆界。恁么见解。将条断贯索。缚取自己本生爷娘则一任。忽若过江撞着聱头索行李。将甚么抵敌。乃卓拄杖曰。路遥知马力。事久见人心(具德礼嗣)。

　　杭州径山万寿五岳玹禅师

　　上堂。过去诸如来。斯门已成就。老老大大。脚跟犹未点地。现在诸菩萨。今各入圆明。谛当甚谛当。敢保未彻在。未来修学人。当依如是法。我不敢轻於汝等。汝等皆当作佛。诸禅德。过去诸佛。现在菩萨。未来学人。三世冻侬鼻孔。总被山僧扭捏。得痛不彻。众中莫有为伊出气者么。良久曰。设有。也是撞着露柱底瞎汉　小参。若论此事。如广南镇海明珠。白月则现。黑月则隐。灼然有据。无端向无言可对无理可伸处。倾出一两栲栳。在十字街头万人丛里。使南来北往东上西下者。一任瞻之仰之。手亲眼快底。逴得便行。拈得便用。摩挲收放。不舍昼夜受用。岂有穷尽。若是论亲论疎。较光较影。不唯对面成背。亦且辜负安隐。诸兄弟。毕竟广南珠。即今在甚么处。以竹篦击禅床一下　上堂。荡荡一条驿路。问彼彼不谙。湾湾两道眉毛。问此此不识。一队来一队去。不知费却多少草鞋。两手拭两手揩。不知坏了几许腕力。因甚又道。安隐个汉辜负天下人。掷拂子下座　上堂。问解开布袋。走北游南。整顿芒鞋。东上西下动底。还许他遍天下也无。师曰。处处逢归路。曰还乡尽是儿孙事。祖父从来不出门。师点胸曰。须是山僧始得。乃曰。或进或退。各各不相知。时放时收。彼彼不相识。你行荒草。我入深村。见兔放鹰。得鱼忘钓。如追风良骥。行乎其所。不得不行。似得水真龙。止乎其所。不得不止。所以道。事无一向。理有多途。出入随人。变通在我。虽然如是。且道。分化一方一句。作么生道。不逢别者不开拳。一遇知音便分付　上堂。拈拄杖。卓一下曰。孤标迥异。非智所知。特达虚怀。岂识能测。明敲暗击。按下五十三人。左拂右挥。拨乱九十六相。直得尽虚空遍法界。无丝毫过患。尽虚空遍法界无丝毫差殊。又何必作灶起炉。移来换去。搅长河为酪。变大地作金。然后称为得力者哉。虽然如是。且道毕竟承谁恩力。复卓拄杖曰。禹力不到处。河声流向西　上堂。禅如大海。渐入渐深。道若虚空。愈穷愈远。入到深深处。有何江河淮济之味而不知。穷到远远时。有何日月星辰之位而不识。既知得。又识得。何妨东胜神洲走马。西牛贺洲跌扑。南赡部洲饮餐。北俱卢洲哽噎。诸仁还用得么。若用得。老僧百千万亿大人相。在你钵袋里。若用不得。十二时中。莫道不疑好。参　上堂。般啰娘铁酸馅。信手拈来。金刚圈栗棘蓬。当阳抛出。还家得路底。因便乘便。拣草入田底。无可不可。讶郎当汉。未免唤瓮。诸仁。祇如云门一札。荐福一莫。报慈一隔。汾州一诀。明甚么边事。以拂子击禅床曰。潘阆倒骑驴。踏杀王番绰　上堂。水不洗水。尘不染尘。到此洗却。有理难伸。和身独露。举体全真。原无向背。曷有疎亲。头头作主。法法皆宾。横穿碧落。竖透金轮。以拂子划一划曰。究竟千年桃核里。都卢觅得旧时仁(具德礼嗣)。

　　匡南万杉剖玉璞禅师

　　少即脱白匡庐伏虎寺。后依云门礼记莂。开法焦山。上堂。一僧才出。师拈拄杖便打。僧曰。犹胜宝寿七步在。师曰。直得开却润州一城人眼睛。遂靠拄杖。下座　僧问。黑豆未生芽时如何。师曰。好换人眼睛。曰生后如何。师曰。可穿人鼻孔　问。如何是衲僧行履句。师曰。踏破草鞋。曰如何是衲僧真实句。师曰。针札不入。曰如何是衲僧收来句。师曰。金锤暗怒。曰此四句中。那一句能纵能夺。能杀能活。师曰。不辞向汝道。承当也大难　问。无位真人。毕竟在甚么处出入。师曰。问甚么。僧拟议。师曰。鹞子过新罗　颂城东老母曰。从来行不与人同。今日衣穿斗逆风。吹得通身如粉碎。眼前无物可相容　颂七贤女游尸陀林曰。一拶虚空迸地开。天花乱坠自何来。可怜无限寻香客。空向林间走一回(具德礼嗣)。

　　五灯全书卷第八十三
</div>
    <div class="pagination">
<a href="五灯全书_page148.html">上一页</a><span>...</span><a href="五灯全书_page144.html">144</a><a href="五灯全书_page145.html">145</a><a href="五灯全书_page146.html">146</a><a href="五灯全书_page147.html">147</a><a href="五灯全书_page148.html">148</a><span class="current-page">149</span><a href="五灯全书_page150.html">150</a><a href="五灯全书_page151.html">151</a><a href="五灯全书_page152.html">152</a><a href="五灯全书_page153.html">153</a><a href="五灯全书_page154.html">154</a><span>...</span><a href="五灯全书_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
