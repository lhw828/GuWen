<!DOCTYPE html>
<html>
<head>
    <meta charset="UTF-8">
    <title>五灯全书 - 第 109 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 109 页/共 215 页</h1>
    <div class="content">　　无方安禅师法嗣
　　枯木荣禅师

　　赞三祖偈曰。夙恙缠身世莫医。家贫遭劫更堪悲。谁知觅罪了无处。正是贼归空屋时。

　　弁山阡禅师法嗣
　　庐山圆通雪溪逸禅师

　　赞兴化像曰。中原一宝有来由。拶得君王引幞头。到此若无青白眼。当机谁敢谩轻酬。

　　无镜彻禅师法嗣
　　岳州灌溪昌禅师

　　山居偈曰。闲来石上玩长松。百衲禅衣破又缝。今日不忧明日事。生涯只在钵盂中。

　　灵隐泉禅师法嗣
　　婺州宝林无机禅师

　　上堂。举妙喜颂圆觉。居一切时不起妄念。於诸妄心亦不息灭。住妄想境不加了知。於无了知不辨真实曰。荷叶团团团似镜。菱角尖尖尖似锥。风吹柳絮毛球走。雨打棃花蛱蝶飞。师曰。妙喜可谓桃花李花。总成一家。双林则不然。客舍并州已十霜。归心日夜忆咸阳。无端更度桑乾水。却望并州是故乡　上堂。芦花对蓼红。木落山露骨。彷佛扬州。依稀越国。拈拄杖卓一下曰。为君卓破精灵窟。无位真人赤骨律。

　　南岳下二十世
　　径山端禅师法嗣
　　杭州灵隐性原慧朗禅师

　　别号幻隐。台州黄岩项氏子。母陈。依乐清宝冠寺鲁山出家。首参竺元道於紫箨。继诣径山。谒元叟端。端问。东岭来西岭来。师指脚下草鞋曰。者是三文钱买得。端曰。未在更道。师曰。某甲只恁么。未审和尚作么生。端曰。念汝远来。放汝三十棒。师乃悟旨。久之。尽其底蕴曰。才涉思惟。皆为剩法。出世鄞之五峰。迁金峨。明太祖洪武壬子。召天下高僧。建会于锺山。师与季潭泐与焉。泐奉旨住天界。师居第一座。提纲举要。表率丛林。时称得体。明年举师主金山。戊午。升灵隐　浴佛日上堂。举药山俨。因遵布衲作殿主。浴佛次。山问。汝祇浴得者个。还浴得那个么。遵曰。把将那个来。山便休去。师曰。者一个。那一个。一一从头都浴过。药山布衲谩商量。仔细看来成话堕。成话堕转誵讹。拍禅床曰。武林春已老。台榭绿阴多　佛诞上堂。世尊才生下。一手指天。一手指地。周行七步。目顾四方曰。天上天下。唯吾独尊。真成大人相。不是小儿嬉。云门曰。我当时若见。一棒打杀。与狗子吃。贵图天下太平。要作瞿昙种族。直须恁么始得。法昌曰。好一棒太迟生。未离兜率。脚跟下好与一锥。岂到今日。虽然如是。大似贼过后张弓。将谓胡须赤。更有赤须胡。黄面老子。固是末上卖俏。似乎旁若无人。云门法昌。虽则见义勇为。争奈剑去久矣。尔方刻舟。以拄杖画一画。召众曰。还会么。一把柳丝收不得。和烟搭在玉阑干　上堂。今朝闰五月初一。依旧日从东畔出。衲僧个个解知音。短咏长吟皆中律。梅雨晴树阴密。林下优游何得失。无位真人赤肉团。等闲靠倒维摩诘　佛涅盘日上堂。涅盘生死。等是空花。佛及众生。皆为剩语。诸人到者里。作么生会。良久。拍禅床曰。但见落花随水去。不知流出洞中春　浴佛上堂。香严道。去年贫未是贫。今年贫始是贫。去年贫有卓锥之地。今年贫锥也无。众中若有个汉出来道。长老错了也。今朝四月八。是佛生日。如何举此公案。山僧只对他道。住持事繁。下座　为碧峰和尚阇维。奠茶曰。五台山拾得来。诚非凡种。关西子没头脑。却是灵根。惟兹一盏清茶。荡涤众生热恼。只如则川抛下茶篮。仰山撼动茶树。毕竟明甚么边事。度盏曰。踏翻生死海。靠倒涅盘城　师以学者泥於知解。尝室中垂语曰。昨夜莲花峰。被蜉蝣食却半边。你因甚么不知。又曰。冷泉亭吞却壑雷亭即不问。南高峰与北高峰斗额。是第几机。众莫有契者。无何。遭诬罔之灾被逮。或劝师早自为计。师不顾。怡然诣所司。未鞫。即庑下说偈。端坐而逝。时洪武丙寅六月二十三日也。寿六十九。坐夏五十八。

　　嘉兴府天宁楚石梵琦禅师

　　明州象山朱氏子。元成宗元贞丙申六月丁巳。母梦日堕怀而生。方襁褓。有神僧。摩师顶曰。此儿佛日也。他日必当振扬佛法。烛照昏衢。因以昙曜字之。早失怙恃。鞠於祖母。七岁能属句。远近号为奇童。九岁入永祚寺。受业於讷翁。寻依从族祖晋翁洵于湖之崇恩。赵魏公。见而器之。为鬻僧牒得度。年十六。即受具戒。晋翁迁道场。师为侍者。继典藏钥。一日阅楞严。至缘见因明暗成无见不明自发则诸暗相永不能昏处。有省。历览群籍。恍如宿契。时元叟端。唱道双径。师往参叩。问如何是言发非声。色前不物。端遽曰。言发非声。色前不物。速道速道。师拟进语。端震威一喝。师错愕而退。会英宗召高僧。金书大藏。师应诏入京。一夕睡起。闻鼓声。豁然大悟。汗下如雨。拊几笑曰。径山鼻孔。今日入吾手矣。因成偈曰。崇天门外鼓腾腾。蓦札虚空就地崩。拾得红炉一点雪。却是黄河六月冰。后归径山。端为助喜。处以第二座。参叩者。多令就师决择。未几。行宣政院稔师名。命出世海盐福臻。天历戊辰。迁州之天宁。至元乙亥。迁杭报国　开堂日。僧问。天垂宝盖。地涌金莲。一句无私。如何祝赞。师曰。吾尝於此切。曰常将日月为天眼。指出须弥作寿山。师曰。三千年黄河一度清。曰我本无心有所希求。今此法王大宝自然而至。且如何是法王大宝。师曰。有眼者见。有耳者闻。曰莫祇者便是么。师曰。击碎髑髅。拽脱鼻孔。曰如何受用。师曰。直待雨淋头。僧礼拜　问不愁念起。惟恐觉迟。如何是觉。师曰。牛角马角。曰如何是念。师曰。四五二十也不识　问一大藏教是个切脚。未审切个什么字。师曰。切个不字。曰只如不字。又切个什么字。师曰。莫错举似人。曰谢师指示。师曰。石羊头子向东看　问佛祖因缘即不问。君臣庆会事如何。师曰。瑞草生嘉运。灵花结早春。曰如何是君。师曰。莫触龙颜。曰如何是臣。师曰。量材补职。曰如何是臣向君。师曰。赤心片片。曰如何是君视臣。师曰。如月入水。曰如何是君臣道合。师曰俱　问万丈寒潭彻底冰时如何。师曰。阳气发来无硬地　问晷运推移。日南长至。阿那个是常住法。师曰。冬不寒腊底看。曰教学人如何履践。师曰。独木桥子　问西天以蜡人为验。未审此间以何为验。师曰。验什么碗。曰和尚岂无方便。师曰。鹞子过新罗　问一年将尽夜。万里未归人。还许归去也无。师曰。十里长亭。五里短亭。曰与么则不归去也。师曰。直须归去。曰作么生是到家一句。师曰。天寒日短。两人共一碗　问观山玩水。访道寻师。离此二途。请师指示。师曰。乱走作么。曰和尚恐某甲不实。师曰。草贼大败。曰汉地不收秦不管。夜来明月上高峰。师曰。引着。曰四月十五日结。为什么人结。师曰。癞马系枯桩。曰七月十五日解。又为什么人解。师曰。达磨来也。曰还有不在里许者么。师曰。漫天网子百千重。曰本来无挂碍。随处任方圆。师曰。放过一着　问日从东上。月向西没。作么生是不迁义。师曰。柳絮随风自西自东。曰年年是好年。日日是好日。师曰。瞎老婆吹火　问护明大士。未降王宫。释迦老子。在什么处。师曰。眨上眉毛。曰谢师答话。师曰。恰值拄杖不在　问尽大地是个佛身。向什么处安居禁足。师曰。锦上铺花又一重。曰竹密不妨流水过。山高岂碍白云飞。师曰。随语生解　问如何是先照后用。师曰。劈开华岳连天色。放出黄河到海声。曰如何是先用后照。师曰。剑为不平离宝匣。药因救病出金瓶。曰如何是照用同时。师曰。定光金地遥招手。智者江陵暗点头。曰如何是照用不同时。师曰。三月懒游花下路。一家愁闭雨中门。僧礼拜。师曰。更问一转岂不好　问大悲菩萨。用许多手眼作什么。师曰。春风不裹头　问如何是在窟师子。师曰。头顶天。曰如何是出窟师子。师曰。脚踏地。曰如何是哮吼师子。师曰。还闻么。曰即今闻也作么生。师曰。伏惟尚飨　师一日出门迎接次。僧问。开门待知识。如识不来过。不来过者。是什么知识。师便不审。曰和尚见个什么。师曰。好心不得好报　修佛殿次。师问掌事僧。者殿是什么年中盖造。僧掴露柱曰。何不抵对和尚。师曰。克繇叵耐。倒来者里捋虎须。三十棒一棒也不恕。曰容某甲申说。便礼拜。师曰。且放过一着　师芟草次。僧问。有根草任和尚芟。无根草作么生芟。师锄地一下。僧便放身倒。师曰。诸方火葬。我者里活埋。僧起走。师呵呵大笑　师在凤山。一日入省次。高右丞问。禅分五派。教列三乘。教则不问。如何是禅。师曰。正值岁朝公燕。丞曰。达磨西来。不立文字。直指人心。见性成佛。佛在什么处。师曰。管弦杂沓朱紫荧煌。丞曰。莫便是和尚见处么。师曰不敢。丞曰。容在别日说话。师诺诺　一日座主参。师问。讲甚么经。曰法华。师曰。经中道。是真精进是名真法供养如来。是否。曰是。师曰。供养即不无。如何是真法。曰具在药王品。师曰。将谓是金毛师子。元来是野犴眷属。主却问。如何是真法。师曰。汝岂不从天台来。曰是。师曰。天台山。高一万八千丈。顶上着得几人。主无语。师曰。吃茶去　师一日入园。问园头。瓜熟也未。头曰。熟来久矣。师曰。甜瓜摘一颗来。头取瓜呈曰。大刀三十刀。师曰。饱丛林　上堂。未离兜率。已降皇宫。未出母胎。度人已毕。三世诸佛。历代祖师。天下老和尚。说心说性。举古举今。总是无风匝匝之波。实情好与二十拄杖。新福臻。今日不是尽法无民。打头不遇作家。到底翻成骨董。若相委悉。拈却炙脂帽子。脱却鹘臭布衫。其或未然。明朝后日。大有事在　上堂。岩头道。须是一一从自己胸中流出。与我盖天盖地去。恁么道。被他掘窖深埋了也。茫茫宇宙人无数。那个男儿是丈夫。男儿丈夫。相去多少。待你出窖来。却向你道　上堂。弥勒真弥勒。分身千百亿。时时示时人。时人自不识。拈拄杖曰。冲开碧落松千尺。截断红尘水一溪　上堂。米里有虫。麦里有面。厨库僧堂。山门佛殿。盏子扑落地。楪子成七片　上堂。若论生佛未具以前。一段大事。只在诸人脚跟下。动便踏着。只是不知起处。你道从甚么处起。掀翻四大海。踢倒五须弥。正觅起处不得。岂不见东山演祖道。山僧昨日入城。见一棚傀儡。不免近前看。或见端严奇特。或见丑陋不堪动转行坐。青黄赤白。一一见了。仔细看来。元来青布幕里有人。山僧忍俊不禁。乃问。长史高姓。他道。老和尚看便了。问什么姓。师曰。谁家别馆池塘里。一对鸳鸯画不成　上堂。眉毛虽长不碍眼。鼻孔虽高不碍面。诸佛虽悟无二心。众生虽迷无二见。见不见。倒骑牛兮入佛殿　上堂。兔角不用无。牛角不用有。两两不成双。三三亦非九。夜来空手把锄头。天明面南看北斗　上堂。大树大皮裹。小树小皮缠。若不同床睡。焉知被底穿　上堂。驴事未去。马事到来。猫儿上露柱。铁锯舞三台。大唐天子呵呵笑。移取眉毛眼上裁　上堂。举祖师道。在胎名身。处世名人。在眼曰见。在耳曰闻。在鼻齅香。在舌谈论。在手执捉。在足运奔。徧现俱该法界。收摄在一微尘。识者知是佛性。不识唤作精魂。师曰。书头教娘勤作息。书尾教娘莫瞌睡。还识娘面[此/刺]么。玉容寂寞泪阑干。梨花一枝春带雨。喝一喝　上堂。一道圆光阿谁家无分。猫儿若无分。为甚么捉老鼠。若有分。为甚么做猫儿。千年田八百主　浴佛上堂。清净法身。簸土扬尘。圆满报身。倚富欺贫。千百亿化身。弄假像真。三身中。浴那一身。谢三娘秤银　上堂。头上是天。脚下是地。青山是青山。白云是白云。你会也。有马骑马。无马步行。你若不会。夜行莫踏白。不是水。便是石　上堂。无手人行拳。无舌人解语。忽若无手人打无舌人。无舌人连忙道个不必。复曰。只个不必。天下衲僧跳不出　上堂。个个抱荆山之璧。人人怀沧海之珠。干旋佛祖枢机。提掇衲僧巴鼻。尽谓顶门眼正。咸言肘后符灵。殊不知灵龟负图。自取丧身之兆。出格一句作么生。朝霞不出市。暮霞行千里　上堂。黄檗手中棒。剜肉作疮。大愚肋下拳吃盐救渴。速则易改。久则难追。选佛若无如是眼。假晓千载亦奚为。喝一喝　上堂。拈却钵盂匙箸。吃饭不得。屏却咽喉唇吻。出气不得。色身安。法身不可不安。法身色身。是一是二。华须连夜发。莫待晓风吹　上堂。俱胝竖一个指头。雪峰辊三个木球。石巩张弓架箭。华亭短棹孤舟。凤山无法可说。不妨坐断。杭州就中却有个好处。好在什么处。四五百条花柳巷。二三千所管弦楼　上堂。大事未明。如丧考妣。大事已明。如丧考妣。你道。有成褫。无成褫。常因送客处。忆得别家时　上堂。闻声悟道。塞却你耳根。见色明心。换却你眼睛。蒲团上端坐。针眼里穿线。西风一阵来。落叶两三片　师自顺帝至正甲申。迁禾之本觉。丁亥。帝师锡号佛日普照慧辨禅师。适符昔日神僧之言。会光孝虚席。众复勉师就焉。寻退归天宁　上堂。一毫吞却山河大地则易。山河大地吞却一毫则难。也不难。也不易。铺个破席日里睡。料想上方兜率宫。也无如此日炙背　筑西斋。为终老计。自号西斋老人。明太祖洪武戊申秋九月。诏江南大浮屠十余人。于蒋山建大法会。命师升座说法。上大悦。己酉春。复召师说法。赐斋文楼下亲承顾问。暨行。出内府白金以赐。庚戌秋。上以鬼神情状。幽微难测。意遗经当有明文。召僧中博通三藏者。问焉。於是。师与梦堂噩行中仁等。应诏至京。馆於大天界寺。上命礼部劳问。又命膳部颁赐薪米。旋命以所问条晣入告。师援据经论。成书将进。忽示微疾。越四日。沐浴更衣。索笔书偈曰。真性圆明。本无生灭。木马夜鸣。西方日出。书毕谓梦堂曰。我去矣。堂曰。何处去。师曰。西方去。堂曰。西方有佛东方无佛耶。师乃震声一喝而逝。时辛亥七月二十六日也。上闻。嗟悼久之。时禁火葬。以师故特从阇维例。火余齿舌数珠不坏。舍利五色。纷缀遗骼。弟子文晟。奉骼及诸不坏者。归西斋塔焉。师世寿七十五。僧腊六十三。行中仁公。状其行。文宪宋公濂。为之铭。所着有六会语。净土诗。慈氏上生偈。北游集。凤山集。西斋集。和三圣诗。永明山居诗。陶潜诗。林逋诗。总若干卷。并行于世。

　　五灯全书卷第五十四
　　五灯全书卷第五十五

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下二十世
　　径山端禅师法嗣

　　杭州径山愚庵以中智及禅师

　　苏之吴县顾氏子。自幼出家。穹窿海云院祝发受具。听贤首法师讲华严法界观。未终篇。輙笑曰。一真法界。圆同太虚。但涉言词即成剩法。纵获天雨宝华。于我奚益哉。遂谒笑隐於建业。隐文章道德。倾动一世。师微露文彩。一时交相延誉有同参屿见师诃曰。子才若此。不思担荷正法。乃甘作骚坛奴隶乎。无尽灯偈所谓黄叶飘飘者。不知作何见解。师舌噤不能答。旋归海云。胸襟碍塞。目不交睫者踰月。一日忽见秋叶坠庭。豁然有省。走双径。谒寂照端。呈所证。端可之。命居侍司。未几。迁主藏室。元顺帝至正壬午。江南行宣政院。举师出世昌国之隆教。寻领普慈。戊戌。迁净慈。江浙行省丞相达识帖穆儿。复请住持径山　僧问。不与万法为侣者。是什么人。师曰。十字街头石敢当。僧拟再问。师曰。更要第二杓恶水在　问马祖升堂。百丈卷席。意旨如何。师曰。不是苦心人不知。曰龙袖拂开全体现。象王行处绝狐踪。还得相应也未。师曰。万里望崖州　问如何是宾中宾。师曰。君向潇湘我向秦。曰如何是宾中主。师曰。常在途中。不离家舍。曰如何是主中宾。师曰。常在家舍。不离途中。曰如何是主中主。师曰。横按镆铘全正令。太平寰宇斩痴顽。曰宾主已蒙师指示。向上宗乘事若何。师曰。三年一闰。九月重阳　问众生为解碍。菩萨未离觉。和尚作么生。师曰。天寒日短。两人共一碗　问如何是清净法身。师曰。月色和云白。松声带雨寒　问释迦已灭。弥勒未生。正当今日佛法委付何人。师曰。老僧打退鼓。曰前无释迦。后无弥勒。还有参学分也无。师曰。风不来树不动　问佛法禅道。相去多少。师举手曰。展则成掌。握则成拳。僧礼拜。师曰。狂狗趂块　问竺土大仙心。东西密相付。如何是密付底心。师曰。九秋黄叶乱飘金。曰和尚莫将境示人。师曰。老僧罪过　问拟心即差。动念即乖。不拟不动。还有过也无。师曰有。曰毕竟如何则是。师曰。莫认自己清净法身　问如何是毗卢师。师曰。断跟草鞋。曰如何是法身主。师曰。尖檐席帽。曰学人不会。师曰。现成行货。有什么不会。僧拟议。师便喝　问至道无难。唯嫌拣择。不拣择时如何。师曰。遇饭即饭。遇茶即茶。僧礼拜。师曰。放汝三十棒　问莲花未出水时如何。师曰。寒则普天普地寒。曰出水后如何。师曰。热则普天普地热。曰如何是佛法大意。师曰。门前一湖水　问净法界身。本无出没。因甚释迦老子。今日降生。师曰。知而故犯。曰遵布衲浴佛次。药山问。你只浴得者个。还浴得那个么。遵曰。把将那个来。如何是那个。师曰。担枷过状　问心佛及众生。是三无差别。还端的也无。师曰的。曰不是心不是佛不是物。是个甚么。师曰。不识　问佛身无为。不堕诸数。因甚有千百亿化身。师竖拂子曰。你道。者个是第几身。僧拟进语。师便喝　问元正启祚。万物咸新。如何是新年头佛法。师曰。日日香花夜夜灯。曰蒲团静倚无余事。永日寥寥谢太平。师曰。知恩方解报恩　问如何是本身卢舍那。师曰。不离阇黎所问。曰如何保任。师曰。彼自无疮。勿伤之也　问不起一念时如何。师曰。道者合如是。曰与么则依而行之。师曰。虚生浪死汉　问临济大师道。一句中具三元。一元中具三要。如何是一句中具三元。师曰。万仞峰头驾铁船。曰如何是一元中具三要。师曰。眼里瞳人吹木叫。曰如何是和尚家风。师曰。吹折门前一株松。曰学人不问者个风。师曰。汝问什么风。曰家风。师曰。我者里大功不竖赏　问牛头未见四祖时如何。师曰。深山藏毒虎。曰见后如何。师曰。浅草露群蛇。曰见与未见时如何。师曰。日出东方夜落西　问三世诸佛不知有。狸奴白牯却知有。未审知有个什么。师曰。师姑元是女人做　问声闻见性。如夜见月。菩萨见性。如昼见日。和尚见性时如何。师曰。黄河九出水昆仑。曰直指人心。见性成佛。还端的也无。师曰。问取达磨大师。僧拟议。师曰。鹞子过新罗　问达磨未来时如何。师曰。眼在鼻上。曰来后如何。师曰。脚在肚下　问如何是学人自己。师曰。脚板大如手掌。曰如何是衲僧行脚事。师曰。紧捎草鞋　问如何是先照后用。师曰。拈起少林无孔笛。等闲吹出万年欢。曰如何是先用后照。师曰。雕弓已挂狼烟息。万里歌谣贺太平。曰如何是照用同时。师曰。泥牛吼处天关转。木马嘶时地轴摇。曰如何是照用不同时。师曰。犹握金鞭问归客。夜深谁共御街行　一日观海次。师问。鱼以水为命。因甚死在海中。师自代曰。怕烂却那。又曰。性海无风。金波自涌。忽遇旋岚偃岳时如何。师自代曰。湛湛地　一日供罗汉。达识帖穆儿丞相到。问师曰。今日供罗汉。五百尊者俱来应供也无。师曰。活佛降临。罗汉安得不到。曰施主设斋。得何果报。师曰。种谷不生豆。曰恁么则功不浪施也师。曰赖遇丞相证明。曰三轮空寂。毕竟如何。师曰空。曰功归何所。师曰。且请方丈吃茶。到方丈。丞相又问。净名丈室。容受三万二千师子座。净慈丈室容多少。师曰。一尘不立。曰得与么觌体相违。师揭起帘曰。请丞相鉴。相呵呵大笑曰。作家宗师。师便揖茶　上堂。冬至月头。卖被买牛。冬至月尾。卖牛买被。一年三十六旬有六日。以闰月定四时成岁移易一丝毫不得。东头买贵。西头卖贱。三十年后。破草鞋向甚处着　上堂。时维三月。节届清明。不寒不暖。半阴半晴。落花啼鸟一声声蓦拈拄杖曰。穿却解空鼻孔。[翟*支]瞎达磨眼睛。踏破草鞋赤脚走。好山犹在最高层　佛成道日上堂。举赵州问南泉。如何是道。泉曰平常心是道。州曰还假趋向否。泉曰拟向即乖。州曰不拟争知是道。泉曰。道不属知。不属不知。知是妄觉。不知是无记。若真达不疑之地。廓如太虚。岂可强是非耶。师曰。王老师。过犯弥天。将释迦世尊。六年雪山千苦万辛所得无上大道。等闲华劈殆尽。合与二十拄杖。当时赵州眼光。烁破四天下面。被热瞒则且置。今日众中。莫有为世尊拔本底么。如无。隆教不是为他闲事长无明。忝为遗教远孙。未免出只手去也。拽拄杖下座。一时打散　上堂。拈拄杖曰。十地惊心。二乘罔测。卓拄杖曰。子承父业。赚杀多少人。靠拄杖下座　上堂。赵州道个洗钵去。其僧豁尔知归。鸟窠吹起布毛。侍者当下领旨。阿呵呵。啰啰哩。达磨老臊胡。打落当门齿　上堂。世尊三昧。迦叶不知。迦叶三昧。阿难不知。阿难三昧。商那和修不知。普慈三昧。诸人不知。诸人三昧。各各不知。所以道。譬如河中水。川流竞奔逝。各各不相知。诸法亦如是。又如大火聚。猛焰同时发。各各不相知。诸法亦如是。喝一喝曰。将谓合有与么说话　上堂。举雪峰问德山。从上诸圣。以何法示人。山曰。我宗无语句。亦无一法与人。雪峰从此有省。后有僧问雪峰。见德山。得个甚么便休去。峰曰。我当时空手去。空手回。东山演拈曰。白云今日说向透未过者。有两个人。从东京来。问他甚处来。他却道苏州来。问伊苏州事如何。他道一切寻常。虽然如是。瞒白云不过。何故。只为语音不同。毕竟如何。苏州菱。邵白藕。师曰。老东山。可谓长於譬喻。词不迫切。虽然如是。要且只说得德山雪峰影子边事。若是齐眉共[跳-兆+属]。并驾齐驱。未敢相许。何故。闽蜀同风。肚里有虫　佛涅盘上堂。湖光潋滟晴偏好。山色空蒙雨亦奇。净法界身无出没。不须惆怅怨芳时　上堂。举东山演示众。祖师说不着。诸佛看不见。四面老婆心。为君通一线。师曰。若教频下泪。沧海也须乾　上堂。今朝又是八月一。万壑千岩俨秋色。牛带寒鸦过别村。善财何处寻弥勒　师住后。有亡赖男子。诬师以事。诣部使者不满意。文致其罪。师竟不与之辩。亦毫无愠色。踰年。省宪白师冤。复札。请再住径山。师入院拈札曰。前佛性命。后佛纪纲。总在者里。凛然如朽索之驭六马。危乎犹一发之引千钧。若非大丞相赤手提持。全肩担荷。何处更有今日。诸人还委悉么。车不横推。理无曲断。升座酬唱毕。复曰。去日应须偿宿债。回时宿债本来空。山上鲤鱼打[跳-兆+孛]跳。一国之师展笑容。帝师锡号明辨正宗广慧禅师。明太祖洪武癸丑。诏有道沙门十人。集大天界寺。师居首。以病不及召对。赐还穹窿。戊午九月。索笔书偈而逝。茶毗。火焰五色。香气袭人。齿牙数珠皆不坏。遗骨绀泽。如青瑠璃。舍利交缀。塔於所居之阴。复分爪发。归径山。葬於无等才塔右。世寿六十八。僧腊五十一。

　　杭州灵隐朴隐天境元净禅师

　　会稽倪氏子。状貌魁伟性度坦夷。世间机阱。不识为何物。礼弘教立祝发。从昭庆濡受具戒。嶷然有远志。又从天崖济。习台衡止观。台宗诸老。竞以书聘。师奋志参方。谒无见于华顶。复游玉几。叩石室。室令参元叟端。师遂见端于不动轩。甫入门。端厉声一喝。声若雷霆。师黏缚尽脱。遽稽首作礼。遂命居侍司。寻掌记室。追随久之。元顺帝至正丙申。出世里之长庆。升天衣。明太祖洪武壬子。诏天下名桑门。建会锺阜。师应召入内。从容问道。赐食而退。丙辰。会灵隐虚席。诸山交致坚请。师不得已应焉　上堂。声不是声。观音三昧。色不是色。文殊法门。声色无碍。普贤境界。拈拄杖画一画曰。大鹏展翅盖十洲。篱边燕雀空啾啾　上堂。即心即佛。嘉州牛吃禾。非心非佛。益州马腹胀不是心不是佛。天下觅医人。灸猪左膊上。良久曰。啼得血流无用处。不如缄口过残春　未浃旬。左右请理崇德庄田。举都寺德现掌职。寺僧有闻者。以私忿。列现过失诣县。严行迅鞫。以师为寺长失于检举。法当缘坐。或谓。此三年前事。师实不知。且素不识。闻何不自辩。师笑曰。此定业也。其可逃乎。逮师至部。大小司宼。览状大惊。咸谓。师当今名德。不宜有是。洎审。师初无异词。遂谪隶陕西。闻大悔。泣告师曰。初意若此。虽万死不为也。师勿顾。行至宝应。谓从者曰。吾报身颇异常时。殆将尽乎。夜宿宁国寺。其住持总虚了者。与师有旧。相见甚欢。师曰。我骨有所托矣。是夜聚谈。饮食如常。翌旦。忽合爪端坐。泊然而逝。时洪武戊午正月十九日也。法孙梵译。携骨以还。骨间舍利。丛布如珠。於浴佛日。结竁於祖陇之侧[疗-(日/小)+土]焉。寿六十七。腊五十五。

　　苏州万寿行中至仁禅师

　　自号澹居子。又号熙怡叟。番阳吴氏子。父仲华。为江州广文。师生五岁。俾从州之报恩寺真牧纯受业。七岁得度。自幼识见超颖。迥异常儿。会西土指空。赴英宗召。憩报恩。见师异之。授以毗尼。属令参元叟端。端视师轩渠一笑。师罔措。遂失展尼师坛。端叱曰。参堂去。次日端问。何处人。师曰。番阳。端曰。番阳湖阔多小。师展手作量势。端曰。不是不是。师曰。合取臭口。遂命侍香。寻掌记室。端尝谓众曰。仁书记。虎而翼者也。后出世蕲之德章。迁越之云顶崇报。吴之虎丘万寿　师尝室中拈木枕子。问僧曰。者个是什么。僧曰。也知和尚老婆心切。师掷枕于地。僧拟议。师便喝出　示众。幻躯将逼从心年。松下经行石上眠。珍重北山龙象众。普通年话几时圆　上堂。迭迭远山青。迢迢江水绿。尽日小吴轩。倚阑看不足。蓦唤侍者。收取拂子。便下座　上堂。禅性无生。离生禅想。禅性无住。离住禅想。五台山上云蒸饭。佛殿阶前狗尿天。剎竿头上煎[饥-几+追]子。三个猢狲夜簸钱　明洪武初。上以鬼神之事召师。师以佛旨。撰书而对。上大悦。癸丑。蒲圻魏公观。为苏郡守。见万寿废址。戚然有意兴复。闻师寓虎丘。遣使致书币。凡三往返而应。晚岁。养闲於松林兰若。洪武壬戌三月望示疾。十九日同参如愚仲。讯候曰。师行矣。诸子在旁。盍赐一言为末后训乎。师曰。十方薄伽梵。一路涅盘门。曰与师缔交五十秋矣。此别直诣净土相见。师厉声曰。尽大千界。是个净土。何处不相见。良久。索笔书偈。泊然而逝。世寿七十四。僧腊六十七。

　　明州象山瑞龙梦堂昙噩禅师

　　慈溪王氏子。祖父皆名宦。母周。师自幼有远志。稍长。博通经史。藻思浚发。年二十三。白母出家。往从雪庭传于长芦。剃发受具。教相诸宗。靡不研究。久之。雪庭迁住灵隐。师复往依侍。踰年。雪庭示寂。寂照端。来补其处。一见吻契。即命掌内记。后出世庆元之保圣。迁慈溪之开寿。天台之国清。最后住象山之瑞龙　上堂。竖拂子曰。只者个。在临济则大机大用。卷舒擒纵。杀活自由。在云门则孤危耸峻。格外提持。言前定夺。在曹洞则家风绵密。金针玉线。明投暗合。在沩仰则父慈子孝。用剑刃事。施陷虎机。在法眼则箭锋相拄。心空法了。情尽见除。五家提唱。虽则金声玉振。迈古超今。然而总是门庭施设。直截一句。不曾道着。且道。作么生是直截一句。高声曰。看脚下　上堂。一二三四五六七。七六五四三二一。黄河九曲出昆仑。摩诃般若波罗蜜　师每诫诸徒曰。研究空宗。当外形骸忘寝食。以消累劫宿习。然后心地光明耳。自是。日惟一食。终夜凝坐达旦。明洪武庚戌。征江南有道僧。馆于天界。师居首。奏对罢。上悯师老。赐令还山。癸丑二月甲申。无疾忽戒浴易衣。出器物分遗知交。集众说偈曰。吾有一物。无背无面。要得分明。涅盘后看。言毕。危坐而逝。世寿八十有九。门人智岩等。茶毗。塔于国清。续修历代高僧传。行世。

　　杭州径山复原福报禅师

　　台之宁海方氏子。母张。出家杭之梁渚崇福。时石湖美主净慈。师往见。美器之。遂为祝发受具戒。参径山元叟端。端问。近离甚处。师曰净慈。端曰。来作什么。师曰。久慕道风。特来礼拜。端曰。赵州见南泉作么生。师曰。头顶天脚踏地。端曰。见后如何。师曰。饥来吃饭。困来打眠。端曰。何处学得者虚头来。师曰。今日亲见和尚。端颔之。出世慈溪芦山。次迁越州东山。再迁四明智门。明太祖洪武初。驿召道行沙门。师赴京。馆天界寺。屡入内庭。应对称旨。留三年。仍赐还智门。后两主径山　上堂。举一不得举二。放过一着。落在第二。古人恁么说话。正见抱赃叫屈。东山即不然。举二不得举一。放过一着。落在第七。到者里。更须知有向上一路始得。如何是向上一路。良久曰。莫恋寒岩异草青。坐却白云宗不妙　上堂。一叶落天下秋。一尘起大地收。谁谓北郁单越。不是南赡部洲。刚自骑牛更觅牛　上堂。语是谤。默是诳。还有二俱不涉者么。拍禅床曰。洎合停囚长智　上堂。一语一默。一作一止。何似水银落地。僧问赵州曰。乞师指示。州曰。吃粥也未。僧曰吃粥了也。州曰洗钵盂去　上堂。终日着衣。未尝挂一缕丝。终日吃饭。未尝齩一粒米。似地擎山。不知山之孤峻。如石含玉。不知玉之无瑕。不着佛求。不着法求。不着僧求。拈拄杖曰。有时乘好月。特地过沧洲　一日疾革。侍者请偈。师叱曰。吾世寿尚有三年。已而果然。及化之日。忽拍手曰。阿呵呵。大众是什么看取。竟寂。寿八十四。腊六十四。门人奉全身。[疗-(日/小)+土]寂照之右冈。

　　杭州灵隐竹泉了幻法林禅师

　　台之宁海黄氏子。依法安太虚同出家。因看睦州语。有省。白虚曰。从生至死。只是者个。不由别人也。虚默器。往参元叟端於中竺。端问。何处来。师曰天台。端曰。曾见寒山拾得么。师叉手向前曰今日亲见和尚。端曰。脱空谩语汉。参堂去。寻俾侍香。复掌藏钥。一日看经次。端曰。看经那。师曰是。端曰。将甚么看。师曰。将眼看。端竖起拳曰。何不道将者个看。师曰。放下拳头。将什么看。端微笑。东屿住净慈。招师分座。时竺原居浮山。得师提唱语。称誉不置。寻美以偈。有五百众中居上首。妙解堪作人天师之句。嗣居净慈蒙堂。不出户者九年。行省左丞相脱欢公。请主万寿。迁中竺。至佛殿曰。拨尘见佛。谁知佛亦是尘。罕逢穿耳客。多见刻舟人　上堂。法是常法。道是常道。拶破面门。点即不到。雪峰一千七百人善知识。朝夕只辊三个木球。赵州七百甲子老禅和。见人只道吃茶去。中峰居常见兄弟相访。只是叙通寒温。烧香叉手。若是金毛师子子。三千里外定誵讹　元至元戊寅。迁灵隐。上堂。举僧问赵州。万法归一一归何处。州曰我在青州做一领布衫重七斤。师曰。赵州虽则善用太阿。截断者僧舌头。未免自扬家丑。灵隐则不然。忽有僧问。万法归一。一归何处。只向他道。今日热如昨日　上堂。古杭管内。灵隐名山。肇建于东晋咸和年间。慧理法师。为第一代。今日上元令节。诸处放灯。知事直岁。各各照管风烛。便下座　为森监寺火。森罗及万象。一法之所印。即今为汝拈却金刚圈栗棘蓬了也。唤什么作一法。二由一有。一亦莫守。火里乌龟。作师子吼　大龙翔虚席。星吉大夫。遣币聘师。辞不赴。使者三往返。师避于会稽山中。行院知不可强。具疏请师。仍领灵隐。又三年。退处了幻庵。至正乙未春。感微疾。二月二日。集众叙平生行脚本末。且诫之曰。佛法下衰。无甚於今。宜各努力。吾世缘止於斯矣。索笔书偈曰。七十二年。虚空钉橛。末后一句。不说不说。遂奄然而化。留龛十日。颜色不变。葬全身於松源塔西。学士普卿黄公。铭其塔。

　　杭州径山古鼎祖铭禅师

　　四明奉化应氏子。受业金峨得度。会竺西坦主天童。往依之。典内记。复走闽。归浙。适元叟住灵隐。师往参谒。一日入室。叩黄龙见慈明因缘。叟诘曰。只如赵州道。台山婆子。被我勘破慈。明笑曰。是骂耶。你道。二老汉用处。是同是别。师曰。一对无孔铁锤。叟曰。黄龙直下悟去。又如何。师曰。也是病眼见空华。叟曰。不是不是。师拟进语。叟便喝。师当下廓然。命居记室。年五十四。始出世主隆教。次宝陀次中天竺。元顺帝至正丁亥。奉旨迁径山。锡号慧性文敏宏觉普济禅师　僧问。祖意教意。是同是别。师曰。破畚箕生苕帚。僧礼拜曰。谢师指示。师曰。昨夜三更失却牛。天明起来失却火　问如何是佛。师曰。秤锤蘸酢。曰如何是向上事。师曰。仰面不见天。曰记得僧问云门。如何是佛。门曰乾屎橛。又作么生。师曰。云门不是好心。曰乾屎橛。与秤锤蘸酢。相去多少。师曰。镬汤无冷处。僧拟进语。师便喝　上堂。将十方世界。安向诸人眼睫上。丝毫不动。把四大海水。倾向诸人脚跟底。涓滴不流。会医还少病。知分不多愁　上堂。举大愚芝示众。大家相聚吃茎齑。若唤作一茎齑。入地狱如箭射。师曰。宗师为人。如蛊毒之家。置毒於饮食之中与人。未尝不欲断其命根。虽然。是冤对者。能有几人　丞相康里公。每诣师叩宗门元旨。一日看经次。问师。何不看经。师曰。寻行数墨。为看经耶。公无语。师翻经曰。老僧看经去也。公以手掩经曰。请师为说破。师曰。伊尹周公。是阿谁做　至正戊戌。将迁寂。遗书嘱丞相外护。复书偈曰。生死纯真。太虚纯满。七十九年。摇篮绳断。掷笔而逝。茶毗。舌根数珠皆不坏。舍利无算。於径山隆教宝陀。分而塔焉。世寿七十九。僧腊五十五。有四会语录。暨外集。行世。

　　明州天宁归庵仲猷祖阐禅师

　　鄞县陈氏子。从佛智匡剃染。参寂照於径山得旨。出世庐山。迁香山。升郡之天宁。上堂。若论第一句。三世诸佛道不得。六代祖师道不得。天下老和尚道不得。山僧道不得。大众道不得。拈拄杖曰。拄杖子道得么。道得也是第二句　上堂。即心即佛。非心非佛。不是心。不是佛。五台山上云蒸饭。佛殿阶前狗尿天。剎竿头上煎锤子。三个猢狲夜簸钱　元宵上堂。十五日已前。脚头脚尾黄金莲。十五日已后。白牯狸奴成队走。正当十五日。楼台上下火照火。车马往来人看人。好。大众。且道好在什么处。众眼难瞒。便下座。

　　苏州开元愚仲善如禅师

　　吴江人。上堂。佛身充满于法界。普现一切群生前。为甚么。沪渎居民。黄老之流迎之。而风涛骇吐。像即沉没。吴县朱膺东灵帛尼请之。而灵相峨峨双泛。试就提捧。忽尔升舟。今山中所奉维卫迦叶二石相。是也。岂非随缘赴感靡不周。而恒处此菩提座。然虽如是。若作恁么会。大虫看水磨。不作恁么会。真州望长芦。恁么不恁么。总拈却又作么生。清平世界。不用讹言　示艹庵僧偈曰。国师万代善知识。雁宕艹庵天下闻。得在其中居住者。生难遭想报深恩。度牒亲从天上降。得来何翅万黄金。时中若不修僧行。孤负皇王一片心　师晚年。因法门从子瓛莹中。住万寿。辟一室廷。之养老。及相本空继席。待之尤至。故得优游。以乐其道。尝居葑门直指庵。人因称之。曰直指和尚。将终。呼诸子诀别。泊然而逝。

　　苏州万寿佛初智淳禅师

　　送忠侍者偈曰。鸟窠吹起布毛。侍者当下悟去。一对无孔铁锤。卖弄鬼家活计。若是灵利阿师。别有天然气宇。恢张本地风光。显出衲僧巴鼻。以大千摄入毫端。将须弥纳向芥子。直踏毗卢顶上行。千手大悲拦不住。

　　杭州上竺我庵本无禅师

　　黄岩人。从净慈方山落发。依寂照于中竺。掌纲维。有舅氏教庠老成。挽之更宗。于是。见湛堂澄於演福。研精教部。寂照惜其去。作偈寄之曰。从教入禅今古有。从禅入教古今无。一心三观门虽别。水满千江月自孤。后出世弘教。既为湛堂嗣。仍爇一香报寂照。不以迹异而二其心也。寂照示寂。时师住四明延庆。照特遗书。嘱其力弘大苏少林二家宗趣。余无他言。师於祭筵拈香。乃曰。妙喜五传最光焰。寂照一代甘露门。等闲触着肝脑裂。冻霜忽作阳春温。我思打失鼻孔日。是何气息今犹存。天风北来岁云暮。掣电讨甚空中痕。后临终无疾。坐脱于白云台。

　　台州府护圣迪原启禅师

　　临海人。为书生时。拜叔父坚上人于里之宝藏寺。偶阅首楞严经。至山河大地皆是妙明心中所现物处。置卷紬绎良久。豁然有省。白父母求出家。礼寂照为师。服头陀行。久而益勤。出世护圣。后退居东堂七年。着有书。曰大普幻海。曰法运通略。曰赘谭。曰疣说。曰儒释精华。总若干卷。又作佛祖纲统赋。终时寿四十三。

　　江心万禅师法嗣
　　报恩无方智普禅师

　　桂阳龙氏子。住后上堂。六月行人口吐烟。区区只为利名牵。争如林下无心客。一觉和衣到晓眠。拍禅床曰。乾明不惜口业。为你说破。腊月三十日。阎老子要问你。索饭钱在　上堂。春色浓春日融。园林暖野桃红。昔日灵云一见。透脱色空。而今诸人总见。因甚不悟。若也不悟。眼被色笼。击拂子曰。错教人恨五更风。

　　南康府云居小隐师大禅师

　　终日方丈危坐澹如也。剃余须发。侍者镊生。争取藏之。信宿即生舍利。尝有示信禅人偈曰。信是道元功德母。药如有验不消多。上人直下承当得。佛祖安能奈尔何。

　　径山熙禅师法嗣
　　金陵大龙翔集庆寺笑隐大欣禅师

　　九江义门陈氏子。从郡之水陆院芟染。自幼开爽绝伦。初见一山万。既而遣诣百丈。参晦机熙。熙一见器重。命掌记室。一日问。黄龙既得旨於泐潭。领徒游方。及见慈明。气索汗下。过在什么处。师抗声曰。千年桃核里。觅甚旧时仁。又室中侍立次。熙举百丈野狐话诘曰。不落因果。便堕野狐身。不昧因果。便脱野狐身。且道。利害在甚么处。师拟答。熙震威一喝。师当下涣然冰释。因同参苦问。师答颂曰。百丈野狐。野狐百丈。埋作一坑。伏惟尚享。后出世湖之乌回。迁杭之报国中竺。元天历己巳。文宗以潜邸为大龙翔集庆寺。妙简名德开山。师首膺其选。赐号广智全悟大禅师。复驿召赴阙。见上奎章阁。赐坐咨问法要。及顺帝御极。待遇益隆。后以老病求退。优诏不许。勅外台护视。使安居终老　上堂。安养国中。水鸟树林悉皆念佛。知足天上。树相撑触演说苦空。竖拂子曰。山僧拂子。穿却汝诸人鼻孔。诸人向甚处出气。聻　入新寺上堂。第一义谛。明如杲日。宽若太虚。万汇森然。纤毫不立明。今举古。无非节外生枝。立主立宾。何异虚空钉橛。然圣旨建寺。诸官临筵。不可只恁么休去。还有共相激扬底么。问答不录。乃曰。释迦世尊。舍金轮而登佛位。今上皇帝。从佛位而御金轮。收摄三千剎海於一印中。具足八万法门於一毫上。如华严会上菩萨。得无尽福德藏解脱门。於一器中。出生种种美味饮食。又於众会。仰观空中。而雨种种珍宝。随众生心悉令满足。然后得其宝者。尽证法门。食其味者。咸成妙道。无一尘而不具足佛事。无一法而不圆满正宗。即今崇建宝坊。阐扬法施。诸天音乐不鼓自鸣。梵呗咏歌自然敷奏。十方菩萨咸集道场。八部天龙同伸庆赞。还有不历化城径登宝所者么。击拂子曰。四海已归皇化里。时清休唱太平歌　上堂。孤峰顶上。目视云霄。无乃埋没己灵。十字街头。和泥合水。且贵流通正眼。拈拄杖曰。释迦已灭。弥勒未生。正当今日。千圣命脉。列祖钳锤。总在新报国手里。拈起也。七穿八穴。头头现无边妙身。放下也。鉴地辉天。处处彰宝王剎海。说甚么溪山各异。云月是同。至化无为功不宰。荡然一片古皇风。复举志公令人传语思大曰。何不下山教化众生去。一向目视云汉。作什么。思大曰。三世诸佛。被我一口吞尽。何处更有众生可度。师曰。思大被志公一拶。直得倒退三千　进退两度上堂。心空及第选佛。何必选官。荷负丛林为众。一似为己。报国为法择人。量材授职。如乐奏九成。左右进退。无不合度。只如一喝分宾主。照用一时行。诸人作么生甄别。喝一喝曰。九万里鹏才奋迅。三千年鹤便翱翔　上堂。言发非声。色前不物。着甚来由。声色里睡眠。声色里坐卧。却较些子。所以道。即此见闻非见闻。无余声色可呈君。个中若了全无事。体用何须分不分。蓦拈拄杖曰。水流黄叶来何处。牛带寒鸦过远村。卓拄杖下座　上堂。举黄龙南室中垂语曰。我手何似佛手。我脚何似驴脚。人人有个生缘。那个是上座生缘。师曰。黄龙三关。如商君立法。法虽立而废先王之道。故当时出其门者甚多。得其传者益寡。使其恪守慈明家法。子孙未致断绝　僧侍立次。师展两手曰。八字打开了也。为什么不肯承当。僧曰。休来钝置。师曰。许多时没一点气息。便打　师问众曰。青州布衫重七斤。古人已道得了也。毕竟万法归一。一归何处。一僧出曰。东廊头西廊下。师曰。什么处见赵州。僧拟议。师曰。棒下不成龙　僧参。师曰。竖拂拈槌。古人榜样。擎叉舞剑。列祖条章。衲僧门下。合作么生。僧珍重便行。师曰。不消一札　师问僧。甚处来。曰游山来。师曰。笠子下拶破。洛浦徧参底作么生。曰未入门时。已呈似和尚了也。师曰。即今为什么不拈出。僧拟议。师便打　顺帝至正甲申五月示微疾。作手书别交游。嘱其徒。以两朝所赐金币。作万佛阁。上报国恩。二十二日书偈。趺坐而寂。其年秋八月十有六日。葬于石头城塔院之后冈。寿六十一。腊四十六。黄文献公溍。撰碑铭。虞文靖公集。着行道纪。明洪武甲寅。迁葬于拨云山。与康僧会古塔相邻。所着。有禅林清规。及四会语录。蒲室集。行世。
</div>
    <div class="pagination">
<a href="五灯全书_page108.html">上一页</a><span>...</span><a href="五灯全书_page104.html">104</a><a href="五灯全书_page105.html">105</a><a href="五灯全书_page106.html">106</a><a href="五灯全书_page107.html">107</a><a href="五灯全书_page108.html">108</a><span class="current-page">109</span><a href="五灯全书_page110.html">110</a><a href="五灯全书_page111.html">111</a><a href="五灯全书_page112.html">112</a><a href="五灯全书_page113.html">113</a><a href="五灯全书_page114.html">114</a><span>...</span><a href="五灯全书_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
