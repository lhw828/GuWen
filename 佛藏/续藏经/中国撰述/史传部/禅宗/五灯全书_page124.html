<!DOCTYPE html>
<html>
<head>
    <meta charset="UTF-8">
    <title>五灯全书 - 第 124 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 124 页/共 215 页</h1>
    <div class="content">　　顺天丰润郑氏子。十四岁。礼安国化一法为剃染。师从愍忠受具。徧历讲肆诸宿。依止数载。凡诸经大钞。俱承耳提面命。一日喟然叹曰。一大藏教。尽是筌罤。终非鱼兔。闻心悦喜主席少林。於崇祯庚午冬。直往参叩喜一见即契。许入室。钳锤陶汰有年。忽有省。呈解。喜可之。即付衣法。后值兵火归里。隐於景忠山知止洞。而一方道俗。归依如市。师但因人随机。开未触境提撕。岁越顺治辛卯。
　　圣驾临幸洞中。问佛祖根源。师应对称。
　　旨。盘桓终日。
　　驾回行在。次日钦差内侍。赍白金百两。
　　赐师。师辞谢。内侍曰。今蒙。
　　上赐。乃旌崇道德。恩被泉石。师何固辞。师曰。在系贫衲子也。今修隐山中。甘贫守分。以道自乐足矣。倘一有此。徒资绿林盗心耳。及。
　　驾回京。降。
　　旨召师。入万善殿。癸巳冬。复蒙。
　　上赐。勅印封号静善禅师。师虽受宠荣。不矜不伐。安居禁城。宛若深山。日经行趺坐而已。少林海宽缵续五灯会元。请。
　　旨入藏。来京笔授赞襄。成就诸先觉未续之案。师实有功於禅门焉。

　　五灯全书卷第六十三
　　五灯全书卷第六十四

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈

　　临济宗
　　南岳下三十二世
　　笑岩宝禅师法嗣
　　常州宜兴龙池一心幻有正传禅师

　　溧阳吕氏子。年二十二。往荆溪。投静乐院乐庵芟染。蒙庵示诲。师遂矢志曰。若不见性明心。决不将身倒睡。一夕闻瑠璃灯华熚爆声。可省。举似庵。庵颔之。未几。庵迁化。师直造燕都。谒笑岩宝祖于观音庵。宝问。上座何来。师曰南方。宝曰。来此拟需何事。师曰。但乞和尚印证心地工夫。宝曰。若果识得心地。那更有工夫印证耶。师曰。虽然。不得不举似。宝曰。参堂去。师珍重便出。至晚入室。方具述所以。宝蓦踢出只履曰。向者里道一句看。遂把话头一时打断。懡[怡-台+罗]而出。通夕不寐。翌旦宝出方丈。见师犹伫立檐下。蓦唤上座。师回顾。宝翘一足。作修罗障日月势。师豁然悟旨。后礼辞。宝乃书曹溪正派源流付之。复赠一笠曰。覆之毋露圭角。师受嘱。径住台山。缚茅于秘魔岩。居十有三载。会唐鹤微太常问道。恳师南还。住荆溪之龙池　上堂。也大奇也大奇。地转天回斗柄移。山门昨夜与灯笼斗额。笤帝粪箕俱失仪。急努力莫思议。地狱天宫总皱眉。直得一身冷汗出。翻转话头都不知。喝一喝　上堂。山漉漉水漉漉。四天王昨夜忽被无明逐。算盘子打过了。八万四千九百九十零九徧。众兄弟。为甚么累我厨下火头。直至如今睡不足。参　上堂。一切法不有。一切法不无。若能如是会。水上按葫芦　上堂。山僧从住持来。半月一升座。五日一小参。今日施主。勉令登座。为众说法。恰似节外生枝。大不唧[口*留]。良久曰。咦。寻常日午打三更。今日分明黑月当昼。举拂子召大众曰。会么。猛虎不食伏肉。喝一喝　上堂。禹门院里禅。大似乡村中个太医。无多方药头。止有一帖平胃散。不管他疯痨臌膈。四百四病。一切内外杂症。总与他者一味药头。不管伊。茶汤里也着上些。粥饭里也着上些。水里也着上些。米里也着上些。油盐酱醋里也着上些。蔬果面食里也着上些。闲忙动静处也着上些。行住坐卧处也着上些。但肯餐采底。一任伊餐采。但肯齩嚼底。一任伊齩嚼。直待伊年深日久了。眉须堕落底。自然长出眉须来。发毛脱掉底。自然长出发毛来。破皮底。自然收口。肉烂底。自然生肤。黄胖底。血色自然如旧。骨瘦底。肌肤自然润泽。局孪者。手足自然舒伸。只要教他依复还初。一如旧时人耳。世间不肯服药底。止有两种。有一种最可怜生。喻如老鼠入牛角。要钻也钻不入。要齩也齩不动。只得隐忍而退。果若是个狮子儿。不免要奋其全威。咤呀哮吼一声时。直得群狐胆丧。百兽魂飞。独行独步。随方自在。放旷游行。也怪伊不得。喝一喝　上堂。咄。昨夜无端做梦。向粪埽堆头。遇得个人夜静唧嘹语。今朝杨八郎三十年不见。昼长薝卜香。从朝至暮。只管东顾西顾。三日风。四日雨。要卜明朝天气。未知晴不晴。不受礼拜。下座。径趋方丈。侧身卧　上堂。无上法王。有大陀罗尼门。名为圆觉。蓦竖起拂子曰。汝等会得者个么。鹞子已飞云外去。痴人犹向月边寻。久立珍重　上堂。十方无壁落。四面亦无门。但得安身处。天空放白云　上堂。众云集。师唤圆悟阇黎上前来。悟出。师曰。汝至浙江。诸方参访。已历三载。竖拂子曰。且如浙江诸方。还有者个么。悟突然一喝。师曰。好一喝。只是汝不知落处。悟又连喝两喝。师曰。再试喝一喝看。悟转身出法堂。师归方丈。悟随后上方丈。礼拜曰。适才触忤和尚。径出。师对侍者曰。适来只合还他一喝。今且放过。遂命补西堂　上堂。举临济大师晚参示众曰。老僧有时夺人不夺境。有时夺境不夺人。有时人境俱夺。有时人境俱不夺。当时有僧问。如何是夺人不夺境。济曰。煦日发生铺地锦。婴儿垂发白如丝。问如何是夺境不夺人。济曰。王令已行天下徧。将军塞外绝烟尘。问如何是人境俱夺。济曰。并汾绝信。独处一方。问如何人境俱不夺。济曰。王登宝殿。野老讴歌。如有问老僧如何是夺人不夺境。乃竖起拂子曰。汝等还见者个么。如何是夺境不夺人。老僧当初不明得者个拂子。参了三十年那时节。只有老僧在。如何是人境俱夺。掷下拂子曰。七八年已来。觅自己了不可得。况有拂子。如何是人境俱不夺。举起拂子曰。老僧今日方才得伊力。便是全体作用。才唤作拂子。不妨又是老僧。才唤作老僧。不妨又是拂子。毕竟唤作老僧是。唤作拂子是。若道拂子。毕竟还他是拂子。老僧毕竟还伊是老僧。便成了凡夫着相之执。分别妄想之见。若道老僧即是拂子。拂子便是老僧。又成了儱侗真如。颟顸佛性。青黄不辨。黑白不分。当此之际。可谓一毫头上。现宝王剎。坐微尘里。转大法轮。汝等众中。还有会得者么。若会得。趂早出来。与老僧通个消息。若一总不会。且唤侍者收起者拂子。异日还可指示他人。久立珍重　上堂。举女子出定话毕。师曰。者一则因缘。诸方商量者固多。判断者却少。老僧今日为伊判断去也。若谓罔明即女子。女子即罔明。或有一个半个信。若谓女子从来未曾离佛。佛亦未曾离女子。一万个。却有九千九百九十九个信不及。即今现前。有信得及者么。乃顾视左右曰。还见么。不滞圣凡情卒易。劝人除却是非难　上堂。举药山因僧问。学人有疑。请师决疑。山曰。待晚间来为汝决。至晚参众集。山曰。今日要决痴底何在。僧便出来。山下座把住曰。大众。者僧有疑。便与一推。却归方丈。师乃曰。我此众。还有要决疑者么。我不用汝待至晚。即今便决。才有僧出。师摇手曰。且住且住。老僧屎急。便下座。归方丈　示众。老僧年迈。不得如诸方依时及节。与汝等说佛法。从今向去。与汝等。说得十二分。与佛法相应。说得成言。如云门大师曰。乾坤之内。宇宙之间。中有一宝。秘在形山。如此说话。切莫作佛法道理会。从今向去。十二分说得不成言。与佛法不相应。如云门大师曰。拈灯笼来佛殿里。将山门来灯笼上。如此说话。切莫不作佛法道理会。正恁么时。汝等作么生会。咄。直须中间截断。两头撒开。各自悟去始得。若只教老僧。终日向你们。絮忉忉说去。正如春禽昼啼。秋虫夜鸣。有何意味。设有些些意味。却又如腊月里底扇子。在汝诸人分上。总用不着。且如即今向上一着。还有可商量处么。若道有可商量。竖起左拳曰。也只是者个。若道无可商量。竖起右拳曰。也只是者个。众中有会得者么。会得。即向前来。与老僧通个消息。一总不会。老僧今晚失利　示众。汝等现前众兄弟。老僧者里。不问你久修晚进。先要各正知见。知见若正。要了生死。诚如反掌。更有甚么商量处。若有僧问如何是佛之知见。但向他道。老僧在汝脚下。才拟议。便与三十拄杖。可谓性快。不然总是草里辊。有甚么了期。喝一喝　小参。举僧问道吾。无神通菩萨。为甚么踪迹难寻。吾曰。同道者知。僧曰。和尚还知么。吾曰不知。僧曰。为甚不知。吾曰。去汝不会我语。师曰。老僧虽有些些神通。只是没有使处。既使矣。也无踪迹可寻。时有僧问。如何是和尚底神通。师曰。恰为汝寻着了也。僧曰。和尚若为相弄。师劈脊与一棒曰。分明举似诸方　闻谷印参师。作礼毕。师召广印。印应诺。师曰。汝认得广印否。印曰。某甲不敢认。师曰。汝还有第二个广印否。曰二个却无。师曰。汝年多少。曰四十。师曰。曾参多许年禅来。曰二十年。师曰。汝既知得是一个广印。参了二十年来。到如今。驰求心还不肯休息。更要待几时休息去耶。汝既已信是一个广印了。须知此目前灯火。也是广印。即香炉也是广印。箸瓶也是广印。香盒也是广印。即砚子书册本。也是广印。桌子板凳。也是广印。笤帚粪箕。也是广印。门窗户扇。并照屏衣服床帐等件。无非是广印。即非洎山河大地。明暗色空。竹木禽兽。有情无情等项。并风云雷雨。日月星辰。凡所见闻知觉。无非总是广印。除了所知所见不及。并所闻所到觉不到处。便不是广印。汝尝闻天地与我同根。万物与我一体之说。信乎。又闻若人识得心。大地无寸土。信乎。印前答曰。信则极信。奈生灭念缘无由解脱。师曰。你且退去休息。明日再与你商量　士大夫从师游。师每举门前冷落车马稀。老大嫁作商人妇二语。罕有契者　有山居偈曰。五峰云顶古文殊。尽日跏趺总笑余。半点苦寒禁不得。踌躇未了又踌躇　师风度简易。神观凝肃。以法道为己任。而机用妙密。迥出常情。于万历甲寅二月十二日示寂。先一日。有僧自台山来。师与剧谈宿昔。抵暮索浴。众察师意。恳请遗训。师举所着帽者三。众无语。师抚膝。奄然而逝。世寿六十六。僧腊四十四。茶毗灵骨。塔于本山之右。

　　金陵灵谷昙芝禅师

　　参笑岩宝祖。问曰。古人道。打破镜来相见。既打破镜。向甚么处相见。宝曰。惭惶杀人。师于言下。释然领旨。遂忘却礼拜。舞蹈而出。服勤数载。宝付偈曰。微笑拈华第一机。相传八八未知非。今将从上非非法。分付英贤力荷归。

　　五台瑞峰三际广通禅师

　　久侍笑岩宝祖。室中机契。付以偈曰。一念不生诸数灭。万机休罢十方空。界空数灭沤澄海。诸佛众生影现中　后居台山。寿昌经参问曰。某于古德机缘。尚有疑处。乞师指示。师曰。试举看。经曰。临济大师道。佛法无多子。毕竟是个甚么。师曰。向道无多子。又是个甚么。经曰。玄沙谓。灵云未彻。那里是他未彻处。师曰。大似玄沙未彻。经曰。赵州道。台山婆子。我与汝勘破了也。未审。勘破在甚么处。师曰。却是婆子勘破赵州。经又拟进问。师曰。知是般事便休。经礼谢而退。

　　嘉兴府天宁幻也佛慧禅师

　　会稽史氏子。母梦僧讦宿而娠。幼志出家。年十四。礼天台松谷受业。一日晨课。至白毫宛转五须弥。忽然身心脱落。前后际断。举示谷。谷令参访。遂往燕都。谒笑岩宝祖。亲炙久之。蒙印可。后住燕山天宁　上堂。箫吹凤至。琴奏鹤来。钵展龙降。杖携虎伏。因缘会遇。针芥相投。诸仁者。即今是醒耶梦耶。悟耶迷耶。莫有道得底么。良久曰。钟声彻晓梦魂多。鸡唱黄昏沉醉客。若欲了生脱死。也不消得。唵穆栗临娑诃　示众。西来大意乾屎橛。多少禅人齩嚼不彻。当时我悔来迟。不然。拦胸推地一跌。管教他屙又屙不出。免使儿孙横说竖说。咦。晓送千峰日。春回大地华。柳烟门外绿。游子未归家。参　居四载。迁优昙多宝。晚年南还。住嘉禾天宁。僧参。师曰。甚处神祗。何方灵圣。僧曰金粟。师曰。在彼作甚么。曰充园头。师曰。蔬菜临割时。还叫痛么。僧作负痛势。师曰。老僧刀也未下。叫唤作么。曰今日亲见和尚。师曰。如盲摸象。各说异端　师于利济之事。靡不从事。处身节俭。未尝干谒。将示寂。命侍僧取历日视之曰。二日可吾去矣。侍僧惊问何往。师曰。吾将有所适。僧跪泣。愿为众少留。师笑曰。更后三日亦可。至期沐浴。跏趺而逝。时崇祯戊辰八月五日也。寿九十有一。塔全身於城北之懒石庵。师有懒石语。行世。

　　车溪冲禅师法嗣
　　杭州径山南明广禅师

　　盐官韩氏子。出家於兴善寺。谒车溪冲。示赵州无字话。一日游径山。就地拈得片纸。有观方知彼去。去者不至方之句。释然有省。往见冲举似之。遂蒙印可。后首众於径山　示众。前年年鼻孔无半边。去年年两眼不能全。今年年三十。精骨献青天。我禅已说了。汝等作么生。参　示众。个般奇特妙难言。蓦直皋亭跳上天。帝释鼻梁遭磕破。波斯痛倒海门前　示众。甚么物恁么来。石人舞袖笑盈腮。泥牛入海无消息。木马嘶风趁不回。忽趁回。铁壁银山尽打开。蓦拈拄杖画一画。这里还有一重　示众。落日如悬鼓。峰前仔细观。霞光交大地。一片锦山川。汝等若作境话会。辜负平生。不作境话会。亦辜负平生。毕竟作么生　雪次。侍僧推窗云。满山都是雪。师云。随声逐色汉。僧云。请和尚离声色道一句。师云。满山都是雪　普请。师携作具。领众到山门。适园头洗菜。磨头晒巾。师指二人。谓众曰。园有园头。磨有磨头。复指自身云。要者汉作么。众无语。师抛作具归方丈　泰昌改元庚申仲冬二十七日。嘱后事毕。奄然坐逝。塔於径山。世寿四十五。僧腊二十三。

　　南岳下三十三世
　　禹门传禅师法嗣
　　明州天童密云圆悟禅师

　　宜兴蒋氏子。父曦母潘。儿时喜兀坐。若有所忆持者。及长读坛经。深信宗门下事。一日采薪。见堆柴突露面前有省。二十九。弃家投龙池传祖。三十三祝发。时中看得心境两立。请益於传。传曰。若到者田地。便放身倒卧。师益昏惑。传唯骂詈。师坐卧不宁。偶过铜棺山被跌。豁然大悟。觉情与无情。焕然等现。觅纤毫过患不可得。时传居燕都普照。师往省觐。传曰。汝离我三载。有新会处么。师曰。一人有庆。万民乐业。传曰。汝又作么生。师曰。特来省觐和尚。传曰。念汝远来。放汝三十棒。师拂袖便出。一日侍立次。传曰。忽有人问汝。如何祗对。师向前竖起拳。传亦举拳曰。老僧不晓得。者个是甚么意思。师曰。莫道和尚不晓得。三世诸佛。也不晓得。一日传召师至前。拈起拂子曰。诸方还有者个么。师震声一喝。传曰好喝。师又连喝两喝。归位。传曰更喝一喝看。师便出法堂。次日传上堂。以衣拂付之。一日召师入室曰。老僧昨夜起来走一转。把柄都在手里了。汝等为我扶持佛法。师曰。若据某甲扶佛法。任他○○○○○。都来总与三十棒。莫道分明为赏罚　上堂。拟欲参禅图脱生死。已错了也。不拟参禅图脱生死。又错了也。敢问众兄弟。合作么生得不错去。咄。洎合停囚长智　上堂。禅不在参。道不须悟。直下了然超佛越祖。蓦拈拄杖曰。即今莫有超佛越祖者么。卓拄杖曰。正好朝打三千。暮打八百。掷拄杖曰。为甚么如此。抚掌曰。者里放过即不可　上堂。一叶落天下秋。一尘起大地收。举起拂子曰。一尘起也。且作么生是大地收底道理。掷下曰。若知扑落非他物。始见纵横不是尘　上堂。竖起拂子曰。众兄弟。见么。过去诸佛。现在诸佛。未来诸佛。尽向悟上座拂子头上。聚头打葛藤道。凡所有相。皆是虚妄。若见诸相非相。即见如来。若也放开。从教口劳舌费。若也把住。击禅床曰。不消一击。复竖起曰。还见么。掷拂子下座　因雪上堂。昨日青山。今朝白雪。众兄弟好消息。野鹿行人。步步成迹。惟有挂角羚羊绝气息。从来猎犬难寻觅。高着眼始得　上堂。以拄杖卓立曰。楞严经谓。如人以表表为中时。东看则西。南观成北。表体既混。心应杂乱。举起召众曰。还知释迦老子立地处么。直饶知得释迦老子立地处。切莫向禹门门下过。一棒打折你驴腰。莫言不道。掷拄杖。喝一喝。下座　传祖忌辰。拈香曰。当时巴陵。为云门大师设忌。有三转语。高峰为雪岩和尚设忌。只有一句。悟上座今日为幻有老人设忌。一句也无。何以。举起香曰。者是一句耶。是三句耶。插香曰。逢人切莫错举　上堂。盘山道。向上一路。热碗鸣声。老僧道。向上一路。踏破草鞋　上堂。恁么也不得。道火何曾烧着口。不恁么也不得。嚼烂虚空牙齿出。恁么不恁么总不得。石头老子舌无骨。蓦拈拄杖曰。恁么也得。放下曰。不恁么也得。复拈拄杖掷下曰。恁么不恁么总得。汝诸人。还知禹门落处么。便下座　上堂。十方无壁。四面无门。中有一宝。任运纵横　上堂。通玄峰顶。好个消息。若人识得。参学事毕。喝一喝曰。不烦久立　上堂。五月五是端午。九月九是重阳。即今却好个时节。诸人不用别商量。所以道。三元三要事难分。得意忘言道易亲。一句明明该万象。重阳九日菊花新。虽然。老僧更向注脚下添注脚。三元三要事难分。自知较一半。得意忘言道易亲。无者闲心情。一句明明该万象。眼花作甚么。重阳九日菊花新。喝一喝　上堂。举僧问云门。如何是诸佛出身处。门曰。东山水上行。佛果曰。天宁即不然。有问如何是诸佛出身处。熏风自南来。殿阁生微凉。老僧又不然。有问如何是诸佛出身处。劈脊便棒　上堂。天晴日头出。雨下地上湿。此事极分明。问着皆拟测。休拟测。试看途中人顶伞。田中人戴笠。若拟测。更参三生六十劫。喝一喝　上堂。默时说。说时默。大施门开无壅塞。争如临济小厮儿。赤手全提白拈贼。喝一喝　上堂。问学人拟渡龙门。乞师一接。师以拂子作钓势。僧拟再语。师曰。领取钩头意。莫认定盘星。乃曰。入门便见宾主历然。开眼便明万汇齐现。若向宾主历然处会。未免无名立名。无相见相。遂见天是天。地是地。山是山。水是水。僧是僧。俗是俗。男是男。女是女。佛是佛。祖是祖。种种差殊。若向万汇齐现处见。则天不是天。地不是地。山不是山。水不是水。僧不是僧。俗不是俗。男不是男。女不是女。佛不是佛。祖不是祖。宾不是宾。主不是主。一道平等。浩然大均。且两头不涉。独脱一句。作么生道。还委悉么。云有出山势。水无投涧声　上堂。有问有答。便落言诠。无问无答。即沉寂默。沉寂默即成诳。滞言诠即成谤。所以道。不可以言语造。不可以寂默通。语默向上有条。通天大路。又且如何。良久曰。白日青天全体露　上堂。问清净本然。云何忽生山河大地。师曰。眼花作么。曰如何是清净本然。师曰。脑后见腮。乃曰。当阳一着。无启口处。正眼洞明。无回避处。所以道。有一物。明历历。黑似漆。上拄天。下拄地。尝在动用中。动用中收不得。蓦拈拄杖曰。穿却了也。诸人还委悉也无。若委悉得。日用之中。折旋俯仰。无非本地风光。若不委悉。百姓日用而不知。喝一喝　开炉上堂。问正偏兼带即不问。临济家风事若何。师便打。僧拟进语。师复打曰。再犯不容。乃曰。火焰为三世诸佛说法。照顾眉毛多少茎。三世诸佛立地听。历历分明赤骨惺。死柴头发浑身焰。始可联辉继祖灯。喝一喝。卓拄杖　高丽僧昙晦请上堂。举德山曰。今晚不答话。问话者三十棒。时有僧出礼拜。山便打。僧曰。某甲话也未问。为甚却打某甲。山曰。你是甚处人。僧曰。新罗人。山曰。未跨船舷时。好与三十棒。师曰。德山行逸群之令。格外提持。固是好手。老僧即不然。待伊曰新罗人。便与连棒打出。使伊做个脱洒衲僧。岂不快哉。却曰。未跨船舷时。好与三十棒。者僧。未免向未跨船舷时。新罗国里躲根。大似龙头蛇尾。老僧恁么批判。众中莫有为德山作主者出来。与老僧拄杖子相见。无则老僧作一场独弄去也。拽拄杖下座。一时打散。归方丈　上堂。问十二峰头云雾遮盖时如何。师曰瞎。曰九龙潭水白浪滔天时如何。师曰。莫乱做。曰正当水清云净时如何。师曰去。僧礼拜曰。恁么则青山绿水去也。师曰错。乃曰。六月初一正炎热。人人通体汗流出。忽然一阵凉风来。个个仍前乾暴暴。且道。乾暴暴底是。汗流出底是。汗流出底是。则不应有乾暴暴底时节。乾暴暴底是。则不应有汗流出底时节。恐悞赚诸人。老僧不敢道破。诸人也须各各自悟。讨个分晓始得　上堂。现成公案。不用寻思。八字眉分。无干心力。如是则恁么也不得。不恁么也不得。恁么不恁么总不得。未免向死水里躲根。设若恁么也得。不恁么也得。恁么不恁么总得。也是在葛藤窠里作活计。不落两头机。不堕中间位。且道。二六时中。如何受用。万仞峰头独足行。喝一喝。卓拄杖　开炉上堂。太白山中尽有柴。一株不许众人搬。老僧不是多护惜。为要诸人彻骨寒。虽然如是。只如道三界无安。犹如火宅。诸人又向甚么处回避。若也回避得。可以高超三界。独步大方。其或未然。各各照顾眉须始得　上堂。举临济大师道。一句语具三元门。一元门具三要。有权有用。汝等诸人。作么生会。下座。师乃召曰。大众。祇如适来问答。向甚么处去。若知去处。有权有用　上堂。天童者里。不敢亏人。你有半斤。称你八两。你有十尺。量你一丈。众中若有个汉。闻恁么道。忿性出来道。都来总是个无星秤尺。又称量个甚么。老僧但向他道。一钓便上。若也会得。有功者赏。若会不得。领取钩头意。莫认定盘星　上堂。未到天童。不妨疑着。已到天童。瓦解冰消。何故聻。不见道。闻名不如见面。面既见矣。诸人分中。成得个甚么边事。一翳在眼。空花乱坠　问如何是宾中宾。师曰。满面着埃尘。如何是宾中主。师曰。老僧无伴侣。如何是主中主。师曰。三更月下无人识。如何是主中宾。师曰。堂前坐来没人陪　问如何是夺人不夺境。师曰。百万军中斩颜良。如何是夺境不夺人。师曰。取了荆州放鲁肃。如何是人境两俱夺。师曰。杀却陈友谅。并吞数十州。如何是人境俱不夺。师曰。当今天下太平。国王万岁。曰料拣已蒙师指示。全提向上事如何。师以拄杖连擉曰。退去退去　问如何是第一元。师曰。有口不能宣。如何是第二元。师曰。足方头顶圆。如何是第三元。师曰。恰好在腰边　问如何是三要。印开朱点窄。师打曰。打你一棒。曰何不打两棒。师曰。钝根阿师　问清水洗尘。尘水归何处。师曰。茅厕里。曰某甲不会。师曰。问取净头去　问如何是五眼圆明。师曰。老僧止两只　问。如何是三宝。师曰。一顿胡饼两顿粥。曰不问者三饱。师曰。老僧日日奉持　问大修行人。为甚担枷带锁。师曰。自作自受无人救。曰万丈岩前作揖。百尺竿头拱手。师曰。自拈自弄得人憎。如何是宾。师曰。终日走途程。如何是主。师曰。坐断乾坤惟自许。如何是宾中宾。师曰。眼里瞳人精又精。如何是主中主。师曰。脚底脚头举更举　问如何是暗中明。师曰。东村王老夜摩肩。如何是明中暗。师曰。南海波斯昼洗面。明暗相去几何。师曰。分身两处看　问学人到已一月。不见堂头时如何。师曰。者老汉甚处去也。僧拟议。师便打　问杀生是大戒。为甚么南泉斩猫。归宗斩蛇。师曰。汝实恁么问么。曰是。师曰。汝当忏悔去　问如何是离一切相。即名诸佛。师便掌。僧礼拜。师曰。是金刚经恁么说么。曰是。师曰。换却汝眼睛　问如何是秘密藏。师曰。八万四千　问如何是离钩三寸句。师曰。快走快走　问如何是乾屎橛。师曰。田塍上看　问并却咽喉。请道一句。师曰。老僧没气力　问目前无一法时如何。师曰。背后着眼　问如何是圆满觉。师打曰。你欠一着　问尽力吃尽天童饭时如何。师曰。直须吐却　师于万历丁巳。继席龙池。次迁台之通玄。禾之金粟。闽之黄檗。明之育王。天童。凡六坐道场。三十余年。宗风大振。座下踰三万指。海内宿衲。久已领徒住山者。向师之风。愿就弟子之列。亲炙座下。师于去就。纤毫不苟。每叹应庵老祖。着草鞋住院。共於天童。虽以无功用行。变化荆棘林于笑谈之顷。然数出山。每为护法。挽留室中。示门弟子。每举懒残和尚偈及寒涕垂膺话。且曰。贞观向道。欲瞻风彩。上表逊谢。往返三四。引颈就刃。神色俨然。我敬四祖道信大师。茅茨石室。累烦圣主。且请前行。吾从别道。澡身净发。跏趺而逝。吾敬汾州无业和尚。休心息念。断绝板援。赐紫及号。力陈昔誓。收付有司。恬然受刑。吾敬芙蓉道楷禅师。崇祯辛巳。国戚康宇田公。为皇贵妃。赍紫衣入山。请师升座说法。复得俞旨。住持金陵报恩。师以衰老逊谢。明年春。拽杖归通玄。七月三日示微疾。五日手书复护法祁侍御。六日有僧自都中来问。喝作喝会。棒作棒会。入地狱如箭射。毕竟作么生会。师便打。僧礼拜。师曰。千句万句皆从自了。自己不了。吃棒不了。七日晨兴。巡阅匠工如平日。及午归丈室。语侍僧。倦甚。登寝榻。少顷。方起坐。跏趺未竟。泊然而逝。世寿七十有七。僧腊四十有六。全身迎还天童。塔于幻智庵右陇。

　　常州磬山天隐圆修禅师

　　荆溪闵氏子。自幼失怙。鬻蔬奉母。弱冠。听讲楞严。一切众生。皆由不知常住真心性净明体。用诸妄想。此想不真。故有轮转。惕然知有生死大事。遂往投龙池传祖。二十四得度。参父母未生前本来面目。久未有入。一日随传出窑。同事谓。闻四大名山。菩萨出现。神通广大。传曰。者里也不少。师曰。如何是者里神通。传曰。快度砖来。师于言下有得。一日偶展楞严。至佛咄阿难此非汝心。蓦然打失本参。会传北行。师掩关龙池。阅古人公案。复于云门扇子话去不得。力究两载。闻驴鸣大悟。乃曰。忽闻驴子叫。惊起当人笑。万别与千差。非声非色闹。解关趋京都。省传于普照寺。传曰。别来三载。各呈似看。师曰。人说北地寒。我说南方暖。寒暖不知人。穷人知寒暖。传颔之。次日入室。问历历孤明时如何。传曰。待汝到此与你道。师便喝。传曰。汝还起缘心么。师拂袖便出。又一日因事。传穿褊衫举椅子。作女人拜。向师曰。上座。我拜你为师。师笑呈偈曰。木人提唱笑呵呵。更着衣衫谁识他。昨日[间*见]来是男子。今朝还作老婆婆。传笑曰。此甚惬老僧意。复遍谒诸尊宿。归龙池掌记室。尽得心髓。万历庚申。诛茅石磬。数载始成丛席　上堂。磬山雪屋冷凄凄。到者都缘向上机。鼻孔尽从今打失。赤条条地得无衣。要识向上机么。良久曰。泥牛吸尽武陵溪　示众。拈拄杖曰。今朝七月半。农夫禾好看。你我衲僧家。以何为公验。秋风一阵来。黄叶两三片。凋残功德林。石人也惊叹。既然如是。各各照顾鼻孔。掷拄杖下座　示众。磬山有时拈拄杖。不作拄杖用。有时拈拄杖。作拄杖用。有时以拄杖。行徧四天下。掷向壁角落里。有时靠拄杖。打瞌睡去也。诸人者里见得分明。便会得临济大师底。宾中主。主中宾。宾中宾。主中主。虽然。切不得动着。动即打折你驴腰。莫言不道。卓拄杖下座　示众。祖师巴鼻。孤迥撩天。狮子爪牙。威狞踞地。得之者群魔丧胆。用之者百兽脑裂。且道。谁是其人。不见临济大师道。有时一喝。如金刚王宝剑。有时一喝。如踞地狮子。有时一喝。如探竿影草。有时一喝。不作一喝用。蓦喝一喝曰。且道。者一喝。是金刚王宝剑耶。踞地狮子耶。探竿影草耶。一喝不作一喝用耶。若道是金刚王宝剑。如何是踞地狮子。若道是踞地狮子。如何是探竿影草。若道者探竿影草。如何是一喝不作一喝用。者里识得。堪作济下儿孙。者里未识得。切莫胡喝乱喝。饶你喝得虚空落地。犹未在。且将我者一喝。入于四喝之中。不见有一喝之相。亦将四喝。入我一喝之内。不见有四喝之名。到者里。还分得那一句是宾。那一句是主。不见慈明老人曰。一喝分宾主。照用一时行。会得个中意。日午打三更。还委悉么。不是祖师亲嫡胤。直饶动地野狂鸣　示众。举云门道。若说菩提涅盘真如解脱。是烧枫香供养你。若说说佛祖。是烧黄熟香供养你。若说超佛越祖之谈。是饼香供养你。皈依佛法僧下去。应庵曰。三百六十骨节。八万四千毛窍。被云门一棒打开了也。还有为众竭力底么。出来为云门作主。与归宗相见。师曰。云门大师。将三分真香。熏天下衲僧鼻孔。如截虚空作三节。看不无气盖诸方。应庵老人。拈一条棒总要穿却。亦是倚势欺人。大众。那里是他一棒处。若道云门一棒打开。怎奈分作三节判断。若作三节看。怎奈应庵一棒穿却。到者里。有断得者。出来与磬山相见。不惟拨开二老关棙。亦为诸方雪屈。有么有么　示众。举僧问云门。佛法如水中月。是否。门曰。清波无透路。僧曰。和尚从何得。门曰。再问复何来。僧曰。便与么去时如何。门曰。重迭关山路。师曰。云门大师此三转语。内有函盖乾坤句。截断众流句。随波逐浪句。山僧今日一一点破。可惜当时者僧水中捉月。有人透得。许你亲见云门　示众。昨夜三更时分。文殊普贤二大士。口喃喃地。助扬法化。及至天明。都走向拄杖子里。横拈倒用。各合其宜。蓦然触着帝释鼻孔。将东海鲤鱼打一棒。雨似倾盆。或者道。者是云门扇子。不是德山拄杖。若道是云门扇子。又是德山拄杖。道是德山拄杖。又是云门扇子。总在磬山手里。蓦卓一下曰。诸人还定当得出么。若定当得出。也有权。也有实。也有照。也有用。杀活纵夺。尽在者里。且得力一句。又如何道。复卓一下曰。扶过断桥水。伴归明月村　示众。拈起拄杖曰。大众急着眼看。卓一下曰。天得之以覆育。地得之以生成。君王得之。恩被万物。群臣得之。报国佑民。且道。衲僧得之。又如何施设。玉林琇。蓦掀倒香案曰。截断天下人舌头。便出。师掷下拄杖。擎两手作修罗势。震威一喝。下座　上堂。今朝腊月一。事事应须急。个里莫茫然。看孔还着楔。休待三十夜。手脚做不及。诸人还觉毛寒骨竖么。切忌上度　上堂。举乾峰道。举一不得举二。放过一着。落在第二。云门出众曰。昨日有人从天台来。却往径山去。乾峰召维那曰。来日不得普请。师曰。乾峰大似诱人犯法。好与三十棒。云门虽则见兔放鹰。亦是忘前失后。诸人到此。切不得放过来日不得普请底句。虽然。也是贼过后张弓　上堂。举归宗泥壁次。白侍郎来参。宗便问。君子儒。小人儒。白曰。君子儒。宗乃打泥拓一下。白遂过泥。宗接得便使。良久曰。莫是俊快底白侍郎么。白曰不敢宗曰。只有过泥分。当时侍郎将成九仞之山。不进一责之土。山僧若作侍郎。但应诺诺。和尚切莫压良为贱。虽然。今时要者般君子儒。也甚难得。诸人还知二老用处么。龙象蹴踏。非驴所堪　上堂。今朝腊月十五。夜半搥钟擂鼓。观音入理之门。到此休教莽卤。不莽卤。五九四十五。四十五穷汉街头舞。且莫舞。春寒途中犹更苦。祇如稳坐家堂底。又作么生。喝一喝曰。休瞌睡　解制上堂。春山青春水绿。万卉欣欣争秀郁。三三两两出林峦。云水茫茫自奔逐。涂中蓦撞铁蛇横。拟议遭他个涂毒。还有个得者么。咦。便下座　一日琇书记。携二猫上方丈。问师那个好。师指曰。者个好。琇便掷下而去。复入见猫在地便与一踏。师拈拄杖打趂。琇转身曰。和尚也挣命。师打曰。你不知鼠的害。只欲行祖师门下事。琇高声曰。说甚祖师不祖师。师曰。与么为甚踏杀猫。琇曰。和尚作者个说话。入地狱如箭射。师乃低头归方丈。至晚小参。举前话曰。老僧到者里。性命几合不存。众中有人代得一转语相救老僧么。箬庵问曰。大众。和尚今日普请。拂袖便出。师曰。过去了也。琇曰。箭去西天十万里。犹在这里拟议。亦出。师卓拄杖曰。虽然如是。不因渔父引。争得见波涛　问如何是第一句中荐得。堪与佛祖为师。师曰。觌面春风和气。眉分八字纵横。如何是第二句中荐得。堪与人天为师。师曰。揭开云里月。休向暗中行。如何是第三句中荐得。自救不了。师曰。言中有响知归。不免借他家路　问如何是法身边事。师曰。黑漆桶。如何是法身。师曰。烂东瓜。如何是法身向上事。师曰。三家村里酒帘子　问如何是句到意不到。师曰。言言见谛。步步迷踪。如何是意到句不到。师曰。只在舌头尖。尽力吐不出。如何是意句俱到。师曰。有时独倚庭栏上。闲看梅开三五枝。如何是意句俱不到。师曰。落花流水去。空负浪游人　问山岳倾頺。为甚烟霞不散。师曰。舍大恋小。曰独临玉镜。为甚眉目不睹。师曰。打破镜来相见　问日里即有。睡中即无。如何得寤寐一如去。师曰。谁与你道的有无。曰不会。师曰。不会最亲切　问最初一步即不问。未审踏着个甚么。师曰。半夜里偷瓜。曰偷后如何。师曰。未到你在　问世尊睹明星。意旨如何。师曰。黑里白。曰三乘等观性空而得道。如何是性空。师拈拂示曰。者个三十七文买的　问学人未到磬山。先吃棒了也。师曰。空头禅和。曰再求赐棒。师曰。老僧无者闲气力　师风仪磊落。赋性恬退。亲炙龙池。凡一十八载。累命分座说法。皆辞逊。初入磬山。值雪深。五十余日炊烟几绝。师於饥禽野兽中。安之晏如。独念法门衰晚。师道陵彝。力恢济上纲宗。大阐别传旨趣。痛呵穿凿。严辩正邪。四方向道之士。承风踵接。竞喧宇内。崇祯乙亥九月二十三日示寂。世寿六十有一。僧腊三十有七。奉全身。塔于报恩。顺治己亥。门人崇遗命。迁塔归荆溪海会寺之左。

　　绍兴府云门雪峤圆信禅师

　　鄞县朱氏子。年九岁。闻诵弥陀经。水鸟树林皆悉念佛念法念僧。遂知信向佛乘。至二十九岁弃家。后访秦望山妙祯山主。祯举他心通僧。问僧。何处来。僧曰天竺。心曰。我闻三天竺。你从那一竺来。速道速道。其僧茫然无对。师闻举。疑情顿发。次日拽杖登大石。高声提曰。从那一竺来。速道速道。忽然前后际断。如空中迸出日轮相似。乃说偈曰。石贴背脊骨。翻身胁肋骨。仔细看将来。动也动不得。复喝曰。张三杀人。李四偿命。欲往天台访寻知识印证。忽抬头见古云门三字。豁然大悟。复说偈曰。一上天台云更深。脚跟踏断草鞋绳。比丘五百无踪影。若见他时打断筋。遂返。缚茅双髻峰。复谒云栖莲池大师。呈偈曰。不解西方不学禅。偶来尘世只随缘。三间茅屋傍溪住。两扇竹窗关月眠。破尽衲衣那有结。养长头发欲成颠。自从会得西来意。白雪飘飘六月天。次参龙池。室中机契。即获心印。万历四十三年。迁径山千指庵。后住庐山开先。癸未。迁嘉禾东塔。晚住越之云门　径山上堂。也大奇也大奇。无情说法不思议。弹指顷。石虎齩杀青田鸡。灯笼露柱。忍俊不禁[跳-兆+孛]跳上。鹏抟峰顶。扬声大吼。且道。吼个甚么。功德池中添个月。满林光彩可追随　上堂。云门宗旨绝商量。函盖乾坤不覆藏。触着顶门便颠蹶。棒头指出好儿郎　僧问。一口吸尽西江水时如何。师曰。露出野狐精。僧拟议。师便打　庐山开先寺上堂。亘古开先风景异。此山何似紫袈裟。无言童子分明说。那个男儿先到家。喝曰。易复易。难复难。何人施大臂。斩断祖师关　游金轮峰回上堂。游罢金轮峰。归来招隐坐。老人昨日去彼礼塔。今日方回。诸仁者。还见老人去来么。良久曰。树头黄叶尽。应见远山青　结制上堂。四十年来恁么行。斩开碧落血腥腥。其中果有希奇事。狮子游行不问程。稽首灯王如来。普愿微尘国土众生。同入般若波罗密门。且道。般若波罗密门。作么生入。举拂子曰。鉴　上堂。举僧问云门曰。一念不起。还有过也无。云门道须弥山。当时者僧若悟去。将须弥山。抝作两橛。今日还有会底么出来。若不会。老僧为你道破。一念不起须弥山。青天白日鬼门关。黄鹤楼前鹦鹉岸。白苹红蓼血斑斑　上堂。举天目断崖和尚曰。大地山河一片雪。太阳一照影无踪。从此不疑诸佛祖。有何南北与西东。喝一喝。好则好矣美则美。何妨不可是归期。只为路穷山更杳。可怜堕落作奴儿　解制上堂。结制何如解制奇。春风南北各栖迟。村中乞食无些子。一片饥肠一首诗。六十五日前。从何处来。六十五日后。从何处去。是大神咒。是大明咒　诞日上堂。谛观辛未年前事。彻夜思量泪不乾。老人记得小时骑竹马。三三两两打瓦鼓。阿呵呵唱哩啰。跳底跳。舞底舞。一回欢笑一回苦。可怜生。逐年老去今七旬。翻忆当年三四五。咄　上堂。举傅大士曰。有物先天地。无形本寂寥。能为万象主。不逐四时凋。者个莫是汝等主人公么。良久曰。莫错会　上堂。僧问。如何是向上一乘。师曰。塔尖峰顶。曰如何是向下事。师曰。幡竿动也。曰意旨如何。师曰。地藏菩萨　元旦上堂。爆竹一声天地老。塔前无处不光辉。即此是法。即此是道。即此是行。大众。久立珍重　解制上堂。一二三四五六七。万仞峰头独足立。良久曰。一期过了。堂中不见一个半个。且喜太平。十字街头。撞着马相公。与你索饭钱。你作么生抵对。喝一喝曰。春风日日到园林。夜夜面南看北斗　越州云门寺上堂。尽十方世界。是然灯佛光明门。尽十方世界。是释迦牟尼佛总持门。尽十方世界。是兜率陀天弥勒尊者解脱门。尽十方世界。是文殊师利法王子般若波罗密门。尽十方世界。是普贤菩萨行愿门。尽十方世界。是一切修多罗差别义海门。尽十方世界。是凡夫众生。四生六道。微细极微细。昆虫蚤虱生灭门。以拂子打一圆相曰。会么。喝一喝。下座　上堂。黄面老人曰。我无法得阿耨多罗三藐三菩提。是何言欤。然灯佛与我授记。号释迦牟尼。呵呵大笑曰。题目分明　上堂。青山白昼。泉石松云。蓦面相逢。吾不识谁家之子。若向者里会得。便可稳坐家山。如或未然。切勿脱空妄语　上堂。世间为商为客者。不论千里百里。俱要到家。惟老人无家可归。何以故。者里无你栖泊处。假若三十日晚到。又作么生。千圣同途不同辙。还有相随者么。拄杖子　上堂。清和日日爽精神。风送杨花足四邻。分付子规漫啼血。明年更有许多春。举拂子曰。会么。打一圆相。下座　上堂。昨夜东邻踏月回。蓼花杨柳向人来。分明一段好消息。争奈时人眼不开　师扪虱次。闻谷师向背后。拍肩一下曰。和尚慈悲些。师曰。个个见血　问大悲千手眼。那一只是正眼。师曰。露天石臼子。曰意旨如何。师曰。瞎　问如何是函盖乾坤句。师曰。扑不开。曰如何过得独松关。师曰。莫作假鸡啼　问如何是吹毛剑。师曰。钝鸟两三行　问如何是金刚王宝剑。师曰。不斩野狐精。曰如何是踞地狮子。师曰眼。曰如何是探竿影草。师曰。早知汝在途中。曰如何是一喝不作一喝用。师曰。要你自死　问。祖意教意。是同是别。师曰。日日月在天　问。如何是双髻家风。师曰。一堆土灶。万个峰头。曰大师承嗣何人。师曰。远山终日看。云里铁牛嘶。曰如何是祖师西来意。师曰。破二作三　问。如何是休粮方。师曰。两粥一饭。曰此理如何。师曰。不曾嚼着一粒米　问。如何是宾中主。师曰。曾为浪子偏怜客。月下风前几度吟。曰如何是主中宾。师曰。楖栗横肩不顾人。直入千峰万峰去。曰如何是宾中宾。师曰。一片春云飞出岭。至今缥缈不还山。曰如何是主中主。师曰。眼里瞳人双赤子。生来好丑任君看　问。不是心不是佛不是物。是个甚么。师曰。正好着力　祁季超。指庭前树问。者树几时成佛。师曰。成佛久矣。曰为甚才生长出来。师曰。异见众生　师在阶下曝背。见彻崖至。忽作跪势曰。意旨如何。曰捏怪不少。师骤步归方丈　问。牛头未见四祖时如何。师曰。水长船高。曰见后如何。师曰。泥多佛大　师一日示微疾。书诀众偈曰。小儿曹。生死路上好逍遥。皎月冰霜晓。吃杯茶坐脱去了。命侍者进茶。饮毕而逝。时顺治丁亥八月二十六日。世寿七十七。僧腊四十八。全身塔于云门右麓。主其后事者。犹子弘觉忞禅师也。
　　世祖章皇帝。稔向师名。惜未及召见。因特赐帑金五百两。命重葺其藏塔。赐弘觉禅师。御札曰。锡杖还山。时萦远念。兹览音问。式慰朕思。来伻言旋。裁书附往。并有欲语者。朕每念法门。輙景先哲知。雪峤大师藏塔。卓立云门。后学诸方。应共瞻仰。比闻山界虽分。基址渐圮。恐年深人远。凌毁堪虞。今持捐五百金。重为修治。虽未必足窣波之费。然经朕一为整葺。人必改观起敬。自不敢复行侵侮矣。禅师重念仪型。久怀崇饰。当勉为经理。承朕敬礼尊宿之义。以副夙心。故兹特嘱。禅师其悉之。

　　净名抱朴莲禅师

　　临安骆氏子。年十五。投妙严祝发。二十二。往云栖受具。初游讲席。一日自念。数年以来。於教相旨趣。虽有理会处。生死岸头。全用不着。遂更衣入径山。禅期三七日中。廓然洞彻。述偈曰。自幼失亲娘。徧觅於他乡。蓦然一相见。更不再思量。解制即往荆溪。叩龙池传祖。问曰。自远趋风。乞师指示。传曰。老僧牙齿疎缺。师曰。亲切处。更乞一言。传据座。师唤侍者点茶来。传曰。不妨灵利灵利。师曰。某甲耳聋。传休去。一日辞行。传曰。老僧犹有语言未尽在。师曰。和尚言虽未尽。其意某甲已知。传曰。且道老僧意作么生。师便喝。传曰。再喝一喝看。师转身便出。传以源流拂子付之　住后。僧问。佛是何义。师曰觉义。曰佛还迷否。师曰迷。曰既觉云何复迷。师曰。复迷又问作么。曰也须问过。师拈棒打出　问。如何是夺人不夺境。师曰。蛱蝶穿花影。曰如何是夺境不夺人。师曰。掀眉扫白云。曰如何是人境两俱夺。师曰。彼此无消息。曰如何是人境俱不夺。师曰。推窗看月明　熊鱼山居士问。万法归一。一归何处。师举茶杯请茶。熊曰。我在青州。作一领布衫重七斤。作么生。师曰。脱壳乌龟飞上天　问。如何是麻三斤。师曰。斤两分明　师於崇祯己巳八月示寂。塔于净名。着有禅宗启蒙一册。行世。顺治间。
　　世祖问道崆峒。征车四出。向师道行。征其遗像。进大内焉。

　　南明广禅师法嗣
　　福建建宁普明鸳湖用禅师

　　海宁郑氏子。从南明广受业。尝谒无幻冲。指示法要。从度夏径山。偶阅思益经有省。述偈呈广。广呵之。提持数载。一日检传灯。至演祖下。载清风公案。膺碍释然。广印可。出住普明　上堂。僧问。如何是古佛心。师便打。曰如何是学人心。师曰。欲攫游龙。蝘蜓竟上。曰毕竟如何。师连棒打出。下座　师与雪峤大师玩月次。峤指月曰。者半个在那里去了。师良久云。会么。峤曰。也只得半个。师曰。者半个在那里去了。峤亦良久。师曰。也只得半个。相与大笑　元旦上堂。古道修然回凤历。尧歌舜颂乐无疆。云笼丹桂金茎秀。雨沐琼林玉叶长　崇祯壬午十月十一日辰时。索笔书偈曰。生也错。死也错。铁狮掣断黄金索。掷下笔云。咄。遂寂。世寿五十有六。僧腊三十有九。塔於本山。

　　五灯全书卷第六十四
　　五灯全书卷第六十五

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下三十四世
　　天童悟禅师法嗣
　　长沙府沩山五峰如学禅师

　　临潼任氏子。丱岁失怙。从五台天齐剃发。圆具于澄律师。遂徧历诸方。参天童悟于金粟。一夕话次。悟蓦伸脚曰。你作么生。师以脚踢之。悟笑曰未在。师曰。和尚道看。悟倒卧。师曰。也只是困。悟曰。又与么去也。师乃礼拜。悟举师为西堂。一日辞行。悟握拂曰。唤作拂子则触。不唤作拂子则背。不得拈起。不得放下。不得不语。不得无语。不得错举。若不错举。即分付汝。师连跳曰。不要不要。悟曰。犹是乱叫乱跳。更试举看。师转身曰。某甲去也。悟乃以源流拂子付之　后掩关弘济寺。僧问。如何是关中境。师曰。案上凝尘三尺厚。庭中芳草几生花。如何是境中人。师曰。相逢不遇真师子。闲我憨憨枕石头。如何是人中意。师便打　僧明我问。三祖云。至道无难惟嫌拣择。意旨如何。语未绝。师劈脊便打。僧拟议。师曰。要会便会。用拟议作么。以杖当喉直触。僧忍痛失声。师曰。是甚么。僧当下释然。遽叹曰。奇哉奇哉。师曰。汝见个甚么。僧便高声说偈曰。拦喉直触。欲语无口。三月湖南。桃红柳绿。师肯之　问。如何是乌龙潭中一滴水。师曰。虚涵万象。僧拟议。师以杖趂曰。不宿死尸　问。如何是佛。师曰。你是头驴。曰意旨如何。师拈起笔曰。者是湖州来底　问。释迦出世。端为何事。师曰。贫儿思旧债。僧礼拜。师曰。何不再申一问。僧拂坐具便出。师曰。者痴汉。又恁么去　士问。大师在关中作甚么。师曰。竹床高卧待云来。曰岂不闲杀人也。师曰。五枚白鼠五更鸣　问。临济无位真人话。作么生。声未绝。师便擒住曰。速道速道。僧拟议。师与一掌曰。会取去　师方开关门。见僧来便喝。僧亦喝。师便打。僧又喝。师曰乱喝。僧拟议。师便打。僧无语。师曰。落魄鬼子　僧参。师敲门一下。僧将开口。师闭却关门　侍者病目。一日奉茶次。师曰。汝见空中鸟飞么。者抬头。师以茶蓦面泼。者礼拜曰。谢和尚慈悲。师曰。未梦见在。者无语　淑之参。师作搏物势。之便礼拜。师复翘两手。之打一圆相。师于中点一点。之拟议。师曰。念子远来。且放汝三十棒　师问淑之。临济三顿棒意旨如何。之曰。龟毛拂子两头摇。师曰。因甚手长衫袖短。之应对稍迟。师励声曰。耳目之学。终立门外。若彻自心。名为到家。故行脚衲子。须是真参实悟。始不被境缘扰动。六道轮回。阎罗老子。岂惧伶牙俐齿舌覆三千哉。之肃然拜退　问。文殊起佛见法见。声未绝。师曰。阇黎当受山僧顶礼。僧拟开口。师以手掩却　问。如何是衲僧眼。师曰。瞒上座一点不得。僧拟议。师曰。元来不是屋里人　师一日午斋毕。僧问。如何是沩山宗。师曰。为我过杨枝来。僧过杨枝。师复指碗中水。僧取水稍迟。师曰。钝置杀人　问。耽源授仰山九十七种圆相。那一种为至要。师以手作涂抹势。僧礼拜起。师遂于地上画[○@人]相。顾视其僧。僧亦画一○相。师以两手捧起。复作抛后势。僧罔措。师便喝。僧拂袖。师直打出。回顾傍僧。于地上画一○相。僧便坐于○相中。师又以拄杖。画一大○相围之。僧起傍立。师微笑　问。如何是函盖乾坤句。师曰。徧界黑漫漫。如何是截断众流句。师曰。无汝开口处。如何是随波逐浪句。师曰。阇黎从甚处来。曰弁山。师打曰。分明举似　师至大沩同庆寺祖塔坐次。明维那礼塔来。师曰。礼者枯骨作么。明曰。将谓忘却。便礼拜。师遂起去　一日普请择菜。明维那曰。我要止静去。师曰。那里不是静。明打师一掌。师曰。作么明曰。那里不是静。师大笑　一日择菜。师唤旁僧。其僧不来。师曰。你不来。我要打你。明维那即打师一掌。师曰。只说今行早。更有早行人。明便归禅堂　师将入灭。预知时至。于崇祯癸酉六月三十日。自叙行由。嗣后不饮不食。危坐终日。胁不至席。凡见僧。便拈拄杖曰。道道。僧拟议。师便打。复加诟骂。有远庵吴居士来。讯尊候如何。师垂一足士曰。弟子会也。师曰。莫错会去。士画一圆相。师踢倒曰。正未知山僧脚跟在。至七月二十一日。师拈拄杖示众曰。道得即与衣钵。众下语不契。师叹曰。得人之难。亦至如此。乃命侍僧智隆。持来源拂子至大沩。付养拙明监院。越明日正午浴毕。书偈示众曰。痛举钳锤为阿谁。可怜漆桶自狐疑。为伊结下来生债。五夜霜花开玉墀。掷笔敛目。怡然而逝。建窣堵波于大沩之麓。所着五宗派叙。示衡州僧谷应。后黄龙牧夫。付梓行世。

　　苏州府邓尉山汉月法藏禅师

　　梁溪苏氏子。幼圆颅于本邑德庆。及长读高峰录有疑。历十余秋。至三峰掩死关。闻折竹声。忽然大彻。天启甲子秋。时天童悟。旺化金粟。师往谒焉。值悟上堂。举黄檗参百丈。丈举再参因缘。黄檗不觉吐舌。丈曰。子已后莫承嗣马祖去么。檗曰不然。因师得见马祖大机之用。然且不识马祖。若嗣马祖。已后丧我儿孙。丈曰。如是如是。见与师齐。减师半德。见过于师。方堪传授。子甚有超师之见。故临济三度问佛法大意。三度被打。济后出世。惟以棒喝接人。不得如何若何。祇贵单刀直入。师出众便喝。悟曰好喝。师又喝。悟曰。汝试更喝一喝看。师礼拜归位。悟复举僧问古德。朗月当空时如何。德曰。犹是阶下汉。僧曰。请师接上阶。德曰。月落后相见。悟乃顾师曰。且道月落后又如何相见。师便出堂开炉。即命首众。未几辞行。悟手书源流。并信拂授之。时天启甲子十二月八日也　住后。上堂。即心即佛。将谓猴白。非心非佛。更有猴黑。不是心不是佛不是物。斩断葛藤窠。勘破维摩诘。咄。互换机锋。神出鬼没　上堂。国师三唤。当阳明皎皎。侍者三应。徧界黑漫漫。最喜是生死烦恼。可恶是菩提涅盘。人间月半。天上月圆。咄咄。鼻孔撩天不着穿　上堂。烂炒铁钉盛满钵。夜来托出新罗国。远来人师非等闲。祇许供僧莫供佛。指天指地自称尊。撞倒云门无折合　上堂。从上来事。匪从人得。截下左臂。天地悬隔。拟欲安心。纷然打失。捉摸至今。空无所得。咄。休去歇去。眉横鼻直。谁恁么道。白拈老贼　晚参。此事如苏州一座城。总有六门。门门有路。通达往来。若闭塞五门。教人总向一门出入。途路中不免反添之绕。不若随方来者。随入一门。翻得径捷。然虽如是。饶你得到苏州城里。要来北禅寺参见老僧。更须问过地头人始得。不然十个五双。往往错路在　上堂。胡乱三十年。不曾少盐酱。到处行脚。也须带眼。古今尽道得大机。北禅看来全不像。若论百丈门风。岂有预搔待痒。拈起拄杖曰。看看。用时便用绝商量。方信临机原不让　上堂。僧问。佛祖公案。只是一个道理。因甚有明与不明。师曰。昨日开元石佛放光。有者道青。有者道黄。有者道黑。道白道赤。一总不定。曰和尚也是熟处难忘。师呵呵大笑。良久乃曰。于心所生。即名为色。知色空故。生即不生。尽大地是正法眼藏。尽大地是涅盘妙心。实相无相。微妙法门。从甚处入。喝一喝曰。更须买草鞋行脚始得　上堂。有佛处不得住。百岁翁翁失却父。无佛处急走过。海坛马子似驴大。三千里外逢人不得错举。一字是一字。一句是一句。恁么则不去也。世情无真。佛法无假。摘杨花摘杨花。搅得身心乱若麻。老赵州没来由。输赢岂在东司头　上堂。无法可说。是名说法。烈焰堆中。试请下脚。三世诸佛一脚。历代祖师一脚。北禅今日也是一脚。现前大众。还有不惜娘生脚版者么。一僧才出。师连棒打退曰。是甚么所在。你也要插只脚　上堂。年年冬寒夏热。朝朝夜暗昼明。使得十二时辰。看看能有几人。喝一喝曰。太平本是将军致。不许将军见太平　上堂。释迦已灭。弥勒未来。北禅三门。早闭晏开。但见频出入。知他才不才。莫怪老僧闲管事。要须分辨墨和煤　上堂。森罗及万象。一法之所印。凡所见色。皆是见心。澄潭月影。静夜钟声。一处真。千处万处一时真。喝一喝曰。几多痴男女。茫茫古到今　上堂。以口说法。口有时歇。以身说法。身有时灭。拈起拄杖曰。祇有者个菩萨生。辣辣一例横该抹。不管你眼里无筋。祇要你皮下有血　上堂。僧才出。师蓦头与一踏。僧起身曰。好一踏。师曰。你从甚处来。僧拟议。师又与一踏曰。自己来处尚不知。也要说好说歉。乃曰。山僧今日不能与者僧斩绝。未免劳而无功。还有赤心片片底衲子。与老僧倒断。不致两相辜负。良久曰。者一踏非惟踏破释迦脑盖。抑且为千古龟鉴　晚参。问不与万法为侣者。是甚么人。师曰。老僧遭你钝置。曰一口吸尽西江水。又作么生。师曰。阇黎遭我钝置。僧一喝。师掷下拄杖曰。为他闲事长无明　上堂。问宝剑未出匣时如何。师曰。天下太平。曰出匣后如何。师曰。何患天下不太平。问临机一句。请师速道。师曰。缓缓着。曰甚么时节。放在无事甲里。师曰。几人得似上座性燥。僧拂袖便行。师随后打曰。怕烂却。问如何是古佛心。师曰。不异今人。曰如何是今人心。师曰。不异古佛。僧一喝曰。某甲是甚么心。师曰。狼心虎心。曰错。师笑曰。错则不错。承当不下。乃曰。夫行脚道流。要得不落于恶道。甚为易事。但说佛时。不被佛谩。说法时。不被法障。自然到处通变。虽遇镬汤炉炭诸般厄难。行为佛事。坐是道场。障碍他丝毫不得。随喝一喝曰。大众一时闻么。便下座　上堂。拈拄杖曰。当人分上。各有与么事。卓一卓曰。为甚不承当。放下拄杖曰。莫是有疑么。良久曰。咳[口*敕]得一声。许他是金毛狮子　上堂。西来之旨。经久事变。未及几代。早差一线。日过一日。岂止一线。未审今日有何方便。不致此道湮没如线。良久喝一喝曰。祇有一法。防微杜渐　上堂。尖头茆屋草根香。活计全凭折脚铛。野菜和根同吃了。钵盂洗刮再商量。大众且道。商量个甚么。近年茶价贵。客至点蒿汤　西来罗汉请上堂。十万里来。不说一字。依稀像达磨。彷佛同真谛。芭蕉柄上书梵字。蝌蚪虫文不相似。拈起○相问伊。义手睁睛。直视老僧。点头道。从前不是。者回恰是。问大众。是不是。良久曰。宁说阿罗汉有三毒。不说如来有二语　上堂。穿窬墙壁。盗窃金珠。虽然。两手擎来。其奈人前难用。卓拄杖一下曰。老僧今日将诸人自家宝藏。直下打开。众宝烂然。光彩夺目。逴得便行。更须照顾脚下。踌躇不进。真成蹉过。目前不消。满面添惭。只贵通身是胆。至若怀宝迷邦。他乡醉卧。总之自甘饿殍。又争怪得老僧。靠拄杖下座　上堂。问过去未来则不问。如何是现在一句。师曰。舌头不出口。曰而今出口也。师曰。此是过去事。曰再请和尚道。师曰。未来莫妄想。良久乃曰。现在与么道。未来莫妄想。过去已过去。更讨甚伎俩。要踏向上关。喝一喝曰。即此样无别样　小参。七尺丝纶八尺竿。年年月月钓清寒。鱼龙虾蟹无寻处。半夜寥寥月一团。卓拄杖。休去　小参。以拄杖画一画曰。画水成乾路。飞虹驾石桥。不劳些子力。廿一是今朝。步步踏着。处处逍遥。添取银膏彻夜烧　解制上堂。牛在山中。水足草足。牛出山中。东触西触。山僧则不然。牛出山中。东城西郭。牛在山中。南谷北谷。若人会得两转语。则礼拜如菩萨。践踏如粪土。不妨随人起见。处处为缘。良久曰。会么。袅袅长鞭着地拖。半肩疎雨挂春蓑。自从赤脚骑牛去。只唱山中放牧歌　上堂。问如何是一句底主。师曰。春色满园关不住。曰如何是一句底宾。师曰。一枝红杏出墙来。曰如何是照师曰。灯笼挂露柱。曰如何是用。师曰。拍板合门槌。曰谢师答话。师曰。有甚亏缺。上座及早说。良久乃曰。菩萨行于非道。是名通达佛道。如三峰。今日随机赴感。不肯露布风规。建立宗纲。务须吻合法印。欲冀诸方玉帛从事。如对桓文而谈尧舜。梦也不敢望你做。卓拄杖下座　上堂。一人所在须到。半人所在须到。但得针芥相投。自然随缘得妙。因地而起。原因地倒。果然踏着向上关。争肯沿途入荒草　上堂。剔起灯来。是火力用。须知徧普变生作熟。只些些续焰。联芳殊可可。花总是一。叶分其五。跨圣凌凡。超佛越祖。钓竿仍藉百尺丝。发机必假千钧弩。喝一喝　上堂。终日忙忙那事无妨。冬至日短。夏至日长。山门头合掌。佛殿前烧香。昼夜精勤恐缘错。将错就错且承当。主人公大颠狂。懊恨当年傅大士。闲将文字诳心王　上堂。汝等诸人。尽是祖师门下客。也不用作么生。喝一喝曰。家丑不可外扬　上堂。踞虎头收虎尾。第一句下明宗旨。祇如第二第三句下。明个甚么。乃呵呵大笑曰。有头无尾。终是不贵。有尾无头。虽饱无力。是甚么人语。良久喝一喝曰。明破则不堪　上堂。绕四天下行脚底人。有口堪吃饭抬脚不起底。人也有张口吃个甚。么良久曰。问取诸方。僧出曰。即今咨和尚。师以棒拄其口曰。吃吃。僧一喝。师曰。黄连未是苦　上堂。尽乾坤是个解脱门。把手拽不肯入。不如歇去好。良久曰。灵利汉子。捉败老僧。非甚难事。有么有么。点得头下。我且作死马医。以拄杖打散　上堂。从缘有者。始终而成坏。非从缘得者。历劫而尝坚。老僧一期借水献花。唯诸人善知时节。不致两相辜负。喝一喝曰。败阙不止今日　上堂。长庆有愿不撒沙。万峰终日口咤咤。宗门若不拖泥水。后代如何得当家。有不被人欺底。出来对众道看。良久曰。地狱老僧下。与尔不相干　示众。师举百丈再参马祖。被祖一喝。丈直得三日耳聋。颂曰。尽道英雄志可伸。长驱席卷见精神。葫芦谷断燎天火。一马为龙得几人　问。如何是安隐境。师曰。石幢倒卓门前水。树骨横撑殿后山。曰如何是安隐家风。师曰。黑袈裟下云承座。白楖栗边风逗人。曰如何是安隐禅。师曰。坐到月圆香未过。卧教日出粥方粘。曰如何是安隐事。师曰。钟声过后催厨板。经韵消时接夜香。曰无眼耳鼻舌身意。意旨如何。师曰。床下龙眠云半夜。石边鸟宿露初更　问。未雨已前时如何。师曰。冻草带残雪。寒花夹野云。曰正雨时如何。师曰。阴阴烟雾里。落落数家村。曰忽然倾倒时如何。师曰。大江初涨白。孤屿不停云。曰雨收云散。又作么生。师曰。芒鞋携短杖。随意过桥东　师室中。尝举竹篦子话。勘验学者。稍或拟议。便痛打出。更垂三问。一曰。宅破家亡阿谁是主。二曰。缝开楔棒是何意旨。三曰。卷席挂拂因甚不住。鲜有契其机者。崇祯乙亥七月示疾。侍者问。如何是身后事。师曰。床头老鼠偷残药。壁上孤灯照旧衣。者拟复问。师举手曰。放下幔子着。遂酣睡至中夜。索浴更衣而逝。塔建本山。

　　西蜀[廿/猱]州双桂破山海明禅师

　　西蜀蹇氏子也。年十九得度。从慧法主听楞严。咨疑不决。遂出蜀。住破头山。单丁三载。忽于经行之际。见一平世界。不觉堕岩损足。至半夜翻身痛剧。忽省叫曰。屈屈。一士曰。师脚痛耶。师劈面掌曰。非汝境界。寻参博山云门。后谒天童悟。悟问。那里来。师曰云门。悟曰。几时起身。师曰。东山红日出。悟曰。东山红日出。于汝甚么事。师曰。老老大大。犹作者个语话。悟曰。你者些络索。从那里得来。师震威一喝便出。次日。同僧入方丈。悟命里首坐。师曰。昨日走得。今日走不得也。悟曰。作贼人心虚。师曰。是贼识贼。悟颔之。命莅第二座。入室次。悟问。内不放出。外不放入。正恁么时。以何为界。师曰。竿头丝线从师弄。不犯清波意自殊。便出　崇祯己巳。出世嘉禾之东塔。开炉上堂。问大悲千只手。那只是正手。师曰。四棱着地。曰大悲千只眼。那只是正眼。师曰。八面玲珑。曰手眼不劳重举似。单传意旨事如何。师震威一喝曰。双手劈开生死路。一眼觑破是非关。便拜。师便打曰瞎。师曰瞎瞎。乃曰。新开炉鞴辣钳锤。正打旁敲下下随。本是几团零落铁。一回入火一回奇。大众还有一回奇底也未。一僧出。喝一喝。师曰好喝。僧无语。师曰。此奇未足尽善。看木上座。为汝诸人。弄奇去也。掷下拄杖。复鼓掌呵呵曰。也大奇。也大奇　上堂。今朝正值腊月八。释迦原是小悉达。经行忽地仰面天。撞着明星刺眼瞎。阿耶阿耶。相救相救。蓦拈拄杖曰。幸尔还有者个在。不然。终是扶篱傍壁汉　师诞日上堂。三十五前一着子。本无生也本无死。释迦狼藉雪山头。弥勒收归布袋里。蓦拈拄杖曰。今日落在山僧手里。逢人切莫错举　上堂。昨夜梅花香宇宙。今朝雪子擂长空。就中一点真消息。拈向诸人鼻孔中。蓦呈拄杖曰。未证据者。向此嗅嗅看。一僧作舞而出。师掷拄杖曰。穿过髑髅　上堂。酸酰瓮里多蚊蚋。破驴脊上足苍蝇。我者里没唼啖。没栖泊。有扇打。有烟熏。贪生怕死汉。不用上吾门。卓拄杖下座　上堂。年年七月十五。惟有今年最苦。田禾又被天收。人物尽遭贼掳。太平寺里。今朝解制。明上座不妨随例颠倒。以拄杖一时打散。归方丈　砌丹墀毕上堂。复古太平寺。凄然感废兴。寒灰八百载。破衲两三僧。黠鼠居香积。妖狐吹佛灯。黄金重布地。不识有谁能　成道日上堂。天上明星突出。释迦打失一目。回观六道四生。个个如虫御木　上堂。如何是诸佛出身处。东山水上行。如何是诸佛出身处。西河火里坐。如何是诸佛出身处。熏风自南来。殿阁生微凉。咄。也是三人证龟成鳖　病愈上堂。问元彻生平。不参禅。不学道。祇拾得一把金刚剑。能截断天下老和尚舌头。今日举向和尚前。未审如何抵敌。师合掌曰。善哉善哉。曰不露锋铓时如何。师曰。白铁汉。僧一喝。师曰。再喝一喝看。僧拟议。师曰灼然。乃曰。病僧为病极。说法乖法式。静地念摩诃。寻声入福慧。所以道。我本无病。为众生病。众生病除。我病亦无。未审众中还有病不病者么。良久曰。二十年来经药饵。不知此疾是膏肓　上堂。潜水年年秀。宕山岁岁青。只因人不觉。刚自见迁。更以拄杖卓一下曰。击碎蟠桃核。分明露本仁。圆成清净智。即此是无生　追严上堂。元宵正月半。日月灯明现。即此为亡灵。本光破诸暗。盏子扑落地。碟子成七片。露柱撞灯笼。山门骑佛殿。此意是如何。吾道一以贯　上堂。止止不须说。葛藤徧野。我法妙难思。绊着几个。诸憎上慢者。冬瓜直儱侗。瓠子曲弯弯。闻必不敬信。只缘无眼耳鼻舌身意。山僧恁么判断。且道释迦老子。还有转身吐气处也无。只怕众生不是佛。是佛何愁不解语　上堂。值驴鸣。师曰。平地起骨堆。虚空堕地走。撞着瞎驴鸣。将谓师子吼。震威一喝。下座　上堂。如何是祖师西来意。庭前柏树子。觑着则眼瞎。如何是祖师西来意。神前酒台盘。吃着则口哑。如何是祖师西来意。檐前雨滴声。听着则耳聋。大众会字。字经三写。乌焉成马　上堂。问如何是金城境。师曰。寨小规模大。曰如何是境中人。师曰。僧卑世界宽。曰人境相去多少。师卓拄杖曰。直下荐取。一僧以手掩师口。师打一拂。僧遂走曰。休捏怪。师拈拄杖打出。乃曰。栖凤今朝散水云。纵横逆顺任教行。破沙盆是正法眼。恐逐腥膻污却盆。震威一喝。下座　示众。问如何是悟中迷。师曰。钱串井绳。曰如何是迷中悟。师曰。笊篱木杓。僧礼拜。师乃曰。钱串井绳。笊篱木杓。迷悟两关。圣凡一着。蓦呈拄杖曰。莫是者一着么。不遇春风花不开。花开又被风吹落　示众。风也大。雨也大。严寒施主请说法。不说如何并若何。人人荐取脚跟下。大众且道。脚跟下作么生荐取。平地吃交。石头路滑　石帆岳司马问。法腊多少。师竖一拳。岳勃然变色曰。我东南水窟地方。人民老实。莫在者里惑乱人。师曰。贫道行脚十五年。今日惑乱者一个。岳曰。惑乱我则可。只恐惑乱愚人。师曰。阿谁是愚人。岳瞪目视之曰。我也是路见不平。见你年幼。未是你做底时节。师曰。释迦老子。初出母胎。指天指地。难道也是年幼。未是时节么。岳曰。所以云门要一棒打杀。我今日一棒打杀。你且作么生。师作怕势曰。贫道性命几乎丧在门下。岳跃然拜别　僧问。如何是一六开天。师曰。竹密山斋冷。曰如何是二五成性。师曰。荷开水殿香　问。迷者迷。醒者醒。如何是独脱一句。师曰。八角磨盘空里走。曰不会。师曰。不会别参。曰参个甚么。师曰。八角磨盘空里走　问。学人终日吃饭。不曾齩着一粒米时如何。师曰。一个斑鸠九只鸟　月潭法主问。还是悟有悟无。师曰。放下有无来。向汝道。主作听势。师曰。惯会装聋害哑。主曰。我是真聋。师曰。真龙何不上天去　师不安。维那问曰。和尚尊候如何。师曰。七七八八。曰七七八八。还是好耶不好耶。师曰。一任卜度　师住东塔三载。旋应铜梁之请。历主岊岳大峨万峰中庆凤山栖灵祥符无际蟠龙佛恩双桂十剎。宗风遐播。后当蜀变。师以化导。不辞腥秽群魔。救免僇杀者。亿万万计　师无疾。坐逝于康熙丙午三月十六日。是夕。夔太守。梦师授一扇。守展读其偈曰。屣声滑滑响苍苔。老去寻山一快哉。回首五云堪一笑。澹然潇洒出尘埃。觉即遣候而师已化去矣。郡守惊异。刊布其偈。世寿七十一。僧腊四十四。有语录十二卷。行世。

　　杭州府径山费隐通容禅师

　　闽之福清何氏子。年十四。依镇东慧山落[髟/采]。首参寿昌。提无字话。工夫纯切。遽忘寝食。一日见经上堂。问答次。忽觉身世俱空。话头脱落。目前虚逼逼地。问昌曰。今日看破和尚家风了也。昌曰。汝有甚么见处。师便喝。次参云门博山。往返至再。不能了手。天启壬戌。闻天童悟寓吼山。师冒雨往谒。问觌面相提事若何。悟便打。师曰错。悟又打。师震威一喝。悟复打。师又喝。至第七棒。平生伎俩知见。泮然冰释。悟问。熏风自南来。殿阁生微凉。汝作么生会。师曰。水向石边流出冷。风从花里过来香。悟曰。离此又如何。师曰。放和尚三十棒。悟曰。除却棒又作么生。师便喝。悟曰。喝后聻。师曰。更要重说偈言。悟休去。既而随悟赴黄檗。未几命师继席焉　结制上堂。红炉猛焰。当前不可凑泊。钳锤运动。贵乎直下翻身。透出威音那畔。尝在闹市门前。问着劈头便棒。彻底更无廉纤。因甚致得金烹。大冶玉出蓝田　春日上堂。问物有荣枯。岁有新旧。如何是不迁变境界。师曰。八八六十四。问等闲识得东风面。万紫千红总是春。如何是春。师曰。百草头上见端倪。乃曰。溪河解冻。草木初醒。四野烧痕渐绿。满园麦色遂青。路上游人作舞。林间好鸟弄音。拂拂和风袭面。融融旭日铺金。会则途中受用。不会世谛传新。如何是途中受用底意。蓦竖拳曰。不知是个甚么　上堂。良久曰。声前一句子。欲要大家知。便下座　上堂。僧举坐具曰。觌面离披。无过者意。当阳杀活。不外此机。和尚还见么。师曰。放下着。问举一不得举二。今朝是一。便请和尚举。师拈拄杖曰。会么。曰惯得其便。师便打。乃曰。今朝初一。好个消息。若还不会。又是明日。所以道。举一不得举二。放过一着。落在第二。山僧举一了也。是汝诸人如何委悉。便下座　天晴上堂。问细草抽芽。万物发生。当人笑颜不开。和尚作么生道。师曰。旭日发生铺地锦。曰某甲未见在。师便打曰。婴儿垂发白如丝。乃曰。廓然天地清如洗。散尽阴云见古台。物物头头全体露。衲僧正眼自应开　久雨上堂。淫雨不晴。大地黯黑。衲僧无处搏量。且学维摩一默。直待天宫正验来。徧界明明是者贼。咄　冬至上堂。今年此日是冬至。衲子须当明祖意。柏树庭前翠又青。历尽阴阳无变异。以拂子画十字相。下座　上堂。个事人人自现成。无劳肯綮动修因。波咤路上多差互。觌体承当是本人　上堂。西来祖意不涉繁端。当机了悟无可盘桓。苟悟也。历历风前开正眼。头头物物不遮瞒　元旦上堂。一年三百六十日。今日分明是初一。会得一兮万事周。世间出世从兹立　上堂。世尊拈花。迦叶微笑。虽则觌面提持。未知向上一窍。欲知向上一窍。须是衲僧自透。且作么生透。一茎草上解安身。百亿须弥翻筋斗　上堂。今朝正是十五。个事本来独露。普请诸人自观。管取顿超佛祖　开炉上堂。尽道今日开炉。谁知柴炭俱无。骨髓都教冻裂。更讨甚么分疎。直得咤咤沙沙。历历落落。佛见法见。无从起觅。残言剩语。不挂嘴头。卓卓丁丁行大步。眼空四海若为俦　诞辰上堂。穷和尚庆寿日。裸形国里赠服饰。诸君太煞不知情。带累山僧面俱赤。何故。盖者老汉五十年来。赤条条地。更无福利人天。亦无元妙巴鼻。四众虽然横逆来。终不拖泥带水湿　天童密老和尚讣至。挂真举哀。对真曰。佛祖源流。曹溪正脉。绵远相传。至我老和尚。三十四世。六兴巨剎。海众同居。以一条白棒。撑天拄地。直指当人本元命脉。契其旨者既多。会其元者亦盛。三十年来。道满天下。一代化仪。周全完备。本怀既庆。遽尔归真。谁谓法眼灭。法河乾。法梁折。直得超古越今。光前裕后。眼目烁破四天下。百世无能踰之者。既尔今日又要一场特地作甚么。拘尸城畔聊通信。要与人天普共知。便举哀　腊八上堂。冻饿雪山欲断腰。明星忽现便成妖。当时我若同斯会。劈脊拦腮定不饶。何以。家无白泽之图。必无如是妖怪。虽然如是。还有为释迦老汉出气者么。有则不负今日供养。其或未然。莫怪山僧揩死蛇头好。遂以拄杖。一时打散　严[车*度]轹居士请上堂。今日诸人莫撒沙。聊听山僧一指迷。嘉禾有个老鼠子。偷吃上天一粒粟。惯到诸方弄爪牙。动得清风多拂拂。独是山僧不近情。白棒掀天与打出。翻身见得没禅师。好向人前骂老秃。遂唤严居士曰。翻身一句。作么生道。居士便出法堂。师曰。恁么去也。下座　福严寺上堂。山僧来到此寺。了无一法可示。只凭佛祖真宗。普为诸人授记。遂以拄杖旋指曰。我不敢轻於汝等。汝等皆当作佛。复举古德云。高在绝顶。富在福严。乐在天堂。苦在地狱。山僧则不然。若不在地狱。富不在福严。衲僧如委悉。鼻孔任辽天。喝一喝　老和尚三周忌日拈香曰。一二三三二一。紩马嘶空没踪迹。忆得当年腾踏时。一回饮水一回噎。虽然如是。心不负人。面无惭色　上堂。僧出礼拜拟问。师曰。今日不答话。问话者三十棒。曰恁么则信受奉行去也。师曰。且道说个甚么。僧以坐具拂一拂。师曰。少卖弄。乃曰。启期已半月。底事如何说。鼻孔若拈得。眼睛又失却。大地黑漫漫。路头岂不错。金刚手里八棱棒。敲折须弥一额角。问诸人觉不觉。万里长天飞一鹗　小参。刀不自割。镜不自照。瞥尔知归。当下便了。若是灵利衲僧。闻恁么道。便乃呵呵大笑。却许他有些俊俏。何以到处逢场。蓦面欺万人。头上翻筋斗。不为分外。有么。众无对。师曰。元来一队漆桶。以拄杖打趂　小参。当人个事。描固不真。便尔翻身。画亦难象。塞断人天路头。佛祖不敢近傍。不须旷劫修因。直下千了百当。喝一喝。便归方丈　小参。举雪峰示众曰。南山有一条鳖鼻蛇。汝等诸人切须好看。师曰。蛇无头不行。长庆曰。今日堂中大有人。丧身失命。师曰。张开蛇口。云门以拄杖撺向面前作怕势。师曰。露出蛇斑。僧举似玄沙。沙曰须是我棱兄始得。师曰。与蛇揩痒。虽然如是。我却不与么。僧曰和尚作么生。沙曰用南山作么。师曰。跳出蛇窠。乃曰。当时雪峰会里。者一群蛇。今日被山僧挑向拄杖头上。要教他生也得。要教他死也得。要教他不生也得。要教他不死也得。所谓把住则四方无路。放行则草丛里辊。现前兄弟。还有与古人出气者么。有则出来。为蛇画足。无则山僧放者一群蛇。齩杀汝诸人去也。以拄杖一时打退　问。者样没头没脑事。如何得明。师曰。汝未到没头没脑田地在。僧作礼。师曰。头脑生也　问。说似一物即不中。还许学人商量否。师蓦竖拳曰。者个唤作甚么。曰恁么则商量已竟。师劈脊便打　问。碓嘴生花。意旨如何。师曰。乌龟向火。曰如何是佛面百丑。师曰。是汝无面目　问。凡所有相。皆是虚妄。和尚为甚么拄杖子不离左右。师蓦拈拄杖曰。唤作拄杖子。入地狱如箭射。曰毕竟唤作甚么。师与一棒曰。灼然唤作甚么。僧一喝。师又与一棒　师问田头曰。菜栽完么。头曰。栽完了。师曰。无根菜又作么生栽。头笑。师曰。开花了也　师一晚问断眉敏曰。如何是大机。敏蓦竖拳。师曰。如何是大用。敏便喝。师曰。机用向上。还有事也无。敏曰有。师曰。如何是向上事。敏转身曰。拍拍是令。师曰。放汝三十棒　问。如何是旧年灯。师曰。门前火把子。如何是新年头佛法。师曰。东家敲锣。西家击鼓　师问灵机观曰。兴化打克宾。意旨如何。观曰。怜儿不觉丑。师曰。既打趂。何谓怜儿。观曰。也要和尚具只眼。师便掌曰。要我具只眼那。观曰。不是某甲恁么道。争见得和尚　又一日问观曰。世尊拈花。意旨如何。观蓦竖一拳。师曰。不得唤作拳头。又作么生。观打师一拳。师打观一棒曰。且道是赏是罚。观曰。少卖弄。师颔之　顺治庚子二月十九日。示寂于福严。寿六十九。腊五十五。依法阇维。得舍利如豆大。五色光灿者无数。嗣法弟子辈。分散舍利。建塔金粟福严黄檗诸处。晦山显着有舍利记。语录二十卷。五灯严统二十五卷。行世。

　　嘉兴府金粟石车通乘禅师

　　金华朱氏子。依天真海藏脱白。禀具显圣。徧参诸方。终不自肯。后谒天童悟於金粟。顿契元旨。呈偈曰。我手何似佛手。赤脚蓬头便走。直透向上元关。管教合取狗口。悟肯之。执侍七载。先出世杭之隆庆。次继席金粟。上堂。问人天交接两得相见。如何是相见底事。师曰。相逢不相识。曰如何是宾中主。师曰。对面未相许。曰如何是主中宾。师曰。一棒没疎亲。曰如何是主中主。师曰。脑后掇乾坤。曰。宾主已蒙师指示。顶[宁*页]一着事如何。师曰。穿过鼻孔。僧礼拜。乃曰。问在答处。互作主宾。答在问处。同气相亲。且问诸人。无问无答。合作么生。直饶神光不昧。万古唯真。若恁么会。驴年未梦见在。大众毕竟作么生道。蓦拈拄杖。画一画曰。画断多年烂葛藤。括地清风赤骨[骨*历]。卓拄杖　冬至上堂。问冬至阳生。为甚滴水成冰。师曰。乌龟水底深藏六。曰恁么则一句流通去也。师曰。截断脚跟。乃曰。六阴灭尽。滴水滴冻。一阳复生。群灵彰用。遂卓拄杖曰。拄杖子。吞却山河大地。草木昆虫。正恁么时。作么生是化育之本。喝一喝曰。个里点开天地眼。一气无私豁古今。复喝一喝　开炉上堂。二十余年火种。全副炉鞴在手。九旬衲子安居。烹得通身烂朽。蓦卓拄杖一下曰。者是火。复卓一下曰。者是炉。若也透此重关。管教独露常光。触处离名离相。头头日用全彰。其或未然。山僧更与诸人露个消息。掷拄杖曰。燎却门前无一物。万人丛里夺高标　上堂。元机透彻。左右逢原。以心契心。流通正脉。统三界以为家。作四生之依怙。宏开不二之门。揭示项门正眼。放出陕府铁牛。踏杀嘉州大象。正当恁么时。且道什么人证据。还会么。顾左右曰。任从沧海变。终不与君通　上堂。诸佛出世。为一大事因缘。达磨西来。指人见性成佛。金粟不谙老婆禅。祇要诸人棒下见血。若也恁么会得。触处逢渠。纤尘不立。既然触处逢渠。且道渠是阿谁。毫厘有差。天地悬隔　上堂。少室真机。人天普育。直指父母未生面目。大众。有眼皆见。有耳普闻。且作么生是未生前面目。良久曰。墙外鸟啼声已碎。尽在摇头不语中。喝一喝　上堂。不寒不热火柴头。拨动些儿爆地流。从此一番亲煅炼。纵横无碍任悠悠。若也见得。不须画地为牢。其或未然。烧却眉毛有几茎　解制上堂。拄杖本无彼此。趂出一群狮子。蓦然掷地翻身。休得人前露齿。腾腾独步大方。不涉和泥合水。正当恁么时。还有翻掷底么。掷拄杖曰。横身芳草绿。回顾落花红　小参。扶扬宗乘。须恁么人。知恁么事。具格外眼。透顶透机。敲骨取髓。不落窠臼。如奔流度刃。石火电光。非真狮子。那堪翻掷。岂不见。临济初至河北住院时。对普化克符二上座曰。我欲于此建立黄檗宗旨。汝二人可成褫我。二人便珍重下去。三日后。普化问曰。和尚三日前说甚么。师便打。又三日后。克符问曰。和尚打普化作甚么。师亦打。三尊宿。一挨一拶。摩触家风。威神凛凛。天魔胆丧。文殊普贤削迹吞声。天下老和尚闻风结舌。正恁么时。且道还有建立宗旨底么。良久唤侍者。者应诺。师打曰。普请吃茶　问。如何是父母未生前。师曰。无孔铁锤。曰生后如何。师曰。髑髅粉碎　问。向上一句即不问。历代相传事若何。师曰。鼻孔拖地。曰如何是无得无传底句。师便掌　问。如何尘中能作主。师曰。撒手见青天。曰如何是化外自来宾。师曰。一棒一条痕　崇祯戊寅春示疾。僧问。此后向甚处与和尚相见。师曰。徧界不曾藏。僧作礼曰。恁么则向者里相见去也。师曰。莫错认。遂泊然而逝。世寿四十有六塔于本山之左。

　　五灯全书卷第六十五
　　五灯全书卷第六十六

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
</div>
    <div class="pagination">
<a href="五灯全书_page123.html">上一页</a><span>...</span><a href="五灯全书_page119.html">119</a><a href="五灯全书_page120.html">120</a><a href="五灯全书_page121.html">121</a><a href="五灯全书_page122.html">122</a><a href="五灯全书_page123.html">123</a><span class="current-page">124</span><a href="五灯全书_page125.html">125</a><a href="五灯全书_page126.html">126</a><a href="五灯全书_page127.html">127</a><a href="五灯全书_page128.html">128</a><a href="五灯全书_page129.html">129</a><span>...</span><a href="五灯全书_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
