<!DOCTYPE html>
<html>
<head>
    <meta charset="UTF-8">
    <title>天圣广灯录 - 第 12 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天圣广灯录 - 第 12 页/共 57 页</h1>
    <div class="content">　　如今闻说不着一切善恶有无等法。即为堕空。不知弃本逐末。却是堕空也。求佛求菩提。及一切有无等法。是弃本逐末。秖如今粗食甃命。补破遮寒。渴即掬水吃。余外但是一切有无等法都无纤毫系念。此人渐有轻明分。
　　善知识不执有。不执无。脱得十句魔语出。语不系缚人。所有言说。不自称师。说如谷响。言满天下无口过。堪依止。若道我能说能解。说我是和尚。汝是弟子者。个同於魔说。无端说道。目击道存。是佛不是佛。是菩提．涅盘．解脱等。无端说一知一解。见举一手。竖一指。云是禅是道者。个语系缚人。未有住时。秖是重增比丘绳索。
　　纵然不说。亦有口过。宁作心师。不师於心。不了义教。有人天师。有导师。了义教中。不为人天师。不师於法。未能依得玄鉴。且依得了义教。犹有相亲分。若是不了义教。秖合聋俗人前说。秖如今但不依住一切有无诸法。亦不住无依。住亦不作不依住知解。是名大善知识。亦云唯佛一人是大善知识。为无两人。余者尽名外道。亦名魔说。
　　如今秖是说破两头句。一切有无等法。但莫贪染及解缚之事。无别语句教人。若道别有语句教人。别有法与人者。比名外道。亦名魔说。须识了义教．不了义教语。须识遮语．不遮语。须识生死语。须识药病语。须识逆顺喻语。须识总别语。
　　说道修行得佛。有修有证。是心是佛。即心即佛。是佛说。是不了义教语。是不遮语。是总语。是升合担语。是拣秽法边语。是顺喻语。是死语。是凡夫前语。不许修行得佛。无修无证。非心非佛。亦是佛说。是了义教语。是遮语。是别语。是百石担语。是三乘教外语。是逆喻语。是拣净法边语。是生语。是地位人前语。从须陀洹向上直至十地。但有语句。尽属法尘垢。但有语句。尽属烦恼边收。但有语句。尽属不了义教。了义教是持。不了义教是犯。佛地无持犯。了义不了义教尽不许也。
　　从苗辨地。从浊辨清。秖如今鉴觉。若从清边数。鉴觉亦不是清。不鉴觉亦不是清。亦不是不清。亦不是。圣亦不是不圣。亦不是。见水浊。说水浊过患。水若清。都无可说。今却浊他水。若有无问之问。亦有无说之说。佛不为佛说法。平等真如法界无佛。不受众生。佛不住佛。名真福田。
　　须辨主客语。贪染一切有无境法。被一切有无境惑乱。自心是魔王。照用属魔民。秖如金鉴觉。但不依住一切有无诸法。世间出世间法。亦不作不依住知解。亦不依住无依住知解。自心是佛。照用属菩萨。心心是主宰。照用属客尘。如波说水。照万像以无功。若能寂照。不自玄旨。自然贯穿古今。如云神无照功。至功常存。能一切处为导师。
　　众生性识。他为未曾蹋佛阶梯。是黐胶性。多时黏着有无诸法。乍吃玄旨药不得。乍闻格外语。他信不及。所以菩提树下三七日默然思惟。智惠冥朦难说。无可比喻。说众生有佛性。亦谤佛法僧。说众生无佛性。亦谤佛法僧。若言有佛性。名执着谤。若言无佛性。名虚妄谤。如云说佛性有。则增益谤。说佛性无。则损减谤。说佛性亦有亦无。则相违谤。说佛性非有非无。则戏论谤。
　　始欲不说。众生无解脱之期。始欲说之。众生又随语生解。益少损多。故云我宁不说法。疾入於涅盘。向后返寻。过去诸佛皆说三乘法。向后假说假立名字。本不是佛。向渠说是佛。本不是菩提。向渠说是菩提．涅盘．解脱等。知渠檐百石檐不起。且与渠一升一合檐。知渠难信了义教。且与渠说不了义教。且得善法流行。亦胜於恶法。善果限满。恶果便到。得佛。则有众生到。得涅盘。则有生死到。得明。则有暗到。但是有漏因果翻覆。无有不相酬者。
　　若欲免见翻覆之事。但割断两头句。量数管不着。不佛不众生。不亲不踈。不高不下。不平不等。不去不来。但不着文字。隔渠两头。捉汝不得。免苦乐相形。免明暗相酬。实理真实亦不真实。虚妄亦不虚妄。不是量数物。喻如虚空不可修治。若心有少许作解。即被量数管着。亦如卦兆。被金木水火土管。亦如黐胶。五处俱黏。魔王捉得。自在还家。
　　夫教语皆三句相连。初．中．后善。初。直须教渠发善心。中。破善心。后。始明好善。菩萨即非菩萨。是名菩萨。法非法非今法。总与磨也。若秖说一句。令众生入地狱。若三句一时说。渠自入地狱。不于教主事。说道如今鉴觉是自己佛。是初善。不守住如今鉴觉。是中善。亦不作不守住知解。是后善。如前属然灯后佛。秖是不凡亦不圣。莫错说佛今非凡非圣。
　　此土初祖云。无能无圣为佛圣。若言佛圣者。秖如九品精灵．龙畜之类。及释梵等。皆能通变。上品精灵。亦知今古百劫时事。岂得是佛。如阿修罗王身极长大。敌两倍须弥山。与帝释战时。知力不如。领百万兵众入藕丝孔里藏。通变辨才不少。他且不是佛教语。节级奢缓。升降不同。未悟未解时名贪瞋。悟了唤作佛慧。故云不异旧时人。秖异旧时行履处。
　　问。斩草伐木。掘地垦土。为有罪报相否　师云。不得定言有罪。亦不得定言无罪。有罪无罪。事在当人。若贪染一切有无等法。有取舍心在。透三句不过。此人定言有罪。若透三句外。心如虚空。亦莫作虚空想。此人定言无罪。
　　又云。罪若作了。道不见有罪。无有是处。若不作罪。道有罪。亦无有是处。如律中。本迷教人。及转相杀。尚不得杀罪。何况禅宗下相承。心如虚空。不停留一物。亦无虚空相。将罪何处安着。亦名禅道不用修。但莫污染。亦云但融冶表里心尽即得。亦云但约照境。秖如今照一切有无等法。都无贪取。亦莫取着。亦云。合与磨学。今似浣垢衣。今是本有。垢是外来。闻说一切有无声色。如似垢腻。都莫将心凑泊。菩提树下。三十二相八十种好属色。十二分教属声。秖如今截断一切有无声色流过。心如虚空相似。合与磨学。如救头然始得。临命终时。寻旧熟路。行尚不彻。到与磨时。新调始学。如何了得。
　　临终之际。所有习念。尽为胜境现前。随心所爱。重处先受。秖如今不作恶事。当此之时。亦无恶境。纵有恶境。亦变成好境。若怕临终之时。慞狂不得自由。即须如今便自由始得。秖如今於一一境法。都无爱染。亦莫依住知解。便是自由人。如今是因。临终是果。果业已现。如何怕得。
　　怕是古今。古若有今。今亦有古。古若有佛。今亦有佛。如今若得。直至未来际得。秖如今一念一念不被一切有无等法管。自古自今。佛秖是人。人秖是佛。亦是三昧定。不用将定入定。不用将禅想禅。不用将佛觅佛。如云法不求法。法不得法。法不行法。法不见法。自然得法。不以得更得。所以菩萨应如是正念诸法。罄然独存。亦无知独存之法。
　　智性自如如。非因所置。亦名体结。亦名体集。不是智知。不是识识。绝思量处。凝寂体尽。忖度永亡。如海大流尽。波浪不复生。亦云如大海水。无风匝匝之波。忽知匝匝之波。此是细中之粗。亡知於知。还如细中之细。是佛境界。从此初知。名三昧之顶。亦名三昧王。亦名尔焰智。出生一切诸三昧。灌一切诸法王子顶。於一切色声香味触法剎土成等正觉。内外通达。悉无有碍。一色一尘。一佛一色。一切佛一切色。一切尘一切佛。一切色声香味触法亦复如是。一一徧满一切剎土。此是细中之粗。是善境界。是一切上流知觉闻见。亦是一切上流出生入死。度一切有无等法。是上流所说。亦是上流涅盘。是无上道。是无等等咒。是第一之说。於诸说中最为甚深。无人能到。诸佛护念。犹如清波。能说一切水清浊．深流．广大之用。诸佛护念。行住坐卧。若能如是。我时为现清净光明身。
　　又云。如汝自等．语等。我亦如然。一佛剎声。一佛剎香。一佛剎味。一佛剎触。一佛剎事。悉皆如是。从此上至莲华藏世界。纵广总皆如是。若守初知为解。名顶结。亦名堕顶结。是一切尘劳之根本。自生知见。无绳自缚。所知故系世有二十五。又散一切诸烦恼门缚着於他。此初知。二乘见之。名为尔焰识。亦名微细烦恼。便即断除。既得断已。名为回神住空窟。亦名三昧酒所醉。亦名解脱魔所缚。世界成坏。定力所持。漏向别国土都不觉知。亦名解脱深坑可畏之处。菩萨悉皆远离。
　　夫读经看教。语言皆须宛转。归就自己。但是一切言教。秖明如今鉴觉自性。但不被一切有无诸境转。是汝导师。能照破一切有无诸境。是金刚惠。即有自由独立分。若不能与磨会得。纵然诵得十二围陀典。秖成个增上慢。却是谤佛。不是修行。但离一切声色。亦不住於离。亦不住於知解。是修行。
　　读经看教。若准世间。是好事。若向明理人边数。此是壅塞人。十地之人脱不去。流入生死河。但是三乘教。皆治贪瞋等病。秖如今念念若有贪瞋等病。先须治之。不用觅义句知解。知解属贪。今却变成病。秖如今但离一切有无诸法。亦离於离。透过三句外。自然与佛无差。既自是佛。何虑佛不解语。秖恐不是佛。被有无诸法缚。不得自由。
　　是以理未立。先有福智。被福智载。如贱如贵。不如先立理。后有福智。若要福智。临时作得。撮金成土。撮土为金。变海水为酥酪。碎须弥为微尘。摄四大海水入一毛孔。於一义作无量义。於无量义作一义。亦云失脚作转轮王。令四天下人一日行十善。此福智犹不能算。自己鉴觉名王。缘念着有无诸法。名转轮王。秖如今於藏腑中都不纳一切有无等法。离四句外名空今。名不死药。为唤前王名不死药。虽云不死药。与王共服。亦非二物。亦非一物。若作一二解。亦名转轮王。
　　秖如今有人以福智四事。供养四百万亿阿僧祇世界六趣四生。随其所欲。满八十年。已后作是念。然此众生皆已衰老。我当以佛法而训导之。令得须陀洹果。乃至阿罗汉道。如是施主。但施众生一切乐具。功德尚自无量。何况令得须陀洹果。乃至阿罗汉道功德无量无边。犹不如第五十人闻经随喜功德。报恩经云。摩耶夫人生五百太子。尽得辟支佛果。而皆灭度。各各起塔供养。一一礼拜。叹言。不如生於一子。得无上菩提。省我心力。秖如今於百千万众中。有一人得者。价直三千大千世界。所以常劝众人。须玄解自理。自理若玄。使得福智。如贵使贱。亦如无住车。若守此作解。名髻中珠。亦名有价宝珠。亦名运粪人。若不守此为解。如王髻中明珠与之。亦名无价大宝。亦名运粪出。佛直是缠外人。却来缠内。与磨作佛。直是生死那边人。直是玄绝那边人。却来向者岸。与磨作佛。人及猕猴。俱不能行。人喻十地菩萨。猕猴喻於凡夫。
　　读经看教。求一切知解。不是一向不许。解得三乘教。善得璎珞庄严具。得三十二相窟宅。觅佛即不得。教云耽着小乘三藏学者。犹不许亲近。何况自为。是破戒比丘．名字罗汉。涅盘经中被配入十六恶律仪中。同於畋猎渔捕。为利养故杀害。大乘方等。犹如甘露。亦如毒药。销得去。如甘露。销不去。如毒药。
　　读经看教。若不解他生死语。决定透他义句不过。莫读最第一。亦云须看教。亦须参善知识。第一须自有眼。须辨他生死语始得。若辨白不得。决定透不过。秖是重增比丘绳索。所以教学玄旨人。不遣读文字。如云说体不说相。说义不说文。如是说者。名真说。若说文字。皆是诽谤。是名邪说。菩萨若说。当如法说。亦名真说。当令众生持心不持事。持行不持法。说人不说字。说义不说文。说道欲界无禅。亦是带一只眼人语。既云欲界无禅。凭何得至色界。先因地上习二种定。然后得至初禅．有想定．无想定。有想定。生色界四禅等天。无想定。生无色界四空等天。欲界灼然无禅。禅是色界。
　　问。如今说此土有禅。如何　师云。不动不禅是如来禅。离生禅想。
　　问。如何是有情无佛性。无情有佛性　师云。从人至佛。是圣情执。从人至地狱。是凡情执。秖如今但於凡圣二境有染爱心。是名有情无佛性。秖如今但於凡圣二境。及一切有无诸法。都无取舍心。亦无今取舍知解。是名无情有佛性。秖是无其情系。故名无情。不同木石太虚。黄花翠竹之无情。将为有佛性。若言有者。何故经中不见受记而得成佛者。秖如今鉴觉。但不破有情改变。喻如翠竹。无不应机。无不知时。喻如黄花。
　　又云。若踏佛阶梯。无情有佛性。若未踏佛阶梯。有情无佛性。
　　问。大通智胜佛。十劫座道场。佛法不现前。不得成佛道。如何　师云。劫者。滞也。亦二住也。住一善。滞於十善。西国云佛。此土云觉。自己鉴觉。滞着於善。善根人无佛性。故云佛法不现前。不得成佛道。触恶住恶。名众生觉。触善住善。名声闻觉。不住善恶二边。不依住将为是者。名二乘觉。亦名辟支佛觉。归不依住善恶二边。亦不作不依住知解。名菩萨觉。既不依住。亦不作无依住知解。始得名为佛觉。如云。佛不住佛。名真福田。若於千万人中。忽有一人得者。名无价宝。能於一切处为导师。无佛处云是佛。无法处云是法。无僧处云是僧。名转大法轮。
　　问。从上祖宗。皆有密语递相传授。如何　师云。无有密语。如来无有秘密藏。秖如今鉴觉。语言分明。觅形相了不可得。是密语。从须陀洹向上直至十地。但有语句。尽属法之尘垢。但有语句。尽属烦恼边收。但有语句。尽属不了义教。但有语句。尽不许也。了义教俱非也。更讨什么密语。
　　问。空生大觉中。如海一沤发。如何　师云。空喻於沤。海喻於性。自己灵觉之性。过於虚空。故云空生大觉中。如海一沤发。
　　问。伐林莫伐树。如何　师云。林者喻於心。树者喻於身。因说林故生怖。故云伐林莫伐树。
　　问。语也垛生招箭。言归垛生。不得无患。今累既同。缁素何辨　师云。但却发箭。途中相拄。如其相差。必有所伤。谷中寻响。累劫无形。响在口边。得失在於来问。却问所归。还被於箭。亦如知幻不是幻。三祖云。不识玄旨。徒劳念静。亦云认物为见。如持瓦砾。用将何为。若言不见。木石何殊。是故见与不见。二俱有失。举一例诸　问。无烦恼。今有三十二相。如何　师云。是佛边事。本有烦恼。今有三十二相。秖如今凡情是。
　　问。不见如来顶相。如何　师云。为作有边见．无边见。所以不见如来顶相。秖如今都无一切有无等见。亦无无见。是名顶相现。
　　问。如今沙门尽言我依佛教。学一经一论。一禅一律。一知一解。合受檀越四事供养。为销得否　师云。但约如今照用。一声一色。一香一味。於一切有无诸法。一一境上都无纤尘取染。亦不依住无取染。亦无不依住知解。者个人日食万两黄金亦能销得。秖如今照一切有无等法。於六根门头刮削并当贪爱。有纤毫治不去。乃至乞施主一粒米．一缕线。个个披毛戴角。牵犂负重。一一须偿他始得。
　　为不依佛。佛是无着人．无求人．无依人。如今波波贪觅佛。尽皆背也。故云。久亲近於佛。不识於佛性。唯观救世者。轮回六趣中。久乃见佛者。为说佛难值。文殊是七佛祖师。亦云。是娑婆世界第一主首菩萨。无端作见佛想。闻法想。被佛威神力故。犹降二铁围山。他不是不解。特与诸学人作标则。令诸后学人莫作与么见闻。
　　但无一切有无等法。有无等见。一一个个透过三句外。是名如意宝。是名宝华承足。若作佛见法见。但是一切有无等见。名眼翳。见所见故。亦名见缠。亦名见盖。亦名见孽。秖如今念念及一切见闻觉知。及一切尘垢祛得尽。但是一尘一色总是一佛。但起一念。总是二佛。三世五阴。念念谁知其数。是名佛[门@(幅-巾)]塞虚空。是名分身佛。是名宝塔现。
　　是以常叹言。嗟见今日所依之命。依一颗米．一茎菜。饷时不得食饥死。不得水渴死。不得火寒死。欠一日不生。欠一日不死。被四大把定。不如先达者。入火不烧。入水不溺。傥要烧便烧。要溺便溺。要生即生。要死即死。去住自由。者个人有自由分。心若不乱。不用求佛．求菩提涅盘。若着佛求。属贪。贪变成病。故云佛病最难治。谤佛谤法乃可取食。食者。是自己灵觉性无漏饭．解脱食。此语治十地菩萨病。是从初至十地也。
　　秖如今但有一切求心。尽名破戒比丘．名字罗汉。尽名野干。灼然销他供养不得。秖如今闻声如响等。齅香如风等。离一切有无等法。亦不住於离。亦无不依住知解。此人一切罪垢不能相累。为求无上菩提涅盘。故名出家。犹是邪愿。况乎世间诤论觅胜负。说我能我解。贪一门徒。爱一弟子。恋一住处。结一檀越。一衣一食。一名一利。又言我得一切无碍。秖是自诳。
　　秖如今能於自己五阴不为其主。被人割截。节节支解。都无怨吝之心。亦不烦恼。乃至自己弟子被人鞭打。从头至足。如上一一等事。都无一念生彼我心。犹依住无一念将为是。此名法尘垢。十地之人脱不去。流入生死河。所以常劝众人。须惧法尘烦恼如惧三涂。乃有独立分。假使有一法过於涅盘者。亦无少许生珍重想。此人步步是佛。不假脚踏莲华。分身百僚。
　　秖如今於一切有无等法。有纤毫爱染心。纵然脚踏莲华。亦同魔作。若执本清净．本解脱．自是佛．自是禅道解者。即属自然外道。若执因缘修成证得者。即属因缘外道。执有。即属常见外道。执无。即属断见外道。执亦有亦无。即属边见外道。执非有非无。即属空见外道。亦云愚痴外道。
　　秖如今但莫作佛见．涅盘等见。都无一切有无等见。亦无无见。名正见。无一切闻。亦无无闻。名正闻。是名摧伏外道。无凡夫魔来。是大神咒。无二乘魔来。是大明咒。无菩萨魔来。是无上咒。乃至亦无佛魔来。是无等等咒。一变众生谄曲修罗。二变二乘谄曲修罗。三变菩萨谄曲修罗。是三变净土。
　　但是一切有无凡圣等法。喻如金矿。自己如理。喻如於金。金与矿各相去离。真金露现。忽有人觅钱觅宝。变金为钱与他。亦如面体真正。无诸沙卤。有人乞[饥-几+追]。变面为[饥-几+追]与他。亦如智臣善解王意。王若行时索仙陀婆。即便奉马。食时索仙陀婆。即便奉盐。此等喻学玄旨人。善能通达。应机不失。亦云六绝师子。志公云。随人造作百变。十地菩萨不饥不饱。入水不溺。入火不烧。傥要烧。且不可得烧。他被量数管定。佛则不与么。入火不烧。傥要烧便烧。要溺便溺。他使得四大风水自由。一切色是佛色。一切声是佛声。自己滓秽谄曲心尽。透过三句外。得说此语。菩萨清净。弟子明白。所有言说。不执无有。一切照用。不拘清浊。有病不吃药。是愚人。无病吃药。是声闻人。定执一法。名定性声闻。一向多闻。名增上慢声闻。知他。名有学声闻。沉空滞寂及自知。名无学声闻。
　　贪瞋痴等是毒。十二分教是药。毒未销。药不得除。无病吃药。药变成病。病去药不销。不生不灭。是无常义。涅盘经云。有三恶欲。一欲得四众围绕。二欲得一切人为我门徒。三欲得一切人知我是圣人及阿罗汉。又迦叶经云。一欲求见未来佛。二欲求转轮王。三欲求剎利大姓。四欲得婆罗门大姓。乃至厌生死。求涅盘。如是恶欲。先须断之。秖如今但有取染心动念。尽名恶欲。尽属六欲天。总被波旬管。
　　问。二十年中常令除粪。如何　师云。但息一切有无知见。但息一切贪求。个个透过三句外。是名除粪。秖如今求佛求菩提。求一切有无等法。是名运粪入。不名运粪出。秖如今作佛见。作佛解。但有所见．所求．所着。尽名戏论之粪。亦名粗言。亦名死语。如云大海不宿死尸。等闲说话不名戏论。说辨清浊名戏论。教文都总有二十一般空。淘择众生尘累。沙门持斋持戒。忍辱柔和。慈悲喜舍。寻常是僧家法则。会与么。宛然依佛教。秖是不许贪着依执。若希望得佛．得菩提等法者。似手触火。文殊云。若起佛见．法见。应当害己。所以文殊执剑於瞿昙。鸯掘持刀於释氏。如云菩萨行五无间。而不入无间地狱。他是玄通无间。不同众生五逆无间。
　　从波旬直至佛。尽是垢腻。都无纤毫依执。如是名二乘道。况乎诤论觅胜负。说我能我解。秖名诤论僧。不名无为僧。秖如今但不贪染一切有无诸法。是名无生。是名正信。信着一切法。名信不具。亦名信不圆。亦名偏信不具。故名一阐提。如今欲得蓦直悟解。但人法俱泯。人法俱绝。人法俱空。透三句外。是名不堕诸数。人者是信。法者是戒施闻慧等。菩萨忍不成佛。忍不作众生。忍不持戒。忍不破戒。故云不持不犯。
　　智浊照清。慧清识浊。在佛名照慧。在菩萨名智。在二乘及众生边名识。亦名烦恼。在佛名果中说因。在众生名因中说果。在佛名转法轮。在众生名法轮转。在菩萨名璎珞庄严具。在众生名五阴丛林。在佛名本地无明。是无明明。故云无明为道体。不同众生暗蔽无明。
　　彼是所。此是能。彼是所闻。此是能闻。不一不异。不断不常。不来不去。是生语句。是出辙语句。不明不暗。不佛不众生。总与么也。来去断常。佛与众生是死语。徧不徧．同异．断常等是外道义。般若波罗蜜是自己佛性。亦云摩诃衍。摩诃是大义。衍是乘义。若守住自己知觉。又成自然外道。不用守。如今鉴觉。不用别求佛。若更别求。又属因缘外道。
　　此土初祖云。心有所是。必有所非。若贵一物。则被一物惑。若重一物。则被一物惑。信被信惑。不信又成谤。莫贵莫不贵。莫信莫不信。佛亦不是无为。虽不是无为。又不是冥寞。犹如虚空。佛是大心众生。鉴觉多。鉴觉虽多。他鉴觉清净。贪瞋鬼捉他不着。佛是缠外人。无纤毫爱取。亦无无爱取知解。是名具足六度万行。若要庄严具。种种皆有。如不要。他不用亦不失。他使得因果福智自由。是修行。非是执劳负重。唤作修行。却不与么。
　　三身一体。三身。一者法身实相佛。法身佛不明不暗。明暗属幻化。实相由对虚得名。本无一切名目。如云佛身无为。不堕诸数。成佛献盖等。是升合担语。要从浊辨清得名。故云实相法身佛。是名清净法身。毗卢遮那佛。亦名虚空法身佛。亦名大圆镜智。亦名第八识。亦名性宗。亦名空宗。亦名佛居不净不秽土。亦名在窟师子。亦名金刚后得智。亦名无垢檀。亦名第一义空。亦名玄旨。三祖云。不识玄旨。徒劳念静。
　　二报身佛。菩提树下佛。亦名幻化佛。亦名相好佛。亦名应身佛。是名圆满报身卢舍那佛。亦名平等性智。亦名第七识。亦名酬因答果佛。同五十二禅那数。同阿罗汉．辟支佛。同一切菩萨等。同受生灭等苦。不同众生系业等苦。
　　三化身佛。秖如今於一切有无诸法都无贪染。亦无无染。离四句外。所有言说辨才名化身佛。是名千百亿化身释迦牟尼佛。亦名大神变。亦名游戏神通。亦名妙观察智。亦名第六识。供养者。净三业。前际无烦恼可断。中际无自性可守。后际无佛可成。是三际断。是三业清净。是三轮空。是三檀空。
　　云何比丘给侍於佛。所谓不漏六根者。亦名庄严。空无诸漏林树庄严。空无诸染花果庄严。空无佛眼约修行人法眼辨清浊。亦不作辨清浊知解。是名乃至无眼。宝积经云。法身不可以见闻觉知求。非肉眼所见。以无色故。非天眼所见。以无妄故。非慧眼所见。以离相故。非法眼所见。以离诸行故。非佛眼所见。以离诸识故。若不作如是见。是名佛见。同色非形色。名真色。同空非太虚。名真空。色空亦是药病相治语。法界观云。不可言即色不即色。亦不可言即空不即空。
　　眼．耳．鼻．舌．身．意。不纳一切有无诸法。名转入第七地。七地菩萨不退。七地向上三地菩萨。心地明白易染。说火即烧。从色界向上。布施是病。悭贪是药。从色界向下。悭贪是病。布施是药。有作戒者。割断世间法。但不身手作无过。无作戒。亦云无表戒。亦云无漏戒。但有举心动念。尽名破戒。秖如今但不被一切有无诸境惑乱。亦不依住不惑乱。亦无不依住知解。是名徧学。是名勤护念。是名广流布。未悟未解时名母。悟了名子。亦无无悟解知解。是名母子俱丧。无善缠。无恶缠。无佛缠。无众生缠。量数亦然。乃至都无一切量数缠。故云。佛是出缠过量人。
　　贪爱知解义句。如母爱子。唯多与儿酥吃。消与不消。都总不知。此语喻十地受人天尊贵烦恼。生色界．无色界禅定福乐烦恼。不得自在神通。飞腾隐显。徧至十方诸佛净土。听法之烦恼。学慈悲喜舍。因缘烦恼。学空．平等．中道烦恼。学三明六通．四无碍烦恼。学大乘心。发四弘誓愿烦恼。初地．二地．三地．四地。明解烦恼。五地．六地．七地。诸知见烦恼。八地．九地．十地菩萨。双照二谛烦恼。乃至学佛果。百万阿僧祇诸行烦恼。唯贪义句知解。不知却是系缚烦。故云见河能漂香象。
　　问。见否　答曰。见　又问。见后如何　答曰。见无二。既云见无二。不以见见於见。若见更见。为前见是。为后见是。如云见见之时。见非是见。见犹离见。见不能及。所以不行见法。不行闻法。不行觉法。诸佛疾与授记。
　　难曰。见既不是授记之言。复何用记　师云。先悟宗人。不被一切有无诸法相拘。如浣垢衣。故云离相名佛。虚实尽不存。中旨独玄。玄达一路同道。后进契其阶。故云授记耳。无明为父。贪爱为母。自己是病。还医自己是药。自己是刀。还杀自己无明贪爱父母。故云。杀父害母。一语类破一切法。吃非时食者。亦复如何。秖如今但是一切有无等法。尽是吃非时食也。亦名恶食。是秽食置於宝器。是破戒。是妄语。是杂食。佛是无求人。如今贪求一切有无诸法。但是所有所作皆背也。却是谤佛。但有贪染。尽名授手。秖如今但不贪染。亦不依住不贪染。亦无不依住知解。是名般若火。是烧手指。是不惜躯命。是节节支解。是出世间。是掌世界於他方。
　　秖如今若於十二分教及一切有无诸法。於藏腑中。有纤毫停留。是不出网。但有所求所得。但有生心动念。尽名野干。秖如今於藏腑中都无所求。都无所得。此人是大施主。是师子吼。亦不依住无所得。亦无不依住知解。是名六绝师子。人我不生。诸恶不起。是纳须弥於芥子中。不起一切贪瞋八风等。是悉能吸四大海水入口中。不受一切虚妄语言。是不入耳中。不令身起一切恶於人。是纳一切火於腹中。
　　秖如今於一一境不惑不乱。不瞋不喜。於自己六根门头。刮削并当。得净洁。是无事人。胜一切知解。头陀精进。是名天眼。亦名了照为眼。是名法界性。是作车载因果。佛出世度众生。则得前念不生。后念莫续。前念业谢。名度众生。前念若瞋。即将喜药治之。即名为有佛度众生。但是一切言教。秖是治病。为病不同。药亦不同。所以有时说有佛。有时说无佛。实语治病。病若得瘥。个个是实语治。病若不瘥。个个是虚妄语。实语是虚妄语。生见故。虚妄是实语。断众生颠倒故。为病是虚妄。秖有虚妄药相治。
　　佛出世度众生。是九部教语。是不了义教语。瞋及喜。病及药。总是自己。更无两人。何处有佛出世。何处有众生可度。如经云。实无众生得灭度者。亦云。不爱佛菩提。不贪染有无诸法。名为度他。亦不守住自己。名为自度。为病不同。药亦不同。处方不同。不得一向。固执依佛依菩提等法。尽是依方。故云至於智者。不得一向。
　　教中所辨。喻如黄叶。亦如空拳诳小儿。若人不知此理。名同无明。云行般若菩萨。不得取我语。及依教勑。瞋如石头。爱如河水。秖如今但无瞋无爱。是透山河石壁。直为治聋俗病。多闻辩说治眼病。从人至佛是得。从人至地狱是失。是非亦然。三祖云。得失是非。一时放却。
　　不执住一切有无诸法。是名不住有缘。亦不依住不依住。是名不住空忍。执自己是佛。自己是禅道解者。名内见。执因缘修证而成者。名外见。志公云。内见．外见俱错。眼耳鼻舌各各不贪染一切有无诸法。是名受持四句偈。亦名四果。六入无迹。亦名六通。秖如今但不被一切有无诸法碍。亦无不依住知解。是名神通。不守此神通。是名无神通。如云无神通菩萨足迹不可寻。是佛向上人最不可思议。人是自己。天是智照。赞即喜。喜者属境。境是天。赞是人。人天交接。两得相见。亦云净智为天。正智为人。
　　本不是佛。向渠说是佛。名体结。秖如今但莫作佛知解。亦无无不依住知解。是名灭结。亦名真如。亦名体如。求佛求菩提。名现身意。秖如今但有一切求心。尽名现身意。如云。求菩提。虽是胜求。重增尘累。求佛是佛众。求一切有无诸法是众生众。秖如今鉴觉。但不依住一切有无诸法。是不入众数。秖如今於一一声．香．味．触．法等不爱。於一一境不贪。但无十句浊心。是了因成佛。学文句觅解者。名缘因成佛。见佛知佛。则得说佛。有知有见。却是谤佛。若云佛知．佛见．佛闻．佛说即得。见火即得。火见即不得。如刀割物即得。物割刀即不得。知佛人．见佛人．闻佛人．说佛人。如恒河沙。是佛知。是佛见。是佛闻。是佛说。万中无一。秖为自无眼。依他作眼。教中唤作比量智。秖如今贪佛知解。亦是比量智。
　　世间譬喻是顺喻。不了义教．了义教。是顺喻．是逆喻。舍头目髓脑是逆喻。如今不爱佛菩提等法是逆喻。难舍喻於头目髓脑。如照着一切有无境法名头。被一切有无境法相挠着名手。都未照前境时名髓脑。圣地习凡因。佛入众生中。同类诱引化导。同渠饿鬼肢节火然。与渠说般若波罗蜜。令渠发心。若一向在圣地。凭何得至彼共渠语。
　　佛入诸类。与众生作船筏。同渠受苦。无限劳极。佛入苦处亦同众生受苦。佛秖是去住自由。不同众生。佛不是虚空。受苦何得不苦。若说不苦。此语违负。等闲莫说。错说佛神通自在不自在。具惭愧人。不敢说佛是有为是无为。不敢说佛自由不自由。除赞药方外。不欲得露现两头丑陋。
　　教云。若人安佛菩提。置有所是边。其人得大罪。亦云。如不识佛人前。向渠与么说无过。如无漏牛乳。能治有漏病。其牛者。不在高原。不居下隰。此牛乳堪作药。高原喻於佛。下隰喻於众生。如云。如来实智法身。又无此病。辨才无碍。升腾自在。不生不灭。是名生老病死。疼痛[病-丙+习][病-丙+习]。是暗吃菌羹。患痢疾而终。是暗为藏明头迹。明暗都遣。莫取无取。亦无无取。他不明不暗。王宫生。纳耶输陀罗。八相成道。声闻外道。妄想所计。如云非杂食身。纯陀云。我知如来决定不受不食。
　　第一须具两只眼。照破两头事。莫秖带一双眼向一边行。即有那个边到。功德天．黑暗女相随。有智主人。二俱不受。秖如今心如虚空相似。学始有所成。西国高祖云。云山喻大涅盘。此土初祖云。心心如木石。三祖云。兀尔忘缘。曹溪云。善恶都莫思量。先师云。如迷人不辨方所。肇公云。闭智塞聪。独觉冥冥者矣。文殊云。心同虚空故。敬礼无所观。甚深修多罗。不闻不受持。秖如今但是一切有无诸法都不见不闻。六根杜塞。若能与么学。与么持经。始有修行分。
　　者个语逆耳苦口。可中与么作得。至第二第三生。能向无佛处坐大道场。示现成等正觉。变恶为善。变善为恶。使恶法教化十地菩萨。使善法教化地狱饿鬼。能向明处解明缚。能向暗处解暗缚。撮金成土。撮土成金。百般作得。变弄自由。於恒沙世界外有求救者。婆伽婆即披三十二相。见其人前。同渠语音。与渠说法。随机感化。
　　应物殊形。变现诸趣。离我我所。犹属彼边事。犹是小用。亦是佛事门中收。大用者。大身隐於无形。大音匿於希声。如木中之火。如锺鼓之声。因缘未具时。不可言其有无。傍报生天。弃之如涕唾。菩萨六度万行。如乘死尸过岸。如在牢狱。厕孔得出。佛披三十二相。唤作垢腻之衣。亦云。若说佛一向不受五阴。无有是处。佛不是虚空。何得一向不受。佛秖是去住自由。不同众生。从一天界至一天界。从一佛剎至一佛剎。诸佛常法。
　　又云。若据三乘教。受他信施供养。他在地狱中。菩萨行慈悲。同类化导报恩。不可常在涅盘。
　　又云。如火见火。但莫手触。火不烧人。秖如今但无十句浊心。贪心．爱心．染心．瞋心．执心．住心．依心．着心．取心．恋心。但是一句各有三句。个个透过三句外。但是一切照用。任听纵横。但是一切举动施为。语默啼笑。尽是佛慧。

　　天圣广灯录卷第九
　　天圣广灯录卷第十　　　〔宋实〕
　　镇州临济院义玄惠照禅师

　　曹州南华人也。俗姓邢。幼而颕异。及落发受具。志慕禅宗。师在黄檗会中三年。行业纯一。首座叹曰。然是后生。与众有异　首座问。上座在此多少时也　师云。三年也　首座云。曾参问也无　师云。不曾参问。不知问个什么　首座云。汝何不去问堂头。如何是佛法的的大意　师便去问。问声未绝。黄檗便打　师下来　首座云。问话作么生　师云。某甲问声未绝。和尚便打。某甲不会　首座云。但更去问　师又去问　黄檗又打。如是三致问。三打之　师来白首座云。幸蒙慈悲。令某甲问讯和尚。三度发问。三度吃棒。自恨障缘。不领深旨。今且辞去　首座云。汝若去。须是辞和尚了去　师礼拜退　首座先到和尚处云。问话底后生甚是如法。若来辞和尚时。方便接伊。已后穿凿一株大树。与天下人作阴凉去在　师便上去辞　黄檗云。不得往别处去。汝向高安滩头大愚处去。必为汝说。
　　师到大愚。大愚问。从什么处来　师云。黄檗处来　愚云。黄檗有何言句　师云。某甲三度问佛法的的大意。三度吃棒。不知某甲有过无过　愚云。黄檗恁么老婆。为汝得彻困。更来者里。问有过无过　师於言下大悟。云。元来黄檗佛法无多子　大愚掫住云。者尿床子。适来言道有过无过。如今却道黄檗佛法无多子。你见什么道理。速道。速道　师於大愚胁下筑三筑　大愚拓开云。你师黄檗。非干吾事。
　　师辞大愚。却回黄檗。黄檗见来。便问。者汉来来去去。有什么了期　师云。秖为老婆心切。便人事了。侍立　檗问。什么处来　师云。昨日奉和尚慈悲。今参大愚去来　檗云。大愚有何言句　师举。大愚问某甲。黄檗有何言句。某甲遂举前话。问他有过无过。大愚道。黄檗恁么老婆。为汝得彻困。更道有过无过。某甲於言大悟　檗云。作么生。得者汉来。痛与一顿　师云。说什么待来。即今便吃。随后便掌　檗云。者风颠汉来者里捋虎须　师便喝　檗云。侍者。引者风颠汉参堂去。
　　沩山举前因缘问仰山。临济当时得大愚力。黄檗力　仰山云。非但捋虎须。亦解骑虎头　师又因栽松次。檗问。深山里栽许多松作什么　师云。一与山门作景致。二与后人作标榜。道了。将镢头打地一两下　檗云。虽然如是。子已吃吾三十棒了也　师又以镢头打地两下。嘘。嘘　檗云。吾宗到汝。大兴於世。
　　沩山举前因缘问仰山。黄檗当时祇嘱临济一人。更有人在　仰云。有。秖是年代深远。不欲举似和尚　沩云。虽然如是。吾且要知。汝但举看。　仰山云。一人指南。吴越令行。遇大风即止(谶风穴)师因普请次。见黄檗来。拄镢而立　檗云。者汉困也那　师云。镢也来举。困个什么　檗便打　师接棒。一送送倒　檗唤维那。维那。扶我起　维那近前云。和尚争容得者风颠汉无礼　檗起。便打维那　师镢地云。诸方火葬。我者里一时活埋　沩山问仰山。黄檗打维那。意作么生　仰山云。正贼走却。罗踪人吃棒。
　　师一日在僧堂前坐。见黄檗来。闭却目　檗见。乃作怖势。便归方丈　师随后上方丈礼谢。首座在檗处侍立　檗云。此僧虽是后生。却知有此事　首座云。老和尚却证据个后生　檗自於口上掴　首座云。知即得。知即得。
　　师在堂内睡　檗下来见。以拄杖打板头一下　师举头。见是黄檗。却睡　檗又打床一下。往上问见首座坐禅　檗云。下间后生却坐禅。汝者里妄想作什么　首座云。者风颠汉作什么　檗打板头一下。便出去。
　　沩山问仰山云。黄檗意作么生　仰云。两彩一赛。
　　师一日与黄檗同赴普请。师在后行。檗回头见师空手　檗问。镢在什么处　师云。已有人将去也　檗云。近前来。共汝商量个事　师便近前　檗竖起镢头云。祇者个。天下人拈掇不起　师就手掣得。竖起云。为什么在某甲手里　檗云。今日自有人普请。便归院。
　　后沩山举此话问仰山。镢在黄檗手里。为什么却被临济夺却　仰山云。贼是小人。智过君子。
　　黄檗因入厨。见饭头。问。作什么　饭头云。拣众僧米　檗云。日吃多少。
　　头云。两石五　檗云。莫太多　头云。犹恐少在　檗便打。
　　饭头却举似师　师云。我与汝勘者老汉去。
　　才到檗处。侍立次　檗便举前因缘　师云。饭头不会。请和尚代一转语。师便问。莫太多　檗云。何不道来日更吃一顿　师云。说什么来日。即今便吃。道了便掌　檗云。者风颠汉又来者里将虎须　师便喝。出去。
　　后沩山举问仰山。此二尊宿意作么生　仰云。和尚意作么生　沩山。养子方知父慈　仰云。不然　沩云。子又作么生　仰云。大似勾贼破家。
　　师为黄檗驰书去沩山。仰山作知客。接得书便问。者个是黄檗底。那个是上坐底　师便掌　仰山约住云。老兄知是一般事便休。
　　同去参沩山。沩便问。黄檗师兄多少众　师云。七百众　沩云。什么人为导首　师云。适来已达书了　师却问沩山。和尚此间多少众　沩云。一千五百众　师云。太多生　沩云。黄檗师兄亦不少。
　　解辞沩山。仰山相送云。汝向北去。有个住处　师云。岂有恁么事　仰山云。但去。有一人佐辅汝。此人有头无尾。有始无终。
　　师到镇州。普化在彼。师住后赞佐於师。师正化旺。普化全身脱去。
　　师辞黄檗。檗问。什么处去　师云。不是河南。便是河北。
　　檗便打　师约住。与师一掌　檗大笑。唤侍者。将百丈先师禅板．几案来　师云。侍者。将火来　黄檗云。虽然如是。汝但将去。已后坐却天下人舌头去在　后沩山举此话问仰山。临济莫辜负他黄檗也无。仰山云。不然。沩山云。子又作么生。仰山云。知恩方解报恩。沩山云。从上古人还用相似底也无。仰山云。有。秖是年代深远。不欲举似和尚。沩山云。虽然如是。吾且不知。子但举看。仰山云。秖如楞严会上。阿难赞佛云。将此深心奉尘剎。是则名为报佛恩。岂不是报恩之事。沩山云。如是。如是。见与师齐。减师半德。见过於师。方堪传授。
　　上堂云。赤肉团上有一无位真人。常从汝等诸人面门出入。未证据者看看。
　　时有僧出问。如何是无位真人　师下禅床把住云。道。道　僧拟议　师拓开云。无位真人是什么乾屎橛。便归方丈。
　　师问僧。什么处来　僧便喝　师便揖坐　僧拟议　师便打　师见僧来。便竖起拂子　僧礼拜　师便打　又见僧来。亦竖起拂子　僧不顾　师亦打。
　　上堂。有僧出礼拜　师便喝　僧云。老和尚。莫探头好　师云。你道落在什么处　僧便喝　又僧问。如何是佛法大意　师便喝　僧礼拜　师云。你道好喝也无　僧云。草贼大败　师云。过在什么处　僧云。再犯不容　师云。大众要会临济宾主句。问取堂中二禅客。便下座。
</div>
    <div class="pagination">
<a href="天圣广灯录_page11.html">上一页</a><span>...</span><a href="天圣广灯录_page7.html">7</a><a href="天圣广灯录_page8.html">8</a><a href="天圣广灯录_page9.html">9</a><a href="天圣广灯录_page10.html">10</a><a href="天圣广灯录_page11.html">11</a><span class="current-page">12</span><a href="天圣广灯录_page13.html">13</a><a href="天圣广灯录_page14.html">14</a><a href="天圣广灯录_page15.html">15</a><a href="天圣广灯录_page16.html">16</a><a href="天圣广灯录_page17.html">17</a><span>...</span><a href="天圣广灯录_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
