<!DOCTYPE html>
<html>
<head>
    <meta charset="UTF-8">
    <title>佛祖纲目 - 第 5 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛祖纲目 - 第 5 页/共 32 页</h1>
    <div class="content">　　鸠摩罗什。(此翻童寿)中天竺人。父名鸠摩罗炎。家世相国。弃荣出游。龟兹王以妹妻之。生罗什。什生而神灵。七岁随母入寺。见铁钵。试取加项。俄念。此钵甚重。我何能举。即不胜重。遂悟万法惟心。博学强记。人莫能及。年二十。什母辞王。往天竺。谓什曰方等深教。不可思议。传之东土。惟尔之力。但於汝无利。其可柰何。什曰。必使大化流转。虽苦无恨。母至天竺。道成获阿那含果。符坚据秦攻襄阳。得道安。安因劝坚。迎西域罗什。适太史奏。德星现於西域分野。当有大智人。入辅中国。坚曰。朕闻龟兹有罗什者。得非此耶。遣将吕光。谓曰。朕非贪地用兵。闻罗什深解法相。为后学宗。若克龟兹。即宜驰驿送什。及破龟兹。送什以归。中道闻坚已为姚苌所害。遂止不返。什因不至秦。后苌亦闻什名。要请。而光不允。苌亡。子兴复请。亦不允。因遣兵伐光。光败降。秦方得迎什。十二月。什至长安。秦主命什。於西内逍遥园译经。什寻览旧经。多所纰缪。不与梵本相应。乃集沙门僧肇僧睿等重译○僧肇。自为沙门。名震三辅。什在姑臧。肇往依之。什与语惊曰。法中龙象也。及归关中。助什详定经论。因出大品之后。着般若无知论。什览奇之。传其论。至庐山。慧远深相赞叹○僧睿。冀州人。初游学诸方。后入关从罗什。讲成实论。什叹曰。子真精识。传译有赏音。吾何恨焉。

　　○慧远法师着法性等论

　　慧远。住庐山。大弘法道。闻鸠摩罗什入关。遣书通好。什答书略曰。经言。末后东方。当有护法菩萨。勖哉仁者。善弘其事。并遗偈一章曰。既已舍染乐。心得善摄否。若得不驰散。深入实相否。异境空相中。其心无所乐。若悦禅智慧。是法性无照。虚诳等无实亦非停心处。仁者所得法。幸愿示其要。远复答以偈曰。本端竟何从。起灭有无际。一微涉动境。成此颓山势。惑想更相乘。触理自生滞。因缘虽无主。开涂非一世。时无悟宗匠。谁将握玄契。来问尚悠悠。相与期暮岁。初震旦未有涅盘常住之说。但云寿命长远。远曰。佛是至极。至极则无变。无变之理。岂有穷哉。乃着法性论十四篇。略曰。至极以不变为性。得性以体极为宗。罗什见论叹曰。边方未见经便。暗与理会。岂不妙哉。

　　(丙午)天竺佛驮跋陀至关中

　　天竺佛驮跋陀。(此云觉贤)得正法於佛大先。佛大先与达磨。同参二十七祖跋陀。既得法后。游罽宾国。尝积岁宴坐。时有秦沙门智严等。西往罽宾。迎陀入关。鸠摩罗什倒屣而迎。恨相见之晚。议论多所发药。秦太子姚泓。延至东宫。对什论法。什问法云何空。陀曰。众微成色。色无自性。故色即空。又问。既以极微破色空。复云何破一微。陀曰。以一微故众微空。以众微故一微空。沙门宝云。不省其意。咸谓跋陀所计微尘是常。更申请之。陀曰。法不自生。缘会故生。缘一微故有众微。微无自性。则是空矣。宁当言不破一微乎。时秦尚玄化沙门。出入宫阙者数千。跋陀颓然而已。一日偶谓弟子曰。昨见天竺五舶俱发。应合至矣。又其徒自言。得那含果。僧正道[(丰*力)/石]曰。佛不许言自所得法。五舶之论。何所穷诘。弟子轻言。诳惑於律。於违义。不同处。陀遂渡江。入匡庐。见慧远论义。远高之。乃请出禅数诸经。稽考别传之旨。源流所自。未几而五舶俱至。

　　(丁未)天竺佛陀耶舍至关中

　　鸠摩罗什。在秦。尝於草堂寺讲经。秦主姚兴及朝臣沙门数千。肃容观听。一日兴谓什曰。大师聪明。才辨海内无双。何可使法种不嗣哉。遂以宫女十辈。逼令受之。什自是不住僧房。别立廨舍。诸僧中有欲效之者。什乃聚针盈钵。谓诸僧曰。若能见效食此者。乃可畜室耳。因举七进针。如常膳。诸僧媿服乃止。天竺佛陀耶舍。(此云觉明)至姑臧。闻罗什受秦宫女。叹曰。什如好绵。其可使入棘刺乎。什闻耶舍为己远来。劝秦主迎之。使者至彼。耶舍曰。明旨远降。便当驿驰。副檀越待士之勤。脱如见礼罗什。则贫道当在北山北矣。使还。兴复敦请。耶舍乃来。秦主郊迎。别创精舍处之。设供如王者。耶舍一无所受。时至分卫。一食而已。

　　○陶潜居士谒慧远大师

　　慧远。住东林寺。下有虎溪。远送客。每以虎溪为限。义熙三年。道士陆修静。偕陶潜入山。见远。远送之。执手谈话。不觉过虎溪。虎便哮吼。三人相顾大笑。世传为三笑图。时潜居柴桑。近庐山。常访远。远爱其旷达。以书招入社。潜性嗜酒。谓许饮即来。远许之。乃造焉。久之。以无酒。攒眉而去。潜字元亮。初名渊明。尝仕晋为彭泽令。晋灭。改名潜。时号靖节先生。

　　(庚戌)遗民居士刘程之示生净土

　　刘程之。字仲思。彭城人。少孤。事母。以孝闻。初为府参军。即隐去。桓玄刘裕等交荐。不就。乃之庐山。依慧远。远曰。官禄巍巍。何以不为。程之曰君臣相疑。疣赘相亏。晋室无盘石之固。物情有累卵之危。吾何为哉。远然其说。大相器厚。朝廷知其志不可夺。旌其号。曰遗民。远创莲社。俾程之撰誓文。其略曰。神者可以感涉。而不可以迹求。必感之有物。则幽路咫尺。苟求之无方。则渺茫何津。今幸以不谋而感。佥心西境。乃机象通。於寝梦欣欢。百於子来。可不克心克念。重精迭思。以凝其虑哉。然景续参差。功福不一。虽晨期云同。而夕归攸隔。即我师友之眷良。可悲矣。是以慨然胥命。整衿法堂。等施一心。亭怀幽极。誓兹同人。俱游绝域。其有警世绝伦。首登神界。则无独善於云峤。忘兼金於幽谷。先进后升。勉思汇征之道。然后妙观大仪。启心真照。识以悟新。形繇化革。程之复着念佛三昧诗。以表专志。始涉半岁。即於定中。见佛光照地。皆作金色。居十五年。又见阿弥陀佛。玉毫光照。垂手慰接。程之恳曰。安得如来为我摩顶。覆我以衣。俄而佛为摩顶。引袈裟被之。翼日念佛。又见身入宝池。莲花青白。其水湛然。一人顶有圆光。胸出卍字。指池水曰。八功德水。汝可饮之。程之饮水。甘美。及寤犹觉。毛孔香发。乃告众曰。吾净土之缘。至矣。对像焚香。再拜祝曰。我以释迦遗教故。知有阿弥陀佛。此香供养释迦如来。次供阿弥陀佛。及妙法华经。愿一切有情。俱生净土。言讫。面西合掌而逝。异香郁然。七日而息。时晋义熙六年也○周续之。字道祖。雁门人。幼通五经五纬。号十经童子。养志闲居。公卿交辟。皆不就事。慧远预莲社。宋文帝践祚。召对辩析。帝大悦。或问。身为处士。时践王廷。可乎。答曰。心驰魏阙者。以江湖为桎梏。情致两忘者。市朝亦岩穴耳。时称通隐先生。后居锺山。专心念佛。愈老愈笃。一日向空云。佛来迎我。合掌而逝○张野。字莘民。居浔阳。兼通华梵。尤善属文。举茂才屡征散骑常侍。俱不就。入庐山莲社。修净业。义熙十四年。与家人别。入室端坐而逝○张诠。字秀硕。野之族子。高逸好学。耕锄间。带经不释。屡征弗就。庚悦以其贫。举为浔阳令。笑曰。古人以容膝为安。屈志就禄。奚荣之有。乃入庐山。依莲社。研穷内典。多有悟入。宋景平元年。无疾安卧而逝○雷次宗。字仲伦。入庐山莲社。立馆东林之侧。及远示寂。与子侄书曰。吾弱冠入庐山。事释和尚。於时师友渊源。务宏圣道。玩心佛理。夜以继日。乐而忘忧。二十余载。渊匠既倾。良朋亦丧。遂与汝曹。归耕陇畔山。居十年。齿逾知命。及今耄未至昏。尚可励志成西归之津梁。自今以往。家务大小。一勿见关子平之言。可以为法○阙公则。入庐山莲社。既卒。友人於洛阳白马寺。夜中为作忌祭。忽一时林木殿宇皆成。金色空中。有声曰。我阙公则也。祈生极乐。今已得生。言讫。无所见。

　　(壬子)慧持法师入寂

　　慧持。即慧远之弟。年十八。与远同事道安。止庐山。隆安二年。辞远入蜀。远留之曰。人生爱聚。汝独乐离。持曰。滞情爱聚者。本不应出家。今既割欲求道。正以西方为期耳。遂辞至成都。大弘佛法。升其堂者。皆号登龙门。晋义熙八年。垂诫门徒讫。即入定於龙龛树。

　　(癸丑)鸠摩罗什法师示寂

　　鸠摩罗什。雅好大乘。志在敷演。常叹曰。吾若着笔。作大乘阿毗昙。非迦旃子比也。今深识者既寡。将何所论。惟为姚兴。着实相论二卷。后秦弘始十五年四月。示有疾。乃口出三番神咒。令外国弟子诵之。以自救。未及致力。病觉危殆。遂集众曰。因法相逢。殊未尽心。方复后世恻怆可言。自以暗短。谬充传译。愿传之后。世咸共流通。今於众前。发诚实誓。若所传无谬。义契佛心。当使焚身之后。舌不焦烂。言讫而寂。阇维薪灭形尽。舌根不坏。若红莲色。寿七十。初什尝与母。谒大月氏国北山尊者。北山谓其母曰。善护此沙弥。年三十五。毗尼无缺。度人如优波鞠多。杯度在彭城。闻什入关。叹曰。吾与此子。戏别三百余年。相见杳然。未期迟於来世耳。什自入关后。弟子凡千余人。生肇融睿。谓之什门四圣。所译经论。三百九十余卷○释道生。姓魏氏。生而颕悟。不喜尘嚣。落发受戒。初入庐山幽栖七年。后游关中。从罗什受业。关中僧众。钦服若神。

　　(甲寅)慧永法师往生净土

　　慧永。住西林三十年。绝志尘嚣。一心安养。镇南将军何无忌至虎溪。慧远从徒数百人。高言华论。举止可观。而永衲衣半胫荷锡持钵。松下飘然而来。神气自若。无忌叹曰。永公清散之风。乃多於远公也。义熙十年。示微疾。忽敛衣合掌。求屣欲起。如有所见。众咸惊问。永曰。佛来迎我。言讫而化。异香七日乃歇。

　　(丙辰)慧远法师示生净土

　　慧远。住庐山三十年。影不出山。克志西方。初十一年。三睹圣相。沉厚不言。后十九年。义熙丙辰七月晦夕。於般若台前。方从定起。见阿弥陀佛身满虚空。圆光之中。有诸化佛观音势至。左右侍立。又见水流光明。分十四支流。注上下。演说妙法。佛告远曰。我以本愿力故。来安慰汝。七日后。当生我国。又见佛陀耶舍慧持慧永刘遗民在佛之侧。前揖远曰。师志在先。何来之晚耶。远乃谓弟子曰。吾始居此。三睹圣相。今复再见。吾生净土必矣。至八月六日。远乃端坐入寂。寿八十四○僧济。从慧远游。远尝曰。绍隆大法。其在尔乎。后疾笃。诚期净土。远遗烛一枝曰。汝可运心安养。济执烛凭几。停想无乱。又集众讽净土诸经。五更济以烛授弟子。元弼令随众行道。顷之觉自秉一烛。乘空而行。见阿弥陀佛。接置於掌。遍至十方。歘然而觉。且悲且慰。自省四大了无疾苦。明夕忽起立。目逆虚空。如有所见。须臾还卧。容色愉悦。谓傍人曰。吾行矣。右胁而逝。时方炎暑。三日而体不变。异香郁然○道敬。琅琊人。祖凝之刺江州。因从慧远出家。博通经论。笃志念佛。宋永初元年。谓众曰。先师见命。吾其行矣。端坐唱佛而化。众见光明满室。弥时方灭。

　　佛祖纲目卷第二十五
　　佛祖纲目卷第二十六(余字号)
　　甲子(宋文帝元嘉元年起)甲午(孝武孝建元年)丁酉(改大明)乙巳(明帝泰始元年)壬子(改泰豫)癸丑(废帝元徽元年)丁巳(顺帝升明元年)己未(齐太祖建元元年)癸亥(齐武帝永明元年)

　　齐。萧姓。七主。共二十四年。

　　(乙丑)昙顺法师往生净土

　　昙顺。黄龙人。从鸠摩罗什。讲经。什叹曰。此子奇器也。后依慧远。修净业。宋元嘉二年。别众坐逝。异香满室。

　　(丙寅)杯渡尊者入寂

　　杯渡。初示现冀州。貌甚寒寠。尝乘木杯渡水。神化莫测。不修细行。或扣氷而浴。或着屐登山。或跣足入市。惟荷一芦圌子。更无余物。尝至广陵。遇村舍李家方饭僧。渡乃以芦圌。置於中庭。直入斋堂而坐。众环目之。渡自若。时有数人。见芦圌碍道。尽力移之。不能动。渡食毕。便挈之而去。笑曰。四天王。时李氏童子。窥见圌中。有四小儿。皆长数寸。眉目如画。於是李知其异。请渡在家。供养久之。忽索袈裟。李办未至。渡云暂出。至暮不归。合境闻有异香。迹之忽见渡。在北岩下。敷一败袈裟於地。晏然而寂。头前脚后。皆生莲花。鲜香逼人。一夕而萎。既殡数日。后有人从北来云。见渡负芦圌行向彭城。乃启棺。仅存靴履而已。至彭城有黄欣者。深信佛法。见渡拜请还家。家至贫。但麦饭而已。渡甘之如饴。后东游吴郡。见网师从乞鱼网。师怒不与。渡乃拾两小石。投水中。俄有两牛。斗其网。网碎。不复见牛。吴郡民朱灵期自高丽还。风携至一洲。见一宝寺。寺僧设食。乃拜其僧。乞速还乡。其僧问曰。识杯渡道人否。曰识其僧。因指北壁一囊。挂锡杖及钵曰。此杯渡者。今以钵寄君。并作书着函中。复授青竹杖。令置舫前。三日便至石头。渡忽至。开书大笑。取钵掷空。复接曰。我不见此钵。四千年矣。宋元嘉三年九月示灭。灭后人犹时时见之。尝作一钵歌曰。遏喇喇闹聒聒。总是悠悠造抹挞。如饥吃盐加得渴枉却一生头蘖蘖。究竟不能知始末。抛却死尸何处脱。劝君努力求解脱。闲事到头须结撮。火落身上当须拨。莫待临时叫菩萨。丈夫语话须豁豁。莫学痴人受摩捋。趂时结裹学摆拨。也学柔和也粗粝。也剃头也披褐。也学凡夫做生活。直语向君君未达。更作长歌歌一钵。一钵歌。多中一。一中多。莫笑野人歌一钵。曾将一钵度娑婆。青天寥寥月初上。此时影空含万像。几处浮生自是非。一源清净无来往。更莫将心造水泡。百毛流血是谁教。不如静坐真如地。顶上从他鹊作巢。万代金轮圣王子。只这真如灵觉是。菩提树下度众生。度尽众生不生死。不生不死真丈夫。无形无相大毗卢。尘劳灭尽真如在。一颗圆明无价珠。眼不见耳不闻。不见不闻真见闻。从来一句无言说。今日千言强为分。须谛听人人尽有真如性。恰似黄金在矿中。炼去炼来金体净。真是妄妄是真。若除真妄更无人。真心莫谩生烦恼。衣食随时养色身。好也着恶也着。一切无心莫染着。亦无好亦无恶。二际坦然平等道。粗也餐细也餐。莫学凡夫相上观。也无粗也无细。上方香积无根蒂。坐亦行行亦坐。生死树下菩提果。亦无坐亦无行。无生何用觅无生。生亦得死亦得。处处当来见弥勒。亦无生亦无死。三世如来总如此。离则着着则离。幻化门中无实义。无可离无可着。何处更求无病药。语时默默时语。语默纵横无处所。亦无语亦无默。莫唤东西作南北。嗔即喜喜即嗔。我自降魔转法轮。亦无嗔亦无喜。水不离波波即水。悭时舍舍时悭。不离内外及中间。亦无悭亦无舍。寂寂寥寥无可把。苦时乐乐时苦。只这修行断门户。亦无苦亦无乐。本来自在无绳索。垢即净净即垢。两边毕竟无前后。亦无垢亦无净。大千同一真如性。药是病病是药。到头两事须拈却。亦无药亦无病。正是真如灵觉性。魔作佛佛作魔。镜里寻形水上波。亦无魔亦无佛。三世本来无一物。凡即圣圣即凡。色里胶青水里盐。亦无凡亦无圣。万行总持无一行。真中假假中真。自是凡夫起妄尘。亦无真亦无假。若不唤时何应喏。本来无姓亦无名。只么腾腾信脚行。有时廛市并屠肆。一朵红莲火上生。也曾策杖游京洛身。似浮云无定着。幻化繇来似寄居。他家触处更清虚。若觅戒。三毒疮痍。几时瘥。若觅禅。我自纵横汩碖眠。大可怜不是颠。世间出世天中天。时人不会此中意。打着南边动北边。若觅法。鸡足山中问迦叶。大士持衣在此中。本来不用求专甲。若觅经。法性真源无可听。若觅律。穷子不须教走出。若觅修。八万浮图何处求。只知黄叶止啼哭。不觉黑云遮日头。莫怪狂言无次第。筛罗渐入粗中细。只这粗中细也无。即是圆明真实谛。真实谛本非真。但是名闻即是尘。若向尘中解真实。便是堂堂出世人。出世人莫造作。独行独步空索索。无生无死无涅盘。本来生死不相干。无是非无动静。莫谩将身入空井。无善恶无去来。亦无明镜挂高台。山僧见解只如此。不信从他造劫灰。

　　(辛未)天竺求那跋摩至金陵

　　求那跋摩。(此云功德铠)初让国出家。贯通三藏。属国诸王。皆受其归戒。游阇婆国。其王欲出家事之。群臣固请不可。乃令国中曰。若率土奉和尚归戒。即从尔请。於是其国臣民。稽首遵命。元嘉初。宋文帝闻其名。遣使迎之。摩欣然附舶。抵广州。道繇始兴。摩爱其山类灵鹫。为留期年。於寺壁画定光布发等像。夜輙有光。常在定。累日不出。寺僧遣沙弥候之。忽见白狮子仰蹑柱而戏。满空皆青莲花。沙弥惊走大呼。寺僧争至。了无所有。元嘉八年。至金陵。帝问曰。寡人常欲持斋不杀。以身应物。不获所愿。师幸教之。摩曰。道在心。不在事。法繇己。不繇人。且帝王所修。与匹夫异。匹夫倘不克己苦节。何以为用。帝王以四海为家。万民为子。出一嘉言。则士庶咸悦。布一善政。则神人以和。刑不夭命。役不劳力。则风雨时若。寒暑应节。百谷滋繁。桑柘郁茂。以此持斋。斋亦大矣。以此不杀。利亦多矣。安在辍半日之餐。全一禽之命。然后为弘济耶。帝抚几叹曰。俗迷远理。僧滞近教。如师言。可论天人之际矣。

　　(壬申)道生法师至金陵

　　初道生见初分涅盘经云。除一阐提。皆有佛性。乃曰。阐提何得独无佛性。此经来未尽耳。於是倡言阐提皆当成佛。一时文字之师。共诋为邪说。於律当摈。生遂誓曰。如我所说。不合经义。请於现身。即受恶报。若实契佛心。愿舍寿时。踞师子座。竟拂衣入虎丘。冷然若有会心处。遂栖於青园寺。尝独坐长松下。聚石为徒。一日讲涅盘经。至阐提处。则说有佛性。且曰。如我所说。义契佛心否。群石皆点头。其年夏月。雷震青园佛殿。忽见一龙飞跃。生天光。影西壁。遂改寺名曰龙光。时人叹曰。龙既去。师必行矣。数日生果还庐山。留一遗影。落於虎丘岩岫间。僧众无不瞻礼。生闻昙无谶重译涅盘经后品。果云一阐提人虽复断善。犹有佛性。因大喜慰。元嘉九年。至金陵。未几复还庐山。

　　(甲戌)道生法师入寂

　　道生住庐山精舍。讲涅盘经。元嘉十一年十一月。升法座。论义数番。观听者莫不怡悦。忽见麈尾纷然坠地。端坐整容。隐几而化。寿八十。生有疏论。世皆宝焉。

　　(乙亥)道炳法师往生净土

　　道炳。颕川人。从幼师事慧远。历通三藏。言与行合。念佛三昧。究心无间。宋元嘉十二年。集众念佛。就座而化。异香满室。寿七十一。

　　(己卯)僧睿法师往生净土

　　僧睿。初从鸠摩罗什受经义。后预庐山莲社。一心念佛。元嘉己卯。忽集众告别曰。吾将行矣。遂命具浴。烧香礼拜。还座面西。合掌而化。众见睿榻前一金莲花焂尔而隐。五色香烟。从其房出。

　　(甲申)玄高法师入寂

　　魏太武听崔浩之谗。囚其太子晃。晃乃求哀於玄高。高为作金光明忏。帝梦其先祖让曰。不当以谗疑太子。既窹。以语群臣。群臣皆称太子无过。待之如初。浩恐太子将不利於己。谓帝曰。太子前实有谋。仍结玄高。以术致先帝。恐陛下耳。若不蚤除。必为大害。帝怒收高及慧崇缢之。高弟子玄畅。自远奔至。高忽开眸曰。大法应缘。随缘盛衰。盛衰在迹。理常湛然。但惜汝等行如我耳。惟玄畅南渡。汝等死后。法当更兴。善自修心。毋令中悔。言讫即化。沙门法进号呼曰。圣人去世。我何用生。应声见高於空中。谓进曰。不忘一切。宁独弃汝耶。进曰。和尚与崇公。并生何所。高曰。我往恶处。救护众生。崇归安养矣。言讫不见。初高居麦积山。闻昙无毗至凉。往师事之。旬日即悟。无毗叹以为胜己。魏武遣使。迎高为太子。晃师门人得法者甚众。有一弟子。名僧印。自谓得阿罗汉果。时方坐夏。高乃假以神力。使定中见十方无尽世界。及闻诸佛所说之法。各各不同。即於一夏。寻其所见。不尽。乃生愧悔。

　　(丁酉)二十七祖般若多罗传法菩提达磨

　　般若多罗。东印度人。得法於不如蜜多。因东印度国王请斋次。王乃问。诸人尽转经。师独为何不转。多罗曰。贫道出息不涉众缘。入息不居阴界。常转如是经百千万亿卷。非但一卷两卷。后行化至南印度。彼王名香至。尊重供养。度越伦等。又施无价宝珠。时王有三子。一名月净多罗。二名功德多罗。三名菩提多罗。其季开士也。般若多罗欲试其所得。乃以所施珠。问三王子曰。此珠圆明。有能及否。月净功德曰。此珠七宝中尊。固无踰也。菩提曰。此是世宝。未足为上。於诸宝中。法宝为上。此是世光。未足为上。於诸光中。智光为上。此是世明。未足为上。於诸明中。心明为上。此珠光明。不能自照。要假智光。光辨於此。既辨此已。即知是珠。既知是珠。即明其宝。若明其宝。宝不自宝。若辨其珠。珠不自珠。珠不自珠者。要假智珠而辨世珠。宝不自宝者。要假智宝以明法宝。然则师有其道。其宝即现。众生有道。心宝亦然。多罗叹其辩慧。乃复问曰。於诸物中。何物无相。曰於诸物中。不起无相。又问。於诸佛中。何物最高。曰於诸物中。人我最高。又问。於诸物中。何物最大。曰於诸物中。法性最大。多罗知是法器。以时尚未至。且默而混之。及香至王弃世。众皆号绝。菩提独於柩前入定。经七日而出。遂依多罗求出家。既受具已。多罗曰。汝於诸法。已得通量。达磨者。通大之义也。宜名达磨。遂改其名。后告之曰。如来以正法眼。付大迦叶。如是展转。乃至於我。我今嘱汝。听吾偈曰。心地生诸种。因心复生理。果满菩提圆。花开世界起。付法已。即於座上起立。舒左右手。各放光明。二十七道。五色晃曜。又踊身虚空。高七多罗树。化火自焚。空中舍利如雨。大众建塔收供。当此土宋武帝大明元年丁酉岁也。

　　(戊戌)二十八祖菩提达磨说法南印度

　　般若多罗示寂。菩提达磨遂演化於本国。时有二师。一名佛大先。二名佛大胜多。本与磨同学小乘禅观。佛大先遇般若多罗。与磨同禀正法。而佛大胜多。更分徒而为六宗。一有相宗。二无相宗。三定慧宗。四戒行宗。五无得宗。六寂静宗。各封己解。别展化源。磨喟然叹曰。彼之一师。已陷牛迹。况复支离而分六宗。我若不除。永缠邪见。言已。微现神力。至有相宗所。问曰。一切诸法。何名实相。彼众中有一尊长萨婆罗。答曰。於诸相中。不互诸相。是名实相。曰一切诸相。而不互者。当何定耶。曰於诸相中。实无有定。若定诸相。何名为实。曰诸相不定。便名实相。汝今不定。当何得之。曰我言不定。不说诸相。当说诸相。其义亦然。曰汝言不定。当为实相。定不定故。即非实相。曰定既不定。即非实相。知我非故。不定不变。曰汝今不变。何名实相。已变已往。其义亦然。曰不变当在。在不在故。故变实相。以定其义。曰实相不变。变即非实。於有无中。何名实相。萨婆罗心知圣师悬解潜达。即以手指虚空曰。此是世间有相。亦能空故。当我此身。得似此否。曰若解实相。即见非相。若了非相。其色亦然。当於色中。不失色体。於非相中。不碍有故。若能是解。此名实相。彼众闻已。心意朗然。钦礼信受。磨瞥然匿迹。至无相宗所。问曰。汝言无相。当何证之。彼众中有波罗提者。答曰。我名无相。心不现故。曰汝心不现。当何明之。曰我明无相。心不取舍。当於明时。亦无当者。曰於诸有无。心不取舍。又无当者。诸明无故。曰入佛三昧。尚无所得。何况无相。而欲知之。曰相既不知。谁云有无。尚无所得。何名三昧。曰我说不证。证无所证。非三昧故。我说三昧。曰非三昧者。何当名之。汝既不证。非证何证。波罗提闻已。即悟本心。礼谢於磨。忏悔往谬。磨记曰。汝当得果。不久自证。此国有魔。非久降之。言已。忽然不现。至定慧宗所。问曰。汝学定慧。为一为二。彼众中有婆兰陀者。答曰。我此定慧。非一非二。曰既非一二。何名定慧。曰在定非定。处慧非慧。一即非一。二亦不二。曰当一不一。当二不二。既非定慧。约何定慧。曰不一不二。定慧能知。非定非慧。亦复然矣。曰慧非定故。然何知哉。不一不二。谁定谁慧。婆兰陀闻之。疑心氷释。至第四戒行宗所。问曰。何者名戒。云何名行。当此戒行。为一为二。彼众中有一贤者。答曰。一二二一。皆彼所生。依教无染。此名戒行。曰汝言依教。即是有染。一二俱破。何言依教。此二违背。不及於行。内外非明。何名为戒。曰我有内外。彼已知竟。既得通达。便是戒行。若说违背。俱是俱非。言及清净。即戒即行。曰俱是俱非。何言清净。既得通故。何谈内外。贤者闻之。即自惭服。至无得宗所。问曰。汝云无得。无得何得。既无所得。亦无得得。彼众中有宝静者。答曰。我说无得。非无得得。当说得得。无得是得。曰得既不得。得亦非得。既云得得。得得何得。曰见得非得。非得是得。若见不得。名为得得。曰得既非得。得得无得。既无所得。当何得得。宝静闻之。顿除疑网。至寂静宗所。问曰。何名寂静。於此法中。谁静谁寂。彼有尊者。答曰。此心不动。是名为寂。於法无染。名之为静。曰本心不寂。要假寂静。本来寂故。何用寂静。曰诸法本空。以空空故。於彼空空。故名婆静。曰空空已空。诸法亦尔。寂静无相。何静何寂。彼闻指诲。豁然开悟。於是六众咸誓归依○宝志。金陵人。初东阳民朱氏妇。闻儿啼鹰巢中。梯树得之。举以为子。七岁依锺山僧俭出家。专修禅观。至是显迹。以剪尺拂子挂杖头。负之而行。经聚落儿童哗逐。或微索酒。或累日不食。尝遇食鲙者。从而求之。食者分啖。而有轻薄心。志即吐水中。皆成活鱼。往来於皖山剑水之下。发而徒跣。着锦袍。面方而莹彻如镜。手足皆鸟爪。时时题诗。初若不可解。后皆有验。

　　佛祖纲目卷第二十六
　　佛祖纲目卷第二十七(成字号)
　　甲子(齐武帝永明二年起)甲戌(明帝建武元年)辛巳(中兴元年)壬午(梁武帝天监元年)庚子(改普通)丁未(改大通)己酉(改中大通)乙卯(改大同)癸亥(梁武帝大同九年止)

　　梁。萧姓。四主。共五十六年。

　　(壬午)宝志大士说法王宫

　　初齐武帝。怒宝志惑众。收逮建康狱。是日人见志游行市井。而捡较。仍在狱中。其夕语吏曰。门外有两舆食。金钵盛饭。汝可取之。果文惠太子竟陵王送供。至建康。令以闻。帝悔谢。迎至禁中。俄帝宴后宫。志乃暂出。已而犹见行道於显扬殿。帝惊遣吏至问。吏白。志久出在省中。帝益神敬之后志假神力於帝。见高祖地下受锥刀之苦。自是永废锥刀。王仲熊问。仕何所至。志不答。解杖头左索与之。熊后果至尚书左丞。徐陵儿时。父携谒志。志摩其顶曰。此儿天上石麒麟也。后果显於世。壬午梁武帝即位。召志至阙。帝一日整容。问曰。弟子烦惑未除。何以治之。曰十二。问其旨如何。曰在书字时节刻漏中。帝益不晓。又问。弟子何时得以静心修习。曰安乐禁○初武帝梦。神僧告曰。六道四生受大苦恼。何不为作水陆大斋救拔之。帝乃扣沙门。惟志劝帝寻经。必有因缘。帝乃取佛经。躬自披览。创造仪文。三年乃成。於夜捧文停烛。白佛曰。若此文理协圣凡。愿拜起时。此灯自明。或仪式未详。灯暗如故。言讫投地。一礼初起。灯烛尽明。天监四年二月十五日。於镇江金山。依仪修设。志又尝假帝神力。令见地狱苦相。问何以救之。曰夙生定业。不可顿灭。惟闻钟声。其苦暂息。於是诏天下寺院击钟。当舒徐其声○帝尝诏画工张僧繇。写志像。僧繇下笔。輙不自定。志遂以指剺面门。分披出十二面观音相。或慈或威。繇竟不能写。志曰。毗婆尸佛蚤留心。直至而今不得妙。他日与帝临江纵望。有物泝流而上。志以杖引之。随杖而至。乃紫旃檀。即以属供奉官。令雕志像。顷刻而成。神彩如生。

　　(甲午)宝志大士示寂

　　宝志示现四十余载。天监十三年冬。忽告众僧。令移寺金刚神像。出置於外。乃密谓人曰。菩萨将去。因诣内殿。与武帝永诀。帝大惊问曰。朕寿几何。志不答。以手指脰及颈而出。回山燃一烛。以付后阁舍人吴庆。庆以事闻。帝叹曰。大师不复留矣。烛者将以后事烛我乎。十二月六日。无疾而终。举体香软。寿九十二。帝为建塔於锺山独龙阜。勅陆倕制铭。王筠立碑。先是志与帝。登锺山。指前独龙冈阜曰。此为阴宅。则永其后。帝曰。谁当得之。志曰。先行者得之。是年示寂。帝乃以金二十万。易其地。建浮图五级。镇以无价宝珠。葬之日。车驾亲临。志忽现於云间。万众欢呼。声震山谷。志尝垂语曰。终日拈香择火。不知身是道场。又曰。京都邺都浩浩。还是菩提大道。又曰。如我身空诸法空。千品万类悉皆同。又尝问一梵僧。承闻尊者唤我作屠儿。曾见我杀生么。曰见。曰有见见。无见见。不有不无见。若有见见。是凡夫见。无见见。是声闻见。不有不无见。是外道见。未审尊者如何见。梵僧曰。你有此等见耶。志便休去。尝作十二时歌曰。平旦寅。狂机内有道人身。穷苦已经无量劫。不信常擎如意珍。若捉物入迷津。但有纤毫即是尘。不住旧时无相貌。外求知识也非真。日出卯。用处不须生善巧。纵使神光照有无。起意便遭魔事娆。若施功终不了。日夜被他人我抝。不用安排只么从。何曾心地生烦恼。食时辰。无明本是释迦身。坐卧不知元是道。只么忙忙受苦辛。认声色觅踈亲。只是他家染污人。若拟将心求佛道。问取虚空始出尘。禺中巳。未了之人教不至。假使通达祖师言。莫向心头安了义。只守玄没文字。认着依前还不是。暂时自肯不追寻。旷劫不遭魔境使。日南午。四大身中无价宝。阳焰空华不肯抛。作意修行转辛苦。不曾迷莫求悟。任你朝阳几回暮。有相身中无相身。无明路上无生路。日昳未。心地何曾安了义。他家文字没疎亲。不用将心求的意。任纵横绝忌讳。长在人间不在世。运用不离声色中。历劫何曾暂抛弃。晡时申。学道先须不厌贫。有相本来权积聚。无形何用要求真。作净业却劳神。忽认愚痴作近邻。言下不求无处所。暂时唤作出家人。日入酉。虚幻声音不长久。禅悦珍羞尚不餐。谁能更饮无明酒。勿可抛勿可守。荡荡逍遥不曾有。纵你多闻达古今。也是痴狂外边走。黄昏戌。狂子施功投暗室。假使心通无量时。历劫何曾异今日。拟商量却啾唧。转使心头黑如漆。昼夜舒光照有无。痴人唤作波罗蜜。人定亥。勇猛精进成懈怠。不起纤毫修学心。无相光中常自在。超释迦越祖代。心有微尘还质碍。放荡长如痴兀人。他家自有通人爱。半夜子。心住无生即生死。生死何曾属有无。用时便用无文字。祖师言外边事。识取起时还不是。作意搜求实没踪。生死魔来任相试。鸡鸣丑。一颗圆光明已久。内外推寻觅总无。境上施为浑大有。不见头亦无手。天地坏时渠不朽。未了之人听一言。只这如今谁动口。志又作大乘赞十首十四科颂十四首。

　　(己亥)慧约法师说戒王宫

</div>
    <div class="pagination">
<a href="佛祖纲目_page4.html">上一页</a><a href="佛祖纲目.html">1</a><a href="佛祖纲目_page2.html">2</a><a href="佛祖纲目_page3.html">3</a><a href="佛祖纲目_page4.html">4</a><span class="current-page">5</span><a href="佛祖纲目_page6.html">6</a><a href="佛祖纲目_page7.html">7</a><a href="佛祖纲目_page8.html">8</a><a href="佛祖纲目_page9.html">9</a><a href="佛祖纲目_page10.html">10</a><span>...</span><a href="佛祖纲目_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
