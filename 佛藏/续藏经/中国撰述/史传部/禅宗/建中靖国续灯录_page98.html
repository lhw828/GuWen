<!DOCTYPE html>
<html>
<head>
    <meta charset="UTF-8">
    <title>建中靖国续灯录 - 第 98 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建中靖国续灯录 - 第 98 页/共 155 页</h1>
    <div class="content">　　师云。须是恁么人。方能恁么去。
　　僧曰。还许学人露个消息也无。
　　师云。　圣明天子畔。一任展宗风。
　　僧曰。九品莲间亲见佛。百千菩萨共遨游。
　　师云。不妨道着。
　　问。奉　勅升堂於此日。师将何法报　君恩。
　　师云。雪岭泥牛吼。云门木马嘶。
　　僧曰。恁么则龙楼生瑞气。凤阁锁祥云。
　　师云。昨宵南斗上。已现老人星。
　　僧曰。可谓万邦歌有道。四海贺升平。
　　师云。人祝千年寿。山呼万岁声。
　　僧曰。若然者。非但黎民陶圣化。释门从此转光辉。
　　师云。皇天无亲。惟德是辅。
　　问　仙游忽远。鸾驾难追。未审祖意西来。如何举唱。
　　师云。到头霜夜月。任运落西山。
　　僧曰。祖意已蒙扶往驾　大行神御化何方。
　　师云。将此身心奉尘剎。是则名为报　国恩。
　　僧云。诸佛出世。天雨宝花　吾皇即位。有何祥瑞。
　　师云。上苑百花发　皇家万事新。
　　僧曰。若然者　帝日与佛日增晖。　皇风并祖风永扇。
　　师云。万国已欢心。
　　师云。人天正眼。处处分明。佛祖妙心。堂堂显露。玉池春水。澄湛法身。金殿香氲。含容妙体。龙楼耸峻。普贤家风。凤阁穹崇。文殊宝界。御沟柳绿。尽显真如。上苑花红。全彰般若。重重交映。杳杳难思。瑞气凝空。祥烟遍界。毗卢花藏。与此无殊。慈氏园林。何曾有异。到斯境致。各请观瞻。顿悟自心。同登佛剎。还委悉么。　前佛已灭　今佛出现。放无量光。照无量国。遇斯光者。悉获清凉。所以对　御阐扬。报　皇恩德。使舜日佛日明彻乾坤。尧风祖风均和法界。敢问　皇恩佛恩如何即是。遂顾视大众云。如天普覆。似地普擎。有如是威权。有如是覆载。既然如是。作么生报。
　　良久。云。泥牛吼处山河静。木马嘶时日月明。臣僧惟白伏奉　勑旨。就　大行皇帝灵御前升座。举扬般若。上资　仙驾。恭想　大行皇帝出为　圣主。十有六年。垂衣九重。恩沾四海。崇际三教。子育万方。一旦　上仙。阖国悲恸。时光迅速。五七俄临。今日广集缁徒。兴扬佛事。伏愿　　大行皇帝睿性圆明。千光显着。圣身自在。万德庄严。快乐土中。莲华捧足。率陀天上。铢衣绕身。复振神威。保佑邦国。恭惟　我皇帝陛下。受如来记。现如来身。得如来智。作如来事。一登　宝位。万国欢心。天下生民。忻逢瑞世。域中禅律。获际　昌时。伏愿　统七圣灵基。千千亿岁。践百王功业。万万　余春。玉叶腾芳。金枝挺秀。　皇太后力扶　圣嗣。同理政机。伏愿万年松寿。千岁鹤龄。道赞　明君。功资帝业。
　　皇太妃　皇后。昔日灵山授记。今朝同赞　皇家。伏愿各悟本心。即如如佛。
　　亲王国族．宫禁嫔妃。一闻般若正因。同圆金刚种智。久渎　圣聪。伏惟珍重。
　　四月二十二日。百日入内。再奉　　圣旨。就　福宁殿　大行皇帝灵御前升座。　圣旨令五院长老问话。师拈香云。此香从　天降下。因地所生。非因象藏龙宫。宛胜雪山牛首。今遇　国家兴隆佛事。焚向炉中。普熏法界。遍为祥瑞。伏愿　大行皇帝。巍巍佛相。随诸佛下生。落落　天姿。同天人自在。遂敷座。
　　华严长老出众云。　福宁殿上。选佛场开。幸对　圣人前。不免通个消息。
　　师云。来风深辨。
　　问。世尊三转法轮於大千。其轮本来常清净。今日追荐　大行皇帝。请师当转法轮。
　　师云。万里浮云消散尽。一轮红日正当轩。
　　老曰。金轮与法轮齐转。　帝道与祖道光辉。
　　师云。三宫有道安盘石。万国归心用老臣。
　　老曰。言言斩钉截铁。句句玉转珠回。
　　师云。山河王国土。水月佛家风。
　　老曰。恁么则触目对扬真般若。山河共显法王机。
　　师云。且领前话。
　　老曰。冯师一句语。千古作流通。
　　师云。天下已知。
　　褒亲长老问。不省遮个意。修行徒苦辛。如何是遮个意。
　　师云。言中须辨的。
　　老曰。遮个已蒙师指示。未审那个又如何。
　　师云。句下自明机。
　　老曰。恁么则却於言外荐。不向意中求。
　　师云。何不当机问。
　　老曰。未审　大行皇帝秖今向什么处去。
　　师云。金乌已是明当午。玉兔还须照别天。
　　老曰。若然者。翠栢风摇心地印。日华光映舍那身。
　　师云。直往鹫峰陪圣众。不来人世逐浮华。
　　净因长老问。云从龙。风从虎。未审虚空从个什么。
　　师云。目前验取。
　　老曰。莫将名利垢。染污祖师心。
　　师云。验人端的处。下口便知音。
　　老曰。不唯上达　君王耳。四海如今已尽知。
　　师云。一任流通。
　　慧林长老问。相逢不拈出。举意便知有。作么生是知有底事。
　　师云。动容扬古路。不堕悄然机。
　　老曰。遮个犹是古人底。
　　师云。长老作么生。长老拟议。
　　师喝云。掣电之机。徒劳伫思。
　　智海长老问。香烟起处。大施门开。正令当行。如何举唱。
　　师云。临济当机用。云门向上关。
　　老曰。秖如今日一会又且如何。
　　师云。用贤彰　帝业。崇佛见天心。
　　老曰。未审　大行皇帝生何报土。
　　师云。去去西天路。迢迢十万余。
　　老曰。万字光中同帝释。千花座上礼牟尼。
　　师云。大家赞叹。
　　左街首座妙觉大师才出云。剑逢剑客须呈剑。禅遇　君王好问禅。
　　师云。正好施设。
　　问。帝里禅居。昔日　神宗之所建。佛祖禅机。今朝　二圣之亲闻。向上宗乘。分明举唱。
　　师云。三乘教法秋天迥。一片禅心月色高。
　　座曰。莫便是向上宗乘也无。
　　师云。领取当机语。不用别追求。
　　座曰。若然者。头头是道。句句明心。
　　师云。现成法尔。普请承当。
　　座曰。古者道。天得一以清。地得一以宁。万物得一以生。　二圣得一为天下正。如何是得一之道。
　　师云。梧桐枝上看。已产凤凰儿。
　　座曰。离明继照三边肃。圣得重光四海清。
　　师云。已传　天子令。万国贺升平。
　　师乃云。佛佛授手。祖祖相传。且道传个什么。还相委悉么。莲眸一顾。正法眼藏流通。宝钵亲持。少室宗风大扇。遂有竺乾四七。震旦二三。续焰联芳。分枝列派。不由异辙。直指当人。言下明心。句中见性。称机称理。亘古亘今。独运灵光。潜符密证。棒头荐得。明月千溪。喝下承当。白云万里。金鸡唱晓。刍犬吠明。石女投梭。木人舞袖。象王骤步。师子奋威。虎啸风生。龙吟雾起。卷舒自在。超越圣凡。本无去来。何有生灭。既然如是。且道　大行皇帝祇今在什么处。
　　良久。云。此去西天路。迢迢十万余。臣僧惟白恭想　大行皇帝二十五岁　现帝王身。一十六年富有华夏。忽弃四海。顿舍万民。追仰　圣容。杳然何在。向当五七。已集僧徒。今辰百日。又兴佛事。臣僧惟白两荷　　圣恩。勑令演法。此盖　今上皇帝陛下。宝月智光如来示身为金轮圣王。　登大宝位。布大恩庥。率土欢呼。普天称庆。　聪文睿武。顿掩百王。　恭俭仁慈。继扬七圣。蒸蒸大孝。统御华夷。翼翼小心。抚安民俗。
　　复遇　　皇太后四十年间。母仪天下。　四朝万世。　德冠宫中。道合无疆。　功资有截。保佑　　圣嗣。同理万机。追念　先皇。崇斯法会。　　皇太妃．皇后共展孝心。用资报土。遂使禅流则举唱宗乘。法师则阐扬教义。集其殊利。上助　仙游。伏愿　大行皇帝圣心明彻。　神鉴照然。　天表如生。谛闻举唱。观音前引。势至后随。　坐宝莲华。遍登佛剎。放白毫瑞。现金相身。运大慈悲。又安宗庙。不忘愿力。普利生民。久渎　圣聪。伏惟珍重。
　　师於建中靖国元年二月十七日。　大行皇太后五七。奉　圣旨就　慈德殿升座。师拈香云。鸡林贡到。枉涉於鲸波。鹫岭驰来。徒经於沙勒。蛇婆入进。未足於清芬。燕水远投。不全於旖旎。争如此香是　炎宋大国。现在佛心地中生。满天馥郁。诸菩萨性海内出。遍界氤氲。今日对斯　玉陛。焚向金炉。不唯助荐　大行皇太后　仙游。亦乃上祝　皇图永固。便焚香。敷座。
　　问。慈德参天。想　仁风而犹在。　圣心至孝。念亲爱以何之。兹日荐严。凭何妙旨。
　　师云。龙楼新燕语。御柳野莺啼。
　　僧曰。恁么则不动步而登夜摩天。不动步而升弥勒楼阁。
　　师云。祖焰续时光灿灿。觉花开处叶重重。
　　僧曰。一人有庆。万古欢心。
　　师云。九重　城里千花秀。五凤楼前万姓歌。
　　僧曰。若不伸此问。争显我师机。
　　师云。更进一句。方得话圆。
　　问。少室峰前。壁立千仞。曹溪路上。水泄不通。未审法云门下又且如何。
　　师云。刍犬吠时天地合。木鸡啼处祖灯辉。
　　僧曰。可谓一句了然超百亿。句句分明在目前。
　　师云。龙吟春雾起。虎啸暖风生。
　　僧曰。圆音一剖周沙界。佛国光中转更新。
　　师云。赞叹又争得。
　　僧曰。分去直教沙界广。收来应是不容针。
　　师云。何可当机问。
　　僧曰。请师当机答。
</div>
    <div class="pagination">
<a href="建中靖国续灯录_page97.html">上一页</a><span>...</span><a href="建中靖国续灯录_page93.html">93</a><a href="建中靖国续灯录_page94.html">94</a><a href="建中靖国续灯录_page95.html">95</a><a href="建中靖国续灯录_page96.html">96</a><a href="建中靖国续灯录_page97.html">97</a><span class="current-page">98</span><a href="建中靖国续灯录_page99.html">99</a><a href="建中靖国续灯录_page100.html">100</a><a href="建中靖国续灯录_page101.html">101</a><a href="建中靖国续灯录_page102.html">102</a><a href="建中靖国续灯录_page103.html">103</a><span>...</span><a href="建中靖国续灯录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
