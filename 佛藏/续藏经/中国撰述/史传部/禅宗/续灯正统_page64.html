<!DOCTYPE html>
<html>
 <head>
  <meta charset="utf-8"/>
  <title>
   续灯正统 - 第 64 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续灯正统 - 第 64 页/共 65 页
  </h1>
  <div class="content">
   □□府宝顶晓山元亮禅师

　　河南信阳萧氏子。幼却荤。以父官棠。遂家棠。因宝林至福有道。从落[髟/采]。福示以禅要。有省。且指参古渝幽谷。才入室。针芥相投。洪武壬子。归棠建宝顶。被诏住报恩。迁大慈。宸章屡降。力求退。乃赐还山。初蜀藩。亦尝请说法内庭。
　　示众。瓮里何曾走却鳖。虾跳元来不出斗。出世若无坚固心。六道轮回空自走。兄弟们。即今入宝山。还有不空手而归者么。设有。正须朝打三千。暮打八百。庚申十月十三。时天净无云。日午忽轰雷三震。圆光空际亦三。遂化去。茶毗。舍利如注。

　　顺天府大千佛寺徧融真圆禅师

　　西蜀营山线氏子。家世业儒。书史过目不忘。族人曰。振吾宗者必此子。至年将立。感生死无常。遂舍家。入云华山。礼可公为师剃染。抵京师。听讲华严。至若人欲识佛境界当净其意如虚空处。倐然顿悟。身超虚空。不觉屋庐为碍。私谓曰。法界玄宗。毗卢性海。无外吾之方寸矣。且道。离文字孰衍孰听。画饼不能充饥。斯言信矣。翌日曳杖东下。至洪州。居马祖庵。时同气相求者毕至。历七载。乃入匡庐。躬鬻薪易米供众。不避风雨寒暑者。二十余年。居狮子岩时。常横一棒坐岩口。僧来。辄热棒棒之。惜无有契其机者。前后四入京师。初住龙华。次住栢林。又移世剎海。最后慈圣太后。建千佛丛林。请师居之。尝在杲日寺讲华严。有狂僧。触太宰系狱。因并逮师。至于匣。师称大经名。而铁索檀匣。轰然为尽裂。人皆感其异。相率皈依。而圆扉中。皆浩浩佛声矣。刑部狱中。苦逼万端。师处之晏然。同刑者。惊其异操。师曰。无他术也。心存中正。虽处患难。而不知有患难也。张大岳。上章明师无罪。得免。慈圣皇后。命复居世剎海。陆五台问。如何是文殊智。师曰。不随心外境。曰如何是普贤行。师曰。调理一切心。曰如何是毗卢法界。师曰。事事无碍。陆叹曰。今而后。万殊一体我知之矣。
　　赵大州问。孔子方佛奚若。师曰。仲尼治世圣人也。佛则治出世之圣人也。惩恶劝善。理诚无异。剖裂玄微。佛氏方罄。州。为首肯。明神宗万历甲申九月。师命送龛无缓。适一孤雁集方丈。师曰。尔来耶。至九日尚坐绳床。闻晚课诵愿生西方句。遂泊然而化。寿七十九。腊五十。全身瘗德胜门外普同塔。

　　武昌府黄檗无念深有禅师

　　黄州麻城熊氏子。偶游荡山。有宿衲谓师曰。十方一粒米。重如须弥山。若还不了道。披毛戴角还。师悚然。又闻僧举僧问大休。如何是西来意。休曰。黄瓜茄子。师大疑。遂往五台伏牛。遍叩知识。抵庐山参大安。安问。汝号甚么。师曰。无念。安曰。那个是无念。师茫然无对。一夕闻哭笑二声相触。有省。又一日。开柜失手。被柜盖打头。浑身汗流。乃抚掌笑曰。遍大地是个无念。何疑之有。往龙湖。同卓吾居士。到驷马山。会有讲主至。士问主曰。清净本然。云何忽生山河大地。主依文讲罢。士顾谓师曰。你试说看。师拟开口。士将师膝上一推曰。者个聻。师忽大悟。有偈曰。四十余年不住功。穷来穷去转无踪。而今穷到无依倚。始悔从前错用功。住后僧问。道果有耶。果无耶。师曰。说有说无。二俱成谤。曰如何即得。师曰。无求即得。曰如何是道之体。师曰。满口道不着。曰四大离散时如何。师竖起拳曰。者个不属四大。
　　问。古人曰。迸却咽喉唇吻。道将一句来。者一句如何道。师曰。我不迸却咽喉唇吻。你且道一句看。僧无对。师曰。你被音声塞却口。
　　问。见性成佛是否。师曰。是。曰性是无形底。如何得见。师曰。性是有形底。只你不见。曰请和尚指出看。师曰。我说汝不见。
　　问。如何出离生死。师召僧。僧应诺。师曰。从者里出。曰和尚说底话。某甲不晓得。师曰。等你晓得堪作甚么。
　　复友人书曰。学道要。趂初心猛利立刻就。要讨个分晓。日间对境逢缘。才得出脱。不然。日久月深。渐忘精进。依旧流落世情。近时学人。只图口舌利。便恃己见识聪明。忘却本分。及至恶病临身。手脚忙乱。一些也用不着。又不肯归咎自己念头。不切立志。差错反说先圣佛祖。也只如是毁谤正法轮。自梦未醒。且莫错会好。他古圣一言半句。如吹毛剑。铁钉饭。木札羹。涂毒鼓。直是无你侧耳处。无你下口处。无你着意处。无你近傍处。才贬眼来。便成蹉过。真学道人。时中必须情枯想绝。思尽神穷。寒暑两忘。寝食俱废。於无可捉摸处。蓦地猛省。将来从前驰求心。一时顿息。知见全消。是非泯迹。到此田地。自然庆快。平生更不随声逐色。但是聪明解会。能所神通。脱手让与他人。拚教终日。如痴似□。虚其腹闲其心。举世莫能知。鬼神莫能觑。就是黑面阎老子。亦无处着眼者。才是吾学道之人真自在也。

　　杭州府云栖莲池袾宏大师

　　郡之仁和沈氏子。年十七补邑庠。每书生死事大四字於案头。一日失手碎茶瓯。有省。作七笔勾见志。投西山性天祝发。北游参徧融。次谒笑岩於柳巷。求开示。岩曰。阿你三千里外来。开示我。我有甚么开示你。师恍然。辞归。过东昌道中。闻樵楼鼓声。廓尔大悟。述偈。三十年前事可疑。三千里外遇何奇。焚香掷戟浑闲事。魔佛空争是与非。寻归浙。建幢云栖。侍郎王宗沐问。夜来老鼠唧唧。说尽一部华严。师曰。猫儿突出时如何。王无语。师自代曰。走却法师。留下讲案。遂颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。有消息。大方广佛华严经。世主妙严品第一。
　　因饥荒疫疠。饿莩载道。当道发储赈济。命医救疗。举师董其事。铨部虞淳熙。举慧日点五百病僧因缘。请师判断。师为拈之曰。慧日自甘。穷子舍己。从人西院。屈陷平民。将生就死。可惜五百僧只解点着便行。曾无一个高卧不起。致令慧日显异惑众。祸及儿孙。郡主深切民瘼。山僧急趋时难。仓卒中。失带了竹杖子。不免奋空拳。向居士痈肿上。劈地一下。敢保沉疴溃散。毒血淋漓。六脉调和。百骸舒畼。虽然如是。云何一人能令众起。不见道。阳回片叶。春满千林。者事且置。祇如终日把竹杖子。东指西挥。不如一直在木头上。朝持暮守。守来守去。忽然枯木重荣。便是死人再活。说甚么竹木。管取尽大地草木丛林。悉皆成佛去也。何以故。青青物外虚空体。即是如来坚实心。
　　问。参禅念佛。可融通否。师曰。若然是两物。用得融通着。
　　举世尊默然良久。外道谓开我迷云。空生宴座不言。帝释曰善说般若话。拈曰。良久处。欲望开迷。阴霾万里。宴座边。拟闻般若说。竟多时。虽然。鞭头得旨。空里飞花者。毕竟见个甚么。
　　示采蕨者曰。心诀教我如何谈。蹉过山前好时节。蕨蕨。竖起拳头向君说。又新春日。示众。今日贺新春。岁时重换却。昨日作么生。十二月廿八。
　　自像赞。十画九不像。恼杀丹青匠。庶几此近之。权留作供养。若道者便是。依然成两样。不两样三十棒。
　　临寂。预於半月前。别众曰。吾将他往矣。众莫谕。至期微疾。面西端坐而逝。当万历庚辰四月□□日。世寿八十。腊六十□。塔全身於本山。

　　南康府云居颛愚观衡禅师

　　行脚时。尝过云间。因访陈眉公。三度通刺。适公有事。未及接见。师乃留偈而去。偈曰。砚池三泖秀。笔架九峰高。堂上读书子。清风吹布袍。公见偈。急呼舟追之。至苏州。而师却杜门不见。初出住楚宝庆五台庵。次迁金陵紫竹林。万历末年。领吉州青原。晚迁云居。僧参。拜起便问。如何是西来意。师曰。请坐。僧坐又问。师曰。何必忙。曰某甲特特远来。乞师指示。师曰。病僧实不知佛法。僧懡[怡-台+罗]而退。时有闻上座。谓师曰。诸方手段。纵好杀人。必有血痕。和尚杀人。莫道血痕。气息也无。师曰。你又来涂污病僧。
　　问。普门大士。今在何处。师作咳[口*敕]势曰。问甚么。僧罔措。又僧问。大士今在何处。师曰。大士且置。上座今在何处。曰现亲觐和尚。师曰。病僧不受亲觐。曰某甲何曾亲觐。师曰。者前言不顾后语汉。出去。
　　镐上座。依久。一日辞去。索师旧行脚为信。师曰。我一向担板。有甚旧行脚。只有一顶破桦皮帽子。不嫌收取去。曰就请师举足示之。镐礼谢。师示以偈曰。禅人索我旧行脚。只有一顶破桦帽。举足为君重指陈。若阴若晴莫忘却。
　　问。婆子具何手段。便烧却庵。师曰。诸供养中。法供养最曰。庵主便去。未审。是何意思。师曰。明枪易躲。暗箭难防。
　　问。一口气不来。毕竟向甚么处去。师曰。镜面明镜背暗。曰不会。师曰。云归山水归海。
　　问。如何是二种根本。师曰。火性燥。水性湿。
　　问。如何是常住真心。师曰。青山[山*突]屼。绿水长流。曰真心与妄想。相去几何。师曰。黄花熳熳。翠竹珊珊。
　　问。和尚是谁家儿孙。师曰。临济。曰临济机如雷电。和尚为甚绵软如泥。师曰。好儿不住爷屋。又僧问。和尚是谁家儿孙。师曰。曹洞。曰憨大师亲见笑岩。为甚道是曹洞。师曰。将此深心奉尘剎。是则名为报佛恩。
　　问。和尚主持此宗。为甚教人礼大士。及生净土。师曰。家家门口长安路。曰何不决定一门。师曰。活人不做做死汉。
　　有圆通颂百首。一曰。展脚长眠白月下。光明不让水晶宫。睡浓不做圆通梦。佛祖都为过耳风。一曰。广大普门深复深。九重窅寞更沉沉。玉阶青锁行人断。镇日帘垂鸟不音。一曰。谁家公子惯风流。浅履轻衫锦市游。醉倒春台迷出处。正知身在岳阳楼。一曰。眼底笙簧听不尽。耳边朱紫任参差。飞刀雨矢盈空下。正是圆通自在时(憨山清嗣。悞列此)。

　　佛妙禅师

　　昆明人也。出家於天华寺。洪武十六年。赴京赐衣钵锡杖。游两浙。宣德四年十二月。沐浴更衣。书偈曰。去年七十九。今年满八十。万里为参寻。世缘今已毕。掷笔端坐而化。

　　紫栢达观真可大师

　　句曲沈氏子。性忼慨激烈。弱不好弄。不喜见妇人。年十七。剃发游方。闻诵张拙偈。断除妄想重增病。趋向真如亦是邪。大疑之。一日斋次。忽大悟。乃曰。使我在临济德山座下。一掌便醒。安用如何若何。北游京师。参徧融。万历癸卯秋。忽妖书发。师罹难。先是。神宗手书般若经。偶汗下渍纸。疑当易函。遣近侍质于师。师以偈进曰。师汗一滴。万世津梁。无穷法藏。从此放光。上大悦。由是注意焉。适见章奏。意甚怜之。在法不能免。因逮及。旨下着审而已。拷讯时。师神色自若。持议甚正。以衰老残躯。备尝笞楚。抵死不屈。十二月五日入狱。法司定罪欲死师。师说偈曰。一笑繇来别有因。那知大块不容尘。从兹收拾娘生足。铁橛华开不待春。又曰。世法若此。久住何为。乃索浴罢。嘱侍者曰。吾去矣。幸谢江南诸护法。复说偈曰。事来方见英雄骨。达老吴生岂宿缘。我自西归君自北。多生晤语更冷然。语毕。端坐而逝(所着。有紫栢集)。

　　潮州凤栖孝禅戏芦澄心禅师

　　海阳杨氏子。依无得剃度。受具於黄檗。后游吴越。丛席中拟置师筹室。师固辞。愿居学地以自煅炼。有百花丛里过。一叶不沾身之句。素性少攀缘。绝请谒。每日危坐。如入禅观。或有过客。口佞辩捷。相对久之。尘嚣之念自消。故自题肖赞云。堕甑之屑。风蕉之叶。作如是观。祇同一橛。淡於水冷於石。不可得而亲疎。贵贱观之。令人心绝。本是韩山一点青。於今化作千岩雪。师因葬亲回潮。亲友遮留。筑室於凤栖。今为孝禅兰若。起南和尚。未脱白时。曾请开示。其词曰。博地凡夫。业识锢蔽。平日只向册子上口头边。依他作解。幻妄中又增幻妄。命根不断。枝叶增长。要得截断葛藤。须是金刚宝剑。当头直截。是即是。只是无人代你下手。还宜自着忙一番。不负学道初心。到底作个英烈丈夫始得。生平拈颂诗偈甚多。不令存稿。或有私记。见即焚之。甲辰夏。示微恙。谓众曰。梦幻之躯。势不久停。终归灭尽。我没后。不得建塔。投诸江中足矣。至七月初一日。奄然而逝。

　　续灯正统卷四十一
　　续灯正统卷四十二

　　　　南海普陀嗣祖沙门西蜀　性统　编集

　　补遗
　　台州府天台山上云峰无尽祖灯禅师

　　四明王氏子。初见口溪咏於天宁。继参方山宝。师资契合。寻卓锡上云峰。影不出山者五十载。洪武己酉二月八日。示微疾。夜将半。顾左右曰。天向明乎。曰未也。或曰。和尚正当此际何如。师破颜笑曰。昔德山坐疾。僧问还有不病者么。德曰。有。僧曰。如何是不病者。德曰。阿[口*耶]阿[口*耶]。恁么唤作病得么。众无语。师曰。色身无常。早求证悟。时至吾去矣。侍者执纸乞偈。师曰。终不然。无偈便未可死耶。侍者请益坚。乃书曰。生灭与去来。本是如来藏。拶倒五须弥。廓然无背向。投笔端坐而逝(瑞岩宝嗣大鉴下第二十三世)。

　　太原府台山妙峰福登禅师

　　山西平阳徐氏子。从蒲州万固朗出家。有愿行普贤行。始於赞叹寺立禅。三载。遇异僧。指示曰。普贤行。乃潜行密用。调一切心。非劳筋苦骨之谓也。师遂南游金陵。参云谷。谷拈念佛是谁话。令参。同憨山清。北游参徧融。圆啸岩宝大千润诸公。万历初。再参大千於少林。一日请益千曰。九年面壁。坐耶。非坐耶。千曰。坐不坐两头语。须知旋岚偃岳。就中原自不迁。师不解。问憨曰。物不迁耶。憨曰。诸法元无去来。迁个甚么。师有省。隐居台山。获文殊摩顶授记。豁然大悟。道望隆重。至有猛虎引路。菩萨送灯。建桥梁。修梵剎。功行多不及录。神宗梦师像。征赴京。赐紫衣师号。示寂。塔於台山。勅封真正佛子(佛岩际嗣。大鉴下第二十三世)。

　　夔州府白马寺仪峰方彖禅师

　　达州罗氏子。参金佛山云庵。庵令看如何是鬼神觑不破之机。三年有省。出峡徧谒知识。结茅双溪。一日午炊。闻甑作声。大悟作颂曰。三玄三要没来由。用尽机思无处求。蓦地一声何所作。白云青峰齐点头。齐点头。南岳天台输一筹。又曰。二八女子嫁新郎。续麻捻线一如常。称家丰俭随时过。懒插堂前一炷香。尝游浙。居杭之清平山。闻谷印尝依之。一日师举青峰丙丁童子来求火话。诘之曰。青峰恁么道。法眼亦恁么道。为甚么有悟不悟。印曰。初以识心凑泊。所以不悟。后乃直下承当。故能大悟。师遽举拳挥案。厉声曰。恁么则汝今大悟耶。印拟议。师便痛骂趂出。印直得汗流夹背。繇兹愤志力参。万历壬辰。师归白马。僧问。如何是西来意。师曰。两头烧火一头烟。师手中。常执一鼗鼓。一面书矗字。一面书犇字。凡应机多举而摇之。示寂。塔於龙神山(佛岩际嗣。大鉴下第三十三世)。

　　杭州府苕溪真寂闻谷广印禅师

　　别号掌石。嘉善周氏子。父珊。母赵氏。梦神率甲士护门。觉而生师。儿时左眼角。常有塔影。父命习儒。不愿。乃送杭开元剃染。一日指法界图。问其师曰。十界从心生。心从何处生。师不能对。时仪峰结庐清平山。师往参理前问。峰曰。汝要会。须从妙悟始得。乃令看云门露字。久之。阅七贤女游尸陀林话。忽有省见峰。峰举丙丁童子来求火话。诘师曰。青峰法眼。一般恁么道。为甚有悟不悟。师曰。初以识心凑泊。所以不悟。后以直下承当。乃大悟也。峰举拳挥案。厉声曰。恁么则汝大悟耶。痛骂驱出。师直得白汗夹背。自是益力参。年二十四。会峰还蜀。师乃秉具云栖。次谒无幻。单丁法华山。禁足白云峰下。共十年。於亮座主参马祖因缘未决。一日睹黄瑞香花。忽大悟。述偈曰。却是虚空讲得经。碌砖瓦砾正堪听。向来扭捏娘生鼻。错认葫芦作帝瓶。於是出山。圆戒云栖。因深得云栖之至。
　　到龙池。适池负暄阶下。师曰。和尚在那里。池曰。恰好不在。师便作礼。池携手入坐定。池曰。昨日上堂。举黧奴白牯话。进语者。皆不惬老僧意。子。试道看。师矢口曰。三世诸佛不知有。黧奴白牯却知有。从来迷悟不相干。如何教他出得手。池又举托钵话令颂。师颂曰。末后句有也无。德山父子太誵讹。同条生不同条死。活得三年恨转多。池喜甚。师辞行。池门送。蓦诘曰。如何是密启其意。师曰今日不打宜兴转。池呵呵大笑。师便行。於是。首众坐禅径山。连居永庆诸处。万历壬子。兴复真寂。戊午。退隐楚之黄安建之宝善。晚复归真寂。
　　示众。径山启此禅期。要你人人领荷。须知本自圆成。实无功夫可做。六门昼夜放光。照彻山河万朵。更欲直下承当。岂止全身话堕。虽然。觅他不着却。又同行同坐。眉毛祇在眼上。馒头定是面做。直饶体贴得来。早是觌面错过。老实告报诸兄。泥多。自然佛大。汝若再要如何。看取老僧。下座。
　　戒坛示众。诸大德。戒是何物。受者是谁。会须从苗辨地。见水知源始得。祇如世尊拈花迦叶微笑。当恁么时。且道。有言说无言说。若道无言说。孤负世尊。若道有言说。曾说个甚么来。向者里开得一只眼。放出大光明。方明得究竟尸罗。无作梵行。於身无所取。於修无所着。於法无所住。三世悉空寂。无作业者。无受报者。此中何法名为梵行。尚不见有身心。孰为持犯。所以高沙弥道。长安虽闹。我国宴然。大珠道。身口意清净。是名佛出世。身口意不净。是名佛灭度。是则定共道共。有作无作离心。则别无有矣。诸大德。盲龟值木。际遇实难在。当发希有想。生欢喜心。勇猛坚强。必在此席。发起无作妙善戒体。庶於顺逆境界。若身若心。任运不犯。而五分法身。当从兹建立矣。
　　对曹安祖大参灵小参。无有涅盘佛。亦无佛涅盘。以证无生者。未始有生死。而亦同夫生死者也。於戏。公以预知缘尽。洒然长往。且道。是生耶死耶。五十年。剎那一梦。延耶促耶。曹居士惺惺着。你向来参详博问。息虑安禅。所求者为何事。还记得么。灵山有一机。少林无半语。觌面露堂堂。分明为君举。会不会。清风拄杖头。知不知。白云千万里。伏惟珍重。
　　除夕小参。欲识佛性义。当观时节因缘。即今是年尽。月尽日尽之时。正是智穷力竭处。者里。虽转轮天帝。不能用其威福。可不惧哉。祇如迁上人。昨日尚语笑欢呼。今日向甚处去也不可道。本自不生。今亦无灭。必须讨个真实落处始得。若是生不知所从来。死不知所从去。必须奋起新鲜意志。定不似今年因循。仍前错过。将个本参话头。顿在胸中。生与同生。死与同死。直待打破漆桶。那时出来方好道。生也不道。死也不道。为甚不道不道不道。还会么。风光人不觉。已入后园梅。参。
　　举玄沙答僧。我是谢三郎话。颂曰。月满芦花雪满舟。小舠轻泛自悠悠。金鳞忽向波间跃。抛下丝纶用直钩。
　　牧牛颂双泯曰。杳杳人牛不见踪。一团秋月炯高空。可中若问还源旨。风落岩花点翠丛。
　　有答古岑峄四问语。答六观十问语。答志西二问语。答心城五问语。答心涵瀛六问语。皆精妙入神。非过量人。不能有此。
　　崇祯丙子腊月十七。示寂。塔全身於孔青山之阳。寿七十一。腊五十八(白马彖嗣。大鉴下第三十四世)。

　　韶州曹溪憨山德清禅师

　　字澄印。全椒蔡氏子。七岁。见叔母生子。又见叔死。即抱生死去来之疑。年十二。礼南京报恩寺西林宁公为师。时嘉兴云谷。会住栖霞报恩。师执侍甚勤。谷开发悟明心地。师即请西林剃落。尽烧所习外学。谒无极受具。听讲华严玄谈。有省。乙丑。谷结禅期於天界。举师入堂。示以向上巴鼻。辛未。辞谷北游。谷曰。吾之大法。在汝肩头。慎勿容易。邸中阅物不迁论。至梵志出家顿了旋岚偃岳之句生死去来之疑。乃作偈曰。生死昼夜。水流花谢。今日乃知。鼻孔向下。乙亥。礼文殊。结茅五台之龙门。匡山彻空。云栖莲池。相继入山。与师语契。辛巳仲冬。慈圣皇太后。为神庙。建祈储道场。於五台大塔寺。百有二十二日。师与妙峰。主其事。壬午八月。光庙诞生。癸未春。遁居东海牢山。恢复那罗延窟。慈圣再征不得。甲申。乃得师。辄赐内币。师仿古矫诏赈饥事。以赈山东民。丙戌。慈圣颁藏经。布金造寺。赐额海印。丁亥。工竣。即开炉鞴。己丑。请藏至南京报恩。感宝塔放光。乙未。方士流言侵攘。逮赴诏。狱按验无实。坐以私创寺院。戍雷州卫。道出江西。邹元标。迎至铁佛庵。与师一语投契。顿翻前案。丙申。礼六祖。抵戍。寓城西坡公亭。雷州饥疠。师收埋骸骨万计。建盂兰会。说幽冥戒。天大雨。疠随止。戊戌。修曹溪通志戒。灵通侍者酒。归侵田斥僦舍。屠门酒肆。皆为宝所。大鉴之道。勃焉中兴(云谷会嗣。大鉴下第三十二世)。

　　洪都翠岩古雪真喆禅师

　　瓯宁陈氏子。生万历甲寅。父之奇。为邑庠生。尝谓人曰。吾先代。多好善乐施。后世子孙。必有起者。观此子。沉潜温敏。动止有则。似非常儿可比。因名国宾。稍长。随父读书山寺。喜闻梵呗之声。年十六。矢志出世。投黄岩体空剃染。一日阅中峰警策歌。恍然自得。即事徧参首谒觉浪盛。尝疑青州布衫话。次参天童。相见次。便问。向上一路。千圣不传。棒喝交驰。合明何事。童便打。师曰。明知生是不生之法。为甚被生死之所流转。童打云。还知么。师曰。便恁么去时如何。童曰。赚杀阇黎。由是。死心座下。执侍者事。每请益。童。唯大棒打出。二六时中。犹如木人。日则随众作息。夜则倚柱为床。寻出山。参雪峤永觉雪关尔密诸老。皆蒙器重。久之。复还天童。童屡勘验。知其见谛稳密。喜曰。汝今方作得老僧侍者。未几。出住洪都翠岩。迁建宁黄岩白法建州佛顶。所在法席称盛。
　　上堂。佛祖顶[宁*页]一机。佛祖罔测。天人脚下一着。天人莫知。没踪迹处。万象[袖-由+从]然。正见闻时。纤尘不立。所以道。圣名凡号。总是虚声。殊相劣形。皆为幻色。若是大丈夫汉。有杀人不贬眼底作略。直下承当。便可横挥宝剑。独据寰中。截断葛藤。掀翻窠臼。二六时中。壁立万仞。见佛见祖。如生冤家。偶然道个佛字。漱口三日。特地说个受戒。掩耳而趋。到者里。圣解尚不生。况复更随世间喜怒哀乐。杀盗淫妄。贪瞋痴等。习气所转。所以道。几回生几回死。生死悠悠无定止。自从顿悟了无生。於诸荣辱何忧喜。且道。如何是无生底句。宝山一宝亲披露。徧界腾辉不染尘。
　　上堂。今朝腊月十五。屋角梅花正吐。长连床上衲僧。承当切忌莽卤。不莽卤。焦尾大虫原是虎。喝一喝。
　　小参。若论此事。譬如野火烧山。一般星星之火。顺风一吹。纵使万壑千峰枯枝腐艹。一时鞠为灰烬。且道。烧尽后如何。青山依旧白云中。
　　小参。一期曾未竟。心识已纷飞。壁角抄方语。闲房话别离。曲谈犹梦梦。直指谩孜孜。珍重参玄客。精神莫浪施。
　　问。如何是死句。师曰。嘉州大象。陕府铁牛。如何是活句。师曰。陕府铁牛能哮诟。嘉州大象念摩诃。
　　问。如何是藏身处没踪迹。师曰。月落潭无影。如何是没踪迹处莫藏身。师曰。云生山有衣。
　　问。赵州道。佛之一字。吾不喜闻。是如何。师曰。一翳在眼。空花乱坠。
　　问。丹霞烧木佛。意旨如何。师曰。因风吹火。用力不多。院主眉须堕落又作么生。师曰。不因夜来雁。争见海门秋(密云悟嗣。大鉴下第三十五世)。
  </div>
  <div class="pagination">
   <a href="续灯正统_page63.html">
    上一页
   </a>
   <span>
    ...
   </span>
   <a href="续灯正统_page59.html">
    59
   </a>
   <a href="续灯正统_page60.html">
    60
   </a>
   <a href="续灯正统_page61.html">
    61
   </a>
   <a href="续灯正统_page62.html">
    62
   </a>
   <a href="续灯正统_page63.html">
    63
   </a>
   <span class="current-page">
    64
   </span>
   <a href="续灯正统_page65.html">
    65
   </a>
   <a href="续灯正统_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
