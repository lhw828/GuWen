<!DOCTYPE html>
<html>
<head>
    <meta charset="UTF-8">
    <title>揞黑豆集 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>揞黑豆集 - 第 5 页/共 7 页</h1>
    <div class="content">　　六祖下第二十七世
　　杭州府东明虚白慧旵禅师

　　楚王氏子。父为丹阳税课司。遂家焉。幼颕悟。年十四。从妙觉湛然受业。适作务次。然问汝在此作甚么。师曰。切萝卜。然曰。你只会切萝卜。师曰。也会杀人。然引颈。师曰。降将不斩。然异之。会然迁抚之疎山。师闻唯庵唱道松隐。将往见。至一小庵。自誓曰。此行若不彻证。决不复回。一定六日。忽举首睹松。豁然有省。遂返。昼夜危坐。端如铁幢。诸方因号旵铁脊。后抵姑苏邓尉。谒果林。林指令参宝藏。证彻在宝藏传中。於天目之平山堂。结侣坐千日长期。后游安溪古师山。峰峦秀拔遂有终焉之志。一住三十余载。影不出山。宿衲争趋。成大精蓝。宣德乙卯。敕额东明禅寺。嗣领众重修净慈大殿。正统辛酉六月廿七。忽集众叙谢诀别。众请偈。师曰。一大藏教。无人看着。争用得者几句闲言语。廿九辰刻。跏趺而逝。茶毗舍利无算。塔於本山东坞。寿七十。腊五十有五。

　　安庆府桐城投子楚山幻叟荆璧绍琦禅师

　　蜀之安唐雷氏子。幼从元极通受业。首参无际。一日闻板声有省。复参坏空。有贼不打贫家一段语。正统癸亥。再参无际。际问数年以来。在甚么处住。师曰。廓然无定。际曰。有何所得。师曰。本自无失。何得之有。际曰。者是学得来底。师曰。一法不有。学自何来。际曰。莫落空耶。师曰。我尚非我。谁落谁空。际曰。毕竟事作么生。师曰。水落石出。雨霁云收。际曰。莫乱道。只如佛祖来也不许。纵你横吞藏海。理百千神通。到者里更是不许。师曰。和尚虽则把住要津。其奈劳神不少。际拍膝一下。师便喝。际曰。克家须是破家儿。恁么干蛊也省力。师掩耳而出。至晚。复召师诘曰。汝将平昔次第发明处说来看。师从实具对。际曰。还我无字义来。师呈偈曰。者僧问处偏多事。赵老何曾涉所思。信口一言都吐露。翻成特地使人疑。际曰。如何是汝不疑处。师曰。青山绿水。燕语莺啼。历历分明。更疑何事。际曰。未在更道。师曰。头顶虚空。脚踏实地。际乃记莂焉。壬申。抵金陵。访月溪海舟。住后。僧问如何是天柱境。师曰。涧阔云归晚。山高日出迟。曰如何是境中人。师曰。额下眉遮眼。腮边耳搭肩。曰如何是天柱家风。师曰。云甑炊松粉。冰铛煮月团　问如何是祖师西来意。师曰。海神撒出夜明珠。曰学人不会。师曰。文殊失却玻璃盏　问如何是佛。师曰。生铁秤锤。曰如何是法。师曰。石头土块。曰如何是僧。师曰。黑漆拄杖　景泰乙亥迁投子。上堂。僧问远离皖山。来据投子。海众临筵。请师祝圣。师曰。鼎内长生篆。峰头不老松。曰祝圣已蒙师的旨。投子家风事若何。师曰。提瓶穿市过。不是卖油翁。曰只如祖师道。不许夜行。投明须到。还端的也无。师曰。虽然眼里有筋。争奈舌头无骨。曰赵州道我早猴白。渠更猴黑。意作么生。师曰。不因弓矢尽。未肯竖降旗。问和尚今日升座说法。未审有何祥瑞。师曰。麒麟步骤丹霄外。优钵华开烈焰中。曰如何是祖师西来意。师曰。雪消山顶露。风过树头摇。问宝剑未出匣时如何。师曰。神号鬼哭。曰出匣后如何。师曰。佛祖吞声。曰出与未出时如何。师曰。无须锁子两头摇。僧提起坐具。师便喝。僧拟议。师便打。乃曰。毒蛇头上揩痒。猛虎口里横身。也须是恁般人始得。适来者僧。大似一员战将。敢来者里夺鼓搀旗。惜乎龙头蛇尾。死在棒下。若解转身活路。自然不犯锋铓。所以道弄蛇须是弄蛇手。不会弄蛇蛇齩杀　上堂。拈拄杖曰。祇者些子誵讹。多少师僧到者里。开口不得。思量不及。举扬不出。即今落在山僧手里。横也由我。竖也由我。提起放下。卷舒杀活总由我。以拄杖空中点一点曰。正当恁么时。从上佛祖天下老和尚到者里。只得乞命有分。众中莫有为佛祖出气者么。良久。卓拄杖一下曰。[翟*支]瞎金刚正眼。靠倒空王宝座。汝等诸人讨甚么碗。便下座　上堂。众集。师敛衣就座。良久曰。大众分明记取。便下座　师到园。见冬瓜。问园头。者个无口。因甚长得如许大。头曰。某甲不曾怠惰一时。师曰。主人公还替你出些力气也无。头曰。全承渠力。师曰。请来与老僧相见。头便礼拜。师曰。者犹是奴儿婢子在。头转身。拈篾缚架。师乃呵呵大笑。回顾侍者曰。菜园里有虫　性空首座请益蒙山三关语曰。蟭螟虫吸乾沧海。鱼龙虾蠏向何处安身立命。师曰。长安路上金毛卧。曰水母飞上色究竟天。入摩酰眼里作舞。因甚不见。师曰。五凤楼前铁马嘶。曰莲湖桥为一切人直指。明眼人因甚落井。师曰。明月照见夜行人。曰请师颂出。师曰。好与痛棒。曰棒则甘领。颂则乞师不吝。师乃大笑。颂曰。当机把断圣凡津。拟议知渠屈未伸。欲识蒙山端的旨。垂钩意在钓金鳞　成化癸巳三月中。示微疾。众请末后句。师展两手曰。会么。复曰。今年今日。推车撞壁。撞破虚空。青天霹雳。呵呵呵。泥牛吞却老龙珠。澄澄性海沤华息。泊然而逝。世寿七十。僧腊六十一。建塔天成。

　　六祖下第二十八世
　　松州东明海舟普慈禅师

　　常熟钱氏子。出家於破山。读楞严。至凡有言说。都无实义。寻思不得。日益憔悴。有居士问曰。师颜色有病。师曰。佛法不明故耳。非病也。士曰。佛法不明。何不往府中邓尉山。问取万峰蔚和尚去。师闻欣然。便诣邓尉。见万峰。峰问曰。沙弥何来。师礼拜起曰常熟。峰曰。到彼何为。师举前话。再拜求示。峰便劈头两棒。拦背一踏。以脚两踢曰。只者实义。(口是祸门)师有省。起曰。好只好。大费和尚心力。峰笑而许之。付以偈曰。龟毛付嘱与儿孙。兔角拈来要问津。一喝耳聋三日去。个中消息许谁亲。又曰。子当匿迹护持。莫轻为人师范。师自以为得。乃结庐於洞庭山坞二十九年。一日僧至。师问曰。上座何处来。曰安溪。曰安溪有人么。曰虚白和尚说法。不异高峰。曰是谁弟子。曰宝藏。曰有甚言句。僧举室中验人语云。心不是佛。智不是道。三藏不是法。是甚么。下语者皆不契。举毕。复问师曰。参宝藏否。师曰。我与宝藏同参万峰。僧曰。当日有何所见。遂隐於此。就再不参人去。师曰。问但有言说都无实义。峰便打。我从此得悟。僧曰。请言得之所以。师曰。但要人知痛痒的是实义。是妙心。言说尽属皮毛。僧笑曰。若据此见解。生死尚未了。何得云悟。未在未在。不见道心不是佛。智不是道耶。师遂有疑曰。彼处众中有真大彻者么。僧云无。师即弃庵。渡湖往安溪。诣东明。适有人设斋。师至关前。问明曰。今日斋是甚滋味。明曰。到口方知。说即远矣。师曰。如何是到口味。明即打灭。灯曰。识得灯光何处着落。味即到口。(当面被他钝置。可怜)师无语。次日黎明。遣侍者请师。师即至。明问曰。曾见人否。师笑曰见只见一人。说出恐惊人。明曰。假使亲见释迦。依然是个俗汉。但说何妨。师曰。万峰。明曰。为叙先后耶。为佛法耶。若叙先后。万峰会下有千人。若论佛法。老阇黎佛法未梦见在。何惊之有。若亲见万峰。万峰即今在甚么处。师面赤惘然。(识羞人难得)明曰。若如此。不曾见万峰。师归客寮。三昼夜寝食俱忘。偶值香灯绳断堕地。忽然大悟。诣关前呈悟由。明曰。老阇黎承嗣万峰去。师曰。公为我打彻。岂得承嗣万峰。明乃笑。遂集众出关。升座曰。瞿昙有意向谁传。迦叶无端开笑颜。到此岂容七佛长。文殊面赤也茫然。今朝好笑东明事。千古令人费唾涎。幸得海公忘我我。济宗一脉续绵绵。乃掷下拄杖云。千觔担子方全付。元要如今拄杖谈。以拂子击三下下座　师即入方丈礼拜。明曰。老僧不出月去也。至二十七日。辞众。二十九日示寂。师仍欲遁归洞庭。四众苦留。乃继其席　尝举兴化问克宾维那。你不久为唱导之师。宾云。不入者保社。化云。会了不入。不会不入。宾云。总不与么。化便打云。克宾维那法战不胜。罚钱五贯。充设堂饭。至来日斋饭时。兴化自白椎云。克宾维那法战不胜。不得吃饭。即便趁出院。师拈云。若为济宗儿孙。必要明他家里事。予昔蒙万峰老人付我偈。便以为得。直至今日。始知我错。万峰不错。一遇东明和尚。乃明棒头赏罚。(棒头罚易知。棒头赏难识。识得棒头赏。始能的破的)言句亦然。果然悟在己而法藉师。岂曰一悟即为了当。如以一悟灵通。不求师法。正谓威音以前。无师可也。威音以后。师师相受者此也。所以克宾识得父师苦心。策发己明向上关棙子。洞达闺阈中事。不在言宣。骨碎身粉。也难酬报兴化万一。况打罚出院乎。海长老今日所以不嗣万峰而嗣东明者。亦此也。古谚云。养女方知娘受苦。生子乃识父辛勤。诚哉是言也。实有个中大事。岂容草草。若与人抽钉披楔。坐狮子座。为人天师。抉人眼翳。绍佛祖位者。必须一一透过。切莫以悟为是。将纲宗抹杀。置而勿究。何异天魔外道。莽荡招殃悔乎　万峰忌日。师拈香指真曰。我几淹杀你瓮里。幸是普慈。若是别人。不可救也。爇此瓣香。堪酬接引。喝一喝云。只笑你护短没投师。佛法当人情。展坐具礼拜。又拈香云。此一瓣香。供养东明长老。一片赤心鞭策。令余洞达宗源。连喝两喝云。一言岂尽普慈心。千古儿孙替报恩。又拈香云。此瓣香供养昔日师僧指南之力。若不蒙师。何有今日。他日到来。拄杖三十吃有分。堪报不报之恩。喝一喝云。受恩深处便为家。有乳方知是阿娘。礼拜起。说偈曰。源头只在喝中存。三要三元四主宾。五棒当人言下会。四料还须句里明。末后真机死活句。个中消息在师承。碎形粉骨酬师德。将此深心报佛恩。恸哭归方丈　临示寂。说偈曰。九十六年於世。七十四载为僧。中间多少誵讹。一见东明消殒。以拂子打圆相云。释迦至我六十二世。有不可数老和尚。又打圆相云。多向者里安身。咄。乃投笔而逝。景泰元年。全身塔於东明左侧。得法十二人。

　　金陵东山翼善海舟永慈禅师

　　按东山行实碑。载师为蜀之成都余氏子。生於洪武二十七年甲戌。龆齔时。见僧辄喜。一日闻说生死事。遂发志弃俗。趋彭县大惰山影德寺。投礼住持独照月师剃染。后入西山住静八载。发志参方行脚。首谒太初和尚。开示父母未生前话。做工夫。一日初问师曰。父母未生前。那个是本来面目。师即从东过西。叉手而立。初曰。未在。更道。师曰。两眼相对有甚相瞒。初大悦。制解起单。复参东普无际和尚。不契。乃出峡赴京得度。宣德二年。复还金陵灵谷挂搭。雪峰和尚请师充首座。制解。即诣古道山参东明旵禅师。一见便问。无相福田衣。甚么人得披。旵下座掴一掌。师曰。四大本空。五蕴非有。汝作么生掌。旵又一掌。师曰。一掌不作一掌用。速道。旵又一掌。师神色不变。曰老和尚名不虚播。复展具三拜而立。旵曰。我居古道山三十载。今日只见者僧。乃留旬日。欲付袈袈。师曰。某甲不为衣来。坚不受下山。(今时师僧看榜样)自此声誉丛林。金陵牛首请师领众三载。退隐天界山居。太监袁诚钦师道德。请往翼善寺开山说法　正统五年庚申六月二十八日。旵和尚留嘱白明庵曰。吾有衣法二物。待十年后。送至金陵东山海舟和尚受纳。付嘱曰。字付慈海舟。访我我无酬。明年之明日。西风笑点头。明年如期果寂。白庵不违遗嘱。限满日。请首座法荐。於景泰二年八月二十三日。持衣赍至东山。师祝香而受(访我我无酬只受者个)。

　　六祖下第二十九世
　　江宁府高峰宝峰明瑄禅师

　　吴江范氏子。俗业斫。因海舟令造塔院。足伤索酒。舟曰。幸伤足。若斫去头。虽千埕汝能吃不。师怵然。遂求为僧。一日烧火搬柴次。舟曰。是甚么。师曰。是柴。舟曰。是柴将去烧。师致疑。通夕不寐。忽为火燎去眉毛。面如刀刈。以镜照之。大悟。趋见舟。舟拈棒。师夺棒曰。者条六尺竿。多时不用。今日又要重拈。舟大笑。师呈偈。有笑里藏刀子细看句。舟曰。即此偈可绍吾宗。遂以偈付之。有临济儿孙狮子子之句。后住金陵高峰寺。天奇瑞参。师问甚处来。奇曰。北京。师曰。只在北京。为复别有去处。曰随方潇洒。师曰。曾到四川么。曰曾到。师曰。四川境界。与此间何如。曰江山虽异。云月一般。师举拳。问四川还有者个么。曰无。师曰。因甚却无。曰非我境界。师曰。如何是汝境界。曰诸佛不能识。谁敢强安名。师曰。汝岂不是着空。曰本瑞终不向鬼窟里作活计。师曰。西天九十六种外道。汝是第一。奇拂袖便出。师喜为克家种草。堪支吾道。遂书偈付之曰。济山棒喝怒如霆。杀活临机手眼亲。圣解凡情俱坐断。昙华放出一枝新。师於成化辛卯腊月九日示寂。塔全身於东明寺左。

　　六祖下第三十世
　　安陆府荆门州天奇本瑞禅师

　　南昌锺陵人。父江堂。母徐氏。年廿二。弃家。远投荆门无说能剃发。能示万法归一一归何处话令参。后遇高邮全首座。同往襄阳。途中偶闻妇人呼猪声。全曰。阿娘墙里唤哪哪。途路师僧会也么。拶破者些关棙子。娘娘依旧是婆婆。师瞿然汗下。一日病甚。有晖禅者。勉师曰。病中工夫切不可放过。因举大慧在径山患背疮。昼夜叫唤。或问慧。还有不痛底么。慧曰有。曰作么生是不痛底。慧曰。痛杀人。痛杀人。师於言下豁然透得娘娘依旧是婆婆意旨。又一日闻山鹿叫唤。会得日用之中无不是底道理。遂往蜀中谒楚山。问某甲闲时看来。了然明白。及至临机。因甚茫然。山曰。毫厘有差。天地悬隔。后游金陵。路次。忽然如从梦觉。从前所得。一场懡[怡-台+罗]。遂参宝峰於高峰。针芥相契。遂蒙印证。(语具宝峰章中)住后上堂。祖师西来。不立文字。直指人心。见性成佛。更无别法。若向者里知个落处。定也有分。慧也有分。宗也有分。教也有分。佛法世法。无可不可。腰缠十万贯。骑鹤上扬州。其或不然。定也不是。慧也不是。宗也不是。教也不是。盖为不识本心。名为狂妄。经云。虚妄浮心。多诸巧见。不能成就圆觉方便。诸佛诸祖。惟传一心。不传别法。汝等不达本心。便向外求。於妄心中。起妄功用。如邀空华。欲结空果。纵经尘劫。只名有为。须知所谓见性成佛者。见性不是见他人之性。成佛不是成他人之佛。决定是汝诸人本有之性。与十方法界秋毫不昧。人人本具。个个不无。但向二六时中。一切处回光返照。看是阿谁。不得执定一处。须是於一切处大起疑情。将高就下。将错就错。一丝一毫。毋令放过。行住坐卧时。便看者行住坐卧底是谁。见色闻声时。便看者见底闻底是谁。觉一触时。便看者觉底是谁。知一法时。便看者知底是谁。乃至语默动静。周旋往返。一一返看。昼夜无疲。倘若一念忘了。便看者忘了底是谁。妄想起时。便看者妄想底是谁。你道不会。只者不会底又是阿谁。现今疑虑。你看者疑虑底又是阿谁。如是看来看去。万境不能侵。诸缘不能入。得失是非。都无缝罅。明暗色空。了无彼此。山河大地。日月星辰。尽圣尽凡。都卢祇是一个谁字。更无杂念。上下无路。进退无门。山尽水穷。情消见绝。豁然爆地一声。方知非假他求。咄　示众。闲花野草露真机。剑号巨阙。蛱蝶穿园拍板扉。珠称夜光。两岸芦花齐点首。云腾致雨。一条江水伴鸥飞。露结为霜。山僧於此尽情吐露。更有一句。尚未曾道。会么。那边不坐空王殿。争肯耘苗向日轮　寂后。门人於宏治十一年戊午。建塔於卫辉府辉县白鹿山之白云寺左。

　　六祖下第三十一世
　　德安府随州关子岭龙泉无闻绝学明聪禅师

　　邵武奚氏子。母吴。十七出家。二十受具。习止观唯识论。一日有宿衲相诘曰。大通智胜佛。十劫坐道场。佛法不现前。不得成佛道。其意如何。师依文而答。宿讥诃之。师从此疑情顿发。坐卧不安。经六载。一日闻马嘶大悟。遂往见天奇。奇可之　住后上堂。僧问云门。如何是一代时教。门曰。对一说。龙泉则不然。若有问如何是一代时教。劈脊便打曰。合取狗口　僧问如何是本来面目。师曰。石香亭。曰便恁么去时如何。师曰。丧却了也　问今朝四月八日。天下丛林皆庆如来圣诞。未审如来何处降生。师於几画圆相示之(三世诸佛。尽由者个。惟有一人不由者个。且道此人具何面目)笑岩宝侍师围炉次。师曰。人人有个本来父母。子之父母。今在何处。岩曰。一火焚之。师曰。恁么则子无父母耶。岩曰。有则有。佛眼觑不见。师曰。子还见不。岩曰。不见。师曰。为甚不见。岩曰。若见即非真父母。师曰。善哉。岩复以偈呈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明呈似师。师遂付以偈曰。汝心即吾心。吾心本无心。无心同佛心。佛心非吾心。复嘱曰。汝当护持缘熟。智愚皆度。后示微疾。诀众说偈。趺坐而逝。全身塔於寺右。

　　汉阳府古岩禅师

　　中年双目失明。笑岩参。师问何所来。岩曰。亲从关子岭来。师曰。无闻老兄好么。岩曰好。师曰。如何见得好。岩曰。老来康健。师曰。争见得康健。岩曰。着衣吃饭。坐卧经行。师曰。与么则不出常情。岩曰。要且常情莫测。师仰面大笑。翌日岩入室。师曰。岭头老兄。先师尝许他悟处见骨。只是太朴无博学。岩曰。和尚博学乎。师曰。老僧亦非博学。岩曰。恁么则一同也。师曰。亦有不同处。岩曰。如何是不同处。师曰。他有眼。我无眼。岩曰。和尚若无眼。争见得渠无博学。师又大笑。嘱曰。子器非凡。深根固蒂。广作利益。非汝而谁。惜吾衰老。不及见矣。岩拜谢而去。

　　河南府嵩县伏牛济庵大休实禅师

　　新郑李氏子。幼投宝珠受业。年二十。访老宿古心。心示万法归一一归何处话令参。寻入火场打三有省。述偈曰。法身本无相。法相本来空。会得者消息。处处显家风。后往谒天奇。途遇天真月印二禅客。同至关子岭。奇问你三人一路么。师曰。虽然一路。来处不同。奇曰。如何是你本来面目。师便珍重。奇曰。未在。更道。师便喝。奇曰。父母未生前。喝个甚么。师无语而出。自后数呈伎俩。奇皆不诺。一日侍奇於承天。奇问藏身处没踪迹。没踪迹处莫藏身。你作么生会。师曰。当堂不正坐。那赴两头机。奇为助喜　住后升座。须弥作舞。海水腾波。龙象交参。人天共聚。大地山河。同宣妙句。三贤十圣。共证菩提。眉藏宝剑起寒光。袖隐金锤行正令。明杀活。显全机。举拂子曰。还有明眼衲僧。不顾危亡。向前一肩担荷得么。便下座　笑岩参。问如何是祖师西来意。师竖起拂子。岩曰。此外更有指示也无。师掷下拂子。岩便礼拜。复叙参关子岭话。师曰。怪道亲见作家来。岩便喝。少顷。师又问。无闻别来四十年。未知近日鼻孔如何。岩曰。与和尚鼻孔一般。师曰。上座还见老僧鼻孔么。岩曰见。师曰。向甚么处见。岩曰。两眼下。口门上。师曰。有秘密句。曾向上座道么。岩曰。曾道。师曰。试举看。岩曰。合取臭口。师拈拂子。岩便拂袖而出。

　　建昌府廪山蕴空常忠禅师

　　从鹤林老宿剃落。参少林小山。值山外出。乃前问曰。达磨面壁石何在。山指那青青黯黯处。师曰。指东画西作么。山曰。杜撰禅和。如麻似粟。师曰。者老汉在者里魔魅人那。山便打。侍山迁宗镜。师服勤三载。受嘱还吁江。隐从姑山。日唯趺坐。有问者。师但摇手曰。汝不会我语。曰试说看。师曰。南城城外水。滔滔向北流。问者目瞪。师曰。向道汝不会我语。后缚茅廪山。二十年不与世接。缙绅过谒。唯默坐而已。罗近溪辈相与论理学。师则以向上语直扫之。僧有以经论旨趣见难者。师呵曰。宗眼不明。非为究竟。僧便问如何是宗眼。师振衣而起　无明参。呈所得。师曰。悟则不无。更须受用得着始得。不然。祇是个汞银禅。遂举南泉打破锅因缘。问曰。古人意在甚处。明曰。拂袖便行钩有饵。锅儿打破玉无瑕。师曰。去。牧牛场上待汝久在　万历戊子。忽一日告众曰。我有件要了底大事。汝等须知。众茫然。竖拳曰。会么。众无对。乃挥案一下曰。吽吽。为汝了去。遂趋寂。塔於本山之麓。寿七十五。腊五十。生平言行缜密。非有真心为法者。概不轻示。

　　六祖下第三十二世
　　北京月心笑岩德宝禅师

　　金台世族也。父吴门。母丁氏。早失恃怙。弱冠。偶之讲席。听华严大疏。至十地品云。世尊因中。曾作转轮王。时有乞者。来求国城妻子。头目手足。内外布施。王作念言。我今若不施与。向后百年。一旦空废。全无少益。反招悭吝过失。不若施与。空我所有。益我功德。师闻之。不觉身心廓然。叹曰。古今同一幻梦中。遂决志出家。岁余。就於本境广惠寺。礼大寂能和尚披缁祝发。明年受具。朝参夕叩。徧谒大川月舟古春古拙诸老宿。后至关子岭参无闻聪和尚。问十圣三贤。已全圣智。如何道不明斯旨。聪乃厉声曰。十圣三贤汝已知。如何是斯旨。速道速道。师连下十数转语。(斯旨岂可以转语尽也)皆不契。遂发愤。寝食俱废。一日携篮到涧边洗菜。一茎菜叶堕水。旋转捉不住。忽有省。提篮喜跃而归。聪立檐下。问是甚么。师曰。一篮菜。聪曰。何不别道。师曰。请和尚别问来。至晚入室。聪举元沙敢保老兄未彻话。师曰。贼入空室。聪曰。者则公案。不得草草。师喝一喝。拂袖便出。复往见济庵古岩大觉诸尊宿。皆器重之。后上关子岭。再参聪和尚。乃受记莂。复亲炙年余。辞去。回翔襄汉间。后抵金陵。寓净海牛首高座等处。还里。居圆通。次迁南寺鹿苑慈光善果诸剎。晚年退居京城柳巷。於万历辛巳正月十六日示寂。奉全身塔於小西门外。世寿七十。僧腊四十八　上堂。举古宿云。第一句荐得。与佛祖为师。第二句荐得。与人天为师。第三句荐得。自救不了。又老宿倒云。第三句荐得。可与佛祖为师(云云)。师乃云。若总恁么去。达磨单传之旨。扑地了也。山僧今日也随氀[叟*毛]道取一句。贵要与诸人同个受用。乃曰。第一句荐得。饮水着噎。第二句荐得。看孔着楔。第三句荐得。证龟成鳖。复拈拄杖云。第一句荐得。漆光晃晃。第二句荐得。强名拄杖。第三句荐得。泛应曲当。时有僧出云。未审和尚是第几句荐得。师乃劈脊棒云。天下榜样　上堂。男儿固奋冲天志。莫若从头放下来。直把髑髅枯死尽。仍教死眼豁然开　上堂。拈拄杖曰。有么有么。时有僧出作礼。师劈脊便打曰。多口作么。曰某甲一言未举。何为多口。师复打曰。再犯不容(拄杖扬声唤有么。三世诸佛缩头去。者僧棒下再横尸。果然不识涂毒鼓)僧参。问从上千七百老冻脓。某甲今日一串穿来。献与和尚。伏请判断。时门外忽闻犬吠。师遽顾侍者。看是甚么客来。侍者出问话。僧四顾。(索断也)师曰。上座适来问甚么。僧拟重举。师连棒打出　上堂。举赵州无宾主话。师云。好个无宾主话。幸是无人举着。若要举出。直教诸人个个饱齁齁地(若要举出。宾主历然。个个口饱肚中饥舌短眼睛大)　上堂。举杨岐和尚问僧云。栗棘逢。你作么生吞。师云。百杂碎。(还我栗子来)金刚圈。你作么生跳。师云。过也。(也好与三十棒)复拈拄杖卓一下云。大众适才栗棘蓬。已为汝等吞却。金刚圈已为汝等跳过。(老汉面皮厚多少)汝等还识杨岐老汉么。(不识不识)若能识得。便与杨岐握腕并行。同个受用。未为分外。慈悲踰於先古。若未能识得。且听山僧一偈。栗棘蓬吞甘露美。金刚圈跳作家欢。何缘抛掷诸人面。百计千方过者难　上堂。当门一只箭。来者看方便。(折也)拟进问如何。穿过髑髅面。(断也)不夺饥人食。不牵耕夫牛。(甚处下手)惟行一本分。买帽须相头(把钱来看)　上堂。举百丈再参马祖话。师云。马祖震喝。知子时节。百丈耳聋。命根方断。奋狮子之全威。得无师之大用。直得黄檗吐舌。临济解痛。讵知千百年巴鼻。落在笑岩手里。遂喝一喝云。汝等诸人还闻么。若道闻。则为室外之庸僧。若道不闻。则汝诸人生来耳重。(自屁不觉臭。更来涂污人)以拄杖卓一下云。还端的么。为甚么而今天下寂无踪。(眼花则不见。不眼花见个甚么)是他狮子将儿绝后共(不值得大惊小怪)　上堂。举马祖一日问药山惟俨禅师。子近日见处作么生。山云。皮肤脱落尽。唯有一真实。祖云。子之所得。可谓协於心体。布於四肢。汝既如是。可将三条篾束取肚皮。随处住山去。山云。某甲复是何人。敢言住山。祖云。未有长行而不住。未有常住而不行。欲益无所益。欲为无所为。宜作舟航。无久住此。师云。有无涯之渊海。可以容千里之神鲸。有万重之峰峦。可以产莫大之巨兽。所谓源远流长。师真子胜者。原见於斯矣。众兄弟。试看他药山到此田地。尚不肯容易住山去。如今学佛之徒。如往千里之都。拟才行数步。便住止。辄自甘休。未审是何心行　上堂。举傅大士云。夜夜抱佛眠。朝朝还共起。起坐镇相随。语默同居止。纤毫不相离。如形影相似。欲识佛去处。祇者语声是。师云。此是当来龙华树下语。吾此娑婆界内。释迦会中。使未着在。复拈拄杖云。诸仁者。山僧与么批判。还有能缁素者也未。若有能缁素者。可与拄杖子同参。如未有缁素得者。拄杖子夜来绕万亿四天下。万亿须弥顶。向诸人眉毛眼睫上高声唱言。士旷人稀。相逢者小(傅大士作死语。笑岩宝说梦话。诸仁向未上堂已前会去。犹较些子。心圆沥胆倾肝。终是指鹿为马)　上堂。举子湖和尚夜半在僧堂中。忽叫云有贼有贼。众皆惊起。有一僧立在僻处。被子湖拦胸搊住云。捉得也。捉得也。僧急呼云。不是某甲。(果然不是)湖拓开云。是即是。只是你不肯承当。(承当即祸事。不承当又是死汉。诸仁者。合作么生)师云。试看古人为人得恁么老婆。深入虎穴。者僧若是伙里人。才被捉住。自有相通分。(纵饶通得。已是贼过后张弓)可谓驾与青龙不解骑。师拈拄杖左右顾视云。如今者里还有肯承当者么。自云。有有。复云。逐队串来。填沟塞壑　上堂。举僧问赵州。如何是祖师西来意。州云。庭前柏树子。僧云。和尚何得将境示人。州云。我不将境示汝。僧云。既不将境示人。毕竟如何是祖师西来意。州云。庭前柏树子。师召云。诸道者。试观此个公案。成成现现。只是要一个肚里没一星禅底汉。两肩担荷去。不妨尽善尽美。你若才以名言义路注解他。直待弥勒下生再下生。也未识老赵州在。复云。如今众中可有担荷者么。若无担荷者。山僧更有个颂子。令汝等与老赵州。石火光中。相见一面。颂曰。西来祖意庭前柏。更谓不能诚自画。熟睡之夫梦忽醒。撞头磕额乾坤窄(犹在半途)　上堂。举云门问僧。近离甚处。僧云南岳。门云。我不曾与人葛藤。近前来。僧近前。门云去。师云。云门今日勘者僧。虽呼遣自在。止是平地上推人。者僧虽去。其心不了。若据杀活杖子。又且不然。但呼僧云。近前来。僧近前。(劈脊便棒。教伊直下别有生涯)乃云去。猛虎不食伏肉。若尔。非独不辜南岳而来。管教伊直下别有生涯(忽若被伊劈面一掌。和尚须别立生涯始得)上堂。举圆觉经居一切时不起妄念语。师告众曰。山僧每一段下个诺字。世尊以四段开示。山僧以四诺领来。(土上加泥)贵要与现前诸佛子等。同个受用。而今还有共力担荷者么。若能担荷。可谓龙得水时增意气。虎逢山势长威狞。又曰。今复翻案去也。易四诺为四喝。(向伊道猫)若人会得者四喝落处。非但只教一个老释迦开口不得。管取坐断百亿释迦舌头。时有首座出云。和尚今日把断要津。大众无措。毕竟还有趋向分也无。(不知香臭汉有甚共语处)师云。一任七纵八横。(滑口阿师)座云。与么则官不容针。私通车马去也。(随邪逐恶)师云。拄杖乍开封。略且放过汝(和尚先吃首座始甘)　上堂。举马祖三十年不少盐酱话。师曰。马大师三十年不曾少盐酱。方可聚徒说法。山僧者里三十年不曾见个盐酱。汝等偎傍住此。毕竟图个甚么。以拄杖一时趁散(和尚既不曾见盐酱。者些瓶罐甚处得来。待云你甚处见我瓶罐来。但掩鼻云酱气难闻)　师寓终南山。有清长老来参。问曰。吾师居此甚孤寂。师曰。妙德疎慵恒我伴。普贤潦倒颇随宜。(口是祸门)清曰。恁么则万象恒谈无昼夜。灵山一会古今存。(念言语汉)师曰。今日本八(何不早恁么道)清曰。老师从此不答话去也。(太惹厌生)师曰。若是克家闻便了。野干之类转疑猜。清遂作礼。曰已知老师慈悲不浅。道绝古今。(冬烘老。有甚共语处)师震声一喝　一日有二尼参。礼拜起。左右各立。师曰。女子如来前入定。有钱不解使。台山婆子蓦直去。解使却无钱。你道者两个老婆禅。如何得恰好去。尼左者过右边。右者过左边。合掌相向。各嘘一声。师曰。与么非但解老婆禅。更会鼓粥饭气。尼曰。和尚惜取眉毛好。师曰。山僧眉毛且置。周金刚买油餈点心。食到口边。被婆子夺却。刘铁磨请沩山往台山大会斋。沩山不赴。等是者个时节。你道为甚么取舍不同。二尼作礼曰。某等若不来礼拜和尚。争得见古人神通大用。师曰。好各与三十棒。恰值拄杖不在。且归堂吃茶(两条牸牛没鼻。一头牯牛无尾。尽力耕了三春。依前一片白地)　有两官人游山。入门哦曰。茂松修竹。回顾见师。便问如何是道人家风。师曰。茂松修竹。曰有何旨趣。师曰。自家观不足。留与客来看(呵呵。倘被者两个担板汉致问一声。便恁么去时如何。笑翁又只得打鼓转船头。所以道世间相常住。黄鹂啼绿树。真个可怜生。动着便飞去)　有士人阅师净土偈。乃问佛说是经。则有六方诸佛。出广长舌相作证。吾师说偈。有何人证。师曰。居士舌头亦不短。(但引舌向上左右舐云。为何总舐不着鼻头)又问何为不思议功德。师曰。前街人唤犬。后巷骂猫儿。(者是功德甚处是不思议)又问老师高寿。师曰。论年不见个荤腥。作么不槁瘦了　僧问。处处入法界。念念见遮那。如何是遮那。师曰。净地不须屙　颂投子不许夜行投明须到话。三十六物都灰烬。只遗一双枯眼睛。置向九衢深夜后。无光明处作光明　举经题[米-木+八]字。颂曰。黑白未分已堕偏。那堪拟议费钻研。西乾此土诸贤圣。鼻孔撩天总被穿(别云。裂三折半缺中边。鼻孔针筒话未圆别有一人穿不得。道道)　一斋和尚问。如何是文殊普见三昧。师曰。死人眼。云如何是观音普闻三昧。师曰。死人耳。云古云一言道尽。如何是一言。师曰。死人口。云如何是如来吃粥时。师曰。平旦寅　师过潼关。至熊耳山礼祖塔。寺僧叱云。汝憨。拜空塔奚为。师以手指石塔。问僧曰。此是空塔乎。僧云然。师曰。祖师聻。僧云。祖师携履西归久矣。师曰苍天苍天(者僧脚快笑岩赶不上)　僧问。元沙不过岭。保寿不渡河。落第几机。曰总落第二机。僧云。如何是第一机。师曰。元沙不过岭。保寿不渡河(别云。阇黎不过岭。老僧不渡河)　僧问。如何是世间法。师曰。天地日月。国土山河。云如何是出世间法。师曰。天地日月。国土山河。云与么则世间法出世间法不二也。师曰。你唤甚么作天地日月。国土山河(别云。与么则二也)　僧问。如何是和尚昔年获益事。师以拂子倒悬视。僧曰。会么。僧云。某甲已识得和尚做处也。师曰。你道荆州黄四娘礼佛。求个甚么。僧无对。(代云。今日捉败者贼)师乃打出　座主问。祖意教意。端的为同为别。师曰。柳影横塘鱼上树。槐阴罩地马登枝。主云。与么则形影两分。曲直自显去也。师曰。未尝饱食庐陵米。徒把蒲团认作天。主礼拜云。蒙师大悲。拔我茅塞。师曰。争奈更有须弥山子在。主逡巡而退　师入堂。见一僧在禅床上昏沈。师呼僧。僧举首。(者僧若是师子。待笑。岩呼醒跳起身来劈面一掌。仍复熟睡管教笑岩不敢正眼觑着他)师曰。你几时离伏牛山。云二月初七。师曰。东西两[石*亡]朵。夜来相殴。吓得娑竭老龙王现细身。潜入众禅和子鼻孔里。和尚子为甚么都不觉不知。云和尚莫惑人好。干他[石*亡]朵娑竭龙王甚么事。师曰。你恁么。也只是个长连床上吃粥饭汉　僧问。如何是祖师西来意。师曰。万里黄河彻底清。云直指单传。未审传个甚么。师曰。一片糊饼九人餐。云神光速礼三拜。意旨如何。师曰。三足虾蟆当路坐。云如何是和尚亲传底意旨。师打一掴云。六耳不同谋　师礼佛次。僧问。不於佛求。不於法求。不於众求。和尚礼拜。当何所求。师曰。汝适来见我礼佛否。云和尚现礼拜。争得不见。师曰。若见吾礼佛。汝与佛同下地狱。僧无语。又僧云。某甲一总不见和尚礼佛。师曰。若不见吾礼拜。汝自己下地狱　师又一日拜佛次。人问。老师既都无所求。用拜奚为。师指像顾人曰。为伊作佛故。礼渠三拜　一日众禅者劝云。和尚若不度生。则为独善。有乏大悲。岂道人之究竟乎。师总不顾。众复苦劝。师遂喝曰。莫乱统。复以偈答曰。大悲不是等闲图。枯木花开绝后苏。尘佛法门经几寂。於今度尽也还无　僧问。大死底人却活时如何。师曰。与伊一盏茶吃　僧问。何为夺人不夺境。师曰。黑漆拄杖长七尺。何为夺境不夺人。师曰。突出人前若活龙。何为人境两俱夺。师曰。夜深倚立漆床头。铁眼铜睛无处觅。何为人境俱不夺。师曰。有时扶过断桥水。几度伴归明月村(合并一句。作么生道)　僧问。如何是和尚大人相。师曰。无边身菩萨。祇曾见得半身。云如何是和尚全身。师和声便打　复一僧问。久闻和尚大人相。乞请随喜。师乃缩项作蹲势。僧罔措　僧问。婆子烧庵。意旨如何。曰不奈船何。打破戽斗。云此僧还有过也无。师曰。此僧有过。婆子合吃三十棒(古人出语如百炼金。开口如老吏断狱。后人费尽气力。赶渠脚后跟不上者。古人证处劈实故也)　师偶堂前瞑目而坐。一僧潜诣师边立。师开目云。会么云不会。师曰。今日暖如昨日。云某甲未识佛性。乞师指示。师曰。幸得此去不远　一官人问。佛道元旷冲奥。弟子拟欲求进。未知还有分否。师曰。人皆为尧舜。云如何契入。师曰。我欲仁。斯至仁矣。云一切时中。云何履践师曰。进则过之。退则不及。云倘不进不退。可适中否。师曰。易开终始口。难保岁寒心　师於汉楚间寓夏。时当季秋。偶於金沙滩阳滨地坐。有两子随侍师侧。忽见一沙门。执锡沿滨而来。貌甚奇古。近前卓立。朗声问云。仁者可识从上相承密论密义否。师曰。仁者。密则非论。论则非义。彼乃退后一步。以锡横肩上。翘足独立云。是甚么义。师於地上书一更字。彼以锡画地一画。阔两胫立上。复以锡横按腹上。亚身而视云。是甚么义。师於地上书一嘉字。彼即卓锡地上。以两手叉腰。悬翘一足。切齿怒目。作降魔势云。是甚么义。师於地上书一之字。彼复分手指天地。以身周旋一匝云。是甚么义。师於地上书一尤字。彼复进一步。叉手作女人拜。复分手指两衲子云。者个是甚么义师於地上书一蚕字。彼绕师三匝。於前作礼。立於师右。师於地上书[佛/(佛*佛)/魔]此字示之曰。会么。彼拟进语。师复曰。设到此地。更须知有[魔/(魔*魔)/佛]者个时节始得。彼欢喜合爪叹云。咦。真摩诃衍萨婆若上士也。仍作礼。浩然而去。时两衲子皆惊喜罔测。请问云。彼是何所沙门。所为复何义耶。师良久。乃曰。还识此人否。两衲子俱云不识。师曰。此是应真贤圣。所呈乃是金刚王变相三昧。及三昧王三昧。用来勘吾。然彼亦将有新证　师寓慈光寺。手持如意。廊下徐行。一僧欲借看。师即度与。僧拟接。师乃打一如意云。日本国人不识火。种田之夫常患饥　僧问那咤太子。析骨还父。析肉还母。那个是正那咤。师曰。山高那碍白云飞。(别云。若是正不问人)　僧问。和尚参见许多尊宿。未审拈香的嗣何人。师曰。头挨周岭雪。衣挂楚山云。云恁么则已知绝学之嫡子。中峰之远孙也。师曰。有甚么交涉　一僧闻风吹角铃。喜跃云。某甲今日始识破观音老汉了也。即入室求证。才礼拜。师乃劈脊打一棒云。速将你识破底观音来看。僧才以手作摇铃势。师直打出方丈(者僧祇会摇铃)　僧问。何等是文殊境界。师曰。手长衫袖短。何等是普贤境界。师曰。脚瘦草鞋宽。何等是观音境界。师曰。头大尾小。何等是和尚境界。师劈脊便打　灵谷问。古人云。打破镜来相见。既打破镜。拟向甚么处相见。师曰。惭惶杀人。谷有省　师举四祖优波鞠多尊者偈。问侍者。祖云。心自本来心。本心非有法。我道已是抱赃叫屈。又云。有法有本心。我道将来恰好填沟塞壑。又云。非心非本法。我道又是泥里洗土块。分疎不下。我总与么道。汝作么生会。侍者云。和尚连祖师也不回互。师曰。优波鞠多尊者。适来钻入你鼻孔里。鼓掌呵呵大笑。你为甚么总都不觉不知。者云。某甲无鼻孔。师曰。与么则一场气闷耶。者作打喷嚏势。师打一拂子云。是你连祖师也不回互耶。者作礼喜跃而出(毕竟如何。方是回互参)　师问僧。才入思惟。便成剩法。你作么生会。僧拟议。师喝出(一个不唧[口*留]。一个被钝置。煞是好笑)　师见一僧来。随画一圆相示之。僧即作礼。师便打。僧云。某甲话在。师震声喝出。又见一僧来。师亦画一圆相示之。僧见即作礼。师合掌云善哉　举岩头作渡子时。有一老婆抱一孩儿至。问云。呈桡举棹即不问。且道婆手中儿甚处得来。头便打。婆云。婆生七子。六个不遇知音。祇者一个也不消得。遂抛向水中。头乃吐舌。师乃呵呵笑云。此婆子图个甚么。岩头当时待他才抛。便劈脊一棹。俱打入水中。始较些子。何故不见道。祇者一个也不消得。(笑岩尽法无民。岩头现大人相。心圆虽则据欵结案。诸公切莫矮子看戏)　举南泉因陆亘大夫云。肇法师也甚奇怪。解道天地同根。万物一体。泉指庭前牡丹花云。大夫。时人见此一株花。如梦相似。师云。南泉老汉。被大夫将个墼子一磕。直得无穷宝藏。罄囊倒出　举六祖能大师风幡话。师云。善则甚善。美则未美。当时见二僧纷纭不已。但出前云。仁者。也不是幡动。也不是风动。便乃休去。非只令二僧知恩有地。直使天下儿孙感戴祖师。无有休日。还知么。万机虽不思春力。时到只数花自开(心圆当时若见二僧纷纭不已。但出前云。夜静更深。歇息去好。非只令二僧懡[怡-台+罗]散去。直使天下儿孙。啖啄不入)　举乾峰示众云。举一不得举二。放过一着。落在第二。云门出众云。昨日有人从天台来。却往径山去。峰云来日不得普请。便下座。师云。拾得酒酣寒山醉倒。相扶相搀。和泥卧草。天明携手出松门。直至如今无处讨　示众。真得道人心常闲旷。寂寞无为。质直无伪。如崖如壁。实塌塌地。如太虚空。无有限碍。难以图摸。[口*(一/巾)]啖无味。求觅无方。十二时中。随缘举措。方便施为。无不分明了了。如初生孩子。六用闲闲底。无实分别　教中有喻。须弥山顶上辊一粒芥子。至山底投置一针锋上。诚为难极。佛云犹易。唯於六道之中。得生人道。更难过此。而今於此极难之中。已获具足品貌。明知身中有圣道。而不自究明。甘自轻弃。为愚为慧。仁者审诸　师谓众大夫曰。予尝笑昔儒毁佛辟佛。大似不究佛是何物。而碍毁之辟之。彼云佛。此云觉。彼佛云者。乘大愿轮。示迹人中。於三界长夜而独醒。故称大觉世尊。诚悟心得道大圣之异称耳。辞恩爱。弃荣贵。慈悲喜舍为心。不畜不取。能施能济。不畜云者。非惟金玉等。实空痴贪烦恼之余习。全真净无漏之功德也。能施云者。岂止财谷等。直示无上正真之道。觉悟有情。令人人获自本心而成佛也。近而言之。佛者。即人人本具。大体大用。浑全之真心耳。而人自颠倒。背真觉。合妄尘。反迷而不自信也。既不自信自己本具淳全之真心。则莫得其受用也。由是於他大圣。则异而疑之。疑之不释。则又厌而恶之。厌恶之不已。则毁之辟之。自谓有大才。佛氏已被吾辟倒了也。吾胸中已足痛快了也。且语言文义。权衡一方之机。拟向甚么处识佛乎。毁佛辟佛。又安知自心毁自心。自心辟自心乎。如犊抵影。正不知影是何物。自何而有。拟欲抵之。一人传虚。万人传实。一人为之。多人效之。以至展转效者无穷。独不悟此妄作。徒苦其精神耳。又不止徒苦精神。唯恐他时或有不测之余殃耳。於戏。仁人君子。宁不为之寒心者欤。

　　嘉兴府天宁法舟道济禅师

　　郡之思贤里张氏子。年二十一。投天宁为行者。时默堂宣受宝月记。归自繁昌。师往谒。服勤久之。复诣东禅。从昂祝发。参吉庵。庵门庭孤峻。师能朝夕咨叩。一日闻磬声。豁然洞彻。寻趋方丈。庵曰。子着贼也。师曰。贼已收下。曰。赃在甚处。师振坐具曰。狼藉狼藉。曰者掠虚汉。狼藉个甚么。师一喝(好喝)归众。庵可之。未几长安觉王寺请居第一座。室中秉拂。机用莫能凑泊。嘉靖初。住金陵安隐　僧问如何是安隐境。师曰。三山半落青天外。二水中分白鹭洲。曰如何是安隐家风。师曰。石虎山前斗。泥牛水底眠。曰不会。师曰。用会作么　精岩寺晚参。精岩寺里撞钟。府谯楼上擂鼓。同时显大神通。穿透千门万户。大众还闻么。若道不闻。争奈钟鼓分明。人人有耳。若道闻。将甚么闻。即今鼓绝钟消。闻底事又作么生。试道看。卓拄杖曰。黄金自有黄金价。终不和沙卖与人　陆五台问。画前元有易不。师曰。若无伏羲将甚么画。台曰。画后如何。师曰。元无一画。台曰。现有六十四卦。何得言无。师曰。莫着文字。台曰。请和尚离文字发一爻看。师召居士。台应诺。师曰。者一爻从何处起。又问至人无梦。何也。师曰。常人於现前虚幻分别境界。不知全体是梦。认为实有。而以昏昧想心。系念神识。纷飞境界为梦。所谓寤寐俱梦。梦中复作梦也。至人於自心境界。如实而知。故於现前虚幻境界。妙用泠然。通彻无碍。而睡梦亦自明明而知。历历而觉。所谓寤寐一如者也。故至人无梦之说。非有无之无。乃是无梦无非梦。梦与非梦一而已矣。又问梦里须臾。何以历涉万里。师弹指一下曰。千里万里只在者里。问圣人有妄念不。师曰无。曰既无妄念。何用兢兢业业。师曰。兢兢业业。故无妄也。问为政如何得无倦。师曰。荣辱得丧。毁誉是非。一切不管。但虚其心。行其所无事。则无倦矣。问终日吃饭。何故不曾咬着一粒米。师曰。吃饭底人居士还曾见不。问四方上下。有穷尽不。师曰。居士试返观自己心量。有穷尽不。士良久曰。实无穷尽。师曰。世界亦然。又问地狱实有不。师曰。人作了恶。历历自知。虽经久远。忆持不忘。便是业镜。自心明知自恶。不能自释。便是法王。心地不空。地狱实有。心若空了。地狱随空　示禅人偈曰。工夫不间四威仪。听板闻钟好下疑。打破未生时面目。好来炉畔爱钳锤。道本无为岂属修。有修头上更安头。虚空若使重加柄。野草闲华正好愁。将谓衣中有宝珠。衣穿方信宝珠无。前年尚有无珠说。今日无珠说也无内不寻思外不求。大千沙界一毫收。尘尘剎剎莲华藏。认着依然是外头。后迁弁山。晚退归天宁。嘉靖庚申秋。示寂。寿七十四。腊五十二。茶毗塔禅悦堂。

　　顺天府大觉寺慈舟方念禅师

　　别号清凉。古唐杨氏子。十岁失父。投京广德大慈义为师。十五剃染。登具廿一游讲肆。知文字非究竟法。乃参幻休於少林。休问甚处来。师曰。北方。休曰。北方法道何似此间。师曰。水分千派。流出一源。休曰。恁么何用到此。师曰。流出一源。水分千派。休可之。命典维那。一日游初祖面壁处。忽然大悟。乃曰。五乳峰前。好个消息。大小石头。块块着地。呈休。休知为克家种草。遂嘱曰。从上佛祖。以自己所证。递相承袭。欲令一切人知有此事。余得之小山先师。今授於汝。汝当体佛祖心。绍续慧命。然尚宜晦迹林泉。乘时而出。付以偈曰。无上涅盘心。佛祖相分付。吾今授受时。云净峰头露。时年二十八。既而以差别智不可不明。遂徧参诸方。备行苦行。精厉过分。双目失明。乃思惟曰。幻身非有。病从何来。身心一齐放下。端坐七昼夜。眼仍平复如常。寻入吴。渡江。历补陀。辛卯。说法越之止风涂广济兰若。有澄铁[此/束]者。以所得来见。师勘验间。知为法门梁栋。乃出休所授嘱累焉。有五乳峰前无镞箭。射得南方半个儿之句。师以大法肩承得人。可谓无事。乃游吴。抵秀州福城。整饬东塔。次走江西云居匡庐。赴将台山请。而越中缁白力挽之。主宝林。当万历甲午也。未几示寂。嗣子迎遗骨。塔於显圣之南山。先是师在越。以宝林眷眷於怀。汰如何公以为必清凉后身。乃载之高僧传焉。

　　建昌府新城寿昌无明慧经禅师

　　抚之崇仁裴氏子。生而颕异。性无嗜好。九岁入乡校。便问浩然之气为何物。塾师异之。长依廪山。常疑金刚四句为必有指据。偶阅傅大士录。有若论四句偈。应当不离身之句。不觉洒然。时年二十四。知有此事。遂辞山。结庐峨峰。阅灯录。於兴善章。僧问如何是道。善曰。大好山。有疑。日夜提究。至忘寝食。一日因搬石。正极力推次。忽然有得。走呈山。山诘之。应对有绪。遂与剃染受具。自是二十年不出山。有偈曰。野狮不啖人间食。十二巫峰得自由。养就纵横无碍力。昆仑翻转作瀛洲。偶一僧问。曾见甚么人来。便住此山。师以总未行脚对。僧曰。岂可以一隅而小天下乎。师然其言。急担囊首谒少室。会无言主席。与论旦夕。言喜师出语奇特。因与当道尚父熊公。请就寺示众。一时缁白。叹未曾有。寻入五台。访瑞峰通。南还。受闽建董岩结制请。一香为廪山拈出也。后迁寿昌宝坊峨峰三剎。三剎得师唱道。皆焕然一新　上堂。诸佛常时说法。不须拟议猜详。且道说的是甚么法。天地元黄。宇宙洪荒。不论通宗透教。祇贵直下承当。承当个甚么。云腾致雨。露结为霜。蛟龙不宿死水。猛虎肯行道旁。透得者些关棙。何须愿往西方。不问先佛后祖。鼻孔一样放光。作么生放光。化被草木。赖及万方。释迦不肯漏泄。达磨九载覆藏。峨峰不惜口业。直下为你宣扬。且作么生宣扬。罔谈彼短。靡恃己长　上堂。拍案一下曰。向上一宗。难为措置。大用大机。怎容拟议。等闲垂一句。如太阿锋离匣。触之者死不移时。似涂毒鼓受挝。闻之者丧不旋踵。所以道妙峰峻峙。异兽难藏。宝树晶光。灵禽莫泊。其用也。单趁金毛归野窟。直追铁额入深山。扫天下之搀抢。拂世间之孽屑。提堕坑落堑之类。揭迷封滞壳之流。其功也。使法界世界虚空界。一体同观。俾佛道人道地狱道。万法融会。虽然。犹未是向上事。须知更有出格限量外一句。且作么生是量外一句。正令未施先斩首。大机才展佛魔悲　上堂。南泉道。三世诸佛不知有。黧奴白牯却知有。恁么则三世诸佛齐立下风。且道黧奴白牯有甚长处。首座曰。为他金烹大冶。玉出蓝田。师曰。宝坊者里。总与趁出。何故。秉纲立纪振丛林。海晏河清正令行。好汉尽驱归宝所。化城推倒不留人。座曰。某甲则不然。师曰。汝作么生。座曰。闲担布袋浑无事。笑等街头一个人。师曰。也是闲弦子　师问僧赵州道。台山婆子为汝勘破了也。毕竟勘破在甚么处。僧曰。和尚今日败缺了也。师曰。老僧一生也不奈何。好教你知。若实会。举似看。僧拟进语。师打一棒云。者掠虚汉　师登古希。尚混劳侣。耕凿不息。丈室翛然。唯作具而已。尝有偈曰。冒雨冲风去。披星戴月归。不知身有苦。唯虑行门亏。益王向师道德。屡加褒敬。尝曰。去圣时遥。幸遗此老。万历丁巳腊八前一日。自田中归。谓众曰。吾自此不复砌石矣。众莫谕其旨。除夕示众曰。今年只有兹时在。试问诸人知也无。那事未曾亲磕着。切须痛下死工夫。(云云)末复曰。此是老僧最后分付。切宜珍重。明正三日。示微恙。遂不食。其教诫谆谆倍常时。众环侍不怿。师谕以偈曰。人生有受必偿。莫为老病死慌。拈却无生法忍。自然业识消亡。一时云净常光发。佛祖皆安此道场。十四作书辞道俗。十六书举火偈。次晨盥漱拭身已。索笔大书曰。今日分明指示。掷笔端坐而逝。七众为失依。茶毗顶骨牙齿不坏。塔方丈后。世寿七十一。僧腊四十四。憨山清云。师不唯法眼圆明一振頺纲。而峻节孤风。诚足以起末俗。盖实录也。
　　揞黑豆集卷四

　　　　心圆居士　拈别
　　　　火莲居士　集梓

　　六祖下第三十三世
　　常州府宜兴龙池一心幻有正传禅师

　　溧阳李氏子。年二十二。投荆溪静乐院乐庵芟染。庵示以本分事。师遂矢志曰。若不见性明心。决不将身倒睡。一夕闻瑠璃灯华熚爆声。有省。举似庵。庵颔之。未几。庵迁化。师直造燕都。谒笑岩於观音庵。岩问上座何来。师曰。南方。岩曰。来此拟需何事。师曰。但乞和尚印证心地工夫。岩曰。若果识得心地。何须印证。师曰。虽然。不得不举似一过。岩曰。参堂去。师珍重便出。至晚入室。方具述所以。岩蓦踢出只履曰。向者里道一句看。遂把话头一时打断。懡[怡-台+罗]而出。通夕不寐。翌日。岩出方丈。见师犹立檐下。蓦唤上座。师回顾。岩翘一足。作修罗障日月势。(鹞子已飞天外去。呆郎莫向脚跟寻)师豁然悟旨。后礼舜岩。乃书曹溪源流付之。复赠一笠曰。覆之。毋露圭角。师受嘱径往台山。缚茅秘魔岩。居十有三载。会太常唐鹤征问道。恳师南还。住荆溪龙池六载。复游燕都。寓普照。后仍归龙池　上堂。无上法王。有大陀罗尼门。名为圆觉。蓦竖怫子曰。鹞子已飞天外去。呆郎犹向月边寻　上堂。一切法不有。一切法不无。若能如是会。水上按葫芦　佛诞上堂。今晨四月八日。是我释迦如来示生降诞之时。山僧忽然思量。二千吾百余年已来。不知有多少路见不平之辈。务要别寻一个人来。与我释迦老子比胜负。较优劣。殊不知我释迦如来是何等一个面孔。汝诸人还知得我释迦如来脚跟立地处么。还曾梦见我释迦如来顶相么。良久曰。举手扳南斗。翻身倚北辰。出头天外看。谁是个般人蓦竖拂子曰。云门大师来也。掷拂子便下座　上堂。老僧者里。不问久参晚进。贵要正知正见。知见若正。了生死如反掌。自不落他断常有无二乘偏见。更有甚么商量。若有僧问作么生是正知正见。但向他道。老僧在你脚下。良久喝一喝下座　僧问如何是祖师西来意。师曰。屋北鹿独宿。曰不会。师曰。溪西鸡齐啼　问如何是奇特事。师曰。虾蟆捕大虫。曰恁么则不奇特也。师曰。猫儿捉老鼠。僧礼拜。师便喝。曰老和尚为甚么放某甲不过师。厉声曰老。僧有事你且去　有士人举僧问云门。如何是诸佛出身处。门曰。东山水上行。意作么生。师曰无孔笛。几人解吹。士曰。弟子得否。师曰得。士曰。如何是诸佛出身处。师曰。西河火里坐　士大夫从师游。师每举门前冷落车马稀。老大嫁作商人妇二语。罕有契者　山居偈曰。五峰云顶古文殊。尽日跏趺总笑余。半点苦寒禁不得。踌躇未了又踌躇。师风度简易。神观凝肃。以法道为己任。而机用妙密。迥出常情。於万历甲寅二月十二日示寂。先一日。有僧自台山来。师与剧谈宿昔。抵暮索浴。众察师意。请遗训。师举所着帽者三众无语。师抚膝奄然而逝。世寿六十六。僧腊四十四。茶毗灵骨塔本山之右。

　　嘉兴府天宁幻也佛慧禅师

　　会稽史氏子。母梦僧托宿而娠。年十四。礼天台松谷受业。一日晨课。至白毫宛转五须弥处。忽有悟。举呈谷。谷奋挺逐之。於是徧参诸方。机契笑岩。遂为笑岩室中子。出住燕山天宁优昙苑。晚南还。寓天宁　上堂。箫吹凤至。琴奏鹤来。钵展龙降。杖携虎伏。因缘会遇。针芥相投。正恁么时。莫有道底么。良久曰。钟声彻晓。鸡唱黄昏。若欲了知。也不消得。唵穆栗临娑诃　示众西来大意乾屎橛。多少人咬嚼不彻。当时我悔来迟。好与推他一跌。管教他吃得进。屙不出。免使儿孙费唇舌咦。日出千山晓。春回大地华。柳烟门外绿。游子未归家。喝一喝　示众。生一乾坤。死一乾坤。圣一法界。凡一法界。何曾谩得诸人。若也谩得。那讨甚么是非好恶。贤善才能。灼然些子谩不得。欠不得你遗是甚么境界。会么。满目尘埃千圣眼。一身落魄五宗心　僧参。师曰。甚处神祇。何方灵圣。曰金粟。师曰。在彼作甚么。曰司园。师曰。蔬割时还叫痛么。僧作负痛声。师曰。老僧刀也未下。叫唤作么曰。今日亲见和尚。师曰。盲人摸象　师生平丈室翛然。不废万行。凡利物边事。靡不乐为。然皆出自己缘。未尝干谒。将示寂。捡历示侍僧曰。过二日可。侍僧惊问。师曰。吾将有所适。侍僧涕泣固留。师笑诺曰。更留三日亦可。至期。浴出更衣。跏趺榻上。适报制龛工竣。遂趋寂。寿九十一。腊七十八。

　　襄阳府大觉圆禅师

　　汉川人。仪貌丰硕。声如洪钟。参静庵有契。庵付偈曰。一枝正法眼。列祖递传来。付汝待时至。馨香徧九垓。师受嘱后。隐居襄西。笑岩爽庵来求依侍。师曰。上座错了也。老拙平生温饱自适。别无所长。爽曰。某等生死事大。语未竟。师约而笑曰。老拙亦有生死。何独尔有。爽曰。某恨晚进多无恒志。和尚岂拒人哉。师曰。出家儿本自无事。尔何无事生事。少间曰。粥饭自办始得。一日室中举外道问佛。不问有言。不问无言。世尊良久。外道大悟语曰。问既不涉有无。良久亦是闲名。正恁么时。外道悟个甚么。岩拟进语。师以手掩其口曰。犹挂唇齿在。岩乃释然曰。可谓东土衲僧。不及西天外道占偈曰。自笑当年画模则。几番红了几番黑。如今谢主老还乡。那管平生得未得师称赏之。后无疾而化。世寿七十三。僧腊五十三。

　　嘉兴府敬畏无趣如空禅师

　　本郡秀水施氏子。幼慕宗乘。留心体究。同法舟济。参访数载。后见野翁。彻法源底　启关示众。自结元关自活埋。自吾闭也自吾开。一拳打破元关窍。放出从前者汉来　元宵示众。画角声中荐得。观音未是作家。彩灯影里捉得。室利谩夸好手。恁么告报与诸人。未免笑破虚空口。诸人若也未瞥然。再看鳌山颠倒走。参　小参。众立定。师喝一喝曰。祸出私门。便归方丈　示众。言前荐得已天涯。句下承当路转赊。一击铁围如粉碎。海天空阔雁行斜　除夕小参。时穷何似日穷好。月若穷来岁亦然。三十六旬穷过了。东村王老夜烧钱。老汉虽无一物。也要应个时节因缘。乃拈拄杖曰。只者个无穷无尽。历劫经年。今夜随时送去。免教涉蔓相牵。掷下拄杖曰。历劫得来今断送。拍双空手接新年　示众。佛是众生屋里了事人。众生是佛屋里不了事汉。诚能以佛与众生。一时放却。则了与不了。并为剩语。卓拄杖曰。但於事上通无事。见色闻声不用聋　端阳示众。佳节端阳。何曾订约。五月五日。年年撞着。风摇蒲剑碧楞楞。日照榴华红灼灼。道在时节因缘。岂论正法末法。向来着意驰求。通身是草。今日信手拈来。无不是药。竖拂子曰。大众。且道此药治甚么人底病。击拂子曰。不但老维摩。药王药上也须一剂　示众。豁开顶门眼。照彻大千界。既作法中王。於法得自在。便下座　一日湖边步月。谓一僧曰。明月与清风。水天同一色。人人在此中。只是出不得。僧曰。打草惊蛇作么。师曰。上座又作么生。曰看脚下。师大笑曰。将谓胡须赤。更有赤须胡　万历己卯仲冬。谓门人性冲曰。来岁仲秋十五六间。吾行矣。子宜知之。庚辰八月十六日。冲如期而至。师集众说偈曰。生来死去空华。死去生来一梦。皮囊付与丙丁公。白骨断桥随众。阿呵呵。明月清风吟弄。语毕。端坐而逝。世寿九十。

　　建宁府东苑晦台元镜禅师

　　别号湛灵。郡之建阳人。幼而颕拔。笃於孝友。甲辰。投虎啸岩丽空祝发。读楞严知见无见处有得。遂抠衣参寿昌於宝方。呈所见昌为痛呵曰。堕大崄坑汉。师惊悸。失所守。於是奋志参究。不知味者久之。一日阅维摩经。至此室何以空无侍者。曰诸佛国土。亦复皆空处。豁然大彻。第觉行与解左。复疑作。后阅圆觉随顺觉性章。而一切疑碍。始得永拔。是年庚戌。竟趋寿昌求质。曰元镜特以此事求和尚着眼。昌曰。但言此事。此事何凭。师弹指一下。昌曰。犹疑你在。师即呈偈曰。可怜摸索几多年。识破不值半文钱。宗流特煞瞒人甚。刚道祖师别有禅。昌复诘曰。且道甚处是赵州勘破婆子处。师曰。和尚莫作怪。昌为大笑曰。衲僧家到恁田地。始不受人牢笼。师遂掩两耳。昌嘱曰。子此后宜深隐。自有好时节到来。若强出。便可惜也。因付以偈。有正令相持时刻慎。逢人唯勘印其心之句。师拜受而归。乙卯会无异说法闽之大仰。师特访之。相见次。异曰。礼佛着。师端坐。异又曰。礼佛着师把住曰。那个是佛。异曰。者是那里来。底师拓开。曰者是那里来底。异就坐。师大笑出又吃茶次。异曰。闻师兄亲见寿昌。且道寿昌和尚。当年命根断在甚么处所。师劈面一掌曰。且道在甚么处所。异不对。师便出。异曰。三十棒可惜放过。即日异上堂。呼曰。晦台师将出众。异曰。谁叫你。师出震声一喝。异曰。取棒来。师曰。宿食不必拈出。且道马祖一喝。因甚百丈三日耳聋。异曰。金风多肃杀。秋露愈加寒。师拂袖归众。异曰。你只学得一个走。师不顾。戊午。出住书林东苑。辛酉。开法一枝庵　上堂。羽衣道。道法本无多。南辰贯北河。祇消一个字。降尽世间魔。且道是那一个字。喝一喝。便下座　寻归隐武夷。构室石屏岩。孤风绝侣。人所难亲。间有衲子求见者。师遽喝曰。你者秃厮失了魂。来者里讨甚么碗　尝蹑崄兀坐终日。来者皆望崖而退。崇祯庚午示疾。一日指岩下谓行者曰。此处可以埋我。者曰。设使死了埋了。又作么生分发。师大笑一声曰。恰好恰好。行者再问。则师已蜕去。时七月十三也。寿五十四。腊二十六。塔於师所指石岩。

　　福州府鼓山涌泉永觉元贤禅师

　　建阳蔡氏子。二十补邑庠。读书山剎。闻僧唱云。我尔时为现清净光明身。忽觉通身欢喜。急请经阅之。则又茫然莫晓。乃往参寿昌於董岩。昌令看乾矢橛话。久之。一日因僧举南泉斩猫话有省。成颂曰。两堂纷闹太无端。宝剑挥时胆尽寒。幸有晚来赵州老。毗卢顶上独盘桓。呈昌。昌曰。此事切不得於一机一境上作解会。须是向百匝千重处。垂手直过。尚当遇人。所谓心虽已在千峰上。犹更将身入众藏。始是参学眼也。师唯唯。丁巳。年四十。亲殁。乃弃家。竟投寿昌剃染。一日值昌田中归。师逆问曰。如何是清净光明身。昌振衣而立。师曰。祇此。更别有。昌遂行。师当下豁然。随入方丈。拜起将通所得。昌遽连打三棒曰。向后不得草草。次年昌寂。圆戒博山。居香炉峰三载。每当酬酢。皆当仁不让。山尝曰。者汉生平自许。他时天下人不奈渠何。归闽。舟次剑津。闻同行僧诵曰。一时謦欬。俱共弹指。是二声音。徧至十方诸佛世界。师忽大悟。乃彻见寿昌用处。作偈曰。金鸡啄破碧琉璃。万歇千休祇自知。稳卧片帆天正朗。前山无复雨鸠啼。嗣是居金仙庵。阅藏三载　上堂。东海龙王与日月灯明佛大相争战。胜负不分。山僧将二人各与三十乌藤。赶过北郁单越去也。诸人还委悉么。良久曰。二人是非且置。只如晴明阴雨外一句。作么生道。咄　上堂。雪山老人。指鹿为马。东西祖师。证龟成鳖。次第累及山僧。亦不免将错就错。今当端阳佳节。不可虚度。将太虚空捏作个小粽子。与诸人充肠果腹。乃托起香盒曰。大众。还嚼得碎么。若嚼得碎。行也竞龙舟。歌楚些。一任烟波自由。不用饮蒲酒。挂艾旗。自然妖踪顿息。如嚼不碎。小粽子塞却诸人口门去也。咦。临渊无限伤心事。安得黄金铸屈原　上堂。生从何处来。铁锯舞三台。死从何处去。三台吞铁锯。勿以明相睹。勿以暗相遇。坐断两头关。银花开玉树。堪笑当年老冻侬。不解放行。只解把住。山僧今日放行也。诸人还会么。咦。夜半石人方反侧。一场好梦向谁言　上堂。诸方浩浩竞谈禅。老僧常抱白云眠。今朝却被人唆哄。无端走向法堂前。算来无计施设。只得将古人葛藤。为诸人拈出一上。僧问古德。如何是禅。曰猢狲上树尾连颠。又僧问如何是禅。曰猛火着油煎。又僧问如何是禅。曰碌砖。此三转语。如骇鸡犀。八面玲珑。如大火聚。栖泊不得。如涂毒鼓。闻者丧身失命。诸人向者三句语透得。一千七百则陈烂葛藤。一捏粉碎。但老僧者里。却不如此。若有问如何是禅。向道凤山深处雨如烟。又问如何是禅。向道门前池水养新莲。又问如何是禅。向道鹧鸪啼破白云天。若会得老僧底。尽会得古人底。会得古人底。未必会得老僧底。若会得。老僧当别甑炊香饭供养你也(老僧底。老僧底。在者里在者里)　小参。直截根源。不存知解。当阳露出。不费纤毫。若也眨起眉毛。早成蹉过。才落拟议。便隔千山。所以睦州见僧来便掩门。鲁祖见僧来便面壁。可谓真实相为。岂似我辈屙漉漉地。说三道四。问妙答元。祖师门下。成个甚么。虽然。也须识古人誵讹始得。祇如鲁祖面壁。罗山云。我当时见。好与五火抄。何故。为他解放不解收。元沙云。我当时见。也与五火抄。且道与罗山是同是别。二大老虽则各具手眼。检点将来。总是借西家灯。照东家壁。山僧今日将三大老。各与五火抄。还会么。横身当宇宙。谁是出头人　小参。曲如箭。直如钩。小是海。大是沤。蚯蚓跳过东海。跛鳖飞上云霄。参　示众。临济喝。收归后架。德山棒。抛向前坑。不用从前残羹馊饭。斩新条令一句作么生。只把一枝无孔笛。夜深吹彻紫霄穹　问洞山三十年鬼神寻不见。安平真人却来乞和尚戒。此与古人是同是别。师曰。拯溺须临水。啸月却登峰　问有道之臣。因甚不用。师曰。无渠着力处　问主人不出户。如何见客。师曰。自有侍者在　问既是无垢净光院。因甚又作浴堂。师曰。净地恐迷人　问牛头未见四祖时如何。师曰。破驴脊上足苍蝇。曰见后如何。师曰。铁牛背上无蚊蚋　僧参。便喝。师亦喝。僧亦喝。师亦又喝。僧复喝。师曰。饶你更喝八万四千。不如还我未喝前一句。僧无语。师曰。掠虚头汉。好与三十棒　师器宇峻特。通内外典。所着有[穴/(丬*臬)]言禅余。内外集。及诸法语。生平慎重大法。行道三十年。未尝轻易许可。

　　绍兴府云门显圣湛然圆澄禅师

　　别号散木。会稽夏氏子。生而颖悟。具辨才。触事解了。性不羁。亲没。投隐峰参念佛是谁。三昼夜有省。趋似峰。峰叱之。退觉有物碍膺。胁不沾席者三年。一日闻僧诵傅大士偈。碍膺脱然。便能记持。解甚深义。受具云栖。掩关宝林。因忆乾峰举一不得举二话。豁然大悟。至半堂访无念。问古人道。如红炉上飞片雪相似。且道还具透关眼也未。念云。我不见有甚么古人。师急指曰。背后底聻。念休去。适慈舟和尚来自京师。说法会稽止风涂。师以所得质之。舟问。止风涂向青山近。越王城畔沧海遥时如何。师曰。月穿沧海破。波斯不展眉。(大家草里辊)舟复以洞上宗旨。次序征诘。师对以偈曰。五位君臣切要知。个中何必待思惟。石女惯弄无丝线。木偶能提化外机。井底红尘腾霭霭山头白浪滚飞飞。诞生本是无功用。不觉天然得帝基。舟曰。子日后开两片皮。截断天下人舌头有分在。遂命入室。印以偈曰。曹源一滴水。佛祖相分付。吾今授受时。大地为甘露。咄。五乳峰头无镞箭。射得南方半个儿。太史陶石篑。太学张浚元。请兴复显圣。住持三十年。在越祖庭。首称其盛。师生平不为律缚。脱略仪轨。肠直如弦。舌快如矢。丙寅腊月朔。作付嘱语数纸。四日过天华。示众罢。有僧告假。师曰。老僧今日亦欲起程。晚复为众垂语谆谆。至夜半丑时。右胁而寂。奉全身塔於显圣之南山。世寿六十六。僧腊四十三　上堂。前山头鸦鸣。后山头鹊噪。祇者是○○。沈思即不妙。妙不妙。哑子吃黄连。有口不解道　上堂。唤二作三。指七为八。倒柄太阿。佛魔尽杀。却忆东村王大娘。翻着西村李公袜。见者闻者皆笑杀。(解笑者是同参)拍手曰。噫嘻嘘。阿喇喇(会么王大娘着自己鞋。西村李公着自己袜。从无此事)　晚参。举鼓山赴闽王请因缘曰。一人死中得活。好手手中呈好手。一人半路抽身。得便宜处失便宜。雪峰道。好只箭。射入九重城里去。早是抛钩掷钓。孚上座云。待某甲勘过始得。盲龟跛鳖。纳败缺了也。孚趁至中路归举似雪峰。大似把髻投衙。峰云。他有语在。须知不是好心。孚云。老冻脓犹有乡情在。祇知贪程。不觉蹉路。峰便休。无齿大虫。伤人不知痛。大众。经山与么批判。久参上士。定知雪峰做处。若是初机。切不得向他三人分上着脚。直须自己有个活路始得(自己若无活路。争明得他人优劣。者个公案。大慧捉得贼子。云门捉得贼魁。可谓各具一只眼矣。然毕竟事主分上。犹少检点在。当时鼓山若是个咬人师子。待云。忽遇三军围绕时如何。劈面便与一掌。且教孚老颊上并雕两行金印。看渠将甚面孔见人破戒。虽然直截提持。还有代孚老原罪底一语在。不得错举)　僧问。万法归一。一归何处。师拈丝绦示之曰。此是杭州六分银买得底　问南泉斩猫。意旨如何。师曰。莫谤他好。曰作么生得不谤去。师曰。苍天苍天(别云。老僧谤了也)问和尚常教人放下。未审放下个甚么。师曰。优钵罗华。三千年开一度(别云。你无拄杖子。我夺却你拄杖子)　问麻谷参章敬。章敬道是。意旨如何。师曰。拈一放一。不是好手(别云。你有拄杖子。我与你拄杖子)　僧问。如何是差别一着。师云。当断不断。(别云。是差别一着)僧无语。旁僧云。某甲断得。师曰。作么生断。(别。但目视之曰咦)僧云。适间肚饥吃饭。如今甚饱。师云。亦未断得。(别云。你得恁么无脊骨)云和尚莫瞒人好(又代答云更与你一万个未在)　云栖大师举高峰海底泥牛话问师。师将旁僧推出。乃云。大众证明　云栖大师示众。亡僧迁化向甚么处去。众下语不契。师云。多谢和尚挂念。一众改容(别云。将谓和尚记得)　僧问。如何是异类中行。师曰。轻打我。轻打我。一客云。我会也。我会也。师云。你作么会。客作驴鸣。师休去(彩云端里仙人现。手把芙蓉扇遮面。急须着眼看仙人。莫看仙人手中扇)　吃芋次。问客。天是禅。地是禅。且道芋头是禅不。客拈起芋头。师曰未在。客云。师意如何。师拈起芋头劈面掷(只合自打三拳。掷人作么)　麦浪灵虚侍次。师召麦浪。灵虚有吹毛偈。汝批判看。麦云。借吹毛剑看。灵以手作斫势。麦云。是白铁。灵云。我适才从桥上过。打碎了个钵盂。麦云。好败缺。师曰。且喜灵虚脚跟稳密。其如麦浪气宇如王　同陶石篑无念师向火次。石篑曰。无念师在。阿师得力句。乞为举似。师曰。向火背犹寒　李次公居士问。老师还辨得某甲么。师云。你是个无主孤魂。石篑曰。他是有主底。师不答。次公云。老师安知某甲无主。(别云。你两个都好一坑埋却)师曰。好个有主底　麦浪举。黄中丞访少林和尚。未下轿便问。世尊生下。一手指天。一手指地。云门大师云。若被老僧看见。一棒打杀喂狗。我今日要一棒打杀和尚。和尚还作么生。少林无对。(代云。老僧不是世尊中丞照顾性命)若问和尚。作么生道。师云。待中丞脚跟点地。却向他道(别云你要做云门那)　问古人道。鸳鸯绣出从君看。不把金针度与人。三乘十二分教。一千七百公案。俱是鸳鸯。如何是金针。师拿起净瓶云。者个是净瓶。云者个亦是鸳鸯。不是金针。师云。却被汝道着　六禺问。和尚未到此间。大众未集法会。是何境界。师曰。门对陶公岭。曰如何是法身。师曰。背倚秦望山。曰如何是法身向上事。师曰。开口道不得。曰道了也。师曰。好狗不逐块　问世尊拈花是败缺。和尚上堂。不惟拈槌竖拂。抑且说长道短。是败缺不。师曰。被汝勘破。曰如何得无败阙。师曰。吃三顿饭。曰犹是败缺。师曰。吃饭又恁么去也。乃曰。师僧家不解息心。只管於自心起种种异见。若是坐得断底。佛来也三十棒。魔来也三十棒。进云。既云坐断。为甚么用打。师曰。只为唤作佛。唤作魔。所以不得不打　师至杭城。文谷师等。数员知识。慧闻师等。数员法师。及缙绅护法。各命侍者持柬迎师。慧闻法师柬内云。今日大众欲与和尚作家相见。和尚若来。已堕情识。和尚不来。犹缺慈悲。师阅毕。即将众简一齐扯碎。厉声云。者些客作汉。敢於老僧处纳败缺耶。师至即升堂正立。慧云。和尚莫要般门弄斧。师与一掌云。速道速道。慧面赤无语。师曰。死汉。文谷师遂率众作礼　同达观大师。月川和尚。大司成陶石篑。大中丞左心源。内翰黄慎轩。曾仲水。朱友石。玩月次。慎轩问。马祖玩月因缘。乞师一语。师曰。你睡我立。不得为说。慎轩亟起谢过。(代云。睡底见立底)二师咸云。吾下语不如此人　巡漕苏云浦问。鸳鸯绣出从君看。不把金针度与人。如何是金针。师曰。我在京都走一遭。未曾遇着一个人。苏拟进语。师曰。金针失也　僧问。礼拜是。问讯是。师云。随汝颠倒。(别云你且出去)僧便喝。师曰。成个甚么。僧礼拜　推府黄桥海问。梵志与世尊论义。梵志拂袖而去。中途有省。(约云住住。你道他省个甚么。待伊拟议。劈面便掌)谓弟子曰。我义两处负堕。是见若受。负堕处粗。是见不受。负堕处细。(约住云道道。拟议便掌)如何是负堕处粗。负堕处细。(驴年去)师曰。连我也不会。(但召桥海。海应诺。曰是甚么义。待拟议。挥曰去莫负堕)黄无语(两个死汉)　推府李九嶷问。何故众中无一人发问。师曰。他们都是佛。(别云放老僧自在)曰何谓也。师曰。问即落第二门。僧问曰。除却门风方便外。别有为人处么。师曰。我不如一切人。(别云老僧被你勘破)曰何故不如。师曰。他无方便　进士黄石思问。如何是杀人刀。(竖起拳头曰道道)师曰。布鼓当轩谁敢击。曰如何是活人剑。(竖起拳头曰道道)师曰。虽然后学也堪为　问教中云。忏者忏其前愆。悔者悔其后过。且如中间事作么生。师曰。只可自知(熟睡饶讇语)　福城寺山门回禄。僧问。尽道金刚不坏身。者四个汉那里去了。(擒住云。阿谁恁么道。拟议痛与一掌)师曰。坏者不是金刚。曰者个聻。师曰。不可以色相见如来　海眼问。和尚到城中。穿得几个髑髅。(劈面掌云穿得一个)师曰。两三个。海伸手索云。将来与某甲看。师曰。从人索者。不是好手　僧问。某甲二六时中。不念佛。不参禅。不看教。不断妄想。不取真如。(约云。住住莫费力)但饥来吃饭。困来打眠。任性自在。可合道不。(驴年梦见)师曰。彼圆觉性。非任有故。说名为病。曰如此则一切皆出四病不得。如何修行。师曰。一切众生。皆证圆觉(说得道理好)　问有情化无情。佛性甚么处去也。师曰。有情化无情。曰佛性聻。师云。甚么处去也。进云。有情化有情。因甚么会变化。师曰。有情化有情。僧不契　问乍会时有宾主否。师曰。宾主历然。问还分别否。师曰。两眼对两眼(恁么道犹是宾)　问圆眼为何壳儿恁么大。核儿恁么小。师曰。位高者心必小(别云取核儿来看)　问性宗与相宗。是同是别。师曰。翻手覆手(别云山僧无两个舌头)　问睡快活。讲经快活。师曰。都快活。(别云都不快活)因快活在内在外。师云。穷则独善其身。达则兼善天下。(别云苦苦)曰不要把我们儒书用。师云。我是寻常语。居士自作书会　问性宗紧要处。乞示一二。师曰。性宗无甚么紧要处　问周海门相会否。师曰。常会。曰他是道学耶。是禅宗耶。师曰。道学。曰恁么则不合也。师云。在天而天。在人而人　张翰林问。世尊几时升座。(未问已前)师云。居士甚处见世尊。士拟议。(过去了也)师曰。处尚不知。要问几时　抱朴莲问。香严上树话。未审和尚有何方便通个消息。师曰。我定是无命底。莲曰。是则是。只是做性命不着。不算好汉　僧问殃崛持佛语往告女子。因何便生下。师曰。何曾生下曰。恁么则在腹中。好没奈何。师曰。生下则不复更恁么也　师叹曰。处世若探汤。不如归去好。僧曰。到甚么处去。师曰。知得底是我同参　僧问此身败坏后。向甚么处安身立命。师云。问者等大事。更礼三拜。不与你说。师云。止止是甚么处安身。僧不解。师咄之。僧跪求示。师云。去。佛也奈何你不得　火头问。灰尘满天。何时得清净去。师曰。且烧火　麦浪指南侍次。师召指南。老僧四大不和。汝能疗之乎。(劈面一掌教伊和筋活血去)南云。苍天苍天。师复问麦。麦云。谵语作么。师云。不如者个不识字底(指南新妇子。麦浪老婆禅湛老破棺材。且抬放一边)　雪庭参。礼拜起。便问和尚在此作么。师云杀人。(别云恭候捡点)雪云。有者等手段。(龙蛇易辨衲子难瞒)师云。五六年不见。只道你鼻孔向上了。元来犹作者般去就出去(中毒也不知)　问虎生七子。第几个无尾巴。师曰。祇者个无尾巴。复颂曰。问答总无差。如将扇子遮。来人须觌面。莫看扇中花(别云七子且置。虎聻待伊拟议。劈面便掌)　僧问如何是一老。(竖起拳头)师云。昔人犹在非昔人。自是儿童认不真。问如何一不老。(竖起拳头)师云。除却幻身见端的。不知谁是白头翁。问如何是亲人不得度。(竖起拳头)师云。一念生心成挂碍。问如何是渠不度亲人。(竖起拳头)师云。全身放下孰为亲。问如何是不借别人家里物。(竖起拳头)师云。有语还成妄。无言未是真。拟欲求元旨。直是眼中尘(五个拳头。一个杀。一个活一个纵。一个夺。一个全杀全活全纵全夺有人检点得出。破戒赏伊一顿拳头。检点不出。一顿拳头破戒自吃)　问德云常住妙高峰。善财如何参不见。师云。对面不相识。进云。如何别峰又见。师云。举意便知有　僧问如何是空手把鉏头。师云。有口不能道(别云空手来与你道)　僧问。如何是本分事。师云。穿衣吃饭(别云不是阇黎应问)　僧问。明知生死是不生之法。为甚么却被生死之所流转。师曰。只是个数珠。(湛老与么答话。亦未在)曰某甲不会。师云。不会却好(别云不会已被转却)　僧举。鹤林素因僧敲门。素云。是谁。云是僧素云。非但是僧。佛来也不着。今问和尚。为甚么不着。师云。当面被瞒又云。我当时若在。但云谢和尚慈悲　师一日作痛苦声云。吾死即死矣。奈何先师事无下落处。众中有体仁云。此事已有麦浪在。何出此言。师云。他於第二门头即得。麦浪云和尚失却了也。师云。我失者一顶禅衣耳。此事如何失却。麦云。一之已甚。师默然　居士问。父母未生前。请师道一句。师曰。不可全靠老僧(别云患聋么)　问如何是直下见性。师曰。者问也不少。曰不少个甚么。师曰问我即不得　麦浪问。如何是善财参遍处。黑豆未生芽。师曰。不答。曰何故不答。师曰。答即芽生(烂已烂了说甚芽生)　问如何是妙性圆明。离诸名相。师拈拄杖云。者个唤作甚么。曰拄杖子。师曰。又道离诸名相(互相钝置)　问智不到处。作么生宗。师曰。切忌道着。曰拈槌竖拂。言谈语句。都是智。如何是不到处。师曰。此是甚么人语我不记得。汝试举看。曰此是智。如何是不到处。师曰。汝欠伶俐。何不审他来历。(直饶审得。也是鬼家活计)良久曰。汝更要问那。僧拟举口。师推开入室　问既是师子儿。为甚却被狐狸咬。师云。被汝一问。直得口塞。(别云阇黎莫瞌睡)曰为甚如此。师曰。若是师子。决不逐块(湛老只晓得师子不逐块。未识得狐狸咬人在。我道学人是师子。只因瞌睡。师家是野狐。却解惺惺)　师开法云门。时麦浪在云栖。大众以书招之。麦即以白纸一幅封固。如回书式。上写偈一首。偈曰上覆云门众古锥。陈年故纸漫踌躇。假饶透过三千则。犹有云栖一纸书。众人不愤。且不知所措。(偌大云门无一僧。可叹)即以呈师。师即拈来。中扯一孔云。大众证明。老僧透过去也。众如言寄去。麦即至　明翮问。亘古亘今。我信无有第二人。为甚么公案透不得。师曰。汝有甚么公案透不得。举来看。翮拟开口师曰去去汝不是好人　问频呼小玉原无事。祇要檀郎认得声。如何是声。师曰。者个不是声(别云老僧不问)　僧问。不落生灭时如何。(擒住云道道拟议即打出)师曰。不答。曰岂无方便。师曰。方便即生灭也(好个问头被湛老钝置了也)　问木叉和尚道。道得也叉下死。道不得也叉下死。当时若问和尚。作么生。师曰。者野狐精。又。云我定是没有性命底　僧问。无梦无想。如何是某甲主人。师云。你名甚么。僧云。大化。师曰。你且去　僧问马师一喝。百丈三日耳聋。为复明大机。明大用。(劈头一棒。问伊是大机。是大用。伊若拟答。连棒打出)师曰。一般米面。曰意旨如何。师曰。由人造作(湛老孤负此僧去也)　僧问某甲昨日洗浴。得个境界。祇是说不出。师指童子曰。是伊也知得么。曰他也知得。师曰。若是知得。决定不随人所转　僧问离心意识参。绝圣凡路学。且如心意识作么生离。师曰。将心识来我为汝离。曰将不得来。师曰。既将不得来。用离作么(葛藤不了)　明翮问。某甲看个放下拂子因缘。(蓦面掌云错)　只是教人休去。歇去莫住化城。是否。师曰。不是。你看他古人问如何是法身。竖起拂子。如何是法身向上事。放下拂子。岂可作放下论耶。若真正悟明。放下不放下。总是闲话。所以道。末后一着。始到牢关。绝后再苏欺君不得(葛藤遍地)　问如何是超然不借借。师云。我听不清。你再问看。曰学人不肯在。师云。者是借。僧喝师云。犹是借。僧又喝。师云。三喝四喝后作么生。僧拜云。推散大众去也。师曰。三十棒且待别时　首座问。未有之言。请和尚道。师曰。宁可截舌。不犯国讳　僧问。如何是大用。师曰。打杀千万人不名性燥汉(别云间言语)　麦浪问。如何是无住本。师举起拂子。麦云。无住还有本么。师云。汝适才问甚么。麦云。无住本。师云。还有本么。麦礼拜(大家草里辊)　麦浪问。如何是三界惟心。万法惟识。师云。汝年多少。麦云。与和尚同条生。不同条死。师云。三界惟心。万法惟识　师上堂。举无缝塔话。下座后。素源问麦浪。如何是无缝塔。麦与一掌。复生问麦。如何是无缝塔麦云。明日来向汝道。湛源问麦。如何是无缝塔。麦云。问取和尚去。三人入方丈举前话。师以三人初心者。曲陈其事。麦云。他日有人骂老和尚扯葛藤在。师云。你若他日骂我我即今合掌礼拜　师问麦浪。在庵中作甚么。麦云。种田。师云。何不来此随众。麦云。争似种田博饭吃。师云。是何田地。便作此说。麦云。和尚是何田地。师云。也不可草草。麦云。和尚也不可草草。和尚若不草草。如何便说某甲草草。师休去(老葛藤生嫩葛藤)　师举婆子烧庵话拟问麦浪。(劈面掌云者臭老婆)麦抱住师云。正恁么时如何师云。他也恁么。你也恁么。不知弄到甚么。麦云。他是恁么我是那么。不知弄到甚么。(别云是你恁么累我恁么便与一掌)师云。也不得草草。(更与一掌)麦作女人拜云。和尚万福(老骚婆养小骚婆)　师观水次。麦浪问。天人见为琉璃。鱼龙见为窟宅。和尚见作甚么。师云。水麦云。恁么落在人见中。师云好聪明　师一日入园捉菜虫一握。旁僧问云是甚么。(口是祸门)师以虫擦杀曰。者业障者业障。(劈面一掌救取菜虫)曰和尚为甚杀生。(自刎不殊抱石投井)师云。你偿命你偿命(到者里还有人救得者僧么若救不得。心圆代救去也。声未绝。蓦拈拄杖旋风打散)　新到从淮上来。求开示。师曰。汝镇江来么曰。是又云。从苏州过么。曰是师云。开示已竟(别云汝莫向者里会)　问两口一无舌。意旨如何。师曰。与汝说破了也。(别云老僧现有舌。争解道)曰求和尚再通方便。师便打　瑞白问。大众济济。灯烛煌煌。请和尚指示。师云。有眼皆见。(别云阇黎不唧[口*留])进云。恁么则个个成佛去也。师云。你眼不瞎。(别云瞎)又问。万竹林中事不问石。伞峰头意旨如何。师默然。瑞礼拜。进云。祇如万竹林中。又作么生。师云。三茎四茎斜。七茎八茎曲。进云。万竹林中与石伞峰头是同是别。师云。三茎四茎斜。进云。如何是向上事。师云。七茎八茎曲。瑞拜起。曰佛法已蒙师指示。正偏不落有无机。师曰。不落正偏。你作么生道。瑞便问讯归位(此曹洞下四宾主法门。会得便作唱导师。偶录一则。备员而已)　破山呈解曰。某甲得个小休歇。师云。休歇事作么生。山曰。师姑元是女人做。师曰。者个且置。祇如白鹭下田千点雪。黄鹂上树一枝花。且道明甚么边事。山曰。滚汤不养鱼。(别云某甲斫额有分)师叱之　问曹源。汝病中作么生。源云。我祇是病无作么生。师云。我即不然。曰和尚又如何。(别云要屙别处去)师云。祇看不病底。(见他不会便与下蛊)曰虾跳不出斗。师云。你要药与你一贴大黄。源云苍天苍天。师云。巴豆更好(湛老此处却有点衲僧气息)　僧问如何是佛法大意。师默然。僧云。老老大大。说者个话。师云。你见我说个甚么。僧便出。师云。你却会逃走(时衰鬼弄人)。
　　揞黑豆集卷五

　　　　心圆居士　拈别
　　　　火莲居士　集梓

　　六祖下第三十四世
</div>
    <div class="pagination">
<a href="揞黑豆集_page4.html">上一页</a><a href="揞黑豆集.html">1</a><a href="揞黑豆集_page2.html">2</a><a href="揞黑豆集_page3.html">3</a><a href="揞黑豆集_page4.html">4</a><span class="current-page">5</span><a href="揞黑豆集_page6.html">6</a><a href="揞黑豆集_page7.html">7</a><a href="揞黑豆集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
