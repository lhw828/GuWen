<!DOCTYPE html>
<html>
 <head>
  <meta charset="utf-8"/>
  <title>
   教外别传 - 第 20 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   教外别传 - 第 20 页/共 31 页
  </h1>
  <div class="content">
   净慈彦充禅师(东林颜法嗣)

　　临安府净慈肯堂彦充禅师。於潜盛氏子。首参大愚宏智正堂大圆。后闻东林谓众曰。我此间别无玄妙。祇有木札羹铁钉饭。任汝咬嚼。师窃喜之。直造谒。陈所见解。东林曰。据汝见处。正坐在鉴觉中。师疑不已。将从前所得底。一时扬下。一日闻僧举南泉道。时人见此一株华如梦相似。默有所觉。曰打草祇要蛇惊。次日入室。东林问。那里是岩头密启其意处。师曰。今日捉败这老贼。东林曰。达磨大师性命。在汝手里。师拟开口。蓦被拦胸一拳。忽大悟。直得汗流浃背。点首自谓曰。临济道。黄檗佛法无多子。岂虚语邪。遂呈颂曰。为人须为彻。杀人须见血。德山与岩头。万里一条铁。东林然之。

　　智者真慈禅师(东林颜法嗣)

　　婺州智者元庵真慈禅师。潼川人。姓李氏。游讲肆。听讲圆觉。至四大各离。今者妄身当在何处。毕竟无体。实同幻化。因而有省。作颂曰。一颗明珠。在我这里。拨着动着。放光动地。以呈诸讲师。无能晓之者。归以呈其师。遂举狗子无佛性话诘之。师曰。虽百千万亿公案。不出此颂也。其师以为不逊。乃叱出。师因南游。至庐山圆通挂搭。时卍庵为西堂。为众入室。举僧问云门。拨尘见佛时如何。云门曰。佛亦是尘。师随声便喝。以手指胸曰。佛亦是尘。师复颂曰。拨尘见佛。佛亦是尘。问了答了。直下翻身。劝君更尽一杯酒。西出阳关无故人。又颂尘尘三昧曰。钵里饭桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。卍庵深肯之。

　　鼓山安永禅师(西禅需法嗣)

　　福州鼓山木庵安永禅师。闽县吴氏子。谒懒庵於云门。一日入室。懒庵曰。不问有言。不问无言。世尊良久。不得向世尊良久处会。随后便喝。倐然契悟。作礼曰。不因今日问。争丧目前机。懒庵许之。

　　剑门安分庵主(西禅需法嗣)

　　南剑州剑门安分庵主。少与木庵。同隶业安国。后依懒庵。未有深证。辞谒径山大慧。行次江干。仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂径回西禅。懒庵迎之。付以伽棃。

　　吴十三道人(开善谦法嗣)

　　建宁府仙州山吴十三道人。每以己事扣诸禅。及开善归结茆於其左。遂往给侍。绍兴庚申三月八日夜。适然启悟。占偈呈开善曰。元来无缝罅。触着便光辉。既是千金宝。何须弹雀儿。开善答曰。啐地折时真庆快。死生凡圣尽平沉。仙州山下呵呵笑。不负相期宿昔心。

　　天童咸杰禅师(天童华法嗣)

　　庆元府天童密庵咸杰禅师。福州郑氏子。徧参知识。后谒应庵。於衢之明果。应庵孤硬难入。屡遭呵。一日应庵问。如何是正法眼。师遽答曰。破沙盆。应庵颔之。

　　侍郎李浩居士(天童华法嗣)

　　侍郎李浩居士。字德远。号正信。幼阅首楞严经。如游旧国。志而不忘。持橐后造明果。投诚入室。应庵揕其胸曰。侍郎死后。向甚么处去。公骇然汗下。应庵喝出。公退参。不旬日竟跻堂奥。以偈寄同参严康朝曰。门有孙膑铺。家存甘贽妻。夜眠还早起。谁悟复谁迷。应庵见称善。有鬻胭脂者。亦久参应庵。颇自负。公赠之偈曰。不涂红粉自风流。往往禅徒到此休。透过古今圈缋后。却来这里吃拳头。

　　华藏有权禅师(道场全法嗣)

　　常州华藏伊庵有权禅师。临安昌化祁氏子。十八岁。礼佛智裕禅师于灵隐。时无庵为第一座。室中以从无住本建一切法问之。师久而有省。答曰。暗里穿针。耳中出气。无庵可之。遂密付心印。尝夜坐达旦。行粥者至。忘展钵。邻僧以手触之。师感悟。为偈曰。黑漆昆仑把钓竿。古帆高挂下惊湍。芦华影里弄明月。引得盲龟上钓船。佛智尝问。心包太虚。量廓沙界时如何。师曰。大海不宿死尸。佛智抚其座曰。此子他日当据此座。呵佛骂祖去在。师自是埋藏头角。益自韬晦。游历湖湘江淛几十年。依应庵於归宗。参大慧於径山。无庵住道场。招师分座说法。於是声名隐然。

　　教外别传卷十
　　教外别传卷十一(沩仰宗)
　　南岳下三世
　　沩山灵佑禅师(百丈海法嗣)

　　潭州沩山灵佑禅师。福州赵氏子。二十三游江西。参百丈。百丈一见。许之入室。遂居参学之首。侍立次。百丈问谁。师曰某甲。百丈曰。汝拨炉中有火否。师拨之曰。无火。百丈躬起。深拨得少火。举以示之曰。汝道无。这个聻。师由是发悟礼谢。陈其所解。百丈曰。此乃暂时岐路耳。经云。欲识佛性义。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。祇是无虚妄。凡圣等心。本来心法。元自备足。汝今既尔。善自护持。次日同百丈。入山作务。百丈曰。将得火来么。师曰。将得来。百丈曰。在甚处。师乃拈一枝柴吹两吹。度与百丈。百丈曰。如虫御木(径山杲云。百丈若无后语。洎被典座瞒　楚石琦云。百丈却因后语。被人觑破。带累典座。随邪逐恶。天宁幸是无事。汝等诸人来这里。觅个什么。一盲引众盲。相牵入火坑。以拄杖一时赶散)○司马头陀。自湖南来。谓百丈曰。顷在湖南。寻得一山。名大沩。是一千五百人善知识所居之处。百丈曰。老僧住得否。头陀曰。非和尚所居。百丈曰。何也。头陀曰。和尚是骨人。彼是肉山。设居徒不盈千。百丈曰。吾众中莫有人住得否。头陀曰。待历观之。时华林觉为第一座。百丈令侍者请至。问曰。此人如何。头陀请謦欬一声。行数步。头陀曰。不可。百丈又令唤师。师时为典座。头陀一见乃曰。此正是沩山主人也。百丈是夜召师入室。嘱曰。吾化缘在此。沩山胜境。汝当居之嗣续吾宗。广度后学。而华林闻之曰。某甲忝居上首典座何得住持。百丈曰。若能对众。下得一语出格。当与住持。即指净瓶问曰。不得唤作净瓶。汝唤作甚么。华林曰。不可唤作木[木*突]也。百丈乃问师。师踢倒净瓶。便出去。百丈笑曰。第一座输却山子也。师遂往焉。是山峭绝。敻无人烟。猿猱为伍。橡栗充食。经五七载。绝无来者。师自念言。我本住持。为利益於人。既绝往还。自善何济。即舍庵欲他往。行至山口。见蛇虎狼豹交横在路。师曰。汝等诸兽。不用拦吾行路。吾若於此山有缘。汝等各自散去。吾若无缘。汝等不用动。吾从路过。一任汝吃。言讫虫虎四散而去。师乃回庵。未及一载。安上座。(即懒安也)同数僧。从百丈来。辅佐师。安曰。某与和尚作典座。待僧及五百人。不论时节。即不造粥。便放某甲下。自后山下居民。率众共营梵宇。连帅李景让。奏号同庆寺。相国裴公休。尝咨玄奥。繇是天下禅学辐辏焉○上堂。夫道人之心。质直无伪。无背无面。无诈妄心。一切时中。视听寻常。更无委曲。亦不闭眼塞耳。但情不附物即得。从上诸圣。祇说浊边过患。若无如许多恶觉情见想习之事。譬如秋水澄渟清净无为澹泞无碍。唤他作道人。亦名无事人。时有僧问。顿悟之人。更有修否。师曰。若真悟得本。他自知时。修与不修。是两头语。如今初心。虽从缘得一念顿悟自理。犹有无始旷劫习气。未能顿净。须教渠净除现业流识。即是修也。不可别有法。教渠修行趣向。从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活计始得。以要言之。则实际理地。不受一尘。万行门中。不舍一法。若也单刀直入。则凡圣情尽。体露真常。理事不二。即如如佛○仰山问。百千万境一时来。作么生。师曰。青不是黄。长不是短。诸法各住自位。非干我事。仰山作礼○仰山问。如何是祖师西来意。师指灯笼曰。大好灯笼。仰山曰。莫祇这便是么。师曰。这个是甚么。仰山曰。大好灯笼。师曰。果然不见(雪岩钦颂云。觌面提来付与伊。分明此意没东西。腕头有力千钧重。谁道通身是水泥)○一日师谓众曰。如许多人。祇得大机。不得大用。仰山举此语。问山下庵主曰。和尚恁么道。意旨如何。庵主曰。更举看。仰山拟再举。被庵主踏倒。仰山归举似师。师呵呵大笑○师在法堂坐。库头击木鱼。火头掷却火杪。拊掌大笑。师曰。众中也有恁么人。遂唤来问。你作么生。火头曰。某甲不吃粥肚饥。所以欢喜。师乃点头○师摘茶次。谓仰山曰。终日摘茶。祇闻子声。不见子形。仰山撼茶树。师曰。子祇得其用。不得其体。仰山曰。未审和尚如何。师良久。仰山曰。和尚祇得其体。不得其用。师曰。放子三十棒。仰山曰。和尚棒某甲吃。某甲棒教谁吃。师曰。放子三十棒(首山念云。夫为宗师。须具择法眼始得。当时不是沩山。便见扶篱摸壁　报慈遂云。且道过在甚么处　琅琊觉云。五更侵早起。更有夜行人。又云。若不是沩山。洎合打破蔡州　白云端云。父子相投。意气相合。机锋互换。啐啄同时。虽然如是。毕竟如何道得体用双全去。沩山放子三十棒。也是养子之缘　蒋山懃云。张公乍与李公友。待罚李公一盏酒。倒被李公罚一杯。好手手中呈好手　玉泉琏云。直饶体用两全。争奈当头蹉过。过。则且止。放子三十棒又作么生。三盏酒妆公子面。一枝华插美人头)○上堂。僧出曰。请和尚为众说法。师曰。我为汝得彻困也。僧礼拜(后人举似雪峰存。雪峰云。古人得恁么老婆心切。玄沙备云。山头和尚蹉过古人事也。雪峰闻之。乃问玄沙云。甚么处是老僧蹉过古人事处。玄沙云。大小沩山。被那僧一问。直得百杂碎。雪峰乃骇然)○师坐次。仰山入来。师曰。寂于速道。莫入阴界。仰山曰。慧寂信亦不立。师曰。子信了不立。不信不立。仰山曰。祇是慧寂。更信阿谁。师曰。若恁么。即是定性声闻。仰山曰。慧寂佛亦不立○师问仰山。涅盘经四十卷。多少是佛说。多少是魔说。仰山曰。总是魔说。师曰。已后无人奈子何。仰山曰。慧寂即一期之事。行履在甚么处。师曰。祇贵子眼正。不说子行履○仰山蹋衣次。提起问师曰。正恁么时。和尚作么生。师曰。正恁么时。我这里无作么生。仰山曰。和尚有身而无用。师良久。却拈起问曰。汝正恁么时作么生。仰山曰。正恁么时。和尚还见伊否。师曰。汝有用而无身。师后忽问仰山。汝春间有话未圆。今试道看。仰山曰。正恁么时。切忌勃诉。师曰。停囚长智○师一日唤院主。院主便来。师曰。我唤院主。汝来作甚么。院主无对。(曹山寂代云。也知和尚不唤某甲)又令侍者唤第一座。座便至。师曰。我唤第一座。汝来作甚么。座亦无对(曹山寂代云。若令侍者唤。恐不来　法眼益云。适来侍者唤)○师问云岩。闻汝久在药山是否。云岩曰是。师曰。如何是药山大人相。云岩曰。涅盘后有。师曰。如何是涅盘后有。云岩曰。水洒不着。云岩却问师。百丈大人相如何。师曰。巍巍堂堂。炜炜煌煌。声前非声。色后非色。蚊子上铁牛。无汝下觜处○师过净瓶与仰山。仰山拟接。师却缩手曰。是甚么。仰山曰。和尚还见个甚么。师曰。若恁么。何用更就吾觅。仰山曰。虽然如此。仁义道中。与和尚提瓶挈水。亦是本分事。师乃过净瓶与仰山○师与仰山行次。指栢树子问曰。前面是甚么。仰山曰栢树子。师却问耘田翁。翁亦曰栢树子。师曰。这耘田翁。向后亦有五百众(沩山喆云。山僧则不然。耘田公子。吾不如汝。且道。大圆是山僧是。若人辨得。许汝具择法眼。若也不辨。佛法炽然生灭　神鼎諲云。为复意在耘田处。为复意在仰山分上。为复总不恁么。诸上座。一切诸法摐然。更不用生事。他是父子说法。同道方知)○师问仰山何处来。仰山曰。田中来。师曰。禾好刈也未。仰山作刈禾势。师曰。汝适来。作青见。作黄见。作不青不黄见。仰山曰。和尚背后是甚么。师曰。子还见么。仰山拈禾穗曰。和尚何曾问这个。师曰。此是鹅王择乳○师问仰山。天寒人寒。仰山曰。大家在这里。师曰。何不直说。仰山曰。适来也不曲。和尚如何。师曰。直须随流○上堂。仲冬严寒年年事。晷运推移事若何。仰山进前叉手而立。师曰。我情知汝答这话不得。香严曰。某甲偏答得这话。师蹑前问。香严亦进前叉手而立。师曰。赖遇寂子不会○师谓仰山曰。汝须独自回光返照。别人不知汝解处。汝试将实解献老僧看。仰山曰。若教某甲自看。到这里无圆位。亦无一物一解得献和尚。师曰。无圆位处。元是汝作解处。未离心境在。仰山曰。既无圆位。何处有法。把何物作境。师曰。适来是汝作与么解。是否。仰山曰是。师曰。若恁么。是具足心境法。未脱我所心在。元来有解献我。许汝信位显。人位隐在○师一日见刘铁磨来。师曰。老牸牛汝来也。刘曰。来日台山大会斋。和尚还去么。师乃放身作卧势。刘便出去(雪窦显颂云。曾骑铁马入重城。勑下传闻六国清。犹握金鞭问归客。夜深谁共御街行　净慈一云。众中道。放身便卧是不去。刘铁磨懡[怡-台+罗]而行。有甚交涉。殊不知。沩山老汉。平生一条脊梁。拗不曲。被刘铁磨一推推倒。直至如今起不得。若要扶起沩山。请大众下一转语。众无语。师以拄杖。一时赶散　中峰本云。沩山被铁磨一拶拶倒。要起起不得。铁磨被沩山一推推转。要住住不得。本上座。与么批判。多少人在背后咬断拇指)○师坐次。仰山从方丈前过。师曰。若是百丈先。师见子。须吃痛棒始得。仰山曰。即今事作么生。师曰。合取两片皮。仰山曰。此恩难报。师曰。非子不才。乃老僧年迈。仰山曰。今日亲见百丈师翁来。师曰。子向甚么处见。仰山曰。不道见。祇是无别。师曰。始终作家○师问仰山。即今事且置。古来事作么生。仰山叉手近前。师曰。犹是即今事。古来事作么生。仰山退后立。师曰。汝屈我。我屈汝。仰山便礼拜(蒋山懃云。仰山虽善进前退后。发明古今。其奈沩山向胡饼里呷汁。压沙觅油。虽然如是。且道仰山叉手。意作么生。若也知得。行脚事办。其或未然。老僧不曾孤负诸人。自是诸人孤负老僧)○仰山香严侍立次。师举手曰。如今恁么者少。不恁么者多。香严从东过西立。仰山从西过东立。师曰。这个因缘。三十年后。如金掷地相似。仰山曰。亦须是和尚提唱始得。香严曰。即今亦不少。师曰。合取口(南堂静云。象王嚬呻。师子哮吼。踞地盘空。移星换斗。坐断舌头。合取狗口。一回掷地作金声。九曲黄河彻底清)○师坐次。仰山入来。师以两手相交示之。仰山作女人拜。师曰。如是如是○师方丈内坐次。仰山入来。师曰。寂子近日宗门令嗣作么生。仰山曰。大有人疑着此事。师曰。子作么生。仰山曰。慧寂祇管困来合眼。健即坐禅。所以未曾说着在。师曰。到这田地也难得。仰山曰。据慧寂所见。祇如此一句。也着不得。师曰。汝为一人也不得。仰山曰。自古圣人尽皆如此。师曰。大有人笑汝恁么祇对。仰山曰。解笑者是慧寂同参。师曰。出头事作么生。仰山绕禅床一匝。师曰。裂破古今(蒋山懃云。动弦别曲。叶落知秋。自古自今。筑着磕着。鸟道玄路。许他父子亲游。若是荆棘林中。犹欠悟在。以何为验。只如仰山绕禅床一匝。沩山云裂破古今。若是明眼衲僧。瞒他一点不得)○仰山香严侍立次。师曰。过去现在未来。佛佛道同。人人得个解脱路。仰山曰。如何是人人解脱路。师回顾香严曰。寂子借问。何不答伊。香严曰。若道过去未来现在。某甲却有个祇对处。师曰。子作么生祇对。香严珍重便出。师却问仰山曰。智闲恁么祇对。还契寂子也无。仰山曰。不契。师曰。子又作么生。仰山亦珍重出去。师呵呵大笑曰。如水乳合○因僧问。如何是祖师西来意。师竖起拂子。后僧遇王常侍。王问。沩山近日有何言句。僧举前话。王曰。彼中兄弟。如何商量。僧曰。借色明心。附物显理。王曰。不是这个道理。上座快回去好。某甲敢寄一书到和尚。僧得书遂回持上。师拆开见。画一圆相。内写个日字。师曰。谁知千里外。有个知音。仰山侍次。乃曰。虽然如是。也祇是个俗汉。师曰。子又作么生。仰山画一圆相。於中书日字。以脚抹却。师乃大笑○一日师翘起一足。谓仰山曰。我每日得他负载。感伊不彻。仰山曰。当时给孤园中。与此无别。师曰。更须道始得。仰山曰。寒时与他袜着。也不为分外。师曰。不负当初。子今已彻。仰山曰。恁么更要答话在。师曰道看。仰山曰。诚如是言。师曰。如是如是○师问仰山。生住异灭。汝作么生会。仰山曰。一念起时。不见有生住异灭。师曰。子何得遣法。仰山曰。和尚适来问甚么。师曰。生住异灭。仰山曰。却唤作遣法○师问仰山。妙净明心。汝作么生会。仰山曰。山河大地。日月星辰。师曰。汝祇得其事。仰山曰。和尚适来问甚么。师曰。妙净明心。仰山曰。唤作事得么。师曰。如是如是○石霜会下。有二禅客。到曰。此间无一人会禅。后普请搬柴。仰山见二禅客。歇将一橛柴问曰。还道得么。俱无对。仰山曰。莫道无人会禅好。仰山归举似师曰。今日二禅客。被慧寂勘破。师曰。甚么处被子勘破。仰山举前话。师曰。寂子又被吾勘破(云居锡云。甚处是沩山勘破仰山处)○师睡次。仰山问讯。师便回面向壁。仰山曰。和尚何得如此。师起曰。我适来得一梦。你试为我原看。仰山取一盆水。与师洗面。少顷。香严亦来问讯。师曰。我适来得一梦。寂子为我原了。汝更与我原看。香严乃点一椀茶来。师曰。二子见解。过於鹙子(蒋山懃云。梦中说梦。深许沩山。妙用神通。须还二子。传茶度水。耀古腾今。年老心孤。怜儿惜子。向衲僧门下一人在门外。一人在门里。更有一人。遍界不曾藏。佛眼觑不见南堂静云。拨草瞻风。孤峰独宿。鼓无弦琴。唱无生曲。沩仰香严鼎之三足。临机不费纤毫力。任运分身千百亿)○师因泥壁次。李军容来。具公裳直至师背后。端笏而立。师回首见。便侧泥盘。作接泥势。李便转笏作进泥势。师便抛下泥盘。同归方丈(岩头奯闻云。噫佛法澹泊也。大小沩山。泥壁也不了　明招谦云。当时合作么生免被岩头点检。代云。却转泥盘。作泥壁势。便抛下归去　黄龙新云。岩头错下名言。殊不知沩山军容。弄巧成拙)○上堂。老僧百年后。向山下作一头水牯牛。左胁下书五字曰。沩山僧某甲。当恁么时。唤作沩山僧。又是水牯牛。唤作水牯牛。又是沩山僧。毕竟唤作甚么即得。仰山出礼拜而退(云居膺代云。师无异号　资福宝云。当时但作此○相拓呈之　新罗和尚。作此[○@牛]相拓呈之。又云。同道者方知　芭蕉彻。作此相。拓呈之。又云。说也说了也。注也注了也。悟取好。乃述偈云。不是沩山不是牛。一身两号宝难酬。离却两头应须道。如何道得出常流　金粟悟云。沩山大似不打自招。复云。还知金粟落处么)。

　　南岳下四世
　　仰山慧寂禅师(沩山佑法嗣)

　　袁州仰山慧寂通智禅师。韶州怀化叶氏子。年九岁。於广州和安寺。投通禅师出家。(即不语通)十四岁。父母取归。欲与婚媾。师不从。遂断手二指。跪致父母前。誓求正法。以答劬劳。父母乃许。再诣通处。而得披剃。未登具即游方。初谒耽源。已悟玄旨。后参沩山。遂升堂奥。耽源谓师曰。国师当时。传得六代祖师圆相。共九十七个。授与老僧。乃曰。吾灭后三十年。南方有一沙弥到来。大兴此教。次第传受。无令断绝。我今付汝。汝当奉持。遂将其本过与师。师接得一览。便将火烧却。耽源一日问。前来诸相。甚宜秘惜。师曰。当时看了。便烧却也。耽源曰。吾此法门。无人能会。唯先师及诸祖师诸大圣人。方可委悉。子何得焚之。师曰。慧寂一览。已知其意。但用得。不可执本也。耽源曰。然虽如此。於子即得。后人信之不及。师曰。和尚若要。重录不难。即重集一本呈上。更无遗失。耽源曰然。耽源上堂。师出众作此○相。以手拓呈了。却叉手立。耽源以两手相交作拳示之。师进前三步。作女人拜。耽源点头。师便礼拜。师浣衲次。耽源曰。正恁么时作么生。师曰。正恁么时。向甚么处见。后参沩山。沩山问。汝是有主沙弥。无主沙弥。师曰有主。曰主在甚么处。师从西过东立。沩山异之。师问。如何是真佛住处。沩山曰。以思无思之妙。返思灵焰之无穷。思尽还源。性相常住。事理不二。真佛如如。师於言下顿悟。自此执侍。前后盘桓十五载○后参岩头。岩头举起拂子。师展坐具。岩头拈拂子置背后。师将坐具。搭肩上而出。岩头曰。我不肯汝放。祇肯汝收○扫地次。沩山问。尘非扫得。空不自生。如何是尘非扫得。师扫地一下。沩山曰。如何是空不自生。师指自身。又指沩山。沩山曰。尘非扫得。空不自生。离此二途。又作么生。师又扫地一下。又指自身。并指沩山○沩山。一日指田问师。这丘田那头高这头低。师曰。却是这头高那头低。沩山曰。你若不信。向中间立看两头。师曰。不必立中间。亦莫住两头。沩山曰。若如是着水看。水能平物。师曰。水亦无定。但高处高平。低处低平。沩山便休(径山杲云。显诸仁。藏诸用。鼓万物而不与。圣人同忧。盛德大业至矣哉。喝一喝)○有施主。送绢与沩山。师问。和尚受施主如是供养。将何报答。沩山敲禅床示之。师曰。和尚何得将众人物。作自己用○师在沩山为直岁。作务归。沩山问。甚么处去来。师曰。田中来。沩山曰。田中多少人。师插锹叉手。沩山曰。今日南山。大有人刈茅。师拔锹便行(玄沙备云。我若见。即踏倒锹子　僧问镜清怤。仰山插锹。意旨如何。镜清云。狗衔赦书。诸候避道。云秖如玄沙踏倒。意旨如何。镜清云。不奈船何。打破[尸@斗]斗。云南山刈茅。意旨如何。镜清云。李靖三兄。久经行阵　云居锡云。且道镜清下此一判。着不着　雪窦显云。诸方咸谓插锹话奇特。大似随邪逐恶。据雪窦见处。仰山被沩山一问。直得草绳自缚。去死十分　翠岩芝云。仰山只得一橛。诸人别有会么　径山杲云。仁者见之谓之仁。智者见之谓之智。百姓日用而不知。故君子之道鲜矣　金粟悟云。我若作仰山。待沩山问田中多少人。便乃出。不惟截断沩山。后来老婆。教伊许大沩山讨鼻头不着。亦作天下榜样)○师在沩山牧牛。时踢天泰上座问曰。一毛头师子现即不问。百亿毛头百亿师子现。又作么生。师便骑牛归。侍立沩山次。举前话方了。却见泰来。师曰。便是这个上座。沩山遂问。百亿毛头百亿师子现。岂不是上座道。泰曰是。师曰。正当现时。毛前现。毛后现。泰曰。现时不说前后。沩山大笑。师曰。师子腰折也。便下去○一日。第一座。举起拂子曰。若人作得道理即与之。师曰。某甲作得道理。还得否。座曰。但作得道理便得。师乃掣将拂子去(云居锡云。甚么处是仰山道理)○一日雨下。天性上座谓师曰。好雨。师曰。好在甚么处。天性无语。师曰。某甲却道得。天性曰。好在甚么处。师指雨。天性又无语。师曰。何得大智而默(径山杲云。一人只知看雨。一人只知指雨。仔细点检将来。大似钉桩摇橹。育王当时。待他道好在甚么处。只向他道。滴穿眼睛。浸烂鼻孔。或有个衲僧出来道。育王也是钉桩摇橹。却许他具眼)○师随沩山游山。到盘陀石上坐。师侍立次。忽鸦衔一红柿。落在面前。沩山拾与师。师接得洗了。度与沩山。沩山曰。子甚处得来。师曰。此是和尚道德所感。沩山曰。汝也不得无分。即分半与师(玄沙备云。大小沩山。被仰山一坐。至今起不得　金粟悟云。玄沙柢知沩山被仰山一坐。至今起不得。竟不知仰山被沩山半个柿子。塞却咽喉。至今转气不得　径山信云。你看沩山父子谭禅。尽是平实语言。着着不离红柿一枚。何似大地众生性命。不出沩山父子舌尖上。吞吐鸦子供养。序品第一。可谓佛法人情。事事皆到)○沩山问师。忽有人问汝。汝作么生祇对。师曰。东寺师叔若在。某甲不致寂寞。沩山曰。放汝一个不祇对罪。师曰。生之与杀。祇在一言。沩山曰。不负汝见。别有人不肯。师曰阿谁。沩山指露柱曰。这个。师曰。道甚么。沩山曰。道甚么。师曰。白鼠推迁。银台不变○师问沩山。大用现前。请师辨白。沩山下座归方丈。师随后入。沩山问。子适来问甚么话。师再举。沩山曰。还记得吾答语否。师曰记得。沩山曰。你试举看。师便珍重出去。沩山曰错。师回首曰。闲师弟若来。莫道某甲无语好○师问东寺曰。借一路过那边。还得否。东寺曰。大凡沙门不可祇一路也。别更有么。师良久。东寺却问。借一路过那边得否。师曰。大凡沙门。不可祇一路也。别更有么。东寺曰。祇有此。师曰。大唐天子。决定姓金○师在沩山前坡牧牛次。见一僧上山。不久便下来。师乃问。上座何不且留山中。僧曰。祇为因缘不契。师曰。有何因缘。试举看。曰和尚问某名甚么。某答归真。和尚曰。归真何在。某甲无对。师曰。上座却回。向和尚道。某甲道得也。和尚问作么生道。但曰眼里耳里鼻里。僧回一如所教。沩山曰。脱空谩语汉。此是五百人善知识语○师卧次。梦入弥勒内院。众堂中诸位皆足。惟第二位空。师遂就座。有一尊者。白槌曰。今当第二座说法。师起白槌曰。摩诃衍法。离四句绝百非。谛听谛听。众皆散去。及觉举似沩山。沩山曰。子已入圣位。师便礼拜(琅琊觉云。且道圣众是肯仰山。是不肯仰山。若肯。又孤负仰山。若不肯。仰山犹如平地吃交。山僧今日不惜眉毛。与诸人说破。摩诃衍法。离四句绝百非。你若举似诸方。诸方恁么会。入地狱如箭射　天童觉。举登圣位了云。玉女依稀夜动机。锦丝历历吐梭脐。水天湛碧全功堕。雪月寒清一色迷。诸禅德。全功负堕。一色犹迷。作么生体悉得相应去。权挂垢衣云是佛。却披珍御复名谁　东禅观云。尊者白椎。圣众便散。不妨使人疑着。却待第二杓恶水泼了。方始惺惺迟也。且如摩诃衍法。离四句绝百非。道已道了。诸人还识仰山么　金粟悟云。古今尊宿。都向仰山白椎处拈提。殊不知。仰山当时刺脑入胶盆。被尊者白椎云。今当第二座说法。脑门粉碎了也。若拂袖便行。直令一院圣众疑着。犹更白槌逐块不少。且当时圣众散去。是听仰山散去。不听仰山散去。又且仰山入内院。居第二位。是梦耶。不是梦耶。若是梦。沩山因甚道。子已登圣位。今日有为古人作主者。试出来与金粟相见)○师侍沩山行次。忽见前面尘起。沩山曰。面前是甚么。师近前看了。却作此[中-口+◎]相。沩山点头○沩山示众曰。一切众生。皆无佛性。盐官示众曰。一切众生。皆有佛性。盐官有二僧往探问。既到沩山。闻沩山举扬。莫测其涯。若生轻慢。因一日与师言话次。乃劝曰。师兄须是勤学佛法。不得容易。师乃作此○相。以手拓呈了。却抛向背后。遂展两手。就二僧索。二僧罔措。师曰。吾兄直须勤学佛法。不得容易。便起去。时二僧却回盐官。行三十里。一僧忽然有省。乃曰。当知沩山道。一切众生。皆无佛性。信之不错。便回沩山。一僧更前行数里。因过水忽然有省。自叹曰。沩山道。一切众生。皆无佛性。灼然有他恁么道。亦回沩山。久依法席○沩山同师牧牛次。沩山曰。此中还有菩萨也无。师曰有。沩山曰。汝见那个是。试指出看。师曰。和尚疑那个不是。试指出看。沩山便休○师送果子上沩山。沩山接得问。子甚么处得来。师曰。家园底。沩山曰。堪吃也未。师曰。未敢尝先献和尚。沩山曰。是阿谁底。师曰。慧寂底。沩山曰。既是子底。因甚么教我先尝。师曰。和尚尝千尝万。沩山便吃曰。犹带酸涩在。师曰。酸涩莫非自知。沩山不答○赤干行者。闻钟声乃问。有耳打钟。无耳打钟。师曰。汝但问。莫愁我答不得。干曰。早个问了也。师喝曰去○师夏末。问讯沩山次。沩山曰。子一夏不见上来。在下面作何所务。师曰。某甲在下面。鉏得一片畬。下得一箩种。沩山曰。子今夏不虚过。师却问。未审和尚一夏之中。作何所务。沩山曰。日中一食。夜后一寝。师曰。和尚今夏亦不虚过。道了乃吐舌。沩山曰。寂子何得自伤己命(沩山喆云。仰山眼照四天下。到大圆面前。却向净地吃交。大圆可谓养子之缘。不免挂后人唇齿　龙门远云。沩仰父子。寻常相见。游戏神通。不同小小。还有知得底么。若无。山僧与汝诸人说看。开得一片畬。绵绵密密。两顿粥饭。其道自办。山僧一夏与诸人相见。自是诸人不荐。若也荐成一片。是什么一片。看取当门箭　西禅需云。沩仰父子。出入卷舒。得能自在。诸人切不得作世谛商量。又不得作佛法解会。既总不许与么商量。毕竟如何会开得一片畬。种得一箩粟。回头闲一望。山青水又绿。终日只一餐。夜后只一宿。困来伸脚眠。千足与万足。相将八月九月来。篱边烂熳铺黄菊　东林颜云。今时师僧。千百成群。经冬过夏。虚消岁月。深屈古人。东林。不是检点先圣。仰山逞俊太过。吐舌只得一半)○沩山一日见师来。即以两手相交过。各拨三下。却竖一指。师亦以两手相交过。各拨三下。却向胸前。仰一手覆一手。以目瞻视。沩山休去○沩山喂鸦生饭。回头见师曰。今日为伊上堂一上。师曰。某甲随例得闻。沩山曰。闻底事作么生。师曰。鸦作鸦鸣。鹊作鹊噪。沩山曰。争奈声色何。师曰。和尚适来道甚么。沩山曰。我祇道为伊上堂一上。师曰。为甚么唤作声色。沩山曰。虽然如此。验过也无妨。师曰。大事因缘。又作么生验。沩山竖起拳。师曰。终是指东画西。沩山曰。子适来问甚么。师曰。问和尚大事因缘。沩山曰。为甚么唤作指东画西。师曰。为着声色故。某甲所以问过。沩山曰。并未晓了此事。师曰。如何得晓了此事。沩山曰。寂子声色。老僧东西。师曰。一月千江。体不分水。沩山曰。应须与么始得。师曰。如金与金终无异色。岂有异名。沩山曰。作么生是无异名底道理。师曰。瓶盘钗钏券盂盆。沩山曰。寂子说禅。如师子吼。惊散狐狼野干之属○师后开法王莽山。问僧近离甚处。曰庐山。师曰。曾到五老峰么。曰不曾到。师曰。阇黎不曾游山(云门偃云。此语皆为慈悲之故。有落草之谈　沩山秀云。今人尽道。慈悲之故。有落草之谈。只知捉月。不觉水深。忽若云门当时谨慎唇吻。未审后人若为话会。然水母无目。求食须假於虾　黄龙心云。云门仰山。只有受璧之心。且无割城之意。殊不知。被这僧一时领过。黄龙今日更作死马医。乃拈拂子度与僧。僧拟接。便打　沩山喆云。仰山可谓光前绝后。云门虽然提纲宗要。钳锤天下衲僧。争奈无风起浪。诸人还识这僧么。亲从庐山来　黄龙震云。仰山已是失却鼻孔。云门更下注脚。有什么救处。我即不然。近离甚处。云庐山。曾到五老峰么。云不曾到。只向道。别甑吹香供养此人)○师因归沩山省觐。沩山问。子既称善知识。争辨得诸方来者。知有不知有。有师承无师承。是义学是玄学。子试说看。师曰。慧寂有验处。但见僧来。便竖起拂子问伊。诸方还说这个不说。又曰。这个且置。诸方老宿意作么生。沩山叹曰。此是从上宗门中牙爪○沩山问。大地众生。业识茫茫。无本可据。子作么生知他有之与无。师曰。慧寂有验处。时有一僧。从面前过。师召曰。阇黎。僧回首。师曰。和尚这个便是业识茫茫。无本可据。沩山曰。此是师子一滴乳。迸散六斛驴乳○有梵师从空而至。师曰。近离甚处。曰西天。师曰。几时离彼。曰今早。师曰。何太迟生。曰游山玩水。师曰。神通游戏。则不无阇黎。佛法须还老僧始得。曰特来东土礼文殊。却遇小释迦。遂出梵书贝多叶与师。作礼乘空而去。自此号小释迦(东林总云。诸方商量。如麻似粟。尽道这碧眼胡儿。来无踪去无迹。直是光前绝后。若不是仰山。也难为纵夺。诸禅德。殊不知。这碧眼胡儿。腾空而来。腾空而去。一生只在虚空里作活计。有什么光前绝后。大小仰山。被他将两杓恶水。蓦头浇了也。当时集云峰下。自有正令。何不施行。大众且道。作么生是正令。咄　黄龙新云。大小仰山。被这僧热瞒。更出贝多梵书。涂糊一上。如今更有异僧乘空而至。云岩门下。唤来洗脚　泐潭准云。可惜仰山放过这汉。当时若是宝峰。便与擒住。须教维那。僧堂前撞钟集众。责状赶出况佛法不当人情。既称罗汉。诸漏已尽。梵行已立。为什么不归家稳坐。只管游山玩水　昭觉勤云。驱耕夫之牛。夺饥人之食。是从上爪牙。这罗汉。具许多神通妙用。到仰山面前。直得目瞪口呿。何故。鹤有九皋难翥翼。马无千里谩追风　大沩泰云。大众。仰山只知进前趂鹿。不知身堕网罗。尊者偶尔成文。颇有衲僧气息。若人会得。许你倒捋虎须)○师住东平时。沩山令僧送书。并镜与师。师上堂。提起示众曰。且道是沩山镜。东平镜。若道是东平镜。又是沩山送来。若道是沩山镜。又在东平手里。道得则留取。道不得则扑破去也。众无语。师遂扑破。便下座(五祖戒云。更请和尚说道理看。蓦夺打破)○师坐次。有僧来作礼。师不顾。其僧乃问。师识字否。师曰随分。僧乃右旋一匝曰。是甚么字。师於地上。书十字酬之。僧又左旋一匝曰。是甚字。师改十字作卍字。僧画此○相。以两手拓。如修罗掌日月势曰。是甚么字。师乃画此[○@卍]相对之。僧乃作娄至德势。师曰。如是如是。此是诸佛之所护念。汝亦如是。吾亦如是。善自护持。其僧礼谢腾空而去(笑岩宝云。大小仰山。泥水不分。我则不然。待这僧第四度作楼至势。劈脊便打云。这野狐精。何故如此。是真难灭。是伪不昌)○师一日在法堂上坐。见一僧从外来。便问讯了。向东边叉手立。以目视师。师乃垂下左足。僧却过西边叉手立。师垂下右足。僧向中间叉手立。师收双足。僧礼拜。师曰。老僧自住此。未曾打着一人。拈拄杖便打。僧便腾空而去○陆希声相公。欲谒师。先作此○相封呈。师开封。於相下面书云。不思而知。落第二头。思而知之。落第三首。遂封回。(韦宙相公。机语相似。兹不重出)公见即入山。师乃门迎。公才入门。便问。三门俱开。从何门入。师曰。从信门入。公至法堂。又问。不出魔界。便入佛界时如何。师以拂子。倒点三下。公便设礼。又问。和尚还持戒否。师曰。不持戒。曰还坐禅否。师曰。不坐禅。公良久。师曰会么。曰不会。师曰。听老僧一颂。滔滔不持戒。兀兀不坐禅。酽茶三两椀。意在镢头边。师却问。承闻相公看经得悟。是否。曰弟子因看涅盘经。有云不断烦恼而入涅盘。得个安乐处。师竖起拂子曰。祇如这个。作么生入。曰入之一字。也不消得。师曰。入之一字。不为相公。公便起去(清凉钦云。上座且道。入之一字。为甚么人。又云。相公且莫烦恼　雪窦显於仰山举拂处别云。拂子到某甲手里也。又别后语云。我将谓你是个俗汉)○庞居士问。久向仰山。到来为甚么却覆。师竖起拂子。居士曰。恰是。师曰。是仰是覆。居士乃打露柱曰。虽然无人。也要露柱证明。师掷拂子曰。若到诸方。一任举似(隐静岑云。大小小释迦。被庞居士一拶。直得手忙脚乱。只如居士打露柱一下。又作么生。鲸吞海水尽。露出珊瑚枝)○师指雪师子问众。有过得此色者么。众无对(云门偃云。当时好便与推倒　雪窦显云。云门只解推倒不解扶起　琅琊觉云。即今问汝诸人。推倒扶起。相去多少。拄杖拶过眉毛。鼻孔呵呵大笑。掷下拄杖　净慈昌云。推倒也错。扶起也错。还有过得此色者么)○师问双峰师弟近日见处如何。曰据某见处。实无一法可当情。师曰。汝解犹在境。曰某祇如此。师兄又如何。师曰。汝岂不知无一法可当情者。沩山闻曰。寂子一句。疑杀天下人(报慈遂云。经道。实无有法。然灯佛与我授记他道实无一法可当情。为甚么道。解犹在境且道。利害在甚么处)○师卧次。僧问曰。法身还解说法也无。师曰。我说不得。别有一人说得。曰说得底人。在甚么处。师推出枕子。沩山闻曰。寂子用剑刃上事(径山杲云。沩山正是怜儿不觉丑。仰山推出枕子。已是漏逗。更着个名字。唤作剑刃上事。误他学语之流。便恁么承虚接响。流通将去。妙喜虽则借水献华。要且理无曲断。即今莫有傍不肯底出来。我要问你。推出枕子。还当得法身说法也无　天童华云。若是剑刃上事。寂子何曾会用。忽有个僧出来问。法身还解说法也无。向他道。我说不得。别有一人说得。又问。说得底人在甚处。只向他道。三生六十劫　灵隐岳云。仰山从前一条脊梁硬如铁。被这僧连拶。便乃四楞塌地。沩山一期忍俊不禁。不知失却一只眼。忽有僧问冶父。法身还解说法也无。便与拦胸一踏踏倒。教伊起来。作个洒洒落落底汉。不见道。犀因玩月纹生角。象被雷惊华入牙　楚石琦云。这僧问法身说法。蹉过也不知。仰山推出枕子。又何曾见。大小沩山。将错就错。配作剑刃上事。缚作一束。秤上秤来。八两半觔。如无轻重。若也当时才见这僧道法身还解说法也无。便骤步归力丈。岂不是出格。宗师。免得天下衲僧贬剥)○师住观音时。出膀曰。看经次不得问事。有僧来问讯。见师看经。旁立而待。师卷却经问。会么。曰某甲不看经。争得会。师曰。汝已后会去在。其僧到岩头。岩头问。甚处来。曰江西观音来。岩头曰。和尚有何言句。僧举前话。岩头曰。这个老师。我将谓被故纸埋却。元来犹在○将顺寂。数僧侍立。师以偈示之曰。一二二三子。平目复仰视。两口一无舌。即是吾宗旨。

　　香严智闲禅师(沩山佑法嗣)

　　邓州香严智闲禅师。青州人也。在百丈时。性识聪敏。参禅不得。洎百丈迁化。遂参沩山。沩山问。我闻汝在百丈先师处。问一答十。问十答百。此是汝聪明灵利意解识想。生死根本。父母未生时。试道一句看。师被一问。直得茫然。归寮将平日看过底文字。从头要寻一句酬对。竟不能得。乃自叹曰画饼不可充饥。屡乞沩山说破。沩山曰。我若说似汝。汝已后骂我去。我说底是我底。终不干汝事。师遂将平昔所看文字烧却曰。此生不学佛法也。且作个长行粥饭僧。免役心神。乃泣辞沩山。直过南阳。睹忠国师遗迹。遂憩止焉。一日芟除草木。偶抛瓦砾。击竹作声。忽然省悟。遽归沐浴焚香。遥礼沩山赞曰。和尚大慈。恩逾父母。当时若为我说破。何有今日之事。乃有颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻得。谓仰山曰。此子彻也。仰山曰。此是心机。意识着述得成。待某甲亲自勘过。仰山后见师曰。和尚赞叹师弟发明大事。你试说看。师举前颂。仰山曰。此是夙习记持而成。若有正悟。别更说看。师又成颂曰。去年贫未是贫。今年贫始是贫。去年贫犹有卓锥之地。今年贫锥也无。仰山曰。如来禅许师弟会。祖师禅未梦见在。师复有颂曰。我有一机。瞬目视伊。若人不会。别唤沙弥。仰山乃报沩山曰。且喜闲师弟会祖师禅也(报慈遂云。且道如来禅与祖师禅。分不分　长庆棱云。一时坐却　云居锡征云。众中商量。如来禅浅。祖师禅深。只如香严当时。何不问如何是祖师禅。若置此一问。何处有也　沩山喆云。香严可谓。上无片瓦。下无卓锥。露裸裸。赤洒洒。没可把。若不是仰山。几乎放过这汉。何故。不得雪霜力。焉知松栢操　径山杲云沩山晚年好则极。教得一棚肉傀儡。直是可爱。且作么生是可爱处。面面相看手脚动。争知语话是他人　楚石琦云。师兄师弟。去年今年论甚么道。说甚么禅。总是掉棒打月。何异掘地讨天。禅禅。也无妙。也无玄。莫把封皮作信传　径山信云。仰山逼师弟落水。香严一命偿一命。若不着无底靴。怎解入龙宫。颂云。无事长林扫地来。苍烟击竹顶门开。沩山今日分明道。五月霜花照石苔)○师初开堂。沩山令僧送书并拄杖至。师接得便哭苍天苍天。僧曰。和尚为甚么如此。师曰。祇为春行秋令○上堂。若论此事。如人上树。口衔树枝。脚不踏枝。手不攀枝。树下忽有人问。如何是祖师西来意。不对他。又违他所问。若对他。又丧身失命。当恁么时。作么生即得。时有虎头招上座。出众曰。树上即不问。未上树时。请和尚道。师乃呵呵大笑(雪窦显云。树上道即易。树下道即难。老僧上树也。致将一问来　翠岩芝云。问者对者。不免丧身失命。如今衲僧作么生　径山杲云。吞得栗棘蓬。透得金刚圈。看这般说话。也是泗洲人见大圣　大沩杲云。香严慈悲之故。有落草之谈。仔细检点将来。未免弄巧成拙　楚石琦云。香严老人。曲说方便。虎头上座。未辨端倪。若论激扬此事。三生六十劫　笑岩宝云。香严此个公案。拈提者实多。直截者似少。我当时若见香严拟云。若论此事。如人上树。便与一喝。非直教香严做伎俩不成。亦免使诸老梦中作梦。还委悉么。未能言外超方便。万别千差逐水流)○师问僧。甚处来。曰沩山来。师曰。和尚近日有何言句。曰有僧问。如何是西来意。和尚竖起拂子。师曰。彼中兄弟。作么生会。曰彼中商量道。即色明心。附物显理。师曰。会即便会。着甚死急。僧却问。师意如何。师亦竖起拂子(玄沙备云。祇这香严。脚跟未点地　云居锡云。甚么处是香严脚跟未点地处)。

　　径山洪諲禅师(沩山佑法嗣)

　　杭州径山洪諲禅师。吴兴人也。僧问。掩息如灰时如何。师曰。犹是时人功干。曰干后如何。师曰。耕人田不种。曰毕竟如何。师曰。禾熟不临场(天童华云。凤阁香沉。雪巢夜冷。半窗明月。和气霭然。正与么时。且道。归宗与径山。还有相见分也无。见与不见且止。只如这僧与么问。还具眼么。苟或未然。云藏无缝袄。鸟宿不萌枝)○许州全明上座。先问石霜。一毫穿众穴时如何。石霜曰。直须万年去。曰万年后如何。石霜曰。登科任汝登科。拔萃任汝拔萃。后问师曰。一毫穿众穴时如何。师曰。光靴任汝光靴。结果任汝结果○问如何是长。师曰。千圣不能量。曰如何是短。师曰。蟭螟眼里着不满。其僧不肯。便去举似石霜。石霜曰。祇为太近实头。僧却问石霜。如何是长。石霜曰。不屈曲。曰如何是短。石霜曰。双陆盘中不喝彩○佛日长老访师。师问。伏承长老独化一方。何以荐游峰顶。佛日曰。朗月当空挂。冰霜不自寒。师曰。莫是长老家风也无。佛日曰。峭峙万重关。於中含宝月。师曰。此犹是文言。作么生是长老家风。佛日曰。今日赖遇佛日。却问。隐密全真。时人知有道不得。太省无辜。时人知有道得。於此二途。犹是时人升降处。未审和尚亲道。自道如何道。师曰。我家道处无可道。佛日曰。如来路。上无私曲。便请玄音和一场。师曰。任汝二轮更互照。碧潭云外不相关。佛日曰。为报白头无限客。此回年少莫归乡。师曰。老少同轮无向背。我家玄路勿参差。佛日曰。一言定天下。四句为谁宣。师曰。汝言有三四我道其中一也无。

　　定山神英禅师(沩山佑法嗣)

　　滁州定山神英禅师。因椑树省和尚。行脚时参问。不落数量。请师道。师提起数珠曰。是落不落。省曰。圆珠三窍。时人知有。请师圆前话。师便打。省拂袖便出。师曰。三十年后。槌胸大哭去在。省住后示众曰。老僧三十年前。至定山。被他热谩一上。不同小小(雪窦显云。定山用即用。争奈险。椑树知即知。要且未具择法眼。试请辨看)。

　　延庆法端禅师(沩山佑法嗣)

　　襄州延庆山法端禅师。僧问。蚯蚓斩为两段。两头俱动。佛性在阿那头。师展两手(洞山价别云。问底在阿那头)。

　　九峰慈慧禅师(沩山佑法嗣)

　　福州九峰慈慧禅师。初在沩山。沩山上堂曰。汝等诸人。祇得大机。不得大用。师便抽身出去。沩山召之。师更不回顾。沩山曰。此子堪为法器。(保福展云。依稀似曲。失前忘后)一日辞沩山曰。某甲辞违和尚。千里之外。不离左右。沩山动容曰。善为。

　　京兆府米和尚(沩山佑法嗣)

　　京兆府米和尚。(亦谓七师)参学后。归受业寺。有老宿问。月中断井索。时人唤作蛇。未审七师见佛。唤作甚么。师曰。若有佛见。即同众生。老宿曰。千年桃核○师令僧去问仰山曰。今时还假悟也无。仰山曰。悟即不无。争奈落在第二头。师深肯之。(泐潭清云。门庭施设。米胡深肯仰山第二头。若是入理深谈第一头。犹未悟在　天童华云。米胡提本分钳锤。仰山展剑刃上事。二老於唱教门中。足可称尊。若是衲僧门下。总是吃棒底汉)又令僧问洞山曰。那个究竟作么生。洞山曰。却须问他始得。师亦肯之○僧问。自古上贤。还达真正理也无。师曰达。曰祇如真正理。作么生达。师曰。当时霍光。卖假银城与单于。契书是甚么人做。曰某甲直得杜口无言。师曰。平地教人作保(径山杲。举此语。至契书是甚么人做云。径山当时若作这僧。即下一转语。塞却这老汉口。且道。下甚么语。良久云。若教容易得。便作等闲看)。

　　晋州霍山和尚(沩山佑法嗣)

　　晋州霍山和尚。因仰山一僧到。自称集云峰下四藤条天下大禅佛参。师乃唤维那打钟着。大禅佛骤步而去　(雪窦显云。这汉虽见机而变。争奈有头无尾昭觉勤云。这汉担却仰山冬瓜印子。向人前卖弄。若不是霍山。几被涂糊。虽然如是。可惜令行一半。当时不用唤维那。好与擒住更打四藤条。且听这汉疑三十年)。

　　元康和尚(沩山佑法嗣)

　　元康和尚。因访石楼。石楼才见。便收足坐。师曰。得恁么威仪周足。石楼曰。汝适来见个甚么。师曰。无端被人领过。石楼曰。须是与么。始为真见。师曰。苦哉赚杀几人来。石楼便起身。师曰。见则见矣。动则不动。石楼曰。尽力道不出定也。师拊掌三下(南泉愿云。天下人断这两个是非不得。若断得。与他同参)。

　　常侍王敬初居士(沩山佑法嗣)

　　襄州王敬初常侍。视事次。米和尚至。公乃举笔示之。米曰。还判得虚空否。公掷笔入宅。更不复出。米致疑。明日凭鼓山供养主。入探其意。米亦随至。潜在屏蔽间侦伺。供养主才坐问曰。昨日米和尚。有甚么言句。便不相见。公曰。师子齩人。韩驴逐块。米闻此语。即省前谬。遽出朗笑曰。我会也我会也。公曰。会即不无。你试道看。米曰。请常侍举。公乃竖起一只筯。米曰。这野狐精。公曰。这汉彻也(大沩喆云。米胡虽然如是。且只得一橛。常侍云这汉彻去。大似看楼打楼。大沩即不然。常侍虽是个俗汉。笔下有生杀之权。米胡是一方善知识。要且出他圈缋不得。当时待他掷下笔。但向道。我从来疑着这汉)。

　　南岳下五世
　　南塔光涌禅师(仰山寂法嗣)

　　袁州仰山南塔光涌禅师。豫章丰城章氏子。依仰山剃度。北游谒临济。复归侍仰山。仰山曰。汝来作甚么。师曰。礼觐和尚。仰山曰。还见和尚么。师曰见。仰山曰。和尚何似驴。师曰。某甲见和尚。亦不似佛。仰山曰。若不似佛。似个甚么。师曰。若有所似。与驴何别。仰山大惊曰。凡圣两忘。情尽体露。吾以此验人二十年。无决了者。子保任之。仰山每指谓人曰。此子肉身佛也。

　　霍山景通禅师(仰山寂法嗣)

　　晋州霍山景通禅师。初参仰山。仰山闭目坐。师乃翘起右足曰。如是如是。西天二十八祖亦如是。中华六祖亦如是。和尚亦如是。景通亦如是。仰山起来。打四藤条。师因此自称集云峰下四藤条天下大禅师(归宗下。亦有大禅佛。名智通)○住后。有行者问。如何是佛法大意。师乃礼拜。行者曰。和尚为甚么礼俗人。师曰。汝不见道。尊重弟子○师问僧。甚么处来。僧提起坐具。师曰。龙头蛇尾○问如何是佛。师便打。僧亦打。师曰。汝打我。有道理。我打汝。无道理。僧无语。师又打趂出○师化缘将毕。先备薪於郊野。徧辞檀信。食讫至薪所。谓弟子曰。日午当来报。至日午。师自执炬。登积薪上。以笠置顶后。作圆光相。手执拄杖。作降魔杵势。立终於红焰中。

　　无着文喜禅师(仰山寂法嗣)

　　杭州无着文喜禅师。嘉禾语溪人也。往五台山华严寺。至金刚窟礼谒。遇一老翁。牵牛而行。邀师入寺。翁呼均提。有童子应声出迎。翁纵牛。引师升堂。堂宇皆耀金色。翁踞床指绣墩命坐。翁曰。近自何来。师曰南方。翁曰。南方佛法如何住持。师曰。末法比丘。少奉戒律。翁曰。多少众。师曰。或三百。或五百。师却问。此间佛法如何住持。翁曰。龙蛇混杂。凡圣同居。师曰。多少众。翁曰。前三三。后三三。(汾阳昭代云。识得你　雪峰存问灵云云。古人道。前三三。后三三。意旨如何。灵云云。水中鱼。山上鸟。雪峰云。意作么生会。灵云云。高可射兮深可钩　径山杲云。当时若见。只向他道。和尚如是住持。直是不易　天童杰云。大众或三百或五百。置之勿论。只如文殊道前三三后三三。如何话会。良久云。竹影扫阶尘不动。月穿潭底水无痕　楚石琦云。毕竟前三三后三三。是多少。有底道。前三三后三三。我不如你。你自会得好)翁呼童子。致茶并进酥酪。师纳其味。心意豁然。翁拈起玻璃盏。问曰。南方还有这个否。师曰无。翁曰。寻常将甚么吃茶。师无对。(洞山价代。展两手云。有无且置。借取这个看。得否　曹山寂代云。久承大士按剑。为什么处在一尘　长庆棱代云。若与么。痴客劝主人　琅琊觉云。若也是去。可谓虎口里夺食。若也不是去。移舟谙水势。举棹别波澜　汾阳昭云。谢顾问)师睹日色稍晚。遂问翁。拟投一宿得否。翁曰。汝有执心在。不得宿。师曰。某甲无执心。翁曰。汝曾受戒否。师曰。受戒久矣。翁曰。汝若无执心。何用受戒。师辞退。翁令童子相送。师问童子。前三三后三三。是多少。童子召大德。师应诺。童子曰。是多少。(洞山价云。欲观其父。先观其了　汾阳昭。於何用受戒处云。悔出前言於童子道是多少处云。识得你)师复问曰。此为何处。童子曰。此金刚窟般若寺也。师凄然。悟彼翁者即文殊也。不可再见。即稽首童子。愿乞一言为别。童子说偈曰。面上无嗔供养具。口里无嗔吐妙香。心里无嗔是珍宝。无垢无染是真常。言讫。均提与寺俱隐。师因驻锡五台。咸通三年。至洪州观音。参仰山。顿了心契。令充典座。文殊尝现於粥镬上。师以搅粥篦便打曰。文殊自文殊。文喜自文喜。文殊乃说偈曰。苦瓠连根苦。甜瓜彻蒂甜。修行三大劫。却被老僧嫌○一日有异僧。来求斋食。师减己分馈之。仰山预知。问曰。适来果位人至。汝给食否。师曰。辍己回施。仰山曰。汝大利益。

　　洪州米岭和尚(径山諲法嗣)

　　洪州米岭和尚。常语曰。莫过於此。僧问。未审是甚么。莫过於此。师曰不出是。僧后问长庆。甚为么不出是。长庆曰。汝拟唤作甚么。

　　双峰古禅师(双峰法嗣)
  </div>
  <div class="pagination">
   <a href="教外别传_page19.html">
    上一页
   </a>
   <span>
    ...
   </span>
   <a href="教外别传_page15.html">
    15
   </a>
   <a href="教外别传_page16.html">
    16
   </a>
   <a href="教外别传_page17.html">
    17
   </a>
   <a href="教外别传_page18.html">
    18
   </a>
   <a href="教外别传_page19.html">
    19
   </a>
   <span class="current-page">
    20
   </span>
   <a href="教外别传_page21.html">
    21
   </a>
   <a href="教外别传_page22.html">
    22
   </a>
   <a href="教外别传_page23.html">
    23
   </a>
   <a href="教外别传_page24.html">
    24
   </a>
   <a href="教外别传_page25.html">
    25
   </a>
   <span>
    ...
   </span>
   <a href="教外别传_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
