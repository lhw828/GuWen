<!DOCTYPE html>
<html>
<head>
    <meta charset="UTF-8">
    <title>嘉泰普灯录 - 第 4 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰普灯录 - 第 4 页/共 54 页</h1>
    <div class="content">
　　上堂曰。若据宗乘正令。莫不动用全威。如圣轮王宝剑飞空。谁是不宾之者。是以王道平平。和风扇物。使群邦贡献。万里梯航。六合澄清。狼烟永息。於是四魔绝迹。九类亡机即且置。作么生是动用全威底道理。蓦拈拄杖横按曰。休。休。动不如静。靠拄杖下座。　上堂。古今天地。万象森然。岁岁秋收冬藏。人人道我总会。还端的也无。直饶端的。比他鸡足峰前是甚么闲事。良久。曰。今朝十月初旬。天寒不得普请。参。　僧问。如何是禅。曰。入笼入槛。僧拊掌。师曰。跳得出是好手。僧拟议。师曰。了。　问。学人上来。请师举唱。曰。善财别后谁相访。楼阁门开竟日闲。云。恁么则定光金地遥招手。智者江陵暗点头。曰。大众唤觉言僧着。　问。如何是触目之机。曰。摩斯咤落水。云。谢师答话。曰。鼻孔不存。　问。昨日雨。今日晴。於曹溪路上成得个甚么边事。曰。昨日雨。今日晴。

　　绍兴府天章元善禅师

　　上堂曰。君问西来意。马师踏水潦。若认一毛头。何曾知起倒。劫火才洞然。愚夫觅乾草。宁知明眼人。为君长懊恼。　僧问。如何是最初句。曰。末后问将来。云。为甚么如此。曰。先行不到。云。入水见长人也。曰。秦皇击缶。

　　临安府佛日智才禅师

　　上堂曰。诸禅德。还知么。山僧生身父母一时丧了。直是无依倚处。以手搥胸曰。苍天。苍天。复顾大众。良久。曰。你等诸人也是铁打心肝。便下座。　上堂。举栢树子话。师曰。赵州庭栢。说与禅客。黑漆屏风。松椤亮隔。　僧问。如何是无为。曰。山前雪半消。云。请师方便。曰。水声转呜咽。

　　无为军佛足处祥禅师

　　僧问。大悲千手眼。如何是正眼。曰。暗里施文彩。明中不见踪。云。学人为甚么不见。曰。杲日当空。肓人摸地。　问。如何是般若体。曰。瑠璃殿里隐寒灯。云。如何是般若用。曰。活卓卓地。　问。一色无变异。唤作露地白牛。还端的也无。曰。头角生也。云。头角未生时如何。曰。不要犯人苗稼。

　　平江府明因慧赟禅师

　　上堂。拈拄杖横按曰。若恁么去。直得天无二日。国无二王。释迦老子饮气吞声。一大藏教如虫蚀木。设使钻仰不及。正是无孔铁锤。假饶信手拈来。也是残羹馊饭。一时吐却。方有少分相应。更乃堕在空亡。依旧是鬼家活计。要会么。雨后始知山色翠。事难方显丈夫心。卓拄杖。下座。

　　兴化军西台其辨禅师

　　上堂。举临济无位真人话。师召大众曰。临济老汉寻常一条脊梁硬似铁。及乎到这里。大似日中迷路。眼见空华。直饶道无位真人是乾屎橛。正是泥龟曳尾。其僧只知季夏极热。不知仲冬严寒。若据当时。合着得甚么语。塞断天下人舌头。西台只恁么休去。又乃眼不见为净。不免出一只手狼藉去也。临济一担。西台一堆。一担一堆。分付阿谁。从教撒向诸方去。笑杀当年老古锥。

　　临安府法雨慧源禅师

　　僧问。如何是最初一句。曰。梁王不识。云。如何是末后一句。曰。达磨渡江。

　　绍兴府净众梵言首座

　　示众曰。说法有所得。斯则野干鸣。说法无所得。是名师子吼。古德恁么道。大似掩耳偷铃。何故。说有说无。尽是野干鸣。诸人要识师子吼么。咄。

　　报本有兰禅师法嗣
　　福州中际可遵禅师

　　郡之梁氏子。　上堂曰。八万四千深法门。门门有路超乾坤。如何个个踏不着。只为蜈蚣太多脚。不唯多脚亦多口。钉觜铁舌徒增丑。拈椎竖拂泥洗泥。扬眉瞬目笼中鸡。要知佛祖不到处。门掩落华春鸟啼。　上堂。昨夜四更起来。呵呵大笑不歇。幸然好一觉睡。霜锺撞作两橛。　上堂。野外桃华争烂熳。亭前栢树叶婆娑。世人莫作寻常见。多少英雄不奈何。

　　邢州开元法明上座

　　依报本未久。深得法忍。后归里。事落魄。多嗜酒呼卢。每大醉。唱柳词数阕。日以为常。乡民侮之。召斋则拒。召饮则从。如是者十余年。咸指曰。醉和尚。一日。谓寺众曰。吾明旦当行。汝等无他往。众窃笑之。翌晨。摄衣就座。大呼曰。吾去矣。听吾一偈。众闻奔视。明乃曰。平生醉里颠蹶。醉里却有分别。今宵酒醒何处。杨柳岸晓风残月。言讫寂然。撼之已委蜕矣。众尽礼以葬之。

　　云居晓舜禅师法嗣
　　建康府蒋山佛慧法泉禅师(世号泉万卷者)

　　上堂曰。古人恁么。南禅不恁么。古人不恁么。南禅却恁么。大众还委悉么。王婆衫子短。李四帽檐长。　圣节上堂。拈拄杖。击法座一下。曰。以此功德祝延　圣寿。便下座。　上堂。智人欲识南禅路。门前有个长松树。脚下分明不较多。无奈行人恁么去。莫恁去。急回顾。楼台烟锁钟鸣处。　雪下。上堂召大众曰。还有过得此色者么。良久。曰。文殊笑。普贤嗔。眼里无筋一世贫。相逢尽道休官去。林下何曾见一人。　上堂。快人一言。快马一鞭。若更眼睛定动。未免纸里麻缠。脚下是地。头上是天。不信但看八九月。纷纷黄叶满山川。　僧问。白云本无心。为风出岩谷时如何。曰。晴作雨备。　问。如何是祖师西来意。曰。发长僧貌丑。云。未审意旨如何。曰。闭户怕天寒。　问。久雨不晴时如何。曰。白日无闲人。云。未晓玄言。乞师直指。曰。看看便是春。　问。南禅结夏。为甚么却在蒋山解。曰。众流逢海尽。云。恁么则事同一家也。曰。梦里到家乡。　问。莲华未出水时如何。曰。西瞿耶尼。云。出水后如何。曰。泗州大圣。　问。如何是衲僧行履处。曰。甲不开仓。　问。二祖立雪齐腰。意旨如何。曰。三年逢一闰。云。为甚么付法传衣。曰。村酒足人酤。

　　明州天童澹交禅师

　　上堂曰。也大奇。也大差。十个指头八个罅。由来多少分明。不用钻龟打瓦。便下座。僧问。临云阁耸。太白峰高。到这里。如何进步。曰。但寻荒草际。莫问白云深。云。未审如何话会。曰。寒山逢拾得。两个一时痴。云。向上宗乘又且如何举唱。曰。前言不及后语。

　　广因择要禅师法嗣
　　福州妙峰如璨禅师

　　上堂曰。今朝是如来降生之节。天下缁流莫不以香汤灌沐。共报洪恩。为甚么教中却道如来者无所从来。既是无所从来。不知降生底是谁。试请道看。若道得。其恩自报。若道不得。明年四月八。还是蓦头浇。

　　智海正觉本逸禅师法嗣
　　福州大中海印德隆禅师

　　上堂曰。法无异法。道无别道。时时逢见释迦。处处撞着达磨。放步即交肩。开口即齩破。不齩破。大小大。　上堂。夫欲智拔。先须定动。拈拄杖。卓一下。曰。唵苏嚧[口*悉]哩娑婆诃。归堂吃茶。上堂。触境无滞底。为甚么抬头不起。田地稳密底。为甚么下脚不得。譬如天王赐与华屋。虽获大宅。要因门入。门聻。樊哙踏开真主出。巨灵抬手锦鳞喷。参。　上堂。平旦寅。晓何人。处处弥陀佛。家家观世音。月里麒麟看北斗。向阳椑子一边青。　僧问。夜半正明。天晓不露。如何是不露底事。曰。日落月未上。云。恁么则五天唱不起。汉地和难齐。曰。方人以己。云。铁狗吠开岩上月。泥牛触破岭头云。曰。元来犹在。云。可谓不落今时句。如在白云中。曰。崔崔嵬嵬。霄汉半开。云。全因今日去也。曰。且喜阇梨瞥地。　问。寒来暑往。日居月诸。心地未明。乞师指示。曰。臂长衫袖短。脚瘦草鞋宽。云。莫便是和尚为人处也无。曰。日午游都市。天明往华山。

　　青原第十一世(洞山七世)
　　投子义青禅师法嗣
　　东京天宁芙蓉道楷禅师

　　沂之沂水人。族崔氏。自幼举辟谷。隐伊阳山。后游京师。籍名术台寺。试法华得度具戒。趋淮西谒投子於海会。乃问。佛祖言句如家常茶饭。离此之外。别有为人言句也无。曰。汝道寰中天子敕。还假尧舜禹汤也无。师欲进语。青以拂子摵师口曰。汝发意来。早有三十棒也。师即开悟。再拜便行。青曰。且来。阇梨。师不顾。青曰。汝到不疑之地耶。师以手掩耳。后还沂上。居马鞍山。元丰壬戌(时年四十)。道俗迎处仙洞。次迁招提．龙门。又徙大阳．大洪。皆一时名卿巨公为之劝请。自是。洞上之风大行西北。崇宁三年。　诏住京师净因。大观改元。　敕移天宁。　上堂曰。唤作一句。已是埋没宗风。曲为今时。通途消耗。所以借功明位。用在体处。借位明功。体在用处。若也体用双明。如门扇两开。不得向两扇上着意。不见新丰老子道。峰峦秀异。鹤不停机。灵木迢然。凤无依倚。直得功成不处。电火难追。拟议之间。长途万里。　上堂。良久。曰。青山常运步。石女夜生儿。便下座。　上堂。入道之径。内虚外静。如水澄凝。万象光映。不沈不浮。万法自如。所以道。火不待日而热。风不待月而凉。坚石处水。天瞽犹光。明暗自尔。乾湿同方。若能如是。岩前枯木半夜开华。木女携篮清风月下。石人舞袖共贺太平。野老讴歌知音者和。於斯明得。何必重登塔庙。再见文殊。道在目前。一时参取。　上堂。假言唱道。落在今时。设使无舌人解语。无脚人能行。要且未能与那一人相应。还会么。龙吟徒侧耳。虎啸谩沈吟。　僧问。如何是兼带之语。曰。妙用全施该世界。木人闲步火中来。云。如何是和尚家风。曰。众人皆见。云。未审见个其么。曰。东壁打西壁。　问。如何是无缝塔。曰。白云笼岳顶。终不露崔嵬。二年春。开封尹李公孝寿奏师道行卓冠丛林。宜有褒显。即　赐紫方袍。号定照禅师。内臣持　敕命至。师迎谢曰。某辞父母出家时。尝陈重誓。不为利名。专诚学道。用资九族。苟渝愿心。当弃身命。父母以此听许。今若不守本志。窃冒　宠光。则佛法．亲盟背矣。於是修表具辞。复降　旨京尹。坚俾授之。师确守不回。以拒　命坐罪。奉　旨下棘寺。与从轻。寺吏闻有司欲徙淄州。有司曰。有疾。与免刑。及吏问之。师曰。无疾。吏云。何有灸瘢耶。曰。昔者疾。今日愈。吏令思之。曰。已悉厚意。但妄非所安。乃恬然就刑而行。从之者如归市。师以法语施之。获益尤众。灵源清禅师评曰。夫楷公大士也。其建志立行。当素有根本。岂悠悠者之所能知。因赞其像曰。惟唐正观。灵润投欢。匪移所守。能适其安。乃曰。此行略有三益。一酬往谴。二顺厌生。三成大行。今日淄州楷公亦云。严天大雪。始见松筠。媚草天华。亦成造化。苟窃世荣。实辜恩者。师抵淄川僦居。学者愈亲。明年冬。　敕令自便。庵於芙蓉湖心。道俗川凑。仅数百人。日食粥一杯。故多引去。政和七年冬。　赐额曰华严禅寺。八年五月十四日。索笔书偈付侍僧曰。吾年七十六。世缘今已足。生不爱天堂。死不怕地狱。撒手横身三界外。腾腾任运何拘束。移时乃逝。

　　随州大洪第一世报恩禅师

　　卫之黎阳人。族刘氏。而刘氏世皆硕儒。师未冠。举方略。擢上第。后厌尘境。请于朝。乞谢簪绂为僧。　上从其请。遂游心祖道。至投子。未久即悟心要。子曰。汝再来人也。宜自护持。辞谒诸名宿。皆蒙印可。丞相韩公缜慕师道望。请开法於西京之少林。未几。大洪革律为禅。　神宗亲洒宸翰。改　赐今额。　诏师居之。　上堂曰。五五二十五。案山雷。主山雨。明眼衲僧莫教错举。　上堂。若向这里说即心即佛。大似头上安头。若说非心非佛。何异迷头认影。赏个名。安个字。定个是。立个非。向甚么处见达磨祖师。然虽如此。放一线道。别有商量。诸仁者。是复谁是。非复谁非。是非杳绝。分明万机。会么。前是官不容针。后是私通车马。於斯明得。昼见日。夜见星。於斯不明。有寒暑兮促君寿。有鬼神兮妬君福。　上堂。如斯话会。谁是知音。直饶向一句下千眼顿开。端的有几个是迷逢达磨。诸人要识达磨祖师么。乃举手作捏势曰。达磨祖师鼻孔在少林手里。放开去也。从教此土西天说黄道黑。欺胡谩汉。若不放过。不消一捏。有人要与祖师作主。便请出来与少林相见。还有么。良久。曰。果然。　问。祖师西来。九年面壁。最后一句。请师举唱。曰。面黑眼睛白。师尝设百问以问学者。其略曰。假使百千劫。所作业不忘。为甚么一称南无佛。罪灭河沙劫。又作此相○曰。森罗万像。总在其中。具眼禅人。请试甄别。师素与无尽居士张公商英友善。无尽数以书问儒释大要。师随问以答之。无尽问曰。清凉疏第三卷。西域邪见。不出四见。此方儒道。亦不出此四见。如庄老计自然为因。能生万物。即是邪因。易曰。太极生两仪。大极为因。亦是邪因。若谓一阴一阳之谓道。能生万物。亦是邪因。若计一为虚无。则是无因。今疑老子自然与西天外道自然不同。何以言之。老子曰。常无欲以观其妙。常有欲以观其徼。无欲则常。有徼则已入其道矣。谓之邪因。岂有说乎。易曰。一阴一阳之谓道。阴阳不测之谓神。神也者。妙万物而为言。寂然不动。感而遂通天下之故。今乃破阴阳变易之道为邪因。拨去不测之神。岂有说乎。望纸后批示。以断疑网故也。师答曰。西域外道宗多途。要其会归。不出有无四见而已。谓有见．无见．亦有亦无见．非有非无见也。盖不即一心为道。则道非我有。故名外道。不即诸法是心。则法随见异。故名邪见。如谓之有。有则有无。如谓之无。无则无有。有无则有见竞生。无有则无见斯起。若亦有亦无见。非有非无见。亦犹是也。夫不能离诸见。则无以明自心。无以明自心。则不能知正道矣。故经云。言词所说法。小智妄分别。不能了自心。云何知正道。又云。有见即为垢。此则未为见。远离於诸见。如是乃见佛。以此论之。邪正异途。正由见悟殊致故也。故清凉以庄老计道法自然。能生万物。易谓太极生两仪。一阴一阳之谓道。以自然太极为因。一阴一阳为道。能生万物。则是邪因。计一为虚无。则是无因。尝试论之。夫三界唯心。万缘一致。心生故法生。心灭故法灭。推而广之。弥纶万有而非有。统而会之。究竟寂灭而非无。非无亦非非无。非有亦非非有。四执既亡。百非斯遣。则自然因缘皆为戏论。虚无真实俱是假名矣。至若谓太极阴阳。能生万物。常无常有。斯为众妙之门。阴阳不测。是谓无方之神。虽圣人设教。示悟多方。然既异一心。宁非四见。何以明之。盖虚无为道。道则是无。若自然。若太极。若一阴一阳为道。道即是有。常无常有。则是亦无亦有。阴阳不测。则是非有非无。先儒或谓妙万物谓之神。则非物。物物则亦是无。故西天诸大论师皆以心外有法为外道。万法唯心为正宗。盖以心为宗。则诸见自亡。言虽或异。未足以为异也。心外有法。则诸见竞生。言虽或同。未足以为同也。虽然。儒道圣人固非不知之。乃存而不论耳。良以未即明指一心为万法之宗。虽或言之。犹不论也。如西天外道。皆大权菩萨示化之所施为。横生诸见。曲尽异端。以明佛法是为正道。此其所以为圣人之道。顺逆皆宗。非思议之所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权。未必知权也。知权之为实。斯知权矣。是亦周．孔．老．庄。设教立言之本意。一大事因缘之所成始。所成终也。然则三教一心。同途异辙。究竟道宗。本无言说。非维摩大士。孰能知此意也。

　　沂州洞山云禅师

　　上堂曰。秋风卷地。夜雨翻空。可中别有清凉。个里更无热恼。是谁活计。到者方知。才落见闻。即居途路。且道到家后如何。任运独行无伴侣。不居正位不居偏。

　　长安福应文禅师

　　上堂曰。明明百草头。明明祖师意。直下便承当。错认弓为矢。惺惺底筑着磕着。懵懂底和泥合水。龟毛拂这塞虚空。兔角杖撑天拄地。日射珊瑚林。知心能几几。以拂子击禅床。下座。

　　嘉泰普灯录卷第三
　　音释

　　　愿音愿　赟於伦切　捷疾叶切　楷口骇切　龆音迢　銮卢丸切　諟音是　蓬音蓬　勃满没切　哙音快　掇都括切　鼷音奚　啰音罗　唻来皆切　抨披耕切　驹音俱　[跳-兆+孛]音孛　尿奴吊切　奯音豁　靴许戈切　胝丁尼切　晃户广切　醺音熏　羚音灵　慵常容切　淬取内切　砺音厉　捃居运切　妈音马　[髟/采]音采　懊乌皓切　椤音罗　馊音搜　罅虚诈切　灌音贯　苏音苏　嚧音卢　[口*悉]音悉　哩音利　聻尼止切　椑音卑　沂鱼衣切　瘢蒲官切　磕克盍切　缜之忍切　懵母总切
　　嘉泰普灯录卷第四

　　　　平江府报恩光孝禅寺(臣)僧　(正受)　编

　　南岳第十二世(临济八世)
　　黄龙普觉慧南禅师法嗣一
　　隆兴府黄龙宝觉祖心禅师

　　南雄始兴人。族邬氏。为书生有声。年十九目盲。父母祷圆通大士。许出家。即睹物。乃依龙山寺慧全。明年试经。唯师献诗得奏名剃染。继住龙山。以律身不严。几逢横逆。遂入丛林。谒云峰悦禅师。留三年。告悦将去。悦特指见南禅师(时住积翠)。往居四年。无所入。一日。倾汤误注手指。豁如梦觉。知有而机不发。南抑之。师复云峰。悦已谢世。就止石霜。因读传灯。至僧问多福。如何是多福一丛竹。曰。一茎两茎斜。云。学人不会。曰。三茎四茎曲。於是顿证二师垂手处。径回积翠。方展坐具。南曰。子始入吾室矣。师礼谢。乃谒翠岩真．泐潭月。皆器之。自尔名冠丛社。南以熙宁二年归寂。郡守及龙图徐公禧挽师嗣居。　上堂曰。大凡穷生死根源。直须明取自家一片田地。教伊去处分明。然后临机应用。不失其宜。只如锋铓未兆已前。都无是个非个。瞥尔爆动。便有五行金木。相生相克。胡来汉现。四姓杂居。各任方隅。是非锋起。致使玄黄不辨。水乳不分。疾在膏肓。难为救疗。若不当阳晓示。穷子无以知归。欲得大用现前。便可顿忘诸见。诸见既尽。昏雾不生。大智洞然。更非他物。珍重。　上堂。击禅床曰。一尘才举。大地全收。诸人耳在一声中。一声遍在诸人耳。若是摩霄俊鹘。便合乘时。止泺困鱼。徒劳激浪。　上堂。不与万法为侣。即是无诤三昧。便恁么去。争奈弦急则声促。若能向紫罗帐里撒真珠。未必善因而招恶果。　上堂。有句无句。如藤倚树。且任诸人点头。及乎树倒藤枯。上无冲天之计。下无入地之谋。灵利汉这里着得一只眼。便见七踪八横。举拂子曰。看。太阳溢目。万里不挂片云。若是覆盆之下。又争怪得老僧。　上堂。若也单明自己。不悟目前。此人有眼无足。若悟目前。不明自己。此人有足无眼。据此二人。十二时中常有一物蕴在胸中。物既在胸。不安之相常在目前。既在目前。触途成滞。作么生得平稳去。祖不言乎。执之失度。必入邪路。放之自然。体无去住。　僧问。达磨九年面壁。意旨如何。曰。身贫无被盖。云。莫辜负他先圣也无。曰。阇梨见处又作么生。僧画一圆相。师曰。燕雀不离窠。僧礼拜。师曰。更深犹自可。午后始愁人。　问。未登此座时如何。曰。一事全无。云。登后如何。曰。仰面观天不见天。师住持十有二年。性真率。不乐事务。凡五辞乃退。揭其室曰晦堂。衲子源源而来。挥之不去。士夫慕风求开发者众。因摭教门祖宗言句及儒道经书作征问辨通。如论语曰。参乎。吾道一以贯之。曾子曰。唯。子出。门人问曰。何谓也。曾子曰。夫子之道。忠恕而已矣。师曰。吾道既一。则可以统贯万差之事。当其一贯。万事之中可容其见。若容其见。则不为一。若不见时。万事显然。一何形状。苟能见达。忠恕之道可得而明。道德经．出生入死章曰。生之徒十有三。死之徒十有三。人之生。动之死地。亦十有三。夫何故。以其生生之厚。盖闻善摄生者。陆行不避兕虎。入军不被甲兵。兕无所投其角。虎无所措其爪。兵无所容其刃。夫何故。以其无死地焉。师曰。十中有三。三者何耶。其三三者。盖取九数以为生。生之摄用也。有何所以不盈十数。若盈十数。形器所拘。则不能明出生入死。既不能明出生入死。宁逃兕虎投角措爪。所以其一不用而用。而能善用。非数而数。而能善数。夫何故。以其无死地也。既知无死。则见无生。无生无死。则可以明出生入死。可谓生而无生。死而无死。非独入军不被甲兵。蹈火履水而无焦溺。亦皆如之。请问。既有其生。不无其死。何由得归无死之地。维摩经曰。此室常以金色光照。昼夜无异。不以日月所照为明。师曰。若以金色光照为明。现居之室转流昼夜。若以日月所照为明。现居之室昼夜流转。识是非眼。入是非看。元符三年十一月十六中夜入灭。命门人黄公庭坚主后事。茶毗日。邻峰为秉炬。火不续。黄顾师之得法上首新禅师曰。此老师有待於吾兄也。新以丧拒。黄强之。新执炬。召众曰。不是余殃累及我。弥天罪过不容诛。而今两脚捎空去。不作牛兮便作驴。以火炬打一圆相。曰。只向这里雪屈。掷炬。应手而爇。寿七十有六。腊五十有五。窆于普觉塔之东。　赐号宝觉。

　　筠州黄檗真觉惟胜禅师

　　梓之中江人。族罗氏。居讲聚时。偶以扇勒窗棂有声。忽忆教中道。十方俱击鼓。十处一时闻。因大悟。白本讲。讲令参问。径往黄檗。值上堂。踞座曰。钟楼上念赞。床脚下种菜。若人道得。分半院与伊。师出答曰。猛虎当路坐。檗大悦。徐以法席付之。诸方宗仰(其示众机语见续灯)。

　　隆兴府泐潭洪英禅师

　　邵武人也。族陈氏。幼颕迈。一目五行。及长。弃儒得度。访道曹山。依雅禅师。久之。辞登云居。睠其胜绝。殆终于此山。因阅华严十明论。乃证宗要。即诣黄檗。檗与语达旦。曰。荷担大法尽在尔。躬厚自爱。所至议论夺席。晚游西山。与胜首座栖双岭。熙宁改元。分座庐山圆通。学者归之。二年冬。开法石门。久之。迁泐潭。　开堂日。问答罢。乃曰。问也无穷。答也无尽。问答去来。於道转远。何故。况为此事。直饶棒头荐得。不是丈夫。喝下承当。未为达士。那堪更向言中取则。句里驰求。语路尖新。机锋捷疾。如斯见解。尽是埋没宗旨。玷污先贤。於吾祖道何曾梦见。只如我佛如来临般涅盘。乃云。吾有正法眼藏。涅盘妙心。付嘱摩诃大迦叶。迦叶遂付阿难暨商那和修．鞠多大士。诸祖相继。至於达磨西来。直指人心。见性成佛。不立文字语言。岂不是先圣方便之道。自是当人不信。却自迷头认影。奔逐狂途。致使伶俜流浪生死。诸禅德。若能一念回光返照到自己脚跟下。褫剥究竟。将来可谓洞门豁开。楼阁重重。十方普现。海会齐影。便乃凡圣贤愚。山河大地。以海印三昧一印印定。更无纤毫透漏。山僧如是举唱。若是众中有本色衲僧闻之。实谓掩耳而归。笑破他口。大众。且道本色衲僧门下一句作么生道。良久。曰。天际雪埋千尺石。洞门冻折数株松。　上堂。释迦老子当时一手指天。一手指地。云。天上天下。唯我独尊。释迦老子旁若无人。当时若遇个明眼衲僧。直教他上天无路。入地无门。然虽如是。也须是铜钞锣里满盛油始得。　问。逢场作戏时如何。曰。红炉抛出铁乌龟。云。当轩布鼓师亲击。百尺竿头事若何。云。山僧不作这活计。三年六月。知事纷争。止之不已。初九日。谓众曰。领众不肃。正坐无德。吾有媿於黄龙。令集众。叙行脚始末。复曰。吾灭后火化。以骨归普同塔。明生死不离清众也。语终而逝。寿五十有九。夏四十有三。

　　蕲州开元子琦禅师
</div>
    <div class="pagination">
<a href="嘉泰普灯录_page3.html">上一页</a><a href="嘉泰普灯录.html">1</a><a href="嘉泰普灯录_page2.html">2</a><a href="嘉泰普灯录_page3.html">3</a><span class="current-page">4</span><a href="嘉泰普灯录_page5.html">5</a><a href="嘉泰普灯录_page6.html">6</a><a href="嘉泰普灯录_page7.html">7</a><a href="嘉泰普灯录_page8.html">8</a><a href="嘉泰普灯录_page9.html">9</a><span>...</span><a href="嘉泰普灯录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
