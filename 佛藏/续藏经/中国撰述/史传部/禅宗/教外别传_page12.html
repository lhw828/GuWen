<!DOCTYPE html>
<html>
<head>
    <meta charset="UTF-8">
    <title>教外别传 - 第 12 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 12 页/共 31 页</h1>
    <div class="content">
　　南岳下六世(临济下二世)
　　南院慧颙禅师(兴化奖法嗣)

　　汝州南院慧颙禅师。(亦曰宝应)上堂。赤肉团上。壁立千仞。僧问。赤肉团上壁立千仞。岂不是和尚道。师曰是。僧便掀倒禅床。师曰。这瞎驴乱作。僧拟议。师便打(径山杲云。吾今为汝。保任此事。终不虚也　天童华云。也是勾贼破家。若非这僧敢捋虎须。争见南院汗马功高。虽然如是。山僧更资一路。赤肉团上。壁立千仞。若有僧出。劈脊便打何故。杀人刀。活人剑。具眼者看　楚石琦云。这僧敢在毒蛇头上揩痒。苍龙颔下批鳞。谁不赏他大胆。只是末。上少了。一着自出洞来无敌手。得饶人处且饶人)○问僧。近离甚处。曰长水。师曰。东流西流。曰总不恁么。师曰。作么生。僧珍重。师便打○僧参。师举拂子。僧曰。今日败缺。师放下拂子。僧曰。犹有这个在。师便打○问僧。近离甚处。曰襄州。师曰。来作甚么。曰特来礼拜和尚。师曰。恰遇宝应老不在。僧便喝。师曰。向汝道不在。又喝作甚么。僧又喝。师便打。僧礼拜。师曰。这棒本是汝打我。我且打汝。要此话大行。瞎汉参堂去○僧问。从上诸圣。甚么处去。师曰。不上天堂。即入地狱。曰和尚作么生。师曰。还知宝应老落处么。僧拟议。师以拂子蓦口打。复唤僧近前曰。令合是汝行。又打一拂子(雪窦显云。令既自行。且拂子不知来处。雪窦道个瞎。且要雪上加霜　径山杲云。权衡临济三要三玄。须还他南院始得。雪窦为甚么却道。拂子不知来处。妙喜亦道个瞎。且图两得相见)○思明和尚。未住西院时。到参。礼拜了曰。无可人事。从许州来。收得江西剃刀一柄献和尚。师曰。汝从许州来。为甚却收得江西剃刀。思明把师手搯一搯。师曰。侍者收取。思明以衣袖。拂一拂便行。师曰。阿剌剌。阿剌剌○上堂。诸方祇具啐啄同时眼。不具啐啄同时用。僧便问。如何是啐啄同时用。师曰。作家不啐啄。啐啄同时失。曰此犹未是某甲问处。师曰。汝问处作么生。僧曰失。师便打。其僧不肯。(翠岩真云。运筹帷幄。决胜千里。南院虽则全机受敌。其奈土旷人稀　沩山喆云。南院高提祖印。纵夺当机。这僧善能当机抗敌。争奈力竭计穷。如今还有本色衲僧么。出来与大沩相见。不图鼓舞扬声。贵要宗风不堕。有么有么。如无。大沩今日大似索战无功　净因成云。全军制胜。草偃风行。南院如师子。搏兔亦全其力)后於云门会下。闻二僧举此话。一僧曰。当时南院棒折那。其僧忽契悟。遂奔回省觐。师已圆寂。乃谒风穴。风穴一见便问。上座莫是当时问先师。啐啄同时话底么。僧曰是。师曰。汝当时作么生会。曰某甲当时。如在灯影里行相似。风穴曰。汝会也(翠岩真。出风穴语云。当时待这僧拟议祗对。以坐具劈口摵　沩山喆云。大小风穴。却将恶水泼人。大沩即不然。问你当时作么生。待云某甲当时如灯影里行。先师肉犹暖在。你作这个见解。以拄杖打下法堂。免见孤他南院　东禅观云。扶南院门风。还他风穴。诸方往往道。伊肯这僧。殊不知。这僧被伊推在万丈坑里)○问祖意教意。是同是别。师曰。王尚书李仆射。曰意旨如何。牛头南。马头北(径山杲云。前头答得着。后头答不着)。

　　守廓侍者(兴化奖法嗣)

　　守廓侍者。问德山曰。从上诸圣。向甚么处去。德山曰。作么作么。师曰。勑点飞龙马。跛鳖出头来。德山便休去。来日浴出。师过茶与德山。德山於背上。拊一下曰。昨日公案作么生。师曰。这老汉。今日方始瞥地。德山又休去(雪窦显云。然精金百炼。须要本分钳锤德山既以己妨人。这僧还同受屈。以拄杖画一画云。适来公案且置。从上诸圣。什么处去。大众拟议。一时趂出　黄龙南云。德山持聋作哑。虽然暗得便宜。廓公掩耳偷铃。争奈傍观者哂　沩山喆云。若不登龙门。焉知沧海宽。直饶浪激千寻。争奈龙王不顾　云居元云。大凡一宾一主。须是知音同死同生。方堪受敌。廓侍者独立於悬崖石上。翻身倒捋虎须。周金刚安坐於大海波心。背手逆擒麟角。在檀特山前列阵。向占波国里争锋。分明有输有赢。且道。谁得谁失。请诸人断看)○师行脚。到襄州华严和尚会下。一日华严上堂曰。大众。今日若是临济德山高亭大愚鸟窠船子儿孙。不用如何若何。便请单刀直入。华严与汝证据。师出礼拜。起便喝。华严亦喝。师又喝。华严亦喝。师礼拜起曰。大众。看这老汉一场败缺。又喝一喝。拍手归众。华严下座归方丈。时风穴作维那。上去问讯。华严曰。维那汝来也。叵耐守廓适来。把老僧扭捏一上。待集众。打一顿趂出。风穴曰。趂他迟了也。自是和尚言过。他是临济下儿孙。本分恁么。华严方息怒。风穴下来举似师。师曰。你着甚来由。劝这汉。我未问前。早要棒吃。得我话行。如今不打。搭却我这话也。风穴曰。虽然如是。已遍天下也。

　　西院思明禅师(宝寿沼法嗣)

　　汝州西院思明禅师。从漪上座。到法席旬日。常自曰。莫道会佛法人。觅个举话底人也无。师闻而默之。漪异日上法堂次。师召从漪。漪举首。师曰错。漪进三两步。师又曰错。漪近前。师曰。适来两错。是上座错。是思明老汉错。曰是从漪错。师曰错错。乃曰。上座且在这里过夏。共汝商量这两错。漪不肯便去。后住相州天平山。每举前话曰。我行脚时。被恶风吹到汝州。有西院长老。勘我连下两错。更留我过夏。待共我商量。我不道恁么时错。我发足南方去时。早知错了也(首山念云。据天平作恁么解会。未梦见西院在。何故话在　昭觉勤云。如今人。闻他道发足向南方去时。早知道错了也。便去卜度道。未行脚时。自无许多佛法禅道。及至行脚。被诸方热瞒。不可未行脚时。唤地作天。唤山作水。幸无一星事。若总恁么作流俗见解。何不买一片帽戴。大家过时。有什么用处。佛法不是这个道理)。

　　宝寿和尚(宝寿沼法嗣)

　　宝寿和尚。(第二世)在先宝寿。为供养主。宝寿问。父母未生前。还我本来面目来。师立至夜深。下语不契。翌日辞去。宝寿曰。汝何往。师曰。昨日蒙和尚设问。某甲不契。往南方参知识去。宝寿曰。南方禁夏不禁冬。我此间禁冬不禁夏。汝且作街坊过夏。若是佛法。阛阓之中。浩浩红尘。常说正法。师不敢违。一日街头见两人交争。挥一拳曰。你得恁么无面目。师当下大悟。走见宝寿。未及出语。宝寿便曰。汝会也。不用说。师便礼拜(昭觉勤云。筑着磕着。当头彰本地风光。应声应色。直下无丝毫透漏。还会他道得恁么无面目么。龙袖拂开全体现)○宝寿临迁化时。嘱三圣。请师开堂。师开堂曰。三圣推出一僧。师便打。三圣曰与么为人。非但瞎却这僧眼。瞎却镇州一城人眼去在。师掷下拄杖。便归方丈(雪窦显云。保寿三圣。虽发明临济正法眼藏。要且只解无佛处称尊。当时这僧。若是个汉。才被推出。便掀倒禅床。直饶保寿全机。也较三千里　法眼益云。什么处是瞎却人眼处　云居元云。众中尽道。此语奇特。大似韩卢逐块。殊不知。保寿正贼不识。悞罪平人。这僧有理不伸。至今受屈承天欲断不平之事。拈拄杖云。要为天下宗师。此棒别有分付　黄龙新云。保寿见机而作。其奈三圣不甘。直饶甘去。未免瞎却镇州一城人眼昭觉勤云。保寿大似毒龙搅海。雨似盆倾。三圣虽然。雷震青霄。未助得威光一半在。可中有个直下承当底。非但瞎镇州一城人眼。瞎却天下人眼去在　天童华云。丛林中商量尽道。保寿三圣。是作家炉韛。本分钳锤。有甚交涉。殊不知。二大老。被这僧一拶。直至如今扶不起。今日莫有为二老雪屈底么。出来与明果相见。有么。蓦拈拄杖掷下云。龙蛇易辨。衲子难瞒　天童杰云。二尊宿美则美矣。若要扶临济正宗。每人合吃一顿棒在。且道。那里是欠处。具择法眼者。试定当看)。

　　际上座(纸衣法嗣)

　　际上座。行脚到洛京南禅。时有朱行军设斋。入僧堂。顾视曰。直下是。遂行香。口不住道。至师面前。师便问。直下是个甚么。行军便喝。师曰。行军幸是会佛法底人。又恶发作甚么。行军曰。唤作恶发即不得。师便喝。行军曰。钩在不疑之地。师又喝。行军便休。斋退。令客司请适来下喝僧来。师至。便共行军言论。并不顾诸人。僧录曰。行军适来。争容得这僧无礼。行军曰。若是你诸人喝。下官有剑。僧录曰。某等固是不会。须是他晖长老始得。行军曰。若是南禅长老。也未梦见在(天童华云。行军拈出倚天长剑。这僧披襟。敢冲白刃。虽然两不相伤。争奈二俱弄险　教忠光云。朱行军傍若无人。这僧搀行夺市。虽然钩在不疑之地。争奈二俱失利。且道。甚处是失利处。喝一喝)。

　　南岳下七世(临济下三世)
　　风穴延沼禅师(南院颙法嗣)

　　汝州风穴延沼禅师。余杭刘氏子。幼习儒典。应进士。一举不遂。乃出家。依本州开元智恭律师。披削受具。习天台止观。年二十五。谒镜清。镜清问。近离甚处。师曰。自离东来。镜清曰。还过小江也无。师曰。大舸独飘空。小江无可济。镜清曰。镜水秦山。鸟飞不度。子莫道听途言。师曰。沧溟尚怯艨[舟*仑]势。列汉飞帆渡五湖。镜清竖拂子曰。争奈这个何。师曰。这个是甚么。镜清曰。果然不识。师曰。出没卷舒。与师同用。镜清曰。杓卜听虚声。熟睡饶讇语。师曰。泽广藏山。理能伏豹。镜清曰。舍罪放愆。速须出去。师曰。出去即失。便出到法堂。乃曰。夫行脚人。因缘未尽其善。不可便休去。却回曰。某甲适来辄陈小呆。冒渎尊颜。伏蒙慈悲。未赐罪责。镜清曰。适来言从东来。岂不是翠岩来。师曰。雪窦亲栖宝盖东。镜清曰。不逐忘半狂解息。却来这里念篇章。师曰。路逢剑客须呈剑。不是诗人莫献诗。镜清曰。诗速秘却。略借剑看。师曰。[目/(巠-工)]首甑人携剑去。镜清曰。不独触风化。亦自显颟顸。师曰。若不触风化。争明古佛心。镜清曰。如何是古佛心。师曰。再许允容。师今何有。镜清曰。东来衲子。菽麦不分。祇闻不已而已。何得抑已而已。师曰。巨浪涌千寻。澄波不离水。镜清曰。一句截流。万机寝削。师便礼拜。镜清曰。衲子俊哉。衲子俊哉○师到华严。华严问。我有牧牛歌。辄请阇黎和。师曰。羯鼓掉鞭牛豹跳。远村梅树觜卢都○师参南院。入门不礼拜。南院曰。入门须辨主。师曰。端的请师分。南院於左膝拍一拍。师便喝。南院於右膝拍一拍。师又喝。南院曰。左边一拍且置。右边一拍作么生。师曰瞎。南院便拈棒。师曰。莫盲枷瞎棒。夺打和尚。莫言不道。南院掷下棒曰。今日被黄面浙子。钝置一场。师曰。和尚大似持钵不得。诈道不饥。南院曰。阇黎曾到此间么。师曰。是何言欤。南院曰。老僧好好相借问。师曰。也不得放过。便下参众了。却上堂头礼谢。南院曰。阇黎曾见甚么人来。师曰。在襄州华严。与廓侍者同夏。南院曰。亲见作家来。南院问。南方一棒。作么商量。师曰。作奇特商量。师却问。和尚此间一棒。作么商量。南院拈拄杖曰。棒下无生忍。临机不见师。师於言下。大彻玄旨。遂依止六年。四众请主风穴(径山杲云。风穴当时。好大展坐具礼三拜。不然。与掀倒禅床。乃回顾冲密云。你道风穴当时礼拜即是。掀倒禅床即是。冲密云。草贼大败。妙喜云。你看这瞎汉。便打)○师因兵宼。避地郢州。谒李使君。留於衙内度夏。普设大会。请师上堂。才升座乃曰。祖师心印。状似铁牛之机。去即印住。住即印破。祇如不去不住。印即是。不印即是。还有人道得么。时有卢陂长老出问。学人有铁牛之机。请师不搭印。师曰。惯钓鲸鲵澄巨浸却嗟蛙步[马*展]泥沙。陂伫思。师喝曰。长老何不进语。陂拟议。师便打一拂子曰。还记得话头么。试举看。陂拟开口。师又打一拂子。牧主曰。信知佛法与王法一般。师曰。见甚么道理。牧主曰。当断不断。反招其乱。师便下座(昭觉勤云。风穴擐三玄戈甲。施四种主宾明立信旗。密排阵敌。及至卢陂。才跨铁牛。划时擒下。遂令牧主知归。所谓龙驰虎骤。凤翥鸾翔。虽然。若是崇宁。待伊道有铁牛之机。劈脊便棒。杀人刀。活人剑。还知落处么)○问古曲无音韵。如何和得齐。师曰。木鸡啼子夜。刍狗吠天明(径山杲云。这黄面浙子。恁么答话。也做他临济儿孙未得在。今日有人问径山。古曲无音韵。如何和得齐。只向他道。木鸡啼子夜。刍狗吠天明)○上堂。若立一尘。家国兴盛。野老颦蹙。不立一尘。家国丧亡。野老安贴。於此明得。阇黎无分。全是老僧。於此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍曰。这里是。欲识老僧么。左边一拍曰。这里是(云门偃云。这里即易。那里即难　琅琊觉云。杓卜听虚声　白云端云。大众立即是。不立即是。良久云。心不负人。面无惭色。拍禅床一下　五祖演举了云。山僧即不然。若立一尘。法堂前。草深一丈。不立一尘。锦上铺花。何也。不见道九九八十一。穷汉受罪毕。才拟展脚眠。蚊虫獦蚤出　天童华云。大小风穴。不会转身句　灵隐岳云。大小风穴。醋气犹在。何故。始作翕如也。纵之纯如也。皦如也。释如也。以成。喝一喝)。

　　颕桥安禅师(南院颙法嗣)

　　颕桥安禅师。(号铁胡)与锺司徒向火次。锺忽问。三界焚烧时。如何出得。师以香匙拨开火。锺拟议。师曰。司徒司徒。锺忽有省。

　　兴阳归静禅师(西院明法嗣)

　　郢州兴阳归静禅师。初参西院。便问。拟问不问时如何。西院便打。师良久。西院曰。若唤作棒。眉须堕落。师於言下大悟。

　　南岳下八世(临济下四世)
　　首山省念禅师(风穴沼法嗣)

　　汝州首山省念禅师。莱州狄氏子。常密诵法华经。众目为念法华也。晚於风穴会中。充知客。一日侍立次。风穴乃垂涕告之曰。不幸临济之道。至吾将坠於地矣。师曰。观此一众。岂无人邪。风穴曰。聪明者多。见性者少。师曰。如某者如何。风穴曰。吾虽望子之久。犹恐耽着此经。不能放下。师曰。此亦可事。愿闻其要。风穴遂上堂。举世尊以青莲目。顾视大众。乃曰。正当恁么时。且道。说个甚么。若道不说而说。又是埋没先圣。且道。说个甚么。师乃拂袖下去。风穴掷下拄杖。归方丈。侍者随后请益曰。念法华。因甚不祗对和尚。风穴曰。念法华会也○次日。师与真园头。同上问讯次。风穴问真曰。作么生是世尊不说说。真曰。鹁鸠树头鸣。风穴曰。汝作许多痴福作么。何不体究言句。又问师曰。汝作么生。师曰。动容扬古路。不堕悄然机。风穴谓真曰。汝何不看念法华下语(径山杲云。我当时若见这老汉恁么。道。深掘一坑。一时埋却。更牵牛在上蹋过。却须放真公出一头始得。山僧恁么道。且不是抑强扶弱。亦不是杜撰差排。你若识得鹁鸠树头鸣。意在麻畬里。便识得动容扬古路。不堕悄然机。这两转语。毕竟是一耶是二耶。若道是一。为甚么风穴只肯念法华。不肯真园头。若道是二。争奈落霞与孤鹜齐飞。秋水共长天一色。参)○因白兆楚和尚。至汝州宣化。风穴令师往传语。才相见。提起坐具。便问。展即是。不展即是。白兆曰。自家看取。师便喝。白兆曰。我曾亲近知识来。未尝辄敢恁么造次。师曰。草贼大败。白兆曰。来日若见风穴和尚。待一一举似。师曰。一任一任。不得忘却。师乃先回举似风穴。风穴曰。今日又被你收下一员草贼。师曰。好手不张名。白兆次日才到相见。便举前话。风穴曰。非但昨日。今日和赃捉败。师於是名振四方。开法首山。

　　广慧真禅师(风穴沼法嗣)

　　汝州广慧真禅师。尝在风穴作园头。风穴问曰。会昌沙汰时。护法善神。向甚么处去。师曰。常在阛阓中。要且无人识。风穴曰。汝彻也。师礼拜(径山杲云。汝道。风穴自彻也未)。

　　南岳下九世(临济下五世)
　　汾阳善昭禅师(首山念法嗣)

　　汾州太子院善昭禅师。太原俞氏子。杖策游方。历参知识七十一员。后到首山问。百丈卷席。意旨如何。首山曰。龙袖拂开全体现。曰师意如何。首山曰。象王行处绝狐踪。师於言下大悟。拜起而曰。万古碧潭空界月。再三捞摝始应知。有问者曰。见何道理。便尔自肯。师曰。正是我放身命处。后游衡湘及襄沔间。每为郡守。以名剎力致。前后八请。坚卧不答。洎首山殁。西河道俗。遣僧契聪。迎请住持。师闭关高枕。聪排闼而入。让之曰。佛法大事。靖退小节。风穴惧应谶。忧宗旨坠灭。幸而有先师。先师已弃世。汝有力荷担如来大法者。今何时而欲安眠哉。师矍起。握聪手曰。非公不闻此语。趣办严。吾行矣○问如何是学人着力处。师曰。嘉州打大像。曰如何是学人转身处。师曰。陕府灌铁牛。曰如何是学人亲切处。师曰。西河弄师子。乃曰。若人会得此三句。已辨三玄。更有三要语在。切须荐取。不是等闲。与大众颂出。三玄三要事难分。得意忘言道易亲。一句明明该万象。重阳九日菊花新○师为并汾苦寒。乃罢夜参。有异比丘。振锡而至。谓师曰。会中有大士六人。奈何不说法。言讫而去。师密记以偈曰。胡僧金锡光。为法到汾阳。六人成大器。劝请为敷扬○郑工部到。茶话次。郑示师偈曰。黄纸休遮眼。青云自有阴。莫将闲学解。埋没祖师心。复曰。只将此偈。验天下长老。师曰。与么则汾阳也在里头。曰担枷过状。师曰。更不再勘。郑曰。两重公案。师曰。知即得。郑良久。师嘘一声。郑曰。文宝文宝。师曰。在甚所在。郑曰。不容某甲出气。争得嗔他道。淹滞长老在此。师曰。是何言欤。郑曰实。师曰。也不得放过。郑曰。请师一偈。师曰。不闲纸墨。随示偈曰。荒草寻幽径。岩松逈布阴。几多玄学客。失却本来心○上堂。谓众曰。夫说法者。须具十智同真。若不具十智同真。邪正不辨。缁素不分。不能与人天为眼目。决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同徧普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出来。未有参学眼在。切须辨取。要识是非。面目见在。不可久立。珍重(径山杲云。汾阳老子。末后若无个面目见在。一场败阙。虽然如是。未免丧我儿孙。喝一喝。颂云。兔角龟毛眼里栽。铁山当面势崔嵬。东西南北无门入。旷劫无明当下灰)○龙德府尹李侯。与师有旧。虚承天寺致之。使三反不赴。使者受罚。复至曰。必欲得师俱往。不然有死而已。师笑曰。老病业已不出山。借往。当先后之。何必俱邪。使曰。师诺。则先后唯所择师令馔设。且俶装曰。吾先行矣。停箸而化。

　　叶县归省禅师(首山念法嗣)

　　汝州叶县广教院归省禅师。冀州贾氏子。游方参首山。首山一日举竹篦问曰。唤作竹篦即触。不唤作竹篦即背唤作甚么。师掣得掷地上曰。是甚么。首山曰瞎。师於言下。豁然顿悟○僧请益栢树子话。师曰。我不辞与汝说还信么。曰和尚重言。争敢不信。师曰。汝还闻檐头水滴声么。其僧豁然。不觉失声云[口*耶]。师曰。你见个甚么道理。僧便以颂对曰。檐头水滴。分明历历。打破乾坤。当下心息。师乃忻然○师因去将。息寮看病僧。僧乃问曰。和尚四大本空。病从何来。师曰。从阇黎问处来。僧喘气。又问曰。不问时如何。师曰。撒手卧长空。僧曰[口*耶]。便脱去○师到洞山。问洞山。廓然无依。法归何处。洞山曰。三番羯磨。师曰。恁么即知音不和也。洞山曰。知音不和底事作么生。师曰。龟毛拂子长三尺。洞山曰。你因什么。眉须堕落。师便礼拜。

　　神鼎洪諲禅师(首山念法嗣)

　　潭州神鼎洪諲禅师。襄水扈氏子。尝与数耆宿。至襄沔间。一僧举论宗乘颇敏捷。会野饭山店中供办。而僧论说不已。师曰。三界唯心。万法唯识。唯识唯心。眼声耳色。是甚么人语。僧曰。法眼语。师曰。其义如何。曰唯心故根境不相到。唯识故声色摐然。师曰。舌味是根境否。曰是。师以筯策菜。置口中。含胡而语曰。何谓相人邪。坐者骇然。僧不能答。师曰。途路之乐。终未到家。见解入微。不名见道。参须实参。悟须实悟。阎罗大王。不怕多语。僧拱而退○后隐衡岳三生藏。有湘阴豪贵来游。福严即师之。室见其气貌闲静。一钵挂壁。余无长物。倾爱之。遂拜跪请往神鼎。师笑而诺之。至十年。始成丛席一朽床。为说法座。其甘枯淡无比。又以德腊俱高。诸方尊之。如古赵州。

　　谷隐蕴聪禅师(首山念法嗣)

　　襄州谷隐山蕴聪慈照禅师。初参百丈恒和尚。因结夏。百丈上堂。举中观论曰。正觉无名相。随缘即道场。师便出问。如何是正觉无名相。百丈曰。汝还见露柱么。师曰。如何是随缘即道场。百丈曰。今日结夏○次参首山。问学人亲到。宝山空手回时如何。首山曰。家家门前火把子。师於言下大悟。呈偈曰。我今二十七。访道曾寻觅。今朝喜得逢。要且不相识○后到大阳玄和尚。问近离甚处。师曰襄州。大阳曰。作么生是不隔底句。师曰。和尚住持不易。大阳曰。且坐吃茶。师便参。众去。侍者问。适来新到。祇对住持。不易和尚为甚么。教坐吃茶。大阳曰。我献他新罗附子。他酬我舶上茴香。你去问他有语在。侍者请师。吃茶问适来。祇对和尚道。住持不易。意旨如何。师曰。真鍮不博金。

　　广慧元琏禅师(首山念法嗣)

　　汝州广慧院元琏禅师。泉州陈氏。到首山。首山问。近离甚处。师曰汉上。首山竖起拳曰。汉上还有这个么。师曰。这个是甚么碗鸣声。首山曰瞎。师曰恰是。拍一拍便出。他日又问。学人亲到。宝山空手回时如何。首山曰。家家门前火把子。师当下大悟曰。某甲不疑天下老和尚舌头也。首山曰。汝会处作么生。与我说来看。师曰。祇是地上水碙砂也。首山曰。汝会也。师便礼拜(径山杲云。你道念和尚还肯他广慧也无。若道肯他。何故不与一棒。若道不肯他。何故不与一棒。有人於此道得。妙喜与你一棒)○住后。杨亿侍郎问。天上无弥勒。地下无弥勒。未审在甚么处。师曰。敲砖打瓦。又问。风穴道金沙。滩头马郎妇。意旨如何。师曰。更道也不及○许式郎中漕。西蜀经由谒。师适接见於佛前。式曰。先拜佛。先拜长老。师曰。虾蟇吞大虫。式曰。恁么则总不拜去也。师曰。运使话堕。式曰。许长老具一只眼。师以衣袖便拂。式曰。今日看破便礼拜。

　　三交智嵩禅师(首山念法嗣)

　　并州承天院三交智嵩禅师。参首山。问如何是佛法的的大意。首山曰。楚王城畔。汝水东流。师於此有省。顿契佛意。乃作三玄偈曰。须用直须用。心意莫定动。三岁师子吼。十方没狐种。我有真如性。如同幕里隐。打破六门关。显出毗卢印。真骨金刚体。可夸六尘一拂永无遮。廓落世界空为体。体上无为真到家。首山闻乃请吃茶。问这三颂。是汝作来邪。师曰是。首山曰。或有人教汝。现三十二相时如何。师曰。某甲不是野狐精。首山曰。惜取眉毛。师曰。和尚落了多少。首山以竹篦头上打曰。这汉向后。乱作去在○郑工部问。百尺竿头独打球。万丈悬崖丝系腰时如何。师曰。幽州着脚。广南厮扑。郑无语。师曰。勘破这胡汉。郑曰。二十年江南界里。这回却见禅师。师曰。瞎老婆吹火。

　　仁王处评禅师(首山念法嗣)

　　池州仁王院处评禅师。问首山。如何是佛法大意。首山便喝。师礼拜。首山拈棒。师曰。老和尚没世界那。首山抛下拄杖曰。明眼人难谩。师曰。草贼大败。

　　智门迥罕禅师(首山念法嗣)

　　随州智门迥罕禅师。为北塔僧。使点茶次。师起揖曰。僧使近上坐。使曰。鹞子头上。争敢安巢。师曰。棒上不成龙。随后打一坐具。使茶罢起曰。适来却成触忤和尚。师曰。江南杜禅客。觅甚么第二碗。

　　鹿门慧昭山主(首山念法嗣)

　　襄州鹿门慧昭山主。杨亿侍郎问曰。入山不畏虎。当路却防人时如何。师曰。君子坦荡荡。

　　南岳下十世(临济下六世)
　　石霜楚圆禅师(汾阳昭法嗣)

　　潭州石霜楚圆慈明禅师。全州李氏子。少为书生。年二十二。依湘山隐静寺出家。其母有贤行。使之游方。闻汾阳道望。遂往谒焉。汾阳顾而默器之。经二年。未许入室。每见必骂诟。或毁诋诸方。及有所训皆流俗鄙事。一夕诉曰。自至法席。已再夏。不蒙指示。但增世俗尘劳念。岁月飘忽。己事不明。失出家不利。语未卒。汾阳熟视骂曰。是恶知识。敢裨贩我怒。举杖逐之。师拟伸救。汾阳掩师口。乃大悟。曰是知临济道出常情。服役七年辞去○谒唐明嵩禅师。嵩谓师曰。杨大年内翰。知见高入道稳实。子不可不见。师乃往见大年。大年问曰。对面不相识。千里却同风。师曰。近奉山门请。大年曰。真个脱空。师曰。前月离唐明。大年曰。适来悔相问。师曰作家。大年便喝。师曰恰是。大年复喝。师以手划一划。大年吐舌曰。真是龙象。师曰。是何言欤。大年唤客司点茶来。元来是屋里人。师曰。也不消得。茶罢又问。如何是上座为人一句。师曰切。大年曰。与么则长裙新妇拖泥走。师曰。谁得似内翰。大年曰。作家作家。师曰。放你二十棒。大年拊膝曰。这里是甚么所在。师拍掌曰。也不得放过。大年大笑又问。记得唐明当时悟底因缘么。师曰。唐明问首山。如何是佛法的的大意。首山曰。楚王城畔。汝水东流。大年曰。祇如此语意旨如何。师曰。水上挂灯球。大年曰。与么则孤负古人去也。师曰。内翰疑则别参。大年曰。三脚虾蟇跳上天。师曰。一任[跳-兆+孛]跳。大年乃大笑。馆於斋中。日夕质疑。智证因闻。前言往行恨见之。晚朝中。见驸马都尉李公遵勖曰。近得一道人。真西河师子。李曰。我以拘文。不能就谒奈何。大年默然归语。师曰。李公佛法中人。闻道风远至。有愿见之。心政以法不得。与侍从过从。师於是黎明谒李公。公阅谒。使童子问曰。道得即与上座相见。师曰。今日特来相看。又令童子曰。碑文刊白字。当道种青松。师曰。不因今日节。余日定难逢。童子又出曰。都尉言与么。则与上座相见去也。师曰。脚头脚底。公乃出坐定。问曰。我闻西河有金毛。师子是否。师曰。甚么处得这消息。公便喝。师曰。野干鸣。公又喝。师曰恰是。公大笑。师辞。公问。如何是上座临行一句。师曰。好将息。公曰。何异诸方。师曰。都尉又作么生。公曰。放上座二十棒。师曰。专为流通。公又喝。师曰瞎。公曰好去。师应喏喏。自是往来杨李之门。以法为友久之。辞还河东。大年曰。有一语寄与。唐明得么。师曰。明月照见夜行人。大年曰。却不相当。师曰。更深犹自可。午后更愁人。大年曰。开宝寺前金刚。近日因甚么汗出。师曰知。大年曰。上座临行。岂无为人底句。师曰。重迭关山路。大年曰。与么则随上座去也。师嘘一声。大年曰。真师子儿。大师子吼。师曰。放去又收来。大年曰。适来失脚踏倒。又得家童扶起。师曰。有甚么了期。大年大笑。师还唐明。李公遣两僧讯师。师於书尾画。双足写来。僧名以寄之。公作偈曰。黑毫千里余。金椁示双趺。人天浑莫测。珍重赤须胡○师以母老。南归至瑞州。首众於洞山。时聪禅师居焉。先是汾阳。谓师曰。我徧参云门儿孙。特以未见聪为恨。故师依止三年○谒神鼎諲禅师。神鼎首山。高第望尊。一时衲子非人类精奇。无敢登其门者。住山三十年。门弟子气吞诸方。师发长不剪。弊衣楚音。通谒称法侄。一众大笑。神鼎遣童子问。长老谁之嗣。师仰视屋曰。亲见汾阳来。神鼎杖而出。顾见颀然问曰。汾州有西河师子是否。师指其后绝叫曰。屋倒矣。童子返走。神鼎回顾相矍铄。师地坐脱。只履而视之。鼎老忘所问。又失师所在。师徐起整衣。且行且语曰。见面不如闻名遂去。神鼎遣人追之不可。叹曰。汾州乃有此儿邪。师自是名重丛林○师到大愚芝和尚处。芝坐间。开合子取香烧。师问。作么生烧芝。便放香炉中烧。师指曰。讶郎当汉。又恁么去也○师室中。插剑一口。以草鞋一对水一盆。置在剑边。每见入室。即曰看。看有至剑边拟议者。师曰。险丧身失命了也。便喝出。(天童华云我当时若见。便去左耳边。低声地下一转语。待他贪观天上。却与一指拟议。拔剑便斩。蓦拈拄杖下座。大众一时赶散)○师冬日。榜僧堂。作此字[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下注曰。若人识得。不离四威仪中。首座见曰。和尚今日放参。师闻而笑之○宝元戊寅。李都尉。遣使邀师曰。海内法友。唯师与杨大年耳。大年弃我而先。仆年来顿觉衰落。忍死以一见公。仍以书抵。潭帅敦遣之。师恻然。与侍者舟而东下。舟中作偈曰。长江行不尽。帝里到何时。既得凉风便。休将橹棹施。至京师。与李公会月余。而李公果殁。临终画一圆相。又作偈献师。世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。师曰。如何是本来佛性。公曰。今日热如昨日。随声便问师。临行一句作么生。师曰。本来无挂碍。随处任方圆。公曰。晚来困倦。更不答话。师曰。无佛处作佛。公於是泊然而逝。仁宗皇帝。尤留神空宗。闻李公之化。与师问答。加叹久之。师哭之恸。临圹而别。有旨赐官。舟南归中途。谓侍者曰。我忽得风痹疾。视之口吻已喎斜。侍者以足顿地曰。当柰何。平生呵佛骂祖。今乃尔。师曰。无忧为汝正之。以手整之如故。曰而今而后。不钝置汝。

　　法华全举禅师(汾阳昭法嗣)

　　舒州法华院全举禅师。到公安远和尚处。远问。作么生是伽蓝。师曰。深山藏独虎。浅草露群蛇。曰作么生是伽蓝中人。师曰。青松盖不得。黄叶岂能遮。曰道甚么。师曰。少年玩慧天边月。潦倒扶桑没日头。曰一句两句。云开月露。作么生。师曰。照破佛祖○到大愚芝和尚处。芝问。古人见桃花意作么生。师曰。曲不藏直。曰那个且从这个作么生。师曰。大街拾得金。四邻争得知。曰上座还知么。师曰。路逢剑客须呈剑。不是诗人不献诗。曰作家诗客。师曰。一条红线两人牵。曰玄沙道谛。当甚谛当敢保。老兄未彻在。又作么生。师曰。海枯终见底。人死不知心。曰却是。师曰。楼阁凌云势。峰峦迭翠层○到琅邪觉和尚处。觉问。近离甚处。师曰两浙。曰船来陆来。师曰船来。曰船在甚处。师曰步下。曰不涉程途。一句作么生道。师以坐具。摵一摵曰杜撰长老。如麻似粟。拂袖而出。觉问侍者。此是甚么人。侍者曰。举上座。觉曰。莫是举师叔么。先师教我寻见伊遂下。旦过问上座。莫是举师叔么。莫怪适来相触忤。师便喝。复问。长老何时到汾阳。觉曰。某时到。师曰。我在浙江。早闻你名。元来见解。祇如此。何得名播寰宇。觉遂作礼曰。某甲罪过(径山杲云。宾则始终宾。主则始终主。二大士。蓦剳相逢。主宾互换。直下发明。临济心髓。苟非彻证。向上巴鼻。具出常情正眼。未免作得失论量　径山信云。拳来脚去此是衲僧家。本分钳锤。若将破提篮。盛水救火。非惟不能息其焰。笑杀傍观者。三十年后。有人说破)○示众云。释迦不出世。达磨不西来。佛法遍天下。谭玄口不开(径山杲云。作贼人心虚)○师到杭州西庵。庵主曾见。明招。庵主举颂曰。绝顶西峰上。峻机谁敢当。超然凡圣外。瞥起两重光。师曰。如何是两重光。庵主曰。月从东出。日向西没。师曰。庵主未见明招时如何。庵主曰。满盏油难尽。师曰。见后如何。庵主曰。多心易得乾。

　　芭蕉谷泉禅师(汾阳昭法嗣)

　　南岳芭蕉庵。大道谷泉禅师。泉州人也。受法汾阳。放荡湖湘。后省同参慈明禅师。慈明问。白云横谷口。道人何处来。师左右顾视曰。夜来何处火。烧出古人坟。慈明曰。未在更道。师作虎声。慈明以坐具便摵。师接住推。慈明置禅床上。慈明却作虎声。师大笑曰。我见七十余员善知识。今日始遇作家○山有湫毒龙所蛰。堕叶触波。必雷雨连日。过者不敢喘。师与慈明暮归。捉慈明衣曰。可同浴。慈明掣肘径去。於是师解衣跃入。霹雳随至。腥风吹雨。林木振摇。慈明蹲草中。意师死矣。须臾晴霁。忽引颈出波间曰[囗@力](径山信云。谷泉作风作颠。毒龙不敢动其一毫毛。慈明老老大大。犹有这个在颂云。谷泉忒。杀作风颠。一拨龙湫浪括天。雷雨至今如不息。慈明抱死草中眠)○师因倚遇。上座来参。问庵主在么。师曰谁。曰行脚僧。师曰。作甚么。曰礼拜庵主。师曰。恰值庵主不在。曰你聻。师曰。向道不在说甚么。你我拽棒趂出遇。次日再来。师又趂出遇。一日又来。问庵主在么。师曰谁。曰行脚僧。揭帘便入。师拦胸搊住曰。我这里狼虎纵横。尿床鬼子。三回两度。来讨甚么。曰人言庵主。亲见汾阳来。师解衣抖擞曰。你道我见汾阳。有多少奇特。曰如何是庵中主。师曰。入门须辨取。曰莫祇这便是么。师曰。赚却几多人。曰前言何在。师曰。听事不真。唤钟作瓮。曰万法泯时全体现。君臣合处正中邪去也。师曰。驴汉不会。便休乱统作么。曰未审客来将何祗待。师曰。云门糊饼赵州茶。曰恁么则谢师供养去也。师叱曰。我这里火种也。未有早言谢供养。

　　龙华晓愚禅师(汾阳昭法嗣)

　　蕲州黄梅龙华寺晓愚禅师。到五祖戒和尚处。五祖问曰。不落唇吻一句作么生道。师曰。老老大大。话头也不照顾。五祖便喝。师亦喝。五祖拈棒。师拍手便出。五祖召曰。阇黎且住话在。师将坐具。搭在肩上。更不回首。

　　天圣皓泰禅师(汾阳昭法嗣)

</div>
    <div class="pagination">
<a href="教外别传_page11.html">上一页</a><span>...</span><a href="教外别传_page7.html">7</a><a href="教外别传_page8.html">8</a><a href="教外别传_page9.html">9</a><a href="教外别传_page10.html">10</a><a href="教外别传_page11.html">11</a><span class="current-page">12</span><a href="教外别传_page13.html">13</a><a href="教外别传_page14.html">14</a><a href="教外别传_page15.html">15</a><a href="教外别传_page16.html">16</a><a href="教外别传_page17.html">17</a><span>...</span><a href="教外别传_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
