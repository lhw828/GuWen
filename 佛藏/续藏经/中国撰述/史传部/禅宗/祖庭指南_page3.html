<!DOCTYPE html>
<html>
<head>
    <meta charset="UTF-8">
    <title>祖庭指南 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>祖庭指南 - 第 3 页/共 5 页</h1>
    <div class="content">　　南天竺国。香至王第三子也。姓剎帝利。本名菩提多罗。后於般若多罗尊者得法。尊者谓曰。汝於诸法已得通量。达磨者。通大之义也。因改今名。祖恭禀教义。服勤四十年。迨尊者顺世。遂演化本国。时有二师。一名佛大先。二名佛大胜多。与祖同学。佛陀跋陀小乘禅观。佛大先既遇般若波罗尊者。舍小趣大。与祖并化。时号为二甘露门。而大胜多。更分徒为六宗。第一有相宗。第二无相宗。第三定慧宗。第四戒行宗。第五无得宗。第六寂静宗。各封己解。别展化源。祖喟然叹曰。彼之一师。已陷牛迹。况复支离。而分六宗。我若不除。永缠邪见。言已。微现神力。至有相宗所。问曰。一切诸法。何名实相。彼众有一尊长萨婆罗答曰。於诸相中。不互诸相。是名实相。祖曰一切诸相而不互者。是名实相。当何定耶。彼曰。於诸相中实无有定。若定诸相。何名为实。祖曰。诸相不定。便名实相。汝今不定。当何得之。彼曰。我言不定。不说诸相。当说诸相。其义亦然。祖曰。汝言不定。当为实相。定不定故。即非实相。彼曰。定既不定。即非实相。知我非故。不定不变。祖曰。汝今不变。何名实相。已变已往。其义亦然。彼曰。不变当在。在不在故。故变实相。以定其义。祖曰实相不变。变即非实。於有无中。何名实相。萨婆罗。心知圣师。悬解潜达。即以手指虚空曰。此是世间有相。亦能空故。当我此身。得似此否。祖曰。若解实相。即见非相。若了非相。其色亦然。当于色中不失色体。于非相中不碍有故。若能是解。此名实相。彼众闻已。心意朗然。钦礼信受。祖瞥然匿迹。至无相宗所。问曰。汝言无相当何证之。彼众中有波罗提答曰。我明无相。心不现故。祖曰。汝心不现。当何明之。彼曰。我明无相。心不取舍。当於明时。亦无当者。祖曰。於诸有无。心不取舍。又无当者。诸明无故。彼曰。入佛三昧。尚无所得。何况无相而欲知之。祖曰。相既不知。谁云有无。尚无所得。何名三昧。彼曰。我说不证。证无所证。非三昧故。我说三昧。祖曰。非三昧者。何当名之。汝既不证。非证何证。波罗提闻祖辩柝。即悟本心。礼谢忏悔。祖记曰。汝当得果。不久证之。此国有魔。非久降之。言已。至定慧宗所。问曰。汝学定慧。为一为二。彼众中有婆兰陀者。答曰。我此定慧。非一非二。祖曰。既非一二。何名定慧。彼曰。在定非定。处慧非慧。一既非一。二亦不二。祖曰。当一不一。当二不二。既非定慧。约何定慧。彼曰。不一不二。定慧能知。非定非慧。亦复然矣。祖曰慧非定故。然何知哉。不一不二。谁定谁慧。婆兰陀闻之。疑心氷释。至第四戒行宗所。问曰。何者名戒。云何名行。当此戒行。为一为二。彼众中有一贤者。答曰。一二二一。皆彼所生。依教无染。此名戒行。祖曰。汝言依教。即是有染。一二俱破。何言依教。此二违背。不及於行。内外非明。何名为戒。彼曰。我有内外。彼已知竟。既得通达。便是戒行。若说违背。俱是俱非。言及清净。即戒即行。祖曰。俱是俱非。何言清净。既得通故。何谈内外。贤者闻之。即自惭伏。至无得宗所。问曰。汝云无得。无得何得。既无所得。亦无得得。彼众中有宝静者。答曰。我说无得。非无得得。当说得得。无得是得。祖曰。得既不得。得亦非得。既云得得。得得何得。彼曰。见得非得。非得是得。若见不得。名为得得。祖曰。得既非得。得得无得。既无所得。当何得得。宝静闻之。顿除疑网。至寂静宗所。问曰。何名寂静。於此法中。谁静谁寂。彼众中有尊者。答曰。此心不动。是名为寂。於法无染。名之为静。祖曰。本心不寂。要假寂静。本来寂故。何用寂静。彼曰。诸法本空。以空空故。於彼空空。故名寂静。祖曰。空空已空。诸法亦尔。寂静无相。何静何寂彼尊。者闻师指诲。豁然开悟。既而六众咸誓归依。由是化被南天声驰五印。经六十载度无量众。后值异见王。轻毁三宝每云。我之祖宗。皆信佛道。陷於邪见。寿年不永。运祚亦促。且我身是佛。何更外求。皆因多智之者。妄构其说。遂於国内耆旧。为前王所奉者。悉从废黜。祖知已。叹彼德薄。当何救之。即念无相宗中二首领其一波罗提者。与王有缘。将证其果。其二宗胜者。非不博辩。而无宿因。时六徒众。亦各念言佛法有难。师何自安。祖遥知众意。即弹指应之。六众闻云。此是我师达磨信响。我等宜速行以副慈命。即至祖所。礼拜问讯。祖曰。一叶翳空。孰能翦拂。宗胜曰。我虽浅薄。敢惮其行。祖曰。汝虽辩慧。道力未全。宗胜自念。纵彼福慧为王。我是沙门。受佛教旨。岂难敌也。言讫潜去至王所。广说法要。及世界苦乐。人天善恶等事。王与之往返征诘。无不诣理。王曰。汝今所解。其法何在。宗胜曰。如王治化。当合其道。王所有道。其道何在。王曰。我所有道。将除邪法。汝所有法。将伏何人。祖不起於座。悬知宗胜义堕。告波罗提曰。宗胜。不禀吾教潜化於王。须臾理屈汝可速救。波罗提恭禀祖旨。云生足下。至大王前。默然而住。时王正问宗胜。忽见波罗提乘云而至。愕然忘其问答曰。乘空之者。是正是邪。提曰。我非邪正。而来正邪。王心若正。我无邪正。王虽惊异而骄慢方炽。即摈宗胜。令出。波罗提曰。王既有道。何摈沙门。我虽无解。愿王致问。王怒而问曰。何者是佛。提曰。见性是佛。王曰师见性否。提曰。我见佛性。王曰。性在何处。提曰。性在作用。王曰。是何作用。我今不见。提曰今现作用。王自不见。王曰。於我有否。提曰。王若作用无有不是。王若不用。体亦难见。王曰。若当用时。几处出现。提曰。若见现时。当有其八。王曰其八出现。当为我说波罗提即说偈曰。在胎为身。处世为人。在眼曰见。在耳曰闻。在鼻辩香。在口谈论。在手执捉。在足运奔。徧现俱该沙界。收摄在一微尘。识者知是佛性。不识唤作精魂。王闻偈已。心即开悟。悔谢前非。咨询法要。朝夕忘倦。迄於九旬。时宗胜既被斥逐。退藏深山。念曰。我今百岁。八十为非。二十年来。方归佛道。性虽愚昧。行绝瑕疵。不能御难。生何如死。即自投崖。俄有神人。以手捧承。置於岩上。安然无损。宗胜曰。我忝沙门。当与正法为主。不能抑绝王非。是以损身自责。何神佑助一至於斯。愿垂一语。於是神人乃说偈曰。师寿於百岁。八十而造非。为近至尊故。熏修而入道。虽具少智慧。而多有彼我。所见诸贤等。未尝生珍敬。二十年功德。其心未恬静。聪明轻慢故。而获至於此。得王不敬者。当感果如是。自今不疎怠。不久成奇智。诸圣悉存心。如来亦复尔。宗胜闻偈欣然。即於岩上宴坐。时王复问波罗提曰。仁者智辩。当师何人。提曰。我所出家。即婆罗寺乌沙婆三藏。为受业师。其出世师者。即大王叔。菩提达磨是也。王闻祖名。惊骇久之。曰鄙薄忝嗣王位。而趣邪背正。忘我尊叔。遽敕近臣。特加迎请。祖即随使而至。为王忏悔往非。王闻规诫。泣谢於祖。又诏宗胜归国。大臣奏曰。宗胜被谪投崖。今已亡矣。王告祖曰。宗胜之死。皆自於吾。如何大慈。令免斯罪。祖曰。宗胜今在岩间宴息。但遣使召。当即至矣。王即遣使入山。果见宗胜端居禅寂。宗胜蒙召。乃曰。深愧王意。贫道誓处岩泉。且国王贤德如林。达磨是王之叔。六众所师。波罗提法中龙象。愿王崇仰二圣。以福皇基使者复命未至。祖谓王曰。知取得宗胜否。王曰未知。祖曰一请未至再命必来。良久使还。果如祖语。祖遂辞王曰。当善修德。不久疾作。吾且去矣。经七日。王乃得疾。国医诊治。有加无瘳。贵戚近臣。忆师前记。急发使告祖曰。王疾殆至弥留。愿叔慈悲。远来诊救。祖即至慰问。时宗胜再承王召。即别岩间。波罗提亦来问疾。谓祖曰。当何施为。令王免若。祖即令太子为王。宥罪施恩。崇奉三宝。复为忏悔。愿罪消灭。如是者三。王疾有间。师念震旦缘熟。行化时至。遂嘱弟子不若密多罗。住天竺传法。先辞祖塔。次别同学。后至王所。慰而勉之曰。当勤修白业护持三宝。吾去非晚。一九即还。王闻师言。涕泪交集。曰此国何罪。彼土何祥。叔既有缘。非吾所止。惟愿不忘父母之国。事毕早回。王即具大舟。实以众宝。躬率臣寮。送至海堧。祖泛重溟。凡三周寒暑。达于南海。实梁普通七年。庚子岁。九月二十一日也。广州刺史萧昂。具主礼迎接。表闻武帝。帝览奏。遣使赍诏迎请。十月一日至金陵。帝问曰。朕即位已来。造寺。写经。度僧。不可胜纪。有何功德。祖曰并无功德。帝曰。何以无功德。祖曰。此但人天小果有漏之因。如影随形。虽有非实。帝曰如何是真功德。祖曰。净智妙圆。体自空寂。如是功德。不以世求。帝又问如何是圣谛第一义。祖曰。廓然无圣。帝曰对朕者谁。祖曰不识。帝不领悟。
　　祖知机不契。是月十九日。潜回江北。十一月二十三日。屇洛阳。寓止嵩山少林寺。面壁而坐。终日默然。人莫之测。谓之壁观婆罗门。有僧神光。久居伊洛。博览群籍。善谈玄理。每叹曰。孔老之教。礼术风规。庄易之书。未尽妙理。近闻达磨大士。住止少林。至人不遥。当造玄境。遂诣祖参承。祖常端坐面壁。莫闻诲励。光自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。值大雪。光夜侍立。迟明。积雪过膝。立愈恭。祖顾而悯之。问曰。汝久立雪中。当求何事。光悲泪曰。惟愿和尚慈悲。开甘露门。广度群品。祖曰。诸佛无上妙道。旷劫精勤。难行能行。非忍而忍。岂以小德小智。轻心慢心。欲冀真乘。徒劳勤苦。光闻祖诲励。潜取利刀。自断左臂。罪于祖前祖知是法器。乃曰。诸佛最初求道。为法忘形。汝今断臂吾前。求亦可在。祖遂因与易名曰慧可。可曰。诸佛法印。可得闻乎。祖曰。诸佛法印。匪从人得。可曰。我心未宁。乞师与安。祖曰。将心来与汝安。可良久曰。觅心了不可得。祖曰。我与汝安心竟。(面门壁立示全机。逼塞乾坤若个知。才被神光展三拜。分明丧却两茎眉。觅心不可得。两眼大豁开。与汝安心竟。清风动地来)魏孝明帝正光年也。
　　越九年。欲返天竺命门人曰。时将至矣汝等盍言所得乎。有道副对曰。如我所见。不执文字。不离文字。而为道用。祖曰。汝得吾皮。尼总持曰。我今所解。如庆喜见阿閦佛国。一见更不再见。祖曰。汝得吾肉。道育曰。四大本空。五阴非有。而我见处。无一法可得。祖曰。汝得吾骨。最后慧可礼拜。依位而立。祖曰。汝得我髓。乃顾慧可而告之曰。昔如来以正法眼。付迦叶大士。展转嘱累。而至於我。我今付汝。汝当护持。并授汝袈裟。以为法信。可曰。请师指陈。祖曰。内传法印。以契证心。外付袈裟。以定宗旨。后代浇薄。疑虑竞生。云吾西天之人。言汝此方之子。凭何得法。以何证之。汝今受此衣法。却后难生。但出此衣。并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证。千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。吾自到此。凡五度中毒。我尝自出而试之。置石。石裂。缘我本离南印。来此东土。见赤县神州。有大乘气象。遂踰海越漠。为法求人。际会未谐。如愚若讷。今得汝传授。吾意已终。(铁枷欲卸力无从。逼令儿曹逐欵供。拜立谩云真得髓。洪波迎处有蟠龙)言已。端居而逝。葬熊耳山。起塔于定林寺。后三岁。魏宋云。奉使西域回。遇祖于[葸-十+夕]领。见手携只履。翩翩独逝。云问祖何往。祖曰。西天去。云归。具说其事。及门人启圹。唯空棺存一革履。举朝为之惊叹。奉诏。取遗履于少林寺供养(航海而来。踢翻窠臼。面壁九年。作家根究。六宗坐断兮。五印声驰。全心揭露兮。神光立就。谁云只履已西归。熊耳至今白如昼)。

　　二祖慧可大师

　　武牢人。姬氏子。父寂以无子祷祈既久。一夕有异光照室。母遂怀妊。故生而名之曰光。少则超然。博极载籍。尤善谈老庄。后览佛乘。遂尽弃去。依宝静禅师出家。徧学大小乘义。年三十三。返香山。终日燕坐。又八年。于寂默中。忽见一神人谓曰。将欲受果。汝其南矣。翌日。觉头痛如刺。欲治之。忽闻空中曰。此换骨也。往见静。述其事。静视之。见顶骨峣然。如五峰秀出。以有神异。更名神光。静语祖曰。汝相吉祥。而神令汝南。彼少林有达磨大士。必汝师矣。祖遂造少室。逮得法。至北齐天平二年。有一居士。年踰四十。不言名氏。聿来设礼。而问祖曰。弟子身缠风恙。请和尚忏罪。祖曰将罪来。与汝忏。士良久曰。觅罪了不可得。祖曰。与汝忏罪竟。宜依佛法僧住。士曰。今见和尚。已知是僧。未审何名佛法。祖曰。是心是佛。是心是法。法佛无二。僧宝亦然。士曰。今日始知罪性。不在内。不在外。不在中间。如其心然。佛法无二也。祖深器之。即为剃发。曰是吾宝也。名僧璨。其年三月十八。於光福寺受具。自兹疾渐愈。执侍经二载。祖遂嘱累付以衣法偈曰本来缘有地。因地种花生。本来无有种。花亦不曾生。又曰。汝受吾教。宜处深山。未可行化。当有国难。般若多罗悬记。所谓心中虽吉外头凶者。是也。吾亦有宿累。今往酬之。汝谛思圣记。勿离世难。善去善行。俟时传付(满身疯恙满身愁。觅罪分明叵得由。从此通身都改变正生疯处正风流)。
　　祖乃往邺都。化导四众。归依三十四载。遂韬光混迹。变易仪相。或入酒肆。或过屠门。或习街谈。或随厮役。或问之曰。师是道人。何故如是。祖曰。我自调心。何关汝事(法法只因无咎咎。心心多谓不真心寒猿夜哭巫山月。客路原来不可行)。
　　后至筦城县匡救寺说法。有辨和法师。正于寺讲涅盘经。其徒多去之而从祖。和愤嫉兴谤于邑宰翟仲侃。侃加祖以非法。祖怡然委顺。识真者谓之偿债。时年一百七矣。隋文帝开皇十三年癸丑三月十六日也。葬磁州淦阳县东北七十里。唐德宗谥大祖禅师(安心与觅罪。毕竟无别旨展转递相传。无风浪自起)。

　　三祖僧璨大士

　　以白衣谒二祖得度。传法后隐于舒之皖公山。往来太湖县司空山。当后周毁法。祖深自韬晦。居无常处。积十余载。人无能知者。至隋开皇十二年。有沙弥道信年始十四。来礼祖曰。愿和尚慈悲。乞与解脱法门。祖曰。谁缚汝。曰无人缚。祖曰。何更求解脱乎。信于言下大悟。服劳九载。后于吉州受戒。侍奉尤谨。祖屡试以玄微。知其缘熟。乃付衣法。偈曰。花种虽因地。从地种花生。若无人下种。花地尽无生。
　　祖有信心铭。近千言其略曰。至道无难。唯嫌拣择。但莫憎爱。洞然明白。毫厘有差。天地悬隔。欲得现前。莫存顺逆(寄迹空山。形单影孑。晚得童子。皮下有血)。

　　四祖道信大师者

　　姓司马氏。世居河内。后徙於蕲州广济县。生而超异。幼慕空宗。诸解脱门。宛如宿习。既嗣祖风。摄心无寐。胁不至席者六十年。隋大业十三载。领徒众抵吉州。值群盗围城。七旬不解。众甚惶怖师教令念摩诃般若。时贼众望雉堞间若有神兵。乃相谓曰。城内必有异人。不可攻矣。稍稍引去。一日往黄梅县。路逢一小儿。骨相奇秀。异乎尝童。祖问曰。子何姓。答曰姓即有。不是尝姓。祖曰是何姓。答曰是佛姓。祖曰汝无姓耶。答曰性空故无。祖默识其法器。即俾侍者至其母所。乞令出家。母以宿缘故。殊无难色。遂舍为弟子。以至付法传衣。偈曰。华种有生性。因地华生生。大缘与性合。当生生不生(宿习解脱门。早佩祖师印。皇诏四微不出山。寇围吉水民无灾末后黄梅一枝秀。至今香花匝地开)。

　　五祖弘忍大师者

　　蕲州黄梅人也。先为破头山。中栽松道者。尝请于四祖曰。法道可得闻乎。祖曰。汝已老。脱有闻。其能广化耶。倘若再来。吾尚可迟汝。乃去行水边。见一女子浣衣。揖曰。寄宿得否。女曰。我有父兄。可往求之。曰诺我。即敢行。女首肯之。即回策而去。女。周氏季子也。归辄孕。父母大恶逐之。女无所归。日佣纺里中。夕止于众馆之下。已而生一子。以为不祥。因抛逐港中。明日见泝流而上。气体鲜明。大惊异。遂举之。成童。随母乞食。里人呼为无姓儿。逢一智者叹曰。此子缺七种相。不逮如来。后遇信大师得法。嗣化于破头山(谁是前身孰后身。分明有口也难伸。无端累彼周家女。疑杀世间多少人)。
　　咸亨中。有居士姓卢。名慧能。自新州来参谒。祖问曰。汝自何来。卢曰岭南。祖曰。欲须何事。卢曰惟求作佛。祖曰。岭南人无佛性。若为得佛。卢曰。人即有南北。佛性岂然。祖令随众作务。卢曰。弟子自性。尝生智慧。不离自性。即是福田。未审和尚教作何务。祖曰。者獦獠根性太利。着槽厂去。卢礼足而退。便入碓坊。服劳於杵臼。昼夜不息。经八月。祖知付授时至。告众曰。正法难解。不可徒记吾言。持为己任。汝等各自随意述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀。畴敢当之。神秀窃聆众誉。不复思惟。乃于廊壁。书一偈曰。身是菩提树。心如明镜台。时时勤拂拭。莫使惹尘埃。祖因经行。忽见此偈。知是神秀所述。乃赞叹曰。后代依此修行。亦得胜果。卢在碓坊。忽聆诵偈。乃问同学。是何章句。同学曰。汝不知和尚求法嗣。令各述心偈。此则秀上座所述。和尚深加叹赏。必将付法传衣也。卢曰其偈云何。同学为诵。卢良久曰。美则美矣。了则未了。同学诃曰。庸流何知。勿发狂言。卢曰子不信耶。愿以一偈和之。同学不答。相视而笑。卢至夜。密告一童子。引至廊下。卢自秉烛。请别驾张日用。于秀偈之侧。写一偈曰。菩提本无树。明镜亦非台。本来无一物。何处惹尘埃。祖后见此偈曰。此是谁作。亦未见性。众闻祖语。遂不之顾。逮夜。祖潜诣碓房问曰。米白也未。卢曰白也。未有筛。祖以杖三击其碓。卢即以三鼓入室。祖告曰。诸佛出世。为一大事故。随机大小而引导之。遂有十地三乘顿渐等旨。以为教门。然以无上微妙。秘密圆明。真实正法眼藏。付于上首大迦叶尊者。展转传授。二十八世至达磨屇于此土。得可大师。承袭至今。以法宝及所传袈裟。用付于汝。善自保护。无令断绝。听吾偈曰。有情来下种。因地果还生。无情既无种。无性亦无生。卢跪受讫。问法则既受。衣付何人。祖曰。昔达磨初至。人未之信。故传衣以明得法。今信心已熟。衣乃争端。止于汝身。不复传也(来时有约。生处难稽。黄梅果熟任风吹。一卷金刚成露布)。

　　六祖慧能大师

　　姓卢氏。父行瑫。母李氏。感异梦。觉而异香满室。因有娠。六年乃生。毫光腾空。黎明有僧来语祖之父曰。此子可名慧能。父曰何谓也。僧曰。慧者。以法惠济众生。能者。能作佛事。语毕不知所之。祖不饮母乳。遇夜。神人灌以甘露。三岁。父丧母嫠。居家贫甚。幼则樵采鬻薪以养母。一日负薪过市中。闻客读金刚经。至应无所住而生其心。有所感悟。而问客曰。此何法也。曰此金刚经。黄梅东山五祖忍和尚。恒教人诵此经。祖闻语。勃然思出家求法。乃乞于一客。为其母备岁储。遂辞母。直抵韶州。遇高行士刘志略。结为交友。尼无尽藏者。即志略姑也。尝读涅盘经。师暂听之。即为解说其义。尼遂执卷问字。祖曰。字即不识。义即请问。尼曰。字尚不识。曷能会义。祖曰。诸佛妙理。非关文字。尼惊异之。告乡里耆艾。请居宝林寺。寺废已久。四众营缉。朝夕奔凑。俄成宝坊。祖曰。我求大法。止此何为。遂弃之。抵黄梅。参礼五祖。三鼓入室。五祖复征其初悟。应无所住而生其心语。祖言下大彻。遂启五祖曰。一切万法。不离自性。何期自性本自清净。何期自性本不生灭。何期自性本自具足。何期自性本不动摇。何期自性能生万法。五祖知悟本性。谓祖曰。不识本心。学法无益。若识本心。见自本性。即天人师佛。遂传衣法。五祖送至九江驿边。令祖上船。祖即把橹。五祖曰。合是吾度汝。祖曰。迷时师度。悟时自度。度名虽一。用处不同。能蒙师传法。今已得悟。只合自性自度。五祖曰。如是如是。佛法繇汝大行(六祖当年不丈夫。倩人书壁自涂糊。分明有偈言无物。却受他家一钵盂)。
　　祖礼辞南行者两月。至大庾岭僧惠明本将军。同数百人来。欲夺衣钵。祖掷衣钵于石。曰此衣表信。可力争耶明举衣钵不能动。乃曰我为法来。不为衣来。祖曰。汝既为法来。可屏息诸缘。勿生一念。吾为汝说。明良久。祖曰。不思善。不思恶。正与么时。那个是明上座本来面目。惠明言下大悟。复问曰。上来密语密意外。还更有密意旨否。祖曰。与汝说者。即非密也。汝若返照。密在汝边。明曰。惠明虽在黄梅。实未省自己面目。今蒙指示。如人饮水。冷暖自知。后隐于怀集四会之间。混猎人队中。十有六载。
　　仪凤元年正月八日。忽念说法时至。遂出至广州法性寺。值印宗法师。讲涅盘经。寓止廊庑间。暮夜风扬剎幡。闻二僧对论。一曰幡动。一曰风动。往复不已。祖曰。不是风动。不是幡动。仁者心动。一众竦然(非是幡兮非是风。衲僧于此作流通。渡河用筏寻常事。南山烧炭北山红)。
　　正月十五日。印宗会诸名德。为祖剃发二月八日。就法性寺智光律师。受满分戒。其戒坛。即宋求那跋陀三藏之所置也。三藏记云。后当有肉身菩萨。在此坛受戒。又梁末真谛三藏于坛之侧。手植二菩提树。谓众曰。却后一百二十年。有大开士。于此树下。演无上乘。度无量众。祖受戒已。於此树下。开东山法门。宛如宿契。
　　中宗元年。遣内侍薛简。驰诏迎请。祖上表辞疾。愿终林麓。简曰。京城禅德。皆云欲得会道。必须坐禅习定。未审师说何如。祖曰道由心悟。岂在坐也。经云。若见如来。若坐若卧是行邪道。何故。无所从来。亦无所去。若无生灭。是如来清净禅。诸法空寂。是如来清净坐。究竟无证。而况坐耶。简问心要。祖曰。道无明暗。明暗是代谢之义。明暗无尽。亦是有尽。相待立名。经云法无有比。无相待故。简曰明喻智慧。暗况烦恼。祖曰。烦恼即是菩提。无二无别。若以智慧照烦恼者。此是二乘小见。大智上根。悉不如是。简问大乘。祖曰。明与无明。其性无二。无二之性。即是实性。实性者。处凡愚而不减。在贤圣而不增。住烦恼而不乱。居禅定而不寂。不断不常。不来不去。不在中间。及其内外。不生不灭。性相如如。常住不迁。名之曰道。简曰。师说不生不灭。何异外道。祖曰。外道所说不生不灭者。将灭止生。以生显灭。我说不生灭者。本自无生。今亦无灭。汝若欲知心要。但一切善恶。都莫思量。自然得入清净心体。湛然常寂。妙用恒沙。简蒙教。豁然大悟。
　　祖至曹溪宝林。睹堂宇湫隘。谒里人陈哑仙曰。老僧欲乞檀那一坐具地。哑仙唯然。祖展坐具。弥布曹溪四境(坐具恁么宽四境恁么缩是神通。非神通)。
　　祖一日谓众曰。汝等诸人。自心是佛。更莫狐疑。外无一物而能建立。皆是本心生万种法。若欲成就种种智。须达(〔一相三昧。一行三昧〕)若于一切处而不住相。彼相中不生憎爱。亦无取舍。不念利益成败等事。安闲恬静。虚融淡泊。此名一相三昧。若于一切处。行住坐卧。纯一直心。不动道场。直成净土。名一行三昧。若人具二三昧。如地有种。能含藏长养。
　　神秀禅师。姓李。汴州尉氏人。少遍览经史。隋末出家。师事弘忍。忍谓秀曰。吾度多人矣。至于悬解圆照。无先汝者。弘忍以咸亨五年卒。神秀乃往荆州。居于当阳山。则天闻其名。追赴都。肩舆上殿。亲加跪礼。敕当阳山。置度一寺以旌其德。时王公以下士庶谒见望尘拜伏。中宗即位。尤加敬异。秀与慧能同学。弘忍卒后。能往韶州广果寺。天下各传其道。谓神秀为北宗。慧能为南宗(桃花雪白李花红。日出西方夜落东)。
　　南岳怀让禅师礼祖。祖曰。何处来。曰嵩山。祖曰。甚么物恁么来。曰说似一物即不中。祖曰。还假修证否。曰修证即不无。污染即不得。祖曰。只此不污染。诸佛之所护念。汝既如是。吾亦如是。西天般若多罗。谶汝足下。出一马驹。踏杀天下人。应在汝躬。
　　青原行思禅师。参祖。问曰。当何所务。即不落阶级。祖曰。汝曾作甚么来。曰圣谛亦不为。祖曰。落何阶级。曰圣谛尚不为。何阶级之有。祖深器之。时得法者三十人。岳原独首曹溪。
　　永嘉玄觉禅师。少习经论。精天台止观法门。阅维摩经。发明心地。后遇左溪朗禅师激励。与阳策禅师。同诣曹溪。初到振锡。绕三匝。卓然而立。祖曰。夫沙门者。具三千威仪。八万细行。大德自何方来。生大我慢。曰生死事大。无常迅速。祖曰。何不体取无生。了无速乎。曰体即无生。了本无速。祖曰。如是如是。於时大众无不愕然。觉方具威仪参礼。须臾告辞。祖曰。返太速乎。少留一宿。时谓一宿觉。
　　僧智通。看楞伽经。约千余徧。不会三身四智。礼祖求解。祖曰。三身者。清净法身。汝之性也。圆满报身。汝之智也。千百亿身。汝之行也。若离本性。别说三身。即名有身无智。若悟三身。无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。通曰。四智之义。可得闻乎。祖曰。既会三身。便明四智。何更问耶。若离三身。别谈四智。此名有智无身。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若於转处不留情。繁兴永处耶伽定(转前五识。为成所作智。转第六识。为妙观察智。转第七识。为平等性智。转第八识。为大圆镜智。六七因中转。五八果上转。名转。体不转)。
　　僧问。黄梅意旨甚么人得。祖曰。会佛法人得。曰和尚还得否。祖曰。我不会佛法。
　　七月八日。谓门人曰。吾欲归新州。汝等速理舟楫。大众哀留甚坚。祖曰。诸佛出现。犹示涅盘。有来必去。理亦当然。吾此形骸。归必有所。众曰。师从此去。早晚可回。祖曰。落叶归根。来时无口(卖柴字不识。金刚得透入。三更进室举宗纲。心动折却风铃议。从兹甘露遍寰中。鸟近金山无异色。且道来时无口。为门人答话耶。说道理耶。嘻。非但来时无口。去时亦无鼻孔)。

　　金粟百痴禅师评

　　黄面瞿昙。败阙不少。二三四七。狼籍转多。居士傍观者清。到底翻成露布。可惜金粟臂长袖短。无力与他刬除。虽然如是。虚空包不尽。大地载不起。何必于斯来下嘴。所谓英灵自有英灵眼。得英灵处见英灵。

　　祖庭嫡传指南卷上
　　祖庭嫡传指南卷下

　　　　武原居士　徐昌治觐周父　编述

　　第一世南岳怀让禅师

　　六祖嗣。金州杜氏子。唐仪凤二年。四月八日降生。有白气上属天。太史奏之高宗。宗问是何祥乎。对曰国之法器。不染世荣。宗传敕金州太守韩偕。亲往存慰。年十岁。惟乐佛书。有玄静三藏。告师父母曰。此子若出家。必获上乘。广广众生。至垂拱三年。年十五。依荆州玉泉寺弘景律师出家。通天二年受戒。习毗尼藏。一日叹曰。夫出家者。当为无为法。天上人间无有胜者。遇同学坦然。相与谒嵩山安公。安令诣曹溪。见六祖。得法侍祖复十五年。先天二年。往衡岳。居般若寺。开元中。有沙门道一。在衡岳。常习坐禅。师知是法器。往问曰。大德坐禅图甚么。一曰。图作佛。师乃取一砖於彼庵前石上磨。一曰。磨作甚么。师曰磨作镜。一曰。磨砖岂得成镜耶。师曰。磨砖既不成镜。坐禅岂得作佛。曰如何即是。师曰如牛驾车。车若不行。打牛即是。打车即是。一无对。师又曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法。不应取舍。汝若坐佛。即是杀佛。若执坐相。非达其理。一闻示诲。如饮醍醐。礼拜问曰。如何用心即合无相三昧。师曰。汝学心地法门。如下种子。我说法要。譬彼天泽。汝缘合故。当见其道。又问道非色相。云何能见。师曰。心地法眼。能见乎道。无相三昧。亦复然矣。一曰有成坏否。师曰。若以成坏聚散而见道者。非见道也。听吾偈曰。心地含诸种。遇泽悉皆萌。三昧华无相。何坏复何成。一蒙开悟。心意超然。侍奉九秋。日益玄奥。遂得法(既是无相三昧。嗔甚么作车。唤甚作牛。总是金鞭里横驰骤。踢碎车轮踏杀牛)。
　　僧问。如镜铸像。像成后。未审光向甚么处去。师曰。如大德为童子时。相貌何在。曰祇如像成后。为甚么不鉴照。师曰。虽然不鉴照。谩他一点不得。后马大师阐化于江西。师问众曰。道一为众说法否。众曰已为众说法。师曰总未见人持个消息来。众无对。因遣一僧去。嘱曰。待伊上堂时。但问作么生。伊道底言语。记将来。僧去。一如师旨。回谓师曰。马祖云。自从胡乱后。三十年不曾少盐酱。师然之。入室弟子六人。师各印可。得正脉者。马祖一人而已。师于天宝三年。八月十一日圆寂。塔于衡岳。谥大慧。

　　第二世江西道一禅师

　　南岳嗣。汉州什邡县人。姓马氏。称马大师。容貌奇异。牛行虎视。引舌过鼻。足下有二轮文。幼岁于本邑罗汉寺出家。受具于渝州圆律师。开元中。习定于衡州。让和尚。发明大事。受法。始自建阳佛迹岭。迁临川。次南康龚公山。大历中。隶名锺陵开元寺。四方学者云集。
　　邓隐峰辞师至石头去。师曰。石头路滑。峰曰竿木随身。逢场作戏。去见石头。即绕禅床一匝。振锡一声。问是何宗旨。石头曰。苍天苍天。峰无语。却回。
　　师一日谓众曰。汝等诸人。各信自心是佛。此心即是佛心。达磨大师。从南天竺国。来至中华。传上乘一心之法。令汝等开悟。又引楞伽经文。以印众生心地。恐汝颠倒。不自信此一心之法各各自有之故。楞伽经。以佛语心为宗。无门为法门。夫求法者。应无所求。心外无别佛。佛外无别心。不取善。不舍恶。净秽两边。俱不依怙。故三界惟心。森罗万象。一法之所印。凡所见色皆是见心。心不自心。因色故有。汝但随言说。即事即理。都无所碍。菩提道果。亦复如是。於心所生。即名为色。知色空故。生即不生。若了此色。乃可随时着衣吃饭。长养圣胎。任运过时。更有何事。汝受吾教。听吾偈言。心地随时说。菩提亦祇宁。事理俱无碍。当生即不生(即心即佛。头上安头。非心非佛。无绳自缚。不是心。不是佛。不是物。泥里洗土块。就师答僧问三种语看来。末后且教体会大道。何等觌面相呈)。
　　一夕西堂。百丈。南泉。随侍玩月次。师问正甚么时如何。堂曰正好供养。丈曰正好修行。泉拂袖便行。师曰经入藏。禅归海。惟有普愿。独超物外(两三嘲弄风月。马师乱剳涂污。要与明月清风增光。须具眼勘破)。
　　师问百丈。汝以何法示人。丈竖起拂子。师曰祇这个。为当别有。丈抛下拂子(有水皆含月。无山不带云)。
　　僧问离四句。绝百非。请师直指西来意。师曰。我今日劳倦。不能为汝说。问取智藏去。僧问西堂。堂云。何不问和尚。僧云和尚教来问。堂云。我今日头痛。不能为汝说。问取海兄去。僧又问百丈。丈云我者里。却不会。僧却回举似。师曰。藏头白。海头黑(这僧问头太崄峻。几令马师父子出身无路。还喜髑髅前。着着中箭○三个不答。总是拍盲地。将古人醍醐上味。着毒药在里许。所以马祖道。待汝一口吸尽西江水即向汝道。与此公案一般。若会得藏头白。海头黑。更会西江水话。这僧将一担懵憧。换得个不安乐。更劳他三尊宿。入泥入水。毕竟这僧不瞥地。虽然恁么。这三个宗师。却被担板汉勘破。如今只管向语言上作活计。云白是明头合。黑是暗头合。只管钻研计较。殊不知古人一句。截断色根。须是正脉里自看。始得稳当。所以道。末后一句。始到牢关。把断要津。不通凡圣)。
　　师于贞元四年正月中。登建昌石门山。于林中经行。见洞壑平坦。谓侍者曰。吾之朽质。当于来月归兹地矣。及归。遂示疾。院主问。和尚近日尊体如何。师曰。日面佛。月面佛(日面月面。昼夜常现。孰信盲人。却自能现。正是烁破脸皮浑是骨。一箭清光射入屋)。
　　庞居士问。不昧本来人。请师高着眼。师直下觑。士曰。一等没弦琴。惟师弹得妙。师直上觑。士礼拜。师归方丈。士随后曰。适来弄巧成拙(且道是宾家弄巧成拙。主家弄巧成拙。上觑下觑。怎显本来人。居士礼拜。囫囵吞个枣)。
　　入室弟子。一百三十九人。坐道场者。八十四员。庞蕴居士在内。元和中。谥大寂禅师。塔曰大庄严(应谶而出。一砖打醒。纵横蹴踏。机用最神)。

　　第三世洪州百丈山怀海禅师

　　马祖嗣。福州长乐王氏子。儿时随母入寺拜佛。指佛像问母曰。此为谁。母曰佛也。师曰形容与人无异。我后亦当作佛。丱岁离尘。三学该练。参马大师为侍者。檀越每送斋饭来。师才揭开盘盖。马大师便拈起一片胡饼。示众云。是甚么。每每如此。经三年。一日侍马祖行次。见一群野鸭飞过。祖曰是甚么。师曰野鸭子。祖曰甚处去也。师曰飞过去也。祖遂把师鼻扭。负痛失声。祖曰又道飞过去也。师于言下有省。却归侍者寮。哀哀大哭。同事问曰。汝忆父母耶。师曰无。曰被人骂耶。师曰无。曰哭作甚么。师曰我鼻孔被大师扭得痛不彻。同事曰。有甚因缘不契。师曰汝问取和尚去。同事问大师曰。海侍者有何因缘不契。在寮中哭。告和尚为某甲说。大师曰是伊会也。汝自问取他。同事归寮曰。和尚道汝会也。教我自问汝。师乃呵呵大笑。同事曰。适来哭。如今为甚却笑。师曰适来哭如今笑。同事罔然(野鸭子知何许。马祖见来相共语。话尽云山水月情。依然不会还飞去)。
　　次日马祖升座。众才集。师出卷却席。祖便下座。师随至方丈。祖曰。我适来未曾说话。汝为甚便卷却席。师曰。昨日被和尚扭得鼻头痛。祖曰汝昨日向甚处留心。师曰鼻头今日又不痛也。祖曰汝深明昨日事。师作礼而退(马师升堂。百丈卷席。分明一贯。两个五百)。
　　师再参侍立次。祖自视绳床角拂子。师曰即此用。离此用。祖曰。汝向后开两片皮。将何为人。师取拂子竖起。祖曰即此用。离此用。师挂拂子于旧处。祖震威一喝。师直得三日耳聋(一声涂毒闻皆丧。徧地髑髅无处藏。三寸舌伸安国剑。千秋凛凛白如霜○客情步步随人转。有大威光不能现。突然一喝双耳聋。那咤眼开黄檗面○从前汗马无人识。祗要重论盖。代功)。
　　未几住大雄山。以所处岩峦峻极。故号百丈。四方学者麇至。一日谓众曰。佛法不是小事。老僧昔被马大师一喝。直得三日耳聋。黄檗闻举。不觉吐舌。师曰子已后莫承嗣马祖去么。檗曰不然。今日因和尚举。得见马祖大机之用。然且不识马祖。若嗣马祖。已后丧我儿孙。师曰如是如是。见与师齐。减师半德。见过于师。方堪传授。子甚有超师之见。檗便礼拜(黄檗因百丈。举马祖一喝明机。终嗣百丈。而不嗣马祖。以亲承面禀故也。真万古师承之法。可见耳聋不在一喝处。吐舌不在耳聋处○马祖捉生蚕做茧。百丈牵死牛穿鼻。昨日今朝个里事。智如鹙子不能知○如今人。误认见过於师。每以涉略自矜。指天画地。呵父骂祖。笑杀傍观)。
　　住后。马师送三瓮酱至。师集众上堂开了。拈拄杖指瓮曰。道得即不打破。道不得即打。众无语。师打破。归方丈。
　　师每上堂。有一老人。随众听法。一日众退。惟老人不去。师问汝是何人。老人曰。某非人也。于过去迦叶佛时。曾住此山。因学人问。大修行人还落因果也无。某对云不落因果。遂五百生。堕野狐身。今请和尚代一转语。贵脱野狐身。师曰。汝问。老人曰。大修行人还落因果也无。师曰不昧因果。老人于言下大悟。作礼曰。某已脱野狐身住在山后。敢乞依亡僧津送。师令维那。白椎告众。食后送亡僧。大众聚议。一众皆安。涅盘堂又无病人。何故如此。食后师领众至山后岩下。以杖挑出一死野狐。乃依法火葬(不落与不昧。半明兼半晦。不昧与不落。两头空索索。座中既有江南客。休向樽前唱鹧鸪○一僧云。不昧因果。也未脱得野狐身。一僧云。不落因果。又何曾堕野狐来。雪峰闻之耸然。因为偈曰不落不昧。僧俗本无忌讳。丈夫气宇如王。争受囊藏被盖。一条楖栗任纵横。金毛跳入野狐队)。
　　师至晚上堂。举前因缘。黄檗便问。古人错祇对一转语。堕五百生野狐身。转转不错。合作个甚么。师曰。近前来。向汝道。檗近前。打师一掌。师笑曰。将谓胡须赤。更有赤须胡(此得意忘言。手舞足蹈机括。今人便认作打会)。
　　师有时说法竟。大众下堂。乃召之。大众回首。师曰是甚么。
　　沩山五峰云岩侍立次。师问沩山。屏却咽喉唇吻。作么生道。山曰却请和尚道。师曰不辞向汝道。恐已后丧我儿孙。
　　上堂云。灵光独耀。逈脱根尘。体露真常。不拘文字。心性无染。本自圆成。但离妄缘。即如如佛(人人本具。个个圆成。会也。草披春色。不会。月泻秋清。弗用求真息见。那许带月忘形)。
　　僧问如何得自繇分。师曰如今即得。或对五欲八风。情无取舍。悭嫉贪爱。我所情尽。垢净俱忘。如日月在空。不缘而照。心心如木石。念念如救头然。亦如香象渡河。截流而过。更无疑滞。此人。天堂地狱所不能摄也。夫读经看教。语言皆须宛转归就自己。但是一切言。祇明如今鉴觉自性。但不被一切有无诸境转。是汝导师。能照破一切。无有诸境。是金刚慧。即有自由独立分(夜半忽然忘月指。虚空迸出日头红)。
　　师凡作务。执劳必先于众。主者不忍。密收作具而请息之。师曰。吾无德。争合劳于人。既徧求作具不获。则亦不食。故有一日不作。一日不食之语。流播诸方。唐元和九年。正月十七归寂。谥大智。塔曰大宝胜轮。嗣法一十五人(竖去横来无别事。巍巍独坐大雄山。等闲拨转野狐调。引出须胡入汉关)。

　　第四世洪州黄檗希运禅师

　　百丈嗣。闽人也。幼於本州黄檗山出家。额间隆起如珠。音辞朗润。志意冲澹。
　　至洛京行乞。吟添钵声。有一妪出棘扉间曰。太无厌生。师曰。汝犹未施。责我无厌何耶。妪笑而掩扉。师异之。进而与语。多所发药。师须臾辞出。妪告之曰。可往南昌见马大师。至南昌。马大师已示寂。遂往石门谒塔。时百丈禅师庐于塔傍。乃往参丈。丈问巍巍堂堂。从何方来。师曰巍巍堂堂。从岭南来。丈曰巍巍堂堂。当为何事。师曰巍巍堂堂。不为别事。便礼拜问曰。从上宗乘。如何指示。丈良久。师曰不可教后人断绝去也。丈曰将谓汝是个人。乃起入方丈。师随后入曰。某甲特来。丈曰若尔。则他后不得辜负吾。丈一日举再参马祖被喝话。师遂领旨(拾得红炉一点雪。却是黄河六月氷)。
　　丈一日问师甚么处去来。曰大雄山下采菌子来。丈曰还见大虫么。师便作虎声。丈拈斧作斫势。师即打丈一掴。丈吟吟而笑。便归。上堂曰。大雄山下有一大虫。汝等诸人也须好看。百丈老汉。今日亲遭一口。
　　一日上堂。大众云集。乃曰。汝等诸人欲何所求。以拄杖趂之。大众不散。师却复坐曰。汝等诸人尽是噇酒糟汉。恁么行脚。取笑于人。但见八百一千人处便去。不可图他热闹也。老汉行脚时。或遇草根下。有一个汉。便从顶门上一锥。看他若知痛痒。可以布袋盛米供养他。可中。总似汝如此容易。何处更有今日事也。汝等既称行脚。亦须着些精神好。还知道大唐国里无禅师么。时有僧问。诸方尊宿。尽聚众开化。为甚么却道无禅师。师曰。不道无禅。祇是无师(身上着衣方免寒。口边说食终不饱。大唐国里老婆禅。今日为君注破了○黄檗山中明示众。大唐国里暗藏身。袈裟一角犹拖地。谁是丛林有眼人○无师充塞大唐国。噇酒糟汉会不得。竹寺闲过春已深。落花乱点莓苔色)。
　　师辞南泉。泉门送提起师笠曰。长老身材没量大。笠子太小生。师曰虽然如此。大千世界。总在里许。泉曰。王老师聻。师戴笠便行。嗣法六人。

　　第五世镇州临济义玄禅师

　　黄檗嗣。曹州南华邢氏子。幼负出尘之志。及落发受具。便慕禅宗。初在黄檗会中。行业纯一。时睦州为第一座。乃问上座在此多少时。师曰三年。州曰曾参问否。师曰不曾参问。不知问个甚么。州曰何不问堂头和尚。如何是佛法的的大意。师便去问。声未绝。檗便打。师下来。州曰问话作么生。师曰某甲问声未绝。和尚便打。某甲不会。州曰便更去问。师又问。檗又打。如是三度问。三度被打。师白州曰。早承激劝问法。累蒙和尚赐棒。自恨障缘。不领深旨。今且辞去。州曰汝若去。须辞和尚了去。师礼拜退。州先到黄檗处曰。问话上座。虽是后生。却甚奇特。若来辞。方便接伊。已后为一株大树。荫覆天下人去在。师来日辞黄檗。檗曰。不须他去。只往高安滩头参大愚。必为汝说。师到大愚。愚曰甚处来。师曰黄檗来。愚曰黄檗有何言句。师曰某甲三度问佛法的的大意。三度被打。不知某甲有过无过。愚曰。黄檗与么老婆心切。为汝得彻困。更来这里问有过无过。师于言下大悟。乃曰。元来黄檗佛法无多子。愚搊住曰。者尿床鬼子。适来道有过无过。如今却道黄檗佛法无多子。你见个甚么道理。速道速道。师於大愚肋下筑三拳。愚拓开曰。汝师黄檗。非干我事。师辞大愚。却回黄檗。檗见便问。者汉来来去去。有甚了期。师曰。只为老婆心切。便人事了。侍立。檗问甚处去来。师曰昨蒙和尚慈旨。令参大愚去来。檗曰大愚有何言句。师举前话。檗曰大愚老汉饶舌。待来痛与一顿。师曰。说甚待来。即今便打。随后便掌。檗曰。者风颠汉。来者里捋虎须。师便喝。檗唤侍者曰。引者风颠汉参堂去(连打三番不展眸。更饶一拨始昂头。筑拳鼓掌威狞甚。虎尾虎头通并收○今之开堂者。见别堂僧来。招揽惟恐不及。正于闹热攘夺时。冷眼看大愚行径。真千古宗师)。
　　师后住镇州临济。学侣云集。一日谓普化克符二上座曰。我欲于此建立黄檗宗旨。汝且成褫我。二人珍重下去。三日后。普化却上来问。和尚三日前说甚么。师便打。三日后。克符上来问。和尚前日打普化。作甚么。师亦打(祖令全提继后宗。示徒端不在从容。棒头击起隈岩虎。霹雳轰腾卧海龙)。
　　至晚小参。曰有时夺人不夺境。有时夺境不夺人。有时人境俱夺。有时人境俱不夺。克符问如何是夺人不夺境。师曰煦日发生铺地锦。婴儿垂发白如丝。符曰如何是夺境不夺人。师曰王令已行天下遍。将军塞外绝烟尘。符曰如何是人境俱夺。师曰并汾绝信。独处一方。符曰如何是人境俱不夺。师曰王登宝殿。野老讴歌。符于言下领旨(夺人不夺境。三竿晓日千门静。夺境不夺人。玉鞭金镫赏残春。人境两俱夺。漠漠长蛇围偃月。人境俱不夺。上下四维春似泼)。
　　僧问。如何是真佛。真法。真道。乞师开示。师曰。佛者。心清净是。法者。心光明是。道者。处处无碍净光是。三即一。皆是空名而无实。有如真正作道人。念念心不间断。自达磨大师从西土来。祗是觅个不受人惑的人。后遇二祖。一言便了。始知从前虚用工夫。山僧今日见处。与佛祖不别。若第一句中荐得。堪与祖佛为师。若第二句中荐得。堪与人天为师。若第三句中荐得。自救不了。僧便问。如何是第一句。师曰三要印开朱点窄。未容拟议主宾分。曰如何是第二句。师曰妙解岂容无着问。沤和争负截流机。曰如何是第三句。师曰但看棚头弄傀儡。抽牵全藉里头人(棒喝交驰总不亲。即非亲处孰为真。宁同生也莫同死。直下休教错认人)。
　　乃曰。大凡演唱宗乘。一句中。须具三玄门。一玄中。须具三要。有权有实。有照有用。汝等诸人作么生会。下座(第一玄。古井茫茫把雪填。第二玄。未曾开口在言前。第三玄。胡孙心肝树上悬。第一要。了无奇特并玄妙。第二要。门外读书人来报。第三要。蟭螟眼里山河绕)。
　　师应机多用喝。会下参徒亦学师喝。师曰。汝辈总学我喝。我今问汝。有一人从东堂出。一人从西堂出。两人齐喝一声。者里分得宾主么。汝且作么生分。若分不得。已后不得学老僧喝(一喝。如金刚宝剑。劈面挥时难亸闪。一喝。如踞地狮子。古冢野狐逢即死。一喝。如探竿影草。玉门关透长安道。一喝不作一喝用。十月黄河连底冻　据令声前我独雄。横驱万里疾雷风。始知无限赏心处。镇国传家在此中)。
　　上堂次。两堂首座相见。同时下喝。僧问师。还有宾主也无。师曰宾主历然。师召众曰。要会临济宾主句。问取堂中二首座(一条拄杖两人扶。试问诸人会也无。满目堂堂通是汉。几个男儿是丈夫)。
　　示众。参学之人。大须子细。如宾主相见。便有言论往来。或应物现形。或全体作用。或把机权喜怒。或现半身。或乘狮子。或乘象王。如有真正学人。便喝先拈出一个胶盆子。善知识不辨是境。便上他境上作模作样。便被学人又喝。前人不肯放下。此是膏肓之病。不堪医治。唤作宾看主。或是善知识。不拈出物。祇随学人问处即夺。学人被夺。抵死不肯放。此是主看宾。或有学人。应一个清净境。出善知识前。知识辨得是境。把得抛向坑里。学人言大好善知识。知识即云咄哉不识好恶。学人便礼拜。此唤作主看主。或有学人。披枷带锁。出善知识前。知识更与安一重枷锁。学人欢喜。彼此不辨。唤作宾看宾。大德。山僧所举皆是辨魔拣异。知其邪正(宾中宾。鱼目将为无价珍。宾中主。到家犹自喃喃语。主中宾。唱歌还是帝乡人。主中主。大用现前没规矩　夫分宾主如并。存照用如别。立君臣如纵。故曰一句分宾主。照用一时行。要会个中意。日午打三更。又曰宾主穆时全是妄。君臣合处正中邪。还乡曲调如何唱。明月堂前枯树花○三玄三要事难分。得意忘言道最亲。一句明明该万象。重阳九日菊花新。咦。识三玄三要句。请看金色笑拈花。窥鞭良马今何处。高树扶疎挂晚霞)。
</div>
    <div class="pagination">
<a href="祖庭指南_page2.html">上一页</a><a href="祖庭指南.html">1</a><a href="祖庭指南_page2.html">2</a><span class="current-page">3</span><a href="祖庭指南_page4.html">4</a><a href="祖庭指南_page5.html">5</a><a href="祖庭指南_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
