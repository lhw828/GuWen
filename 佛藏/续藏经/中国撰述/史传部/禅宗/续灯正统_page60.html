<!DOCTYPE html>
<html>
<head>
    <meta charset="UTF-8">
    <title>续灯正统 - 第 60 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续灯正统 - 第 60 页/共 65 页</h1>
    <div class="content">　　湖州府苕溪指南明彻禅师

　　金华应氏子。年廿二。投古卓剃染。卓示万法归一话。令参久之。恨无所入。两断其指。徧参明宿。愈觉茫然。还依真寂及无择。虽有省。终觉碍膺。次从龙池。以追逼过度。狂发几死。后参云门。呈所见。门为痛下针锥。始得脱略。一日。门曰。僧问法眼。如何是佛。眼对即汝便是。僧便拜。倘问汝。汝作么生。师曰。但向道。清风度廊下。门曰。未在更道。师曰。到者里。道个甚么即得。门默之。异日嘱以偈曰。心是本来心。法亦无他法。心法祇如是。源源不可绝。当万历壬子也。
　　同明因。侍立云门次。门曰。老僧四大不和。汝能疗之否。师曰。苍天苍天。门顾因。因曰。谵语作么。门曰。不如者不识字的。
　　后住静苕溪。偶至土桥示疾。僧问。大师得力宗门。今日临行一句。如何分付。师震威一喝。僧视之。则师已逝矣。

　　绍兴府明因麦浪明怀禅师

　　山阴王氏子。五岁驱乌天王寺。十七秉具云栖。游讲肆有声。闻宗门事有疑。遂参云门。门问。见犹离见。见不能及。如何是见不及处。师下语无当。乃再拜求示旨要。门曰。者里无甚旨要。汝。时中但看个见不及处。自有所诣。师参究之久。愈觉茫然。一日看云门推出旁僧曰。大众证明话。以对云栖举海底泥牛衔月走之问。忽然有省。走见门。门即席拈盘果曰。我用处不换机。你唤他作甚么。师扑果落地。门曰。汝适道。佛祖舌头。瞒你不得。一盘胡桃。汝便破他瞒也。师曰。却是和尚破明怀瞒。门曰。你检点话头看。师曰。胡桃只是胡桃。门休去。门赴径山。乃令师首众显圣。丙辰。省门於东塔。会定林同席。师问。大德尊号。曰定林。师曰。叶落归根时如何。定拟对。师曰。何不道。本来无枝节。到底赤条条。定乃问。大德尊号。师曰。麦浪。曰无风时。甚处安身立命。师劈面一掌。定曰。未在。师曰。三尺浪高鱼化龙。痴人犹戽夜塘水。门曰。麦浪。行剑刃上事。若无后语。都成布袋里老鸦。时埭山虚席。延师主之。拈提宗旨。大有长处。门始付以偈曰。如是之法。宗说兼备。汝今得之。其善保芘。后住明因。
　　示众。洛阳牛犊饮禾头。荆益田畴减半收。舜若多神拐腹死。江河淮济泪长流。是汝诸人。还委悉么。便下座。
　　示众。昨日雨今日风。非空非色。天台来径山去。是圣是凡。孟八郎汉。检点得七穿八穴。犹是隔靴抓痒。黄口雏禅。纵饶能打瓦钻龟。都来接竹点天。何如懒道人。饥来吃饭。困来打眠。
　　后示寂。塔於明因之前山□□□□□□□□。

　　杭州府宝寿石雨明方禅师

　　别号断拂。嘉兴武塘陈氏子。以明万历癸巳正月甲申堕地慧业生知。灵根夙种。年二十二。偶游双塔寺触昔缘。遂辞亲弃室。投武林法相剃染。一日与老宿。课佛号次。忽掷[木*鱼]曰。不惟西方。东土亦可生矣。独於南泉三不是语。碍膺如块。时云门说法嘉禾东塔。师往参。呈所得。门无他示。但以俚言热骂之。而向所碍膺忽消落。嗣阅楞严。至我真文殊无是文殊若有是者则二文殊处。不觉身心世界。打成一片。然冷地拶着。未免吞吐不下。复走见门。门示以本色钳锤。不少假借。次参博山憨山二老。俱有得。己未。纳戒云门。壬戌。辞门住山。饥寒毗佛洞。风雨西方庵者。久之。心灰智泯。如大死人。却恨死了活不得。复下西峰。再参云门。一日门上堂曰。放下着。师乃豁然。通身庆快。呈偈曰。平空一掷绝踌躇。转眼风波彻太虚。会得竿头舒卷意。放生原是钓来鱼。门阅毕。佯为叱之。经行次。闻僧举大慧语礼侍者净剥荔枝话。忽轩渠一笑。首座搊住曰。道道。师曰。恰值某甲持不语戒。座奇之。时有僧问话。而身甚抖战。门曰。问话且置。把者抖战的去了着。师突出曰。和尚何得以貌取人。门拟答。师却作抖战势。门曰。贼。师曰。贼贼。自是机锋人莫敢犯。一日入室。门问。如何是一口道不尽底句。师曰。晨昏礼拜和尚。也是寻常事。门曰。赵州道无。意作么生。师曰。和尚喜着棋。某甲粗知。门曰。他道有。又作么生。师矢口颂曰。家家有幅遮羞布。放下便能当雨露。独怪当年老赵州。掷却头巾顶却裤。门遂以大法嘱累之。当天启癸亥腊八也。於是。走楚谒黄檗。养静鹞儿山下。丁卯。奔计云门。南入香栢峰。决志活埋。崇祯辛未。始起象田。壬申。开法天华。甲戌。领显圣院事。丙子。主余杭宝寿。兼理龙门。戊寅。住西禅。己卯。主法雪峰。壬午。复结制天华。甲申。主东塔。顺治丙戌。住佛日　上堂。未离兜率。已降皇宫。及其降也。一场[怡-台+罗]懡。未出母胎。度人已毕。及其出也。一场[怡-台+罗]懡。致使后来一队钉桩摇橹汉。尽道。不动步而周徧十方。不开口而言满天下。苍天苍天。总不如东村西舍。胡张三黑李四。朝随流水去。暮踏白云归。醉忘春草绿侵扉。
　　上堂。闹市里识得天子。念念不违於北阙。百草头荐得祖意。时时奉重於尊堂。不许义断功忘。尤当竭忠尽孝。虽然。更须知我者里。别有生涯。且道。是甚么生涯。良久曰。富沙滩上捞鱼虾。
　　东塔上堂。指塔曰。多宝佛塔。为汝转根本法轮了也。是汝诸人。还委悉么。良久曰。若将耳听终难会。眼处闻来方始知。乃顾谓侍者曰。山僧今日眉毛在么。
　　上堂。夜半金乌。突出难辨。日中玉兔。觌面犹迷。齐彭殇一死生。儒宗之妙唱。即生灭非生灭。释氏之玄提。露柱怀胎。特牛生子。且道。是妙唱。是玄提。咄。无将送客风。翻为留客雨。
　　上堂。四十九年。三百余会。决定不是第一义。摩竭掩室。毗耶默然。决定不是第一义。九载面壁。千七百则。决定不是第一义。毕竟如何是第一义。良久曰。心不负人。面无惭色。
　　上堂。智人一言。快马一鞭。便恁会去。犹涉联纤。蓦拈拄杖曰。看看。松篁桥水逆流也。你辈。要点铁成金。转凡为圣。喝。消得龙王多少风。
　　上堂。在日用中错过。吃饭穿衣。向筵席上去觅。酸梨甜枣。贪观天上月。失却手中桡。深为可悯。大众。且唤甚么作手中桡。痴人面前。不得说梦。
　　上堂。宝寿山高突兀。中有人不相识。中有境取不得。欲拟心身命失。奇花幽木不知年。古塔新开旧石田。此日为君重说破。宝龙桥下水连天。喝一喝。下座。
　　法相上堂。古定光今法相。蓦地相看难度量。短十尺长一丈。横看成岭侧成峰。几希恼杀丹青匠。无底钵盂一个。断鼻草鞋一緉。海角天涯走一回。两耳依然在肩上。
　　象田上堂。者片田地。人人都有。只是不会料理。致使荒却。所以劳他上古。象为之耕。鸟为之耘。梵卿禅师。为之灌。荫念首座。为之扶耒。灵禅者。为之继耕。今日众中。若有能向前承赁。善於料理者。蓦拈拄杖曰。山僧有全纸契书。两手分付。有么有么。良久。众无语。乃度拄杖与侍者曰。且收着。
　　上堂。举赵州因婆子遣使请转藏。州下禅床绕一匝。向使者道。转藏已竟。使归语婆。婆曰。我比来要转全藏。为甚么只转得半藏。师曰。且如那半藏。还曾有人转得么。山僧。今日为诸人转去也。良久曰。如是如是。又良久曰。不是不是。
　　上堂。木童抚掌。石女嚬呻。三家村里廖胡子。十字街头等个人。且道。等个甚么人。雪消溪水活。又见一年春。梅花枝上月三更。
　　小参。识得破意不过。不知把住要津。即是私通一路。随尔颠倒。以缁为素。带累三世诸佛。也要在草里坐。蓦竖拂子曰。者是草。还有出得三世诸佛者么。良久。掷下拂子曰。令人长忆李将军。万里天边飞一鹗。
　　开示。诸方有贵见识不贵操履者。有责操履不贵见识者。殊不知。古人论见识。即是操履边的见识。论操履。即是见识边的操履。言行相符。初无先后。黄龙南。坐事入狱者六十日。后谓弟子曰。我当时在狱中。得法华游戏三昧。弟子请问其说。南曰。凡狱吏之治有罪者。痛加槌楚。欺诈情尽。虽有严刑酷法无所施。於是。就死无恨。今学者。有狂妄心欺诈心。不以知见智慧之力治之。又何由而得安其心哉。故山僧屡屡教你。不要求安乐。一切苦来。病来痛来。不如意事来。都是你亲切的善知识。不可错过。若是恣汝身心。头头顺适者。却是你的生冤家。不可不先觑破也。然则与么说话。现前大众。无不尽知。但到对境临场。未免暗自走作。所以道。说时似有贪瞋药。对境全无戒定。方嗟嗟者逆顺二境。尚不能安闲自由。又说甚么见地。又说甚么操履。你辈有志参学。切须仔细。
　　僧问。玄沙道。谛当甚谛当。敢保老兄未彻在。意旨如何。师曰。脑后见腮。莫与往来。
　　问。那咤柝骨还父。柝肉还母。未审。将何说法。师曰。冬不寒腊后看。
　　问。凡有言句。尽属染污。如何得不染污。师曰。巡人犯夜。
　　问。不是心不是佛不是物。毕竟是个甚么。师曰。老鼠吞大象。
　　问。马祖道。藏头白。海头黑。是何意旨。师曰。猩猩自古惜猩猩。
　　问。一悟永悟。因甚却有大法未明。师曰。无米熟熬油。
　　问。并却咽喉唇吻。请师答话。师曰。此问不答。曰为甚不答。师曰。恐犯咽喉唇吻。
　　问。此土无佛。向那里描画。师曰。贼身已露。
　　问。渠不是我。我不是渠。渠我两不立。何处得逢渠。师曰。尧眉八彩。舜目重瞳。
　　问。佛祖谈不及处。请和尚下一转语。师曰。没有者闲工夫。曰和尚舌头长也。师曰。你那里见得。曰学人把臂共高歌。师曰。且缓缓。
　　石车乘。同师坐次。黄元公问。雨石相磕时如何。师曰。只可自怡悦。不堪持赠君。
　　问。父母未生前。还许学人会也。无。师曰。问即不得。曰恁么则不弄莺啼舌。解吟无字碑。师曰。易拾炉中雪。难分海底灯。曰肯诺不全蒙师指。不犯师颜。请借宾。师曰。好炊无米饭。供养莫将来。曰祇如将来又作师生。师曰。恐丧我儿孙。曰恁么则借他香烛。称他寿去也。师曰。新荔枝。新荔枝。
　　顺治乙酉。送散木老人木主。人径山祖堂。丁亥。八闽。部使者。遣官致币。请兴雪峰芝山。师坚辞不赴。一日忽语众曰。世界勿宁。不如归去。好每结冬。必以元正小尽解。戊子初三。即挝鼓上堂曰。人人藤斗笠。个个水云包。出门踏着草。途路转迢遥。到者里。不倒断得一回。直饶说个回途得妙。就路还家。便是千里万里。者也只因你不能向异类中行。且道。异类又如何行。乃屈指曰。一鸡。二犬。三猪。四羊。五牛。六马。为甚么七不道。参。至晚示众谆谆。次早。辞众出山。首座问。和尚几时回。师曰。初八九。初六至宝寿。嘱院事。初七上龙门。晚示微恙。付托殷勤。次早。命浴罢。端坐不语。门人问。还有分付也无。师曰。恰有个分付。遂坐脱。当八日申时也。阇维。塔於龙门金龟岩下。寿五十六。腊三十五。师行道一十八载。住持名剎凡十余。颖悟逸格。灵变天生。故。机用杀活。不可测识。其爱才作人。出於性成。虽钳锤严厉。人皆亲如父母。包荒冯河中行是尚。故诸方皆称。为热恼中之清凉幢云。

　　杭州府愚庵三宜明盂禅师

　　钱塘丁氏子。生而有异。八岁。与群儿戏。喜歌梵呗。十四。断晕喜习定。有禅者叱其非。令看高峰主人公话。忽一日触庞公语。成偈曰。铁牛解吼。木人善走。心境如何。打个筋斗。但於托钵产难话有疑。年二十三。投真寂印剃染。喜博闻。印尝挫抑之。一夕经行。忆婆子转藏因缘。触香桌有省。举似印。印曰。汝悟道耶。师曰。道即不悟。捉败赵州。印曰。甚处见赵州。师乃叙所得。印曰。如何是那半藏。师曰。此是透法身事。印遽劈面一掌。师退。次参云门。入堂。约不语戒正提撕。忽门入堂。高声曰。放下着。师不觉掀眉一笑。门问。怀州牛吃禾。为甚么益州马腹胀。师曰。问取露柱。门曰。祇如树倒藤枯。毕竟句归何处。师曰。长江翻白浪。门曰。如何是一口道不尽的句。师曰。小月落孤峰。门曰。尚疑你在。师遂成偈曰石伞峰前玉一溪。逢源那说动舟迷。落花无限春山暮。得路还家听鸟啼。门揶揄之。师拂袖出。一日入室。门曰。狗子佛性无。意作么生。师应声颂曰。佛性无佛性无。秤锤落井却能浮。曾经捉败赵州后。拍手终朝唱鹧鸪。门可之。遂嘱累焉。嗣是事徧参。抵黄麻谒无念有。有见诟骂不已。师问。南泉斩猫。意旨如何。有凭陵曰。我杀不得汝邪。师曰。杀即任杀。斩猫意旨。毕竟如何。有曰。待赵州来。与汝道。师拂袖便出。闻云门讣。归哭影堂。众请小参。举石霜徧界不曾藏因缘。毕曰。大众不曾藏。东风摇拽柳丝长。红肥绿瘦。纷纷蛱蝶度危墙。燕子双双绕画梁。作弹琵琶势曰。谩剔银缸。夜深独自理宫商。复喝一喝下座。乙亥。住龙门。次住化山。崇祯癸未。继席显圣。戊子。结制宗会。己丑。说戒真寂。次结庵湖滨养母。庚寅。主梵受。丙申。主朱明。
　　上堂。无缝塔盖覆官家。吃油糍难瞒土地。三世诸佛。有智而沉下僚。白牯狸奴。无德而居上位。直贱非贱。直贵非贵。总不若露柱灯笼。善于和会。卓拄杖曰。此是无诤三昧。
　　上堂。点得无油灯。豁开顶门窍。走入闹市丛中。左右逢源得妙。如何寒山子。忘却来时道。阮籍猖狂。孙登长啸。
　　上堂。百草头。识取祖师。草枯了也。闹市里。识取天子。市散了也。诸人向甚处相见。良久。以手招曰。猩猩我与你相见了也。
　　上堂。日上海门东。云里越山。无数前村。红树欲与杏花相妒。横桥野水。杖藜徐步。祇恁刘郎前度。一切智智清净。无二无二分。无别无断故。
　　上堂。大众。世尊拈花后。还有人举着个事么。良久曰。要识来年米价。问取东村王大。
　　上堂。好休休去不休休。白首登科恋黑裘。黄菊谩夸霜后色。白云红树满荒丘。舍利弗没来由。剑去徒劳更刻舟。果然世累金轮子。岂肯要功万户侯。
　　小参。新丰一句。当阳道破。不涉唇吻。已成露布。细雨蒙蒙。黄花满路。打失衲僧鼻孔。忘却邯郸故步。古镜台前。几多错误。顾大众曰。露。
　　小参。雨后远山风致美。窗前红树看花蕊。楼头清夜洞箫声。月下相将步烟水。委不委。切忌错过棚头傀儡。
　　小参。牛头未见四祖已前。百鸟衔花。见后野鬼飞沙。堪笑长汀布袋子。却从闹市作生涯。大众。归堂吃茶。
　　僧问。洞山道。吾常於此切。意旨如何。师曰。我二十年亦曾疑着。今日被你一问。直得口哑。
　　问。如何是透法身的句。师曰。青荷叶上耍孩儿。
　　问。万法归一。一归何处。师曰。我清早割菜。晚上抬水。那里有闲气力。与你们缠。僧无语。师曰。菩提萨婆诃。
　　僧参。师曰。还委悉么。曰香烟与和尚道甚么。师曰。朝打三千。暮打八百。东家杓柄长。西家杓柄短。还有话会也无。僧拟议。师便打。
　　问僧。你在者里做甚么。曰参主人公。师打。喷啑一下。僧罔措。师曰。谁在那里说我了。僧作礼。师曰。老僧入地狱有分。
　　师应机说法。不循途辙。故领略者鲜。其归隐愚庵时。尝有示众曰。远山如黛。野水碧波清漾。邪桥隐隐听鸡鸣。村舍草篱门巷。鹭鸶刷羽芦汀。征雁数声嘹喨。风中箫管短长声。夜来月自凋。桐上政黄牛。橘皮汤止渴。懒残师芋香无恙。发长籍草坐南熏。白眼视公侯卿相。愚庵老僧。船子和尚。堪笑个不唧[口*留]汉。摈出院又罚饡饭。良久曰。十洲春尽花凋残。珊瑚枝头红日上。
　　师。耻禅者空腹高心不明一经。故时及讲演。应机接物。有古云门风。即动上谐谑。一皆密义。康熙乙巳十月十一辞世。寿六十七。腊四十五。塔全身於显圣前山之阴。

　　绍兴府东山尔密明澓禅师

　　别号散伊。会稽王氏子。生而雄伟。力能仆牯。赋性爽直。见义敢为。年二十二。谒贞白珊於大慈。决志力参。殆忘寝食。偶德清舟中闻锣声。有省。述偈曰。锣震空身世。观音独露身。泥牛衔月走。木马报新春。年二十七。潜往开元剃发。复依珊於光明寺。珊没。访一金融。融知为法器。使参云门。以闻锣之得呈之。门曰。此宿根所致耳。尚须知有向上一着。师唯唯。一日门上堂曰。放下着。师忽全身脱落。呈偈曰。夜半霜寒月忽低。行人到此尽迟疑翻身踏断来时路。点点星辉斗柄垂。门可之。越二年。以偈嘱累曰。锣鸣与鼓响。观音塞耳门。真得圆通意。骑月上昆仑。当天启癸亥佛成道日也。师以授受重。晦迹东山香雪坞。有大沩之风。无何。门示寂。师以育王殿事抵金陵。适博山来。说法天界。师谒之。与论法门细大及物不迁旨。征辨。竟日无少让。山曰。江南佛法。洵有人矣。崇祯戊辰。东山国庆寺。延师为重兴。不数年规制大备。丙子冬。开法梅墅弥陀。次年。领显圣院事。庚辰。仍归东山。有以径山雪窦请师。皆力辞。唯以显圣不可一日无主。於是复理焉。
　　上堂。少林九载面壁。言满天下。释迦四十九年说法。初无一字。多不在添。少不在减。今日东山。与他踢翻窠臼。不刻华文。不书梵篆。直是个无文印子。寻常逢逆则讥诃怒骂。遇顺则四海春风。兄弟们。犹道者汉。面皮少黄黑在。然则毕竟添多即是。减少即是。有人缁素得出。许伊具一只眼。缁素不出。亦许伊具一只眼。为甚么。且要赏罚分明。
　　上堂。举琅琊问举上座。近离甚处因缘毕。师曰。众兄弟。向二尊宿舌头上。打得个秋千过来。方得知道出常情。非特不被是非绊却。且能即是非。而作佛事。其或未然。君向西秦。我之东鲁。
　　少参。兴化摈维那。要显吾道一贯。大颠打首座。始信教外别传。我显圣者里。有时。绵包特石。拶得万象成狂。天上有星皆拱北有时。铁裹胡葱。逼得千林尽蘖。人间无水不朝东。蓦竖拂子曰。尚有者个。不与诸人道破。何故。掷下拂子曰。海神知贵不知价。留与人间光照夜。
　　小参。立功勋存照用。大似缘木求鱼。收视听黜聪明。何异牯牛取乳。又道。道。非见闻觉知。不离声色言语。据如上说。且道。毕竟如何行履。始得恰好。良久曰。路逢死蛇莫打杀。无底篮子盛将归。
　　除夕小参。三十六旬。浑具吉凶悔吝。七十二候。无非加减乘除。须知云里千峰自秀。劫前万象常新。寒松带露。亭亭独立岩头。修竹欺霜。凛凛全超物外。诸人向者里。倒断得一回。年年是好年。日日是好日。其或未然。来朝更有新条在。恼乱春风卒未休　举僧问风穴。尘鹿成群。如何射得尘中尘。穴云。钓船载到潇湘岸。气咽无聊问白鸥。颂曰。帝远天高骂至尊。偶逢国士降丝纶。诏宣率土归皇化。羽族衔芦过雁门。
　　举僧问投子。三身中。那一身说法。子弹指一下。颂曰。鸟啼花落昧当人。说法何曾假数身。折箸拈来旋北海。鱼龙方识水为亲。
　　举青林虔。因僧问学人竟往时如何。师着语曰。切忌流连忘返。林云。死蛇当大路。劝子。莫当头拍奶諕小儿。僧云。当头时。如何拚命吃河鲀。林云。丧子命根。今日堂中。几人丧身失命。僧云。不当头时。如何烧却了也。林云。亦无回避处。满眼满耳没踪迹。僧云。正恁么时。如何弗得黏皮带骨。林云。失却了也。船不漏针。僧云。毕竟向甚么处去。果然果然。林云。草深无觅处。打则打了。你还见么。僧云。和尚也须堤防。引得孩儿会打爷。林抚掌云。一等是个毒气。慷慨杀身易。从容就义难。复曰。山僧与么批判。诸人且作么生会。良久曰。借问渔舟何处去。夜深依旧宿芦花。
　　师行道一十五载。视人无高下。接物善权变。其住院领众。威而不猛。宽而有节。秘重大法。不轻以隋珠弹雀。鞭龙挞象。摧锋破坚。槩出诸从容指顾间。言到行到。宗通说通。诚不虚博山之预识也。崇祯壬午夏。示微疾绝食旬余。而示诲谈笑。不异平昔。六月十六寅刻。说偈而化。寿五十二。腊二十五。塔全身於显圣之南山。

　　绍兴府香雪庵具足明有禅师

　　会稽杨氏子。弱龄事亲至孝。父病。尝割股救之。年廿二出家。参念佛是谁。闻云门家法。迥别诸方。遂往参焉。闻僧举北斗面南看话。疑情顿发。一日殿上经行次。举首见前山。豁然大悟。述偈呈门曰。虚空粉碎无偏正。大地平沉孰是亲。从今了却相思债。石虎泥牛笑转新。门印以偈曰。孝为至道之先。孰能於此两兼。时中护念如是。诸佛慧命可全。当天启乙丑也。后出住上虞香雪。
　　断拂老人问。古人道。堪与佛祖为师。未审。佛祖又学个甚么。师曰。佛祖。聻。拂曰。与佛祖为师。聻。师曰。黄山谷后园种菜。拂曰。不问佛。不问祖。不管你佛。不管你祖。速道速道。师曰。东村桃树。西陇梅花。
　　僧问。久滞不通时如何。师曰。数珠在手。曰音声未息时如何。师曰。葶苈子。曰六窗未净时如何。师曰。相见了也。
　　示寂日。象田问。古人云。病有不病者。如何是不病者。师默然田。曰恁么莫便是那。师曰。三十棒领。出自打。田曰。临末稍头一句作么生。师喝一喝。田曰。此后如何。师曰。南山云北山雨。
　　时未有继嗣。乃以如意法衣法卷。寄断拂老人。为求法器偈曰。香栢枝分秀。随缘折一枝。花开香雪远。何必异苗为。示寂。塔於显圣之南山。

　　湖州府弁山瑞白明雪禅师

　　别号入就。桐城杨氏子。生於万历甲申子月廿六。方毁齓。遽脱左髦。事母卓有孝闻。年二十。从九华聚龙剃落。紫栢可。授以毗舍浮佛偈令持。戊申。纳戒云栖。庚戌。参云门。门问。向来作甚么。师对以持毗舍偈。门曰。四大是假。妄心是空。阿谁拖你者死尸来。师钝置。疑甚至痛哭抵死。一日闻门举南泉斩猫话。当下知有。遂将蒲团抛出。门曰。一语下徐州。会随众侍门桥上。门曰。溪水潺潺。汝等各道一句看。师曰。敲空有响。击木无声。门笑之。越六日。闻钟声顿尔大彻。自是有机辨。杰出众中。丙辰。缚茅皖公山。己未。徧参基隆博山诸老。机语契甚。庚申归省云门。明年。屏居天柱峰。癸亥。门擢师为座二座。嗣住静铁壁居。有僧请益高峰主人公话。师示以颂曰。打破碧瑠璃。卸却珍御服。枕子开口笑。双髻骂天目。丙寅秋。复还云门呈偈。有欲识老胡亲的旨。金乌夜半丽中天句。门以为语无渗漏。善解回互。遂付以偈曰。诞生原是妄安名。空里栽花忒现成。满口道来无可道。威音那畔少知音。无何。门逝。众推师继席。当崇祯己巳冬也。庚午。剪榛湖州弁山。复古龙华寺。至若越之戒珠延庆。湖之白雀。台之护国。则以其请应之。丙子。遁隐赣州崆峒。庚辰。建安王。迎主洪都百丈。住世七坐道场。
　　上堂。开疆展土。弥勒楼现於当处。伐木诛茅。普光殿建在目前。一任朝野高人。出出入入。乾坤道者。往往来来。性海悟於剎那。行门成於顷尔。正恁么时。烟霞散彩。日月舒光则且置。祇如成家乐业一句。作么生道。四海水云明正化。万邦黎庶乐无为。
　　上堂。觌面无向背。当处绝遮拦。无向背处。严密不通风。绝遮拦时。行藏难着眼。直得三际凝然。十方不隔。者里要用便用。棒喝交驰彰祖令。要歇便歇寂然无缝显单传。大众。正偏兼带则且置。不涉离微一句。作么生举。卓拄杖曰。铁马骑牛腾碧汉。乌龟跨鹤上昆仑。
　　上堂。飘零黄叶。振古佛之家风。游衍行云。显当人之面目。快睹戒珠晃耀。炉岳崔巍。一道神光。贯彻今古。虽然。更须知有转身一路。且作么生是转身一路。化功归己琴堂冷。退位朝君古殿寒。
　　上堂。一叶扁舟浪里颠。丝纶抛去看浮钱。钩头若得锦鳞现。不负渔翁冒晓烟。以拂子作垂纶势曰。莫有负命的鲸鲲么。出来吞啖看。一僧才出。师曰。单鰕只鲤。何足为意。便归方丈。
　　小参。一向恁么。一华一弥勒。一叶一释迦。一向不恁么。三世诸佛。无开口处。历代祖师。无厝足地。更须知恁么中不恁么。不恁么中却恁么。不恁么中却恁么。把住不碍放行。恁么中不恁么。解制何妨结制。所以道。太阳门下。日日三秋。明月堂前。时时九夏。者且置。祇如功位俱隐。正偏不立。又作么生。无阴阳地草常秀。花发寒岩不带春。
　　示众。今日天中佳节。画龙艾虎斗额。夺得锦标归来。特与诸君漏泄。且作么生是漏泄底事。石榴红似火。杨花白如雪。
　　示众。赤水有玄珠。精光生四泽。离娄不可求。罔象偏能得。既得必须护。不护还成失。欲识护珠人。问取幻禅客。大众护则且置。作么生是珠。喝一喝。
　　僧问。善财初见文殊。已得根本智。末上又见文殊。是何意旨。师曰。骑虎头收虎尾。
　　问。若人识得心。大地无寸土。现前山河大地。是有是无。师曰。镜里莫攀花。
　　问。最初威音王佛。参见何人。师曰。胡张三黑李四。
　　问。桂轮孤朗。为甚么清光不照。师曰。忘功体更赊。
　　问。如何是不思议境界。师曰。螺蛳吞大象。
　　问。如何是本来面目。师曰。红日上粉墙。曰不会。师曰。光明灿烂。
　　问。发真归元者。十方虚空。悉皆销殒。如何是锁殒底事。师曰。玉人梦破一声鸡。
</div>
    <div class="pagination">
<a href="续灯正统_page59.html">上一页</a><span>...</span><a href="续灯正统_page55.html">55</a><a href="续灯正统_page56.html">56</a><a href="续灯正统_page57.html">57</a><a href="续灯正统_page58.html">58</a><a href="续灯正统_page59.html">59</a><span class="current-page">60</span><a href="续灯正统_page61.html">61</a><a href="续灯正统_page62.html">62</a><a href="续灯正统_page63.html">63</a><a href="续灯正统_page64.html">64</a><a href="续灯正统_page65.html">65</a><a href="续灯正统_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
