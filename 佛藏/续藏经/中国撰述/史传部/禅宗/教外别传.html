<!DOCTYPE html>
<html>
 <head>
  <meta charset="utf-8"/>
  <title>
   教外别传 - 第 1 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   教外别传 - 第 1 页/共 31 页
  </h1>
  <div class="content">
   续藏经   教外别传
　明 黎眉等编
 教外别传序

　　老胡。四十九年。昵昵喁喁。与有心众生。情投意接。说到说不得处。突然向龙尾尖上。一声雷震。使大地有情。一时绝倒。翻身转来。便个个能御风骑气。兴雨为云。龙雷迅捷。现大人相。不属文字。意情领略。而得入正法。故谓之教外别传。大略此宗之旨。不出一个别字。便能搅长河为酥酪。变大地为黄金。千丈舌头谈不到。遮里自然粒粒抛出金刚王屑。破人肠胃。销人骨肉。化成一道葭管。最先之阳气。不特有根者。为花为果。至若顽空怪石。莫不孕暖生润。为之唱和矣。海昌黎眉居士。既从河洛一派。接续子舆氏。传性命之宗。为长者折枝处。顿证拈花一脉。乃集释迦而下金色庆喜。已至大鉴振起五宗。迢迢千古格外之英。汇其语而付之梨。各各现千百亿身。处处说法。俾人人证而了之。方见黎眉通身手眼。根根毛孔放光说法。为先觉宗乘诸大老中杰出之英。照映末世。(不肖)矢心此道。力荷有年。嘤鸣天表未有和者。忽颁来书於神交之外。得我心同。始知祖佛犹有真子在。法门殷忧。为之顿释。因序其教外别传。而复赘五宗之象语云。
　　吴门邓蔚山天寿圣恩禅寺於密法藏和南撰。

 教外别传序

　　世尊付法传衣。叮嘱迦叶。吾以清净法眼。涅盘妙心。实相无相。微妙正法。将付於汝。汝当护持。并勅阿难。副贰传化。无令断绝。
　　世尊末后殷懃。将千二百斤担子。一肩卸却。以此观之。四十九年所说修多罗教。皆利生接物边事。总非究竟。若依衲僧论。正是狼尾扫迹。愈扫愈深。习气未尽。过在斯也。这个事。不在多言多语。亦非良久默然。只要你中心树子无根。透发灵苗有日。
　　世尊老婆心。忒杀露布。众生痴愚。以为香甜果子。逐日研穷。啖嚼滋味。不知被葛藤缚杀。至今若个。肯求解脱。
　　世尊涅盘千百余载。犹若今日。春风忽忽。香飘万古之嘉运。双林翠霭。事迹昭昭。果还千劫之模糊。象头麻麦。虽示寂不灭不生之金躯。而金躯未尝不盈於眉目性灵之妙。岂属众生修而后得耶。痴顽眷属。多生甘受辛苦。住生死宅。造无遮殃。不识自己一段光明。从昔已来。彻天彻地。原是灵山一会。
　　释迦非前。众生非后。绝宾主之家常。无生佛之异号。大圆镜智。尘剎洞然。劫量有尽。光明独存。无一星道。理落意地。若拟一星即瑕生。安名清净法眼。如僧伽难提童子。持圆鉴。直造罗睺罗尊者前。尊者问。汝几岁耶。曰。百岁。尊者曰。汝年尚幼。何言百岁。童子曰。我不会理。正百岁耳。尊者曰。汝善机耶。童子曰。佛言。若人生百岁。不会诸佛机。未若生一日而得决了之。尊者曰。汝手中者。当何所表。童子曰。诸佛大圆鉴。内外无瑕翳。两人同得见。心眼皆相似。果然果然。西天祖师。舌根生利。神通奇特。岂离众生心别有。至二十八祖菩提达磨。即东土初祖。知震旦国众生。有大乘根器。飘然独往。别出手眼。拈提微笑之旨。唱言不立文字。教外别传。直指人心。见性成佛。果教外有别传乎。因末法众生。多泥文字。所说圣教。以为实法。不信向上一着。无修无证之天真。绝死绝生之佛性。掷身心於草莽。诛六根为弃物。故来扫除枝蔓。坐断葛藤。要你觌体承当。顿明心地。九载之下。得四人焉。慧可大师一枝。传至六祖。六祖已后。衣钵不传。以心印心。祖祖相继。尽乃言句活人。瞬目扬眉。皆成剩法。迨德山鉴黄檗运。便作怪变色作用。至大慧杲。即不然。一棹千江。狂波顿息。棒喝置之高阁矣。大慧杲后。自元迄明。所出明眼知识益盛。虽语录流通。无入龙藏。可嗟。近今邪师说法。涂玷宗门。西来见性一宗。已成七家村婆子传口令相似。祖佛无如柰何。今教外别传一部。盐官黎眉居士新集。居士久探禅宗。深穷旨趣。祖佛机缘。分清理路。古今拈颂。贯串源头。末法缁素。当荐取自己本来面孔。勿向外寻讨。此心昼夜不昏。历劫不坏。心外无佛。修竹苍松。佛外无心。山河大地。直下了然。莫耽文字。精一工夫。顿开正眼。焰续祖灯。斩新条令。抑古佛家风。扬祖师心印。拈一瓣香。以报居士。始知上来清净法眼元在。
　　皇明崇祯癸酉中秋日径山语风圆信撰。

 教外别传序

　　老僧向读大慧语。见拈水潦和尚因缘。谓潦才举扬。便卖弄者。一踏云。自从一吃马师踏。直至如今笑不休。渠又何曾有峰峦迭翠。涧水潺湲。岸柳含烟。庭花笑日。莺啼乔木。蝶舞芳丛底说话来。古今洪词便利。无过此老。看他恁么举示。则不专在言句尖新。唯贵提其至要而已。云何至要。不见。他室中问僧。德山见僧入门便棒。临济见僧入门便喝。雪峰见僧。便道是甚么。睦州见僧。便道现成公案。放汝三十棒。者四个老汉。还有为人处也无。僧云有。大慧云札。僧拟议。大慧便喝出。遵璞闻之。忽然脱去从前恶知恶解。遂成个洒洒地衲僧。又鼎需入室。大慧问云。内不放出。外不放入。正当恁么时如何。需拟对。大慧以竹篦打三下。需忽大悟。又大悲闲长老入室。大慧问。不与万法为侣者。是什么人。闲云。扶不起。大慧云。扶不起。是什么人。速道速道。闲拟对。大慧便打。忽然大悟。可见。棒喝急切要密。开人正眼。脱人情解。无过此也。所以老僧生平。不解打之绕。唯以条棒一味。从头棒将去。直要人向棒头拂着处。豁开正眼。彻见自家境界。不从他得。逈出教内教外名言。则方知黎眉居士所集。从上佛祖机语。决定不是文字。方能撩起便行。罗笼不住。呼唤不回。直饶如是。只堪自了。若论战也。各各力在转处。不滞玄妙理致。一味活捉生擒。向上全提。本分一着。超佛越祖。独脱单行。纵夺自繇。杀活自在。能治一切名言。不坐死地。不瞎人眼。方堪利己利人。其或未然。且向者册子上。东觑西觑。忽然觑着。却来老僧手里请棒吃。既是觑着。因甚却要吃棒。还有缁素得底么。若缁素不出。且莫轻拟棒喝着。
　　崇祯辛未　阿育王寺方丈老僧圆悟题。

　　教外别传目录

　　卷一　　释迦牟尼佛(贤劫第四尊)卷二　西天祖师　　一祖摩诃迦叶尊者　二祖阿难尊者　　三祖商那和修尊者　四祖优波鞠多尊者　　五祖提多迦尊者　六祖弥遮迦尊者　　七祖婆须密尊者　八祖佛陀难提尊者　　九祖伏驮密多尊者　十祖胁尊者　　十一祖富那夜奢尊者　十二祖马鸣尊者　　十三祖迦毗摩罗尊者　十四祖龙树尊者　　十五祖迦那提婆尊者　十六祖罗睺罗多尊者　　十七祖僧伽难提尊者　十八祖伽耶舍多尊者　　十九祖鸠摩罗多尊者　二十祖阇夜多尊者　　二十一祖婆修盘头尊者　　二十二祖摩拏罗尊者　二十三祖鹤勒那尊者　　二十四祖师子尊者　　二十五祖婆舍斯多尊者　　二十六祖不如密多尊者　　二十七祖般若多罗尊者卷三　东土祖师　　初祖菩提达磨大师　二祖慧可禅师　　三祖僧璨禅师　四祖道信禅师　　五祖弘忍禅师　六祖慧能禅师卷四　四祖旁出法嗣一世　　牛头山法融禅师　四祖旁出二世　　(牛头融法嗣)牛头山智岩禅师(无机缘不录)　四祖旁出三世　　(牛头岩法嗣)牛头山慧方禅师(无机缘不录)　四祖旁出四世　　(牛头方法嗣)牛头山法持禅师(无机缘不录)　四祖旁出五世　　(牛头持法嗣)牛头山智威禅师(无机缘不录)　四祖旁出六世　　(牛头威法嗣)安国玄挺禅师　鹤林玄素禅师(无机缘不录)　四祖旁出七世　　(鹤林素法嗣)径山道钦禅师　四祖旁出八世　　(径山钦法嗣)鸟窠道林禅师　五祖旁出法嗣一世　　北宗神秀禅师(无机缘不录)　嵩岳慧安国师(无机缘不录)　　蒙山道明禅师　五祖旁出二世　　(北宗秀法嗣)寿州道树禅师　嵩山普寂禅师(无机缘不录)　　(嵩岳安法嗣)嵩岳破灶堕和尚　五祖旁出三世　　(嵩山寂法嗣)终南山惟政禅师　　(破灶堕法嗣)嵩山峻极禅师　六祖旁出法嗣一世　　吉州志诚禅师　洪州法达禅师　　寿州智通禅师　江西志彻禅师　　信州智常禅师　广州志道禅师　　永嘉真觉禅师　河北智隍禅师　　南阳慧忠国师　荷泽神会禅师　六祖旁出二世　　(南阳忠法嗣)耽源应真禅师卷五　六祖法嗣　　南岳怀让禅师　南岳下一世　　(南岳让法嗣)江西马祖道一禅师　南岳下二世　　(马祖一法嗣)百丈怀海禅师　天王道悟禅师(语具别卷)　　南泉普愿禅师　盐官齐安国师　　归宗智常禅师　大梅法常禅师　　五泄灵默禅师　盘山宝积禅师　　麻谷宝彻禅师　东寺如会禅师　　西堂智藏禅师　章敬怀腪禅师　　永泰灵湍禅师(无机录不录)　大珠慧海禅师　　泐潭法会禅师　杉山智坚禅师　　泐潭惟建禅师　苕溪道行禅师　　石巩慧藏禅师　北兰让禅师　　南源道明禅师　中邑洪恩禅师　　泐潭常兴禅师　汾州无业禅师　　鹅湖大义禅师　伊阙自在禅师　　三角总印禅师　鲁祖宝云禅师　　芙蓉太毓禅师　紫玉道通禅师　　五台隐峰禅师　西园昙藏禅师　　杨岐甄叔禅师　马头神藏禅师　　华林善觉禅师　水塘和尚　　乌臼和尚　古寺和尚　　石臼和尚　本溪和尚　　石林和尚　西山亮座主　　齐峰和尚　大阳和尚　　百灵和尚　金牛和尚　　乳源和尚　松山和尚　　则川和尚　打地和尚　　秀溪和尚　椑树和尚　　草堂和尚　兴平和尚　　逍遥和尚　水潦和尚　　浮杯和尚　龙山和尚　　庞蕴居士卷六　南岳下三世　　(百丈海法嗣)黄檗希运禅师　沩山灵佑禅师(语具别卷)　　长庆大安禅师　大慈寰中禅师　　平田普岸禅师　石霜性空禅师　　古灵神赞禅师　和安寺通禅师　　卫国院道禅师　东山慧禅师　　清田和尚　百丈涅盘和尚　　(南泉愿法嗣)赵州从谂禅师　长沙景岑禅师　　鄂州茱萸和尚　子湖利踪禅师　　云际师祖禅师　灵鹫闲禅师　　日子和尚　苏州西禅和尚　　陆亘大夫　甘贽行者　　(盐官安法嗣)关南道常禅师(无机缘不录)　双岭玄真禅师　　(归宗常法嗣)芙蓉灵训禅师　汉南高亭和尚　　五台智通禅师　高安大愚禅师(无机缘不录)　　(大梅常法嗣)杭州天龙和尚(无机缘不录)　　(盘山积法嗣)镇州普化和尚　　(麻谷彻法嗣)寿州良遂禅师　　(东寺会法嗣)薯山慧超禅师　　(西堂藏法嗣)虔州处微禅师　　(章敬腪法嗣)龟山智具禅师　金州操禅师　　朗州古堤和尚　　(永泰湍法嗣)上林戒灵禅师　五台秘魔岩和尚　　湖南祗林和尚　南岳下四世　　(黄檗运法嗣)临济义玄禅师(语具别卷)　睦州陈尊宿　　千顷楚南禅师　乌石灵观禅师　　罗汉宗彻禅师　相国裴休居士　　(长庆安法嗣)大随法真禅师　灵树如敏禅师　　灵云志勤禅师　寿山师解禅师　　饶州峣山和尚　国欢文矩禅师　　台州浮江和尚　文殊圆明禅师　　(赵州谂法嗣)严阳善信尊者　光孝慧觉禅师　　木陈从朗禅师　杭州多福和尚　　益州西睦和尚　　(长沙岑法嗣)雪窦常通禅师　　(子湖踪法嗣)台州胜光和尚　日容远和尚　　(开南常法嗣)关南道吾和尚　漳州罗汉和尚　　(高安愚法嗣)末山尼了然禅师　　(天龙法嗣)金华俱胝和尚　南岳下五世　　(陈尊宿法嗣)陈操尚书卷七　南岳下二世　　(马祖一法嗣)天王道悟禅师　南岳下三世　　(天王悟法嗣)龙潭崇信禅师　南岳下四世　　(龙潭信法嗣)德山宣鉴禅师　南岳下五世　　(德山鉴法嗣)岩头全奯禅师　雪峰义存禅师　　感潭资国禅师　瑞龙慧恭禅师　　泉州瓦棺和尚　高亭简禅师　南岳下六世　　(岩头奯法嗣)瑞岩师彦禅师　玄泉山彦禅师(无机缘不录)　　罗山道闲禅师　　(雪峰存法嗣)云门文偃禅师(语具别卷)　玄沙师备禅师　　长庆慧棱禅师　保福从展禅师　　鼓山神晏国师　龙华灵照禅师　　翠岩令参禅师　镜清道怤禅师　　安国弘瑫禅师　睡龙道溥禅师(无机缘不录)　　金轮可观禅师　长生皎然禅师　　鹅湖智孚禅师　隆寿绍卿禅师　　云盖归本禅师　洛京南院和尚　　龙兴宗靖禅师　越山师鼐禅师　　福清玄讷禅师　建州梦笔和尚　　潮山延宗禅师　太原孚上座　　南岳惟颈禅师　南岳下七世　　(玄泉彦法嗣)黄龙诲机禅师　　(罗山闲法嗣)明招德谦禅师　西川定慧禅师　　天竺义澄禅师　　(玄沙备法嗣)罗汉桂琛禅师　安国慧球禅师　　大章契如庵主　国清师静上座　　(长庆棱法嗣)招庆道匡禅师　鹫岭明远禅师　　龙华彦球禅师(无机缘不录)　报慈光云禅师　　广严咸泽禅师　新罗龟山和尚　　太傅王延彬居士　　(保福展法嗣)报恩道熙禅师　招庆省僜禅师　　(鼓山晏法嗣)天竺子仪禅师　白云智作禅师　　鼓山智岳禅师　　(龙华照法嗣)报国院照禅师　　(镜清怤法嗣)资福智远禅师　乌巨仪晏禅师　　(安国瑫法嗣)瑞峰志端禅师　　(睡龙溥法嗣)保福清溪禅师　南岳下八世　　(黄龙机法嗣)嘉州黑水和尚　吕岩真人　　(罗汉琛法嗣)清凉文益禅师(语具别卷)　清溪洪进禅师　　清凉休复禅师　龙济绍修禅师　　(龙华球法嗣)酒仙遇贤禅师　南岳下九世　　(清溪进法嗣)圆通缘德禅师卷八　(临济宗)　南岳下四世　　(黄檗运法嗣)临济义玄禅师　南岳下五世(临济下一世)　　(临济玄法嗣)兴化存奖禅师　宝寿沼禅师　　三圣慧然禅师　魏府大觉和尚　　灌溪志闲禅师　涿州纸衣和尚　　定州善崔禅师　镇州万寿和尚　　幽州谭空和尚　沧州米仓和尚　　虎溪庵主　定上座　　奯上座　南岳下六世(临济下二世)　　(兴化奖法嗣)南院慧颙禅师　守廓侍者　　(宝寿沼法嗣)西院思明禅师　宝寿和尚　　(纸衣法嗣)际上座　南岳下七世(临济下三世)　　(南院颙法嗣)风穴延沼禅师　颕桥安禅师　　(西院明法嗣)兴阳归静禅师　南岳下八世(临济下四世)　　(风穴沼法嗣)首山省念禅师　广慧真禅师　南岳下九世(临济下五世)　　(首山念法嗣)汾阳善昭禅师　叶县归省禅师　　神鼎洪諲禅师　谷隐蕴聪禅师　　广慧元琏禅师　三交智嵩禅师　　仁王处评禅师　智门逈罕禅师　　鹿门慧昭山主　南岳下十世(临济下六世)　　(汾阳昭法嗣)石霜楚圆禅师　琅琊慧觉禅师(无机缘不录)　　大愚守芝禅师(无机缘不录)　法华全举禅师　　芭蕉谷泉禅师　龙华晓愚禅师　　天圣皓泰禅师　龙潭智圆禅师　　(叶县省法嗣)浮山法远禅师　　(谷隐聪法嗣)金山昙颕禅师　龙华齐岳禅师(无机缘不录)　　大乘德遵禅师　永庆光普禅师　　驸马李遵勖居士　英公夏竦居士　　(广慧琏法嗣)华严道隆禅师　文公杨亿居士卷九　(临济宗)　南岳下十一世(临济下七世)　　(石霜圆法嗣)杨岐方会禅师　黄龙慧南禅师　　翠岩可真禅师　蒋山赞元禅师　　灵隐德章禅师　　(琅琊觉法嗣)定慧超信禅师(无机缘不录)　真如方禅师　　兴教坦禅师　归宗可宣禅师　　长水子璇讲师　　(大愚芝法嗣)云峰文悦禅师　　(金山颕法嗣)净住居说禅师　节使李端愿居士　　(龙华岳法嗣)西余净端禅师　南岳下十二世(临济下八世)　　(杨岐会法嗣)白云守端禅师　保宁仁勇禅师　　(黄龙南法嗣)黄龙祖心禅师　东林常总禅师(无机缘不录)　　宝峰克文禅师　大沩怀秀禅师(无机缘不录)　　黄檗惟胜禅师　开元子琦禅师　　仰山行伟禅师　云盖守智禅师　　建隆昭庆禅师(无机缘不录)　隆庆庆闲禅师　　泐潭洪英禅师　雪峰道圆禅师　　(翠岩真法嗣)大沩慕喆禅师(无机缘不录)　　(定慈信法嗣)穹窿智圆禅师　南岳下十三世(临济下九世)　　(白云端法嗣)五祖法演禅师　琅邪永起禅师(无机缘不录)　　提刑郭祥正居士　　(黄龙心法嗣)黄龙悟新禅师　黄龙惟清禅师　　泐潭善清禅师　青原惟信禅师　　夹山晓纯禅师　保福本权禅师　　太史黄庭坚居士　秘书吴恂居士　　(东林总法嗣)泐潭印乾禅师(无机缘不录)　开先行瑛禅师(无机缘不录)　　褒亲有瑞禅师　万杉绍慈禅师　　慧圆上座　内翰苏轼居士　　(宝峰文法嗣)兜率从悦禅师　法云杲禅师　　泐潭文准禅师　慧日文雅禅师(无机缘不录)　　宝华普鉴禅师　九峰希广禅师　　清凉慧洪禅师　石头怀志庵主　　(大沩秀法嗣)大沩祖瑃禅师(无机缘不录)　　(黄檗胜法嗣)昭觉纯白禅师(无机缘不录)　　(开元琦法嗣)尊胜有朋讲师　　(建隆庆法嗣)泗州用元禅师　　(大沩喆法嗣)智海道平禅师(无机缘不录)　泐潭景祥禅师(无机缘不录)　　光孝慧兰禅师　南岳下十四世(临济下十世)　　(五祖演法嗣)昭觉克勤禅师　太平慧懃禅师　　龙门清远禅师　开福道宁禅师　　大随元静禅师　无为宗泰禅师　　五祖表自禅师　九顶清素禅师　　元礼首座　普融藏主　　法閦上座　　(琅邪起法嗣)金陵俞道婆　　(黄龙新法嗣)性空妙普庵主　锺山道隆首座　　空室智通道人　　(黄龙清法嗣)上封本才禅师　法轮应端禅师　　长灵守卓禅师(无机缘不录)　　(泐潭清法嗣)黄龙道震禅师　万年法一禅师　　(泐潭乾法嗣)天童普交禅师　圆通道旻禅师　　二灵知和庵主　　(开先瑛法嗣)慈氏瑞仙禅师　　(兜率悦法嗣)丞相张商英居士　　(法云泉法嗣)西蜀銮法师　　(泐潭准法嗣)云岩天游禅师　　(慧日稚法嗣)九仙法清禅师　觉海法因庵主　　(大沩瑃法嗣)中岩蕴能禅师　　(照觉白法嗣)信相宗显禅师　　(智海平法嗣)净因继成禅师　　(泐潭祥法嗣)宝峰景淳知藏　怀玉用宣禅师卷十　(临济宗)　南岳下十五世(临济下十一世)　　(昭觉勤法嗣)径山宗杲禅师　虎丘绍隆禅师　　育王端裕禅师　大沩法泰禅师(无机缘不录)　　护国景元禅师　南峰云辩禅师　　灵隐慧远禅师　华藏安民禅师　　昭觉道元禅师　中竺中仁禅师　　象耳袁觉禅师　华严祖觉禅师　　明因昙玩禅师　道祖首座　　宗振首座　枢密徐俯居士　　郡王赵令衿居士　侍郎李弥逊居士　　觉庵道人祖氏　成都范县君　　(太平懃法嗣)文殊心道禅师　龙牙智才禅师　　何山守珣禅师　泐潭择明禅师(无机缘不录)　　祥符清海禅师　　(龙门远法嗣)龙翔士珪禅师　云居善悟禅师　　黄龙法忠禅师　乌巨道行禅师　　白杨法顺禅师　云居法如禅师　　归宗正贤禅师　道场明辩禅师　　世奇首座　给事冯楫居士　　(大随静法嗣)石头自回禅师　护圣居静禅师　　剑门南修道者　尚书莫将居士　　龙图王萧居士　　(长灵卓法嗣)道场慧林禅师(无机缘不录)　　(云岩游法嗣)径山智策禅师　　(圆通旻法嗣)左丞范冲居士　枢密吴居厚居士　　中丞卢航居士　左司睹贶居士　　(净因成法嗣)冶父道川禅师　南岳下十六世(临济下十二世)　　(径山杲法嗣)教忠弥光禅师　东林道颜禅师　　西禅鼎需禅师　开善道谦禅师　　育王德光禅师　玉泉昙懿禅师　　荐福悟本禅师　育王遵璞禅师　　能仁祖元禅师　蒋山善直禅师　　近礼侍者　资寿尼妙总禅师　　侍郎张九成居士　提刑吴伟明居士　　门司黄彦节居士　　(虎丘隆法嗣)天童昙华禅师　　(育王裕法嗣)净慈师一禅师　道场法全禅师　　(大沩泰法嗣)慧通清旦禅师　灵岩仲安禅师　　(护国元法嗣)国清行机禅师　　(灵隐远法嗣)觉阿上人　内翰曾开居士　　知府葛郯居士　　(华藏民法嗣)径山宝印禅师　　(文殊道法嗣)楚安慧方禅师　文殊思业禅师　　(佛灯珣法嗣)待制潘良贵居士　　(泐潭明法嗣)无为守缘禅师　　(龙翔珪法嗣)云居德升禅师　狼山慧温禅师　　(云居悟法嗣)中际善能禅师　云居自圆禅师　　(乌巨行法嗣)长芦守仁禅师　　(道场辩法嗣)何山然首座　　(道场林法嗣)东山吉禅师　南岳下十七世(临济下十三世)　　(教忠光法嗣)净慈昙密禅师　　(东林颜法嗣)净慈彦充禅师　智者真慈禅师　　(西禅需法嗣)鼓山安永禅师　剑门安分庵主　　(开善谦法嗣)吴十三道人　　(应庵华法嗣)天童咸杰禅师　侍郎李浩居士　　(道场全法嗣)华藏有权禅师卷十一　(沩仰宗)　南岳下三世　　(百丈海法嗣)沩山灵佑禅师　南岳下四世　　(沩山佑法嗣)仰山慧寂禅师　香严智闲禅师　　径山洪諲禅师　双峰和尚(无机缘不录)　　定山神英禅师　延庆法端禅师　　九峰慈慧禅师　京兆府米和尚　　晋州霍山和尚　元康和尚　　常侍王敬初居士　南岳下五世　　(仰山寂法嗣)南塔光涌禅师　霍山景通禅师　　无着文喜禅师　　(径山諲法嗣)洪州米岭和尚　　(先双峰法嗣)双峰古禅师　南岳下六世　　(南塔涌法嗣)芭蕉慧清禅师　清化全怤禅师　南岳下七世　　(芭焦清法嗣)郢州继彻禅师卷十二　(云门宗)　南岳下六世　　(雪峰存法嗣)云门文偃禅师　南岳下七世　　(云门偃法嗣)白云子祥禅师(无机缘不录)　德山缘密禅师(无机缘不录)　　巴陵颢鉴禅师　双泉师宽禅师　　香林澄远禅师　洞山守初禅师　　奉先深禅师　双泉郁禅师(无机缘不录)　　清凉智明禅师(无机缘不录)　洞山清禀禅师　　云门朗上座　南岳下八世　　(白云祥法嗣)韶州大历和尚　连州宝华和尚　　月华山月禅师　　(德山密法嗣)文殊应真禅师(无机缘不录)　　(巴陵鉴法嗣)泐潭灵澄散圣　　(双泉宽法嗣)五祖师戒禅师(无机缘不录)　　(香林远法嗣)智门光祚禅师(无机缘不录)　　(洞山初法嗣)福严良雅禅师　乾明睦禅师　　(双泉郁法嗣)德山慧远禅师(无机缘不录)　　(清凉明法嗣)西峰云豁禅师　南岳下九世　　(文殊真法嗣)洞山晓聪禅师　　(五祖戒法嗣)泐潭怀澄禅师(无机缘不录)　北塔思广禅师(无机缘不录)　　(智门祚法嗣)雪窦重显禅师　云盖继鹏禅师　　(福严雅法嗣)北禅智贤禅师　　(德山远法嗣)开先善暹禅师　南岳下十世　　(洞山聪法嗣)云居晓舜禅师　佛日契嵩禅师　　洪州太守许式　　(泐潭澄法嗣)育王怀琏禅师　九峰鉴韶禅师(无机缘不录)　　令滔首座　　(北塔广法嗣)玉泉承皓禅师　　(雪窦显法嗣)天衣义怀禅师　平江惠金典座　　报本有兰禅师(无机缘不录)　　(北禅贤法嗣)法昌倚遇禅师　　(开先暹法嗣)云居了元禅师　智海本逸禅师(无机缘不录)　南岳下十一世　　(云居舜法嗣)蒋山法泉禅师(无机缘不录)　　(九峰韶法嗣)大梅法英禅师　　(天衣怀法嗣)慧林圆照禅师　法云法秀禅师　　天钵重元禅师(无机缘不录)　侍郎杨杰居士　　(报本兰法嗣)法明上座　　(智海逸法嗣)签判刘经臣居士　南岳下十二世　　(蒋山泉法嗣)清献赵抃居士　　(慧休本法嗣)法云善本禅师(无机缘不录)　本觉守一禅师(无机缘不录)　　投子修颗禅师(无机缘不录)　长芦崇信禅师(无机缘不录)　　(法云秀法嗣)保宁子英禅师(无机缘不录)　　(天钵元法嗣)元丰清满禅师(无机缘不录)　南岳下十三世　　(法云本法嗣)宝林果昌禅师　天竺从谏讲师　　(本觉一法嗣)天台如庵主　　(投子颙法嗣)丞相富弼居士　　(长芦信法嗣)慧林怀深禅师　万寿如瑰禅师　　(保宁英法嗣)广福惟尚禅师　　(元丰满法嗣)卫州王大夫卷十三　(法眼宗)　南岳下八世　　(罗汉琛法嗣)清凉文益禅师　南岳下九世　　(清凉益法嗣)天台德韶国师　清凉泰钦禅师　　灵隐清耸禅师　百丈道恒禅师　　永明道潜禅师　报恩慧明禅师　　崇寿契稠禅师(无机缘不录)　云居清锡禅师　　罗汉智依禅师　报慈文遂禅师　　报恩玄则禅师　归宗策真禅师　　古贤谨禅师　南岳下十世　　(天台韶法嗣)永明延寿禅师　广平守威禅师　　五云志逢禅师　智者全肯禅师　　瑞鹿遇安禅师　瑞鹿本先禅师　　兴教洪寿禅师　　(清凉钦法嗣)云居道齐禅师　　(永明潜法嗣)千光环省禅师　　(崇寿稠法嗣)净土惟素禅师(无机缘不录)　南岳下十一世　　(云居齐法嗣)瑞严义海禅师　　(净土素法嗣)净土惟正禅师卷十四　六祖法嗣　　青原行思禅师　青原下一世　　(青原思法嗣)石头希迁禅师　青原下二世　　(石头迁法嗣)药山惟俨禅师　丹霞天然禅师　　潭州大川禅师　大颠宝通禅师　　长髭旷禅师　京兆尸利禅师　　招提慧朗禅师　兴国振朗禅师　　法门佛陀禅师　大同济禅师　青原下三世　　(药山俨法嗣)道吾宗智禅师　云岩昙晟禅师　　船子德诚禅师　椑树慧省禅师　　百岩明哲禅师　澧州高沙弥　　(丹霞然法嗣)翠微无学禅师　孝义性空禅师(无机缘不录)　　(潭州川法嗣)仙天禅师　　(大颠通法嗣)三平义忠禅师　　(长髭旷法嗣)石室善道禅师　青原下四世　　(道吾智法嗣)石霜庆诸禅师　渐源仲兴禅师　　(云岩晟法嗣)洞山良价禅师(语具别卷)　杏山鉴洪禅师　　神山僧密禅师　　(船子诚法嗣)夹山善会禅师　　(翠微学法嗣)清平令遵禅师　投子大同禅师　　白云山约禅师　　(孝义空法嗣)歙州茂源禅师　青原下五世　　(石霜诸法嗣)大光居诲禅师　九峰道虔禅师　　涌泉景欣禅师　云盖志元禅师　　覆船洪荐禅师　凤翔石柱禅师　　南岳玄泰禅师(无机缘不录)　龙湖普闻禅师　　张拙秀才　　(夹山会法嗣)洛浦元安禅师　蟠龙可文禅师(无机缘不录)　　黄山月轮禅师　韶山寰普禅师　　太原海湖禅师　　(清平遵法嗣)三角令珪禅师　　(投子同法嗣)投子感温禅师　观音岩俊禅师　青原下六世　　(九峰虔法嗣)禾山无殷禅师　　(涌泉欣法嗣)六通院绍禅师　　(洛浦安法嗣)青峰传楚禅师　永安善静禅师　　洞溪戒定禅师　　(蟠龙文法嗣)木平善道禅师　　(黄山轮法嗣)郢州桐泉禅师卷十五　(曹洞宗)　青原下四世　　(云岩晟法嗣)洞山良价禅师　青原下五世　　(洞山价法嗣)曹山本寂禅师　云居道膺禅师　　疎山匡仁禅师　青林师虔禅师　　白水本仁禅师　白马遁儒禅师　　龙牙居遁禅师　华严休静禅师　　北院通禅师　洞山道全禅师　　京兆蚬子和尚　幽栖道幽禅师　　越州乾峰和尚　钦山文邃禅师　青原下六世　　(曹山寂法嗣)洞山道延禅师　金峰从志禅师　　曹山慧霞禅师　草庵法义禅师(无机缘不录)　　曹山智炬禅师　　(云居膺法嗣)同安丕禅师(无机缘不录)　嵇山章禅师　　杭州佛日禅师　朱溪谦禅师　　(疎山仁法嗣)护国守澄禅师(无机缘不录)　灵泉归仁禅师　　疎山证禅师　黄檗慧禅师　　(青林虔法嗣)广德延禅师(无机缘不录)　石门献蕴禅师　　(华严静法嗣)紫陵匡一禅师　　(北院通法嗣)京兆香城和尚　青原下七世　　(洞山延法嗣)上蓝庆禅师　同安慧敏禅师　　(金峰志法嗣)天池智隆禅师　　(草庵义法嗣)龟洋慧忠禅师　　(同安丕法嗣)同安志禅师　　(护国澄法嗣)护国知远禅师(无机缘不录)　　(灵泉仁法嗣)大阳慧坚禅师　　(广德延法嗣)广德义禅师　　(石门蕴法嗣)石门慧彻禅师(无机缘不录)　　(紫陵一法嗣)紫陵微禅师　青原下八世　　(同安丕法嗣)梁山缘观禅师　　(护国远法嗣)云顶德敷禅师　　(石门彻法嗣)石门绍远禅师　石门筠首座　青原下九世　　(梁山观法嗣)大阳警玄禅师　青原下十世　　(大阳玄法嗣)投子义青禅师　兴阳清剖禅师　　福严审承禅师　罗浮显如禅师　　白马归喜禅师　青原下十一世　　(投子青法嗣)芙蓉道楷禅师　青原下十二世　　(芙蓉楷法嗣)丹霞子淳禅师(无机缘不录)　宝峰惟照禅师　　石门元易禅师(无机缘不录)　鹿门法灯禅师　青原下十三世　　(丹霞淳法嗣)长芦青了禅师　天童正觉禅师　　(宝峰照法嗣)圆通德止禅师　华药智朋禅师　　(石门易法嗣)青原齐禅师　天衣法聪禅师(无机缘不录)　　尼佛通禅师　青原下十四世　　(长芦了法嗣)天童宗珏禅师(无机缘不录)　　(天童觉法嗣)雪窦嗣宗禅师　善权法智禅师　　净慈慧晖禅师　瑞岩法恭禅师　　(天衣聪法嗣)吉祥元实禅师　投子道宣禅师　青原下十五世　　(天童珏法嗣)雪窦智鉴禅师卷十六　过去六佛　　毗婆尸佛(过去庄严劫第九百九十八尊)　　尸弃佛(第九百九十九尊)　　毗舍浮佛(第一千尊)　　拘留孙佛(见在贤劫第一尊)　　拘那含牟尼佛(第二尊)　　迦叶佛(第三尊)　西天东土应化圣贤　　文殊菩萨　天亲菩萨　　维摩大士　善财童子　　须菩提尊者　舍利弗尊者　　殃崛摩罗尊者　宾头卢尊者　　障蔽魔王　那咤太子　　跋陀禅师　金陵宝志禅师　　双林善慧大士　南岳慧思禅师　　天台智者禅师　泗州僧伽大圣　　天台丰干禅师　天台寒山大士　　天台拾得大士　明州布袋和尚　　法华志言大士　扣氷澡先古佛　　千岁宝掌和尚　法顺大师　未详法嗣　　实性大师　茶陵郁山主　　僧肇法师　禅月贯休禅师　　先净照禅师　公期和尚　　唐朝因禅师　法海立禅师　　楼子和尚　神照本如法师　　天竺证悟法师　净居尼玄机　　亡名古宿(二十六则)　亡名宰官(七则)　　亡名行者(五则)　亡名道婆(五则)　宋世玉音　　太宗皇帝　徽宗皇帝　　孝宗皇帝
　　教外别传目录(终)

　　 

　　教外别传卷一
　　释迦牟尼佛

　　释迦牟尼佛。(贤劫第四尊)周昭王二十四年甲寅岁四月八日生。至四十二年二月八日。年十九。欲求出家。而自念言。当复何遇。即於四门游观。见四等事。心有悲喜。而作思惟。此老病死。终可厌离。於是。夜子时。有一天人。名曰净居。於窗牖中。叉手白言。出家时至。可去矣。太子闻已。心生欢喜。即逾城而去。於檀特山中修道。始於阿蓝迦蓝处。三年学不用处定。知非便舍。复至郁头蓝弗处。三年学非非想定。知非亦舍。又至象头山。同诸外道。日食麻麦。经于六年。故经云。以无心意无受行。而悉摧伏诸外道。先历试邪法。示诸方便。发诸异见。令至菩提。故普集经云。菩萨於二月八日明星出时成道。号天人师。时年三十矣。即穆王三年癸未岁也。既而於鹿野苑中。为憍陈如等五人。转四谛法轮。而证道果。说法住世四十九年。后告弟子摩诃迦叶。吾以清净法眼涅盘妙心。实相无相微妙正法。将付於汝。汝当护持。并勑阿难。副贰传化。无令断绝。而说偈曰。法本法无法。无法法亦法。今付无法时。法法何曾法。尔时世尊说此偈已。复告迦叶。吾将金缕僧伽梨衣。传付於汝。转授补处。至慈氏佛出世。勿令朽坏。尔时世尊至拘尸那城。告诸大众。吾今背痛。欲入涅盘。即往熙连河侧。娑罗双树下。右胁累足。泊然宴寂。自世尊灭后。一千一十七年。教至中夏。即后汉永平十年戊辰岁也○世尊才生下。乃一手指天。一手指地。周行七步。目顾四方曰。天上天下。唯吾独尊(云门偃云。我当时若见。一棒打杀。与狗子吃。贵图天下太平　雪窦显云。便与掀倒禅床　法昌遇云。好一棒。太迟生。未离兜率。脚跟下好与一锥。岂到今日。虽然如是。也是贼过后张弓　云峰悦云。云门虽有定乱之谋。且无出身之路　保宁勇颂云。混沌未分人未晓。乾坤才剖事潜彰。天生伎俩能奇怪。末上输他弄一场　天童华云。云门此话虽行。未免落他陷阱。黄面老子。末上卖峭。正是依草附木。二俱不了。以左手拍禅床云。过这边着。汝诸人。还知明果落处么。珊瑚枕上两行泪。半是思君半恨君　高峰妙云。世尊。大似灵龟曳尾。自取丧身之兆云门虽则全提正令。也是为他闲事长无明。当时但於地上。划一圆相。就圆相中。书个丁字。复展两手示之。管取冰消瓦解　楚石琦颂云。九龙吐水自空来。衬足金莲徧地开。天上人间藏不得。这回不免出胞胎。独称尊向谁说。错承当第二月。且如何是第一月。咄　金粟悟云。我不似云门大惊小怪。我当时若见。但向前以手加额云。猫。看他面皮向甚处着。他若更拟议。便与蓦面一睡　径山信云。世尊奇特。忒杀奇特。未免傍观者哂。颂云。七步周行也不妨。指天指地便郎当。大风吹倒梧桐树。自有傍人说短长)○世尊一日升座。大众集定。文殊白椎曰。谛观法王法。法王法如是。世尊便下座(芭蕉彻云。忙忙者。匝地普天雪窦显颂云。列圣丛中作者知。法王法令不如斯。会中若有仙陀客。何必文殊下一槌　天童觉颂云。一段真风见也么。元元化母理机梭。织成古锦含春象。无奈东君漏泄何　万峰蔚云。世尊也是起模画样。文殊亦乃见境生情。出来道个谛观法王法法王法如是。且道此语落在文殊处落在世尊处　金粟悟云。文殊。大似认影迷头。世尊。也是脚跟不着地　径山信云。双髻当时若在。夺却文殊槌子。喝一喝。看那黄面老人。作何去就。颂云。张郎沉醉一杯酒。扶醉李郎醉更深。不顾脚跟三尺水。只贪纵步上高岑)○世尊一日升座。默然而坐。阿难白椎曰。请世尊说法。世尊曰。会中。有二比丘犯律行。我故不说法。阿难以他心通。观是比丘。遂乃遣出。世尊还复默然。阿难又白。适来为二比丘犯律。是二比丘已遣出。世尊何不说法。世尊曰。吾誓不为二乘声闻人说法。便下座(南堂静云。前箭犹轻后箭深　高峰妙云。世尊能挽千钧之弩。银山铁壁。箭箭相通。阿难虽有隐身之术。殊不觉髑髅后中箭。还有亸得过底么)○世尊一日升座。大众集定。迦叶白椎曰。世尊说法竟。世尊便下座(芭蕉彻云。两个汉。大似无孔笛。遇着毡拍板)○世尊九十日在忉利天。为母说法。及辞天界而下时。四众八部。俱往空界奉迎。有莲花色比丘尼。作念云。我是尼身。必居大僧后见佛。不如用神力。变作转轮圣王。千子围绕　初见佛。果满其愿。世尊才见。乃诃曰。莲花色比丘尼。汝何得越大僧见吾。汝虽见吾色身。且不见吾法身。须菩提岩中宴坐。却见吾法身(荐福怀云。莲华色比丘尼。被热谩且置。还知瞿昙老人性命。在别人手里么)○世尊。昔因文殊至诸佛集处。值诸佛。各还本处。唯有一女人。近彼佛坐。入於三昧。文殊乃白佛云。何此人得近佛坐。而我不得。佛告文殊。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊曰。假使百千文殊。亦出此女人定不得。下方过四十二恒河沙国土。有罔明菩萨。能出此女人定。须臾罔明大士从地涌出。作礼世尊。世尊勑罔明出。罔明却至女子前。鸣指一下。女子於是从定而出(翠岩芝问僧。文殊是七佛师。为甚出女子定不得。罔明菩萨。下方而至。但弹指一声。便能出定。莫有对者。乃自代云。僧投寺里宿。贼打不防家　五云逢云。不惟文殊不能出此定。但恐如来。也出此定不得。祇如教意。怎生体解　天衣怀。颂云。文殊托上梵天。罔明轻轻弹指。女子黄面瞿昙。看它一倒一起　石门易颂云。坐拥群峰覆白云。莺啼深谷不知春。岩前花雨纷纷落。梦觉初回识故人　昭觉勤颂云。大定等虚空。廓然谁辨的。女子与瞿昙。据令何调直。师子奋迅兮摇荡乾坤。象王回旋兮不费余力。孰胜孰负。谁出谁入。雨散云收。青天白日。君不见。马驹踏杀天下人。临济未是白拈贼　径山杲颂云。出得出不得。是定非正定。罔明与文殊。丧却穷性命　高峰颂云。两两成群罪莫穷。谩将鼠伎逞英雄。当时若作今时世。纵使瞿昙也不中　楚石琦颂云。一切处是定。出入有何拘。瞿昙推倒女子。罔明扶起文殊。咄咄咄嘘嚧嘘。觌面相逢不识渠　金粟悟颂云。出得出不得。无在无不在。女子与瞿昙。灵山元一队。君不见。台山路上蓦直婆。明州市里憨布袋　径山信云。也奇怪。文殊乃七佛之师。因甚出女人定不得。且道。利害在甚么所〔在〕颂云。子丑寅卯辰巳午。甲乙丙丁莫莽卤。瞥然撞着李将军。石头何用千钧弩)○世尊。因波斯匿王问。胜义识中。有世俗谛否。若言无。智不应二。若言有。智不应一。一二之义。其义云何。佛言。大王。汝於过去龙光佛法中。曾问此义。我今无说。汝今无听。无说无听。是名为一义二义(翠岩真云。波斯匿王。善问不善答。世尊。善答不善问。一人理上偏枯。一人事上偏枯。翠岩当时若见。点一把火。照看黄面老面皮厚多少　荐福怀云。诸仁者。大王分明问。世尊分明答。宾主历然。作么生说个无说无闻底道理)○世尊。一日见文殊在门外立。乃曰。文殊文殊。何不入门来。文殊曰。我不见一法在门外。何以教我入门(报慈遂征云。为复是门外语门内语　沩山喆代云。吾不如汝　黄龙新云。文殊恁么道。入得门入不得门。若入得门。冰消瓦解)○世尊一日坐次。见二人舁猪过。乃问。这个是甚么。曰佛具一切智。猪子也不识。世尊曰。也须问过(大阳玄云。不因世尊问。洎乎忘却　地藏恩云。瞿昙老汉。也是无端。大似节目上更生节目。忽被二人呵呵大笑。舁猪便行。一场懡[怡-台+罗])○世尊。因有异学问。诸法是常邪。世尊不对。又问诸法是无常邪。亦不对。异学曰。世尊具一切智。何不对我。世尊曰。汝之所问。皆为戏论(高峰妙云。异学有言若哑。世尊无语如雷遮里见得分明。正是增益戏论。何故。谛听谛听)○世尊。一日示随色摩尼珠。问五方天王。此珠而作何色。时五方天王。互说异色。世尊复藏珠入袖。却抬手曰。此珠作何色。天王曰。佛手中无珠。何处有色。世尊叹曰。汝何迷倒之甚。吾将世珠示之。便各强说有青黄赤白色。吾将真珠示之。便总不知。时五方天王。悉皆悟道○世尊。因乾闼婆王献乐。其时山河大地。尽作琴声。迦叶起作舞。王问。迦叶岂不是阿罗汉。诸漏已尽。何更有余习。佛曰。实无余习。莫谤法也。王又抚琴三徧。迦叶亦三度作舞。王曰。迦叶作舞岂不是。佛曰。实不曾作舞。王曰。世尊何得妄语。佛曰。不妄语。汝抚琴。山河大地木石。尽作琴声。岂不是。王曰是。佛曰。迦叶亦复如是。所以实不曾作舞。王乃信受(修山主。问澄源禅师。乾闼婆王奏乐。直得须弥岌峇。海水腾波。迦叶作舞。作么生会。源云。迦叶过去世曾作乐人来。习气未除。修云。须弥岌峇。海水腾波。又作么生。澄源休去　法眼代云。正是习气　虚堂愚颂云。有三尺剑。可以谒赵国。无千里眼。难以见悬丝。巍巍堂堂。三界大师　径山信云。乾闼婆王。被世尊东扯西拽。说得却好。王虽懡[怡-台+罗]而退。且信一半。颂云。风不来树不动。田鸡不跳草不动。乾闼婆王眼失睛。埋冤迦叶偷糟瓮)○世尊。因外道问。昨日说何法。曰说定法。外道曰。今日说何法。曰不定法。外道曰。昨日说定法。今日何说不定法。世尊曰。昨日定今日不定(五祖戒云。何得将别人物。作自己用　沩山喆云。世尊。大似看楼打楼。大沩即不然。待问昨日说定今日何说不定。但云。非汝境界　荐福怀云。黄面老子。被外道拶着。出自偶然。虽然如此。邪正未分。若人辩得。许你顶门具眼)○世尊。因五通仙人问。世尊有六通。我有五通。如何是那一通。佛召五通仙人。五通应诺。佛曰。那一通你问我(雪窦显云。老胡。元不知有那一通。却因邪打正　琅琊觉云。世尊不知。可谓因正而打邪。五通。因邪而打正　翠岩芝云。五通如是问。世尊如是答。要且不会那一通　云峰悦云。大小瞿昙。被外道勘破了。有傍不肯底么。出来。我要问你。作么生是那一通　云盖本云。世尊如是召。五通如是应。作么生是那一通。良久云。姹女已归霄汉去。呆郎犹向火边栖　径山杲云。今时有一种弄泥团汉。徃徃在那一通处。错认定盘星断桥伦颂云。那一通你问我。玄关倒插无须锁。等闲一掣掣得开。三个老婆相对坐。咄)○世尊。因普眼菩萨。欲见普贤。不可得见。乃至三度入定。徧观三千大千世界。觅普贤。不可得见。而来白佛。佛曰。汝但於静三昧中起一念。便见普贤。普眼於是才起一念。便见普贤向空中。乘六牙白象(云居舜云。诸仁者。且作么生会。云居道。普眼推倒世尊。世尊推倒普眼。你道。普贤在甚处　金粟悟云。云居恁么道。未免傍观者哂。乃召众云。谁是傍观者)○世尊。因自恣日。文殊三处过夏。迦叶欲白椎摈出。才拈椎。乃见百千万亿文殊。迦叶尽其神力。椎不能举。世尊遂问迦叶。汝拟摈那个文殊。迦叶无对(昭觉勤云。可惜放过一着。待释迦老子道你欲摈那个文殊便与一椎。看他作么合杀。颂云。大象不游兔径。燕雀安知鸿鹄。据令宛若成风。破的浑如啮镞。徧界是文殊。徧界是迦叶。相对各俨然。举槌何处罚。好一剳。金色头陀曾落节　云居元云。一家有事百家忙晦室明云。文殊徧越圣制。固是罪不容诛。大小世尊。前言不副后语。楞严会上道。如是文殊。若有二相。即非文殊。这里又道。欲摈出那个文殊。惑乱不少。育王当时作迦叶。且放过文殊。但摈出世尊一个。何故。杀一有罪。而天下咸服　高峰妙云。文殊知底。迦叶不知。迦叶知底。文殊不知。彼彼不知且置。百千万亿文殊。那个是真底)○世尊。因长爪梵志索论义。预约曰。我义若堕。我自斩首。世尊曰。汝义以何为宗。梵志曰。我以一切不受为宗。世尊曰。是见受否。梵志拂袖而去。行至中路。乃省谓弟子曰。我当回去斩首。以谢世尊。弟子曰。人天众前。幸当得胜。何以斩首。梵志曰。我宁於有智人前斩首。不於无智人前得胜。乃叹曰。我义两处负堕。是见若受。负门处粗。是见不受。负门处细。一切人天二乘。皆不知我义堕处。唯有世尊诸大菩萨。知我义堕。回至世尊前曰。我义两处负堕。故当斩首以谢。世尊曰。我法中。无如是事。汝当回心向道。於是。同五百徒众。一时投佛出家。证阿罗汉(天衣怀颂云。是见若受破家门。是见不受共谁论。匾担蓦折两头脱。一毛头上现乾坤)○世尊。昔欲将诸圣众。往第六天。说大集经。勑他方此土。人间天上。一切狞恶鬼神。悉皆辑会。受佛付嘱。拥护正法。设有不赴者。四天门王。飞热铁轮。追之令集。既集会已。无有不顺佛勑者。各发弘誓。拥护正法。唯有一魔王。谓世尊曰。瞿昙。我待一切众生成佛尽。众生界空。无有众生名字。我乃发菩提心(荐福怀云。临危不变真大丈夫。诸仁者。作么生着得一转语。与黄面老子出气。寻常神通妙用。智慧辩才。到此总用不着。尽阎浮大地人。无不爱佛。到这里。何者是佛。何者是魔。还有人辩得么。良久云。欲得识魔么。开眼见明。欲得识佛么。合眼见暗。魔之与佛。以拄杖一时穿却鼻孔　径山杲云。天衣老汉。恁么批判。直是奇特。虽然如是。未免话作两橛。若向何者是佛。何者是魔处。便休去。不妨令人疑着。却云。欲识魔么。开眼见明。欲识佛么。合眼见暗。郎当不少。又云。魔之与佛。以拄杖一时穿却鼻孔。雪上加霜。妙喜却与黄面老子。代一转语。待这魔王道。众生界空。无有众生名字。我乃发菩提心。只向伊道。几乎错唤你作魔王。此语有两负门。若人检点得出。许伊具衲僧眼　楚石琦云。泽广藏山。狸能伏豹。二大老。何用多言。只消对魔王道。魔王魔王。你认那个作菩提心。还识得也未。设使一切众生成佛尽。众生界空。无有众生名字。你要发心。也未许你在。管取拱手归降　荆溪传征云。且道。这个魔王。是归依佛语。是不归依佛语)○世尊。尝与阿难行次。见一古佛塔。世尊便作礼。阿难曰。此是甚么人塔。世尊曰。此是过去诸佛塔。阿难曰。过去诸佛。是甚么人弟子。世尊曰。是吾弟子。阿难曰。应当如是(德山密云。过去。是现在弟子。实有此理　笑岩宝云。世尊古佛。亦不须论。祇如阿难云应当如是。且别有甚么长处若人分析得出。当可礼[佰-白+(?/木)]三拜　金粟悟别云。广慧若作阿难。待世尊道是吾弟子。但问。佛是甚么人弟子。待世尊拟开口时。便乃作礼即休。却谓应当如是。随风倒柁。岂是丈夫)○世尊。因有外道问。不问有言。不问无言。世尊良久。外道赞叹曰。世尊大慈大悲。开我迷云。令我得入。乃作礼而去。阿难白佛。外道得何道理。称赞而去。世尊曰。如世良马。见鞭影而行(雪窦显云。邪正不分。过犹鞭影。又云。诸禅德。迷云既开。决定见佛。还许他同参也无。若共相委知。则天下宗师。并为外道伴侣。如各非印证。则东土衲僧。不如西天外道。颂云。机轮曾未转。转必两头走。明镜忽临台。当下知妍丑。妍丑分兮迷云开。慈门何处生尘埃。因思良马窥鞭影。千里追风唤得回　昭觉勤云。外道因邪打正。世尊看楼打楼。阿难不善傍观。引得世尊拖泥带水。若据山僧见处。待他问不问有言不问无言。和声便打。及至阿难问外道有何所证。亦和声便打。何故。杀人须是杀人刀。活人须是活人剑　径山杲云。邪正两分。正由鞭影。颂云。两处牢关击不通。纤尘不动自乖宗。忽然业镜百杂碎。黄面瞿昙失却踪　楚石琦云。欲识邪正不分么。谁是外道。谁是世尊。欲识邪正两分么。世尊自世尊。外道自外道。此是天宁见处。一任诸方贬剥　笑岩宝云。外道。大似迷头演若以己方人。奈世尊不犯手势。劈脸一掴。直得伊翳火星飞。始觉面门着痛)○世尊。一日勑阿难。食时将至。汝当入城持钵。阿难应诺。世尊曰。汝既持钵。须依过去七佛仪式。阿难便问。如何是过去七佛仪式。世尊召阿难。阿难应诺。世尊曰。持钵去(密庵杰云。大小世尊。被阿难轻轻靠着。未免唤钟作瓮遁庵演颂云。从前七佛仪式。庆喜何曾欠少。堪笑黄面瞿昙。无端打个之绕)○世尊。因有比丘问。我於世尊法中。见处即有。证处未是。世尊当何所示。世尊曰。比丘某甲当何所示。是汝此问○世尊。因耆婆善别音响。至一塳间。见五髑髅。乃敲一髑髅问耆婆。此生何处。耆婆曰。生人道。世尊又敲一曰。此生何处。耆婆曰。生天道。世尊又别敲一曰。此生何处。耆婆罔知生处(金粟悟。代耆婆但云。生佛处。世尊若更拟议时。便与震威一喝。呵呵大笑而行)○世尊。因黑氏梵志运神力。以左右手。擎合欢梧桐花两株。来供养佛。佛召仙人。梵志应诺。佛曰。放下着。梵志。遂放下左手一株华。佛又召仙人放下着。梵志。又放下右手一株华。佛又召仙人放下着。梵志曰。世尊。我今两手皆空。更教放下个甚么。佛曰。吾非教汝放舍其华。汝当放舍外六尘。内六根。中六识。一时舍却。无可舍处。是汝免生死处。梵志於言下。悟无生忍○世尊。因灵山会上。五百比丘。得四禅定。具五神通。未得法忍。以宿命智通。各各自见过去杀父害母。及诸重罪。於自心内。各各怀疑。於甚深法。不能证入。於是。文殊承佛神力。遂手握利剑。持逼如来。世尊乃谓文殊曰。住住。不应作逆。勿得害吾。吾必被害。为善被害。文殊师利。尔从本已来。无有我人。但以内心见有我人。内心起时。我必被害。即名为害。於是。五百比丘。自悟本心如梦如幻。於梦幻中。无有我人乃至能生所生父母。於是。五百比丘。同赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀(密庵杰云。为人须为切。杀人须见血。文殊费尽腕头气力。要且不知此剑来处。带累释迦老子。通身是口。也分疎不下。五百比丘。恁么悟去。入地狱如箭射。忽若踏翻大海。趯倒须弥。云门扇子。[跳-兆+孛]跳上天。筑着帝释鼻孔。东海鲤鱼打一棒。雨似盆倾。又作么生商量。良久云。自从舞得三台后。拍拍元来总是歌　径山信云。文殊杀佛则且从。若无黄面老人打许多葛藤。五百比丘疑至今日。尚未住手。颂云。莫笑他家忤逆儿。戏房锣鼓振天嘶。住住住透牛皮。雨烂春风花满池。内心不起如何也。瓦解冰消万劫疑)○世尊。因地布发掩泥。献华於然灯。然灯见布发处。遂约退众。乃指地曰。此一方地。宜建一梵剎。时众中有一贤于长者。持标於指处插曰。建梵剎竟。时诸天散华赞曰。庶子有大智矣(天童觉颂云。百草头上无边春。信手拈来用得亲。丈六金身功德聚。等闲摆手入红尘。尘中能作主。化外自来宾。触处生涯随分足。未嫌伎俩不如人　张无尽颂云。一枝修竹建精蓝。风卷蟭螟入海南。恶水泼来成第二。钝根蹉过问前三)○世尊。因七贤女。游尸陀林。一女指尸曰。尸在这里。人向甚处去。一女曰。作么作么。诸姊谛观。各各契悟。感帝释散华曰。惟愿圣姊有何所须。我当终身供给。女曰。我家四事七珍。悉皆具足。唯要三般物。一要无根树子一株。二要无阴阳地一片。三要叫不响山谷一所。帝释曰。一切所须。我悉有之。若三般物。我实无得。女曰。汝若无此。争解济人。帝释罔措。遂同往白佛。佛言憍尸迦。我诸弟子。大阿罗汉。不解此义。唯有诸大菩萨。乃解此义(黄龙心云。树子若无。宁善给济。既要给济。心不虚发。如今有求无根树子。将何祇对　宝峰文云。大众且道。帝释是会不会。又道。善说般若。感我天宫。又道。无无根树子。大众。且作么生明得不孤负圣女。若也不会。不得孤负帝释。归宗亦有个无位真人。憨憨痴痴。跛跛挈挈。且恁么过时。喝一喝　昭觉勤颂云。无阴阳地无根树。谷呼不应当头露。罗列七珍森太虚。动地雨花无量数。天帝释七贤女。明明指出真金处。无生无法本如如。只个如今离言语)○世尊。因调达谤佛。生身入地狱。遂令阿难问。你在地狱中。安否调达曰。我虽在地狱。如三禅天乐。佛又令问。你还求出否。调达曰。我待世尊来便出。阿难曰。佛是三界大师。岂有入地狱分。调达曰。佛既无入地狱分。我岂有出地狱分(翠岩真云。亲言出亲口　湛堂准颂云。好笑提婆达多。入捺落十小劫波。虽然得三禅妙乐吹布毛须还鸟窠　径山杲云。既无出分。又无人分。唤什么作释迦老子。唤什么作提婆达多。唤什么作地狱。还委悉么。自携瓶去沽村酒。却着衫来作主人　楚石琦云。妙喜与么批判。刁刀相似。鱼鲁差殊。不知释迦老子。自是释迦老子。提婆达多。自是提婆达多。地狱自是地狱。料掉没交涉。一夜落花雨。满城流水香金粟悟云。调达如世刁恶。诬谤无罪之人。平白陷人。反自取陷。不能取胜。务须打个平交。然则翠岩道。亲言出亲口。是点罚语。是证明语)○世尊。因文殊忽起佛见法见。被世尊威神。摄向二铁围山(五云逢云。什么处是二铁围山。还会么。如今若有人起佛见法见。五云与烹茶两瓯。且道。是赏伊。是罚伊。同教意。不同教意　白云端云。大众。世尊当时无大人相。如今若有向承天这里。起佛见法见。承天。终不敢教动着他。何谓如此。但得雪消去。自然春到来　五祖演云。白云则具大慈悲。遂拍手云。曼殊室利。普贤大士。不审今后更敢也无。自云。一度被蛇伤。怕见断井索　千岩长云。大众不起佛见法见。还免得贬向铁围山么。世尊也是怜儿不觉丑)○城东有一老母。与佛同生。而不欲见佛。每见佛来。即便回避。虽然如此。回顾东西。总皆是佛。遂以手掩面。於十指掌中。亦总是佛(雪窦显云。诸七座他虽是个老婆宛有丈夫之作。既知回避稍难不免吞声饮气。如今不欲见佛。即许你。切忌以手掩面。何以。明眼底觑着。将谓雪窦门下。教你学老婆禅　天奇瑞云。境本无境。强生其境。心本无心强生其心。所以展转不得自在。心境双亡。爱憎俱殒。再说什么见与不见。既然十指皆佛。何须分别。只为妄立。所以难除。倘达其源。一道清孤　笑岩宝颂云。克乎己复乎礼。出乎尔必返乎尔。四维上下避无方。平地颠交平地起。十指掌中悉见佛。错认山僧拄杖子。召云。诸大德看看。释迦老子。同十方微尘佛把臂。越山门入来也。汝等又作么生回避。复云。切忌撞破髑髅径山信颂云。老母城东亦丈夫。眼睛清冷绝誵讹。三千里外相逢着。不是当年这老胡。莫谓似月中无影。休辜负。若向空王殿上行。脚跟斩断谁回互)　○殃崛摩罗。因持钵至一长者门。其家妇人。正值产难。子母未分。长者曰。瞿昙弟子。汝为至圣。当有何法。能免产难。殃崛语长者曰。我乍入道。未知此法。待我回问世尊。却来相报。及返具事白佛。佛告殃崛。汝速去报言。我自从贤圣法来。未曾杀生。殃崛奉佛语。疾往告之。其妇得闻。当时分免(径山杲颂云。华阴山前百尺井。中有寒泉彻骨冷。谁家女子来照影。不照其余照斜领　觉海元颂云。圣法从来不杀生。本无生杀亘精明。是诸人我皆空相。一切冤亲尽假名。甘露才沾除热恼。玉莲金子两敷荣　径山信云。殃崛传言送语。好与三十拄杖。其妇当时分娩。且许一半。何故。贪观天上月。失却手中桡。颂云。墙角花容欲绽眉。晓霜清冷蕴香池。横开不在春枝上。别有家风一段奇)○世尊。在灵山会上。拈华示众。是时众皆默然。唯迦叶尊者。破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付嘱摩诃迦叶　(云峰悦。因僧问。灵山拈华意旨如何。答云。一言既出。驷马难追。问迦叶微笑意旨如何。答云。口是祸门　白云端云。迦叶。善观风云别气色。虽然如是。还觉顶门重么。颂云。尽说拈花微笑是。不知将底辨宗风。若言心眼同时证。未免朦胧在梦中　黄龙心云。直下穿过髑髅。已是换却眼睛。临危不在悚人。向甚处见释迦老子　高峰妙云。世尊扶头。迦叶扶尾。直至如今。抬举不起。莫有共着力者么。以两手作扶势云。也只兀底　径山信云。世尊说法四十九年。不知赚杀多少人。到这里。犹是放不下。咄。莫作是说。树高千丈。叶落归根。三乘十二分教。乃拈华之注脚。世尊还记得么。颂云。末后拈来花一枝。露浓香冷报君知。人天百万同长短。何故偏消迦叶疑。可惜许。春风遥送残更雨)○世尊。至多子塔前。命摩诃迦叶分座令坐。以僧伽梨围之。遂告曰。吾以正法眼藏。密付於汝。汝当护持。传付将来(兴化奖。因僧问。多子塔前共谈何事。兴化云。一人传虚。万人传实　海印信颂云。密传分半座。正好蓦面唾。不与么且放过。子孙未免遭殃祸)○世尊。临入涅盘。文殊大士。请佛再转法轮。世尊咄曰。文殊。吾四十九年住世。未曾说一字。汝请吾再转法轮。是吾曾转法轮邪(雪峰空云。且道。世尊从文殊请。不从文殊请　北磵简颂云。末上何曾转法轮。只今再转谩劳神。路行人不知天晓。犹把灵符执夜明)○世尊。於涅盘会上。以手摩胸。告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度亦非吾弟子。时百万亿众。悉皆契悟(云峰悦云然则膏肓之门。不足以发药。云峰今日且作死马医。尔等诸人。皮下有血么　东禅观云。其时。众中有个作者才见以手摩胸。便出约住云。瞿昙。你这丑举止。休拈出也。他若知非。决定缄口。免见百万亿众堕邪倒见　皖山凝颂云。老倒瞿昙不识羞。临行犹自逞风流。摩胸示众归何处。啼鸟一声山更幽　高峰妙云。黄面瞿昙。四十九年。颠之倒之。横说竖说。贵图末后殷懃。殊不知。赚他百万亿众。至今堕在铁围山下。无由解脱)。

　　诸师拈颂诸经语句
　　经题[米-木+八]字

　　(僧问地藏琛。以字不成。八字不是。未审是甚么字。地藏云。看取下注脚。径山杲颂云。以字不成八字非。烁迦罗眼不能窥。一毛头上重拈出。愤怒那咤失却威)。

　　○华严论

　　未离兜率。已降王宫。未出母胎。度人已毕(径山杲颂云。利刃有蜜不须舐。蛊毒之家水莫尝。不舐不尝俱不犯。端然衣锦自还乡　天奇瑞云。能买能卖输他作者。能做能为独尊巧士。山僧无能。且乃寻常赏玩。羊栈里是羊。猪群里是猪。牛栏里是牛。马桊里是马。无不分明。岂可向门庭外别觅去在。且道山僧如是说话。还合得世尊用处否。若然会得。茶来张口。饭来举手。一一纵横。无不了毕)○佛身充满於法界。普现一切群生前。随缘赴感靡不周。而恒处此菩提座(天奇瑞云。且道佛身与法界相去多少。莫是佛身外别有法界。莫是法界就是佛身。盖为从前蒙昧两岐。所以山僧故故拈出与汝论量。要讨个真实。譬如一草是春。若山若川。无草不春。岂草外别有其春。岂春外别有其草。若然如是会得。风力持帆行不棹。笛声唤月下沧洲)○我今普见一切众生。具有如来智慧德相。但以妄想执着。而不证得(天童觉颂云。天盖地载。成团成块。周法界而无边。析邻虚而无内。及尽玄微。谁分向背。佛祖来偿口业债。问取南泉王老师。人人只吃一茎菜)。

　　○文殊所说般若经

　　清净行者。不入涅盘。破戒比丘。不入地狱(此山应颂云。饮官酒卧官街。当处死当处埋。寒山逢拾得。抚掌笑咍咍　径山杲颂云。壁上安灯盏。台前置酒台。闷来打三盏。何处得愁来　高峰妙颂云。涅盘地狱本无差。只为从前被眼遮。三脚驴儿才[跳-兆+孛]跳。镬汤炉炭是吾家)。

　　○圆觉经

　　居一切时。不起妄念。於诸妄心。亦不息灭。住妄想境。不加了知。於无了知。不辨真实(径山杲颂云。荷叶团团团似镜。菱角尖尖尖似锥。风吹柳絮毛球走。雨打梨花蛱蝶飞。师答林少瞻云。但将此颂。放在上面。却将经文。移来下面。颂却是经。经却是颂。如此做工夫看。莫管悟不悟。心头休要忙。亦不可放缓。如调弦之法。紧缓得其所。则曲调自成矣　琅琊觉禅师。尝问讲僧云。如何是居一切时不起妄念。对云。起即是病。又问。如何是於诸妄心亦不息灭对云。息即是病。又问。如何是住妄想境不加了知。对云。知即是病。又问。如何是於无了知不辨真实。对云。辨即是病。觉公笑云。汝识药矣。未识药中之忌也。宝觉禅师。则为之偈云。黄花熳熳。翠竹珊珊。江南地暖。塞北春寒。游人去后无消息。留得云山到老看)○一切障碍。即究竟觉(〔云〕堂行颂云。枯树云充叶。凋梅雪作花。击桐成木响。蘸雪吃冬瓜。长天秋水。孤鹜落霞)○以大圆觉。为我伽蓝(圆悟勤颂云。毫发不留。纵横自由。阃外乾坤廓落。大方无外优游。明明祖师意。明明百草头。褫破孤疑网。截断爱河流。纵有回天力。争如直下休。四衢道中净裸裸。放出沩山水牯牛)。

　　○楞严经

　　佛谓阿难。见见之时。见非是见。见犹离见。见不能及(竹庵珪云。落花有意随流水。流水无情恋落花　径山杲颂云。春至白花开秋来还落叶。黄面老瞿昙。休摇三寸舌　海印信颂云。见不及处。江山满目。不睹纤毫花红柳绿。白云出没本无心。流水滔滔岂盈缩)○汝等一人。发真归元。此十方空。皆悉销陨(尼无着颂云。一人发真归元。十方虚空销陨。试问杨岐栗蓬。何似云门胡饼)○诸可还者。自然非汝。不汝还者非汝谁(竹庵珪云。常恨春归无觅处。不知转入此中来。喝一喝云。三十年后莫道能仁教坏人家男女　天目。礼颂云。不汝还兮复是谁。残红落满钓鱼矶。日斜风动无人扫。燕子衔将水际飞。咄咄。是无等等咒)○佛告阿难。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝(雪窦显颂云。全象全牛意不殊。从来作者共名模。如今要见瞿昙老。剎剎尘尘在半涂　湛堂准颂云。老胡彻底老婆心。为阿难陀意转深。韩干马嘶芳草渡。戴嵩牛卧绿杨阴)○若能转物。即同如来。(白云端颂云。若能转物即如来。春至山花处处开。自有一双穷相手。不曾容易舞三台)。

　　○法华经

　　是法住法位世间相常住(云门偃云。释迦老子甚处去也　朴翁铦颂云。世间相常住。黄莺啼绿树真个可怜生。动着便飞去　杨岐会颂云。犬子便吠贼。牛子便牵犂。衲僧若恁么。未曾摸着皮)○佛放眉间白毫相光。照东方万八千世界(圆极岑颂云。蛮奴赤脚上皇州。卖尽珍奇跨白牛。贪着市朝人作韨。又随歌舞上官楼。多意气好风流。月冷珠帘挂玉钩。分明忘却来时路。百尺竿头辊绣球)○诸法从本来。常自寂灭相。(昔有僧诵。此忽起疑。日夕不置。忽闻莺啼。顿然开悟。遂续前语为偈云。诸法从本来。常自寂灭相。春至百花开。黄莺啼柳上)○假使满世间。皆如舍利弗。尽思共度量。不能测佛智(五祖演云。寻常衲僧家。高揖释迦。不拜弥勒。是会佛智。不会佛智。众中有则有。只是藏牙伏爪。太平有个见处。不惜眉毛。举向诸人。待有人问。随口便答　破庵先云。且毕竟如何是佛智。颂云。雪子落纷纷。乌盆变白盆。忽然日头出。依旧是乌盆)○如来如实知见三界之相。无有生死若退若出。亦无在世及灭度者。非实非虚。非如非异。不如三界。现於三界。如斯之事。如来明见。无有错谬(圆极岑颂云。岣嵝峰头神禹碑。字青石赤形模奇。无目仙人才一见。便应抚掌笑嘻嘻。云暗苍龙化葛陂。就中一句是正颂。有人检点得出。许你具一只眼)○大通智胜佛。十劫坐道场。佛法不现前。不得成佛道(径山杲颂云。燕坐道场经十劫。一一从头俱漏泄。世间多少守株人。棹棒拟打天边月)。

　　○金刚般若经

　　凡所有相。皆是虚妄。若见诸相非相。即见如来(法眼益云。若见诸相非相。即不见如来心闻颂云。映林映日一般红。吹落吹开总是风。可惜撷芳人不见。一时分付与游蜂)○一切诸佛。及诸佛阿耨多罗三藐三菩提法。皆从此经出(首山念。因僧问。如何是此经。首山云。低声。僧云。如何是受持。首山云。莫染污　冶父川云。且道。此经从甚处出。须弥顶上。大海波心。颂云。佛祖垂慈实有权。言言不离此经宣。此经出处还相委。便向云中驾铁船。切忌错会)○应无所住。而生其心(冶父川颂云。山堂静坐夜无言。寂寂寥寥本自然。何事西风动林野。一声寒雁唳长天)。

　　○般若心经

　　是大神咒。是大明咒。是无上咒。是无等等咒。能除一切苦(无准范颂云。黯淡滩黯淡滩。十度船来九度翻。唯有三山陈上舍。担一柄伞岸上行。奈我何　天奇瑞云。天云雷雨。日月斗星。江山水石。路井墙城。是什么境界。会。得底。蛊得魇魅一时消灭。不会更听重宣。悉怛多般怛啰)。

　　教外别传卷一
　　教外别传卷二
　　西天祖师
　　一祖摩诃迦叶尊者

　　一祖摩诃迦叶尊者。摩竭陀国人也。姓婆罗门。父饮泽。母香志。昔为锻金师。善明金性。使其柔伏。付法传云。尝於久远劫中。毗婆尸佛入涅盘后。四众起塔。塔中像面。金色有缺坏。时有贫女。将金珠往金师所。请饰佛面。既而因共发愿。愿我二人为无姻夫妻。由是因缘。九十一劫。身皆金色。后生梵天。天寿尽。生中天摩竭陀国婆罗门家。名曰迦叶波。此云饮光胜尊。盖以金色为号也。繇是志求出家。冀度诸有。佛言。善来比丘。须发自除。袈裟着体。常於众中称叹第一。复言。吾以清净法眼。将付於汝。汝可流布。无令断绝。尔时迦叶告诸比丘。佛已茶毗。金刚舍利非我等事。我等宜当结集法眼。无令断绝。於是得神通者。悉集王舍耆阇崛山毕钵罗窟。时阿难为漏未尽。不得入会。后证阿罗汉果。由是得入。迦叶乃白众言。此阿难比丘。多闻总持。有大智慧。常随如来。梵行清净。所闻佛法。如水传器。无有遗余。佛所赞叹。聪敏第一。宜可请彼集修多罗藏。大众默然。迦叶告阿难曰。汝今宜宣法眼。阿难闻语。礼众僧足。升法座而宣是言。如是我闻一时佛住某处说某经教。乃至人天等作礼奉行。时迦叶问诸比丘。阿难所言不错谬乎。皆曰。不异世尊所说。迦叶乃告阿难言。我今年不久留。今将正法。付嘱於汝。汝善守护。听吾偈言。法法本来法。无法无非法。何於一法中。有法有不法。说偈已。乃持僧伽梨衣。入鸡足山。俟慈氏下生。即周孝王五年丙辰岁也。

　　二祖阿难尊者

　　二祖阿难尊者。王舍城人也。姓剎利帝。父斛饭王。实佛之从弟也。梵语阿难陀。此云庆喜。亦云欢喜。如来成道夜生。因为之名。多闻博达。智慧无碍。世尊以为总持第一。尝所赞叹。加以宿世有大功德。受持法藏。如水传器。佛乃命为侍者○尊者一日白佛言。今日入城见一奇特事。佛曰。见何奇特事。尊者曰。入城时。见一攒乐人作舞。出城总见无常。佛曰。我昨日入城。亦见一奇特事。尊者曰。未审见何奇特事。佛曰。我入城时。见一攒乐人作舞。出城时。亦见乐人作舞○一日问迦叶曰。师兄。世尊传金襕袈裟外。别传个甚么。迦叶召阿难。阿难应诺。迦叶曰。倒却门前剎竿着(汾阳昭云。不问那知　五祖戒云。露　翠岩芝云。千年无影树。今时没底靴　泐潭清云。剎竿未倒。穿却诸人髑髅。换却诸人眼睛。剎竿倒后。向什么处。见释迦老子　天童觉颂云。影略门前倒剎竿。个中消息授传难。玲珑侍者能相委。盘走明珠珠走盘　万峰蔚云。迦叶唤阿难。暗号私通。倒却门前剎竿。依前不会。若问嵩山。世尊传金襕外。别传何物。只对他道。低声低声。且道古人是同是别　天奇瑞云。七处征心。八还显见。徒夸浪里之花。五阴揭盖。七大遍周。枉现空中之色。若不重询。焉知不是。何故。醒后方知酒悞人。一呼之下。千古分明。何须倒却门前剎竿。丹霞遥映祠前水。疑是成川血上流)○尊者念先所度脱弟子。应当来集。须臾五百罗汉。从空而下。为诸仙人。出家授具。其仙众中。有二罗汉。一名商那和修。二名末田底迦。尊者知是法器。乃告之曰。昔如来以大法眼。付大迦叶。迦叶入定而付於我。我今将灭。用传於汝。汝受吾教。当听偈言。本来付有法。付了言无法。各各须自悟。悟了无无法。

　　三祖商那和修尊者

　　三祖商那和修尊者。摩突罗国人也。亦名舍那婆斯。姓毗舍多。父林胜。母憍奢耶。在胎六年而生。梵语商诺迦。此云自然服。即西域九枝秀草名也。若圣人降生。则此草生於净洁之地。和修生时。瑞草斯应。昔如来行化至摩突罗国。见一青林枝叶茂盛。语阿难曰。此林地名优留茶。吾灭度后一百年。有比丘商那和修。於此转妙法轮。后百岁果诞和修。出家证道。受庆喜尊者法眼。化导有情。及止此林。降二火龙。归顺佛教。龙因施其地。以建梵宫。尊者化缘既久。思付正法。寻於咤利国。得优波鞠多。以为给侍。因问鞠多曰。汝年几邪。鞠多曰。我年十七。尊者曰。汝身十七。性十七邪。鞠多曰。师发已白。为发白邪。心白邪。尊者曰。我但发白。非心白耳。鞠多曰。我身十七。非性十七也。(金粟悟云。大小祖师话作两橛)尊者知是法器。后三载。遂为落发授具。乃告曰。昔如来以无上法眼。付嘱迦叶。展转相授。而至於我。我今付汝。勿令断绝。汝受吾教。听吾偈言。非法亦非心。无心亦无法。说是心法时。是法非心法。说偈已。即隐於罽宾国南象白山中。

　　四祖优波鞠多尊者

　　四祖优波鞠多尊者。咤利国人也。十七出家。二十证果。随方行化。至摩突罗国。得度者甚众。由是魔宫震动。波旬愁怖。遂竭其魔力。以害正法。尊者即入三昧。观其所由。波旬复伺便。密持璎珞。縻之于颈。及尊者出定。乃取人狗蛇三尸。化为华[鬘-又+万]。耎言慰谕波旬曰。汝与我璎珞。甚是珍妙。吾有华[鬘-又+万]。以相酬奉。波旬大喜。引颈受之。即变为三种臭尸。虫蛆坏烂。波旬厌恶。大生忧恼。尽己神力。不能移动。乃升六欲天。告诸天主。又诣梵王。求其解免。彼各告言。十力弟子。所作神变。我辈凡陋。何能去之。波旬曰。然则柰何。梵王曰。汝可归心尊者。即能除断。乃为说偈。令其回向曰。若因地倒。还因地起。离地求起。终无其理。波旬受教已。即下天宫。礼尊者足。哀露忏悔。尊者告曰。汝自今去。於如来正法。更不作娆害否。波旬曰。我誓回向佛道。永断不善。尊者曰。若然者。汝可口自唱言皈依三宝。魔王合掌三唱。华[鬘-又+万]悉除。乃欢喜踊跃作礼。尊者在世化导。证果最多。每度一人。以一筹置於石室。其室纵十八肘。广十二肘。充满其间。最后有一长者子。名曰香众。来礼尊者。志求出家。尊者问曰。汝身出家。心出家。答曰。我来出家。非为身心。尊者曰。不为身心。复谁出家。答曰。夫出家者。无我我故。无我我故。即心不生灭心不生灭即是常道。诸佛亦常。心无形相。其体亦然。尊者曰。汝当大悟心自通达。宜依佛法僧。绍隆圣种。即为剃度。授具足戒。仍告之曰。汝父尝梦金日而生。汝可名提多迦。复谓曰。如来以大法眼藏。次第传授。以至於我。今复付汝。听吾偈言。心自本来心。本心非有法。有法有本心。非心非本法。

　　五祖提多迦尊者

　　五祖提多迦尊者。摩伽陀国人也。梵语提多迦。此云通真量。初生之时。父梦金日自屋而出。照耀天地。前有大山。诸宝严饰。山顶泉涌。滂沱四流。后遇鞠多尊者。设礼奉持。后至中印度。彼国有八千大仙。弥遮迦为首。闻尊者至。率众瞻礼。谓尊者曰。昔与师同生梵天。我遇阿私陀仙。授我仙法。师逢十力弟子。修习禅那。自此报分殊途。已经六劫。尊者曰。支离累劫。诚哉不虚。今可舍邪归正。以入佛乘。弥遮迦曰。昔阿私陀仙人。授我记云。汝却后六劫。当遇同学。获无漏果。今也相遇。非宿缘邪。愿师慈悲。令我解脱。尊者即度出家。命诸圣授戒。其余仙众始生我慢。尊者示大神通。於是俱发菩提心。一时出家。尊者乃告弥遮迦曰。昔如来以大法眼藏。密付迦叶。展转相授。而至於我。我今付汝。当护念之。乃说偈曰。通达本法心。无法无非法。悟了同未悟。无心亦无法。

　　六祖弥遮迦尊者

　　六祖弥遮迦尊者。中印度人也。既传法已。游化至北天竺国。见雉堞之上。有金色祥云。叹曰。斯道人气也。必有大士。为吾法嗣。乃入城。於阛阓间。有一人手持酒器。逆而问曰。师何方来。欲往何所。祖曰。从自心来。欲往无处。曰识我手中物否。祖曰。此是触器而负净者。曰师识我否。祖曰。我即不识。识即非我。复谓之曰。汝试自称名氏。吾当后示本因。彼说偈答曰。我从无量劫。至于生此国。本姓颇罗堕。名字婆须蜜。祖曰。我师提多迦说。世尊昔游北印度。语阿难言。此国中。吾灭度后三百年。有一圣人。姓颇罗堕。名婆须蜜。而於禅祖。当获第七。世尊记汝。汝应出家。彼乃置器。礼师侧立而言曰。我思往劫。尝作檀那。献一如来宝座。彼佛记我曰。汝於贤劫释迦法中。宣传至教。今符师说。愿加度脱。祖即与披剃。复圆戒相。乃告之曰。正法眼藏。今付於汝。勿令断绝。乃说偈曰。无心无可得。说得不名法。若了心非心。始解心心法。

　　七祖婆须蜜尊者

　　七祖婆须蜜尊者。北天竺国人也。姓颇罗堕。常服净衣。执酒器。游行里闬。或吟或啸。人谓之狂。及遇弥遮迦尊者。宣如来往志。自省前缘。投器出家受法。行化至迦摩罗国。广兴佛事。於法座前。忽有智者。自称我名佛陀难提。今与师论义。祖曰。仁者论即不义。义即不论。若拟论义。终非义论。难提知师义胜。心即钦服曰。我愿求道。沾甘露味。祖遂与剃度而授具戒。复告之曰。如来正法眼藏。我今付汝。汝当护持。乃说偈曰。心同虚空界。示等虚空法。证得虚空时。无是无非法。

　　八祖佛陀难提尊者

　　八祖佛陀难提尊者。迦摩罗国人也。姓瞿昙氏。顶有肉髻。辩捷无碍。初遇婆须蜜。出家受教。既而领徒行化。至提伽国毗舍罗家。见舍上有白光上腾。谓其徒曰。此家有圣人。口无言说。真大乘器。不行四衢。知触秽耳。言讫。长者出致礼。问何所须。祖曰。我求侍者。长者曰。我有一子。名伏驮蜜多。年已五十。口未曾言。足未曾履。祖曰。如汝所说。真吾弟子。伏驮闻之。遽起礼拜而说偈曰。父母非我亲。谁是最亲者。诸佛非我道。谁为最道者。祖以偈答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏驮闻偈已。便行七步。祖曰。此子。昔曾值佛。悲愿广大。虑父母爱情难舍。故不言不履耳。长者遂舍令出家。祖寻授具戒。复告之曰。我今以如来正法眼藏。付嘱於汝。勿令断绝。乃说偈曰。虚空无内外。心法亦如此。若了虚空故。是达真如理。
  </div>
  <div class="pagination">
   <span class="current-page">
    1
   </span>
   <a href="教外别传_page2.html">
    2
   </a>
   <a href="教外别传_page3.html">
    3
   </a>
   <a href="教外别传_page4.html">
    4
   </a>
   <a href="教外别传_page5.html">
    5
   </a>
   <a href="教外别传_page6.html">
    6
   </a>
   <span>
    ...
   </span>
   <a href="教外别传_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
