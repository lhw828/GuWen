<!DOCTYPE html>
<html>
<head>
    <meta charset="UTF-8">
    <title>联灯会要 - 第 39 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 39 页/共 81 页</h1>
    <div class="content">　　示众云。汝等诸人。见老和尚。鼓动唇吻。竖起拂子。便作胜解。及乎山禽聚集。牛动尾巴。却将作等闲。殊不知。檐声不断前旬雨。电影还连后夜雷。
　　示众云。陆亘大夫问南泉。弟子家中有片石。也曾坐。也曾卧。如今拟镌作佛去。得么。泉云得。陆云。莫不得么。泉云不得。
　　师云。夫为善知识。须明决择。为甚么。他人道得。也道得。他人道不得。也道不得。还知南泉落处么。白云不惜眉毛。与你注破。得又是谁道来。不得又是谁道来。你若更不会。老僧今日。为你作个样子。乃举手云。将三界二十八天。作个佛头。金轮水际。作个佛脚。四大部洲。作个佛身。虽然。作此佛儿子了。你诸人又向那里。安身立命。大众还会也未。老僧作第二个样子去也。将东弗于逮。作个佛。南瞻部洲。作个佛。西瞿耶尼。作个佛。北郁单越。作个佛。草不丛林。是佛。蠢动含灵。是佛。既恁么。又唤甚么。作众生。还会也未。不如东弗于逮。还他东弗于逮。南瞻部洲。还他南瞻部洲。西瞿耶尼。还他西瞿耶尼。北郁单越。还他北郁单越。草木丛林。还他草木丛林。蠢动含灵。还他蠢动含灵。所以道。是法住法位。世间相常住。既然恁么。又唤甚么作佛。忽有个汉。出来道。白云休寐语大众记取这一转。
　　问牛头未见四祖时如何。师云。头上戴累垂。云见后如何。师云。青布遮前。云未见四祖时。为甚么。百鸟衔花。师云。富与贵。是人之所欲。云见后。为甚么。不衔花。师云。贫与贱。是人之所恶。
　　问。如何是夺人不夺境。师云。秋风吹渭水。落叶满长安。云如何是夺境不夺人。师云。路上逢人半是僧。云如何是人境两俱夺。师云。高空有月千门照。大道无人独自行。云如何是人境俱不夺。师云。少妇棹孤舟。歌声逐水流。
　　问。如何是先照后用。师云。王言如丝。云如何是先用后照。师云。其出如纶。云如何是照用同时。师云。举起轩辕鉴。蚩尤顿失威。云如何是照用不同时。师云。金将火试。
　　问。如何是临济下事。师云。五逆闻雷。云如何是云门下事。师云。红旗闪烁。云如何是沩仰下事。师云。断碑横古路。云如何是曹洞下事。师云。驰书不到家。僧作礼。师云。何不问法眼下事。云留与和尚。师云。巡人犯夜。
　　问。如何是白云一滴水。师云。打碓打磨。云饮者如何。师云。教你无着面处。
　　问。百尺竿头。如何进步。师云。快走始得。
　　僧问。如何是佛。师云。肥从口入。
　　问。祖意教意。是同是别。师云。人贫智短。马瘦毛长。

　　潭州云盖智本禅师(凡四)

　　筠州郭氏子。拈拄杖。示众云。牙如剑树面如铁。眼放电光光不歇。手把蒺藜一万斤。等闲敲落天边月。卓拄杖一下。
　　示众云。去者鼻孔辽天。来者脚蹈实地。且道。祖师意向甚么处着。良久云。长恨春归无觅处。不知流入此中来。
　　示众云。满口道不出。句句甚分明。满眼觑不见。山山迭乱青。鼓声犹不会。那况是钟声。喝一喝。
　　僧问。人人有面古镜。如何是学人古镜。师云。打破来。向你道。云打破了也。师云。胡地冬抽笋。
　　问。如何是咬人师子。师云。五老峰前。云这个岂会咬得。师云。今日拾得性命。
　　问。古人云。说取行不得底。行取说不得底。且如行不得底。作么生说。师云。口在脚下。云说不得底。作么生行。师云。蹈着舌头。

　　南岳下第十五世
　　洪州黄龙悟新禅师法嗣
　　吉州禾山方禅师(凡二)

　　示众云。先用后照。要验作家。先照后用。不存影迹。照用同时。壁立千仞。照用不同时。根尘可鉴。古人以此四转语。验天下衲僧。若非具真正眼目。亲切悟明者。难为凑洎。今日分明。为诸人拈出了也。还委悉么。若委悉去。可谓不动丝毫。顿超觉地。其或未然。切须子细。
　　示众。举起拂子云。看看。只这个。在临济则照用齐行。在云门则事理俱备。在曹洞则偏正叶通。在沩仰则暗机圆合。在法眼则何止唯心。然五家宗派。门庭施设。则不无。直饶辨得。倜傥分明去。犹是光影边事。若要抵敌死生。则霄壤有隔。且道。超越死生一句。又作么生道。良久云。洎合错下注脚。

　　洪州黄龙惟清禅师法嗣
　　东京天宁守卓禅师(凡五)

　　泉州庄氏子。示众云。大凡普会众前。出来鼓扬此事。也须是个本分衲僧。方可函盖相投。当机剿绝。才有誵讹。便为离隔。而况机轮转处。佛眼犹迷。祖令行时。凡情那测。故德山棒下。知轻重者。关窍俱通。临济喝中。辨宾主者。皮肤脱落。如王宝剑。孰敢当锋。所以道。言之者。失其真。知之者。返其愚。有之者。乖其性。无之者。伤其躯。病既多途。药还异状。若不深穷阃域。直造根源。水乳何分。精粗莫辨。致使广大威德。枉受驱驰。本智不生。识情为咎。当须明悟。理则昭然。
　　示众云。了法非法。则法法真如。知心非心。则心心玄寂。玄寂则应用洹沙。真如则隐显无间。既是隐显。作么生无间。良久云。早知灯是火。饭熟也多时。
　　示众云。平高就下。勾贼破家。截铁斩钉。狐狸恋窟。总不恁么。合作么生。所以道。万仞崖头亲撒手。须是其人。只如香积国中。持钵一句。作么生道。良久云。切忌风吹别调中。
　　示众云。释迦掩室。过犯弥天。毗耶杜词。自救不了。如何如何。口门太小。
　　僧问。如何是主中宾。师云。不许夜行。投明须到。云如何是宾中主。师云。长安虽乐。不是久居。云如何是宾中宾。师云。人无远虑。必有近忧。云如何是主中主。师云。当断不断。返招其乱。

　　福州鼓山佛心才禅师(凡八)

　　住乾元。开堂示众云。百千三昧门。无量福德藏。放行也。如开武库。错落交辉。把住也。似雪覆芦花。通身莫辨。使见之者。撩起便行。闻之者。单刀直入。个个具顶门正眼。人人悬肘后灵符。扫佛祖见知。作丛林殃害。忆得宝寿开堂日。三圣推出一僧。宝寿便打。三圣云。与么为人。瞎却镇州一城人眼去在。且如乾元。今日开堂。或有僧出来。山僧亦打。不唯此话大行。且要开却福州一城人眼去。何也。剑为不平离宝匣。药因救病出金瓶。
　　示众云。三千剑客。独许庄周。百万凤毛。点头自肯。若也两头坐断。中间不留。只是打净洁球子。未知向上一窍。若也随波逐浪带水拖泥。辜负己灵。未具顶门正眼。总不恁么。又作么生。良久云。不入惊人浪。难寻称意鱼。
　　示众云。达磨未来东土已前。人人怀媚水之珠。个个抱荆山之璞。可谓壁立千仞。及乎二祖礼却三拜之后。一一南询诸友。北礼文殊。好不丈夫。或有一个半个。不求诸圣。不重己灵。疋马单枪。投虚置刃。不妨庆快平生。如今有么。自是不归归便得。五湖烟境有谁争。
　　示众云。拨尘见佛。眼翳花生。掷地金声。贤者不贵。直得牢笼不肯住。呼唤不回头。正好吃痛棒。毕竟如何。闲持经卷倚松立。笑问客从何处来。
　　示众云。宗乘提唱。妙绝名言。一句该通。乾坤函盖。直似首罗正眼。竖亚面门。又如员伊三点。横该法界。乃卓拄杖云。向这一点下明得。出身犹可易。脱体道应难。又卓拄杖云。向第二点下明得。纵横三界外。隐映十方身。又卓拄杖云。向第三点明得。鱼龙锁户。佛祖潜踪。不然。放过一着。随分有春色。一枝三四花。
　　示众云。即心即佛。眼中着屑。非心非佛。虚空钉橛。不是心。不是佛。不是物。遂以拂子。击绳床云。为君击碎精灵窟。北斗南星位不殊。一一观方随兆出。掷下拂子云。打鼓普请看。
　　示众。大道无中。复谁先后。僧堂里圣僧。尽日与诸人说法。长廊上露柱。与诸人觌体谈玄。何须更来这里。热谩山僧。不如休去歇去好。良久云。道泰不传天子令。时清休唱太平歌。
　　上堂。衲僧家。四事随身。三玄被体。当机不犯。如珠走盘。须是杀人刀。活人剑。活人剑下。死人纵横。杀人刀头。活人无数。杀活自在。收放纵横。还有出格翻身底么。不是渠侬多意气。他家曾蹈上头关。
　　上堂。宝剑不失。虚舟不刻。朝游罗浮。暮归檀特。若谓本光之地。理合如然。正是坐井观天。持蠡酌海。若谓言发非声。色前不物。非唯迷宗。亦乃失旨。宗明旨的。又作么生。好把鸳鸯重绣出。从它人竞觅金针。

　　洪州兜率从悦禅师法嗣
　　丞相无尽居士张公商英(凡三)

　　公年十九。应举。入京师。经由向家。向预梦。人报云。明日接相公。凌晨公至。劳问曲折。后以女妻之。
　　因入僧寺。见藏经。梵夹齐整。怫然曰。吾孔圣之教。不如胡人之书。人所仰重。夜坐书院。研墨吮笔。凭纸长吟。向氏呼曰。官人夜深。何不睡去。公以前意语之。正此着无佛论。向曰。既是无佛。何论之有。当须着有佛论始得。公疑其言遂已之。
　　后访一同列。见佛龛前经卷。乃问。此何书也。同列云。维摩诘所说经也。公信手开卷。阅到此病。非地大。亦不离地大处。叹曰。胡人之语。亦能尔耶。遂问此经几卷。云三卷。因借归。尽读。向氏问。看者何书。公云。维摩诘所说经。向云。可熟读此经。然后着无佛论也。公异其言。由是深信佛乘。留心祖道。
　　后为江西漕。徧参祖席。复谒东林总。总诘其所见。与己符合。乃印可之。
　　后按部分宁。诸禅迓之。兜率居其末。公一一致敬罢。次及兜率。闻其聪明过人。遂问。闻公善文章。是否。悦大笑云。运使失却一只眼。从悦临济九世孙。对运使论文章。政如运使。对从悦。论禅也。公意不平。遂问。此去玉溪几里。云三十里。公云。兜率聻。云五里。夜宿兜率。
　　悦先一夜梦。日轮升天。被悦以手抟取。因语首座曰。日论者。运转之义。闻张运使。非久此来。吾当深锥痛札若肯回头。则吾门幸事。
　　公与悦语。至更深。论及宗门事。悦云。闻东林印可运使。未审运使於佛祖言教。有少疑否。公云有。悦云疑何等语。公云。香严独脚颂。德山托钵话。悦云。此既有疑。其余安得无耶。只如岩头云。末后句。是有耶。是无耶。公云有。悦大笑。归方丈。闭却门。公睡不稳。至五更下床。触翻蹈床。忽然契悟。作颂云。鼓寂锺沉托钵回。岩头一拶语如雷。果然只得三年活。莫是遭他受记来。遂扣方丈门云。某已捉得贼也。悦云。赃物在甚处。公无语。悦云且去。来日相见。公翌日以前颂呈悦。悦云。参禅只为命根不断。依语生解。如是之说。公已深悟。然至极微细处。使人不觉不知堕在区宇。后作颂印之云。等闲行处。步步皆如。虽居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何疎。拈头作尾。指实为虚。翻身魔界。转脚邪途。了非逆顺。不犯工夫。
　　佛日杲谒公。为湛堂求塔铭。才相见。公便问祗恁么着草鞋远来。杲云。数千里。特来见相公。公遂问。年多少。杲云。二十八。公云。水牯牛。年多少。杲云。两个。公云。甚么处。学得这虚头来。杲云。今日亲见相公。公云。念汝远来。且坐吃茶。
　　茶罢公问。公远来。有何事。杲趋前云。泐潭和尚示寂。茶毗。眼睛牙齿。数珠不坏。舍利无数。山中耆宿。皆欲得相公大手笔。作塔铭。激励后学。得得远来。冒渎钧听。公云。今有一问。若道得。即做塔铭。遂问。闻准老。眼睛不坏。是否。杲云是。公云。我不问这个眼睛。杲云。相公问甚么眼睛。公云。金刚眼睛。杲云。若是金刚眼睛。在相公笔头上。公云。恁么则老夫。为他点出光明。令他照天照地去也。杲进谢云。先师多幸。谢相公做塔铭。公唯唯而笑。
　　公谓佛日云。余阅雪窦拈古。至百丈再参马祖因缘。云。大冶精金。应无变色。投卷叹曰。审如是。岂得有临济今日耶。遂作一颂云。马师一喝大雄峰。深入髑髅三日聋。黄檗闻之惊吐舌。江西从此立宗风。
　　后平禅师。致书云。去夏读临济宗派。乃知居士。得大机大用。且求颂本。余作颂。寄之云。吐舌耳聋师已哓。槌胸只得哭苍天。盘山会里翻筋斗。到此方知普化颠。
　　诸方往往以余聪明博记。少知余者。公自江西法窟来。必辨优劣。试为老夫。言之。佛日云。居士见处。与真净死心符合。公云。何谓也。佛日遂举真净颂云。客情步步随人转。有大威光不能现。突然一喝双耳聋。那咤眼开黄蘗面。死心拈云。云岩要问雪窦。既是大冶精金。应无变色。为甚却三日耳聋。诸人要知么。从前汗马无人识。只要重论盖代功。公抚凡云。不因公语。争见真净死心用处。若非二大老。难显雪窦马师尔。

　　蕲州五祖法演禅师法嗣
　　成都府昭觉克勤禅师(凡八)

　　蜀人也。出峡。初谒北乌牙方禅师。得照觉平实之旨。复谒大沩喆。后谒五祖入室。平生知解。全用不着。乃谓。祖移换人。出不逊语。忿然而去。祖云。待你着一顿热病。打时。方思量我在。师到金山。染伤寒。几不起。遂以平日见处。试之。无得力者。追绎五祖之言。乃自誓云。我病稍间。即归五祖。寻归五祖。祖一见而喜曰。汝来耶。即日参堂。令入侍者寮。方半月。偶陈提刑者。解印还蜀。过山问道。祖问。提刑曾读小艳诗否。诗中有两句。颇相近。频呼小玉元无事。只要檀郎认得声。提刑应诺。祖云。且子细。师适从外来。侍立次。问祖云。和尚举小艳诗。提刑还会否。祖云。他只认得声。师云。只要檀郎认得声。他既认得声。为甚么。不是。祖云。如何是祖师西来意。庭前栢树子。聻。师忽然大悟。趋出。见鸡飞上襕干。鼓翅而鸣。师自谓曰。此岂不是声。即袖香入室。通所悟。祖云。佛祖大事。非小根小器。所能造诣。吾助汝喜。遂徧谓山中耆宿云。我侍者参得禅也。
　　师同佛鉴佛眼。侍五祖於亭上。夜坐。归方丈。灯已灭。祖暗中云。各人下一转语。鉴云。彩凤舞丹霄。眼云。铁蛇横古路。师云。看脚下。祖云。灭吾宗者。克勤尔。
　　师开堂日。示众云。一向月视云霄。壁立千仞。则辜负诸圣。一向拖泥带水。土面灰头。则埋没己灵。而今恁么也得。不恁么也得。且要正眼流通。还委悉么。直饶高步毗卢顶。不禀释迦文。婢视声闻。奴呼菩萨底来。也须亡锋结舌。自余故是出头不得。所以道。三世诸佛。只言自知。历代祖师。全提不起。一大藏教。诠注不及。明眼衲僧。自救不了。若据本分草料。犹是节外生枝。且不涉化门一句。作么生道。阵云横海上。拔剑搅龙门。
　　示众云。通身是眼见不及。通身是耳听不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。如何展演。域中日月纵横挂。一亘晴空万古春。
　　示众云。国无定乱之剑。四海晏清。门无白泽之图。全家吉庆。若道有承恩力。正是土上加泥。更或削迹吞声。亦乃持南作北。到这里。纵横十字。未免誵讹。据位投机。犹较些子。且作么生是据位底句。寒山逢拾得。抚掌笑呵呵。
　　示众云。一言截断。千圣消声。一剑当头。横尸万里。所以道。有时句到意不到。有时意到句不到。句能刬意。意能刬句。意句交驰。衲僧巴鼻。若能恁么转去。青天也须吃棒。且道。凭个甚么。可怜无限弄潮人。毕竟还落潮中死。
　　示众云。一尘入正受。尽大地冷湫湫。诸尘三昧起。徧十方闹浩浩。分身百亿。未足为多。端坐虚堂。未尝言静。到这里。卷舒收放。擒纵杀活。以金刚王宝剑。截断疑情。将衲僧巴鼻。脱生死关。坐断要津。不通凡圣。千人万人。牢笼不住。百千境界。转变不得。始能为如来使。普现色身。且道。正当恁么时如何。日用无回互。当机有浅深。
　　示众云。万仞崖头撒手。要须其人。千钧之弩发机。岂为鼷鼠。云门睦州。当面蹉过。德山临济。诳呼闾阎。自余立境立机。作窠作窟。故是灭胡种族。且独脱一句。作么生道。万缘迁变浑闲事。五月山房冷似冰。
　　僧问。一大藏教。阿那个是头。师云。如是我闻。云此是阿难底。如何是和尚底。师云。老僧用得甚快。

　　建康府蒋山慧懃禅师(凡四)

　　师参五祖。因同圆悟。语话次。举东寺问仰山。镇海明珠因缘。至无理可伸处。圆悟征云。既云取得。逮索此珠。又道无言可对。无理可伸。师不能加答。明日谓悟云。昨日公案。我有语也。悟云。试举看。师云。东寺只索一颗明珠。仰山当下倾出一栲栳。悟深肯之。乃告之曰。老兄更宜亲近老和尚去。
　　师一日造方丈。未及语。被祖诟骂。[怡-台+摩][怡-台+罗]而退。归寮闭门而睡。恨祖不已。悟已密知。即往扣门。召云。懃兄。师云谁。悟云我也。师即开门。悟问。你见老和尚。如何。师云。我本不去。被你赚累。我遭这老汉垢骂。悟呵呵大笑云。你记得前日下底语么。师云。是甚么语。悟云。你又道。东寺只索一颗明珠。仰山倾出一栲栳。师当下释然。悟遂领师。同上方丈。祖才见。遽云。懃兄且喜大事了毕。
　　示众云。至道无难。唯嫌拣择。桃花红李花白。谁道融融只一色。燕子语黄莺鸣。谁道关关只一声。不识祖师阙捩子。空认山河作眼睛。
　　示众云。十五日已前事。锦上铺花。十五日已后事。如大海一沤发。正当十五日。大似一尺之镜。照千里之像。虽则真空绝迹。其柰海印发光。任他露柱开花。说甚佛面百丑。何故。到头霜夜月。任运落前溪。
　　示众。举僧问赵州。如何是不迁义。州以手作流水势。其僧有省。
　　又僧问法眼。不取於相。如如不动。如何不取於相。见於如如不动。眼云。日出东方夜落西。其僧亦有省。
　　若也於此见得。方知道。旋岚偃岳。本来常静。江河竞注。元自不流。其或未然。不免更为饶舌。天左旋地右转。古往今来经几徧。金乌飞玉兔走。才方出海门。又落青山后。江河波渺渺。淮济浪悠悠。直入沧溟昼夜流。遂高声喝云。还见如如不动么。

　　舒州龙门清远禅师(凡七)

　　蜀之临邛李氏子。年十四。舍家受具。依毗尼。究其说。因诵法华经。至是法非思量分别之所能解。持以问讲师。讲师莫能答。师叹曰。义学名相。非所以了生死大事。遂卷衣南游。径造舒之太平演禅师席。室中酬酢。水乳相合。凡七年。洞造阃域。
　　后出世舒之万寿。迁龙门。后主和之褒禅也。
　　示众云。始自只履西归。卷衣南迈。空闻消息。流落人间。古往今来。递相敬授。大似一人传虚。万人传实。山僧病多谙药性。年老变成精。不是刻剥古人。免见互相埋没。诸人应是从前觉触。往日见知。从人边请益得来语言中举时中的。出入游戏。即不无。究竟真实大事。万不可得。但能情忘理丧。计尽途穷。无施设处用心。正是作工夫处。山僧寻常只道吃茶去。今日也道吃茶云。会尽诸方五味禅。何似山僧吃茶去。
　　示众云。总记不得。天花满裓。纵有千言。不如一默。
　　示众云。只宜说一句。有人会得去。犹较些子。或若无人会得。山僧却成妄语。思量来。不如且休。各自大家。堂中吃茶。自由自在。免见异日他时。被人觑破。何也。将军自有嘉声在。不得封侯也是闲。
　　示众云。虑而解。思而知。孤灯难并太阳晖。不是心。不是佛。为君扫荡精灵窟。摩天鹞子入云飞。千里万里只一突。阿剌剌。
　　示众云。千说万说。不如亲面一见。纵不说亦自分明。王子宝刀喻。众盲摸象喻。禅学中。隔江招手事。望州亭相见事。逈绝无人处事。深山岩崖处事。此皆亲面而见之。不在说也。
　　僧问。道远乎哉。触事而真。如何是道。师云。顶上八尺五。云未审此理如何。师云。方圆七八寸。
　　云向上一路还许学人会也无。师云。不论向上向下。却许你会。

</div>
    <div class="pagination">
<a href="联灯会要_page38.html">上一页</a><span>...</span><a href="联灯会要_page34.html">34</a><a href="联灯会要_page35.html">35</a><a href="联灯会要_page36.html">36</a><a href="联灯会要_page37.html">37</a><a href="联灯会要_page38.html">38</a><span class="current-page">39</span><a href="联灯会要_page40.html">40</a><a href="联灯会要_page41.html">41</a><a href="联灯会要_page42.html">42</a><a href="联灯会要_page43.html">43</a><a href="联灯会要_page44.html">44</a><span>...</span><a href="联灯会要_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
