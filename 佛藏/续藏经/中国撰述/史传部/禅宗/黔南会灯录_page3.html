<!DOCTYPE html>
<html>
<head>
    <meta charset="UTF-8">
    <title>黔南会灯录 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黔南会灯录 - 第 3 页/共 11 页</h1>
    <div class="content">　　小参。一是一二是二。分明题目分明句。不作有相看。不作无为会。未许圣同群。难容凡逐队。一切时中当现前。无下无高无向背。诸人会也么。张公饮酒李公醉。醉后归家横接辔。

　　贵阳兴国禄藜甫禅师

　　蜀之张氏子。在黔礼净初披剃。依梵行和尚具足。参敏树和尚印证。
　　浴佛上堂。年年恶水浴悉达。一度倾时一度辣。普天散作雨花香。笑倒云门要打杀。蓦拈拄杖卓一卓云。今朝落在山僧手里。两个古锥。一时打杀。且道。山僧有何长处。喝一喝云。中兴临济宗。扶起无为化。
　　扫得戒梵行和尚塔。波罗提边生瑞气。光吞佛日蒸天地。而今拜扫报深恩。乾矢橛头明历历。插香云。戒月孤圆绝覆藏。真香直透吾师鼻。
　　佛诞日上堂。不涉凡圣路头。脱却生死窝窟。独露真常。不存影相。横身天外。独步大方。所以释迦老子。初出母胎。一手指天。一手指地。周行七步。目顾四方便道。天上天下。惟吾独尊。后来云门道我当时若见。一棒打杀。与狗子吃。贵图天下太平。今日看来。大似一个扶头。一个扶尾。递相钝置。山僧此语。有两负门。缁素得出。婆儿原是小新妇。其或未然。依旧日午打三更。
　　佛诞日上堂。击石火闪电光。拟议则天悬地隔。眨眼则落堑堕坑。不是粗语欺人。要且千途剿绝。即今山僧挥杀活剑。掣闪电机。一一与人解黏去缚。拔楔抽钉。使其当下了彻。不致沉没生死。个个如释迦老子。无处不称尊。还见世尊也无。良久以拄杖卓一卓。喝一喝下座。
　　示众。道人行履在寻常。剔起眉毛休放过。昂藏鼻孔没多般。彻体风流活鱍鱍。触背关头俱拶破。何须向外强穿凿。虚空粉碎欲谁知。任意经行及坐卧。拈拂子拂一拂云。大众见么。山僧手里白拂。恁是佛祖到来。也放伊不过。因甚如此。放过即不可。
　　元旦示众。佛日重辉祖道新。昙花先占上林春。人心绝虑泥牛吼。天运融和石虎伸。拂断风旛超往古。杖除山水绝疎亲。於今尽沐皇风化。率土含庥仰至仁。
　　举云门因僧问。一念不生。还有过也无。门曰须弥山话。颂曰。一念不生。千差万错。须弥山顶。有无不着。珍重禅流亲切句。休得无绳自讨缚。
　　颂赵州访二庵主。入虎穴探虎子。双放双收竭俊机。赵州用处原无异。识者虽多会者稀。

　　贵筑华光圣图行禅师

　　上堂。月映寒潭。秋水共长天一色。岚披紫岫。落霞与孤鹜齐飞。境致依然。一点也颟他不得。情尘好处。六门焉敢自欺。卓拄杖下座。
　　上堂。天晴地下乾。落雨路上湿。尽是目前机。亦非心外事。嗟哉向道人。及至半途费。不若种田翁。通身没气息。有气息。黔中山楚中水。四海五湖王化里。迷时顶笠走千山。悟处归家是自己。咄。
　　上堂。参禅参见性。学道学明心。念念归实际。时时勿外寻。撞碎无明窟。掀翻烂葛藤。直到不疑地。方得见家珍。且道。见后如何。良久云。饥来吃饭冷穿衣。闲时打坐倦时睡。

　　偏桥云台净空明禅师

　　上堂。盘山和尚道。心月孤圆。光吞万象。光非照境。境亦非存。光境俱忘。复是何物。洞山云。光境未忘。复是何物。大慧老人云。白鹭下田千点雪。黄鹂上树一枝花。看他三大老。应时及节。提持个事。无非要人莫被声色境物所转。当下回光返照。识取根源。今日老僧。亦恁么举示。亦是要汝诸人当下回光返照。识取自己根源。还识么。良久云错。
　　上堂。举真净和尚示众云。天地与我同根。万物与我一体。脚头脚尾。横三竖四。北具卢洲火发。烧着帝释眉毛。东海龙王。忍痛不禁。轰一个霹雳。直得倾湫倒岳。云暗长空。十字街头廖胡子。醉中惊觉。起来拊掌呵呵大笑云。筠阳城中。近来少贼。乃拈拄杖云。贼贼。师云。当时真净老人。恁么提唱。大似眼空四海。傍视无人。可惜一众错过云台当日若类此数。正好还他劈面一咄。看他面皮。放在什么处。

　　贵阳黔灵赤松领禅师

　　蜀之潼川韩氏子。母谢氏。因世乱入黔。年十五。自喜出尘。遂入南望山。住静数载。因到九峰。参灵药和尚。药示参万法归一。后礼白云西识披剃。参敏树和尚发明。亲承印证。闭关三载。出辟黔灵开法。行化三十余年。道振黔地。湖海衲子。闻风翕集座下。得法者数十余人。集录五卷。已刻入大藏。师志始终黔灵故。门弟子为师。预建塔於本山之阳。
　　上堂。杖笠随身。满谷白云关不住。蒲鞋着脚。沿途芳草衬人来。步步踏着实地。节节透出玄源。到者里。所以不惜丑拙。只得将从前撞着个无面孔老人分付底。无义味事。对众举扬去也。且道。如何是无义味事。良久。掷拂子下座。
　　上堂。雪积千山玉。关河万里清。心光无可比。推倒戒墙行。何以故。事同一家。理源不二。得无漏学。戒定慧具。汝等还识菩萨心地法门么。抚尺一下云。谛听谛听。
　　上堂。王宫一降指天地。漏泄郎当式太过。只为当年行七步。而今徧地走禅和。
　　上堂。若道即心即佛。未免矢上加尖。若道非心非佛。亦是扬声止响。举一不得举二。放过一着。落在今时。万象笼罩不住。千圣拽不回头。毕竟作么生道。良久云。轮王全意气。宝印自然尊。
　　上堂。千载奇逢在一朝。了明大事始全超。虽然踏着还源路。及至深深更寂寥。所以道。祖道长远。久受勤苦。乃可得成。若既得成。举足便超千圣外。大千世界一毫端。
　　上堂。本分宗乘越万机。一尘不立绝思惟。明明历历无边际。非佛非心更是谁。更是谁。却也奇。认着原来不是伊。即今人境分明句。翻身踏倒五须弥。且道。是甚么人行履。良久云。祖师心印铁牛机。
　　上堂。元旦初过又上元。朗然一月印中天。好个未生前句子。了了分明在目前。上方本自光明满。世界有时月半边。今日黔灵移到此。人间天上共同圆。且道。圆个甚么。咄。
　　小参。高高峰顶立。深深海底行。水穷山尽处。方识自家珍。诸昆众。今夜初入期。会值山僧炉鞴始开。钳锤新设。只要棒下知归。言前领略。稍有拟议。便错过了也。急须剔起眉毛。高着眼孔。向七尺单前。大死一回。直得冷灰豆爆。却来方丈里。通个消息。珍重。

　　徧桥福云天机通禅师

　　上堂。年年此日庆腊八。正觉山前花蕊发。瞿昙夜半睹明星。觑着两眼一齐瞎。打破者个关头。现出多少奇特。普观大地众生。俱具如来妙德。皆因背觉合尘。故尔轮回差别。今遇老僧指示。与众聊通一脉。若向者里会得。心佛同欣同悦。诚恐当面不识。犹似水中摸月。咄。

　　黔南会灯录卷第二
　　黔南会灯录卷第三

　　　　习安天龙　如纯　辑

　　燕居申禅师法嗣
　　黄平云居述中合舜禅师

　　蜀之顺庆戴氏子。久参燕居申和尚印证。僦居行化於平越之松平。后辟云居。未就出寓阳宝山。康熙癸亥季春初三日子时圆寂。黄平僧俗。慕师道行。迎灵骨回云居。建塔藏焉。世寿六十三。僧腊不记。
　　上堂。昨日天晴。今朝下雨。草木争鲜。河山斗丽。鸡寒上树。鸭寒下水。鸟飞展翅。鱼行摆尾。於斯见得。一一天然旨趣。重重现成道理。其或未然。一片白云横谷口。许多归鸟尽迷巢。喝一喝下座。
　　上堂。无上妙道。昭昭然在於心目之间。但能一念回光。始知见成受用。且如何是见成受用。击拂子云。早知灯是火。饭熟几多时。
　　上堂。拂开千壑雾。扫去万山云。四面无遮障。青天辗日轮。以拄杖打圆相云。日轮现也。汝等诸人。好生照看。
　　上堂。拈拄杖云。祇者个知不能知。识不能识。检点得出。参学事毕。所以道。关门家中坐。草鞋都走破。闭眼见山河。掩耳闻叶堕。东山水上行。西河火里坐。说与聋人听。哑子口笑破。即此妙伽陀。不许妄分凿。

　　黎峨耒佛赤幡幢禅师

　　在本郡三教寺。礼太和剃染。后疎能法师习讲。依山晖圆具。参燕居和尚印可。
　　上堂。潦倒疎慵七十余。了无佛法向人提。难辞缁侣殷懃请。曳杖登坛为解疑。众中还有欲解疑者么。有则出来。对众决择。如无。山僧直切相为去也。掷拄杖下座。
　　颂殃崛产难。阴阳造化元无迹。春在花枝本自妍。送语传言失却鼻。其家子母自团圆。
　　麻三斤。洞山麻三斤。分明举似君。领取钩头意。莫认定盘星。

　　清镇九龙铁梅珍禅师

　　蜀南隆昌陈氏子。在黔平越府准提庵。礼无无披剃。参燕居和尚印可。
　　上堂。有耳不解听。无眼反能窥。哑子做了梦。好歹自家知。
　　上堂。冬来觉得冷。春来觉得热。冷暖各自知。圆通无话说。
　　上堂。苦乐二途。总不出乎自性。圣凡二路。无非迷悟相分。祇如当下明自性。绝悟迷。翻苦为乐。转凡成圣一句。又作么生唱举。顾视左右云。吾无隐乎尔。
　　解制上堂。无结无解。总不觉得。有解有结。迷因受惑。觉从无处生。迷向有中灭。遂以拄杖打左右云。棒头击碎者重关。时人跳出无生灭。此回未悟待驴年。谩骂云归个饶舌。
　　上堂。恁么物名曰心。五蕴山前恁纵横。亦非青黄赤白。亦非长短相形。无玄无妙。无臭无声。有时喝风棒月。有时吐雾吞云。有时一尘不立。有时万象咸新。且端的一句作么生道。卓拄杖云。从今指出如来藏。八两原来是半斤。
　　小参。人人鼻孔撩天。个个脚跟点地。必要起模画样。总是当人不济。纵来会我圆通。错过光阴瞬息。何不还家稳坐。办取自身利益。莫学矮子看戏。好歹只听别人分析。喝一喝。
　　颂世尊初生。母胎才出便称尊。大口夸张不让人。将谓深宫人不见。却遣话把到如今。
　　世尊睹星。天上有星皆拱北。人间无水不朝东。六年雪岭成何事。尤道明星落眼中。
　　向上一路千圣不传。春日融和春草深。春风淡荡满园林。落花误遣随流水。惹得渔郎来问津。

　　丈雪醉禅师法嗣
　　安笼玉泉月幢了禅师

　　蜀之重庆毛氏子。母陶氏。梦僧送桃食而生。礼宝山剃发。始参破雪归源灵筏。缘不相契。又参象崖。久亦不契。后参丈雪和尚印可。住滇之石宝。黔之静隐南明龙泉玉泉。师终於玉泉。时康熙丙午季冬廿二日也。临寂时。有悟心侍者。报众曰。和尚欲弃世矣。令吾先行。即应声而化。师果随寂。塔於寺西。
　　上堂。堪笑老瞿昙。忒煞没傝[仁-二+(天/韭)]。殃及不肖儿孙。平地无风匝匝。祇如夜睹明星。更是两眼刺瞎瞎瞎。万劫千生楔难拔。
　　上堂。镜中像。海底月。眼见最分明。祇是难收摄。纵收摄。举似明眼人不得。喝一喝下座。
　　辞众上堂。威音王已前。了上座。如三家邨里石土地相似。威音王已后。如古庙里石香炉相似。即今聻。以拄杖横肩云。楖栗横肩不顾人。直入千峰万峰去。
　　上堂。天不能盖。地不能载。包括五须弥。吐纳大千界。释迦弥勒。无地容身。文殊普贤。有意难解。生死涅盘划断。真如佛性捉败。虽然如是。诸人切忌笑怪。喝一喝下座。
　　上堂。屈指数来正月七。天下通称是人日。惟有南明不恁么。普请大众当着力。若着力。三千年后知端的。喝一喝。
　　清明上堂。春风拂拂。春山渐青。春日融融。春鸟催耕。路上行人且歌且笑。山顶墓前误认本根。南明无事倚栏听。蓦召大众云。且道。听个甚么。门外春水白如银。
　　上堂。玄玄玄破五作三。妙妙妙呼鸡作鹞。撞着寒山拾得净尽扫。玉泉不惜两茎眉。告报诸人莫妄造。若妄造。晴空霹雳当头紏。
　　小参。举今举古。沉埋佛祖。谈心谈性。错过自家。到者里。道有也不得。道无也不得。道非有也不得。道非无也不得。道非非有也不得。道非非无也不得。毕竟如何得。良久云。不得不得。
　　小参。古人烹露地白牛分岁。兰溪者里。无岁可分。亦无白牛可烹。祇是烧松蓬剔无油灯。门前爆竹两三声。蓦召大众云。且道。与古人是同是别。良久云。知音不必频频举。达者从教暗里惊。
　　小参。光明赫奕。无少无欠。觑着则两眼俱瞎。咬着则咽喉齐断。设有个不挂唇齿底。也祇救得一半。
　　僧问。如何是和尚心要。师云。无孔铁锤当面掷。曰如何得入。师云。看脚下。曰如何是向上事。师云。眨上眉毛。早已蹉过。曰如何是作止任灭。师云截。曰如何是闭门打睡。接上上机。师云。因汝在门外。
　　僧问。十二时中。如何降伏其心。师云。汝将心来。僧无对。师云。恁么即降伏也。
　　士冒雨入山作礼。师云。殃及居士。拖泥带水。曰不曾湿。师云。又拖了一身也。
　　士问。弟子久慕高明。奈红尘摆不脱。师云。为甚到者里。士无语。师云。果然摆不脱。

　　灵隐文禅师法嗣
　　贵阳法云大慈度禅师

　　上堂。举王常侍。一日访临济。同到僧堂内。侍曰。者一堂僧还看经否。济曰。不看经。侍曰。学禅否。济曰。不学禅。侍曰。经又不看。禅又不学。毕竟作甚么。济曰。总教伊成佛作祖去。侍曰。金屑虽贵。落眼成翳。又作么生。济曰。我将谓你是个俗汉。师云。临济大师。当时手握一柄金刚王宝剑。气冲宇宙。纵横天下。莫敢触其锋者。因甚被个官人一拶。便见氷消瓦解。且道。这官人有甚长处。听取颂出。世出世间希有事。显发须凭过量人。只将定国安邦手。拨转如来正法轮。
　　上堂。平地登高易。从空放下难。本来无一物。何处觅心安。既无物又无心。且道。放下个甚么。不见道。昔日有僧问赵州。一物不将来时如何。州云。放下着。僧云。一物不将来。放下个甚么。州云。放不下担取去。其僧有省。又且道。者僧省个甚么。具眼者试道道看。
　　上堂。遂拈拄杖云。见么。击禅床云。闻么。即此见闻非见闻。无余声色可呈君。个中若了全无事。体用何妨分不分。若也分。山僧拄杖子。疑杀天下人。若也不分。流通正眼。坐断古今。说甚么云门乾屎橛。洞山麻三斤。一大藏教是闲故纸。三千公案乃烂葛藤。将来尽底掀翻。一任口吞佛祖。眼盖乾坤。直饶德山棒如雨点。临济喝似雷奔。也教有屈无伸。恁么告报。大似压良为贱。众中设有个傍不肯底。出来掀倒禅床。喝散大众。山僧又只得饮气吞声。还有么。如无。据款结案去也。卓一卓下座。
</div>
    <div class="pagination">
<a href="黔南会灯录_page2.html">上一页</a><a href="黔南会灯录.html">1</a><a href="黔南会灯录_page2.html">2</a><span class="current-page">3</span><a href="黔南会灯录_page4.html">4</a><a href="黔南会灯录_page5.html">5</a><a href="黔南会灯录_page6.html">6</a><a href="黔南会灯录_page7.html">7</a><a href="黔南会灯录_page8.html">8</a><span>...</span><a href="黔南会灯录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
