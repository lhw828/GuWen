<!DOCTYPE html>
<html>
<head>
    <meta charset="UTF-8">
    <title>联灯会要 - 第 77 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 77 页/共 81 页</h1>
    <div class="content">　　本州余氏子。
　　示众云。上士听法以神。中士听法以心。下士听法以耳。且道。更有一人来。将甚么听。卓拄杖云。高也着低也着。落落圆音徧寥廓。十方内外更无他。不用无绳而自缚。
　　示众云。会么。祖师妙旨。只在目前。惠日峰前。云生足下。湖湘浪阔。逈接遥天。晚唱渔舟。夜泛蒹葭之月。欢游画舫。时闻丝竹之音。更说闻声悟道。见色明心。大似抛却甜桃树。沿山摘醋梨。

　　福州太平恩禅师(凡二)

　　示众。竖起拳云。或时为拳。复开云。或时为掌。若遇衲僧。有功者赏。遂放下云。直是土旷人稀。相逢者少。
　　示众云。衲僧现前三昧。释迦老子不会。住世四十九年。说得天花乱坠。争似渴饮饥餐。展脚堂中打睡。

　　秀州本觉法真禅师(凡二)

　　示众云。本分相见。不在如何。撩起便行。犹为钝汉。若也分宾列主。俱为念话杜家。更乃说妙谈玄。不是宗门苗裔。山僧恁么道。已是雪上加霜。汝等诸人。更拟觅甚么。以拄杖。一时趂下。
　　示众云。拆半裂三。人人道得。去一拈七。亦要商量。正当今日。云门道底。不要。别作么生。露得个消息。良久云。日月易流。

　　北京天钵重元禅师法嗣
　　西京圣善真悟禅师(凡一)

　　示众云。扬声止响。不知声是响根。弄影逃形。不知形为影本。以法问法。不知法本非法。以心传心。不知心本无心。心本无心。知心如幻。了法非法。知法如梦。心法不实。莫谩追求。梦幻空花。何劳把捉。到这里。三世诸佛。一大藏教。祖师言句。天下老和尚。路布葛藤。尽使不着。何故。太平本是将军致。不许将军见太平。

　　东京净因楷禅师法嗣
　　东京净因法成禅师(凡四)

　　示众云。知有佛祖向上人。方有说话分。诸禅德。且道。那个是佛祖向上事。有个人家儿子。六根不具。七识不全。是大阐提。无佛种性。逢佛杀佛。逢祖杀祖。天堂收不得。地狱摄无门。大众还识此人么。良久云。对面不仙陀。睡多饶寐语。
　　示众云。只这个。负累杀人。认作空劫时自己。分明头上安头。更言落在今时。何异霜加雪上。直得纯清绝点。犹有流注真常。纵然转位回机。大似日中逃影。所以道。二由一有。一亦莫守。一心不生。万法无咎。喝一喝云。是甚热碗鸣声。岂不见道。文殊起佛见法见。贬向二铁围山。衲僧起佛见法见。列在三条椽下。乃举起拂子云。拂子夜来起佛见法见。且道。今朝如何批判。系绳床云。分付德山临济。
　　示众云。灵机独耀。智鉴洞然。瞬目扬眉。已彰痕迹。拈槌竖拂。岂免阶梯。悟之者。心超数量。语默皆如。左放右收。都无依赖。迷之者。头头作解。取舍有心。纵饶尽得那边。未免这边碍着。所以道。衲僧家。说个解粘去缚。拔榍抽钉。已是犯锋伤手。更言体之与用。正之与偏。恰似三家村里教书郎。未念得一本太公家教。便道。文章赛过李白杜甫。诸禅德。伊家自有同风。不要展他书卷。
　　师问僧。甚处人。云西川。师云。几时离乡。云前年二月。师云。未离本国一句。作么生道。云通身是口。难为祗对。师云。犹是离家失业句。僧无语。师打一拂云。枉踏草鞋。

　　青原下第十四世
　　杭州净慈善本禅师法嗣
　　福州雪峰思慧禅师(凡四)

　　杭州余氏子。
　　示众云。若论此事。最尊最胜。难解难知。是第一义谛。是无分别法。是智不到处。是大总持王。是如来顶。是祖师印。是金刚王宝剑。是踞地师子。是铁牛机。是猛火聚。拟向即乖。措意即失。而我云何能说能示。诸人云何能信能解。自非上根大器。向光未发已前。蓦提得去。其孰能与於此哉。众中必有饱参禅客在。行间立地。鼻孔里冷笑。肚皮里自语云。这话堕阿师。大好不说。咦。师子咬人。狂狗趂块。却被山僧拄杖子。检责云。克由叵耐。妄意卜庆。随语生解。放过即不可。若也放过。曹溪路上生荆棘。迦叶门风被陆沉。以拄杖。击绳床。下座。
　　示众云。一法有形。翳汝眼睛。眼睛不明。世界峥嵘。纵使通身眼绽。烁破大千。十方圆明。纯一无杂。犹未得剿绝在。何故。金屑虽贵。落眼成翳。翳若不消。空花仍在。直须瞎却诸人眼。始解剪除病根。从教摸地捞天。免人弄光认影。过此已还。吾不知也。
　　示众云。诸佛说法。常依真俗二谛。唯有祖师门下。一无所依。不依内。不依外。不依中间。乃至一切诸佛。都无依倚。或问或答。尽在临时。句后声前。不留影迹。不是禅。不是道。不是玄。不是妙。不是真。不是俗。且道。是个什么。良久云。毗婆尸佛早留心。直至如今不得妙。
　　示众云。当场问答。只在临时。不用寻思。拈来便用。诸禅德。不是情中法。莫生取舍心。而况法无异法。句无别句。拈起一毫。尽大地一时明得。一切言句。无不该通。犹未是衲僧分上事。岂不见道。击石火闪电光。荐得荐不得。未免丧身失命。且如诸人。还免得也无。良久云。临崖看浒眼。特地一场愁。

　　邓州丹霞淳禅师法嗣
　　明州天童正觉禅师(凡五)

　　示众云。佛法也无许多般。只要诸人一切时中。放教身心。空索索地。条丝不挂。廓落无依。本地灵明。毫发不昧。若恁么履践。得到自然一切时合。一切时应。了无纤毫许。作你障碍处。便能转十圣。向自己背后。方唤作衲僧。若也倚他门户。取他处分。受他茶糊。岂不是瞎驴趂大队。既然如是。毕竟如何。自是不归归便得。五湖烟景有谁争。
　　示众云。诸禅德。吞尽三世佛底人。为甚么。开口不得。照破四天下底人。为甚么。合眼不得。许多病痛。与你一时拈却了也。且作么生。得十成通畅去。还会么。擘开华岳连天秀。放出黄河到海清。
　　示众云。以本际光。洗长夜暗。以法界智。破尘劫疑。生灭纷纷。而不至真净之家。夤缘扰扰。而不到圆明之境。任他外变。独我中虚。步入道寰。体亡幻事。所以古人道。有物先天地。无形本寂寥。能为万象主。不逐四时凋。且道。是甚么。良久云。鲸吞海水尽。露出珊瑚枝。
　　示众云。真空不空。妙有不有。是万化生成之根。即二仪造化之母。方隅不可定其居。劫数不可穷其寿。门庭廓净也。风色如秋。田地虚明也。月华如昼。达一念之未萌。在大功而莫守。五路头木马嘶鸣。四衢内石牛奔走。到处相逢到处渠。通身是眼通身手。
　　示众云。一切色不为眼碍。文殊门中发机。一切声不为耳魔。观音门中透彻。一切用不为身拘。一切应不为事背。便是普贤门中出入。夺境也。如驴觑井。夺人也。如井觑驴。三千世界百亿身。不用安排只这是。

　　青原下第十五世
　　福州雪峰思慧禅师法嗣
　　临安府净慈道昌禅师(凡三)

　　湖州人也。
　　示众云。了得目前。不了生死。此人病在生死。了得生死。不了目前。此人病在目前。且道。目前生死。一时了得底人。病在甚么处。良久云。鸳鸯绣出从君看。莫把金针度与人。
　　示众云。只这里荡荡地。幸自可怜生。因甚么特地碍却。只为你行时。有个行见。坐时。有个坐见。隐隐犹怀旧日嫌。若是觑得透。见得彻。拨正路头。直饶随风倒柂。要且徧界不藏。且道不受移易一句。又作么生。无底篮中提得起。莫窑村里不须寻。
　　示众云。灵山会上。特地颟顸。少室峰前。依前[怡-台+摩][怡-台+罗]。何山门下。睹明不睹暗。未免从头算两个五百文。元来是一贯。恁么说话。且道。於衲僧门下。成得甚么边事。须知穿耳客。不是刻舟人。

　　明州天童正觉禅师法嗣
　　临安府净慈慧晖禅师(凡四)

　　明州人也。示众云。真机独立。卓尔不群。觌面无私。对扬有准。不堕诸缘之后。妙超造化之先。众生背之。而逐浪迷源。诸佛证之。而截流到岸。设使波澄大海。风清而未许停舟。云散长空。月朗而岂容披照。当阳显赫。大地该通。一句全提。十方普应。黄花翠竹。咸彰妙德家风。松韵泉声。尽证圆通境界。直得恁么。犹是门庭施设。止宿草庵。入理深谈。犹隔生在。所以道。任汝头头上了。物物上明。只唤作了事底人。须知有尊贵边事。直饶如两镜相照。光影互融。亦只唤作光影边事。更须知有到家时节。合作么生。人归大国方成器。水到沧溟始是波。
　　示众云。巢知风穴知雨。甘草甜黄连苦。不须计较作商量。五五从来二十五。万般施设只如常。此是丛林饱参句。诸人还委悉么。野老不知尧舜力。冬冬擂鼓祭江神。
　　示众云。悬崖撒手。自肯承当。绝后再苏。欺君不得。若向这里见得。便能全人即境。全境即人。人境一如。十方通彻。在一尘而见性。即一性以全真。有时闹市横身。有时寒岩宴坐。有时宾中辨主。有时主中辨宾。有时宾主交参。有时主宾互用。诸人还相委悉么。我是法中王。於法得自在。
　　示众云。二千年前。吾佛世尊。拈花示众。唯有金色头陀。破颜微笑。世尊云。吾以正法眼藏。涅盘妙心。分付摩诃大迦叶。自后递代。以心传心。直指人心。见性成佛。譬如金翅鸟。扇开大海。直取龙吞。拟议不来。白云万里。唯在一念自肯。不落意思。不堕情识。德山棒。临济喝。竹韵松声。驴鸣犬吠。莫不尽是发扬此事。自是诸人。开眼尿床。对面蹉过。且道。誵讹有甚么处。掷下拄杖云。三十年后。不得错举。

　　应化贤圣

　　佛陀波利尊者。游五台。到忻州。见一老人。问师。甚么处去。师云。台山礼文殊去。老人云。大德见文殊。还识么。尊者无对。
　　汾阳云。今日庆幸。
　　尊者到山下。又见一老人。问尊者。何来。云西天来。老人云。还将得佛顶尊胜经来么。者云。不将得来。老人云。空来何益。尊者遂回。
　　明安云。当初下得甚么语。得见文殊。不回西天。乃云。但展两手似伊。
　　耶舍尊者。访远法师。远问。如何是道。师云。无人能会。云此间有五百听徒。其中硕学高流。岂无一人会。师微笑。
　　远复问。如何是道。师举如意示之。云见么。远云。见。师云。见个甚么。远云。见尊者手中如意。师将如意。掷于地云。还见么。远云见。师云。见个甚么。远云。见尊者手中如意堕地。师收起如意云。见即不见。还见么。远罔措。师斥云。观公见解。未出常流。何得名喧宇宙。乃拂衣上紫霄峰。
　　波罗提尊者。西天异见王问。何者是佛。师云。见性是佛。王云。师见性否。师云。我见佛性。王云。性在何所。师云。性在作用。王云。是何作用。我今不见。师云。今现作用。王自不见。王云。於我有否。师云。王若作用。无有不是。王若不用。体亦难见。王云。若当用时。几处出现。师云。若出现时。当有其八。王云。其八出现。当为我说。师说偈云。在胎曰身。处世名人。在眼曰见。在耳曰闻。在鼻嗅香。在舌谈论。在手执捉。在足运奔。徧现俱该沙界。收摄在一微尘。识者知是佛性。不识者唤作精魂。
　　王闻。心悟。作礼而谢。
　　秦跋陀禅师。问生法师。讲何经论。生云。大般若经。师云。作么生说色空义。云众微聚曰色。众微无自性曰空。师云。众微未聚。唤作甚么。生罔措。
　　师又问。别讲何经论。云大涅盘经。师云。如何说涅盘之义。云涅而不生。盘而不灭。不生不灭。故曰涅盘。师云。这个是如来涅盘。那个是法师涅盘。云涅盘之义。岂有二耶。某甲只如此。未审禅师。如何说涅盘。师拈起如意云。还见么。云见。师云。见个甚么。云见禅师手中如意。师将如意。掷于地云。见么。云见。师云。见个甚么。云见禅师手中如意堕地。师斥云。观公见解。未出常流。何得名喧宇宙。拂衣而去。
　　其徒怀疑不已。乃追师扣问。我师说色空涅盘。不契。未审禅师。如何说色空义。师云。不道汝师。说得不是。汝师只说得果上色空。不会说得因中色空。其徒云。如何是因中色空。师云。一微空故。众微空。众微空故。一微空。一微空中。无众微。众微空中。无一微。
　　汾阳代云。休葛藤。
　　南岳慧思禅师。因志公。令人传语云。何不下山。教化众生。目视云汉。作甚么。师云。三世诸佛。被我一口吞尽。何处更有众生可化。
　　五祖戒云。更说道理看。
　　天台智顗禅师。在南岳。诵法华经。至药王品云。是真精进。是名真法供养如来。於是悟法华三昧。获旋陀罗尼。见灵山一会。俨然未散。
　　妙喜云。如今未获旋陀罗尼者。还见灵山一会否。若见。以何为证。若不见。是真精进。是名真法供养如来。只恁么念过。却成剩法矣。
　　天台丰干禅师。因寒山问。古镜未磨时。如何照烛。师云。氷壶无影像。猿猴探水月。云此是不照烛也。更请道看。师云。万德不将来。教我道甚么。寒山拾得。二俱作体而退。
　　师欲游五台。问寒山拾得云。汝共我去。游五台。便是我同流。若不共我去游五台。不是我同流。山云。你去游五台。作甚么。师云。礼文殊。山云。你不是我同流。
　　大沩佑禅师。作沙弥时。往国清受戒。寒山预知。同拾得。往松门接。佑才到。二人从路傍跳出。作大虫吼三声。佑无对。山云。自从灵山一别。迄至于今。还记得么。佑亦无对。拾得拈拄杖云。你唤这个。作甚么。佑又无对。寒山云。休休。不用问他。自别后。已三生作国王来。总忘却了也。
　　先净照禅师。问楞严大师。经中道。若能转物。即同如来。若被物转。即名凡夫。只如升元阁。作么生转。
　　汾阳代云。彼此老大。
　　金陵志公和尚。问一梵僧。承闻尊者。唤我作屠儿。曾见我杀生么。云见。师云。有见见。无见见。不有不无见。若有见见。是凡夫见。无见见。是声闻见。不有不无见。是外道见。未审尊者。如何见。梵僧云。你有此等见耶。
　　汾阳云。不枉西来。
　　师垂语云。终日拈香择火。不知身是道场。
　　玄沙云。终日拈香择火。不知真个道场。
　　雪窦云。一对无孔铁锤。
　　昭觉勤云。终日拈香择火。不知拈香择火。
　　明州布袋和尚。尝立通衢。有僧问。在这里。作甚么。师云。等个人来。或云。来也来也。遂怀内。取一橘子。度与僧。僧拟接。师缩手云。汝不是这个人。
　　僧问。如何是祖师西来意。师放下布袋。叉手而立。僧云。只这个。别更有在。师拈布袋。上肩便行。
　　师一日。见僧在前行。师蓦抚其背。僧回首。师云。把将一钱来。
　　师或将布袋。并破席一领。於通衢往来。布袋盛钵盂木履。鱼肉菜饭。瓦石土木。诸般总有。或於稠人中。打开布袋。撒下物云。看看。又一一拈起。问人云。这个唤作甚么。
　　婺州善慧大士。梁武帝请讲金刚经。士才升座。以尺挥桉一下。便下座。帝愕然。志公云。陛下还会么。帝云不会。志公云。大士讲经竟。
　　白云端云。大士与志公。被梁皇一状领过。
　　雪窦颂云。不向双林寄此身。却於梁土惹埃尘。当时不得志公老。也是恓恓去国人。
　　大士一日披衲。顶冠。靸履。朝见。帝问。是僧耶。士以手指冠。帝云是道耶。士以手指靸履。帝云是俗耶。士以手指衲衣。
</div>
    <div class="pagination">
<a href="联灯会要_page76.html">上一页</a><span>...</span><a href="联灯会要_page72.html">72</a><a href="联灯会要_page73.html">73</a><a href="联灯会要_page74.html">74</a><a href="联灯会要_page75.html">75</a><a href="联灯会要_page76.html">76</a><span class="current-page">77</span><a href="联灯会要_page78.html">78</a><a href="联灯会要_page79.html">79</a><a href="联灯会要_page80.html">80</a><a href="联灯会要_page81.html">81</a><a href="联灯会要_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
