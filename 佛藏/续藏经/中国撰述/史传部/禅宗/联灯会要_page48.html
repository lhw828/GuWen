<!DOCTYPE html>
<html>
<head>
    <meta charset="UTF-8">
    <title>联灯会要 - 第 48 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 48 页/共 81 页</h1>
    <div class="content">　　马颊山本空和尚(凡一)

　　示众云。只这施为动转。还合得本来祖翁么。若合得。十二时中。无虚弃底道理。若合不得。吃茶说话。往往唤作茶话去。
　　僧问。如何免得不成茶话去。师云。你还识得口也未。云如何是口。师云。两片皮也不识。云如何是本来祖翁。师云。大众前。不得牵爷恃娘。云大众欣然去也。师云。你试点大众性看。僧作礼。师云。汝往往道一性一切性去。僧欲进语。师云。辜负平生行脚眼。

　　本生和尚(凡二)

　　拈拄杖。示众云。我若拈起。汝便向未拈起时。作道理。我若不拈起。你便向拈起时。作主宰。且道。老僧为人。在甚么处。
　　有僧出云。不敢妄生节目师云。也知阇梨不分外。云高高处。平之有余。低低处。观之不足。师云。节目上更生节目。僧无语。师云。掩鼻偷香。空招罪犯。
　　雪窦云。这僧善能切瑳。争柰弓折箭尽。虽然如是。且本生是作家宗师。拈起也。天回地转。应须拱手归降。放下也。草偃风行。必合全身远害。还见本生为人处也无。复拈起拄杖云。太平本是将军致。不许将军见太平。
　　师问僧。甚处来。云太原来。师云。那边风景如何。云与此间不别。师云。且道此间风景如何。云和尚与某甲不同。师云。踏破施主草鞋。当为何事。僧无对。师云。即古即今。出个问处且难。乃至老僧。亦出不得。

　　侍郎文公韩愈(凡四)

　　公镇潮州。暇日谒大颠。问弟子军州事多。省要处。乞师一言。颠据坐。公罔措。时三平义忠禅师。侍立。乃敲绳床三下。颠回顾云。作么。忠云。先以定动。后以智拔。公作礼云。和尚门风高峻。弟子。於侍者边。得个入处。
　　三平迁化。众请公作丧主。公将手巾一条。盖一面砂锣。上横一口剑。直到龛前。放下云。还有人道得么。若道得。某甲即作丧主。若道不得。某甲即不作丧主。其时一众无对。公踢翻砂锣。哭云。苍天苍天。先师远矣。
　　罗山闲。到三平读碑。见载其事。乃云。噫。大奇大奇。三平门下。六百来人。总被个俗汉吞却也。陈老师当时若在。未放他过在。
　　时有僧问。只如侍郎与么上来。未审作么生祇对。罗山云。我当时若在。只将七尺布巾。盖却头。横亚一柄灵刃刀。以手握起孝幕。当门而坐。看韩家个汉。要作丧主。也未得。要不作丧主。也未得。进之须有理。退之须有理(统要云。漳守姓韩。非文公也)。
　　公问僧。承闻讲得肇论。是否。云不敢。公云。肇有四不迁。是否。云是。公将茶盏。扑破云。这个是迁不迁。僧无对。
　　汾阳昭代云。识得侍郎。
　　公因唐宪宗。迎佛骨。入大内供养。夜放光明。次日早朝。群臣皆贺。陛下圣德圣感。唯公不贺。上宣问。群臣皆贺。卿何独不贺。公奏云。臣曾看佛书。佛光非青黄赤白等相。此是神龙卫护之光。上问。如何是佛光。公无对。因以罪出。
　　雪窦代云。陛下高垂天鉴。

　　青原下第五世
　　澧州龙潭崇信禅师法嗣
　　鼎州德山宣鉴禅师(凡十三)

　　剑南周氏子。师在蜀。业金刚经。因号周金刚。尝谓同学云。一毛吞海。海性无亏。纤芥投锋。锋利不动。学与无学。唯我知焉。
　　后闻南方禅席颇盛。师气不平。谓同列曰。出家儿。千劫学佛威仪。万劫学佛细行。尚不得成佛。南方魔子。敢言。直指人心。见性成佛。我当楼其窟穴。灭其种族。以报佛恩。遂担青龙疏抄。出蜀。及中路。遇一卖饼婆子。师放下疏抄。问婆云。买饼点心。婆敛手云。上座担者。何文字师云。青龙疏抄。婆云。讲何经。师云。金刚经。婆云。婆有一问。上座若道得。即舍饼充点心。师云。便请。婆云。经中道。过去心不可得。见在心不可得。未来心不可得。上座鼎鼎。是点那个心。师无对。
　　径造龙潭。才相见。便问。久响龙潭。及乎到来。潭又不见。龙又不现。潭云。子亲到龙潭。师作礼而退。
　　雪窦云。将错就错　云峰悦云。大小德山。向齑瓮里淹杀　黄龙心云。雪窦与么。不知德山将错就错。龙潭将错就错。识休咎底衲僧。必知去处。未过关者。亦宜辨白。还相委悉么。纵饶栽种得。不是栋梁材。
　　师因侍立龙潭。抵夜。潭云。夜深。子何不下去。师即珍重。揭帘而出。见外面黑。却回云。外面黑。潭点纸灯。度与师。师拟接。潭便吹灭。师於此大悟。便作礼。潭云。子见个甚么道理。师云。某甲从今日去。不疑天下老和尚舌头。
　　次日龙潭升堂云。可中有个汉。牙如剑树。口似血盆。一棒打不回头。他时异日。向孤峰顶上。立吾道去在。
　　师取疏抄。於法堂前。将一炬火。提起云。穷诸玄辩。若一毫置於太虚。竭世枢机。似一滴投於巨壑。将疏抄便烧。於是取辞。
　　师到沩山。挟复子。於法堂。从西过东。从东过西。顾视方丈。沩山不顾。师云无无。便出去(雪窦云。勘破了也)。师至门首。却云。也不得草草。却具威仪。再入相见。才跨门。提起坐具。召云和尚。沩山拟取拂子。师便喝。拂袖而出。(雪窦云。勘破了也)沩山至晚。问首座。今日新到。在甚么处。座云。当时背却法堂。着草鞋出去了也。沩云。还识此人么。云不识。沩云。此子已后。向孤峰顶上。盘结草庵。呵佛骂祖去在(雪窦云。雪上加霜)。
　　五祖戒云。德山作贼人心虚。沩山贼过后张弓。
　　妙喜云。二尊宿。恁么相见。每人失却一只眼。
　　示众云。於己无事。则勿妄求。妄求而得。亦非得也。汝但无事於心。无心於事。则虚而灵。空而妙。若毫端许。言之本末者。皆为自欺。何故。毫厘系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝欲求之。得无累乎。及其厌之。又成大患。终而无益。
　　小参。示众云。今夜不答话。问话者。三十棒。时有僧出。作礼。师便打。僧云。某甲话也未问。为甚便打。师云。你是甚处人。云新罗人。师云。未跨船舷时。好与三十棒。
　　法眼云。大小德山。话作两橛　德山密云。大小德山。龙头蛇尾　雪窦云。二尊宿。虽善裁长补短。舍重从轻。要见德山老汉。亦未可在。何故。殊不知。德山握阃外之威权。有当断不断。不招其乱底剑子。诸人要识新罗僧么。只是撞着露柱底瞎汉　大沩喆云。德山大似清平世界锃甲磨枪。这僧不惜性命。身挨白刃。
　　示众云。问则有过。不问犹乖。
　　时有僧出作礼。师便打。僧云。某甲话也未问。为甚便打。师云。待你开口。堪作甚么。
　　示众云。诸子从朝至暮。有甚么事。莫要逞驴唇马觜。问德山老汉么。我且不怕你。未审诸子。有何疑虑。近来末法时代。多有鬼神群队。傍家走言。我是禅师。未审学得多少禅道。说似老汉来。你诸方老秃奴。教你修行作佛。傍家行脚。成得几个佛也。你若无可学。又走作甚么。若有学者。你将取学得底来。呈似老僧看。一句不相当。须吃痛棒。始得。你被他诸方老秃奴。魔魅着。便道。我是修行人。打硬作模作样。恰似得道底人面孔。莫取次用心。万劫千生。轮回三界。皆为有心。何故。心生则种种法生。若能一念不生。则永脱生死。不被生死缠缚。要行即行。要坐即坐。更有甚么事。仁者。我见你诸人。到处发心。向老秃奴会下。学佛法。荷负不惜身命。皆被钉却诸子眼睛。断诸子命根。三二百个淫女相似。道我王化建立法幢。为后人开眼目。自救得么。仁者如此说修行。岂不闻道。老胡经三大阿僧祇劫修行。即今何在。八十年后死去。与你何别。诸子莫狂。劝你。不如休歇去。无事去。你瞥起一念。便是魔家眷属。破戒俗人。你见德山出世。十个五个。拟聚头来难问。教结舌无言。你是偻罗儿。今何不出来。破布袋里。盛锥子。不出头。是好手。我要问你实底。莫错。仁者。波波地傍家走道。我解禅解道。点胸点肋。称杨称郑。到这里。须尽吐却。始得无事。你但外不着声色。内无能所知解。体无凡圣。更学甚么。设学得百千妙义。只是个吃疮疣鬼。总是精魅。我这里虚空。道有。且不是有。道无。且不是无。言凡不凡。言圣不圣。一切处。安着他不得。与你万法为师。这个老汉。不敢谤他。所以老胡。吐出许多方便涕唾。教你无事去。莫向外求。你更不肯。欲得采集殊胜言句。蕴在胸襟。巧说言辞。以舌头取办。高着布裙。贵图人知。道我是禅师。要出头处。若作如此见解。打那鬼骨臀。入拔舌地狱。有日在。到处觅人。道我是祖师门下客。被他问着本分事。口似木揬。便却与他说菩提涅盘。真如解脱。广引三藏言教。是禅是道。诳他闾阎。有甚么交涉。谤我先祖。
　　德山老汉。见处即不然。这里佛也无。祖也无。达磨是老臊胡。十地菩萨。是担屎汉。等妙二觉。是破戒凡夫。菩提涅盘。是系驴橛。十二分教。是鬼神簿。拭疮疣纸。四果三贤。初心十地。是守古冢鬼。自救得也无。佛是老胡屎橛。仁者莫错。身披疮疣衣。学甚么事。饱吃了饭。说真如涅盘。皮下还有血么。须是个丈夫始得。你莫爱圣。圣是空名。向三界十方世间。若有一尘一法可得。与你执取生解。保任贵重者。尽落天魔外道。是有学得底。亦是依草附木。精魅野狐。诸子。老汉此间。无一法与你诸子。作解会。自己亦不会禅。老汉亦不是善知识。百无所解。只是个屙屎送尿。乞食乞衣。更有甚么事。德山老汉劝你。不如无事去。早休歇去。莫学颠狂。每人担个死尸。浩浩地走。到处向老秃奴口里。爱他涕唾吃。便道。我是入三昧。修蕴积行。长养圣胎。愿成佛果。如斯等辈。德山老汉见。似毒箭入心。花针乱眼。辜负先圣。带累我宗。图他道我是出家儿。如此消他十方施主。水也消不得。莫算道。敢向他国王地上行。父母不供甘旨。岂为无罪。莫错用心。阎罗王。征你草鞋钱。有日在。穿你鼻孔。系着橛上。偿他宿债。莫言不道。是你诸人。大似有福。遇着德山出世。与你解却绳索。脱却笼头。卸却角驮。作个好人去。三界六道。收摄你不得。更无别法。是个煜赫虚空。无碍自在。不是你庄严得底物。从佛从祖。皆传此法。而得出离。一大藏教。只是整顿你今时人。诸子。莫向别处求觅。乃至达磨小碧眼胡僧。到此来。也只是教你无事去。教你莫造作。着衣吃饭。屙屎送尿。更无生死可怖。亦无涅盘可得。无菩提可证。只是寻常。一个无事人。第一莫拱手作禅师。觅个出头处。巧作言语。魔魅后生。欲得人唤作长老。自己分上。都无交涉。徒知心识浩浩地。日夜捏怪不休。称杨称郑。我是江西马大师宗徒。德山老汉。且不是你群队人。我见石头和尚。不识好恶老汉。所以骂他诸子。你莫着声色。名言句义。境致机关。道理善恶。凡圣取舍。攀缘染净。明暗有无诸念。可中与么得。方是个无事人。佛亦不如你。祖亦不如你。仁者莫走蹈你脚板阔去。别无禅道可学。若有学得者。即是二头三首。外道见解。亦无神通变现可得。汝道神通是圣。诸天龙神。五通神仙。外道修罗。亦有神通。应可是佛也。孤峰独宿。一食卯斋。长坐不卧。六时礼念。疑他生死。老胡有言。诸行无常。是生灭法。若言入定凝神。静虑得者。尼乾子等。诸外道师。亦入得八万劫大定。莫是佛否。明知邪见精魅。仁者老胡不是圣。佛是老胡屎橛。且要仁者。辨取好恶。莫着人我。免被诸圣橛。菩提橛。解脱殊胜。名言妙义。没溺系缚汝。何故。一念妄心不尽。即是生死相续。仁者时不待人。莫因循过日。时光可惜。老汉不图你田厍奴荷负。若肯。即信取。若不肯。每人有个屎钵。担取去。老汉亦不求你。诸方大有老秃奴。取一方处所。说禅说道。你急去学取抄取。我此间。终无一法与你诸人。仁者问取学取。以为知解。老汉不能入拔舌地狱。若有一尘一法。示诸人。说言有佛有法。有三界可出者。皆是野狐精魅。诸人者。欲得识么。只是个虚空。尚无纤尘可得。处处清净。光明洞达。表里莹彻。无欲无依。无栖泊处。有甚么事。老汉从生至死。只是个老比丘。虽在三界生。而无垢染。欲得出离何处去。设有去处。亦是笼槛。魔得其便。仁者莫用身心。无可得。只要一切时中。莫用他声色。应是从前行履处。一时放却。顿脱羁锁。永离盖缠。一念不生即前后际断。无思无念。无一法可当情。仁者。作么生拟下口觜。你多知解。还曾识渠面孔么。出家儿。乃至十地满心菩萨。觅他踪迹不得。所以诸天欢喜。地神捧足。十方诸佛赞叹。魔王啼哭。何以故。缘此虚空。活鱍鱍地。无根株。无住处。若到这里。眼目定动。即没交涉。仁者莫求佛。佛是大杀人贼。赚多少人。入淫魔坑。莫求文殊普贤。是田厍奴。何惜许。一个堂堂大丈夫儿。吃他毒药了。便拟作禅师面孔。见神见鬼。向后狂乱。傍家走。觅师婆。打瓦卜去。被无知老秃奴。便即与卜道。教你礼祖师鬼。佛鬼。菩提涅盘鬼。是小淫女子不会。便问。如何是祖师西来意。这老秃奴。便打绳床。作境致。竖起拂子云。好晴好雨。好灯笼。巧述言辞。强生节目。言有玄路。鸟道展手。若取如是说。如将宝器。贮於不净。如将人粪。作旃檀香。仁者。彼既丈夫。我亦尔。怯弱於谁。竟日就他诸方老秃奴口觜。接涕唾吃了。无惭无愧。苦哉苦哉。狂却子去。因果分明。水牯牛。牵犂拽把。眼睛突出。气力不登。大棒打你脊。劫佛衣食。道我修行了也。若不明大理。饶你去佛肚里过来。只是个能行底屎橛。不曾遇着好人。便即认得六根门头光影。向口里。说取露布。是隐言妙句。光彩尖新。争奈你自家无分。仁者。是别人涕唾。
　　更有一辈。三三两两。聚头商量。甚么处无事好。经冬过夏。快说禅道。有知解会义理。仁者。总作如此见解。觅便宜。岂有如此道理。入地狱。有日在。莫道不向诸子说。到处。菜不择一茎。柴不搬一束。一朝福尽。只是吃草去。虚消信施。滥称参学。更作禅师摸样。无益於人。自己分上。十二时中。行履处。心常附物。见人只欲妖媚。掉尾子。指东语西。眼里口边。果然不见。只欲将相似语。勘当解处。老汉。与你诸人何别。郎君子。莫取一期眼下口快。吃他毒药了。似贪淫女人。不持斋戒。瞎秃奴。群羊僧。颠却他人。入地狱。仁者。莫取次看策子。寻句义。觅胜负。一递一口。何时休歇。老汉相劝。不是恶事。切须自带眼目。辨取清浊。是佛语是魔语。莫受人惑。所以殊胜名言。皆是老胡。一期方便施设。切须休歇去。莫倚一物。领他言语。作解会。拣择亲踈。浮虚诈伪。记他闲言长语。皆是比量。仁者。老汉只恐诸子。堕坑落堑。作薄福业。事持唇觜。得少为足。向静处立。不肯进前。自惑诸境。乱走他。又由巡万法。盖为不信虚空。本来无事。增减他不得。你诸人。好似老鸱。身在虚空。心在粪堆头。只觅死物吃。诸子。莫道德山老汉。不曾入丛林。商量高声。骂取无人情。不怕业。只为诸子。不守分。驰骋四方。傍他门户。恰似女姑鬼。传言送语。依事作解。心迹不忘。自犹不立。常负死尸。担枷带锁。五百一千里。来到德山面前。八字立地。如欠伊禅道相似。和尚须为我说。指示我。老汉全体作用。大棒铠这田厍奴。骂贼屎孔面。不识好恶。到我这里。恰似遇澧州人。吃鱼羹。烂臛一顿。且图你放下重担。去却枷锁。作个好人去。还肯么。若肯。即住。不肯。一任脱去。珍重。
　　雪峰问。古人斩蛇。意旨如何。师便打。峰便走。师召云。布衲。峰回首。师云。他后悟去。方知老汉彻底老婆心。
　　师见僧来。闭却门。僧敲门。师问阿谁。云师子儿。师开门。僧作礼。师蓦项骑云。这畜生。甚处去来。
　　有僧。来相看。作相扑势。师云。与么无礼。合吃山僧手中棒。僧拂袖便行。师云。饶你如是。也只得一半。僧转身便喝。师便打云。须是我打你。始得。僧云。诸方有明眼人在。师云。天然有眼。僧擘开眼云。猫。便出。师云。黄河三千年一度清。
　　僧问。路逢达道人。不将语默对。未审将甚么对。师云。只恁么。僧良久。师云。汝更问看。僧拟再问。师便喝出。
　　妙喜云。不妨好一喝。只是下得太迟。
　　僧问。如何是菩提。师云。出去。莫向这里屙。问如何是佛。师云。佛是西天老比丘。
　　师因疾。僧问。还有不病者么。师云有。云如何是不病者。师云。阿耶耶。阿耶耶。
　　师临示寂时。示众云。扪空追响。劳汝精神。梦觉觉非。复有何事。言讫端然而寂。
　　时咸通六年乙酉。十二月三日也。寿八十六。臈六十五。塔于本山。

　　洪州宝峰和尚(凡五)

　　师问岩头。与么与么。作么生会。头云。不与么不与么。又作么生会。师云。是平实语。头云。腰带无钩。师云。作么生。头云。上腰不得。师云。是平实语。
　　有僧从岩头来。师竖起拂子云。落在此机底人。未具眼在。僧拟进前。师云。恰落在此机。
　　僧回举似岩头。头云。我若见。夺却拂子。看他作么生。师闻乃云。我竖起拂子。从他夺。总不将物来。你又作么生。头闻乃云。无星秤子。有甚么辨处。
　　师见僧念经。从方丈前过。师云。满口道尽。只是不具眼。僧以手指师云。道道师掌身边沙弥云。眼在甚么处。僧跷一足云。与么与么。师云。长江下钓。无饵也吞。僧便喝云。这老和尚。无故涂糊人。师云。咬人师子不露牙。僧作咬势。师云。大裁帽子别处戴。
　　师问僧。其中事。即易道。不落其中事。始终难道。僧云。某甲在路时。便知有此一问。师云。更二十年行脚。也不较多。云莫不契和尚意么。师云。苦瓜那堪待客。
　　师问僧。古人有一条路。接初机晚进。汝还知么。云请师指出。师云。恁么则阇梨知了也。云头上更安头。师云。老僧不合问。云问又何妨。师云。我这里。不曾容人乱道。出去。

　　潭州道吾宗智禅师法嗣
　　潭州石霜庆诸禅师(凡十二)

　　庐陵陈氏子。
　　师到沩山。作米头。筛米次。山云。施主物。莫抛撒。师云。不抛撒。沩於地上。拾得一粒米。示师云。汝道不抛撒。这个从甚么处得来。师默然。沩云。莫轻这一粒。百千粒。尽从这一粒生。师云。未审这一粒。从甚么处生。沩山呵呵大笑。归方丈。
　　至晚上堂云。大众。米里有虫。
　　师问道吾。如何是触目菩提。吾唤沙弥。弥应诺。吾云。添净瓶水着。吾却问。汝适来问甚么。师拟举。吾便起去。师於此密契。
　　道吾谓师云。我疾作。将欲去世。心中有物。久而为患。谁为我除。师云。心物俱非。除之益患。吾贤之。
　　示众云。一代时教。是整顿你时人手脚。凡有其由。皆落今时。直至法身非身。犹是教家极则。我辈沙门。全无肯路。若分即差。不分即坐着泥水。
　　僧问。咫尺之间。为甚么。不睹师颜。师云。我道徧界不曾藏。
　　僧后问雪峰。徧界不曾藏。意旨如何。峰云。甚么处不是石霜。
　　僧回举似师。师云。这老汉。有甚么死急。
　　玄沙云。山头老汉。蹉过也　洞山云。笑杀土地。
　　琅琊觉云。雪峰虽有利人之心。且无出人之眼。石霜虽有出人之眼。未知有向上一窍。
　　僧问。先师一片灵骨。黄金色。击作钟声。未审甚么处去也。师召僧。僧应诺。师云。你不会我语。去。
　　有僧辞师。问舡去陆去。云遇舡即舡。遇陆即陆。师云。我道半途稍难。僧无对。
　　云门代云。三十年后。此话大行　又云。临行之句。永劫不忘。
　　僧问。三千里外远闻。石霜有个不顾。是否。师云是。云且如万象历然。是顾不顾。师云。我道不惊众。云不惊众。是不与万象合。如何是不顾。师云。徧界不曾藏。
　　雪窦云。谁是不顾者。
　　裴相公来。师拈起裴笏问。在天子手中为珪。在官人手中为笏。在老僧手中。且道。唤作甚么。裴无对。师乃留下笏子。
　　雪窦代云。弄巧成拙　保宁勇代云。只恐和尚用不着。
　　师问侍者。道吾云。莫弃这边。着那边。你作么生会。者云。一依和尚所会。师云。作么生是我会处。者从西过东而立。师云。你正是弃这边。着那边。
　　僧问。如何是祖师西来意。师扣齿示之。僧不契。
　　师迁化后。其僧问九峰。先师扣齿。意旨如何。峰云。宁可截舌。不犯国讳。
　　僧问云盖。盖云。我与先师。有甚冤雠。
　　僧问。一毫穿众穴。时如何。师云。直须万年去。云万年后如何。师云。登科任你登科。拔萃任你拔萃。
　　其僧后问径山諲。諲云。光靴任你光靴。结裹任你结裹。

　　潭州渐源仲兴禅师(凡六)

　　师为道吾。作侍者。一日过茶与吾。吾接得。拈起盏子云。是斜是正。师叉手近前视之。吾云。斜则总斜。正则总正。师云。某甲不恁么。吾云。子作么生。师夺盏子。提起云。是斜是正。吾云。汝不谬为吾侍者。
　　师侍道吾。到一家吊慰次。师抚棺云。生耶死耶。吾云。生也不道。死也不道。师云。为甚么不道。吾云。不道不道。
　　归至中路。师云。和尚快与某甲道。若不道。打和尚去。吾云。打即任打。道即不道。师便打。
　　吾归寺谓师云。汝宜离此。恐知事知。於汝不便。
　　大沩秀云。大凡言论。须有转身之谋。道吾既吃他痛棒。且渐源具甚么眼。
　　师辞道吾。去一村院。凡经三年。一日闻童子念经云。应以比丘身得度者。即现比丘身。师忽然大悟。遂焚香。作礼云。信知先师之言。终不虚发。自是我不会。错怪先师也。
</div>
    <div class="pagination">
<a href="联灯会要_page47.html">上一页</a><span>...</span><a href="联灯会要_page43.html">43</a><a href="联灯会要_page44.html">44</a><a href="联灯会要_page45.html">45</a><a href="联灯会要_page46.html">46</a><a href="联灯会要_page47.html">47</a><span class="current-page">48</span><a href="联灯会要_page49.html">49</a><a href="联灯会要_page50.html">50</a><a href="联灯会要_page51.html">51</a><a href="联灯会要_page52.html">52</a><a href="联灯会要_page53.html">53</a><span>...</span><a href="联灯会要_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
