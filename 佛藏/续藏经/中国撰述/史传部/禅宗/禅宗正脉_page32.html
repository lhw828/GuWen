<!DOCTYPE html>
<html>
<head>
    <meta charset="UTF-8">
    <title>禅宗正脉 - 第 32 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅宗正脉 - 第 32 页/共 66 页</h1>
    <div class="content">
　　【标】风穴延沼禅师

　　参南院。入门不礼拜。院曰。入门须辨主。师曰。端的请师分。院於左膝拍一拍。师便喝。院於右膝拍一拍。师又喝。院曰。左边一拍且置。右边一拍作么生。师曰瞎。院便拈棒。师曰。莫盲枷瞎棒。夺打和尚。莫言不道。院掷下棒曰。今日被黄面浙子。钝置一场。师曰。和尚大似持钵不得。诈道不饥。院曰。阇黎曾到此间么。师曰。是何言欤。院曰。老僧好好相借问。师曰。也不得放过。便下参众了。却上堂头礼谢。院曰。阇黎曾见甚么人来。师曰。在襄州华严。与廓侍者同夏。院曰。亲见作家来。
　　【颂】【标】院问。南方一棒。作么商量。师曰。作奇特商量。师却问。和尚此间一棒。作么商量。院拈拄杖曰。棒下无生忍。临机不见师。师於言下大彻玄旨。遂依止六年。四众请主风穴。又八年。李史君与合城士庶。再请开堂演法矣。
　　○【标】上堂。夫参学眼目。临机直须大用现前。勿自拘於小节。设使言前荐得。犹是滞[谷-禾+卵]迷封。总然句下精通。未免触途狂见。应是从前依他作解。明昧两岐。与你一时扫却。直教个个如师子儿。咤呀地。哮吼一声。壁立千仞。谁敢正眼觑着。觑着即瞎却渠眼。时有僧问。如何是正法眼。师曰。即便[翟*支]瞎。曰[翟*支]瞎后如何。师曰。捞天摸地。
　　【评】【颂】【标】师在郢州。谒前请主李史君。留於衙内度夏。普设大会。请师上堂。才升座。乃曰。祖师心印。状似铁牛之机。去即印住。住即印破。祇如不去不住。印即是。不印即是。还有人道得么。时有卢陂长老出问。学人有铁牛之机。请师不搭印。师曰。惯钓鲸鲵澄巨浸。却嗟蛙步[马*展]泥沙。陂伫思。师喝曰。长老何不进语。陂拟议。师便打一拂子曰。还记得话头么。试举看。陂拟开口。师又打一拂子。牧主曰。信知佛法。与王法一般。师曰。见甚么道理。牧主曰。当断不断。反招其乱。师便下座。
　　【颂】上堂。僧问。如何是佛。师曰。如何不是佛。曰未晓玄言。请师直指。师曰。家住海门洲。扶桑最先照。
　　【颂】问如何是清净法身。师曰金沙滩头马郎妇。
　　○【标】问一色难分。请师显示。师曰。满炉添炭犹嫌冷。路上行人祇守寒。
　　【颂】问如何是道。师曰。五凤楼前。曰如何是道中人。师曰。问取皇城使。
　　○问摘叶寻枝即不问。直截根源事若何。师曰。赴供凌晨去。开塘带雨归。
　　【颂】问随缘不变者。忽遇知音时如何。师曰。披莎侧立千峰外。引水浇蔬五老前。
　　【评】【颂】【标】上堂。若立一尘。家国兴盛。野老颦蹙。不立一尘。家国丧亡。野老安怗。於此明得。阇黎无分。全是老僧。於此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么右边一拍曰。这里是。欲识老僧么。左边一拍曰。这里是。
　　○上堂。若是上上之流。各有证据。略赴个程限。中下之机。各须英俊。当处出生。随处灭尽。如爆龟纹。爆即成兆。不爆成钝。欲爆不爆。直下便捏。
　　【颂】僧问。语默涉离微。如何通不犯。师曰。常忆江南三月里。鹧鸪啼处百华香。
　　○问百了千当时如何。师曰。不许夜行。投明须到。
　　○【标】问如何是宾中主。师曰。入市双瞳瞽。曰如何是主中宾。师曰。回銮两曜新。曰如何是宾中宾。师曰。攒眉坐白云。曰如何是主中主。师曰。磨砻三尺剑。待斩平不人。
　　○问如何是镢头边意。师曰。山前一片青。
　　【颂】问如何是佛。师曰。杖林山下竹筋鞭。

　　【标】颖桥安禅师(号铁胡)

　　【颂】师与锺司徒向火次。锺忽问。三界焚烧时。如何出得。师以香匙拨开火。锺拟议。师曰。司徒司徒。锺忽有省。

　　【标】兴阳归静禅师

　　初参西院。便问。拟问不问时如何。院便打。师良久。院曰。若唤作棒。眉须堕落。师於言下大悟。

　　【标】首山省念禅师

　　常密诵法华经。众目为念法华也。【标】晚於风穴会中充知客。一日侍立次。穴乃垂涕告之曰不幸临济之道。至吾将坠地矣。师曰。观此一众。岂无人耶。穴曰。聪敏者多。见性者少。师曰。如某者如何。穴曰。吾虽望子之久。犹恐耽着此经。不能放下。师曰。此亦可事。愿闻其要。穴遂上堂。举世尊以青莲目。顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。师乃拂袖下去。穴掷下拄杖归方丈。侍者随后请益曰。念法华因甚不祗对和尚。穴曰。念法华会也。【标】次日师与真园头同上问讯次。穴问真曰。作么生是世尊不说说。真曰。鹁鸠树上鸣。穴曰。汝作许多痴福作么。何不体究言句。又问师曰。汝作么生。师曰。动容扬古路。不堕悄然机。穴谓真曰。汝何不看念法华下语。师受风穴印可之后。泯迹韬光。人莫知其所以。【标】因白兆楚和尚。至汝州宣化。风穴令师往传语。才相见。提起坐具便问。展即是。不展即是。兆曰。自家看取。师便喝。兆曰。我曾亲近知识来。未尝輙敢恁么造次。师曰。草贼大败。兆曰。来日若见风穴和尚。待一一举似。师曰。一任一任。不得忘却。师乃先回。举似风穴。穴曰。今日又被你收下一员草贼。师曰。好手不张名。兆次日才到相见。便举前话。穴曰。非但昨日。今日和赃捉败。师於是名振四方。学者望风而靡。开法首山为第一世也。
　　【颂】僧问。如何是学人亲切处。师曰。五九尽日又逢春。曰毕竟事如何。师曰。冬到寒食一百五。
　　【颂】问如何是祖师西来意。师曰。风吹日炙。
　　【颂】问如何是菩提路。师曰。此去襄县五里。曰向上事如何。师曰。往来不易。
　　【颂】【标】问一切诸佛。皆从此经出。如何是此经。师曰。低声低声。曰如何受持。师曰。切不得污染(此则颂古。见联珠第一卷金刚经章)。
　　【颂】问如何是古佛心。师曰。镇州萝卜重三斤。
　　○问如何是玄中的。师曰。有言须道却。曰此意如何。师曰。无言鬼也瞋。
　　○问如何是梵音相。师曰。驴鸣狗吠。乃曰。要得亲切。第一莫将问来问。还会么。问在答处。答在问处。汝若将问来问。老僧在汝脚底。汝若拟议。即没交涉。时有僧出礼拜。师便打。僧便问。挂锡幽岩时如何。师曰错。僧曰错。师又打。
　　【颂】问如何是佛。师曰。新妇骑驴阿家牵。曰未审此语甚么句中收。师曰。三玄收不得。四句岂能该。曰此意如何。师曰。天长地久。日月齐明。
　　【颂】【标】示众曰。诸上座。不得盲喝乱喝。寻常向你道。宾则始终宾。主则始终主。宾无二宾。主无二主。若有二宾二主。两个即成瞎汉。所以我若立。你须坐。我若坐。你须立。坐则共你坐。立则共你立。虽然如是。急着眼始得【增收】。

　　【标】广慧真禅师

　　尝在风穴作园头。穴问曰。会昌沙汰时。护法善神。向甚么处去。师曰。常在阛阓中。要且无人识。穴曰。汝彻也。师礼拜。

　　【标】汾州善昭禅师

　　历参知识七十一员。后到首山。问百丈卷席意旨如何。山曰。龙袖拂开全体现。曰师意如何。山曰。象王行处绝狐踪。师於言下大悟。拜起而曰。万古碧潭空界月。再三捞摝始应知。有问者曰。见何道理。便尔自肯。师曰。正是我放身命处。后游衡湘。及襄沔间。每为郡守。以名剎力致。前后八请。坚卧不答。洎首山殁。西河道俗。遣僧契聪。近请住持。师闭关高枕。聪排闼而入。让之曰。佛法大事。靖退小节。风穴惧应谶忧宗旨坠灭。幸而有先师。先师已弃世。汝有力。荷担如来大法者。今何时而欲安眠哉。师矍起握聪手曰。非公不闻此语。趣办严。吾行矣。
　　○【标】住后上堂谓众曰。汾阳门下。有西河师子。当门踞坐。但有来者。即便咬杀。有何方便。入得汾阳门。见得汾阳人。若见汾阳人者。堪与祖佛为师。不见汾阳人。尽是立地死汉。如今还有人入得么。快须入取。免得孤负平生。不是龙门客。切忌遭点额。那个是龙门客。一齐点下。举起拄杖曰。速退速退。珍重。
　　○上堂。先圣云。一句语。须具三玄门。一玄门。须具三要。阿那个是三玄三要底句。快会取好。各自思量。还得稳当也未。【标】古德已前行脚。闻一个因缘未明。中间直下饮食无味。睡卧不安。火急决择。莫将为小事。所以大觉老人。为一大事因缘。出现於世。想计他从上来行脚。不为游山玩水。看州府奢华。片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利他。不忘先迹。如今还有商量者么。有即出来。大家商量。【标】僧问。如何是接初机底句。师曰。汝是行脚僧。曰如何是辨衲僧底句。师曰。西方日出卯。曰如何是正令行底句。师曰。千里持来呈旧面。曰如何是立乾坤底句。师曰。北俱卢洲长粳米。食者无贪亦无瞋。乃曰。将此四转语。验天下衲僧。才见你出来。验得了也。
　　○【标】问如何是学人着力处。师曰。嘉州打大像。曰如何是学人转身处。师曰。陕府灌铁牛。曰如何是学人亲切处。师曰。西河弄师子。乃曰。【标】若人会得此三句。已辨三玄。更有三要语在。切须荐取。不是等闲。与大众颂出。三玄三要事难分。得意忘言道易亲。一句明明该万象。重阳九月菊华新。
　　○【标】上堂。凡一句语。须具三玄门。每一玄门。须具三要。有照有用。或先照后用。或先用后照。或照用同时。或照用不同时。先照后用。且要共你商量。先用后照。你也须是个人始得。照用同时。你作么生当抵。照用不同时。你又作么生凑泊。
　　○【标】僧问。如何是宾中宾。师曰。合掌庵前问世尊。曰如何是宾中主。师曰。对面无俦侣。曰如何是主中宾。师曰。阵云横海上。拔剑搅龙门。曰如何是主中主。师曰。三头六臂擎天地。忿怒那咤扑帝钟。
　　○【标】上堂。汾阳有三诀。衲僧难辨别更拟问如何。拄杖蓦头揳。时有僧问。如何是三诀。师便打。僧礼拜。师曰。为汝一时颂出。第一诀。接引无时节。巧语不能诠。云绽青天月。第二诀。舒光辨贤哲。问答利生心。拔却眼中楔。第三诀。西国胡人说。济水过新罗。北地用宾铁。复曰。还有人会么。会底出来。通个消息。要知远近。莫祇恁么。记言记语。以当平生。有甚么利益。不用久立。珍重。
　　【颂】僧问。如何是祖师西来意。师曰青绢扇子足风凉。
　　【颂】【标】上堂。谓众曰。夫说法者。须具十智同真。若不具十智同真。邪正不辨。缁素不分。不能与人天为眼目。决断是非。如鸟飞空而折翼。如箭射的而断弦。弦断故。射的不中。翼折故。空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是生杀。甚么物同得失。阿那个同具足。是甚么同徧普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出来。未有参学眼在。切须辨取。要识是非面目现在。不可久立。珍重。

　　【标】叶县归省禅师

　　【颂】游方参首山。山一日举竹篦问曰。唤作竹篦即触。不唤作竹篦即背。唤作甚么。师掣得。掷地上曰。是甚么。山曰瞎。师於言下豁然顿悟。
　　○【标】上堂。宗师血脉。或凡或圣。龙树马鸣。天堂地狱。镬汤炉炭。牛头狱卒。森罗万象。日月星辰。他方此土。有情无情。以手画一画云。俱入此宗。此宗门中。亦能杀人。亦能活人。杀人须得杀人刀。活人须得活人句。作么生是杀人刀。活人句。道得底。出来对众道看。若道不得。即孤负平生。珍重。
　　○【标】上堂。良久曰。夫行脚禅流。直须着忖。参学须具参学眼。见地须得见地句。方有相亲分。始得不被诸境惑。亦不落於恶道。毕竟如何委悉。有时句到意不到。妄缘前尘。分别影事。有时意到句不到。如盲摸象。各说异端。有时意句俱到。打破虚空界。光明照十方。有时意句俱不到。无目之人纵横走。忽然不觉落深坑。
　　○【标】僧请益柏树子话。师曰。我不辞与汝说。还信么。曰和尚重言。争敢不信。师曰。汝还闻檐头水滴声历。其僧豁然。不觉失声云。[口*耶]。师曰。你见个甚么道理。僧便以颂对曰。檐头水滴。分明历历。打破乾坤。当下心息。师乃忻然。
　　【颂】问如何是学人密用心处。师曰。闹市辊球子。曰意旨如何。师曰溥请众人看【增收】。

　　【标】神鼎洪諲禅师

　　自游方一衲。以度寒暑。尝与数耆旧。至襄沔间。一僧举论宗乘。颇敏捷。会野饭山店中供办。而僧论说不已。师曰。三界唯心。万法唯识。唯识唯心。眼声耳色。是甚么人语。僧曰。法眼语。师曰。其义如何。曰唯心故。根境不相到。唯识故。声色摐然。师曰。舌味是根境否。曰是。师以箸策菜置口中。含胡而语曰。何谓相入耶。坐者骇然。僧不能答。师曰。途路之乐。终未到家。见解入微。不名见道。参须实参。悟须实悟。阎罗大王。不怕多语。僧拱而退。
　　○【标】上堂。举洞山曰。贪瞋痴。太无知。赖我今朝识得伊。行便打。坐便槌。分付心王子细推。无量劫来不解脱。问汝三人知不知。师曰。古人与么道。神鼎则不然。贪瞋痴。实无知。十二时中任从伊。行即往。坐即随。分付心王拟何为。无量劫来元解脱。何须更问知不知。
　　○僧问。拨尘见佛时如何。师曰。佛亦是尘。

　　【标】谷隐蕴聪禅师(即石门聪)

　　初参百丈恒和尚。因结夏。百丈上堂。举中观论曰。正觉无名相。随缘即道场。师便出问。如何是正觉无名相。丈曰。汝还见露柱么。师曰。如何是随缘即道场。丈曰。今日结夏。
　　【颂】次参首山。问学人亲到宝山。空手回时如何。山曰。家家门前火把子。师於言下大悟。呈偈曰。我今二十七。访道曾寻觅。今朝喜得逢。要且不相识。
　　○【标】后到大阳。玄和尚问。近离甚处师曰襄州。阳曰。作么生是不隔底句。师曰。和尚住持不易。阳曰。且坐吃茶。师便参众去。侍者问。适来新到。祗对住持不易。和尚为甚么教坐吃茶。阳曰。我献他新罗附子。他酬我舶上茴香你去问他。有语在。侍者请师吃茶问。适来祗对和尚道住持不易。意旨如何。师曰。真鍮不博金。
　　【颂】僧问。日往月来迁。不觉年衰老。还有不老者么。师曰有。曰如何是不老者。师曰。虬龙筋力高声叫。晚后精灵转更多。
　　○问承古有言。祇者如今谁动口。意旨如何。师曰。莫认驴鞍桥。作阿爷下颔。
　　○【标】示众。第一句道得。石里迸出。第二句道得。挨拶将来。第三句道得。自救不了。
　　○上堂。春景温和。春雨普润。万物生芽。甚么处不沾恩。且道承恩力一句。作么生道。良久曰。春雨一滴滑如油。

　　【标】广慧元琏禅师

　　【颂】到首山。山问。近离甚处。师曰汉上。山竖起拳曰。汉上还有这个么。师曰。这个是甚么椀鸣声。山曰瞎。师曰恰是。拍一拍。便出。他日又问。学人亲到宝山。空手回时如何。山曰。家家门前火把子。师当下大悟云。某甲不疑天下老和尚舌头也。山曰。汝会处作么生。与我说来看。师曰。祇是地上水碙砂也。山曰。汝会也。师便礼拜。
　　○上堂。临济两堂首座相见。同时下喝。诸人且道。还有宾主也无。若道有。祇是个瞎汉。若道无。亦是个瞎汉。不有不无。万里崖州。若向这里道得。也好与三十棒。若道不得。亦与三十棒。衲僧家。到这里。作么生出得山僧圈缋去。良久曰。苦哉。虾蟆蚯蚓。[跳-兆+孛]跳上三十三天。撞着须弥山。百杂碎。拈拄杖曰。一队无孔铁槌。速退速退。僧问。如何是祖师西来意。师曰。竹竿头上曜红旗。

　　【标】三交智嵩禅师(即唐明)

　　【颂】【标】参首山。问如何是佛法的的大意。山曰。楚王城畔。汝水东流。师於此有省。顿契佛意。乃作三玄偈曰。(其一)须用直须用。心意莫定动。三岁师子吼。十方没狐种。(其二)我有真如性。如同幕里隐。打破六门关。显出毗卢印。(其三)真骨金刚体可夸。六尘一拂永无遮。廓落世界空为体。体上无为真到家。山闻。乃请吃茶。问这三颂是汝作来耶。师曰是。山曰。或有人教汝现三十二相时如何。师曰。某甲不是野狐精。山曰。惜取眉毛。师曰。和尚落了多少。山以竹篦头上打曰。这汉向后乱作去在。
　　○上堂。文殊仗剑。五台横行。唐明一路。把断誵讹。三世诸佛。未出教乘。网底游鱼。龙门难渡。垂钓四海。祇钓狞龙。格外玄谈。为求知识。若也举扬宗旨。须弥直须粉碎。若也说佛说祖。海水便须枯竭。宝剑挥时。毫光万里。放汝一路。通方说话。把断咽喉。诸人甚处出气。

　　【标】仁王处评禅师

　　问首山。如何是佛法大意。山便喝。师礼拜。山拈棒。师曰。老和尚没世界那。山抛下拄杖曰。明眼人难谩。师曰。草贼大败。

　　【标】丞相王随居士

　　谒首山。得言外之旨自尔履践深明大法。临终书偈曰。画堂灯已灭。弹指向谁说。去住本寻常。春风扫残雪。
　　(会元十一卷终)
</div>
    <div class="pagination">
<a href="禅宗正脉_page31.html">上一页</a><span>...</span><a href="禅宗正脉_page27.html">27</a><a href="禅宗正脉_page28.html">28</a><a href="禅宗正脉_page29.html">29</a><a href="禅宗正脉_page30.html">30</a><a href="禅宗正脉_page31.html">31</a><span class="current-page">32</span><a href="禅宗正脉_page33.html">33</a><a href="禅宗正脉_page34.html">34</a><a href="禅宗正脉_page35.html">35</a><a href="禅宗正脉_page36.html">36</a><a href="禅宗正脉_page37.html">37</a><span>...</span><a href="禅宗正脉_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
