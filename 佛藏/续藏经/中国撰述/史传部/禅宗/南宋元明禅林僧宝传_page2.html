<!DOCTYPE html>
<html>
<head>
    <meta charset="UTF-8">
    <title>南宋元明禅林僧宝传 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南宋元明禅林僧宝传 - 第 2 页/共 6 页</h1>
    <div class="content">　　或庵体禅师

　　或庵禅师。名师体。台州罗氏子也。师事此庵。兄事简堂。简堂既得契证。因密言於此庵曰。体公他日十倍於某。愿和尚怜之。此庵默然。自是护国诸役。皆遣体任之。体勇於谋道。虽百冗终岁。未见喜愠之色。忽彻旨於此庵一喝之下。乃投颂曰。商量极处见题目。途路穷边入试场。拈起毫端风雨快。者回不作探花郎。此庵密书片纸而付体曰。老寿开花。隹火结子。体乃匿迹天台。居无定所。崖穴之士。率得法利。丞相钱公象先。遂以天封招提。勉令应世。体宵遁去。钱公深为太息。乾道初。远公瞎堂住国清。因见体题圆通像赞曰。不依本分。恼乱众生。瞻之仰之。有眼如盲。长安风月贯今昔。那个男儿模壁行。惊喜曰。不谓此庵有此儿耶。徧索之。得於江心寺。固於稠人中。请充第一座。僧问体曰。一种没弦琴。久居在旷野。不是不会弹。未遇知音者。知音既遇。未审如何品弄。体曰。钟作钟鸣。鼓作鼓响。丛林杂然称善。瞎堂迁虎丘。体就省。道俗闻体高风。力以觉报兰若延之。觉报旧名老寿庵。体忻然来就。以为此地符先师所谶。体初住老寿。衲子难构。瞎堂尝谓体曰。人之才器。自有大小。诚不可强。故楮小者不可怀大。绠短者不可汲深。鸱鸺夜撮虱。察秋毫。昼出瞋目。不见丘山。盖分定也。於是体别展机宜。以归来学。室中常摩捋苕帚柄。问学者曰。依稀苕帚柄。彷佛赤斑蛇。学者拟议。辄舞苕帚柄驱之。有老衲请其旨。体曰。棒下无生忍。临机不见爷。僧传至虎丘瞎堂曰。者个山蛮杜抝子。放拍盲禅。治你那一队野狐精。体闻说偈曰。山蛮杜抝得能憎。领众匡徒似不曾。越格倒拈苕帚柄。拍盲禅治野狐僧。瞎堂知之大笑而已。晚移焦山。上堂举临济四喝话。乃召众曰。者个公案。天下老宿。拈掇甚多。第恐皆未尽善。焦山不免四棱着地。与诸人分明注解。如何是金刚王宝剑咄。如何是踞地狮子咄。如何是探竿影草咄。如何是一喝不作一喝用咄。若也未会。拄杖子与焦山吐露看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机举话。长老也理会不得。又曰。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添少处减。大虫怕吃生人胆。有若无。实若虚。争掩骊龙明月珠。是则是。祇如焦山坐断诸方舌头一句。作么生道。肚无偏癖病。不怕冷油齑。拍禅床下座。又云水率以十智同真。浩浩商量。体曰。朝暮三四。岂良狙哉。乃大书於僧堂曰。阳春白雪非难和。藻鉴水壶岂足观。一把柳丝收不得。和烟搭在玉阑干。有居士。爱问诸禅曰。夫妇相打。通儿子作证。且道证父即是证母即是。江湖对者。不满其意。体寄以语曰。小出大遇。居士从此不问话。淳熙己亥八月示疾。召众言别曰。先师结子之谶。今其时矣。众涕哀不已。体挥其手。复弹指曰。铁树开花。雄鸡生卵。七十二年。摇篮绳断。遂趋寂。先一日。手书并砚寄别侍郎曾公。逮曾公奔至。以偈恸曰。翩翩只履逐西风。一物浑无布袋中。留下陶泓将底用。老夫无笔判虚空。
　　赞曰。千峰合岳。岳影自崇。万籁灵秋。秋光自逈。盖理之必然也。顾瞎堂索或庵於寂寞穷海之心。岂闲相识哉。然或庵一出。天下英灵霍然左袒。揆厥所繇。聱头之禅峻矣。乃其后叶与瞎堂远公齐鸣。岂非汉家子弟尽隆准乎。

　　文殊道禅师

　　禅师名心道。眉州人也。生徐氏。性刚毅。矜气节。施德於人。使人不知。赴人之厄。如救己溺。然厌世法。布衲芒鞋。出入古招提。意趣纯一。苦行头陀也。以三十岁出家。自恨其晚。习教参禅。寒暑衣不解带。遂为佛鉴懃禅师之长子。襄守慕其节操。请主天宁。解包之日。一拂临轩。龙象不啻子来。后迁常德之文殊寺。宋道君皇帝。宣和初。尚方术。敕改僧为德士。天下禅林剎竿易号。一时我诸老宿皆结舌而遁。惟道公与祖镜英禅师受诏。英仍住太梅。道仍住文殊。人讥之。道束发加冠。升座曰。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义。当观时节因缘。且道即今是甚么时节。毗卢遮那顶戴宝冠。为显真中有俗。文殊老叟身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酎。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙着出神仙之外。进一步便到大罗天上。退一步却入九幽城中。祇如不进不退一句。又作么生道。直饶羽化三清路。终是轮回一幻身。英公则恣笔注老子。以进道君。道君嘉悦。命颁道藏流行。乃赐英冠佩坛诰。人复讥二公为佞。次年复僧。道公升座曰。不挂田衣着羽衣。老君形貌颇相宜。一年半内闲思想。大抵兴衰各有时。我佛如来预谶法之有难。教中明载。无不委知。较量年代。正在於兹。体得其便。惑乱正宗。僧改俗形。佛更名字。妄生邪解。删削经文。铙钹停音。钵盂添足。多般矫诈。欺罔圣君。赖我皇帝陛下圣德圣明。不忘付嘱。不废其教。特赐宸章。颁行天下。仍许僧尼重新披剃。实谓寒灰再焰。枯木重荣。不离俗形而作僧形。不出魔界而入佛界。重鸣法鼓。再整颓纲。迷仙酬变为甘露琼浆。步虚词番作还乡曲子。放下银木简。拈起尼师坛。昨朝稽手擎拳。今日和南不审。秖改旧时相。不改旧时人。敢问大众。旧时人是一个两个。良久曰。秋风也解嫌狼藉。吹尽当年道教灰。英公独不改服。仍冠佩逍遥。山居大梅。人益讥之。道闻而叹曰。大梅老真不忝云门之裔也。后果於南宋绍兴间。击鼓集众。捐冠佩象简於地。乃露顶披伽黎。拈拄杖说妙法竟。掷下拄杖。敛目而逝(英嗣九峰韶。为云门六世)道居文殊既久。时南北烽燹竞发。宇内丛社率苟简安众而已。道独不然。有以翰墨随身。常嗔诃之。或问其故。道叹曰。嗟乎取舍情存。是非斗乱。行未一尺。说便一丈。不足取信於天下。使血气之属。偷心不息者。皆此辈也。而握造化之柄。能辞其责乎。言讫潸然。建炎三年春。示众曰。正法眼藏瞎驴灭。临济何曾有是说。今古时人皆妄传。不信但看后三月。至闰三月。贼锺相叛。其徒请南避之。道叱曰。学道所以了生死。何避哉。贼至。道端坐木榻。若不知。贼疑举槊残之。血皆白乳。贼众大骇。引席覆之。及靖火化。颜不少异。香烟如云。门人慧方。闻道婴难。则隐於潭州。不肯应世。其继文殊席者。乃思业也。业世为屠宰。因戮猪忽彻心源。弃刀走文殊呈偈曰。昨日夜叉心。今朝菩萨面。菩萨与夜叉。不隔一条线。道公笑曰。你正杀猪时。见个甚么。业作鼓刀势。公颔之。
　　赞曰。戈矢播广长之音。枭獍说殊胜之法。处违常顺。履险常安。道公得之矣。公词华闳放。望盖天下。不许参徒驰骋翰墨。盖亦三折股。而知医者。乃云。学道所以了生死。岂虚言哉。又与大梅脱印同文。所谓其利断金也。

　　宏智觉禅师

　　禅师名正觉。姓李氏。李氏为隰州善族。觉公生则肉环特起於臂。盖其母孕时。梦感之征也。七岁日诵数千言。佛陀逊禅师见而大异。以法室祥麟记之。又四载公果得度。年十八游方。决誓而行。亲友俱贤之。遂依枯木成禅师於香山。香山多佳士。成独器公。公受严折不发。闻诵法华经有省。即陈所悟於成。成指台上香盒曰。里面是甚么物。对曰。是何心行。曰你悟处又作么生。公画圆相呈之。又抛向后。成曰。弄泥团汉有甚么限。曰错。成曰。别见人始得。公诺诺而去。造丹霞。时丹霞淳禅师居焉。淳为芙蓉楷之子。揩嗣投子青。青嗣太阳玄。玄公神观奇伟。慎其付授。年至八十。叹无可继者。乃以皮履直裰。寄浮山远录公。使为求法器。兼谶以偈。偈曰。杨广山头草。凭君待价焞。异苗翻茂处。深密固灵根。远既任荷两宗。居圣岩。出洞下宗旨示青。青悉妙契。远以大阳顶相皮履直裰。令青续其宗系。故青为淳之祖。而淳为青原思下十二世也。淳受公展讫。即问曰。如何是空劫以前自己。对曰。井底虾蟆吞却月。三更不借夜明帘。曰未在更道。公拟议。淳以拂打曰。又道不借。公大悟其旨。便作礼。淳曰。何不道取一句。对曰。某今日失钱遭罪。淳辗然曰。未暇打得你。自此丹霞白椎日。非公莫敢发响。淳移大洪。命公居七众之首。四年又分同门真歇了之座於圆通。六年出住泗州普照。历舒州太平江州圆通能仁真州长芦。俱为禅衲区薮。而洞上之风大廓。有问五位宗旨。公以颂示曰。正中偏。霁碧星河冷浸天。夜半木童敲月户。暗中惊破玉人眠。
　　偏中正。海云依约神仙顶。妇人鬓发白垂丝。羞对秦台寒照影。
　　正中来。午夜长鲸蜕甲开。大背摩天振云翼。翔游鸟道髅难该。
　　兼中至。觌面不须相忌讳。风化无伤的意玄。光中有路天然异。
　　兼中到。斗柄横斜天未晓。鹤梦初醒露叶寒。旧巢飞出云松倒。
　　建炎初。又住天童。屋庐湫隘。衲子结草树居。常数千指。未几所废俱成。而宏胜冠南国焉。有羽客。私进乾汞之术。公曰。我辈非不能也。顾欲檀家有所植福耳。为汝验之。以汞纳口坐。踰时吐白金於地。客骇谢而去。公之再住天童。适金人陷明州。诸剎皆毁。及窥小白岭。见谷积阴云。疑有伏甲。惧而退。时江声绝渡。千二百众俱安床藉。知事忧之。顷之嘉禾钱氏致谷千斛。岁虽艰。远施无厌。赡众之余。存活白衣老少数万人。有诏移灵隐。未越月解归。公於天童计三十载。而名号所彰。万方革面。上堂曰。黄阁帘垂。谁传家信。紫罗帐合。暗撒真珠。正恁么时。视听有所不到。言诠有所不及。如何通得个消息去。梦回夜色依稀晓。笑指家风烂熳春。又曰。诸禅德。吞尽三世佛底人。为甚么开口不得。照破四天下底人。为甚么合眼不得。许多病痛。与你一时拈却了也。且作么生得十成通畅去。还会么。擘开华岳连天色。放出黄河到海声。僧问。清虚之理毕竟无身时如何。曰文彩未痕初。消息难传际。僧曰。一步密移玄路转。通身放下劫壶空。曰诞生就父时。合体无遗照。僧曰。理既如是。事作么生。曰历历才回分化事。十方机应又何妨。僧曰。恁么则尘尘皆现本来身也。曰透一切色。超一切声。僧曰。如理如事又作么生。曰路逢死蛇莫打杀。无底篮子盛将归。僧曰。入市能长啸。归家着短衫。公曰。木人岭上歌。石女溪边舞。又僧问。如何是向去底人。公曰。白云投壑尽。青嶂倚空高。如何是向来底人。公曰。满头白发离岩谷。半夜穿云入市廛。如何是不来不去底人。公曰。石女唤回三界梦。木人坐断六门机。公提唱语句。湖海争馨炙之。均以为因公得见青楷二尊宿也。公虽年老。日常过午不食。缕丝不衣。有巨贾献奇制新锦。公坚却之曰。为老僧一人。劳千里信施。老僧不忍居也。必不已。估直以供众。是以廉约成风。天下效之。绍兴丁丑九月。出队言别於越帅赵公令詪。及诸檀信。次月七日还山。遂作书请妙喜主我法门后事已。而沐浴更衣。告众曰。梦幻空花。六十七年。白鸟烟没。秋水连天。俄报妙喜至。公泊然蜕去。妙喜为公剃发。舍利随指而下。龛留七日。颜不少异。塔於东谷。谥曰宏智。塔曰妙光。
　　赞曰。观觉公唱教。当乾坤鼎沸之秋。辟启东南。缜言密行。为湖海倾归。妙喜尚左逊之。其余欲并驾争驱。知其孰可也。嗟乎洞上宗风。微公孰慰浮山之望。而足太阳之心哉。

　　真歇了禅师

　　真歇禅师。讳清了。蜀之左绵安昌雍氏子也。生有慧根。眉目疎秀。神宇静深。见佛则欣恋不舍。年十一。依圣果寺俊僧受业。又七岁试法华经得度。具戒听讲。玄解经论。以为言说终非究竟。出峡直抵沔汉。扣丹霞子淳禅师。淳问。如何是空劫时自己。师拟对。淳掌之。师契旨。翌日淳上堂曰。日照孤峰翠。月临溪水寒。祖师玄妙诀。莫向寸心安。师趋进曰。今日瞒某甲不得也。曰。试举看。师良久。淳曰。将谓你瞥地。师便出。辄北游五台京汴。南抵仪真。谒长芦祖照。一语契合。命为侍者。踰载分座。照常以老疾拟闲退。梦人告曰。蜀僧可代。照未决。蜀僧为谁。至宣和壬寅。照病笃。恍省前谶。蜀僧即了首座也。乃嘱经使陈公。请了继席。长芦开法。以香酬丹霞淳。语曰。我於丹霞先师一掌下。伎俩俱尽。觅个开口处不可得。如今有恁么快活不彻底汉么。若无。衔铁负鞍。各自着便。於是洞宗大振。禅流如归。亦多照公逊席之力也。及照殁。师以父礼行丧事。亦宜矣。师居七载。建炎二年戊申。南游普陀。以沤和机。引导海山。七百余家皆弃网业。庚戌应天台国清寺。寻受闽之雪峰。绍兴五年丙寅。奉旨补明州育王寺。育王院务旷贩。不易承理。因递代逋负几二十万贯。咸为师忧。而师居未几间。偿旧逋负十有八九矣。戊午诏迁蒋山。疾辞不赴。明年朝旨以温之龙翔兴庆二院。合一禅林。诏师主之。僧集如云。斋粥不继。朝以法田千亩赐之。又诏主双径。慈宁太后建崇先寺居师。赐金襕银绢法物。隆渥殊甚。师以为可作归休计。上堂。转功就位。是向去底人。玉韫荆山贵。转位就功。是却来底人。红炉片雪春。功位俱转。通身不滞。撒手无依。石女夜登机。密室无人扫。正恁么时。绝气息一句。作么生相委。良久云。归根风堕叶。照尽月潭空。寻示疾。中使问候。师从容叙谢。乃呼首座曰。吾行矣。跏趺瞑目而逝。时绍兴二十二年壬申十月朔日也。越世六十有二。坐四十五夏。凡七处说法。五承紫泥之诏。得度弟子四百。嗣法者宗珏等三十余人。所编语录二集若干卷。行世。其语曰。穷微丧本。体妙失宗。一句截流。玄渊及尽。是以金针密处。不露光芒。玉线通时。潜舒异彩。虽然如是。犹是交互双明。且道巧拙不到。作么生相委。良久云。云萝秀处青阴合。岩树高低翠锁深。师之语句精妙。约类如此。僧问。不落风彩还许转身也无。师曰。石女行处不同功。曰向上事作么生。师曰。妙在一沤前。岂容千圣眼。僧礼拜。师曰。秖恐不恁么。师一日入厨看煮面次。忽桶胝脱。众皆失声曰。可惜许。师曰。桶底脱自合欢喜。因甚烦恼。曰和尚即得。师曰。灼然可惜许一桶面。临机勘辨。约类如此。
　　赞曰。师初於丹霞掌下。洞彻根源。便乃遨游南北衡抗。时机不无离师太早之讥。殊未知真龙不借涓滴。而能霖霈九天。岂与点额钝鳞同日量论哉。况师夙承弘愿。以英伟之操。深明的旨。宜请假观方。非分外也。不期际长芦推代之风云。卒尔广泽。宜矣。故曰。得时而动。则功成百世。其师之谓乎。

　　南宋元明僧宝传卷二
　　南宋元明禅林僧宝传卷三
　　虎丘隆禅师

　　禅师和之含山人也。名绍隆。机投佛果勤禅师。出世开圣。次迁彰教。果还□移居虎丘。时佛果门贤虽有妙喜辈。尚庵居。楚吴衲子惟趋虎丘。故虎丘法筵之盛。无异佛果之住蒋山也。师凡见学流。必以湛堂死心诸宗匠而龟镜之。盖师初为大僧。辄知有於长芦信公。言下因慕。佛果老人造夹山。而道繇宝峰。见器於湛堂。又过黄龙。抗机於死心。抵夹山。适佛果移道林。师从其行。佛果问曰。见见之时。见非是见。见犹离见。见不能及。竖拳云见么。对曰见。曰头上安头。师脱然契证。佛果复召曰。见个甚么。师曰。竹密不妨流水过。佛果深肯之。於是二十载。侍从於果。而隆睡虎之名。饫惊丛社矣。宣和间。辞归省亲。因住褒禅山。靖康改元。领开圣。为建炎之扰。退隐铜峰。尚书李公光。起师居彰教。间有老宿。闻而笑曰。瞌睡虎今插翅矣。绍兴癸丑。迁平江之虎丘。虎丘为南国衣冠之薮。怀香请益外。掀禅床喝。大众之辈。腾腾不绝。僧问。为国开堂一句作么生道。师曰。一愿皇帝万寿。二愿重臣千秋。曰秖如生佛未兴时一着。落在甚么处。师曰。吾常於此切。曰官不容针。更借一问时如何。师曰。据虎头收虎尾。曰中间事作么生。师曰。草绳自缚汉。曰毗婆尸佛早留心。直至如今不得妙。师曰。几行岩下路。少见白头人。问九旬禁足意旨如何。师曰。理长即就。曰秖如六根不具底人。还禁得也无。师曰。穿过鼻孔。曰学人小出大遇。师曰。降将不斩。曰恁么则和尚放某甲逐便也。师曰。停囚长智。问如何是大道真源。师曰。和泥合水。曰便恁么去时如何。师曰。截断草鞋跟。问古人到者里因甚么不肯住。师曰。老僧也恁么。曰忽然一刀两段时如何。师曰。平地神仙。问如何是截铁之言。师曰。满口含霜。曰何必如此。师曰。阇黎又作么生。曰痛领一问。师曰。也须吐却。诸方以师之机。类於五祖。其上堂曰。凡有展托。尽落今时。不展不托。堕坑落堑。直饶风吹不入。水洒不着。简点将来。自救不了。岂不见道。直似寒潭月影。静夜钟声。随扣击以无亏。触波澜而不散。犹是生死岸头事。拈拄杖一划云。划断古人多年葛藤。点头石。不觉拊掌大笑。且道。笑个甚么。脑后见腮。莫与往来。又曰。目前无法。万象森然。意在目前。突出难辨。不是目前法。触处逢渠。非耳目之所到。不离见闻觉知。虽然如是。也须踏着它向上关棙子始得。所以道。罗笼不肯住。呼唤不回头。佛祖不安排。至今无处所。如是则不劳敛念。楼阁门开。寸步不移。百城俱到。还委悉么。路逢死蛇莫打杀。无底篮子盛将归。诸方又以师语类於白云。白云端和尚尝立祖堂。昭享先泽师追绎其事。图其像而安奉之。故有语曰。天子之庙九。诸候之庙七。况金轮世谱。宁甘草草饮水。遽昧其源。於义安乎。於是丛林咸遵行焉。师前后据室。严展化仪。不以狮乳。暴迸非器。所以得法於师者。气宇如王。丙辰五月。佛果讣始至。师乃白众曰。当以第一座宗达。承虎丘院事。复索笔书最后法语。俨然化去。寿六十。坐四十五夏。塔於本山。有门人应庵华禅师。

　　应庵华禅师

　　应庵禅师。讳昙华。北宋徽宗崇宁癸未。生於楚黄江氏。神彩炳异。识度持重。年十七。具决定志。津济群品。弃家得道於虎丘隆公。隆先妙喜。受印於佛果。佛果嗣法东山演禅师。而应庵为东山之四世也。当时推二甘露门。谓楚西有应庵。浙东有妙喜。妙喜谪梅杨。有传应庵法语至者。妙喜誉不容口。以偈柬曰。坐断金轮第一峰。千妖百怪尽潜踪。年来又得真消息。报道杨岐一脉通。应庵之语曰。九年面壁。坏却东土儿孙。只履西归。钝置黄面老子。以拄杖画一画云。石牛横古路。一马生三寅。又曰。十五日以前水长船高。十五日以后泥多佛大。东海鲤鱼打一棒。雨似盆倾。直得三千大千世界。一切众生悉皆欢喜。谓言打者一棒。不妨应时应节。山僧不觉通身踊跃。遂作诗一首。举似大众。蜻蜓许是好蜻蜓。飞来飞去不曾停。被我捉来。摘却两边翼。恰是一枚大铁钉。又曰。饭箩边漆桶里。相唾饶你泼水。相骂饶你接嘴。黄河三十年一度清。蟠桃五百岁一次开花。鹤勒那齩定牙关。朱顶王呵呵大笑。归宗五十年前有一则公案。今日举似诸人。且道是甚么公案。王节级失却帖。又曰。参禅人切忌错用心。悟明见性是错用心。成佛作祖是错用心。看经看教是错用心。行住坐卧是错用心。吃粥吃饭是错用心。屙屎送尿是错用心一动一静一往一来是错用心。更有一种错用心。归宗不堪与诸人说破。何故。一字入公门九牛车不出。其前后语要。约类如此。僧问。秖者是埋没自己。秖者不是孤负先圣。去此二途。和泥合水处。请师速道。曰。玉筯撑虎口。僧曰。一言金石谈来易。万事鸿毛脱去轻。曰。莫谩老僧好。侍郎季浩拟达所畜。应庵骤起。揕其胸曰。死后向甚处去。浩噤不能发。应庵叱退之。浩不旬日。彻见临济宗旨。其妙密钳锤。又类如此。故一时无表里贵贱。耆艾饱参。经其炉韛。无不汗下心死。隆兴改元五月。虎丘忌晨。应庵拈香曰。平生没兴。撞着无意智老和尚。做尽伎俩。凑泊不得。从此卸却干戈。随分着衣吃饭。二十年来坐曲录床。县羊头卖狗肉。知它有甚凭据。一年一度烧香日。千古令人恨转深。已而以丛林。嘱累教授严康朝。以滹沱正宗。分付密庵咸杰。次月将告寂。犹挂牌入室。或以偈请。应庵呵曰。吾长笑诸方所为。而自蹈之耶。区分院事。洪纤不遗。趺坐迁化。世龄六十一。僧夏四十三。塔於玲珑岩之外冈。未踰月。妙喜亦迁化。初应庵道既通闻。此庵元布袋住连云。深山广泽。衲子难近。徒步访之。故为分座。而连云之风立震。已而主明果。则雪堂每过。盘桓永夜。间有窃议者。雪堂叱之。应庵凡八历名剎。两住归宗。始明果。终天童。其居天童时。妙喜亦生。还住育王焉。
　　赞曰。临济宗枝。若无首山。几到大风吹止。虎丘命脉。一有应庵。家声始不寂寥。如珠中如意。花里优昙。色色改观。但圆悟为一睡虎。发其千片之弩。岂有鼷鼠。怏怏负其所望哉。

　　大慧杲禅师

　　禅师宗杲者。字昙晦。别号妙喜。大鉴十五世圆悟勤公之嗣也。妙喜出宣州宁国奚氏。年十三。就乡校。不旬而弃之。亲奇其志。乃许衣缁成大僧。徧探诸家语录。於云门睦州。尤笃意焉。竟有五家浅深门庭之疑。遂请益於广教珵公。珵示其节目。妙喜辄领意。珵私叹曰。杲乃再来人也。妙喜又弃之。遂至真如喆座下。入庆藏主贤蓬头之室。因之过黄龙谒晦堂。跨东林参昭觉。俱雅珍爱。妙喜又弃之。往见心印询。询与语连三日。大奇之。欲留不可。因指见湛堂准公於宝峰。机辨纵横。准漠然不诺。妙喜始伏膺事之。及准疾革。妙喜惶启曰。某向后当见何人。准曰。有个勤巴子。当能了子事。准殁。乃茧足千里。请塔铭於张公无尽。无尽时为禅室领袖。契之嘱妙喜必。见川勤老也。会东京天宁席虚。诏起蒋山勤禅师为住持。妙喜心庆曰。此天赐我也。其禅若不异诸方。妄相许可我。则造无禅论去也。遂入勤公之室。闻公拈提。期年不敢犯其机。一日公举东山水上行公案。以示众。妙喜跃然。急呈所得於公。公曰。未未。悬崖撒手。自肯承当。绝后再苏。欺君不得。令居择木寮。为不厘务。侍者日同士大夫入室。公每举有句无句如藤倚树话。妙喜拟对。公辄禁之。乃至握箸忘食。公笑曰。者汉却参黄杨木禅也。妙喜益茫然无措。乃坚请公在五祖时问答。公良久曰。我问。有句无句如藤倚树。先师但向我道。描也描不成。画也画不就。又问。树倒藤枯句归何处。先师则云。相随来也。妙喜豁然大彻。连呼曰。我会也。於是随声酬对势如涌泉。公拊掌称善。举以首众。宿衲皆下之。士绅争相从游。丞相吕公舜徒尤悦之。奏赐紫衣。号佛日禅师。是时已有诏。移勤公住云居。赐号圆悟。圆悟又以妙喜。首云居之众。其秉拂小参。万指轩腾。昭觉元禅师出问曰。眉间挂剑时如何。妙喜曰。血溅梵天。圆悟於座下。以手约曰。问得极好。答得更奇。於是海众争颂老东山之再见也。圆悟还蜀。妙喜始庵居古云门。迁湖南。转江右。入八闽。又结庵洋屿。僧昙懿者。久依圆悟。自谓不疑。绍兴初。出住祥云。法席颇盛。妙喜知其所见未实。致书令来。懿故不起。妙喜鸣鼓痛斥。榜告四众。懿乃破夏来洋屿。妙喜鞫其所证。大笑曰。汝恁么见解。敢嗣我圆悟老人耶。懿傀汗浃背。即退院求侍於妙喜。入室次。妙喜曰。我要个不会禅的做国师。懿对曰。我做得国师去也。妙喜喝出。复召曰。阇黎香严悟处。不在击竹边。俱胝得处。不在指头上。懿失声横趋而去。妙喜笑曰。懿阇黎此回堪住院子也。又僧弥光。字晦庵。流誉诸方。趋风来见。妙喜命坐而商略。光一一具对。妙喜曰。虽有落处。只是不着所在。今诸方浩浩说禅者。见解秖如此。何益也。其杨岐正传三四人而已。语讫呵呵大笑。光愠而起去。妙喜即挝鼓入室。光颦额而至。妙喜曰。吃粥了也。洗钵盂了也。去却药忌。道将一句来。光遽对曰。裂破。妙喜震威喝曰。汝又说禅也。光乃得旨。遂以书招其友鼎需曰。洋屿庵主手段。与诸方别。需乾笑而已。需字懒庵。乃闽人。幼登进士。绝婚为比丘。一锡湖湘。徧参名宿。以为法无异味。归隐羌峰绝顶。久不下山。佛心才禅师已挽出。首众於大乘。需尝以即心即佛问学者。毅然无可意。光强速其至。会入室鼓鸣。需随喜焉。妙喜以拂指曰。即心即佛作么生。速道。需从傍下语。妙喜诟之曰。汝见解如此。敢妄为人师耶。即普说。讦其生平珍重得力处。排为邪解。需涕泪交颐。不敢仰视。乃归心决择。一日垂问。内不放出。外不放入。正恁么时如何。需拟对。妙喜连击之。需释然厉声曰。和尚已多了也。曰。今日方知。吾不汝欺。妙喜之精猛开发。约多类此。时及门者五十三辈。期未半得法者十三人。丞相张公浚在蜀时。圆悟为言。杲真得吾宗之髓。张公还朝。遂以杲补径山。径山之席。常随二千余辈。方来无地以容。乃构千僧阁安之。侍郎张子韶。状元汪圣锡。少卿冯济用。悉预其列。当是时。秦桧居权。司谏詹大方阿之曰。鼓唱浮言。谤讪朝政。张九成为之首。径山僧宗杲和之。乃坐编置。九成毁衣焚牒。窜妙喜於衡阳。起遣日而恻声载道。识者曰。日月无私成其明。圣贤无择成其大。岂杲公之化应南。故天假之以示现於衡阳者耶。且法门正气。表烛千秋。又以群愿所系。公必寿还。何忧哉。凡十载徙梅杨。虽瘴疠之乡。而妙喜竖拂不倦。缁素腾腾。仍光风霁日也。又五载。有旨赐还复僧衣。四方虚席迎之。皆不就。最后有旨。强起主育王。筑涂田数百顷。以继众食。赐其庄。名般若。又二年。改移径山。径山益盛。虽龙象互相蹴踏。而上堂每赞犹子应庵。深得先人机用。於是天下益称其公。妙喜腊高。屡求退居明月堂。告谢方来。莫可禁止。先是孝宗居藩时。遣内监。至径山。见妙喜。献以偈。孝宗大悦。及在建邸。复遣近侍。请上堂。亲书妙喜庵额。并赞真制赐之。及即位。又锡法号大慧禅师。洎召对。妙喜已示疾。一夕忽大星陨地。流光四散。鸟兽皆鸣。遂乃告寂於明月堂。亲封遗疏。侍僧请留偈。妙喜厉声曰。无偈便死不得也。乃大书曰。生也只恁么。死也只恁么。有偈与无偈。是甚么热大。掷笔长往。时隆兴改元八月十日也。世寿七十五。坐夏五十八。上览遗语凄然。制词奠曰。生灭不灭。常住不住。圆觉空明。随物现见。诏以明月堂。为妙喜庵。全身[疗-(日/小)+土]於庵后。谥曰普觉。塔曰普光。入其全录八十卷於大藏焉。
　　赞曰。端祖云。悟了须是遇人始得。余虚度林间数十载。每耳目所有诸道者。莫不据高广座。自称曹溪正脉少室真传。但惜未遇大慧老人耳。若遇。自当别有壶天。而端祖之言岂谬哉。呜呼马逢伯乐。薪遇中郎。吾宗之大幸也与。

　　径山大禅明禅师

　　禅师了明者。不知何许入。长身大腹。所至惊众。众皆称之曰。大禅大禅。机锋敏疾。仪度豪朗。为妙喜杲禅师会中之龙象。当妙喜住育王时。室中不许下喝。大禅每入室。必振声一喝而退。妙喜榜示曰。下喝者罚钱一贯。大禅乃密袖千钱。先顿於地。高声连喝而出。妙喜曰。柰者汉何。再榜曰。下喝者罚当日堂供一中。大禅即往言库司。和尚要金十两。主事者不疑与之。随袖以入。复顿於地。高声一喝。妙喜大骇。徐问知之。为之一笑。一日妙喜谓大禅曰。你者肥汉。如是会禅。驴年未梦见在。大禅曰。灵山授记。何异今日。妙喜乃以德山托钵因缘。征其节目。大禅对曰。凛凛吹毛照胆寒。不容拟议岂容传。抬眸已是身三段。此是吾家红铁团。妙喜叹曰。此话它日大行去在。於是出赴投子。丛席改观。次迁长芦。百废俱修。尝过径山。省妙喜。妙喜送以偈曰。人言棒头出孝子。我道怜儿不觉丑。长芦长老恁么来。妙喜空费一张口。从教四海妄流传。野干能作狮子吼。孰云无物赠伊行。喝下铁团颠倒走。大禅既主长芦。颇着异迹。虽万指周旋。而檀施如山。故时以布袋和尚拟之。晚年继席径山。室中惟以台山婆子话。验学者。遁庵以偈嘲曰。一按牛吃草。一与贼过梯。早知灯是火。饭熟已多时。大禅答曰。干戈中有太平基。不用干戈始得之。若无举鼎拔山力。千里乌骓不易骑。径山当妙喜迁化之后。其法政大禅为之再新。然岁计浩大。知事以将来不给为谏。大禅独以龙天常住慰之。杨和王梦。一异僧长大皤髯。坦腹缓行。言欲化苏州一庄。王异之。次旦大禅杖履而至。阍人不能止。急启王。王立见大禅。奇伟与梦合。乃炷香设礼。大禅首言。大王庄田至广。可施苏州一所。以供佛僧。无穷之利也。王未可否。大禅斋毕。便出。无他语。是时内外訇传。和王以苏州庄田。施径山大禅布袋和尚。王入朝。孝宗闻王舍业。为王助喜。王谢归。遣使至径山。请大禅。而大禅前二日无疾别众示化矣。自是和王宴居寤寐。或少交睫。即见大禅在前。语曰。六度之大。施度为先。善始善终。则为究竟。王嗟慕即以庄隶径山。此庄岁计十万。舟库皆备。乃大禅之遗光也。初妙喜谪梅州。防送甚严。或为祸在不测。大禅挺力。荷枷从行。而师资仪礼。旦夕益慎。至贬所。衲子追随者。率二三百辈。妙喜以斋用不给。复虑生议。尝勉之令去。大禅曰。不可。衲子所抱者道也。所履者义也。况重茧千里。咨决为事。纵拮据辛劳。风波不定。听之龙天。安忍弃之。遂身任斋粥。每日肩栲栳。行乞至晚。则数十人为之荷饙。成列而归。衲子虽多。无不具足。如是十六年。似一日。顾妙喜法嗣之盛。在贬所接者居其半。大禅明之力也。
　　赞曰。禅师明公。於盘错之际。执礼凛若氷霜。可法也。及读其生平语句。如神锋出匣。截铁如泥。稽其行事。顺逆普应。灵异迭出。一时疑为慈氏下生。抑何神也。经云。譬如心王宝。随心现众色。众生心净故。得见清净剎。信哉。

　　育王裕禅师

　　禅师名端裕。会稽人。吴越钱王之裔也。年十四。驱乌於境之大善寺。目光外射。有异量。每闻灯笼露柱佛殿山门之语。则罔然。行脚经宿净慈。有僧击露柱云。如何不说禅。裕有省。谒诸名宿。皆以特迈见推。裕终歉然。别见佛果勤和尚於锺阜。勤每瞬目顾之。裕不领。一日勤问曰。谁知正法眼藏。向瞎驴边灭却。即今是灭不灭。裕对曰。和尚合取口好。曰。此犹未出常情在。裕拟进语。勤击之。裕顿去所滞。自此当机敏绝。会朝廷加勤圆悟师号。主天宁。裕以毫彩。典记室。价倾一时。初出住丹霞。众盈千辈。每挂牌入室。罕有构机者。裕垂涕长叹不已。众俱愤发自新。及迁虎丘双径。成大器者数十人。尝示众曰。德山入门便棒。多向皮袋里埋踪。临济入门便喝。总是声尘中出没。若是英灵衲子。直须足下风生。超越古今涂辙。卓拄杖喝云。秖者个何似生。若唤作棒喝。瞌睡未醒。不唤作棒喝。未识德山临济。毕竟如何。复卓拄杖喝云。总不得动着。又曰。动则影现。觉则氷生。直饶不动不觉。犹是秦时[车*度]轹钻。到者里。便须千差密照。万户俱开。毫端拨转机轮。命脉不沉毒海。有时觉如湛水。有时动若星飞。有时动觉俱忘。有时照用自在。且道正恁么时。是动是觉。是照是用。还有区分得出么。铁牛横古路。触着骨毛寒。又曰。行时绝行迹。说时无说踪。行说若到。则朵生招箭。行说未到。则神锋划断。就使说无渗漏。行不迷方。犹滞壳漏在。若是大鹏金翅。奋迅百千由旬。十影神驹。驰骤四方八极。不取次啖啄。不随处埋身。且总不依倚。还有履践分也无。剎剎尘尘是要津。又曰。尽大地是沙门眼。徧十方是自己光。为甚东弗於逮打鼓。西瞿耶尼不闻。南阎浮提点灯。北郁单越暗坐。直饶向个里。道得十全。犹是光影活计。摵拂子云。百杂碎了也。作么生是出身一路。掷拂云参。绍兴庚午十月。示微疾。尤示众谆切异往时。众多涕下。门人法全请垂遗训。裕振色曰。尽此心意。以道相资。语讫而逝。茶毗。目睛齿舌不坏。其地发光终夕。得舍利者无计。踰月不绝。弟子分塔於鄮峰西华两处。有黄冠罗肇常。频经问道於裕。适远归。独无所获。慕念诚切。方与客食咀嚼间。若有物吐哺。则舍利大如菽。色如琥珀。遂再拜於茶毗所。闻香奁有声。函开所获如前。而差红润。裕凡十历名剎。赐号佛智禅师。终於育王。谥曰大悟。

　　道场全禅师

　　法全禅师者。姑苏人也。姓陈氏。号无庵。早岁父携见东斋川和尚。川熟视曰。若能从我乎。全欣然膝地请名。其父奇之。遂舍断发。及游方。所至正大。人不易就。依佛智於虎丘。每入室。智以狗子无佛性话问之。全结舌。但见棒如雨。喝如雷。益迷闷。不知所以。频背众求示。佛智叱之。一日闻僧举五祖颂云。赵州露刃剑。忽惊汗下。趋呈智曰。鼓吹轰轰袒半肩。龙楼香喷益州船。有时赤脚弄明月。踏破五湖波底天。智乃肯之。然全所抱慎重。人莫知者。及佛智补灵隐。以全首众。林下知名。或以大剎请全主持。不应。每蹙额叹曰。古断臂以求安心。今卖身以要续祀。吾道殆哉。明矣。久之佛智以年迈。归西华旧隐。全始说法安吉道场。乃拈拄杖云。汝诸人个个顶天立地。肩横楖栗。到处行脚。勘验诸方。更来者里觅个甚么。才轻轻拶着。便道天台普请。南岳游山。我且问汝。还曾收得大食国宝刀么。切忌口衔羊角。又曰。欲得现前。莫存顺逆。以杖横案云。三祖大师变作马面夜叉。游徧四大部洲。却来山僧手里呈身。元来只是一条黑漆拄杖。还见么。直饶见得。入地狱如箭射。乾道己丑秋。有疾医至。全乃让之曰。为一幻躯。求良医。觅隹穴。是可忍乎。竟尔告寂。众泣求偈语。全大书无无二字。弃笔而化。火浴设利五色。塔於金斗峰。初全居灵隐首座时。有权道者。久参无证。请益於全。全以无住本。建一切法征之。权有省。乃私笑曰。暗里穿针。耳中出气。遂定师资焉。

　　华藏权禅师

　　禅师名有权。临安祁氏子也。号伊庵。虽机契无庵全首座。而权益自砥砺。常兀坐如木石。因过堂忘展钵。邻僧以手触之。有偈曰。黑漆昆仑把钓竿。古帆高挂下惊湍。芦花影里弄明月。引得盲龟上钓船。佛智大称赏之。乃召权问曰。心包大虚。量廓沙界时如何。权对曰。大海不宿死尸。智拊其座曰。此子他日当据此。诃佛骂祖去在。於是诸山请权出世。不就。以竿木随身。游戏湖江。来往应庵妙喜之庭。会全公殁。华藏虚席。物色求权。权仍却之。或曰。无庵老人法道宁不在公乎。公今拘小节。乐林泉。即洁如巢由。信如尾己。何足贵也。权感起就之。次迁万年。诸剎常随万指。肃如公府。日与众均其劳逸。或曰。住持安坐演法。何自苦耶。权曰。法末憍慢。未得谓得。借位自恣。身帅之且不从。敢自逸乎。淳熙庚子秋。示寂。茶毗。齿舌不坏。舍利无数。塔於横山。又分诸不坏塔万年山寺。权为人剩刚毅。法不容私。有贵人入寺施财。衣冠不整。权终不受。又僧充化主。归纳厚疏。颇有矜色。权叱还之。故门下不易出入。俱以气节自化。权暮年法令森严益甚。有语曰。今朝结却布袋口。明眼衲僧莫乱走。心行灭处解翻身。喷嚏也成狮子吼。栴檀林任驰骤。剔起眉毛顶上生。剜肉成疮露家丑。
　　赞曰。佛智三代。以稳实起家。当时禅风为之一转。观其前后垂迹。如虫书鸟篆。体势虽殊。谛理则一。使非亚圣大人。曷克臻此。矧止啼饶黄叶之方。而济讥绝悬沙之秘哉。

　　南宋元明僧宝传卷三
　　南宋元明禅林僧宝传卷四
　　道场辨禅师

　　禅师讳明辨。吉安州俞氏之子。说法於郡之道场山。以正堂自号。据令端方。毫不苟贷。每缁素入山请法。必令先具香设拜佛眼远和尚。然后受谒。谒者悚然。有问。语默涉离微。如何通不犯。辨曰。横身三界外。独脱万机。前曰。秖如风穴道。长忆江南三月里。鹧鸪啼处百花香。又作么生。辨曰。说者个不唧[口*留]汉作么。曰。嫩竹摇金风细细。百花铺地日迟迟。曰。你向甚么处见风穴。僧曰。耳里眼里绝萧洒。曰。料掉没交涉。又问。如何是佛。辨曰。无柴烧猛火。如何是法。曰。贫做富装裹如何是。僧曰。卖扇老婆手遮日。如何是一喝如金刚王宝剑。曰。古墓毒蛇头带角。如何是一喝如踞地狮子。曰。虚空笑点头。如何是一喝如探竿影草。曰。石人拍手笑呵呵。如何是一喝不作一喝用。曰。布袋里猪头。如何是向上事。曰。锯解秤锤。如何是和尚栗棘蓬。曰。不答此话。曰。为甚么不答。辨大笑曰。吞不进。吐不出。辨机要精悍。每经旬掩室。即近侍罕得见进。然其章训痛绝。名根不把玩不暴用。故及门皆三二十载。韬神晦颕。诸方有盛名者。率闻而钦畏之。暮年上堂云。猛虎口边拾得。毒蛇头上安排。更不钉桩摇橹。回头别有生涯。婆子被我勘破了。大悲院里有村斋。又上堂。以杖左卓云。三十二相无此相。右卓云。八十种好无此好。僧繇一笔。画成志公。露出草稿。又卓杖顾众曰。莫懊恼。直下承当休更讨。下座。归方丈。跏趺而化。火后得舍利。塔於仙人山。雪堂。见辨达磨赞乃叹曰。当今满目珠玑。慰我白首。独有此耳。其词曰。升元阁前懡[怡-台+罗]。洛阳峰畔乖张。皮髓传成话杷。只履无处埋藏。不是一番寒彻骨。怎得梅花扑鼻香。
　　赞曰。辨公初至少林。览立雪遗迹。乃至陨涕。及出世。必指人知其得法源委。昧者往往以世谛失之。盖择乳在鹅王也。当时佛眼门下。作略逸群。独於辨公。俱嗟不及。呜呼熠熠赤帜。皎皎白眉。千秋节合。其揆一也。

　　乌巨雪堂行禅师

　　禅师名道行。号雪堂。处州人也。其父叶公常游禅社。自称见独居士。以积厚流光而生行。行生而岐嶷。壮克节俭绝笑。俚爱博施。叶公尝谓行曰。中无主不立。外不正不行。此语宜终身践之。圣贤事业备矣。行茂年不乐。与诸子伍。乃依普照英禅师得度。英有鉴裁。舂汲樵爨。必使行董之。行乘间参请不倦。无所得辞。英参佛眼。因与高庵竹庵。同得究竟法。方是时。佛果佛鉴人满大江南北。而佛眼下诸贤。多驰化於浙水东西。是以东山法道大阐於三佛。高庵初在龙门时。骨鲠寡交独喜。行盘桓不间。尝叹曰。稠人广众中。鄙者多。识者少。鄙者易习。识者难亲。果能自奋於其间。如一敌万。庸鄙之习。力尽真挺特。没量汉也。行感佩其言。如雪峰之事岩头。故终其身未尝不举高庵之为人。行居荐福。谓众曰。我佛眼老人。住龙门时。龙象满席。尚自潸然太息。以为终愧老东山也。今山僧复愧老人倍倍耳。其流涕太息。可胜道哉。行虽寓名山。去就如流云。闻妙喜之子博山本有贤操。遂达郡守吴公。以本住持荐福。行迁乌巨。为终焉计。及门者有且庵仁退庵休晦庵光辈。俱为懿范。行老且病。汪乔年王十朋来往问道。行答不厌频。尝谓十朋曰。金堤千里溃於蚁壤。白璧之美罹於瑕玷。况无上妙道。非特金堤白璧也。而贪欲非特蚁壤瑕玷也。要心之端谨。行之精进。守之坚确。修之完美。然后可以自利而利他也。又示乔年曰。识则识自本心。见则见自本性。识见本心本性。正是宗门大病。一日召乔年。嘱以后事。沐浴更衣。跏趺而寂。阇维。齿舌不坏。五色舍利。烟所至处。人皆获之。塔於西寺。
　　赞曰。济下宗师。如巨鹿鏖兵。万夫辟易。壮矣。行公去临济。其世十三番。为名葩秋月。人人得而就之。经云。具足优婆夷。得菩萨无尽福得藏解脱门。能於小器中。随诸众生种种欲乐。出生种种美味珍奇。悉令充足。其行公之谓耶。

　　慈化普庵肃禅师

　　普庵禅师。名印肃。政和乙未冬。生於袁州宜春。余姓肃生。祥光烛天。莲生道周。异香远馥。襁褓中即善世言。梦异僧点其胸曰。汝他日当自省去在。即寤白母王氏。视胸有赤点。如含桃状。王氏恍悟初征。遂舍肃於寿隆寺。师事沙门贤公。贤尝授以法华经。肃曰。诸佛玄旨。贵悟於心。数墨循行。何益乎道。贤大惊。以大器期之。遂遣行脚。侣戒修谒牧庵忠於沩山。度岭。望丛谷中。有跨黄犊人。近之则忠公所跨者虎也。修拟避。肃下腰包。进前不审。忠微笑以手西指。令其前行。将及寺门回望。惟忠公策杖而来。失虎所在。二人具威仪。请益於忠。忠曰。何迟乎。望汝久矣。肃进曰。万法归一。一归何处。忠以拂示之。肃有省。时年二十九矣。归寿隆。袁州尹梦金甲人告曰。普庵大士。行道时至。言讫。天光五色。尹惊异。适刘长者亦感异征。捐资鼎建大伽蓝。袁尹俾物色於寿隆。请肃主之。号曰大慈化寺。肃既居慈化。楮衣粝食。胁不沾席。十有二年。一日诵华严论。至达本忘情知心体合。通身汗流。乃大声示众曰。我今亲契华严法界矣。李公长者。於此大经之首。痛下一椎。击碎三千大千世界。如汤消雪。不留毫发。许於后进作得滞碍。普庵一见。不觉吞却五千四十八卷。化成一气。充塞虚空。方信释迦老子出气不得之句。然后破一微尘。出此华严大经。徧含法界。无理不收。无法不贯。便见摩耶夫人是我身。弥勒楼台是我体。善财童子是甚茄子。文殊普贤是我同参。不动道场徧周法界。悲涕欢喜踊跃无量。大似死中得活。如梦忽醒。良久云。不可说不可说又不可说。即说偈曰。捏不成团擘不开。何须南岳又天台。六根门首无人用。惹得胡僧特地来。复谓心斋圆通二子曰。达本情忘知心体。合汝作么生会。二人各以颂呈。肃不诺。乃引声长吟。以示之曰。先天先地。何名何样。阿曼陀无物比况。触目菩提。自是人不肯承当。且轮回滞名着相。圆融法界无思无想。庐陵米不用商量。血脉才通。便知道击木无声。打虚空尽成金响。又曰。栢庭立雪一场败缺。了无为当下休歇。百匝千围但只者孤圆心月。不揩磨镇常皎洁。无余无欠。无听无说。韶阳老只得一橛。十圣三贤闻举着。魂消胆裂。惟普庵逈然寂灭。俄有异僧。名称道存。冒雪而来。肃大喜。互相征诘。棒喝交驰。心心密契。存合爪叹曰。师再来人也。大兴吾道。非师而谁。乃指雪书颂而别。於是肃大唱佛眼宗旨。盖其师牧庵忠观水磨。发明心要於佛眼拂下。后尝以白木剑。迫死心禅师。死心引颈而笑。忠作舞而出。故冯济川曰。佛眼磨头悟法轮之常转。死心室内容慧剑以相挥。忠出入江湖。人莫测之。宣和间。湘潭大旱。祷雨不应。忠跃入龙渊。呼曰。业畜当雨一尺。雨随至。时以佛僧目忠。肃既见忠后。亦以神异。利济含灵。藏污耐垢。不知有己。演释谈章咒。旋天地。转阴阳。世盛传之。布於弦谱。而弭灾焉。至其异迹。不可胜纪。有问曰。师修何行业。而得此三昧。肃当空一画云。会么。曰。不会。肃曰。止止不须说。归宗贤禅师曰。慈化乃吾党黄锺也。惜哉时流独传其迹耳。肃道满异邦。义学窃疑。其宗趣莫详。肃悯而说偈曰。苍天苍天。悟无生法。谈不说禅。开两片皮。括地该天。如何是佛。十万八千。一日书偈方丈西壁云。乍雨乍晴宝象明。东西南北乱云深。失珠无限人遭劫。幻应权机为汝清。乃结跏趺坐。令侍者鸣钟众集。瞑目而逝。时乾道己丑年。七月二十一也。
　　赞曰。荻苇之间。病鸟栖焉。六合之外。曲士藐焉。故肃公现三头六臂。而传持祖道。其心良苦矣。悠悠者独以神通见推。则公之大慈悲愿足乎否邪。

　　天竺[仁-二+幻]堂仁禅师

　　禅师名守仁。号[仁-二+幻]堂。洛阳人也。少持重。宽夷好学。初依东京奉先沙门。宣和间。试经於庆基殿得度。往来三藏译经所。谛穷经论。每游刃胶结之队。恢有余地。故互称曰。酥酪仁焉。於宗门语句。则曰。按黑豆法也。何足为奇。然疑周金刚蜀之杰士。胡得藞苴之甚耶。当是时。佛果勤公居天宁。天宁参头则有宗杲端裕昙玩等。择木寮则有枢密徐俯侍郎李弥达辈。禅风大盛。仁益疑。乃摄衣探之。值挂牌入室。仁默自计曰。若有所长则得。倘违吾教乘。自当别有议论在。佛果知仁在侧。乃召仁。问曰。依经解义。三世佛冤。离经一字。即同魔说。你还凑泊得么。仁拟引对。佛果以铁如意迅击之。因坠一齿。仁以手抹血。大悟。因太息曰。一人发真归源。十方世界悉同消殒。以为一时表法之诠。安知实有此等境界。至於清净本然云何忽生山河大地。不是其人。大难承当。繇是师资契合。住后每瞋。学者滞於奇妙言句。独以毒棒。出没江湖。着其声。尝易服过武林。访圆觉讲主。值其升堂。勾引经文。反覆浩浩。仁从傍失笑。讲主下座。请仁曰。上座高隐何处。仁曰。长行粥饭僧。安有定处。曰。适来上座致笑。非我说与经有违乎。仁曰。违虽未违。合则未合。曰。上座能明此义否。仁曰。明则不明。背却不背。讲主即请仁升座剖判。仁即蹑履而登。举经中道。居一切时。不起妄念。於诸妄心。亦不息灭。住妄想境。不加了知。於无了知。不辨真实。以手空指曰。会么。庭前栽莴苣。莴苣生火筯。火筯生莲花。莲花结木瓜。木瓜才劈破。撒出白油麻。参。讲主彻见圆觉宗旨。不从人得。即散席南行。仁为人。不务名。不苛察。轮蹄辏集。罕见其面。衲子至。不时进谒。然机要险绝。旦过堂无宿客。淳熙甲午。召入内廷。上问曰。朕尝披法典。襄州庞蕴奇士也。问马祖。不与万法为侣。是甚么人。祖云。待汝一口吸尽西江水。即向汝道。蕴於言下领会。尔师圆悟颂云。一口吸尽西江。栗棘[祝/土]杀老庞。当阳若也吞得。管取海内无双。禅师可中更出手眼。剖朕夙衷。仁对曰。秤锤搦出油。闲言长语休。腰缠十万贯。骑鹤上杨州。上大悦。癸亥丹书复至。仁集众说法毕。即法座而逝。
　　赞曰。宝觉云。一尘飞而翳天。一芥堕而覆地。安乐处切忌许多骨董。直须死却无量劫偷心乃可耳。盖仁公以经论鸣世。偷心正炽。及遇本色作家。一击而绝骨董。即家珍也。忌云乎哉。但其前后垂机。所谓浪子怜乡客。杯翁爱醉人者。非也。

　　瞎堂远禅师

　　瞎堂禅师者。名慧远。生眉山之彭氏。为圆悟禅师之晚子也。圆悟复领昭觉时。年老。乃以化柄属之门贤。其门贤已播海内矣。以故摩竭之令。复行於昭觉。而远新从灵崖来。灵崖为徽禅师所居。得起铁拂为首座。敲唱黄龙宗旨。远事之二载。於徽言下。得其概焉然起首座。屡诱掖之。远无留意。乃抵昭觉。侯十日。始得通谒於悟公。公与语大奇之。叹曰。吾道未衰也。许远得非时入室。远每大跪请益。公但笑曰。将谓吾老矣。故如此着急耶。远屏气自失。不敢进言。一日闻举庞居士不与万法为侣因缘。大彻其旨越众进问曰。净裸裸空无一物。赤骨立贫无一钱。户破家残。乞师赈济。公曰。七珍八宝一时拏。曰贼不入谨家之门。公曰。机不离位。堕在毒海。远便喝。公以拄杖击禅床曰。吃得棒也未。远又喝。公连喝两喝。远作礼趋而去。自此机发莫御。丛林共加其号。为铁舌远。遂与元布袋辈齐名。绍兴间。嵋守请居象耳山。不赴。未几圆悟顺世。远勃然起曰。芳躅云亡。继之者谁。高卧北窗。顾可得耶。扁舟出峡。抵淮南开化龙蟠。迁琅琊。繇琅琊迁普济。繇普济迁定业。繇定业迁光孝。历十八载。名辈归之。僧问。即心即佛时如何。远曰。顶分丫角。非心非佛时如何。曰。耳堕金环。不是心。不是佛。不是物。又作么生。曰。秃顶修罗舞柘枝。又问。浩浩尘中如何辨主。远曰。木杓头边镰切菜。莫便是和尚为人处也无。曰。研槌撩馎饦。又问。不与万法为侣。是甚么人。远曰。脚踏辘轳。曰。庵里人为甚不知庵外事。远曰。拄杖横挑铁蒺藜。又问。昔有一秀才。作无鬼论。论成。鬼叱曰。争柰我何。意作么生。远以手斫额曰。何似生。曰。祇如五祖以手作鹁鸠嘴曰。谷孤孤。又且如何。远曰。自领出去。曰。东山水上行。明甚意旨远曰。初三十一不用择日。曰。十二时中如何用心。远曰。蘸雪吃冬瓜。其机海无涯。约多类此。又过南岳寓南台。是时琏禅师住龙王。与方广行公。皆月庵高弟。道着湖湘。私相语曰。此间壁立万仞。远来何所措足乎。故请升座。设三十余问。皆从上誵讹。险节关棙。远毕酬之。辞旨超伦。琏等屈服。欲以名剎居远。远不顾。东隐天台。来往国清护国鸿福三寺。乾道丁亥。平江守以虎丘迎远。又奉旨历崇光灵隐二处。孝庙常召见。咨询法要。加号佛海禅师。名儒日绕座下。以居士身而嗣法者。则有内翰曾开知府葛郯。郯号信斋。闻远发挥即心即佛之案。有省。而呈颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。远曰。公见处只可入佛。难入魔在。郯愕曰。何也。远曰。何不道金毛跳入野狐窟。郯乃领旨。曾开字天游。久升圆悟大慧之堂。闻风来访。故问曰。如何是善知识。远曰。露柱灯笼。猫儿狗子。曰。为甚赞即欢喜。毁即烦恼。远曰。侍郎曾见善知识否。开变色曰。三十年参方。何言不见。曰。向烦恼处见。向欢喜处见。开拟议。远喝之。开复拟进语。远摇手曰。开口底不是。开愧汗透重襟。远召曰。侍郎向甚处去也。开猛省踊跃。说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。远笑曰。也秖得一橛。妙喜在岭南。因阅远语录。大骇曰。老师暮年有子如是耶。遂以圆悟所付法衣。寄赠之。於是江湖以为。远公见超妙喜云。一日忽示众曰。淳熙二年。闰季秋九月旦。闹处莫出头。冷处着眼看。明暗不相干。彼此分一半。一总作贵人。教谁卖柴炭。向你道。不可毁不可赞。体若虚空没涯岸。相唤相呼归去来。上元定是正月半。时都下喧传。颇疑之。遂达上听。至期无疾。升座如常。然士庶竞集。上亦密遣中使。伺起居。远命侍者。并赴堂。及斋毕。寝室窅然。白气氤氲。侍者入帷。见猿行者手捧卷庄立榻前。远已化矣。急取行者手卷视之。乃辞世偈也。偈曰。抝折秤锤。掀翻露布。突出机先。鸦飞不度。四众殷留十日。受朝廷最后之供。其颜不少异也。年七十四。坐五十九夏。远公素蓄一黑猿。驯知人意。名曰猿行者。亦悠然脱去。其小师道济及缁素。奉远公塔於寺之乌峰。亦葬猿行者於其侧焉。
　　赞曰。姬氏曰贞胜者也。余考佛海提唱。如赤帝子断蛇。而神姥夜号。其出没纵横。与五祖演公类也。此妙喜宁不望风而骇焉。

　　湖隐济颠书记

　　书记禅师。出浙东天台李氏贵族。名道济。母梦吞日而孕。娩时红光烛室。国清本禅师。以为法中之宝。摩顶而谶之。济年十八。走灵隐。见瞎堂远公。远即为济斩发。未逾年。神悟绝伦。远为印可。然济性狂简。出入僧堂。每大言忤众。众以济犯规。白远。远曰。禅门广大。岂不容一颠僧耶。自后常出冷泉亭。与少年扑跤。或狂歌酒肆。或去呼猿洞。引猿同翻觔斗。或携荤酒。污看经处。主事复白远。远惟以颠僧保护之。是以呼为济颠云。远公殁。济之颠酒愈甚。寺不容住。遂挂搭净慈。净慈德辉长老。奇济行履。以书记延之。然终不能忍酒。净慈之众。亦短济於辉前。辉之曲护亦如瞎堂。书记常私游十六听朝官之门。毛陈二太尉。日以香醪馈之。人不敢非。书记醉则赋诗千百言。言超意表。识者尚之。一晚醉卧十里松寺。主令人扶归。憨睡厨下。初夜分忽起绕廊。狂呼火发。众以为颠。中夜罗汉堂瑠璃火。延幡脚寺毁。辉公乃留偈。承光化去。书记遂请嵩少林主方丈。嵩之贤书记亦如辉公。书记则曲设灵机。而梦感朝廷。不二载。万础千楹。顿还旧观。又以两廊影壁未就。欲达临安新任王安抚而成之。嵩止曰。不可。我闻王公微时。常投斋僧寺。业被寺僧所卖。王公怒。题寺壁曰。遇客头如鳖。逢斋项似鹅。今凡见僧皆恨。汝干之可得耶。众亦阻之。书记笑而唯。径投府前。值王公升堂。书记则探头引望。王公大怒。令阴执拟笞之。书记曰。吾乃净慈书记济颠僧也。有段因缘。惟阁下能省。特来计较耳。公亦微闻济颠诗酒之名。意稍解。书记遂以王公昔年题壁事。造妙语讽之。王公大笑。留济公。宿内衙。济公徐以影壁意扣之。王公遂捐钞三千贯。以忏前非。济公之演化无碍。约类如此。至若释结弭灾。游戏三昧。异迹饶剩。不胜述也。一日入城访旧。与张提点。饮酒赋诗。归便卧疾。嵩下安乐堂。问公。公抚榻谢曰。惭愧。乃请嵩为沈万法披剃。万法为人诚重。事公有年。公随命万法。报诸诗酒故檀。即沐浴跏趺书偈。瞑目而逝。太尉朝官俱赴净慈。诸山宿德毕集会。送者千万人。至虎跑寺前。茶毗。获无数舍利。回至净慈寺前。有二行脚僧。谒嵩曰。某甲适从六和塔过。遇济公。寄书一缄僧鞋一双。嵩大惊曰。济公终时。我以此鞋。易其敝屣。对众启缄。其辞恳切。计二百零九言。纸余又附颂曰。看不着。错认笊篱是木杓。昨夜三更月正西。麒麟撼断黄金索。幼年曾到雁门关。老少分明醉眼看。忆昔面前当一箭。至今犹是骨毛寒。只因面目无人识。又往天台走一番。又旬余。有钱塘差使。过天台山下。会济公。复寄来诗二首。又后五十年。有范村人。送木料於净慈。言近属济公所化。
　　赞曰。济公彻枢旨於瞎堂言下。遂以格外玄机。混俗同尘。或嘲风弄月。发明佛祖心宗。时不怪。以颠僧目之。幸也。及示化天下。始同称公。为不可测人。岂非末后实效光明之被於万物也。博矣。於戏鉴公生平。若非贤圣应世。求不巧尽拙。生亦不可得也。

　　南宋元明僧宝传卷四
　　南宋元明禅林僧宝传卷五
　　密庵杰禅师

　　禅师名咸杰。号密庵。其先福州世族也。姓郑氏。母梦庐山皓鬓头陀入室而生。生之夕。境内皆闻天乐。不知何祥。其亲亦秘之。师幼颕悟。气宇深沉。事亲以孝闻。亲有贤行。勖之远游。遂得度受具。不结侣。不备衾。寒暑一衲。遍扣诸方。诸方敬之。晚依应庵。屡遭诃詈。不假一词。默师默契其机。一日应庵晚参垂问。如何是正法眼。师遽趋对曰。破砂盆。应庵颔之。命入侍。大拥众心。及辞归省亲。应庵送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破砂盆。此行将省觐。切忌便跺跟。吾有末后句。待归要尔遵。师闽还。应庵乃上堂。举师分座曰。一棒一条痕。一掴一手血。临济老瞎驴。至今犹未瞥。须弥顶上浪拍天。大洋海水无一滴。伟哉本色人。顶门亚三只辨龙蛇。百草头擒虎兕。一毫力穿大地人鼻孔。坐断衲僧摇舌。虽然犹未拨动向上一窍在。且作么生是向上一窍。问取堂中首座杰。未几开化衢之乌巨。其节概大类应庵。应接浑如妙喜。一时厌饫丛林者。皆起而归之。秘阁张镃。矢向宗风。改宅为慧云寺。请师据室。师怜其正信。示以赵州无字。镃得旨。及师应祥符蒋山。历华藏双径。而镃皆随侍。又迁灵隐。床历无所容。乃举破庵先。分座接纳焉。师尝被召入禁庭。或留宿内观堂。天子屡欲加赠。师屡以疾辞。教授严康朝曰。穷则独善其身。达则兼济天下。理固然也。况良时莫再。圣主难逢。法兄每用藏六之机。不顾从上县丝之脉。朝不取也。师曰。汝之所见。本为通论。但弘道设教也以时。当此际。京畿宫观。金碧交辉。古德高风。杳不闻矣。而躁进孟浪之病。庶几老成持重者。有以振之。且华亭渡西山隐。独非兼济天下乎哉。力请退休平江。淳熙甲辰春。天童使至。师告众曰。去年八月间。得旨与安闲。摆脱水云性。纵步到阳山。元宅诸子弟。忻然力追攀。庵居三个月。开怀宇宙宽。忽接四明信。来书意盘桓。天童虚法席。使君语犹端。迢迢遣端使。不问路行难。山僧临晚景。不敢自相瞒。搥鼓乐与行。四众亦忻欢。先师未了底。应是起波澜。敢问大众。如何是先师未了底。一回饮水一回咽。临济德山俱汗颜。入寺以应庵遗规结制。升座曰。数十年前旧公案。今日拈来重剖判。任是铁眼与铜睛。也须曳入红炉煅。众中忽有个不受瞒底出来道。尽大地是个红炉。也煅某甲不破。只向他道。也知你在鬼窟里作活计。淳熙丙午。无病示寂。塔於寺东。其嗣法者。破庵先等一十二人。而澄照自镜。复住天童。
　　赞曰。应庵廓虎丘之风。时出入其庭者济济耳。以其废钩绳而取曲直。故窃讳之。及密庵开化。山不束岳。海不束涛。岂非过师之智。自与齐眉共躅者异欤。不然。则临济宗风何能西咸四七。而东登二三也。

　　育王堪禅师

</div>
    <div class="pagination">
<a href="南宋元明禅林僧宝传.html">上一页</a><a href="南宋元明禅林僧宝传.html">1</a><span class="current-page">2</span><a href="南宋元明禅林僧宝传_page3.html">3</a><a href="南宋元明禅林僧宝传_page4.html">4</a><a href="南宋元明禅林僧宝传_page5.html">5</a><a href="南宋元明禅林僧宝传_page6.html">6</a><a href="南宋元明禅林僧宝传_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
