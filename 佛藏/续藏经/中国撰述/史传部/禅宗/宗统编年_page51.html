<!DOCTYPE html>
<html>
<head>
    <meta charset="UTF-8">
    <title>宗统编年 - 第 51 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 51 页/共 68 页</h1>
    <div class="content">　　禅师崇岳住饶州荐福。
　　壬子三年。
　　禅师教忠下青原信庵唯禋寂。
　　禋嗣教忠光。五月十九日。书偈曰。末后一句。觌面分付。拟议思量。世谛流布。跏趺而逝。
　　禅师云岩下径山智策寂。
　　策号涂毒。谒天游於云岩。道经云居。风雪塞路。坐阅四十二日。午初版声铿然。豁尔大悟。及造门。游独指策曰。甚处见神见鬼来。曰云居闻版声来。曰是甚么。曰打破虚空。全无靶柄。曰向上事未在。曰东家暗坐。西家厮骂。曰崭然超出佛祖。他日起家一麟足矣。戊申诏住径山。七月将入寂。升座别众。嘱门人以文祭之。策危坐倾听。至尚飨为之一笑。越两日。更衣说偈而寂。
　　诏育王光移径山辞不允。
　　曹洞第十七世王山祖示寂。
　　祖示宗旨曰。既有尊贵之位。须明尊贵底人。须知尊贵底人。不处尊贵之位。方明尊贵。不落阶级。

　　曹洞第十八世祖

　　讳　满。嗣王山。住雪岩。
　　癸丑四年。
　　曹洞第十八世雪岩祖嗣宗统(二十七年)。
　　上堂举洞山解夏云。夏末秋初。兄弟或东去西去。直须向万里无寸草处去。良久曰。祇如万里无寸草处。又作么生去。石霜曰。出门便是草。太阳曰。直饶不出门亦是草漫漫地。三个老汉。虽然异口同音。未免撞头[磕-去+太]脑。何也。一人大开口了合不得。一人高抬脚了放不下。一人紧闭门了出不去。雪岩即不然。遍十方界非外。全在一微尘。在一微尘非内。遍十方界。祇者一微尘许。也须极尽不可得。向那里安门。甚处入草。还会么。休侵洞口初秋草。请看疎山腊月莲。
　　禅师行秀参雪岩祖付衣偈。
　　秀河内蔡氏子。参祖。经二十七日。不觉伎俩已尽。祖曰。你但行里坐里。心念未起时。猛提起觑。见即便见。不见且却拈放一边。恁么做工夫。休歇也不碍参学。参学也不碍休歇。遂留记室。潭柘亨过祖。秀夜扣其门。告侍者烧香请益。亨便相见。秀问如何是活句。如何是死句。亨曰。书记若会。死句也是活句。若不会。活句也是死句。秀自此参究益力。一日见鸡飞。乃大悟曰。今日不惟捉败沙老虎。亦乃捉败岑大虫也。走见祖。祖可之。乃付衣偈。
　　甲寅五年。
　　师范登具戒。
　　范蜀梓潼雍氏子。出家阴平山。经书过目成诵。冬圆具。
　　宁宗。
　　宁宗乙卯庆元元年(金章宗璟明昌六年)。
　　禅师祖先住卧龙。
　　先至夔州。尚书杨辅以卧龙请。未几辞去。复游吴。
　　禅师师范坐夏成都。
　　有老宿名尧者。范请益坐禅之法。尧曰。禅是何物。坐底是谁。范受其语。昼夜体究。一日如厕。提前话有省。
　　禅师行秀应金诏入禁庭说法。
　　秀构万松庵以自适。三河两晋。皆饮秀名。金章宗诏入禁庭升座。躬自迎礼。闻法感悟。赐锦绮大衣。
　　丙辰二年。
　　师范谒佛照光於育王。
　　光问曰何处人。范曰剑州人。光曰。带得剑来么。范便喝。光笑曰。这乌头子也乱做。范贫甚。无资剃发。故以乌头子目之。
　　丁巳三年(金承安二年)。
　　荐福崇岳诏住灵隐卧龙先首众师范从之有省。
　　卧龙先时居第一座。师范在座下。一日同先游石笋庵。有道者问先曰。猢狲子捉不住时如何。先曰。用捉作么。如风吹水。自然成文。范从旁有省。
　　禅师行秀应金诏住大都仰山栖隐寺。
　　临济第十四世华藏祖示寂。
　　祖晚居天童太白。示寂。塔於寺之中峰。

　　宗统编年卷之二十四
　　宗统编年卷之二十五
　　临济第十五世祖

　　讳祖先。嗣华藏。
　　宁宗戊午四年。
　　临济第十五世卧龙祖嗣宗统(一十四年)。
　　祖住常州荐福。上堂曰。十五日以前明似镜。十五日以后黑似漆。正当十五日。又且如何。莺迁乔木频频语。蝶恋芳丛对对飞。
　　己未五年(十二月诸州大水)。
　　庚申六年。
　　存考(蜀中近传大慧杲下福州西禅鼎需传鼓山安永永传净慈悟明明传苦口益益传筏渡慈慈传一言显显传小庵密密传二仰钦钦传无念有有传荆山宝宝传铁牛远为妙喜一支未绝存之以俟详考)。
　　祥符荫曰。七佛以来。不许无师自悟。佛祖付嘱。皆人天众前心法印证。初祖东来。必以袈裟表信。示佛祖慧命。重在传持。稍有淆讹。则以讹传讹。误人不小。今世有传云门源流录本者。岂云门儿孙犹在耶。又有突出法眼宗卷子。并妙喜源流记。断桥伦后续派。虽继绝为盛德事。然必确有真实证悟。不违从上心眼机语。方可以上质宗祖。不然。何容冒昧也。
　　灵隐岳退居东庵。
　　岳居灵隐六年。法道盛行。上章乞老。诏许之。
　　辛酉嘉泰元年。
　　祖迁真州灵岩。
　　壬戌二年。
　　禅师华藏支下东庵松源崇岳寂　发明(书东庵。与其退也)。
　　陆游号放翁。官待制。封渭南伯。参岳。问曰。心传之学。可得闻乎。岳曰。既是心传。岂从闻得。游领解。呈偈曰。几度驰车入帝京。逢僧一例眼双青。今朝始觉禅宗别。说有谈空要眼听。岳历住平江澄照。江阴光孝。无为冶父。饶州荐福。明州香山。平江虎邱。杭州灵隐。退居东庵。俄属微疾。犹不少废倡道。忽亲作书。别诸公卿。且垂二则语以验学者。曰有力量人。因甚抬脚不起。开口不在舌头上。及贻书嗣法香山光睦。云居善开。嘱以大法。因书偈曰。来无所来。去无所去。瞥转玄关。佛祖罔措。跏趺而寂。实嘉泰二年八月四日也。得年七十有一。坐夏四十。奉全身塔於北高峰之原。
　　癸亥三年　金国学士屏山李纯甫着鸣道集(甫字纯之号屏山。参万松秀祖有得。因取迂叟司马光。横渠张子厚。程明道颢。伊川颐。谢上蔡良佐。刘元城安世。杨龟山时。张南轩栻。朱晦庵喜等。诸儒语论析订正。融会性理。指归大道。凡二百十七篇。曰鸣道集)。
　　屏山曰。儒佛之道。原本一心。其功用之殊。或出或处。或默或语。便生分别。以为同异者。何也。如刘子翚之洞达。张九成之精深。吕伯恭之通融。张敬夫之醇正。朱元晦之峻洁。皆近代之伟人也。想见方寸之地。既虚而明。四通六辟。千变万化。但其知见。只以梦幻死生。操履只以尘垢富贵。皆学圣人而未至者。其论佛老也。实阳挤而阴助之。盖有微意存焉。唱千古之绝学。扫末流之尘迹。将行其说於世。政自不得不尔。如胡寅者。诟詈不已。嘻。其甚矣。岂非翻着祖衣。倒用如来印者邪。吾恐白面书生辈。不知诸老先生之心。借以为口实。则圣人之道。几何不化而为异端也。伊川之学。今自江东浸淫而北矣。缙绅之士。负高明之资者。皆甘心焉。余亦出入其中。几三十年。尝欲笺注其得失而未暇也。今撒籓篱於大方之家。汇渊谷於圣学之海。藐诸子胸中之秘。发此书言外之机。道冠儒履。同入解脱法门。翰墨文章。亦是神通游戏。姑以自洗其心耳。或传於人。将有怫然而怒。惘然而疑。凝然而思。释然而悟。哑然而笑者。必曰。此翁亦可怜矣。又曰。仆与诸君子。生於异代。非元丰元佑之党。同为儒者。无黄冠缁衣之私。所以呕出肺肝。苦相订正。止以圣人之教。不绝如发。互相矛盾。痛入骨髓。欲以区区之力。尚鼎足而不至於颠仆耳。或又挟其众也。哗而攻仆。则鼎覆矣。悲夫。仆非好辩也。恐圣人之教。支离而不合。亦不得已耳。如肤有疮疣。膏而肉之。地有坑堑。实而土之。岂抉其肉而出其土哉。仆与诸君子不同者。尽在此编矣。
　　禅师大慧下育王佛照德光寂。
　　光住天台鸿福天宁。杭州灵隐。明州育王。临安径山。屡承召对。宣赐优渥。住育王。谓产薄不足赡众。遂以所赐。及王臣长者所施之资。置田岁增谷五千。创数椽以自处。号曰东庵。掩关自娱。接人不倦。时许衲子入室。三月告众曰。吾世缘将尽。至十五问左右曰。今日月半也。左右曰然。又二日。索纸作遗书。与平昔所厚者。二十日蚤。集众叙别。皆法门旨要。无半语及他事。索更衣大书曰。八十三年。弥天罪过。末后殷勤。尽情说破。趺坐而逝。塔全身於庵后。勅谥普慧宗觉。塔曰圆鉴。
　　禅师昭觉支下天竺[仁-二+幻]堂中仁寂。
　　仁住大觉。迁中竺。徙灵峰。淳熙甲午。诏对说法。是年升堂告众而寂。
　　甲子四年。
　　禅师白云下郑州普照佛光道悟寂。
　　悟兰州宼氏子。闻马嘶大悟。至能耳谒白云海。先是人问海何不择法嗣。海作颂。有芝兰秀发。独出西秦之语。比悟至。夜闻空中人言来日接相公。黎明海呼僧行。令持香华接我关西弟子。寺乃唐郭子仪建。今渠自来住持也。既至。一言相契。径付衣盂。寺前尝有剽而杀人者。来告急。悟呼众擒之曰。即汝是贼。寻得其巢穴。贼众请命。悟与要言而释之。数十年。路不拾遗。人以此益信是汾阳王云。悟自后化行远迩。甲辰海迁寂。悟出世郑州普照。复迁三乡竹阁庵。时着白衣。跨牛横笛於洛川。人莫之测。尝谓人曰。道我是凡。向圣位里去。道我是圣。向凡位里去。道我不是圣不是凡。才向毗卢顶上有些行履处。五月日晚参毕。呼侍者。足未及门而逝。方丈上有五色云如宝盖。中有红光如日者三。
　　乙丑开禧元年。
　　丙寅二年(元太祖武皇帝十二月即位于斡难河自号可汗)。
　　祖住苏州秀峰穹窿禅师法熏来参。
　　上堂。举杨岐乍住屋壁疎。满床尽撒雪珍珠。缩却项。暗嗟吁。翻忆古人树下居。杨岐斗胜不斗劣。秀峰斗劣不斗胜。秀峰乍住没亲疏。个个尽怀沧海珠。满眼湖山看不足。释迦弥勒是他奴。熏字石田。慕祖道望来参。祖一见器之。
　　丁卯三年。
　　禅师师范自瑞岩第一座领明州清冲。
　　祖过天童扫密庵祖塔。范偕往。未几至瑞岩分座。忽夜梦伟衣冠者。持把茅见授。翼日明州清冲专使至。范受请。入院见所谓伽蓝神。茅其姓。衣冠与畴昔所梦无。
　　戊辰嘉定元年。
　　祖应阳和王请住湖州资福。
　　己巳二年。
　　祖应张约斋镃请开山慧云。
　　清凉范迁焦山。
　　庚午三年。
　　栴檀佛像至金国迎供内庭。
　　禅师可宣诏住径山。
　　宣蜀嘉定许氏子。参华藏民悟旨。诏住径山。远近辐凑。宣悲夫重趼而来者。穷其日力。食息无所。又於双溪之上。筑室百间。为接待庵。济其所不及。宁宗锡化城二大字。赐号佛日。
　　辛未四年。
　　禅师道生住妙果。
　　临济第十五世卧龙祖示寂。
　　祖时客径山。将示涅盘。手书别交游。六月九日。复书偈曰。末后一句。已成忉怛。写出人前。千错万错。书讫。端坐而逝。
　　禅师天童无用净全寂嗣径山杲。
　　止庵居士钱象祖。钱塘人。嗣无用全。参护国景元。元曰。欲究此事。须得心法两忘乃可。法执未忘。契理亦非悟也。曰才涉唇吻。便落意思如何。曰本自无疮。勿伤之也。祖涣然有得。守金陵日。专修净土。创止庵高僧寮。为延僧谈道之所。嘉定元年。拜左丞相。辞归。益进净业。四年二月示微疾。书偈曰。菡萏香从佛国来。琉璃地上绝纤埃。我心清净超於彼。今日遥知一朵开。后三日。僧有问疾者。祖曰。我不贪生。不怖死。不生天。不为人。惟求生净土耳。言讫趺坐而逝。同时有饶节宇德操者。临川人。以文章着称。往来襄邓间。尝令其仆守舍。一日见仆归。占对异常。怪问之。仆曰。守舍无所用心。闻邻寺长老有道价。特往请一转语。忽尔开悟。身心泰然。无他也。节叹曰。汝能是。我乃不能。何哉。径往白崖问道。与其仆祝发为僧。节法名如璧。仆名如琳。节自号倚松道人。尝劝吕紫薇专意学道诗云。向来相许济时功。大似频伽饷远空。我已定交木上座。君犹求旧管城公。文章不疗百年老。世事能排两颊红。好贷夜窗三十刻。胡床趺坐究旛风　发明(为道忘分。有公叔同升之意。故附书之)。

　　临济第十六世祖

　　讳师范嗣卧龙。
　　壬申五年。
　　临济第十六世径山祖嗣宗统(三十八年)。
　　祖自焦山迁雪窦别山祖智来参。
　　上堂曰。若论个事。直是省要。奈何诸人自作艰难。自作障碍。所以寻常西廊东廊。见诸人和南问讯。山僧便乃低头相接。其实无他。只要诸人识得长老是西川隆庆府人氏。智。蜀之杨氏子。年十四。得度。初闻僧诵华严经。弥勒楼阁。入已还闭。恍如梦觉。见祖於雪窦。祖知是法器。待之弥峻。时或棒喝交下。一语不少贷。智拟对。辄噤不能发。由是知解都丧。曰吾平生伎俩。皆死法也。今始行活路。
　　癸酉六年。
　　法师天竺北峰惠行宗印寂　发明(讲不背宗。故书)。
　　印字元实。生盐官陈氏。年十五具戒。谒竹庵观。明教观之旨。凡诸祖格言。必诵满千遍。讲止观。深砭学者支离名相之病。玄隐雷峰迁德藏。超果圆通北禅。所至宿毙湔革。道誉盛着。学徒恒五百。诏居灵山。召对。赐号惠行法师。
</div>
    <div class="pagination">
<a href="宗统编年_page50.html">上一页</a><span>...</span><a href="宗统编年_page46.html">46</a><a href="宗统编年_page47.html">47</a><a href="宗统编年_page48.html">48</a><a href="宗统编年_page49.html">49</a><a href="宗统编年_page50.html">50</a><span class="current-page">51</span><a href="宗统编年_page52.html">52</a><a href="宗统编年_page53.html">53</a><a href="宗统编年_page54.html">54</a><a href="宗统编年_page55.html">55</a><a href="宗统编年_page56.html">56</a><span>...</span><a href="宗统编年_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
