<!DOCTYPE html>
<html>
<head>
    <meta charset="UTF-8">
    <title>联灯会要 - 第 75 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 75 页/共 81 页</h1>
    <div class="content">　　师开堂日。示众云。如来至理。实难剖露。心印玄机。那从意解。众生无始时来。背心取法。执事迷流。遂有诸佛。出兴於世。随机设教。唤作方便门庭。若据衲僧门下。一言相契。迢迢十万。众中莫有通商量底么。出来对众。吐露谈消息看。
　　僧问。承和尚有言。不谈玄不说妙。去此二途。如何指示。师云。虾蟆赶鹞子。云全因此问也。师云。老鼠弄猢狲。
　　师乃云。问话且止。古人道。多言复多语。由来返相悞。山僧今日。无端向诸人前。败阙一场。若是明眼人见。笑破他口。何谓。彼自无疮。勿伤之也。虽然如是。又须实到这个田地。始得。
　　示众云。德山道。与你脱却笼头。卸却角驮。教你作个好人去。三界不收。六道不摄。你诸方学得底。岂不是笼头角驮。德山棒。临济喝。岂不是笼头角驮。你诸人。被诸方老骨檛。教坏了也。学得一堆骨董。蕴在胸襟。便道。我会禅。你皮下。还有血么。被他热瞒了也。大愚今日。与么道。也是为他闲事长无明。
　　示众云。古人道。不见一法即如来。方得名为观自在。且问你诸人。作么生说个不见一法底道理。莫是本来无一法么。莫是本来清净么。若恁么会。未曾梦见。在三家村里老婆。亦不作如是见解。大愚会下。莫有说得道理底么。试出来。对众说看。大愚与你证明。有么。一言已出。驷马难追。
　　示众云。闻说佛法两字。早是汗我耳目。诸人未跨大愚门。脚跟下。好与三十棒。虽然如是。今日也是为众竭力。
　　示众云。横飞雪刃。寸草不存。大地黯然。乾坤失色。正当与么时。佛祖出头来。也须入地三尺。虽然如是。大愚今日。向诸人前。败阙一场。且道。甚么处败阙。还有人捡点得出么。若捡点得出。行脚事毕。若捡点不得。且作纳饭阿师。
　　示众云。拈起要妙。露柱皱眉。出格之谈。乌龟向火。平实无事。嚼饭小儿。褒贬古今。岂能自救。诸禅德。离此之外。作么生商量。莫是三年逢一闰。九月是重阳么。莫是大尽三十日。小尽二十九么。莫是春来草自青么。若作如斯见解。大愚门下。唤作驴前马后汉。
　　示众。举夹山道。闹市门头。识取天子。百草头上。荐取老僧。三峡即不然。妇摇机轧轧。儿弄口喎喎。
　　示众云。诸方便有弄蛇头。拨龟尾。跳大海。剑刃里藏身。三峡这里。寒天热水洗脚。夜间脱袜打睡。早朝旋系行缠。风吹篱倒。唤人夫。劈篾缚起。
　　僧问。言无展事。语不投机。未是衲僧见处。学人上来。师意如何。师云。水长舡高。云如何是衲僧见处。师云。人无远虑。必有近忧。
　　问。如何是本来心。师云。拆东篱补西壁。

　　庐山归宗善暹禅师法嗣
　　洪州云居佛印元禅师(凡二)

　　饶州浮梁林氏子。
　　师谓众曰。云门说法。如云如雨。绝不许人记录其语。见则诟曰。汝口不用。返记吾语。他日异时。裨贩我去在。今室中对机录。皆香林以纸为衣。随所闻即书之。后世渔猎语言。正如吹网欲满。非愚即狂也。
　　师一日。为学徒入室。适东坡居士。忽到面前。师遽云。此间无坐榻。居士来此。作甚么。坡云。暂借弗印四大。为坐榻。师云。山僧有一问。居士若道得。即请坐。若道不得。即输腰下玉带子。坡欣然云。便请。师云。居士适来道。暂借山僧四大为坐榻。只如山僧。四大本空。五阴非有。居士向甚么处坐。坡不能加答。遂留下玉带。师却赠以衲衣。坡有偈云。百千灯作一灯光。尽是恒。沙妙法王。是故东坡不敢惜。借君四大作绳床。又曰。病骨难堪玉带围。钝根犹落箭锋机。会当乞食歌姬院。夺得云山旧衲衣。又曰。此带阅人如传舍。流传到我亦悠哉。锦袍错落犹相衬。乞与佯狂老万回。

　　明州雪窦重显禅师法嗣
　　越州天衣义怀禅师(凡十二)

　　温州乐清陈氏子。
　　示众云。未离兜率。已降王宫。未出母胎。度人已毕。直饶恁么。犹落建化门中。诸人者。若论此事。举目则千山万水。思量则天地悬殊。直得六根杜绝。一念相应。正是无孔铁锤。恁么说话。埋没宗风。耻他先作。初机后学。不可徒然。先圣幸有第二义门。留与后人。诸仁者。若论第二义门。足可话会。山僧今日不避讥嫌。分明说破。大道无偏。复谁迷悟。诸仁者。迷则迷於悟。悟则悟於迷。迷时力士失额上之珠。悟则贫子获衣中之宝。谁人不有。故圣人云。如我观身实相。观佛亦然。前际不来。后际不去。今则无住。无住之本。流出万端。森罗眩目。全彰古佛家风。音声聒耳。尽是普贤境界。虽然如是。笑杀衲僧。以拄杖击绳床。
　　师受天衣请。辞众。示众云。今日一筵。便是祖送。将军出塞。坐莲华帐。劝上马杯。乃横按拄杖云。虽无七事随身。且有折弓钝剑。虽不能刜锺截铁。争柰古格犹存。对诸作者面前。焉敢拈出。念是旧时光彩。乃目顾大众云。七星璀璨。光透九霄。膝上磨砻。乾坤肃静。若也交锋两刀。自取其伤。若也扫荡烟尘。赤眉转盛。直得心无异缘。口无异说。目无异顾。不施寸刃。建立太平。检点将来。羁乎化迹。何也。将军犹在。若是明眼衲僧。一任贬剥。
　　示众云。玄黄不真。黑白何咎。六祖大师道。叶落归根。来时无口。若会此个说话。直入维摩丈室。住金色光中。见十方世界。四圣六凡。如观掌中庵摩勒果。又见一类众生。寝生死长夜。惛惛睡眠。不觉不知。作金鸡报晓一声。令伊惺悟。岂不快哉。若能如是。方可将此深心奉尘剎。是则名为报佛恩。虽然如是。古人道。笑我者多。哂我者少。
　　示众云。山河无隔碍。光明处处透。作么生是处处透底光。若也不会。山僧为你注脚。透你眼处。十方诸佛国土。只在香烟上。透你耳处。观音菩萨。在锺声里礼拜。透你鼻处。香积世界。熏天炙地。透你舌处。醍醐上味。翻成毒药。透你身处。一棒一条痕。透你意处。业识茫茫。颠倒妄想。如是会得。四大五蕴。瓦解氷消。作么生是父母未生前面目。良久云。三十年后。鼻孔撩天。一任骂取。
　　示众云。雁过长空。影沉寒水。雁无遗踪之意。水无沉影之心。若能如是。方解向异类中行。不用续凫截鹤。夷岳盈壑。放行也。百丑千拙。收来也。挛挛拳拳。用之则敢与君王斗富。不用都来不直半分钱。参。
　　示众云。青萝夤缘。直上寒松之顶。白云淡泞。出没太虚之中。何似南山起云。北山下雨。若也会得。甜瓜彻蒂甜。苦瓠连根苦。
　　示众云。五蕴山头一段空。同门出入不相逢。无量劫来赁屋住。到头不识主人公。
　　有老宿拈云。既不识。当初问甚么人赁。师云。恁么拈。也大远在。何故。须知死人路上。有活人出身处。活人路上。死人无数。那个是活人路上。死人无数。那个是死人路上。活人出身处。若也检点得分明。拈却炙脂帽子。脱却鹘臭布衫。
　　示众云。日月沉辉。乾坤黯黑。赤肉团上。壁立千仞。孙宾门下。徒话钻龟。朕兆已萌。何劳拟议。向威音王佛已前道得。犹在金峰窠里。若是具眼衲僧。到这里。合作么生道。
　　示众云。无边剎境。自他不隔於毫端。且道。妙喜世界。不动如来。说甚么法。十世古今。始终不离於当念。只如威音王佛。最初一会。度多少人。若是通方作者。试为道看。良久云。行路难行路难。万仞峰前着眼看。
　　示众云。善能分别诸法相。於第一义而不动。作么生说个分别底道理。老僧试为分别看。四面是山。中间是僧堂佛殿。厨库三门。这里是法堂。上是天下是地。僧是僧俗是俗。作么生说个第一义。若向这里。明得去。穿取维摩老子鼻孔。若也不会。且待阿逸多出世。
　　师作色空二偈。一云。色空空色色空空。碍却潼关路不通。劫火洞然毫末尽。青山依旧白云中。
　　其二云。东西南北。十万八千。空生罔措。火里生莲。

　　泉州承天传宗禅师(凡二十)

　　示众云。灵山正眼。千圣不知。少室锋机。三乘莫演正当今日。委在山僧。放开也风行草偃。捏聚也。地转天回。你等诸人。尽是久经阵敌惯战作家。幸对人天。出来证据。
　　示众云。始自迦叶垂旨。海印分权。断臂少林。吾宗失旨。岂况列位三乘。分宗五教。则此道滥觞也。若论衲僧门下。直须千圣情尽。万缘不滞。始得。设使机轮转处。又涉多途。直饶千眼顿开。白云万里。
　　示众云。大凡举唱宗乘。须会目前生杀。纵夺临时。杀人刀。活人剑。此是上古之机锋。亦是今时之枢要。到这里。也须是个汉。始得。点着使转。拨着便露。拟议之间。丧身失命。以拄杖。击绳床。
　　示众云。锋前一句。切忌承当。师子翻身。急须着眼。一刀两段。少分相应。同死同生。万中无一。你诸衲子。尽是寻言泥句。入海算沙。习学多闻。驴年会去。若更放过。转见不堪。拈拄杖。一时趂下。
　　示众云。汝等诸人。尽是老弱残兵。只是守营把寨底手脚。若是上将军。便能埋兵布阵。把定边疆。不顾信旗。单刀直入。说甚么孟尝门下。宾客三千。点着不来。还归死海。
　　僧问。如何是诸佛本源。师云。千江流。白月。进云。如何领会。师云。三十年后　师乃云。人天围绕。宾主交驰。问者。若一花一叶以开敷。答者。似一雨一云而动作。如斯相见。未称衲僧。若论宗乘一札。海辩难宣。把定乾坤。要津无路。既通一线。千圣出兴。所以大觉世尊。於师子床。回紫金山。普告大众。吾今为汝。建大法幢。为出世因。作将来眼。诸人还辨得也无。忽若於此辨得。当知正法眼藏。委在此时。便能作大觉王。独步三界。堪报我佛之恩。用助尧天之化。
　　示众云。诸人者。直饶问得知过鹙子。辩若满慈。也祇是口传心授底葛藤。且道。从上宗乘。合作么生议论。若也锋铓未兆之前。大朴未分之际。荐得。犹落化门。若向意根下寻思。卒摸索不着。
　　僧问。如何是般若体。师云。云笼碧峤。云如何是般若用。师云。月在清池　师乃云。若是上士。脚才跨门。便知般若之体。便乃觌露锋机。如同电拂。论禅与道。未免轮回。举意明宗。犹遭曲辙。通人分上。私限不拘。后进初机。快须荐取。於斯明得。许你把定乾坤。手擎日月。若也未然。山僧今日。劳而无功。
　　示众云。宗门深奥。合作么生话会。若教山僧。祖令当行。直须倒插乾坤。翻腾日月。人天泯迹。佛祖潜踪。一切魔王宫殿振裂。虽然如此。犹涉化门。若是作者相见。闪电犹迟。拟拄言诠。宛然流浪。
　　示众云。千峰影里。双涧声中。忽然风雷一击。千尺鲸喷。祖佛家风。急须着眼。雄兵百万。要定边疆。剑客三千。到则不点。东来衲子。吴楚作家。点着不来。一时擒下。
　　示众云。闻声悟道。犹是听响之流。见色明心。何异眼中着屑。真如佛性。要且未出苦源。行布圆融。大似无绳自缚。若是衲僧家。喝散白云。冲开碧落。横身三界独步大方。若不如是。徒为大夫。喝一喝。
　　示众云。衲僧门下。不在多端。达士相逢。非存目击。始知拈槌竖拂。眼里撒沙。瞬目扬眉。犹是钝汉。假饶直下明得。正是无孔铁锤。拟欲寻思。千里万里。卓拄杖一下。
　　师行脚时。为泉州栖隐和尚。驰书到京师。李驸马宅。相看。尉问因甚么到京。师云。专为院门驰书。尉云。适来悔伸一问。师云。驸马惯得其便。尉便喝。师云。放过一着。尉云。再犯不容。师云。三十年后。有人举在。
　　师到风穴。穴问。近离甚处。师云。东家。穴云。且喜没交涉。师便喝。穴云。作家。师打一坐具。拂袖而出。穴云。未到风穴。与你三十棒了也。
　　瑞光专使。驰书上。师接书了。拈拄杖。问参头。西祖不传东土信。少林谩道付神光。书且拈却。作么生是瑞光家风。使云。师叔在上。师指云。将头不猛。带累三军。使云。和尚幸是大人。师云。两重公案。且放过一着。
　　复问第二僧。你在瑞光。多少时。云和尚着忙作么。师云。师子窟中无异兽。僧无语。师打一棒。
　　又问第三僧。你为甚么。失却本道公验。云和尚惯得其便。师云。一状领过。且坐吃茶。
　　僧问。如何是祖师西来意。师云。白云抱幽石。僧云。乞师再垂方便。师云。千里未是远。
　　问如何是道。师云。蛇无头不行。云如何是道中人。师云。行到水穷处。坐看云起时。
　　问孟常门下。剑客三千。凤凰门下。又且如何。师云。不许夜行。云恁么则学人退身三步。师云。不是剑客。请莫相过。
　　问如何是道。师云。且莫诈明头。云如何是道中人。师云。堕坑落堑。
　　问祖意教意。是同是别。师云。胡马嘶北风。

　　舒州投子法宗道者(凡一)

　　僧问。如何是道者家风。师云。袈裟裹草鞋。云意旨如何。师云。赤脚下桐城。

　　越州天衣在禅师(凡二)

　　示众云。摩竭掩室。钝鸟栖芦。毗耶杜词。困鱼止泺。少林面壁。待兔守株。天衣恁么道。还有分付处也无。良久云。他时豹变。后五日看。
　　僧问。祖祖相传。传祖印。师今得法。嗣何人。师云。人将语试。水将杖试。

　　郢州大阳警延禅师法嗣
　　郢州兴阳剖禅师(凡四)

　　师在大阳。作园头。种瓜。延问。甜瓜何时熟。师云。即今熟烂了也。延云。拣甜底摘来。师云。与甚么人吃。延云。不入园者。师云。未审不入园者。还吃也无。延云。汝还识伊么。师云。虽然不识。不得不与。延笑云。去。
　　师卧疾次。延问是身如泡幻。泡幻中成辨。若无个泡幻。大事无由辨。若要大事辨。识取个泡幻。作么生。师云。犹是这边事。延云。那边事作么生。师云。匝地红轮秀。海底不栽花。延笑云。乃尔惺惺耶。师喝云。将谓我忘却。
　　示众云。西来大道。理绝百非。句里投机。全乖妙旨。不已而已。有屈祖宗。岂况忉忉。有何所益。虽然如是。事无一向。且於唱教门中。通一线道。大家商量。
　　僧问。娑竭出海龙宫震。觌面相呈事若何。师云。金翅鸟王当宇宙。个中谁是出头人。云忽遇出头时。又作么生。师云。似鹘提鸠。君不信。髑髅前验始知真。云恁么则叉手当胸。退身有分去也。师云。须弥脚下乌龟子。莫待重遭点额回。

　　舒州投子义青禅师(凡六)

　　青社李氏子。
　　谒浮山远禅师。经三载。
　　远一日问云。外道问佛。不问有言。不问无言。世尊默然。如何。青拟开口。远遽以手掩师口。师於此大悟。遂作礼。远云。汝妙悟玄机那。师云。设有妙悟。也须吐却。
　　时孜侍者在旁。云。青华岩。今日如病得汗。师回顾孜云。合取狗口。汝更忉忉。我即便驱。
　　远后以大阳直裰皮履。付师。嘱云。代吾。续洞上宗风。
　　示众云。若论此事。如鸾凤冲霄。不留其迹。羚羊挂角。那觅其踪。金龙不守於寒潭。玉兔岂栖於丹影。其或主宾若立。须威音路外摇头。问答言陈。仍玄路傍提为唱。若能如是。犹在半途。更乃凝眸。不劳相见。
　　示众云。默沉阴界。语落深坑。拟着则天地悬殊。弃之则千生万劫。洪波浩渺。白浪滔天。镇海明珠。在谁收掌。良久。卓拄杖云。百杂碎。
　　示众云。孤村陋店。莫挂瓶盂。祖佛玄关。横身直过。早是苏秦触塞。求路难回。项主。临江。何逃困命。禅德。到这里。进则落於天魔。退则沉於鬼趣。不进不退。正在死水中。诸仁者。作么生。得平稳去。良久云。任从三尺雪。难压寸灵松。
　　示众云。诸佛出世。应病施方。祖师西来。守株待兔。直饶全提举唱。犹如凿壁偷光。设使尽令施行。大似空中掷剑。何故。不见古人道。不用求真。唯须息见。诸仁者。且道。息个甚么见。良久云。灵云不悟桃花旨。空使玄沙暗皱眉。
　　示众云。若论此事。如鱼遁深渊。必招钓客。玉埋荆谷。何逆求人。所以刖足楚城。烟波渭水。盖谓不守平常。致见如是。此日白云满谷。渌水浮烟。瑞鸟惊晨。山光眩日。触事无私。有何不可。虽然如是。更须无手能遮目。钓鱼不犯竿。

　　慧州罗浮如禅师(凡一)

　　大阳问师。你甚处人。师云。益州。阳云。此去多少。师云。五千里。延云。你与么来。还曾踏着么。师云。不曾踏着。阳云。汝解腾空那。师云。不解腾空。阳云。争得到这里。师云。步步不迷方。随身无辨处。阳云。汝得超方三昧耶。师云。圣心不可得。三昧岂彰名。阳云。如是如是。汝应信。此即本体全彰。理事不二。善自护持。

　　西川云顶鹏禅师(凡二)

　　僧问。如何是大疑底人。师云。毕钵岩中。面面相觑。云如何是不疑底人。师云。如是我闻。须弥粉碎。
</div>
    <div class="pagination">
<a href="联灯会要_page74.html">上一页</a><span>...</span><a href="联灯会要_page70.html">70</a><a href="联灯会要_page71.html">71</a><a href="联灯会要_page72.html">72</a><a href="联灯会要_page73.html">73</a><a href="联灯会要_page74.html">74</a><span class="current-page">75</span><a href="联灯会要_page76.html">76</a><a href="联灯会要_page77.html">77</a><a href="联灯会要_page78.html">78</a><a href="联灯会要_page79.html">79</a><a href="联灯会要_page80.html">80</a><span>...</span><a href="联灯会要_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
