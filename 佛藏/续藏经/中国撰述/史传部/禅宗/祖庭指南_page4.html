<!DOCTYPE html>
<html>
<head>
    <meta charset="UTF-8">
    <title>祖庭指南 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>祖庭指南 - 第 4 页/共 5 页</h1>
    <div class="content">　　师见黄檗看经。曰我将谓是个人。(〔元来是唵黑豆老和尚〕)　示众。我有时先照后用。有时先用后照。有时照用同时。有时照用不同时。先照后用。有人在。先用后照。有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前。撩起便行。犹较些子(若先用后照。则开却一切人眼。若先照后用。则瞎一切人眼。若照用同时。则半瞎半开。若照用不同时。则全开全瞎。此四则语。有一则有宾无主。有一则有主无宾。有一则宾主俱无。有一则全具宾主。在人缁素间)。
　　济在黄檗栽松次。以镢头槊地三下。檗云。吾宗到汝大兴(镢头露锋铓。气宇孰敢当。知子良哉莫若父。宗风亘古自堂皇)。
　　上堂。赤肉团上。有一无位真人。常从汝等面门出入。未证据者看看。时有僧出问。如何是无位真人。师下禅床把住云。道道。其僧拟议。师托开云。无位真人。是甚么乾矢橛。便归方丈。
　　师问院主。甚么处去来。曰州中粜黄米来。师曰粜得尽么。曰粜得尽。师以拄杖划一划曰。还粜得这个么。主便喝。师便打。典座至。师举前话。座曰院主不会和尚意。师曰你又作么生。座礼拜。师亦打(当机拶破乾坤骨。撒髓漫天莹绝瑕)。
　　赵州游方到院。在后架洗脚次。师便问如何是祖师西来意。州曰却遇山僧洗脚。师近前作听势。州曰会即便会。啖啄甚么。师便归方丈。州曰三十年行脚。今日错为人下注脚。
　　咸通八年。丁亥四月十日。将示灭。说传法偈曰。沿流不止问如何。真照无边说似他。离相离名人不禀。吹毛用了急须磨(三玄三要。四料拣。四宾主。洞山五位。云门三句。百千法门。无量妙义。尽是头上安头。今日为你抽钉拔楔。做个洒洒落落地丈夫儿。何故吃他残羹馊饭。随他脚转)。
　　复谓众曰。吾灭后不得灭却吾正法眼藏。三圣出曰。争敢灭却和尚正法眼藏。师曰。已后有人问你。向他道甚么。圣便喝。师曰谁知吾正法眼藏。向者瞎驴边灭却。言讫。端坐而逝。塔全身于府西北隅。谥慧照。嗣法二十二人(临济悟道。全得黄檗力。若非大愚廓然太公。未免反成辜负。迨三拳明消息。一掌绝罗笼。如太阿出匣。不可犯锋。宜临济一宗。高天下。源远而流长也)。
　　塔曰澄灵。

　　第六世兴化存奖禅师

　　临济嗣。初在临济为侍者。后在三圣会中为首座。常曰我向南方行脚一遭。拄杖头不曾拨着一个会佛法底人。三圣闻得。问曰。你具个甚么眼。便恁么道。师便喝。圣曰。须是你始得。后大觉闻举。遂曰作么生得风吹到大觉门里来。师后到大觉为院主。一日觉唤院主。我闻你道向南方行脚一遭。拄杖头不曾拨着一个会佛法底人。你凭个甚么道理。与么道。师便喝。觉便打。师又喝。觉又打。师来日从法堂过。觉召院主。我直下疑你昨日者两喝。师又喝。觉又打。师再喝。觉亦打。师曰。某甲於三圣师兄处。学得个宾主句。总被师兄折倒了也。愿与某甲个安乐法门。觉曰者瞎汉。来者里纳败缺。脱下衲衣。痛打一顿。师于言下。荐得临济先师于黄檗处。吃棒底道理(烈焰堆中捞得月。须弥顶上浪滔天)。
　　师后开堂日。拈香曰。此一炷香。本为三圣师兄。三圣于我太孤。本为大觉师兄。大觉于我太赊。不如供养临济先师(兴化眼空四海。不因大觉痛锤。争见临济吃棒道理。且如何是临济吃棒底道理。良久云。再犯不容)。
　　师见同参来。才上法堂。师便喝。僧亦喝。师又喝。僧亦喝。师近前拈棒。僧又喝。师曰你看者瞎驴汉。犹作主在。僧拟议。师直打下法堂。侍者请问。适来那僧有甚触忤和尚。师曰。他适来。也有权。也有实。也有照。也有用。及乎我将手向伊面前横两横。到者里。却去不得。似者般瞎汉。不打更待何时。者礼拜(甚处是兴化将手向伊面前画两遭处。亦甚处见权实照用。未免鬼窟里作活计)。
　　示众曰。若是作家战将。便请单刀直入。更莫如何若何。有旻德禅师。出礼拜起便喝。师亦喝。德又喝。师亦喝。德礼拜归众。师曰适来若是别人。三十棒。一棒也较不得。何故。为他旻德会一喝不作一喝用(虎骤龙骧作者机。电光石火较犹危。当阳喝下全身现。后代儿孙取次吹)。
　　师谓克宾法战不胜。罚钱五贯。
　　师有时唤僧。僧应诺。师曰点即不到。又唤一僧。僧应诺。师曰到即不点。僧问四方八面来时如何。师曰打中间底。僧便礼拜。
　　定上座初参临济。问如何是佛法大意。济下床擒住一掌。座伫思。傍僧曰。定上座何不礼拜。座忽然大悟。后南游。路逢岩头雪峰钦山三人。岩问上座甚处来。座曰临济来。岩曰三人特礼拜和尚。座曰和尚已顺世。岩曰某甲福薄不遇。不知在日有何言句。座举济上堂曰。赤肉团上。有一无位真人。常在面门出入。未证据者看看。时有僧问如何是无位真人。济下禅床搊住曰。道道。僧拟议。济拓开曰。无位真人是甚么乾矢橛。岩头不觉吐舌。雪峰曰。临济大似白拈贼。钦山曰。何不道赤肉团上。非无位真人。座便擒住曰。无位真人。与非无位真人相去多少。速道速道。钦山被擒语塞。岩雪曰。这新戒不识好恶。触忤上座。望慈。座止。嗣法二人(唐庄宗赐紫衣师号。师皆不受。乃赐马。师乘马忽惊。师堕伤足。师唤院主。做个木拐子。主做了将来。师接绕院行。至法堂。令维那声钟集众。师曰还识老僧么。众无对。师掷下拐子。端坐而逝。谥广济禅师)。

　　第七世南院慧颙禅师

　　兴化嗣。僧问从上诸圣。向甚么处去。师曰。不上天堂。则入地狱。曰和尚又作么生。师曰还知宝应老汉落处么。僧拟议。师打一拂子曰。你还知吃拂子底么。曰不会。师曰正令却是你行。又打一拂子。
　　上堂。诸方祇具啐啄同时眼。不具啐啄同时用。僧便问。如何是啐啄同时用。师曰作家不啐啄。啐啄同时失。曰此犹未是某甲问处。师曰汝问处作么生。僧曰失。师便打。其僧不肯。后于云门会下。闻二僧举此话。一僧曰。当时南院棒折那。其僧忽奖悟。遂奔回省觐(作么生是啐啄同时眼。若得眼明。其用自备。所以道。子若哮吼。其母即丧。全归其子。十方通畅。大用现前理自然。何必起心作模样)。
　　师已圆寂。乃谒风穴。穴一见便问。上座莫是当时问先师啐啄同时话底么。僧曰是。穴曰汝当时作么生会。曰某甲当时如在灯影里行相似。穴曰汝会也。
　　上堂。赤肉团上。壁立千仞。僧问赤肉团上壁立千仞。岂不是和尚道。师曰是。僧便掀倒禅床。师曰。者瞎驴乱做。僧拟议。师便打趁出。
　　僧问。上上根器人来。师还接也无。师曰接。曰便请和尚接。师曰。且喜共你平交。

　　第八世汝州风穴延沼禅师

　　南院嗣。余杭刘氏子。少魁礨有英气。于书无所不观。然无经世意。父兄强之仕。一应举至京师。即东归。从开元寺智恭律师剃发受具。游讲肆。玩法华玄义。修止观定慧。后弃去。游名山。到越州。谒镜清。清叹其俊快。到华严。寓止为维那。属廓侍者从南院来。师心奇之。因结为友。遂默悟三玄旨要。叹曰。临济用处如是耶。廓使更见南院。师参南院。入门不礼拜。院曰。入门须辨主。师曰端的请师分。院于左膝拍一拍。师便喝。院于右膝拍一拍。师又喝。院曰。左边一拍且置。右边一拍作么生。师曰瞎。院便拈棒。师曰莫盲枷瞎棒。夺打和尚莫言不道。院掷下棒曰。今日却被黄面浙子钝置一场。师曰。和尚大似持钵不得。诈道不饥。院曰。阇黎曾到此间么。师曰是何言欤。院曰。老僧好好相借问。师曰也不得放过。便下参堂了。却上堂头礼谢。院曰阇黎曾见甚么人来。师曰在襄州华严。与廓侍者同夏。院曰亲见作家来。又曰他向你道甚么。师曰。始终只教某甲一向作主。院便打。推出方丈云。者般纳败缺底汉。有甚用处。师于是服膺。一日院问。南方一棒作么商量。师曰作奇特商量。师却问和尚。此间一棒作么商量。院拈拄杖曰。棒下无生忍。临机不见师。师于言下大彻玄旨。遂依六年。
　　南院一日问师。汝道四种料拣语。料拣何法。对曰。凡语不滞凡情。即堕圣解。学者大病。先圣哀之。为施方便。如楔出楔。又曰明破即不堪。於是南院以为可以支临济(四料拣事。定不在语言上。所以从上诸圣。各以善巧方便。忉忉怛怛。惟恐人泥在言语上。若在言语上。一大藏教。五千四十八卷。说权说实。说有说无。说顿说渐。是岂无言说。因甚么。达磨西来。却言单传心印。不立文字语言。直指人心见性成佛。因何不说传玄传妙。只要当人直下明自本心。见自本性。若泥着四料拣作解。临济之意。果如是乎。须尽将诸方学识。扫向他方世界。百不知。百不会。虚却心来自理会)。
　　示众。先师曰。欲得亲切。莫将问来问。会么。问在答处。答在问处。虽然如是。有时问不在答处。答不在问处。汝若拟议。老僧在汝脚跟底。大凡参学眼目。直须临机。大用现前。勿自拘于小节。设使言前荐得。犹为滞壳迷封。句下精通。未免触途狂见。应是向来依他作解。明昧两岐。与汝一切扫却。直教个个如狮子儿咤呀地。对众证据。哮吼一声。壁立千仞。谁敢正眼觑着。觑着即瞎却渠眼。嗣法四人(汝州太师宋侯。舍宅为寺。请师住持。至周广顺元年。赐额广慧)。

　　第九世汝州首山省念禅师

　　风穴嗣。莱州狄氏子。受业于本郡南禅寺。才具尸罗。徧游丛席。尝密诵法华经。众目为念法华。晚于风穴会中充知客。一日侍立次。穴乃垂涕告之曰。不幸临济之道。至吾将坠于地矣。师曰观此一众。岂无人耶。穴曰。聪明者多。见性者少。师曰如某者何如。穴曰吾虽望子之久。犹恐耽着此经。不能放下。师曰此亦可事。愿闻其要。穴遂上堂。举世尊以青莲目。顾视大众。乃曰正当恁么时。且道说个甚么。若道不说而说。又是埋没先圣。且道说个甚么。师乃拂袖下去。穴掷下拄杖归方丈。侍者随后请益。曰念法华。因甚不祗对和尚。穴曰念法华会也。次日师与真园头。同上问讯次。穴问真曰。作么生是世尊不说说。真曰鹁鸠树头鸣。穴曰。汝作许多痴福。何不体究言句。又问师曰。汝作么生。师曰动容扬古路。不堕悄然机。穴谓真曰。汝何不看念法华下语。师受风穴印可。开法于首山。大振临济之道。僧问新妇骑驴。阿家牵。意旨如何。师曰。百岁翁翁失却父。曰百岁翁翁。岂有父耶。师曰汝会也。又曰此是独坐无尊卑。从上无一法与人(首山有入地之谋。这僧具冲天之略。虽然两不相伤。未免二俱弄险。毕竟如何。雪后始知松栢操。事难方见丈夫心)。
　　示众。诸上座不得盲喝乱喝。者里寻常向你道。宾则始终宾。主则始终主。宾无二宾。主无二主。若有二宾二主。即是两个瞎汉。所以我若立时。你须坐。我若坐时。你须立。坐则共你坐。立则共你立。虽然如是。到者里着眼始得。若是眼孔定动。即千里万里。何故如此。如隔窗看马骑相似。拟议即没交涉。
　　尝作纲宗偈曰。咄哉拙郎君。(素洁条然)巧妙无人识。(运机非耳目)打破凤林关。(荡尽珍珑性)着靴水上立。(尘泥自异)咄哉巧女儿。(妙智理圆通)撺梭不解织。(无闲功不立)看他斗鸡人。(旁观审腾距。争功不自伤)水牛也不识。(全力能负。不露头角)背阴山子向阳多。([廷-壬+(同-(一/口)+己)]无背面)南来北往意如何。(不堕有无边)若人问我西来意。(从来无间断)东海东面有新罗(大地不奈何)。
　　广教院归省禅师。游方参首山。山一日举竹篦问曰。唤作竹篦则触。不唤作竹篦即背。唤作甚么。省掣得掷地上。山曰瞎。省于言下豁然大悟(竹篦未举已相通。触背两头太朦胧。分付石边休打草。铁蛇不在此山中○觌面挥来电火驰。主家立处十分危。当人不有孔明作。杀活纵横总任伊)。
　　淳化四年。辞众偈曰。白银世界金色身。情与非情共一真。明暗尽时俱不照。日轮午后示前身。言讫安坐而逝。茶毗收舍利建塔。嗣法十二人(法华放下复何为。独露当人两道眉。正与么时全杀活。转身拂袖露风规)。

　　第十世汾州太子院善昭禅师

　　首山嗣。生俞氏。太原人也。器识沉邃。少缘饰。有大智。於一切文字。不繇师训。自然通晓。年十四。父母相继而亡。孤苦厌世。剃发受具。杖策游方。所至少留。不喜观览。或讥其不韵。师叹曰。是何言之陋哉。从上先德行脚。正以圣心未通。驱驰决择耳。不缘山水也。师历诸方。见老宿者。七十有一人。最后至首山。问百丈卷席意旨如何。曰龙袖拂开全体现。师曰师意如何。曰象王行处绝狐踪。於是大悟言下。拜而起曰。万古碧潭空界月。再三捞摝始应知。有问者曰。见何道理便尔自肯。曰正是我放身命处。服勤甚久。辞去。游湘衡间。长沙太守张公茂宗。以四名剎。请师择居。师笑。一夕遁去。北抵襄沔。太守公昌言。恨见之晚。时洞山谷隐皆虚席。太守敦请。师辞。前后八请。坚卧不答。淳化四年。首山殁。西河道俗千余人。协心削牍。遣沙门契聪。迎请住持汾州太平寺太子院。师闭关高枕。聪排闼而入。让之曰。佛法大事。静退小节。风穴惧应谶。忧宗旨坠灭。幸而有先师。先师已弃世。汝有力荷担如来大法者。今何时而欲安眠哉。师矍起握聪手曰。非公不闻此语。促办严吾行矣。既至。宴坐一榻。足不越阃者三十年。天下道俗仰慕不敢名。同曰汾州。垂三诀(第一诀。佛祖曾超越。莫话未生前。休论心路绝。第二诀。动静谁甄别。龟毛扇子扇。泥牛一点血。第三诀。江南并两浙。春和万树花。冬冷千岩雪)。
　　上堂。谓众曰。夫说法者。须具十智同真。若不具十智同真。邪正不辨。缁素不分。不能与人天为眼目。决断是非。如鸟飞空而折翼。如箭射的而断弦。弦断。故射的不中。翼折。故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。(俊鹞趂不及)与阿谁同音吼。(面南看北斗)作么生是同生杀。(向上一路滑)甚么物同得失。(判官手里笔)阿那个同具足。(如贼入空屋)是甚么同徧普。(蟭螟吞却虎)何人同真志。(无是无不是)孰能总同参。(特地口喃喃)那个同大事。(山形拄杖子)何物同一质。(三九二十七)有点得出底么。点得出者。不吝慈悲。点不出来。未有参学眼在(十智同真面目全。于中一智是根源。若人欲见汾阳老。擘破三玄作两边)。
　　龙德府尹李矦。与师有旧。请师主承天。使者三至不赴。使者受罚。复至曰。必得师俱往。不然有死而已。师曰。老病业已不出山。借往。当先后之。何必俱耶。使者曰师诺。则先后惟所择。师乃令设馔俶装。告众曰。老僧去也。谁人随得。一僧出曰。某甲随得。师曰汝日行几里。曰五十里。师曰汝随我不得。又一僧出曰。某甲日行七十里。师曰汝亦随我不得。侍者出曰。某甲随得。但和尚到处即到。师曰。汝乃随得老僧。复顾使者曰。吾先行矣。停箸而化。侍者即立化于侧。阅世七十有八。坐五十六夏。嗣法一十一人。同时得证者六人。石霜圆。琅琊觉。大愚芝。谷泉道。法华举。天圣泰(参遍诸方犹未瞥。一言之下绝狐疑。碧潭万古闲明月。象子翻身正是时)。
　　阇维收舍利起塔。

　　第十一世潭州石霜楚圆慈明禅师

　　汾阳嗣。全州清湘李氏子。少为书生。年二十二。依城南湘山隐静寺得度。其母有贤行。使之游方。师连眉秀目。颀然丰硕。然忽绳墨。所至为老宿所呵。以为少丛林。师崖柴而笑曰。龙象蹴踏。非驴所堪。尝橐骨董箱。以竹杖荷之。游襄沔间。与守芝谷泉俱结伴。入洛中。闻汾阳昭禅师。道望为天下第一。决志亲依。时朝廷方问罪河东。潞泽皆屯重兵。多劝其无行。师不顾。渡大河。登太行。易衣类厮养。窜名火队中。露眠草宿。至龙州。遂造汾阳。昭公壮之。经二年。未许入室。师诣昭。昭揣其志。必诟骂使令者。或毁诋诸方。及有所训。皆流俗鄙事。一夕诉曰。自至法席已再夏。不蒙指示。但增世俗尘劳。念岁月飘忽。己事不明。失出家之利。语未卒。昭公熟视骂曰。是恶知识敢裨贩我。怒举杖逐之。师拟伸救。昭公掩其口。师大悟曰。乃知临济道出常情。服役七年。辞去。依唐明嵩禅师。以母老南归。依洞山聪禅师为首座。宜春太守黄宗旦。请出世南源。住三年。弃去。谒神鼎諲禅师。鼎首山高弟。望尊一时。衲子非人类精奇。无敢登其门者。师长发不剪。弊衣楚音。通谒称法侄。一众大笑。鼎遣童子问。长老谁之嗣。师仰视屋曰。亲见汾阳来。鼎杖而出。顾见欣然。问曰。汾州有西河狮子是否。师指其后绝叫曰。屋倒矣。童子返走。鼎回顾。师地坐。脱只履而视之。諲老忘所问。又失师所在。师徐起整衣。且行且语曰。见面不如闻名。遂去。諲遣人追之不可。叹曰。汾阳乃有此儿耶。师自是名重丛林。会道吾虚席。諲力推师主之。法令整肃。亡躯为道者集焉。次住石霜。大振临济之道。
　　示众。以拄杖击禅床一下云。大众还会么。不见道一击忘所知。更不假修治。诸方达道者。咸言上上机。香严恁么悟去。分明悟得如来禅。祖师禅未梦见在。且道祖师禅。有甚长处。若向言中取则。误赚后人。直饶棒下承当。孤负先圣。万法本闲。惟人自闹。所以山僧居福严。只见福严境界。晏起早眠。有时云生碧嶂。有时月落寒潭。音声鸟。飞鸣般若台前。娑罗花。香散祝融峰畔。把瘦筇坐盘陁石。与五湖衲子时话玄微。灰头土面。住兴化。只见兴化家风。迎来送去。门连城市。车马骈填。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都忘。且道居深山。住城郭。还有优劣也无。试道看。良久云。是处是慈氏。无门无善财。
　　师平生以事事无碍行心。凡圣所不能测。室中晏坐。横刀水盆之上。旁置草鞋。使来参扣者下语。以卜契机。康定庚辰正月五日示寂。塔于石霜。嗣法一十七人(汾阳有全机大用。使慈明向机下脱罗笼。神鼎有赤手杀人超群眼目。正是大方独步无余物。任运腾腾只么行)。

　　第十二世杨岐方会禅师

　　慈明嗣。袁州宜春冷氏子。少警敏。不事笔砚。及出家。阅经典。辄自神会。慈明总院事。依之虽久。然未有省发。每咨参。明曰库司事繁且去。他日又问。明曰监事异日。儿孙遍天下在。何用忙为。一日明适出。雨忽作。师侦之小径。既见遂搊住曰。这老汉。今日须与我说。不说打你去。明曰。监事知是般事便休。语未卒。师大悟。即拜於泥涂。问曰狭路相逢时如何。明曰。你且躲避。我要那里去。师归。来日具威仪。诣方丈礼谢。明呵曰。未在。一日明上堂。师出问。幽鸟语喃喃。辞云入乱峰时如何。明曰我行荒草里。汝又入深村。师曰。官不容针。更借一问。明便喝。师曰好喝。明又喝。师亦喝。明连喝。师礼拜。明曰。此事是个人。方能担荷。师拂袖便行(展则成掌。握则成拳)。
　　一日慈明问师。马祖见让师。便悟去。且道迷却在甚么处。师曰要悟即易。要迷即难。明移兴化。师辞归九峰。后道俗迎居杨岐。道法大振。次迁云盖。皇佑元年示寂。塔于本山。嗣法四人(三脚驴子弄蹄行。腾腾步步契无生。杨岐知你犹未省。湖南长老两眉横　临济七传。而得石霜圆。圆之子。一为积翠南。一为杨岐会。南之设施。如坐四达之衢。聚珍怪百物而鬻之。遗簪堕珥。随所探焉。末流未免冒滥。会如玉人之治璠玙。故其子孙皆光明照人。克世其家。盖碧落碑无赝本也)。

　　第十三世舒州白云守端禅师

　　杨岐嗣。衡阳葛氏子。幼事翰墨。冠依茶陵郁禅师披削。往参杨岐。岐问受业师为谁。师曰茶陵郁和尚。岐曰。吾闻伊过桥遭颠有省。作偈甚奇。能记否。师诵曰。我有明珠一颗。久被尘劳关锁。今朝尘尽光生。照破山河万朵。岐笑而趋起。师愕然。通夕不寐。黎明咨询之。适岁暮。岐曰。汝见昨日打驱傩者么。曰见。岐曰汝一筹不及渠。师愈大骇。曰何谓也。岐曰。渠爱人笑。汝怕人笑。师大悟。巾侍久之。辞游庐阜。圆通讷禅师。举住承天。声名籍甚。次徙法华。龙门。兴化。海会。所至众如云集(武陵溪畔杜鹃语。十里桃花血染红)。
　　示众云。佛身充满于法界。普现一切群生前。随缘赴感靡不周。而常处此菩提座。大众。作么生说个随缘赴感底道理。祇於一弹指间。尽大地含生根机。一时应得周足。而未尝动着一毫头。便且唤作随缘赴感。而常处此座。祇如山僧此者受法华请。相次与大众相别。去宿松县里开堂了。方归院去。且道还离此座也无。若道离。则世谛流布。若道不离。作么生见得个不离底事。莫是无边剎境。自他不隔於毫端。十世古今。始终不离於当念。又莫是一切无心。一时自徧么。若恁么。正是掉棒打月。到者里。直须悟始得。悟后更须遇人始得。若悟了遇人。当垂手方便之时。着着自有出身之路。若祇得乾萝菔头底。不惟瞎却学者眼。兼自己动便先伤锋犯手。大众须知。悟了遇人者。向十字街头与人相逢。却在千峰顶上握手。千峰顶上相逢。却在十字街头握手。所以山僧尝有颂云。他人住处我不住。他人行处我不行。不是为人难共聚。大都缁素要分明。此事如万仞崖头放着手。便扑到底。只是舍命不得。熙宁五年示寂。嗣法六人(白云抱珠。被杨岐一笑。直下如桶底脱。正是忽然通达了无碍。万里山河现本光)。

　　第十四世蕲州五祖法演禅师

　　白云嗣。绵州邓氏子。年三十五。始弃家祝发受具。往成都习唯识百法等论。因闻菩萨入见道时。智与理冥。境与神会。不分能证所证。外道难曰。既不分能证所证。却以何为证。无能对者。师至彼救此义曰。如人饮水。冷暖自知。乃通其难。师曰。冷暖则可知矣。如何是知底事。遂往质本讲。本讲曰。汝欲明此。当往南方。扣传佛心宗者。师即负笈出关。所见尊宿。无不以此咨决。所疑终不破。遂谒浮山远禅师请益前话。远云。我有个譬喻。说似你。你似个三家村里卖柴汉子。把个匾担横在腰。向十字街头。立地问人。中书堂今日商量甚么事。师默计云。若如此大故未在。远一日语师曰。吾老矣。恐虚度子光阴。可往依白云。此老虽后生。吾未识面。但见其颂临济三顿棒话。有过人处。必能了子大事。师潸然礼辞。至白云。遂举僧问南泉摩尼珠话。请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。令掌磨事。未几云至。语师曰。有数禅客自庐山来。皆有悟入处。教伊说。亦说得有来繇。举因缘问伊。亦明得。教伊下语。亦下得。祇是未在。师于是大疑。私自计曰。既悟了。说亦说得。明亦明得。如何却未在。遂参究累日。忽然省悟。从前宝惜。一时放下。走见白云。云为手舞足蹈。师亦一笑而已。师后曰。吾因兹。出一身白汗。便明得下载清风。圆悟一日。请益临济四宾主怎生。师云也祇是个程限。是甚么闲事。又云我者里。却似马前相朴。倒便休。师垂语曰。譬如水牯牛过窗棂。头角四蹄都过了。因甚尾巴过不得。时山门有土木之役。躬往督之。且曰汝等勉力。吾不复来矣。归丈室。净发澡身。迄旦。吉祥而化。是夕山摧石殒。四十里内。岩谷震吼。阇维舍利如雨。塔于东山之南。嗣法一十三人(门里出身易。身里出门难。打破大唐无觅处。浮生穿凿没相干○古人不叨滥为人。亦不埋没诸方眼目。如浮山指五祖见白云。真退己让人万中无一。使演公倾心其道。一拨投机。所谓朝来脱尽娘生裤。清风明月杖头挑)。

　　第十五世成都府昭觉寺克勤佛果圜悟禅师

　　五祖嗣。彭州洛氏子。业儒。儿时日记千言。偶游妙寂寺。见佛书三复。怅然如获旧物。曰予殆过去沙门也。即去家依自省祝发。从文照通讲说。又从敏行授楞严。俄得病濒死。叹曰诸佛涅盘正路。不在文句中。吾欲以声求色见。宜其无以死也。遂弃去。至真觉胜禅师之席。胜方创背出血。指示师曰。此曹溪一滴也。师矍然。良久曰。道固如是乎。即徒步出蜀。首谒玉泉皓。次依金銮信。大沩喆。黄龙心。东林度。佥指为法器。而晦堂称他日临济一派属子矣。最后见五祖。尽其机用。祖皆不诺。乃忿然而去。祖曰。待你着一顿热病打时。方思量我在。师到金山。染伤寒困极。以平日见处试之。无得力者。追绎五祖之言。乃自誓曰。我病稍间。即归五祖。病痊寻归。祖一见而喜。令入侍者寮。方半月。会部使者解印还蜀。诣祖问道。祖曰提刑少年。曾读小艳诗否。有两句颇相近。频呼小玉元无事。祇要檀郎认得声。提刑应喏喏。祖曰且仔细。师适归侍立次。问曰。闻和尚举小艳诗。提刑会否。祖曰。他祇认得声。师曰祇要檀郎认得声。他既认得声。为甚么却不是。祖曰如何是祖师西来意。庭前栢树子聻。师忽有省。遽出。见鸡飞上阑干鼓翅而鸣。复自谓曰。此岂不是声。遂袖香入室通所得。呈偈曰。金鸭香销锦绣帏。笙歌丛里醉扶归。少年一段风流事。祇许佳人独自知。祖曰。佛祖大事。非小根劣品所能造诣。吾助汝喜。祖徧谓山中耆旧曰。我侍者参得禅也。繇此所至推为上首(任他深如沧海。亦要掀翻。更有高似青天。也须打落)。
　　示隆知藏。五祖老师。平生孤峻。少许可人。乾嚗嚗地壁立。只靠此一着。常自云。如倚一座须弥山。岂可落虚弄滑头。谩人把个没滋味铁酸饀。劈头拈似学者令咬嚼。须待渠桶底子脱。丧却如许恶知恶见。胸次不挂丝毫。透得净尽。始可下手锻炼。方禁得拳踢。然后示以金刚王宝剑。度其果能践履负荷。净然无一事。山是山。水是水。更应转向那边千圣罗笼不肯住处。便契乃祖以来。传持正法眼藏。及至应用为物。仍当驱耕夫牛。夺饥人食。证验得十成无渗漏。即是本家道流也。摩竭提国。亲行此令。少林面壁。全提正宗。而时流错认。遂尚泯默。以为无缝罅。无摸索。壁立万仞。殊不知本分事。但恣情识抟量。便为高见。此大病也。岩头云。只露目前些子个。如击石火。闪电光。若构不得。不用疑着。此是向上人行履处。赵州吃茶去。秘魔岩擎杈。雪峰辊球。禾山打鼓。俱胝一指。归宗拽石。玄沙未彻。德山棒。临济喝。并是透顶透底。直截剪断葛藤。大机大用。千差万别。会归一源。可以与人解粘去缚。若随语作解。即须与本分草料。如十斛驴乳。只以一滴师子乳滴。悉皆迸散。要脚下传持。相继锦远。末后一句。始到牢关。诚哉是言。透脱死生。提持正令。全是此个时节。惟踏着上头关棙子底。便谙悉也(佛果问五祖云。二祖觅心了不可得。毕竟如何。五祖道。须自参始得。这些好处。别人为汝着力不得。参来参去。忽因闻檀郎认得声。倏然桶底脱。庭前柏树子也透。麻三斤也是。玄沙蹉过也是。睦州担板也是。不落因果也是。不昧因果也是。三乘十二分教。二六时中。眼里耳里。乃至钟鸣鼓响。驴鸣犬吠。无非这个消息)。
　　示杲书记。临济正宗。自马师黄檗阐大机大用。脱罗笼。出窠臼。虎骤龙驰。星飞电激。卷舒擒纵。皆据本分。绵绵的的。到兴化风穴。唱愈高。机愈峻。西河弄师子。霜华奋金刚王。非深入阃奥。亲受印记。莫知端倪。大抵负冲天气宇。格外提持。不战屈人兵。杀人不贬眼。尚未彷佛其趣向。况移星换斗。转天轮。回地轴耶。是故示三玄三要。四料简。四宾主。金刚王宝剑。踞地师子。一喝不作一喝用。探竿影草。一喝分宾主。照用一时行。许多落索。多少学家。抟量注解。殊不知我王库内无如是刀。弄将出来看底。只贬得眼。须是他上流契证。验认正按旁提。须还本分种草。岂假梯媒。要扶荷正宗。提持宗眼。须是透顶透底。彻骨彻髓。不涉廉纤。迥然独脱。然后的的相承。继他马祖百丈首山杨岐。不为参窃尔。绍兴五年八月示微恙。趺坐。书偈遗众。投笔而逝。茶毗。舌齿不坏。舍利五色无数。塔于昭觉寺侧。嗣法三十一人(一声唤醒千秋梦。无限风光更属谁。举目了然非外物。月明依旧照花枝)。

　　第十六世平江虎丘绍隆禅师

　　昭觉嗣。和州含山人也。九岁出家於佛慧院。既长游方。初谒长芦信禅师。得其大略。有传佛果语至者。师读之。叹曰。想酢生液。虽未浇肠沃胃。要且使人庆快。第恨未聆謦欬耳。遂由宝峰。依湛堂。客黄龙。扣死心禅师。次谒佛果。一日入室。果问曰。见见之时。见非是见。见犹离见。见不能及。举拳曰还见么。师曰见。果曰头上安头。师闻脱然契证。果叱曰见个甚么。师曰竹密不妨流水过。果肯之。寻俾掌藏教。有问佛果曰。隆藏主。柔易若此。何能为哉。果曰瞌睡虎耳。后郡守李公光。延居彰教。次徙虎丘。道大显着。上堂曰。凡有展托。尽落今时。不展不托堕坑落堑。直饶风吹不入。水洒不着。拣点将来。自救不了。岂不见道。直似寒潭月影。静夜钟声。随扣击以无亏。触波澜而不散。犹是生死岸头事。拈拄杖划一划曰。划断古人多年葛藤。绍兴丙辰逝。塔全躯于寺西南。嗣法一人(佛果为绍隆。向历落地。拈出吹毛剑。纤悉俱斩。隆师寻避无地。亦火里蝍蟟衔月走也)。

　　第十七世明州天童应庵昙华禅师

　　虎丘嗣。蕲州江氏子。生而奇杰。不类凡儿。年十七。依於东禅剃发。首谒遂和尚。略得染指法味。於是徧参知识。靡所契证。闻佛果住云居。煅炼学者。师往礼依侍。果乃痛与锥札。值果返蜀。指见虎丘隆禅师。侍一载顿明大事。已而访此庵元。命分座。於是开堂妙严。迁归宗。时大慧在梅阳。有僧传师示众语。大慧见之极口称叹。复寄偈曰。坐断金轮第一峰。千妖百怪尽潜踪。年来又得真消息。报道杨岐正脉通。当时与大慧同称为二甘露门。常诫徒曰。衲僧家。着草鞋住院。何啻如蚖蛇恋窟乎。隆兴改元六月化。塔全身于本山。嗣法一人(机关破尽一时休。自此归家得自由。干戈卸尽狼烟息。太平无事卧虎丘)。

　　第十八世明州天童密庵咸杰禅师

　　应庵嗣。福州郑氏子。其母梦庐山老僧入舍。遂举师。自幼颕异过人。及壮剃发进具。徧参知识。最后谒应庵华和尚於衢州明果庵。一日问曰。如何是正法眼。答曰破沙盆。应庵颔之。说偈曰。大彻投机句。当阳廓顶门。相逢今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便跺跟。吾有末后句。待归要汝遵。
　　后出世住衢州乌巨。次迁祥符。蒋山。华藏。未几奉诏住径山。及灵隐。嗣法七人(巨贾通商到海门。倾家买个破砂盆。归来到处夸奇特。十字街头笑杀人)。

　　第十九世破庵先禅师

　　密庵嗣。广安王氏子。后出世。上堂云。不是心。不是佛。不是物。忍俊不禁。为诸人作个撇脱。拈拄杖卓一下云。流水暗消溪畔石。劝人除却是非难。嗣法三人(示楞严座主偈曰。见犹离见非真见。还尽八还无可还。木落秋空山骨露。不知谁识老瞿昙)。

　　第二十世径山无准师范禅师

　　破庵嗣。生雍氏。蜀之梓州人也。九岁依阴平山道钦出家。初请益成都老宿名尧者。坐禅之法。尧曰。禅是何物。坐底是谁。师昼夜体究。一日如厕。提前话有省。次谒育王佛照禅师。照问何处人。师曰剑州。照曰带得剑来么。师随声便喝。照笑之。至灵隐破庵先禅师。居第一座。一日游石笋庵。师随侍。有道者问曰。胡孙子捉不住。愿垂开示。破庵曰。用捉他作么。如风吹水。自然成纹。师在傍忽大悟。异日开堂。拈香遂嗣破庵先禅师焉。尝受诏住径山。赐师号曰佛鉴禅师。宋淳佑己酉三月十五日示寂。其徒请遗偈。乃执笔书云。来时空索索。去也赤条条。要更问端的。天台有石桥。移顷而逝。塔全身於圆照庵。嗣法九人(吹毛宝剑利锋铓。喝震如雷孰敢当。及至破家穷彻骨。通身脱白杳无光)。

　　第二十一世仰山雪岩祖钦禅师

　　无准嗣。师初参铁橛远。次参天目礼。礼公为松源嫡子。师敬慕之。怀香造其室。礼曰。汝岂不见临济三度问黄檗佛法的的大意。三遭痛棒。末后向大愚肋下筑三拳。道原来黄檗佛法无多子。汝但恁么看。师不喜而出。依旧自作主意。每常坐禅。一日才上蒲团。面前豁然一开。如地陷一般。自此目前净裸裸地。半月余日。动相不生。然於中夜睡着。无梦无想。无闻无见之地。又却打作两橛。凡古人公案。有义路可以咬嚼者。则理会得下。无义路如银山铁壁者。却都不会。故虽在径山无准和尚会下多年。每遇入室举主人公。便可打个[跳-兆+孛]跳。若举衲僧巴鼻。佛祖爪牙。更无有下口处。如是十年。不得彻悟后过浙东天目两山依住。一日佛殿前行忽然抬眸。见一株古柏。触着向来所得境界。和底一时扬下。碍膺之物。扑然而散。自谓如暗室中。在白日之下走一转相似。方始得见径山老人立地处。正好三十拄杖。师后出世潭州龙兴。晚住袁州仰山。住持凡六剎。无准忌日。师拈香云。尽道先师今日死谁知今日是生朝。不知却有何凭据。紫柏黄檀一处烧。嗣法六人(闲行闲忖忽抬头。古柏苍苍豁两眸。从此碍膺和底脱。一香拈出有来繇)。

　　第二十二世天目高峰原妙禅师
</div>
    <div class="pagination">
<a href="祖庭指南_page3.html">上一页</a><a href="祖庭指南.html">1</a><a href="祖庭指南_page2.html">2</a><a href="祖庭指南_page3.html">3</a><span class="current-page">4</span><a href="祖庭指南_page5.html">5</a><a href="祖庭指南_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
