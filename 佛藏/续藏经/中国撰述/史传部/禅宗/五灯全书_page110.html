<!DOCTYPE html>
<html>
<head>
    <meta charset="UTF-8">
    <title>五灯全书 - 第 110 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 110 页/共 215 页</h1>
    <div class="content">
　　嘉兴府祥符梅屋念常禅师

　　华亭黄氏子。父文佑。母杨。梦老僧托宿而有娠。元世祖至元壬午三月十二日诞生。是夜神光烛室。异香袭人。师幼喜孤坐。年十二。依平江圆明院体志出家。十四剃发受具。至大戊申。佛智晦机。自江西百丈。迁杭之净慈。师往参承。值佛智上堂。举太原孚上座。闻角声悟道因缘。颂曰。琴生入沧海。太史游名山。从此扬州城外路。令严不许早开关。师於言下。豁然有省。投丈室呈所解。佛智颔之。俾掌记室。迨智迁径山。师职后版。表率一众。丙辰。奉朝廷遴选。出世祥符。至治癸亥。赴京出入金门。讨论坟典。自帝师以下。皆尊爱之。南还主姑苏万寿。所着。有佛祖通载二十二卷。行世。

　　明州雪窦石室祖瑛禅师

　　吴江陈氏子。髫年出家于普向寺。年十五祝发受具戒。即策杖游方。初从虚谷陵于仰山。闻径山晦机道望。亟往投之。一见契合。遂留掌记。后出世明之隆教。迁杭之万寿。明之雪窦育王　谢天童平石砥问疾偈曰。是身无我病根深。惭愧文殊远访临。自有岩华谈不二。青灯相对笑吟吟。法身徧在一切处。噇饭噇空得自由。太白鄮峰烟雨里。笋与来往亦风流　晚年得痿痹疾。造一龛。曰木裰。日坐其中。不涉世事。元顺帝至正癸未三月。见一蓑衣妇人。扣头请师应身为国王。师曰。吾不愿生天王家。逾十七日。趺坐而化。临终偈曰。五十三年。弄巧成拙。踏破虚空赤脚行。万象森罗笑不辍。阇维。遵治命。以遗骨煅之。炭尽益以香薪。百炼不回镕。作金铜色。扣之有声。祔葬于三藏道法师塔右。

　　杭州中竺一关正逵禅师

　　番阳方氏子。参晦机熙于净慈。熙问。甚处人。师曰番阳。熙曰。番阳湖水深多少。师曰。瞪目不见底。熙曰。恁么则浸烂衲僧鼻孔也。师曰。终不借和尚鼻孔出气。熙曰。毕竟借谁鼻孔出气。师曰。恭惟和尚万福。熙肯之。命充侍者。逾二年。参中峰于天目。复谒径山元叟。命掌记。笑隐主中竺。俾师分座。出世金陵崇因。帝师授以佛日普照之号。迁凤山资福。升主报国。再迁中竺　示众。心不是佛。智不是道。一念涉思惟。全身入荒草。所以道。目前无法。意在目前。不是目前法。非耳目之所到。古今天地。古今日月。古今山河。古今人伦。头头显露。物物全彰。不从千圣借。不向万机求。内外绝承当。古今无处所。恁么解会。犹是错认驴鞍桥。作阿爷下颔。虽然。既是泗洲大圣。因甚在扬州出现。良久曰。参。后示寂。世寿五十七。僧腊四十四。

　　明州佛岩仲方天伦禅师

　　象山张氏子。幼而岐嶷。投广德天宁竺源剃落。源曰。汝志宏远。堪任大法。无为我滞。遂往见虎丘东州永。偶过旃檀林。同一僧看传灯录。僧谓师曰。千七百则公案。浑如生铁锁子一般。只要锁匙入手。师言下点首默契。乃参晦机熙於净慈。才入门。熙曰。湖山霭霭。湖水漾漾。浸烂你鼻孔。塞破你眼睛。因甚不知。师曰。通身无影象。步步绝形踪。熙曰。未在更道。师拂袖便出。熙俾居侍司。复掌藏钥。师惮其繁。叹曰。世降道衰。人根浮薄。宿师硕德。具大知见。犹不为学者信服。无他。盖表里不纯故也。自是必欲铲踪削迹。闻吴兴桃华坞僻邃。乃往缚茆。一日灌园次。忽四山云暝。骤雨疾风。摧折林木。霹雳一声。胸中疑碍顿释。乃曰。大奇大奇也大奇。掇转虚空颠倒骑。蟭螟吞却五须弥。曩於南屏室中。屡叩老和尚。终不肯为我说。使当时说破。安有今日耶。元泰定丁卯。出主广德东泉。迁明之佛岩。笑隐居龙翔。招师分座说法。南台治书吐鲁。数来问道。与师泛论契合。举师主保宁　僧参。师曰。好个师僧。恁么行脚。僧曰。拨草瞻风。岂图别事。师曰。吃得棒也未。僧拟议。师便喝　问如何是和尚家风。师曰。谁人看不见　问如何是一相三昧。师曰。青黄赤白　问如何是凤台境师曰。凤台有什么境　上堂。初三十一。中九下七。七九六十三。九九八十一。朝往西天。暮归唐土。一马生三寅。石牛栏古路　腊八上堂。昨夜睹明星悟道。后园风打篱笆倒。晓来无迹可追寻。雪山依旧生青草　上堂。言无展事。语不投机。承言者丧。滞句者迷。与么也不得。不与么也不得。与么不与么总不得。你有拄杖子。我与你拄杖子。你无拄杖子。我夺却你拄杖子　上堂。举云门因僧问。久雨不晴时如何。门曰札。师曰。云门一札。猿啼巴峡。熊耳峰高。石头路滑　师晚年卜筑于凤台之西。曰新庵。将终。谓净觉昙曰。欲以后事相浼。今日何日。觉曰。二十九日。师曰。月穷日不宜去。明日五月一吾行矣。至期。召门人付嘱。举手作别。端坐而逝。寿六十六。腊五十一。

　　越州天衣业海子清禅师

　　上堂。三岁孩儿抱华鼓。八十翁翁辊绣球。娇羞老丑多呈露。直得诸人笑不休。山僧。昔在南屏山下。粪扫堆头。拾得一领破襕衫子。抖擞将呈天目。不为顾采。又过崇德。撞着恶辣汉。被渠撦破。七孔八穿。收拾归南屏。深藏四十余年。不将轻与外人。无端今日来天衣。比看破旧相似颜色一般。着来嫌袖大。起舞觉天宽。直得十峰齐起舞。双涧共鸣湍。尽看当场鲍老。不知笑倒傍观。遂大笑。拈拄杖画一画曰。更把一枝无孔笛。等闲吹出万年欢。复举三圣逢人则出话。师曰。二大老。窃得临济些子家私。各自卖弄。检点将来。好与一坑埋却　同参至上堂。飒飒凉风景。同人访寂寥。煮茶山下水。烧鼎洞中樵。慈祖将常住物。作自己人情。天衣则不然。供佛懒拈华。延宾不煮茶。莫嫌无礼数。冷淡是僧家。师出世天衣。时年已八十六矣。

　　杭州净慈元庵会藏主

　　临安人。参晦机於净慈。居蒙堂。因修涅盘堂有偈曰。涅盘一路尽掀翻。触处工夫见不难。洗面蓦然摸着鼻。绣针眼里好藏山。晦机称赏之。

　　松江南禅宝洲觉岸禅师

　　吴兴吴氏子。从独孤明落发受具。与梅屋。同出佛智之门。一日偶为众演楞严。至七征心处。忽净瓶水腾涌。注师怀。听众惊愕。师笑曰。此偶然耳。

　　径山高禅师法嗣
　　杭州中竺一溪自如禅师

　　闽人。幼值元兵下江南。遭游卒挟至临安。遗之而去。富民胡氏收养。令伴子读书。师隅立。默识无所失。胡氏因子之既长。俾师隶里中无相寺为僧。参云峰於径山得旨。初住万寿。元天历初。中竺笑隐欣。奉诏开山龙翔。因举代往者三人。御笔点师名。宣政院具疏。请师居焉。有大家黄氏者。重师道行。尝供伊蒲塞馔。一日请归其家。进供愈勤。乃开私帑所藏金玉示师。师怫然归。语徒众曰。彼黄氏。以帑中宝示我。将欲诱我死去为其子耶。出家儿。视金玉当如瓦砾。古来堕此辙者颇多。非但为其子。为其牛马者有之。遂与黄氏绝。后迁化。茶毗。灵异颇多。

　　江州东林古智喆禅师

　　都昌巢氏子。初住兴国兴圣。迁东林。上堂。过去诸佛已说。未来诸佛当说。现在诸佛今说。且道。毕竟说个甚么。卓拄杖。下座　上堂。明来暗谢。智起惑亡。黑牛卧死水。癞马系枯椿。何似东村黑王老。黄昏伸脚睡。一觉到天光。山僧与么道。切忌错承当　上堂。尽令提纲。圣凡罔测。放开线道。普请同参。熏风自南来。殿阁生微凉　上堂。祖师道。圆同太虚。无欠无余。三条椽下。七尺单前。切忌依他作解。莫有向天外出头底么。乃曰。巡堂吃茶　礼暹道者塔偈曰。髑髅元自有灵光。雪窦何曾抖尿肠。截断婆婆三寸舌。至今双剑倚天长　送万禅人参径山虚谷偈曰。万辙千途同一车。参方眼正不曾差。一千七百人中主。元是仰山小释迦。

　　明州天童怪石奇禅师

　　示众。参禅本无难易。只要具大信根。有决烈志。万机休罢。千圣不携。坐断诸缘。不存一法。如太虚空。了无朕迹。如须弥卢。屹然不动。无上真乘。方可希冀　示众。此事如人饥渴相似。说饮说食。岂能救疗。直须自饮水自吃饭。方有实效处　示众。因举从上先德痛切为人语要。开示倘能向者里虚却心。不即法相。不离法相。一闻顿悟。便是涅盘会上。广额屠儿。放下屠刀。立地成佛底时节。是即是。不得恁么会。言多去道转远。且截断葛藤。喝一喝。下座。

　　杭州径山本源善达禅师

　　仙居柴氏子。早年同及庵信行脚。誓不历职。初见雪岩于仰山。寻还浙西。参径山云峰高。入室有省。高印可之。适慧云虚席。命师补处。后迁保宁。净慈径山。皆有成绩可纪。师居常不设卧榻。夜则焚香燃烛。端坐达旦。率以为常。又体所禀与人异。遇严寒则衣絺绤。大热则衣缯絮。尝以钵资。建大圆院于东路半山。接待云侣。一日自知时至。会众叙平生行脚事毕。端坐而逝。

　　龙岩真首座

　　诸方屡聘。高卧不起。尝作乐闲歌。其略曰。即心是佛。无心是道。万事但随缘。自觉身心好。院子从来不要住。便是佛也不要做。律亦不曾持。戒亦不曾破。放行把住总由人。执法修行驴拽磨。要行便行。要坐便坐。也不精进。也不懒惰。一卷三字经。逐日为工课。有时深深海底行。有时高高山顶卧。几生修得做闲人。肯为虚名被羁锁。我不轻汝等。从他当面唾。百年能得几光阴。何必强分人与我。贫也不须忧。富也休妆大。阎王相请无亲疎。尽付一堆红焰火。自家作得主宰。终不随风倒柁。补破遮寒暖即休。淡饭粗茶随分过。我作乐闲歌。自歌还自和。不是闲人不肯闲。世上闲人得几个。

　　何山明禅师法嗣
　　明州恭都侍者

　　廉介自持。日诵法华。因聆铁镜上堂语。遂得心要。尝夜坐有偈曰。点尽山窗一盏油。地炉无火冷啾啾。话头留向明朝举。道者敲钟又上楼。铁镜因升堂。特称赏之。临终无疾坐逝。阇维。舌根不坏。

　　五灯全书卷第五十五
　　五灯全书卷第五十六

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下二十世

　　天童鉴禅师法嗣
　　明州雪窦竺田汝霖禅师

　　昌国王氏子。从梅涧福祝发受具。闻天童止泓鉴道化。往参。命为侍者。一日室中举赵州狗子无佛性话。师豁然有省。已而见悦堂誾於灵隐。堂器之。命典记室。会其受业师祖方岩。会赴隆兴上蓝。以师侍行。因游百丈。谒晦机。遂命分座。出世上蓝。升明之雪窦。阅三载。松江淀山虚席。屈师。俄寺毁。师为新之。晚主万寿。仅一载示微疾。更衣书偈。诀众而逝。时至正乙酉五月二十五日也。茶毗。设利五色。如菽粟者。不可胜数。寿六十六。腊五十。

　　湖州道场玉溪思珉禅师

　　象山张氏子。首参云峰古於径山。次谒止泓鉴於天童。鉴问。近自何来。师曰径山。鉴曰。未离径山一句。作么生道。师曰。平如镜面。险似悬崖。鉴曰。昨夜山前。因甚虎齩大虫。师拟进语。鉴便掌。师忽有省。一日侍次。鉴举世尊因外道问。不问有言。不问无言。世尊良久。意旨如何。师叉手进前。鉴曰。外道赞叹曰。世尊大慈开我迷云令我得入。又作么生。师曰。君子爱财。取之有道。鉴喜其类己。令典藏。元大德庚子。出世郡之吉祥。迁金文大梅保福。帝师赐佛心明妙之号。至顺壬申。广教府。聘主双林。元统甲戌。行省选住道场　示众。此事如铁壁银山。如大火聚。凑泊不得。回避不得。你辈合作么生。直饶脚不点地。别有通霄活路。也是不快漆桶　上堂。依经解义。三世佛冤。离经一字。即同广说。拈拄杖。卓一下曰。六月不热。五谷不结　顺帝至元丁丑四月示微疾。至二十八日。书偈而逝。

　　灵隐誾禅师法嗣
　　江州东林无外宗廓禅师

　　南昌魏氏子。久依悦堂。一日室中举溪声尽是广长舌因缘。机契。遂授记莂。出世云居。晚迁东林。送僧之东吴偈曰。佛是西天老毗丘。何缘卧倒在苏州。凭君此去轻扶起。问取三千年话头。临终集众。说偈曰。吾年七十一。世缘今已毕。挨倒五须弥。夜半日头出。语毕而逝。

　　中竺有禅师法嗣
　　嘉兴府石门真觉元翁信禅师

　　真觉开山上堂。向上一机。末后一诀。佛祖不传。千圣结舌。莫有转身吹气者么。出来通个消息看。僧问。鈯斧开山从古有。师今新启石门关。借路经过。不妨一问。师曰。公验快将来。僧曰。如何是关中主。师曰。镆铘横在手。未肯斩痴顽。僧拟议。师便喝。僧禅拜。师曰。痴顽汉。乃曰。满目溪山绝点埃。无边剎海自周围。毗卢楼阁重重现。谁睹门门有善财。卓拄杖曰。石门关启。真觉场开。一任南来与北来　小参。建法幢立宗旨。明明佛勅曹溪是。大众。建法幢则固然。如何是立宗旨。莫是三转五转竖拳下喝么。莫是默然据坐。拂袖便行么。莫是语言文字。确古论今么。莫是灰头土面。长坐不卧么。切须仔细。若是正眼不明。尽堕偏邪执滞。所以道。醍醐上味。为世所珍。遇斯等人。翻成毒药。据我祖师门下。尽十方世界。是个无缝铁壁。达磨不识。尽十方世界。是个无孔铁锤。迦叶不知。无汝拟议处。无汝承当处。旋天转地。换斗移星。双放双收。透顶透底。还会么。龙袖拂开全体现。象王行处绝狐踪。僧问。毕竟如何是立的宗旨。师曰。少间向你道。

　　风旛中禅师法嗣
　　吕铁船居士

　　母秦国夫人。梦公安二圣住持福岩佑至舍而生。弱冠时。参空山。一日山问曰。曾见赵州么。士厉声曰。无山休去。每称於人曰。某再来人也。士尝任江淮都总管。於苏之嘉定。建永寿寺。以延云水。赓和永明山居诗。及他偈。言皆超伦迈俗　达磨忌拈香曰。西来不称梁王旨。西去空携一只履。若言妙用与神通。真正衲僧谁数你。九年面壁寻出场。接得一人又无臂。衣盂连累到卢能。从此葛藤生不已。罪过有弥天。源流无滴水。今朝七百八十六年逢忌辰。那个儿孙。不痛彻骨髓。一炉香篆一瓯茶。报恩却是孤恩底。欲把拳头举似伊。怜渠已没当门齿。

　　华藏见禅师法嗣
　　苏州阳山金芝岭铁[此/束]念禅师

　　示众。灵山付嘱。天下葛藤椿。少室单传。诸方是非窟。安心忏罪破漆桶。又要重光。付法传衣滞行货。徒劳索价。临济。棒头开正眼。拳下示生涯。曹洞。锦帐绣鸳鸯。行人难得见。云门。三句可辨。一镞辽空。法眼。大地山河。俱为妙用。沩仰。团圞无缝罅。壁立绝中边。看来世界清平。何用强生节目。金芝今日为诸人。断者公案去也。看看。以拄杖画一画曰。四海浪平龙睡稳。九天云净鹤飞高　举三圣道。我逢人则出。出则不为人。兴化道。我逢人则不出。出则便为人。颂曰。谁谓家风分两边。一条拄杖两人牵。休观千嶂凌云势。好看银河落九天　举舍利弗入城。月上女出城话。颂曰。出城入郭两相逢。来去谁云路不同。回首涅盘台上望。九州四海一家风。

　　皖山凝禅师法嗣
　　松江府淀山蒙山德异禅师

　　高安卢氏子。初参承天孤蟾莹。命看赵州无字话。一日蟾问。亡僧迁化。向甚处去。师罔措。悱发参究。因首座入堂。坠香盒作声。豁然有省。述偈曰。没兴路途穷。踏翻波是水。超群老赵州。面目只如此。寻谒雪岩退耕虚舟诸老。舟问。不是心不是佛不是佛。是什么。师曰。所供并是诣实。又问。南泉斩猫。意旨如何。师曰。剖腹倾心。舟曰。赵州戴草鞋出去。又作么生。师曰。手脚俱露。一日室中舟问。雪覆千山。为什么孤峰不白。师曰。别是一乾坤。舟大称赏。劝谒皖山凝。凝问。光明寂照徧河沙。岂不是张拙秀才语。师拟答。凝震威一喝。师当下释然。一日凝举卧云深处不朝天。因甚到者里。师曰。邦有道则见。凝深肯之。承天觉庵。处以第一座。后隐居莲湖桥休休庵。出世淀山　僧问。保寿开堂。三圣推出一僧。意旨如何。师曰。两彩一赛。曰保寿便打。又作么生。师曰。为人须为彻。曰三圣道。恁么为人。非但瞎却者僧眼。瞎却镇州一城人眼去在。是肯他不肯他。师曰。兜率陀天一昼夜。人间四百年　上堂。昨日十四。今日十五。灵利衲僧。吞却佛祖。从教谢三郎。月下自摇橹。阿呵呵。莫莽卤。甜瓜彻蒂甜。苦瓠连根苦　示众。苏州有。常州有。八角磨盘空里走。日面佛月面佛。觌面和盘都托出。便与么。掀倒禅床。拂袖散去。法门幸甚。或有犹豫之者。只得把手。牵汝归家。闻声悟道。见色明心。竖拂子曰。见么。见底是色。那个是心。喝一喝曰。闻么。闻底是声。那个是道。直下正眼豁开。方得入门。犹是脱白沙弥。要与衲僧齐驱并驾。更进竿头一步。

　　金牛真禅师法嗣
　　舒州太湖普明无用宽禅师

</div>
    <div class="pagination">
<a href="五灯全书_page109.html">上一页</a><span>...</span><a href="五灯全书_page105.html">105</a><a href="五灯全书_page106.html">106</a><a href="五灯全书_page107.html">107</a><a href="五灯全书_page108.html">108</a><a href="五灯全书_page109.html">109</a><span class="current-page">110</span><a href="五灯全书_page111.html">111</a><a href="五灯全书_page112.html">112</a><a href="五灯全书_page113.html">113</a><a href="五灯全书_page114.html">114</a><a href="五灯全书_page115.html">115</a><span>...</span><a href="五灯全书_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
