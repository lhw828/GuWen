<!DOCTYPE html>
<html>
<head>
    <meta charset="UTF-8">
    <title>联灯会要 - 第 13 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 13 页/共 81 页</h1>
    <div class="content">　　师在石头会中。石头刬草次。师在左侧而立。头飞刬向师面前。刬一株草。师云。和尚只刬得这个。不会刬得那个。头提起刬子。师夺刬子。作刬草势。头云。子只刬得那个。且不会刬得这个。师休去。
　　师在马祖会中。一日推车次。马大师展脚路坐。师云。请师收足。祖云。已展不缩。师云。已进不退。乃推车辗损大师足。祖归法堂。执斧子云。适来辗损老僧足底。出来。师便出。祖前引颈。祖乃置斧。
　　师到南泉。泉指净瓶。问师。净瓶是境。瓶中有水。不得动着境。与老僧将水来。师拈净瓶。向南泉面前便泻。泉休去。
　　归宗诚云。邓隐峰奇怪。要且乱泻。
　　师到沩山。山闻。即具威仪。下堂见师。师见来。便作倒势。山便归方丈。师便发去。
　　少顷。山问侍者。师叔在否。者云。已去了也。山云。有甚言语。云无言语。山云。莫道无语。其声如雷。
　　师在襄州破威仪堂。只着衬衣。於砧槌边立。拈起槌云。道得即不打。众默然。师便打一下。
　　法眼云。邓隐峰奇怪。也甚奇怪。要且打不着　又云。其时一众。出自偶然。
　　翠岩芝云。此语有勘破处。且道勘破阿谁。
　　师曾烧杀一僧。一日现身云。还我命来。师云。你还死也未。云已死。师云。汝既已死。索命者谁。当下不见。
　　师将须寂。问众云。诸方迁化。吾尝见之。还有立化者也无。众云有之。师云。还有倒立者否。众云。未尝有之。师之倒立而终。亭亭然。其衣顺体。舁之不动。
　　师有妹为尼。见之咄云。老兄在日。不循法律。死亦荧惑於人。以手推之。偾然而踣。遂就阇维。收舍利建塔。

　　潭州龙山和尚(凡二)

　　问僧甚处来。云老宿处来。师云。有何言句。云说即千句万句。不说即一字也无。师云。恁么则蝇子放卵也。僧作礼。师便打。
　　洞山与密师伯到来。师问。此山无路。阇梨向甚么处来。洞山云。无路且置。和尚从何而入。师云。我不曾云水。洞山云。和尚住此山。多少时。师云。春秋不涉。洞山云。和尚先住。此山先住。师云。不知。洞山云。为甚么不知。师云。我不从人天来。洞云。和尚得个甚么。便住此山。师云。我见两个泥牛斗入海。直至如今无消息。便住此山。因作偈云。三间茅屋从来住。一道神光万境闲。莫把是非来辨我。浮生穿凿不相干。

　　潭州秀溪和尚(凡一)

　　因谷山问。声色纯真。如何是道。师云。乱道作么。山从西过东立。师云。若不恁么。即祸生。山从东过西立。师下绳床。才行三两步。山把住云。声色纯真。又作么生。师与一掌。山云。三十年后。要一个下茶。也无。师云。要谷山老汉。作甚么。山呵呵大笑。

　　镇州金牛和尚(凡二)

　　师凡吃饭时。舁饭桶。到堂前。作舞云。菩萨子。吃饭来。乃抚掌呵呵大笑。
　　长庆棱云。大似因斋庆赞。
　　雪窦云。金牛不是好心。
　　雪窦颂云。白云影里笑呵呵。两手持来付与他。若是金毛师子子。三千里外见誵讹。
　　后有僧。问大光。长庆道。因斋庆赞。意旨如何。光作舞。僧礼拜。光云。见个甚么。便礼拜。僧作舞。光云。野狐精。
　　雪窦颂云。前箭犹轻后箭深。谁云。黄叶似黄金。曹溪波浪如相似。无限平人被陆沈。

　　韶州乳源和尚(凡二)

　　示众云。西来的意。也不易举唱。时有僧出。师劈脊便打云。如今是甚么时节。出头来。便归方丈。
　　承天宗云。宗乘也不易扶竖。这两个汉。扶不起。我道这僧若不出头。棒须是乳源自吃。
　　西禅需云。这老汉。虽然不惜身命。入泥入水。其奈瞎却天下人眼。
　　仰山作沙弥。时念经。师咄云。这沙弥念经。恰似哭。山云。和尚作么生。师顾视之。山云。若如此。何异於哭。

　　洛京黑涧和尚(凡一)

　　僧问。如何是密室。师云。截耳卧街。云如何是密室中人。师云。换手槌胸。

　　京兆兴平和尚(凡三)

　　洞山来作礼。师云。莫礼。老朽。山云。礼非老朽。师云。非老朽不受礼。山云。他亦不止。
　　洞山问。如何是古佛心。师云。即汝心是。山云。犹是某甲疑处。师云。若恁么。即问取木人去。洞云。某甲有一句子。不借诸圣口。师云。试道看。山云。不是某甲。
　　洞山辞。师问甚么处去。山云。沿流无定止。师云。法身沿流。报身沿流。山云。总不作此解。师乃抚掌。
　　保福展云。洞山别是一家　复召云。觅得几人。

　　温州佛屿和尚(凡二)

　　师见僧来。以拄杖卓地云。前佛也恁么。后佛也恁么。僧云。正恁么时作么生。师作圆相示之。僧作女人拜。师便打。
　　僧问。如何是异类。师敲碗云。花奴花奴。吃饭来。

　　斋峰和尚(凡三)

　　庞居士来。师云。俗人频频入僧寺。讨个甚么。士顾视左右云。谁恁么道。师便喝。士云。在这里。师云。莫是当阳道么。士云。背后底聻。师回首云。看看。士云。草贼大败。师休去。
　　居士问。此去峰顶有几里。师云。甚么处去来。士云。可杀峻硬。不敢问着。师云。是多少。士云。一二三。师云。四五六。士云。何不道七。师云。才道七。便有八。士云。得也得也。师云。一任添取。士便喝。师亦喝。
　　师与居士并行。士前行一步云。我强如师一步。师云。无背向老翁。要争先在。士云。苦中苦。未是此一句。师云。怕公不甘。士云。我若不甘。齐峰堪作甚么。师云。若有棒在手。打也不解倦。士便打师一掴云。不多好。师方拈棒。士把住云。这贼今日一场败阙。师笑云。是我拙。是公巧。士抚掌云。平交平交。

　　古寺和尚(凡一)

　　丹霞来。次日侵晨。粥熟。行者只盛一碗与师。又盛一碗自吃。不顾丹霞。霞遂自去盛粥吃。行者云。五更侵早起。更有夜行人。霞问师。如何不教训这行者。得与么无礼。师云。净地上。不要点污人家男女。霞云。洎不问过。

　　乌臼和尚(凡一)

　　有玄绍二上座。来参。师问。二禅伯。发足甚处。云江西。师拈棒便打。玄云。久响和尚有此机要。师云。你既不会。第二个近前来。绍拟议。师亦打云。同坑无异土。参堂去。
　　雪窦云。宗师眼目。须是恁么。如金翅擘海。直取龙吞。有般汉。眼目未辨东西。拄杖不知颠倒。只管说。照用同时。人境俱夺。
　　大沩喆云。乌臼大似巨灵逞擘大华之威。苍龙展拏珠之势。直得乾坤失色。乃拈拄杖云。诸人还识乌臼么。若也识去。横按镆铘。寰中独据。若也未识。棒头有眼明如日。卓拄杖一下。
　　妙喜颂云。烈焰不容蚊蚋泊。大海那能宿死尸。任是三头并六臂。望风无不竖降旗。

　　石臼和尚(凡一)

　　马祖问师。甚处来。师云。乌臼来。祖云。有何言句。师云。几人於此茫然。祖云。茫然即且置。悄然一句作么生。师近前三步。祖云。我有七棒。寄打乌臼。你还甘么。师云。和尚先吃。某甲后甘。

　　松山和尚(凡三)

　　与庞居士坐次。师拈起尺子云。居士还见么。士云见。师云。见个甚么。云松山。师云。不得道着。云争得不道。师抛下尺子。士云。有头无尾得人憎。师云。不是这老子。还道不及。云不及甚么处。师云。有头无尾处。云强中得弱即得。弱中得强即无。师把住云。这老汉。就中无话处。
　　师与居士吃茶次。士拈起槖子云。人人尽有分。因甚么道不得。师云。只为人人有分。所以道不得。云阿兄为甚么道得。师云。不可无言去也。士云。酌然酌然。师便吃茶。士云。阿兄吃茶。何不揖客。师云。谁。士云。庞公。师云。何须再揖。
　　后丹霞闻举。乃云。若不是松山。洎被个老翁作乱一上。士闻。令人传语丹霞云。何不会取未举槖时事。
　　师一日扶杖行次。士见便问。手中是甚么。师云。年迈。阙伊一步不得。士云。虽然年迈。壮力犹存。师打士一棒。士云。放却手中杖子。别有个问讯来。师抛下杖子。士云。这老汉。前言不副后语。师便喝。士云。苍天中更添冤苦。

　　本溪和尚(凡三)

　　居士问。丹霞打侍者。意作么生。师云。大老翁。犹见人长短在。云我与师同参。方敢借问。师云。若恁么。从头举来。共你商量。士云。大老翁。不可说人是非。师云。念公年老。公云。罪过罪过。
　　师问居士。达磨西来。第一句作么生道。士云。谁记得。师云。可谓无记性。士云。旧日事。不可东道西说。师云。即今事作么生。士云。一辞不措。师云。有智人前说。添他多少光彩。士云。阿师眼能大。师云。须是恁么始得为绝眹之说。士云。眼里着一物不得。师云。日正盛。难为举目。士云。穿过髑髅去在。师弹指云。谁辨得伊。士云。这汉有甚么奇特。师便归方丈。
　　师坐次。居士来。师才顾视。士以拄杖。划一圆相。师近前踏却。士云。与么不与么。师亦划一圆相。士亦近前踏却。师云。与么不与么。士抛下杖而立。师云。来时有杖去时无。士云。幸自圆成。何劳目视。师抚掌云。奇哉一无所得。士拈棒便行。师云。看路看路。

　　石林和尚(凡三)

　　问居士云。有个借问。莫惜言句。士云。请举来。师云。元来惜言句在。士云。这个问讯。不觉落他便宜。师乃掩耳。士云。作家作家。
　　师见居士来。遂举起拂子云。不落丹霞机。试道看。士夺拂子。竖起拳。师云。正是丹霞机。士云。与我不落看。师云。丹霞患哑。庞公患聋士云。恰是恰是。师不对。士云。向道偶尔。师亦不对。
　　师下茶与居士。士拟接。师缩手云。何似生。士云。有口道不得。师云。须是恁么始得。士拂袖而出云。也大无端。师云。识得庞公了也。士回首。师云。也大无端。士无语。师云。你也解无语。

　　浮柸和尚(凡一)

　　凌行婆问。尽力道不得底句。分付阿谁。师云。浮柸无剩语。婆云。未到浮柸。不妨疑着。师云。别有长处。不妨拈出。婆敛手哭云。苍天中更添冤苦。师无语。婆云。语不知偏正。理不知倒邪。为人即祸生。
　　后有僧。举似南泉。泉云。苦哉苦哉。浮柸被这老婆。折挫一上。婆闻笑云。王老师犹少机关在。
　　时有澄一禅客。问婆云。南泉为甚么。少机关在。婆哭云。可悲可痛。一罔措。婆云。会么。一合掌而立。婆云。伎死禅和。如麻似粟。
　　后澄一举似赵州。州云。我若见这臭老婆。问教他口哑。一云。和尚作么生问他。州便打。一云。为甚么却打某甲。州云。你这伎死禅和。不打更待何时。
</div>
    <div class="pagination">
<a href="联灯会要_page12.html">上一页</a><span>...</span><a href="联灯会要_page8.html">8</a><a href="联灯会要_page9.html">9</a><a href="联灯会要_page10.html">10</a><a href="联灯会要_page11.html">11</a><a href="联灯会要_page12.html">12</a><span class="current-page">13</span><a href="联灯会要_page14.html">14</a><a href="联灯会要_page15.html">15</a><a href="联灯会要_page16.html">16</a><a href="联灯会要_page17.html">17</a><a href="联灯会要_page18.html">18</a><span>...</span><a href="联灯会要_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
