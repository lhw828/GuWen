<!DOCTYPE html>
<html>
<head>
    <meta charset="UTF-8">
    <title>教外别传 - 第 24 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 24 页/共 31 页</h1>
    <div class="content">　　瑞岩义海禅师(云居齐法嗣)

　　明州瑞岩义海禅师。霅川人也。造云居法席。云居问。甚么物恁么来。师於言下大悟。遂有颂曰。云居甚么物。问着头恍惚。直下便承当。犹是生埋没。

　　净土惟正禅师(净土素法嗣)

　　杭州净土院惟正禅师。秀州华亭黄氏子。提策东引。学三观於天台。复旋径山。咨单传之旨於老宿惟素。惟素董临安功臣山净土院。师辅相之。久而继席焉○叶内翰清臣牧金陵。迎师语道。一日叶曰。明日府有燕饮。师固奉律。能为我少留一日。欵清话否。师诺之。翌日遣使邀师。留一偈而返。曰昨日曾将今日期。出门倚杖又思惟。为僧祇合居岩谷。国士筵中甚不宜。坐客皆仰其标致○师雅爱跨黄犊出入。军持巾钵悉挂角上。市人争观之○杭守蒋侍郎。尝与师为方外友。每往谒。至郡庭下犊。谭笑终日而去。蒋有诗曰。禅客寻常入旧都。黄牛角上挂缾盂。有时带雪穿云去。便好和云画作图○师尝作山中偈曰。桥上山万层。桥下水千里。唯有白鹭鸶见我常来此。

　　教外别传卷十三
　　教外别传卷十四
　　六祖大鉴禅师法嗣
　　青原行思禅师

　　吉州青原山静居寺行思禅师。本州安城刘氏子。幼岁出家。每群居论道。师唯默然。闻曹溪法席。乃往参礼。问曰。当何所务。即不落阶级。祖曰。汝曾作甚么来。师曰。圣谛亦不为。祖曰。落何阶级。师曰。圣谛尚不为。何阶级之有。祖深器之。(径山杲云。莫将闲话为闲话。徃徃事从闲话生　楚石琦云。弄泥团汉。有什么限)会下学徒虽众。师居首焉。亦犹二祖不言。少林谓之得髓矣。一日祖谓师曰。从上衣法双行。师资递授。衣以表信。法乃印心。吾今得人。何患不信。吾受衣以来。遭此多难。况乎后代争竞必多。衣即留镇山门。汝当分化一方。无令断绝。师既得法。归住青原○六祖将示灭。有沙弥希迁。(即石头和尚)问曰。和尚百年后。希迁未审当依附何人祖曰。寻思去。及祖顺世。迁每於静处端坐。寂若忘生。第一座问曰。汝师已逝。空坐奚为。迁曰。我禀遗诫。故寻思尔。座曰。汝有师兄思和尚。今住吉州。汝因缘在彼。师言甚直。汝自迷耳。迁闻语。便礼辞祖龛。直诣静居参礼。师曰。子何方来。迁曰曹溪。师曰。将得甚么来。曰未到曹溪。亦不失。师曰。若恁么。用去曹溪作甚么。曰若不到曹溪。争知不失。迁又曰。曹溪大师。还识和尚否。师曰。汝今识吾否。曰识又争能识得。师曰。众角虽多。一麟足矣。迁又问。和尚自离曹溪。甚么时至此间。师曰。我却知汝早晚离曹溪。曰希迁不从曹溪来。师曰。我亦知汝去处也。曰和尚幸是大人。莫造次。他日师复问迁。汝甚么处来。曰曹溪。师乃举拂子曰。曹溪还有这个么。曰非但曹溪。西天亦无。师曰。子莫曾到西天否。曰若到即有也。师曰。未在更道。曰和尚也须道取一半。莫全靠学人。师曰。不辞向汝道。恐已后无人承当○师令迁持书与南岳让和尚曰。汝达书了速回。吾有个鈯斧子。与汝住山。迁至彼。未呈书便问。不慕诸圣。不重己灵时如何。南岳曰。子问太高生。何不向下问。迁曰。宁可永劫受沉沦。不从诸圣求解脱。南岳便休。(玄沙备云。大小石头。被南岳推倒。直至如今起不得　雪窦显云。石头洎担板过却。又云。大小大慧。不解据令　天奇瑞云。前村后坞。东店西街。酒馆花楼。星岩月窟。遇歌时。水仙子。雁儿落。一任婆和。遇儒时。传以文。约以礼。岂有差殊。大众。我恁么拈提。且道。与他合否。岂不见道。野老门前别有条章)迁便回。师问。子返何速。书信达否。迁曰。书亦不通。信亦不达。去日蒙和尚许个鈯斧子。祇今便请。师垂一足。迁便礼拜。寻辞往南岳(翠岩芝云。思和尚垂足。石头礼拜。要且不得斧子。且道。后来使个什么　黄龙南云。石头虽然善能驰达。不辱宗风。其奈逞俊太忙。不知落节。既是落节。回来因什么得斧子)○荷泽神会来参。师问。甚处来。曰曹溪。师曰。曹溪意旨如何。会振身而立。师曰。犹带瓦砾在。曰和尚此间莫有真金与人么。师曰。设有。汝向甚么处着(玄沙备云。果然　云居锡云。祇如玄沙道果然。是真金是瓦砾　金粟悟云。诸禅德。神会恁么。也不无见处。因甚思和尚道。犹带瓦砾在。当时合下什么语。免为点罚。何不待伊道曹溪意旨如何。但向道合取狗口。伊若拟议。蓦面一唾便行。岂不俊哉。乃振身而立。可谓随邪逐恶。更云和尚此间莫有真金与人。益见不唧[口*留]。然则即今莫有振身而立者么。广慧要与伊三十棒。且道。赏伊罚伊)○僧问。如何是佛法大意。师曰。庐陵米作么价。

　　青原下一世
　　石头希迁禅师(青原思法嗣)

　　南岳石头希迁禅师。端州高要陈氏子。造曹溪得度。未具戒。属祖圆寂。禀遗命。谒青原。青原问曰。有人道。岭南有消息。师曰。有人不道岭南有消息。曰若恁么。大藏小藏。从何而来。师曰。尽从这里去。青原然之○师於唐天宝初。荐之衡山南寺。寺之东。有石状如台。乃结庵其上。时号石头和尚○师因看肇论。至会万物为己者其唯圣人乎。师乃拊几曰。圣人无己。靡所不己。法身无象。谁云自他。圆鉴灵照於其间。万象体玄而自现。境智非一。孰云去来。至哉斯语也。遂掩卷不觉寝梦。自身与六祖。同乘一龟。游泳深池之内。觉而详之。灵龟者智也。池者性海也。吾与祖师同乘灵智。游性海矣。遂着参同契曰。竺土大仙心。东西密相付。人根有利钝。道无南北祖。灵源明皎洁。枝派暗流注。执事元是迷。契理亦非悟。门门一切境。回互不回互。回而更相涉。不尔依位住。色本殊质象。声元异乐苦。暗合上中言。明明清浊句。四大性自复。如子得其母。火热风动摇。水湿地坚固。眼色耳音声。鼻香舌识醋。然依一一法。依根叶分布。本末须归宗。尊卑用其语。当明中有暗。勿以暗相遇。当暗中有明。勿以明相睹。明暗各相对。比如前后步。万物自有功。当言用及处。事存函盖合。理应箭锋拄。承言须会宗。勿自立规矩。触目不会道。运足焉知路。进步非近远。迷隔山河固。谨白参玄人。光阴莫虚度○门人道悟问。曹溪意旨谁人得。师曰。会佛法人得。曰师还得否。师曰不得。曰为甚么不得。师曰。我不会佛法○僧问。如何是解脱。师曰。谁缚汝。问如何是净土。师曰。谁垢汝。问如何是涅盘。师曰。谁将生死与汝○师问新到。从甚么处来。曰江西来。师曰。见马大师否。曰见。师乃指一橛柴曰。马师何似这个。僧无对(却回举似马祖。祖云。汝见橛柴大小。云没量大。祖云。汝甚有力。僧云何也。祖云。汝从南岳。负一橛柴来。岂不是有力)○大颠问。古人云。道有道无。俱是谤。请师除。师曰。一物亦无。除个甚么。师却问。并却咽喉唇吻道将来。大颠曰。无这个。师曰。若恁么。汝即得入门○道悟问。如何是佛法大意。师曰。不得不知。悟曰。向上更有转处也无。师曰。长空不碍白云飞○问如何是禅。师曰碌砖○问如何是道。师曰木头。

　　青原下二世
　　药山惟俨禅师(石头迁法嗣)

　　澧州药山惟俨禅师。绛州韩氏子。年十七。依朝阳西山慧照禅师出家。纳戒于衡岳希操律师。博通经论。严持戒律。一日自叹曰。大丈夫。当离法自净。谁能屑屑。事细行於布巾邪。首造石头之室。便问。三乘十二分教。某甲粗知。尝闻南方直指人心见性成佛。实未明了。伏望和尚慈悲指示。石头曰。恁么也不得。不恁么也不得。恁么不恁么总不得。子作么生。师罔措。石头曰。子因缘不在此。且往马大师处去。师禀命恭礼马祖。仍伸前问。祖曰。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。师於言下契悟。便礼拜。祖曰。你见甚么道理。便礼拜。师曰。某甲在石头处。如蚊子上铁牛。祖曰。汝既如是。善自护持。侍奉三年(法云秀云。石头好个无孔铁锤。大似分付不着。药山虽然过江西悟去。争奈平地上吃交。有什么扶策处。具眼者试辨看　五祖演云。老僧在众日。闻兄弟商量道。即心即佛也不得。不即心即佛也不得。若恁磨说话。敢称禅客。殊不知。古人文武兼备。韬略双全。山僧见处。也要诸人共知。只见波涛涌。不见海龙宫　大沩智云。说什么在石头时。如蚊子上铁牛。只今又何曾吐露得出　沩山果云。前箭犹自可。后箭射人深。药山直饶恁么悟去。也落第二月　径山杲云。好个话端。阿谁会举。举得十分。未敢相许　楚石琦云。药山只知蚊子上铁牛。不知铁牛叮蚊子。露柱亲遭一口。灯笼无地藏身。吓得马大师。变作老妙喜。我且问你。话端从甚么处说起。相骂饶你插觜。相唾饶你泼水)一日祖问。子近日见处作么生。师曰。皮肤脱落尽。唯有一真实。祖曰。子之所得。可谓协於心体。布於四肢。既然如是。将三条篾。束取肚皮。随处住山去。师曰。某甲又是何人。敢言住山。祖曰。不然。未有常行而不住。未有常住而不行。欲益无所益。欲为无所为。宜作舟航。无久住此。师乃辞祖返石头。一日在石上坐次。石头问曰。汝在这里作么。曰一物不为。石头曰。恁么即闲坐也。曰若闲坐即为也。石头曰。汝道不为。不为个甚么。曰千圣亦不识。石头以偈赞曰。从来共住不知名。任运相将祇么行。自占上贤犹不识。造次凡流岂可明(径山杲云。物是实价。钱是足陌)○石头垂语曰。言语动用没交涉。师曰。非言语动用。亦没交涉。石头曰。我这里。针札不入。师曰。我这里。如石上栽华。石头然之○后居澧州药山。海众云会。师与道吾。说茗溪上世。为节察来。道吾曰。和尚上世。曾为甚么。师曰。我痿痿羸羸。且恁么过时。道吾曰。凭何如此。师曰。我不曾展他书卷(石霜诸别云。书卷不曾展)○谓云岩曰。与我唤沙弥来。云岩曰。唤他来作甚么。师曰。我有个折脚铛子。要他提上挈下。云岩曰。恁么则与和尚。出一只手去也。师便休(沩山喆云。药山若不得云岩折脚铛子。几成废器。大沩折脚铛子。也与诸人。共出一只手。何故。且图古风不坠　昭觉勤云。举一明三。是衲僧寻常行履。云岩既告徃知来。药山亦不谬分付。崇宁虽百丑千拙。有个没底篮子。更望诸人两手提挈。何故。有条攀条　天童华云。药山道头。云岩知尾。虽然头尾相称。要且不识羞耻)○道吾云岩侍立次。师指按山上枯荣二树。问道吾曰。枯者是。荣者是。道吾曰。荣者是。师曰。灼然一切处光明灿烂去。又问云岩。枯者是。荣者是。云岩曰。枯者是。师曰。灼然一切处放教枯淡去。高沙弥忽至。师曰。枯者是。荣者是。高曰。枯者从他枯。荣者从他荣。师顾道吾云岩曰。不是不是○师久不升堂。院主白曰。大众久思和尚示诲。师曰。打钟着。众才集。师便下座归方丈。院主随后问曰。和尚既许为大众说话。为甚么一言不措。师曰。经有经师。论有论师。争怪得老僧(雪窦显云。可惜药山老汉。平地上吃扑。尽大地人扶不起　琅琊觉云。药山下座。不妨疑着。及乎院主拶着。失却一只眼　翠岩芝云。药山下座。院主当初怪不为说法。可谓误他三军　荐福怀云。药山还见院主么。院主还见药山么。三十年后。遇着作家。不得错举　五祖演云。虽然以己妨人。争奈贼身已露。诸人要识药山么。闲持经卷倚松立。笑问客从何处来　开福宁云。药山慎初护末。佛眼难窥。院主狭路相逢。等闲蹉过　雪窦宗云。威音劫外携手。谁肯同归。十字街头掷金。几人踏着。敢问大众。且道。药山曾说不曾说。若道曾说。是谤药山。若道不曾说。是孤负药山。且道毕竟为人在甚么处。良久云。须知云外千峰上。别有灵松带雨寒　天童杰。举翠岩拈了云。翠岩只具一只眼。殊不知。药山归方丈。正是劳他三军　资福先云。药山竟归方丈。却似个好人。只被他轻轻一捏。便见忘前失后)○师问云岩。作甚么。云岩曰。担屎。师曰。那个聻。云岩曰在。师曰。汝来去为谁。曰替他东西。师曰。何不教并行。曰和尚莫谤他。师曰。不合恁么道。曰如何道。师曰。还曾担么○问僧。甚处来。曰湖南来。师曰。洞庭湖水满也未。曰未。师曰。许多时雨水。为甚么未满。僧无语(道吾智云。满也　云岩晟云。湛湛地　洞山价云。甚么劫中。曾增减来　云门偃云。祇在这里)○问庞居士。一乘中还着得这个事么。居士曰。某甲祇管日求升合。不知还着得么。师曰。道居士不见石头得么。居士曰。拈一放一。未为好手。师曰。老僧住持事繁居士珍重便出。师曰。拈一放一。的是好手。居士曰。好个一乘问宗。今日失却也。师曰是是○师与云岩游山。腰间刀响。云岩问。甚么物作声。师抽刀蓦口作斫势(洞山价。举示众云。看他药山横身为这个事。今时人欲明向上事。须体此意始得)○遵布衲浴佛。师曰。这个从汝浴。还浴得那个么。遵曰。把将那个来。师乃休(长庆棱云。邪法难扶　报慈遂云。且道。长庆恁么道。在宾在主。众中唤作浴佛语。亦云兼带语。且道。尽善不尽善)○问学人有疑。请师决。师曰。待上堂时来。与阇黎决疑。至晚上堂。众集。师曰。今日请决疑上座。在甚么处。其僧出众而立。师下禅床把住曰。大众。这僧有疑。便与一推。却归方丈(报慈遂云。且道。与伊决疑。否。若决疑。甚么处是决疑。若不与决疑。又道。待上堂时。与汝决疑　翠岩芝云。药山与么决疑。土上更加泥。虽然如是。这僧也不得孤负药山　云居元云。大小药山。被这僧勘破)○师令供养主抄化。甘行者问。甚处来。曰药山来。甘曰。来作么。曰教化。甘曰。将得药来么。曰行者有甚么病。甘便舍银两铤。意山中有人。此物却回。无人即休。化主便归纳疏。师问曰。子归何速。化主曰。问佛法相当。得银两铤。师令举其语。化主举已。师曰。速送还他。子着贼了也。化主便送还。甘曰。由来有人。遂添银施之(同安显云。早知行者恁么问。终不道药山来　雪峰空云。药山老汉。亦自小胆。若是东山。即便收下。何故。且教甘贽老汉。疑三十年)○问僧。见说汝解算。是否。曰不敢。师曰。汝试算老僧看。僧无对(云岩晟举问洞山。汝作么生。洞山云。请和尚生月)○师书佛字。问道吾。是甚么字。道吾曰佛字。师曰。多口阿师○夜参不点灯。师垂语曰。我有一句子。待特牛生儿。即向你道。有僧曰。特牛生儿也。祇是和尚不道。师曰。侍者把灯来。其僧抽身入众(洞山价云。这僧会。只是不肯礼拜　清凉钦云。特牛儿。牸牛儿。又代云。双生　翠岩芝云。我即不然。特牛生儿也。不向你道。何故如此。若向你道。何处更有王老师　投子青云。且道。甚处是这僧会底道理。若道得。可为这僧雪屈。若道不得。却被药山瞒　浮山远云。我有一句子。待无舌人问即道　昭觉勤云。药山垂钓。意在鲲鲸。这僧吞钩。三千激浪。洞山眼正。千里同风。法灯重整枪旗。再装甲冑。夹山即不然。有一句子。威音已前。道与诸人了。或有问。明头合。暗头合。只向他道。龙得水时添意气。虎逢山色长威狞　黄龙震云。会么。如人暗中书字。字虽不成。文彩已彰。文彩既彰。点灯为甚不见。不见道。贼是小人。智过君子　天奇瑞云。药山当时满口道出。又言特牛生儿。正是扬声止响。欲隐弥露。这僧全身独露。却又归众而藏。亦是灵龟拽尾。拂迹成痕。洞山就事传声。未有师资之礼。山僧不然。当时只道。低声。免得这些络索)○看经次。僧问。和尚寻常不许人看经。为甚么却自看。师曰。我祇图遮眼。曰某甲学和尚。还得也无。师曰。汝若看。牛皮也须穿(长庆棱云。眼有何过　报慈遂云。且道。长庆会药山意。不会药山意　雪窦宗云。真心不动。教海澄明。得用如如。义天炳焕。正恁么时。且道。是经是眼。若向这里见得彻。更不用循行数墨。逐妄迷真。其或未然。牛皮穿透犹自可。髑髅徧野几人知　金粟悟云。药山岂只遮眼。直得通身[果/衣]却。这僧若看。岂只牛皮须穿。直得撞破乾坤。始得不被瞒却)○问平田浅草。麈鹿成群。如何射得麈中主。师曰看箭。僧放身便倒。师曰。侍者拖出这死汉。僧便走。师曰。弄泥团汉。有甚么限(雪窦显云。三步虽活。五步须死。颂云。麈中主。君看取。下一箭。走三步。五步若活。成群趁虎。正眼从来付猎人。复高声云。看箭　云居元云。药山千钧之弩。不为鼷鼠发机。这僧带箭出门。一死更不再活　净慈昌云。这僧趂得猢孙。入他闹市。药山骑个猛虎。直上高山。若作一处商量。终是遭人检点)○院主报。打钟也。请和尚上堂。师曰。汝与我擎钵盂去。曰和尚无手来多少时。师曰。汝祇是枉披袈裟。曰某甲祇恁么。和尚如何。师曰。我无这个眷属○园头栽菜次。师曰。栽即不障汝栽。莫教根生。曰既不教根生。大众吃甚么。师曰。汝还有口么。园头无对○师坐次。僧问。兀兀地思量甚么。师曰。思量个不思量底。曰不思量底。如何思量。师曰。非思量(无准范颂云。兀兀地思量。无可得思量。无可思量处。真个好思量。大庾岭头逢六祖。鳌山店上见曾郎)○问学人拟归乡时如何。师曰。汝父母徧身红烂。卧在荆棘林中。汝归何所。曰恁么则不归去也。师曰。汝却须归去。汝若归乡。示汝个休粮方子。曰便请。师曰。二时上堂。不得齩破一粒米○朗州刺史李翱问。师何姓。师曰。正是时。李不委。却问院主。某甲适来问和尚姓。和尚曰正是时。未审姓甚么。院主曰。恁么则姓韩也。师闻乃曰。得恁么不识好恶。若是夏时对他。便是姓热○李初向师玄化。屡请不赴。乃躬谒之。师执经卷不顾。侍者曰。太守在此。李性褊急。乃曰。见面不如闻名。拂袖便出。师曰。太守。何得贵耳贱目。李回拱谢。问曰。如何是道。师以手指上下曰。会么。李曰不会。师曰。云在青天水在瓶。李忻惬作礼。而述偈曰。炼得身形似鹤形。千株松下两函经。我来问道无余说。云在青天水在瓶。(报慈遂云。且道。李太守。是赞他语明他语。须是行脚眼始得)李又问。如何是戒定慧。师曰。贫道这里。无此闲家具。李莫测玄旨。师曰。太守。欲得保任此事。直须向高高山顶立。深深海底行。闺阁中物舍不得。便为渗漏(张无尽颂云。云在青天水在瓶。眼光随指落深坑。溪花不耐风霜苦。说甚深深海底行)○师一夜登山经行。忽云开见月。大啸一声。应澧阳东九十里许。居民尽谓东家。明晨迭相推问。直至药山。徒众曰。昨夜和尚。山顶大啸。

　　丹霞天然禅师(石头迁法嗣)

　　邓州丹霞天然禅师。本习儒业。将入长安应举。方宿於逆旅。偶禅者问曰。仁者何往。曰选官去。禅者曰。选官何如选佛。曰选佛当往何所。禅者曰。今江西马大师出世。是选佛之场。仁者可往。遂直造江西。才见祖。师以手拓幞头额。祖顾视。良久曰。南岳石头是汝师也。据抵石头。还以前意投之。石头曰。着槽厂去。师礼谢。入行者房。随次执爨役。凡三年。忽一日。石头告众曰。来日刬佛殿前草。至来日。大众诸童行。各备锹镢刬草。独师以盆盛水沐头。於石头前胡跪。石头见而笑之。便与剃发。又为说戒。师乃掩耳而出。再往江西。谒马祖。未参礼。便入僧堂内。骑圣僧颈而坐。时大众惊愕。遽报马祖。祖躬入堂。视之曰。我子天然。师即下地礼拜曰。谢师赐法号。因名天然。祖问。从甚处来。师曰石头。祖曰。石头路滑。还跶倒汝么。师曰。若跶倒。即不来也。乃杖锡观方○遇慧林寺。遇天大寒。取木佛烧火向。院主诃曰。何得烧我木佛。师以杖子拨灰曰。吾烧取舍利。院主曰。木佛何有舍利。师曰。既无舍利。更取两尊烧。院主自后眉须堕落(大宁宽。因僧问。丹霞烧木佛。为甚院主眉须堕落。宽云。贼不打贫儿家　投子青云。不会作客。劳烦主人　保宁勇云。院主眉须堕落即且置。且道。丹霞眉毛在也无。若也见得。与古佛同参。若也不见。切忌拨无因果　宝峰文云。丹霞烧木佛。院主眉须落。蓦拈拄杖云。不是木佛。掷下拄杖云。谁敢烧你。拟即眉须落。不拟又且如何。高声云。行者拈起拄杖　东禅岳云。古人做处。今人合知。如展一面皂纛旗。杀一有罪。而天下咸服。如其无罪。法亦难施。直饶千圣出头来。安排一字也不得　天童华云。诸方商量道。院主忽起疑心。而致斯祸。又云。院主天寒。不与丹霞火向。致令烧却木佛。遂乃眉须堕落。殊不知。院主买铁得金。一场富贵　灵隐岳云。诸人要知么。大小丹霞。向深村里。失却一只眼。院主也是如虫御木。偶尔成文。光孝门下。也无木佛得烧。只有一星无烟火。直是难近傍。拟之则燎却面门。诸人须是退步看。蓦地冷灰里豆爆。惊天动地。直教佛祖救不得。喝一喝)○谒忠国师。问侍者。国师在否。曰在即在。不见客。师曰。太深远生。曰佛眼亦觑不见。师曰。龙生龙子。凤生凤儿。国师睡起。侍者以告。国师乃打侍者二十棒遣出。师闻曰。不谬为南阳国师○明日再往礼拜。见国师。便展坐具。国师曰。不用不用。师退后。国师曰。如是如是。师却进前。国师曰。不是不是。师绕国师一匝便出。国师曰。去圣时遥。人多懈怠。三十年后。觅此汉也难得(保福展云。丹霞贪程。不觉行困　沩山喆云。丹霞可谓怀藏至宝。遇智者乃增辉。国师鸿门大启。陟者须是奇人。如今还有为丹霞作主者么。出来与大沩相见。有么。不是龙门客。切忌遭点额　泐潭准云。客路如天远。侯门似海深。登弥天释之门者。须是奇人。接待高宾。应有孟尝君之度量。苟不如是。便见主宾道异。云泥不合　大沩果云。丹霞一进一退。暗中嬴得一着。国师倒东擂西。未免傍观者哂　蒋山懃云。宾主相见。欲展不展。退后进前。礼过成谄。犹幸南阳老而不耄　东禅观云。明镜当台。胡来胡现。汉来汉现。霜钟在架。大扣大鸣。小扣小鸣。一卷一舒。一擒一纵。可谓照用两全。行说俱到。且如国师道。去圣时遥。人多懈怠。三十年后。讨个师僧也难得。毕竟是褒是贬　天奇瑞云。三验而骨髓亲见。三答而命脉全彰。不犯风烟。自然契合。乾坤之内。宽行大步。海岳之中。茕尊独贵)○访庞居士。见女子灵照洗菜次。师曰。居士在否。女子放下菜篮。敛手而立。师又问。居士在否。女子提篮便行。师遂回。须臾居士归。女子乃举前话。居士曰。丹霞在么。女曰去也。居士曰。赤土涂牛妳(沩山喆云。大小丹霞。被居士女子勘破。山僧当时若作丹霞。但与呵呵大笑。待他问长老笑个甚么。却向道。不是冤家不聚头　蒋山勤云。丹霞从苗辨地。灵照因语识人。放下菜篮。当处发生。提起菜篮。随处灭尽。居士云。赤土涂牛奶。屋里贩扬州。且道。毕竟如何。各自散去。免增话会)○又一日访庞居士。至门首相见。师乃问。居士在否。居士曰。饥不择食。师曰。庞老在否。居士曰。苍天苍天。便入宅去。师曰。苍天苍天。便回○师因去马祖处。路逢一老人与一童子。师问。公住何处。老人曰。上是天。下是地。师曰。忽遇天崩地陷。又作么生。老人曰。苍天苍天。童子嘘一声。师曰。非父不生其子。老人便与童子入山去(正觉显云。上天下地。不妨聪明。苍天苍天。随语生解。是父是子。褒贬分明。[唬-儿+丘]一声。却较些子)○师问庞居士。昨日相见。何似今日。居士曰。如法举昨日事来。作个宗眼。师曰。祇如宗眼。还着得庞公么。居士曰。我在你眼里。师曰。某甲眼窄。何处安身。居士曰。是眼何窄。是身何安。师休去。居士曰。更道取一句。便得此话圆。师亦不对。居士曰。就中这一句。无人道得(蒋山勤云。是眼何窄。是身何安。昨日今日。事无两般。淮南两浙。秋热春寒。恁么会得。也大无端。三十年后。莫受人瞒)○师与庞居士行次。见一泓水。居士以手指曰。便与么也还辨不出。师曰。灼然是辨不出。居士乃戽水泼师二掬。师曰。莫与么莫与么。居士曰。须与么须与么。师却戽水泼居士三掬。师曰。正与么时。堪作甚么。居士曰。无外物。师曰。得便宜者少。居士曰。谁是落便宜者○元和三年。於天津桥横卧。会留守郑公出。呵之不起。吏问其故。师徐曰。无事僧。留守异之○问僧。甚么处宿。曰山下宿。师曰。甚么处吃饭。曰山下吃饭。师曰。将饭与阇黎吃底人。还具眼也无。僧无对(长庆棱问保福。将饭与人吃。感恩有分。为甚么不具眼。保福云。施者受者。二俱瞎汉。长庆云。尽其机来。还成瞎不。保福云。道某甲瞎得么　报慈遂征云。且道。长庆明丹霞意。为复自用家财　芭蕉彻云。各具一得一失。又代僧云。争不足。让有余。又代丹霞云。施受俱无利益　汾阳昭代云。若不上山。争识丹霞　保宁勇代云。今日被和尚勘破　天童华云。丹霞既已龙头蛇尾。长庆保福只得将错就错。虽然二三老宿。要且不知老僧落处。具择法眼者。试请辨看)。

　　潭州大川禅师(石头迁法嗣)

　　潭州大川禅师。(亦曰大湖)江陵僧参。师问。几时发足江陵。僧提起坐具。师曰。谢子远来。下去。僧绕禅床一匝便。出。师曰。若不恁么。争知眼目端的。僧拊掌曰。苦杀人。洎合错判诸方。师曰。甚得禅宗道理(僧举似丹霞。丹霞云。於大川法道即得。我这里不然。云未审此间作么生。丹霞云。犹较大川三步在。僧礼拜。丹霞云。错判诸方者多　洞山价云。不是丹霞。难分玉石　金粟悟云。洞山老汉。失却一只眼。须知这僧礼拜。不是好心。只是后来少一转语。前话不圆。所以遭人简点。当时待丹霞云。错判诸方底甚多。但拊掌笑云。这老汉。大似不打自招。如此。则任是老丹霞。也未免疑着)。

　　大颠宝通禅师(石头迁法嗣)

　　潮州灵山大颠宝通禅师。初参石头。石头问。那个是汝心。师曰。见言语者是。石头便喝出。经旬日。师却问前者既不是。除此外。何者是心。石头曰。除却扬眉瞬目。将心来。师曰。无心可将来。石头曰。元来有心。何言无心。无心尽同谤。师於言下大悟。(径山杲云。且道大颠悟得个甚么)异日侍立次。石头问。汝是参禅僧。是州县白蹋僧。师曰。是参禅僧。石头曰。何者是禅。师曰。扬眉瞬目。石头曰。除却扬眉瞬目外。将你本来面目呈看。师曰。请和尚除却扬眉瞬目外鉴。石头曰。我除竟。师曰。将呈了也。石头曰。汝既将呈我心如何。师曰。不异和尚。石头曰。不关汝事。师曰。本无物。石头曰。汝亦无物。师曰。既无物即真物。石头曰。真物不可得。汝心见量意旨如此。也大须护持○韩文公。一日相访。问师春秋多少。师提起数珠曰。会么。公曰不会。师曰。昼夜一百八。公不晓。遂回。次日再来。至门前。见首座举前话。问意旨如何。首座扣齿三下。及见师理前问。师亦扣齿三下。公曰。原来佛法无两般。师曰。是何道理。公曰。适来问首座亦如是。师乃召首座。是汝如此对否。首座曰是。师便打趂出院(保福展云。首座知前不知后。大颠令不单行　径山信云。大颠和尚。贼过后张弓。活埋他俗人。虽然如是。祇救得一半。颂云。夜深贼被狗子咬。墙洞慌忙补得好。补不好。长安几个知天晓)○文公。又一日白师曰。弟子军州事繁。佛法省要处。乞师一语。师良久。公罔措。时三平为侍者。乃敲禅床三下。师曰作么。三平曰。先以定动。后以智拔。公乃曰。和尚门风高峻。弟子於侍者边。得个入处(五祖戒代大颠。拈拄杖打侍者　笑岩宝云。侍者虽善辅弼。也是因邪打正。文公得个入处。终为臣子。戒代颠打侍者。总不如放过好。乃良久云。还知么。赤心片片知人少。觌面堆堆昧者多)。

　　长髭旷禅师(石头迁法嗣)

　　潭州长髭旷禅师。曹溪礼祖塔。回参石头。石头问。甚么处来。曰岭南来。石头曰。大庾岭头一铺功德成就也未。师曰。成就久矣。祇欠点眼在。石头曰。莫要点眼么。师曰便请。石头乃垂下一足。师礼拜。石头曰。汝见个甚么道理。便礼拜。师曰。据某甲所见。如红炉上一点雪(报慈遂云。且道。长髭具眼祗对。不具眼祗对。若具眼。为甚么请道点眼。若不具眼。又道成就久矣。且作么生商量　清凉钦代云。和尚可谓眼昏　雪窦显云。无眼功德。有什么点处　云居元云。可惜劳而无功　径山杲云。众中商量甚多。或云。无眼功德。有甚点处。或云。莫要点眼么。待他道便请。好劈脊便打。若恁么。未免秽污这功德。云门即不然。待这老汉垂下一足。但道起动和尚　楚石琦云。长髭亲从大庾岭来。平白被石头热谩一上。见个什么。便问。一铺功德成就也未。虚空里钉橛。又有长髭把不定。便道。成就久矣。只欠点眼在。一盲引众盲。石头垂下一足。还当得点眼也无。一个既不惺惺。两个更是懡[怡-台+罗]。如红炉一点雪。果然。诸人切忌接响承虚。脱空妄语)○庞居士到。师升座。众集定。居士出曰。各请自检好。却於禅床右立。时有僧问。不触主人翁。请师答话。师曰。识庞公么。曰不识。居士便搊住曰。苦哉苦哉。僧无对。居士便拓开。师少间却问。适来这僧。还吃棒否。居士曰。待伊甘始得。师曰。居士祇见锥头利。不见凿头方。居士曰。恁么说话。某甲即得。外人闻之。要且不好。师曰。不好个甚么。居士曰。阿师祇见锥头尖。不见凿头利○李行婆来。师乃问。忆得在绛州时事么。婆曰。非师不委。师曰。多虚少实在。婆曰。有甚讳处。师曰。念你是女人。放你拄杖。婆曰。某甲终不见尊宿过。师曰。老僧过在甚么处。婆曰。和尚无过。婆岂有过。师曰。无过的人作么生。婆乃竖拳曰。与么总成颠倒。师曰。实无讳处。

　　京兆尸利禅师(石头迁法嗣)

　　京兆府尸利禅师。问石头。如何是学人本分事。石头曰。汝何从吾觅。曰不从师觅。如何即得。石头曰。汝还曾失么。师乃契会厥旨。

　　招提慧朗禅师(石头迁法嗣)

　　潭州招提寺慧朗禅师。始兴曲江人也。初参马祖。祖问。汝来何求。曰求佛知见。祖曰。佛无知见。知见乃魔耳。汝自何来。曰南岳来。祖曰。汝从南岳来。未识曹溪心要。汝速归彼。不宜他往。师归石头。便问。如何是佛。石头曰。汝无佛性。师曰。蠢动含灵。又作么生。石头曰。蠢动含灵。却有佛性。曰慧朗为甚么却无。石头曰。为汝不肯承当。师於言下信入。住后。凡学者至。皆曰去去。汝无佛性(时谓大朗)。

　　兴国振朗禅师(石头迁法嗣)

　　长沙兴国寺振朗禅师。初参石头。便问。如何是祖师西来意。石头曰。问取露柱。曰振朗不会。石头曰。我更不会。师俄省悟。

　　法门佛陀禅师(石头迁法嗣)

　　凤翔府法门寺佛陀禅师。寻常持一串数珠。念三种名号曰。一释迦。二元和。三佛陀。自余是甚么椀跶丘。乃过一珠。终而复始。事迹异常。时人莫测。

　　大同济禅师(石头迁法嗣)

　　澧州大同济禅师。米胡领众来。才欲相见。师便拽转禅床。面壁而坐。米胡於背后立少时。却回客位。师曰。是即是。若不验破。已后遭人贬剥。令侍者请。米胡来。却拽转禅床便坐。师乃绕禅床一匝。便归方丈。米胡却拽倒禅床。领众便出○师访庞居士。居士曰。忆在母胎时。有一则语。举似阿师。切不得作道理主持。师曰。犹是隔生也。居士曰。向道不得作道理。师曰。惊人之句。争得不怕。居士曰。如师见解。可谓惊人。师曰。不作道理。却成作道理。居士曰。不但隔一生两生。师曰。粥饭底僧。一任检责。居士鸣指三下○师一日。见庞居士来。便掩却门曰。多知老翁。莫与相见。居士曰。独坐独语。过在阿谁。师便开门。才出。被居士把住曰。师多知。我多知。师曰。多知且置。闭门开门。卷之与舒。相较几许。居士曰。祇此一问。气急杀人。师默然。居士曰。弄巧成拙。

　　青原下三世
　　道吾宗智禅师(药山俨法嗣)

　　潭州道吾山宗智禅师。豫章海昏张氏子。预药山法会。密契心印。一日药山问。子去何处来。师曰。游山来。药山曰。不离此室。速道将来。师曰。山上乌儿头似雪。涧底游鱼忙不彻○师离药山。见南泉。南泉问。阇黎名甚么。师曰宗智。南泉曰。智不到处。作么生宗。师曰。切忌道着。南泉曰。灼然道着即头角生。三日后。师与云岩。在后架把针。南泉见乃问。智头陀前日道。智不到处。切忌道着。道着即头角生。合作么生行履。师便抽身入僧堂。南泉便归方丈。师又来把针。云岩曰。师弟适来。为甚不祗对和尚。师曰。你不妨灵利。云岩不荐。却问南泉。适来智头陀。为甚不祗对和尚。某甲不会。乞师垂示。南泉曰。他却是异类中行。云岩曰。如何是异类中行。南泉曰。不见道。智不到处。切忌道着。道着即头角生。直须向异类中行。云岩亦不会。师知云岩不荐。乃曰。此人因缘不在此。却同回药山。药山问。汝回何速。云岩曰。祇为因缘不契。药山曰。有何因缘。云岩举前话。药山曰。子作么生会他这个时节便回。云岩无对。药山乃大笑。云岩便问。如何是异类中行。药山曰。吾今日困倦。且待别时来。云岩曰。某甲特为此事归来。药山曰。且去。云岩便出。师在方丈外。闻云岩不荐。不觉齩得指头血出。师却下来。问云岩。师兄去问和尚那因缘。作么生。云岩曰。和尚不与某甲说。师便低头(僧问云居。切忌道着。意作么生。云居云。此语最毒。云如何是最毒底语。云居云。一棒打杀龙蛇)○云岩临迁化。遗书辞师。师览书了。谓洞山密师伯曰。云岩不知有。我悔当时不向伊道。虽然如是。要且不违药山之子(报慈遂云。古人恁么道。还知有也未。又云。云岩当时不会。且道。甚么处是伊不会处　翠岩芝云。道吾道。云岩不知有。悔当时不向伊说。只如与么道。道吾还知有也无)○药山上堂曰。我有一句子。未曾说向人。师出曰。相随来也。僧问药山。一句子如何说。药山曰。非言说。师曰。早言说了也○师一日提笠出。云岩指笠曰。用这个作甚么。师曰。有用处。云岩曰。忽遇黑风猛雨来时如何。师曰。盖覆着。云岩曰。他还受盖覆么。师曰。然虽如是。且无渗漏○沩山问云岩。菩提以何为座。云岩曰。以无为为座。云岩却问沩山。沩山曰。以诸法空为座。又问师。作么生。师曰。坐也听伊坐。卧也听伊卧。有一人不坐不卧。速道速道。沩山休去○沩山问师。甚处去来。师曰。看病来。沩山曰。有几人病。师曰。有病底。有不病底。沩山曰。不病底。莫是智头陀么。师曰。病与不病。总不干他事。速道速道。沩山曰。道得也与他没交涉○云岩问。师弟家风。近日如何。师曰。教师兄指点。堪作甚么。云岩曰。无这个来。多少时也。师曰。牙根犹带生涩在○有施主施裈。药山提起示众曰。法身还具四大也无。有人道得。与他一腰裈。师曰。性地非空。空非性地。此是地大。三大亦然。药山曰。与汝一腰裈○云岩不安。师乃谓曰。离此壳漏子。向甚么处相见。云岩曰。不生不灭处相见。师曰。何不道非不生不灭处。亦不求相见(雪窦显云。侍者与我记取这一问　昭觉勤云。何处不逢渠)○云岩补鞋次。师问。作甚么。云岩曰。将败坏补败坏。师曰。何不道即败坏非败坏○师闻僧念维摩经云。八千菩萨。五百声闻。皆欲随从文殊师利。师问曰。甚么处去。其僧无对。师便打(后僧问禾山殷。禾山云。给侍者方谐)○师到五峰。五峰问。还识药山老宿否。师曰不识。五峰曰。为甚么不识。师曰不识○石霜问。和尚一片骨。敲着似铜鸣。向甚么处去也。师唤侍者。侍者应诺。师曰。驴年去。

　　云岩昙晟禅师(药山俨法嗣)

　　潭州云岩昙晟禅师。锺陵建昌王氏子。参百丈海禅师。二十年。因缘不契。后造药山。药山问。甚处来。曰百丈来。药山曰。百丈有何言句示徒。师曰。寻常道。我有一句子。百味具足。药山曰。咸则咸味。淡则淡味。不咸不淡。是常味。作么生是百味具足底句。师无对。药山曰。争柰目前生死何。师曰。目前无生死。药山曰。在百丈多少时。师曰。二十年。药山曰。二十年在百丈。俗气也不除。他日侍立次。药山又问。百丈更说甚么法。师曰。有时道。三句外省去。六句内会取。药山曰。三千里外。且喜没交涉。药山又问。更说甚么法。师曰。有时上堂。大众立定。以拄杖一时趂散。复召大众。众回首。百丈曰。是甚么。药山曰。何不早恁么道。今日因子得见海兄。师於言下顿省。便礼拜(径山杲云。省去即不无。争奈未出葛藤窠　笑岩宝云。云岩在百丈二十年。懵然无个入处。刚被药山随手提起云。何不早恁么道。云岩便悟旨。诸禅者。还知云岩悟处么。十年花下路。游徧洞中春)○一日药山问。汝除在百丈。更到甚么处来。师曰。曾到广南来。曰见说广州城东门外。有一片石。被州主移去。是否。师曰。非但州主。阖国人移亦不动○药山又问。闻汝解弄师子。是否。师曰是。曰弄得几出。师曰。弄得六出。曰我亦弄得。师曰。和尚弄得几出。曰我弄得一出。师曰。一即六。六即一。后到沩山。沩山问。承闻长老在药山弄师子。是否。师曰是。曰长弄有置时。师曰。要弄即弄。要置即置。曰置时师子在甚么处。师曰。置也置也(法昌遇云。好一场师子。只是有头无尾。我当时若见。沩山道。置时师子在甚么处。便与放出。踞地金毛。直教沩山藏身无路　泐潭准云。药山云岩。钝置杀人。两父子弄一个师子。也弄不出。若是准上座。只消自弄拽得来。拈头作尾。拈尾作头。转两个金睛。攫几钩铁爪。吼一声。直教百里内猛兽潜踪。满空里飞禽乱坠。准上座未弄师子。请大众高着眼。先做一个定场。掷下拄杖云。个中消息子。能有几人知　笑岩宝云。这伙老汉。只解弄假师子。不解弄真师子。我若是云岩。待药山问。闻汝会弄师子是否。震威与一喝。非只截断药山脚头。直教影响之流。闻之脑裂以致。沩山云。正值睡时。师子在什么处。劈面便掌。的使他不知量者。便见弄真师子。全威不欺之力也)○师煎茶次。道吾问。煎与阿谁。师曰。有一人要。曰何不教伊自煎。师曰。幸有某甲在○问石霜。甚么处来。曰沩山来。师曰。在彼中得多少时。曰粗经冬夏。师曰。恁么即成山长也。曰虽在彼中却不知。师曰。他家亦非知非识。石霜无对(道吾智闻云。得恁么无佛法身心)○住后上堂。示众曰。有个人家儿子。问着无有道不得底。洞山出问曰。他屋里有多少典籍。师曰。一字也无。曰争得恁么多知。师曰。日夜不曾眠。洞山曰。问一段事还得否。师曰。道得却不道○道吾问。大悲千手眼。那个是正眼。师曰。如人夜间背手摸枕子。道吾曰。我会也。师曰。作么生会。道吾曰。遍身是手眼。师曰。道也太煞道。祇道得八成。道吾曰。师兄作么生。师曰。通身是手眼○扫地次。道吾曰。太区区生。师曰。须知有不区区者。道吾曰。恁么则有第二月也。师竖起扫帚曰。是第几月。道吾便行(玄沙备云。正是第二月　长庆棱问玄沙云。被他倒转扫帚拦面摵。又作么生。玄沙休去　罗山闲云。噫两个汉。不识好恶。云岩个汉。缚手脚死来多少时也　云门偃云。奴见婢殷懃　保福展云。云岩大似泥里推车。步步区区　雪窦显。向有第二月也。处别云。洎合放过　沩山行云。道吾平地生堆。云岩因行掉臂。玄沙道正是第二月。面皮厚多少。且道。云岩竖起扫帚。意作么生。十成好个金刚钻。摊向门前卖与谁)○师作草鞋次。洞山近前曰。乞师眼睛得么。师曰。汝底与阿谁去也。曰良价无。师曰。设有。汝向甚么处着。洞山无语。师曰。乞眼睛底是眼否。洞山曰非眼。师便喝出○尼僧礼拜。师问。汝爷在否。曰在。师曰。年多少。曰年八十。师曰。汝有个爷。不年八十。还知否。曰莫是恁么来者。师曰。恁么来者。犹是儿孙(洞山价代云。直是不恁么来者。亦是儿孙　沩山果云。恁么也不得。不恁么也不得。毕竟作么生。良久云。从来无位次。不用强安排)○院主游石室回。师问。汝去入到石室里。许为祇恁么便回。院主无对。洞山代曰。彼中已有人占了也。师曰。汝更去作甚么。洞山曰。不可人情断绝去也。

　　船子德诚禅师(药山俨法嗣)

　　秀州华亭船子德诚禅师。节操高邈。度量不群。自印心於药山。与道吾云岩。为同道交。洎离药山。乃谓二同志曰。公等应各据一方。建立药山宗旨。予率性疎野。唯好山水。乐情自遣。无所能也。他后知我所止之处。若遇灵利座主。指一人来。或堪雕琢。将授生平所得。以报先师之恩。遂分携至秀州华亭。泛一小舟。随缘度日。以接四方往来之者。时人莫知其高[跳-兆+(焰-火)]。因号船子和尚。一日泊船岸边闲坐。有官人问。如何是和尚日用事。师竖桡子曰。会么。官人曰不会。师曰。棹拨清波。金鳞罕遇。道吾后到京口。遇夹山上堂。僧问。如何是法身。夹山曰。法身无相。曰如何是法眼。夹山曰。法眼无瑕。道吾不觉失笑。夹山便下座。请问道吾。某甲适来祇对这僧话。必有不是。致令上座失笑。望上座不吝慈悲。道吾曰。和尚一等是出世。未有师在。夹山曰。某甲甚处不是。望为说破。道吾曰。某甲终不说。请和尚却往华亭船子处去。夹山曰。此人如何。道吾曰。此人上无片瓦。下无卓锥。和尚若去。须易服而往。夹山乃散众。束装直造华亭。船子才见。便问。大德住甚么寺。夹山曰。寺即不住。住即不似。师曰。不似似个甚么。夹山曰。不是目前法。师曰。甚处学得来。夹山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。夹山拟开口。被师一桡打落水中。夹山才上船。师又曰。道道。夹山拟开口。师又打。夹山豁然大悟。乃点头三下。师曰。竿头丝线从君弄。不犯清波意自殊。(天奇瑞云。句下精通。只是事上明白。更存此念。千生万劫。岂不是系驴橛。所以华亭当堂直截。免成魍魉。不惜眉毛。果然脱落。方见从前不是。古云。不因樵子径。争到葛洪家)夹山遂问。抛纶掷钓。师意如何。师曰。丝悬渌水浮。定有无之意。夹山曰。语带玄而无路。舌头谈而不谈。师曰。钓尽江波。金鳞始遇。夹山乃掩耳。师曰。如是如是。遂嘱曰。汝向去。直须藏身处没踪迹。没踪迹处莫藏身。吾三十年在药山。祇明斯事。汝今已得。他后莫住城隍聚落。但向深山里镢头边。觅取一个半个。接续无令断绝。夹山乃辞行。频频回顾。师遂唤阇黎。夹山乃回首。师竖起桡子曰。汝将谓别有。乃覆船入水而逝(长芦了云。棹头拨转。河汉星辉。船子踏翻。天地黯黑。竖起拂子云。这个是镢头边乾白露净底。还知没踪迹处隐身不得底么)。

　　椑树慧省禅师(药山俨法嗣)

　　宣州椑树慧省禅师。洞山参。师问。来作甚么。洞山曰。来亲近和尚。师曰。若是亲近。用动这两片皮作么。洞山无对(曹山寂云。一子亲得　昭觉勤云。椑树卧起。道吾盖覆。一喝当头。掀翻露布　沩山智云。相逢不相避。个里聊游戏。喝一喝。翻天覆地)。

　　百岩明哲禅师(药山俨法嗣)

　　鄂州百岩明哲禅师。药山看经次。师曰。和尚休猱人好。药山置经曰。日头早晚也。师曰。正当午。药山曰。犹有文彩在。师曰。某甲无亦无。药山曰。汝太煞聪明。师曰。某甲祇恁么。和尚作么生。药山曰。跛跛挈挈。百丑千拙。且恁么过○洞山与密师伯到参。师问。二上座甚处来。洞山曰湖南。师曰。观察使姓甚么。曰不得姓。师曰。名甚么。曰不得名。师曰。还治事也无。曰自有郎幕在。师曰。还出入也无。曰不出入。师曰。岂不出入。洞山拂袖便出。师次早入堂。召二上座曰。昨日老僧。对阇黎一转语。不相契。一夜不安。今请阇黎。别下一转语。若惬老僧意。便开粥相伴过夏。洞山曰。请和尚问。师曰。岂不出入。洞山曰。太尊贵生。师乃开粥。同共过夏(昭觉勤云。正偏回互。只要圆融。直截当机。惟崇尊贵。洞山观机而作。百岩理长则就。虽然如是。曹洞门下即得。若於临济宗中。须别作个眼目始得。当时待伊道不委名。便向伊道。他不委你。你不委他。敢问。合道得什么语。还有人道得么。若有。山僧也不开粥。只分付个龟毛拂子。若道不得。且参三十年　天童杰云。明投暗合。八面玲珑。不犯当头。转身有路。曹洞门下。足可观光。若是临济儿孙。棒折也未放在。当时若见他道不委姓。劈脊。便与一拳。这里拶得身转。非但开粥相延。亦可明窗下安排。有么有么。喝云。漆桶参堂去)。

　　澧州高沙弥(药山俨法嗣)

　　澧州高沙弥。初参药山。药山问。甚处来。师曰。南岳来。药山曰。何处去。师曰。江陵受戒去。药山曰。受戒图甚么。师曰。图免生死。药山曰。有一人不受戒。亦无生死可免。汝还知否。师曰。恁么则佛戒何用。药山曰。这沙弥犹挂唇齿在。师礼拜而退。道吾来侍立。药山曰。适来有个跛脚沙弥。却有些子气息。道吾曰。未可全信。更须勘过始得。至晚药山上堂。召曰。早来沙弥。在甚么处。师出众立。药山问。我闻长安甚闹。你还知否。师曰。我国晏然。(法眼益别云。见谁说)药山曰。汝从看经得。请益得。师曰。不从看经得。亦不从请益得。药山曰。大有人不看经。不请益。为甚么不得。师曰。不道他不得。祇是不肯承当。药山顾道吾云岩曰。不信道○一日辞药山。药山问。甚么处去。师曰。某甲在众有妨。且往路边卓个草庵。接待往来茶汤去。药山曰。生死事大。何不受戒去。师曰。知是般事便休。更唤甚么作戒。药山曰。汝既如是。不得离吾左右。时复要与子相见○师住庵后。一日归来值雨。药山曰。你来也。师曰是。药山曰。可煞湿。师曰。不打这个鼓笛。云岩曰。皮也无。打甚么鼓。道吾曰。鼓也无。打甚么皮。药山曰。今日大好一场曲调(天奇瑞云。药山为子情深。恐有随缘不备。虽乃密密提持。不防压良为贱。三子人中之杰。匪肯淈淈[泳-永+盾][泳-永+盾]。不犯锋铓。善能宛转。所以拨转船头。饱载风月)○药山斋时自打鼓。师捧钵作舞入堂。药山便掷下鼓槌曰。是第几和。师曰。是第二和。药山曰。如何是第一和。师就桶舀一杓饭便出。

　　翠微无学禅师(丹霞然法嗣)

　　京兆府翠微无学禅师。初问丹霞。如何是诸佛师。丹霞咄曰。幸自可怜生。须要执巾帚作么。师退身三步。丹霞曰错。师进前。丹霞曰。错错。师翘一足。旋身一转而出。丹霞曰。得即得。孤他诸佛。师由是领旨○住后投子问。未审二祖初见达磨。有何所得。师曰。汝今见吾。复何所得。投子顿悟玄旨○一日师在法堂内行。投子进前接礼。问曰。西来密旨。和尚如何示人。师驻步少时。投子曰。乞师垂示。师曰。更要第二杓恶水那。投子便礼谢。师曰。莫垛根。投子曰。时至根苗自生○师因供养罗汉。僧问。丹霞烧木佛。和尚为甚么供养罗汉。师曰。烧也不烧着。供养亦一任供养。曰供养罗汉。罗汉还来也无。师曰。汝每日还吃饭么。僧无语。师曰。少有灵利底。

　　仙天禅师(潭州川法嗣)

　　仙天禅师。披云和尚来。才入方丈。师便问。未见东越老人时。作么生为物。披云曰。祇见云生碧嶂。焉知月落寒潭。师曰。祇与么也难得。曰莫是未见时么。师便喝。披云展两手。师曰。错怪人者。有甚么限。披云掩耳而出。师曰。死却这汉平生也○洛瓶和尚参。师问。甚处来。洛瓶曰南溪。师曰。还将南溪消息来么。曰消即消已。息即未息。师曰。最苦是未息。洛瓶曰。且道未息个甚么。师曰。一回见面。千载忘名。洛瓶拂袖便出。师曰。弄死蛇手。有甚么限。

　　三平义忠禅师(大颠通法嗣)

　　漳州三平义忠禅师。福州杨氏子。初参石巩。石巩常张弓架箭接机。师诣法席。石巩曰。看箭。师乃拨开胸曰。此是杀人箭。活人箭又作么生。石巩弹弓弦三下。师乃礼拜。石巩曰。三十年张弓架箭。祇射得半个圣人。遂拗折弓箭。后参大颠。举前话。大颠曰。既是活人箭。为甚么向弓弦上辨。师无对。大颠曰。三十年后。要人举此话也难得(云门偃问长庆。作么生道。免得他道半个圣人。长庆云。若不还价。争辨真伪。云门云。入水见长人　雪窦显云。要先拗折不难。争奈三平中的了也。然则老宿。要活三平。且未免张弓架箭　首山念云。人人尽道。三平中的。莫屈佗也无。良久云。机关不是韩光作。莫把胸襟当等闲　支提爱云。射虎不真。徒劳没羽　高峰妙云。石巩张弓。傍若无人。三平承箭。弄巧成拙。然虽如是。半个圣人。又作么生。落花片片随流水。流水无心恋落花)○师问大颠。不用指东划西。便请直指。大颠曰。幽州江口石人蹲。师曰。犹是指东划西。大颠曰。若是凤凰儿。不向那边讨。师作礼。大颠曰。若不得后句。前话也难圆(昭觉勤云。彻底老婆心。不向那边讨。父子要投机。无端入荒草)○师有偈曰。即此见闻非见闻。无余声色可呈君。个中若了全无事。体用何妨分不分。

　　石室善道禅师(长髭旷法嗣)

</div>
    <div class="pagination">
<a href="教外别传_page23.html">上一页</a><span>...</span><a href="教外别传_page19.html">19</a><a href="教外别传_page20.html">20</a><a href="教外别传_page21.html">21</a><a href="教外别传_page22.html">22</a><a href="教外别传_page23.html">23</a><span class="current-page">24</span><a href="教外别传_page25.html">25</a><a href="教外别传_page26.html">26</a><a href="教外别传_page27.html">27</a><a href="教外别传_page28.html">28</a><a href="教外别传_page29.html">29</a><span>...</span><a href="教外别传_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
