<!DOCTYPE html>
<html>
<head>
    <meta charset="UTF-8">
    <title>宗统编年 - 第 54 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 54 页/共 68 页</h1>
    <div class="content">　　禅师普度住径山。
　　度字虚舟。江都史氏子。初见铁牛印於灵隐。徧历诸方。若天童晦岩光。大慈石岩琏。虎邱石室迪。皆一见器异之。参无得通於饶州荐福。决志亲依。嗣之。淳佑初。出世金陵半山。继润之金山。潭之鹿苑。抚之疎山。苏之承天。补中竺。复诏升灵隐。被命住径山。值火余。志图兴复。将有绪而遽寂。
　　禅师云壑　瑞集心灯录成。
　　瑞续五灯会元。集卧龙先祖以后。宋季元初诸宗语。曰心灯录　发明(心灯录以援邱玄素塔铭。证德山出马祖下。致阻抑不行。然邱铭竟传矣。书成。以见此书有系法门。狥私掩公者之失自见也)。
　　戊寅(三五月帝炳祥兴元)年。
　　己卯祥兴二年　宋亡。
　　元(姓奇渥温氏。太祖铁木真。于宋开禧二年。自号可汗。传太宗窝阔台。睿宗[悔-母+也]雷。定宗贵田。宪宗蒙哥。至世祖讳忽必烈。国语曰薛禅。即位开平。於宋景定元年庚申。建元中统。至宋景定五年甲子。改至元。改开平为上都。己卯宋亡。混一天下。世祖在位凡三十五年。元制。凡皇帝即位之始。必先受佛戒。方登大宝。布告天下)。
　　世祖庚辰至元十七年。
　　禅师妙高自蒋山迁径山。
　　高字云峰。长溪人。家世业儒。母梦池上婴儿合爪坐莲华心。手捧得之。觉而生高。因名梦池。自幼嗜书史。尤耽释典。固请学出世法。父母以梦故不忍夺。出家受具。首参道冲。冲曰。此儿语纚纚有序。吾宗瑚琏也。又参范祖。祖尤器重。拟充侍职。高叹曰。怀安败名。吾不徧参诸方。不止也。遂之育王见广闻。入室掌藏钥。一日闻举譬如牛过窗棂。头角四蹄都过了。因甚尾巴过不得。高划然有省。答曰。鲸吞海水尽。露出珊瑚枝。闻曰。也只道得一半。后出世南兴大芦。屡迁至蒋山。历十有三载。乙亥寺被兵革。军士有迫高求金者。以刃拟高。高延颈曰。欲杀即杀。我头非汝砺刃石。辞色雍容。了无怖畏。军士感动。掷刃而去。是年诏住径山。径山毁。高殚心兴建。
　　帝师癹思八(此云圣寿)寂　发明(元列朝皆有帝师。书[癹-又+文]思八以槩其余。凡天下高僧师号。皆锡自帝师)。
　　辛巳十八年。
　　禅师原妙键死关西天目。
　　妙住双髻。丙子。学徒避兵四去。妙独掩关危坐。及安堵。启户视之。则那伽如故。於是户屦弥伙。应接不暇。乃以拄杖横肩顾左右云。大众会么。楖栗横肩不顾人。直入千峰万峰去。己卯春。腰包宵遁。直造天目西峰。有狮子岩。拔地千仞。崖石林立。妙乐之。有终焉之意。未几慕膻之蚁复集。是年复造岩西石洞。营小室如舟。扁曰死关。上溜下淖。风雨飘摇。绝给侍。屏服用。不澡身。不剃发。截瓮为铛。并日一食。晏如也。洞非梯莫登。撤梯断缘。虽弟子罕得瞻视。设三关语以验学者云。大彻底人。本脱生死。因甚命根不断。佛祖公案。只是一个道理。因甚有明与不明。大修行人当遵佛行。因甚不守毗尼。下语不契。闭门弗接。
　　禅师报恩从伦奉诏再焚道藏伪经。
　　道藏伪经。前已烧禁。是年复有道流构难。十月二十日。有旨就大都悯忠寺。再勘焚烧道藏伪经。除道德经外。尽行烧毁。命伦举火。伦升座。以火炬打一圆相曰。诸仁者。祇如三洞灵文。还能证此火光三昧也无。若也於斯会得。家有北斗经。人口保安宁。其或未然。从此灰飞烟灭尽。任伊到处觅天尊。中书丞相耶律铸。翰林院唐方等。奉勅撰碑纪其事。
　　壬午十九年。
　　癸未二十年。
　　甲申二十一年。
　　禅师行端来参。
　　端临海何氏子。世业儒。一切文字。不由师授。自然通达。初参藏叟珍於径山。珍问汝是甚处人。端曰。台州。珍便喝。端展坐具。又喝。端收坐具。珍曰。放汝三十棒。参堂去。端於言下豁然顿悟。珍寂。端以净慈灵隐。山水清胜。往挂锡焉。自称寒拾里人。横川珙在育王以偈拈曰。寥寥天地间。独有寒山子。端竟不渡江。而谒觉庵真於承天。遂参祖於仰山。祖问何处来。端曰两浙。祖曰。因甚语音不同。端曰。合取臭口。祖曰。獭径桥高。集云峰峻。未识书记在。端拍手曰。鸭吞螺蛳。眼睛突出。祖顾笑谓侍者。点好茶来。
　　乙酉二十二年。
　　丙戌二十三年。
　　丁亥二十四年　径山还旧观。
　　祖授侍者原法印。
　　妙在天目死关中。祖寄竹篦麈拂。及绿水青山。一同授记与高峰原妙。以赞示曰。上大今已无人。雪岩可知礼也。虚名塞破乾坤。分付原妙侍者。
　　临济第十七世仰山雪岩祖示寂。

　　临济第十八世祖

　　讳原妙。嗣仰山。
　　戊子二十五年。
　　临济第十八世高峰祖嗣宗统(八年)。
　　祖开法天目明本侍。
　　缁素共筑师子院。请祖开堂。适大仰寄到竹篦顶相。遂拈香上堂示众曰。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能纵能夺。能杀能活。若人检辨得出。一生参学事毕。明本号中峰。钱塘孙氏子。母梦无门开道者。持灯笼至其家。翼日遂生本。本神仪挺异。具大人相。才离襁褓。便跏趺坐。能言便歌赞梵呗。凡嬉游必为佛事。年十五决志出家。礼佛然指。誓持五戒。日课法华圆觉金刚诸经。昼夜弥励。困则首触柱以自警。期必得乃已。阅传灯至庵摩罗女问文殊生不生公案有疑。遂志在参决。往天目参祖。祖孤峭严冷。未尝一启齿而笑。独见本欢然欲为祝发。本以父命未许。祖曰。可举阇夜多尊者出家因缘喻汝父。勿自沉溺。未几诵金刚经至荷担如来处。恍若开解。本自谓识量依通。非悟也。丁亥年二十五。遂剃染侍祖开法天目。
　　诏集诸宗徒廷辩禅师径山妙高诣阙奏对详明上大悦。
　　时诏立御讲三十六所於江淮诸路。有谮毁禅宗者。有旨集诸宗徒廷辩。住径山云峰妙高叹曰。此宗门大事。吾当不惜诣阙争之。上问禅以何为宗。高奏净智妙圆。体本空寂。非见闻觉知思虑分别所能到。宣问再三。高历举西天东土诸祖。以至德山临济棒喝因缘。大抵禅是正法眼藏。涅盘妙心。趋最上乘。孰有过於禅。词旨明显。余二千言。又宣进榻前。与谮者再复论难。谮者辞屈。上大悦。禅宗安堵如初。
　　径山复灾。
　　住持高谓众曰。吾宿负此山债耳。遂再营建。汇殿坡为池。他屋以次落成。
　　禅师平江承天梦真升座说法寝升教班居禅上之旨。
　　真字觉庵。嗣雪宝谦。住承天。时有华严宗讲主某。奏请江南两浙名剎。易为华严教寺。升教班资居禅之上。奉旨南来。抵承天。次日觉庵升堂。就为说法。博引华严一经宗旨。纵横放肆。剖析诸师论解是非。若指诸掌。其时华严讲主者。闻所未闻。大沾法益。且谓承天小寺长老。尚如是。矧杭之巨剎大宗师耶。因回奏。遂寝前旨。
　　本侍者具戒。
　　己丑二十六年。
　　祖付侍者明本法印。
　　本一日观流泉有省。即诣祖求证。祖打趁出。既而民间讹传官选童男女。本因问曰。忽有人来问和尚讨童男女时如何。祖曰。我但度竹篦子与他。本即言下洞然。彻法源底。陆沉众中。人无知者。於是祖书真赞付曰。我相不思议。佛祖莫能视。独许不肖儿。见得半边鼻。且俾参徒。诣本请益。
　　曹洞第二十一世少室祖示寂。
　　祖於正月示微疾。谓门人曰。古人坐脱立化即不无。於衲僧分上皆余事也。言毕。掩息右胁而寂。
　　禅师天目下育王横川如珙寂。

　　曹洞第二十二世祖

　　讳福遇。氏族阙。
　　庚寅二十七年。
　　曹洞第二十二世宝印祖嗣宗统(八年)。
　　祖住宝印。上堂曰。机先一句。越韵超声。句后一机。弥乾盖宇。衲僧家随缘开拓。妙惠人天。祇如不落前后一句。作么生道。昨夜西风恶。吹折案山松。
　　辛卯二十八年。
　　禅师云峰寺如意撰至元辨伪录。
　　先是有道士邱处机李志常等。毁西京孔子庙为文城观。谋占梵剎四百八十二所。传袭王浮化胡伪经。惑乱臣民。时少林裕祖诣阙陈奏对辩。处机等辞屈。奉旨焚伪经。罢道为僧者十七人。还佛寺三十七所。辛巳冬。复奉旨除道德经外。其余说谎经文。尽行烧毁。乃诏大都云峰寺住持如意。撰至元辨伪录。上喻曰。譬如五指。皆从掌出。佛门如掌。余皆如指。伪宜辨也。辨凡五卷。穷释老之渊源。分邪正之真伪。复勅翰林学士知制诰臣张伯淳。序而行之。
　　壬辰二十九年。
　　癸巳三十年。
　　禅师净慈下径山雪峰妙高寂。
　　甲午三十一年。
　　成宗。
　　成宗乙未元贞元年(四月兰州河清三日上下三百里)。
　　禅师东林悦堂誾应诏入对　发明(成宗践祚之初。召问大法。誾能以道引导之。故书)。
　　誾嗣双林朋。九江守钱真孙请出世西林。迁开先又迁东林。召对称旨。赐玺书号通慧禅师。并金襕法衣。
　　禅师牧潜圆至住建昌能仁。
　　至高安姚氏子。父兄皆名进士。至参仰山祖受记莂。住能仁。所着有牧潜集(明汰如河法师重刻〔六〕)。
　　临济第十八世高峰祖示寂。
　　祖上堂。拈拄杖召大众云。还见么。人人眼里有睛。不是瞎汉。决定是见。以拄杖卓一下云。还闻么。个个耳里有窍。不是死汉。决定是闻。既见既闻是个甚么。以拄杖○。见闻即且止。只是六根未具之前。声色未彰之际。未闻之闻。未见之见。正恁么时。毕竟以何为验。以拄杖[○@│]。吾今与汝保任斯事。终不虚也。以拄杖[○@□]。三十年后。切忘妄通消息。靠拄杖下座。冬十一月。大觉寺祖雍。师子院院主明初来省。祖竟以后事付嘱。十二月一日黎明。辞众曰。西峰三十年。妄谈般若。罪犯弥天。末后有一句子。敢累及平人。自领去也。大众还有知落处者么。良久云。毫厘有差。天地悬隔。复说偈曰。来不入死关。去不出死关。铁蛇钻入海。撞倒须弥山。泊然而寂。启龛七日。端然如生。塔全身於死关。祖为人至慈勤恳。诲人善语和易。或继以泣。及至室中行祖令。鞭策龙象。尽情勘核。丝粟无贷。尝戒学者。今人负一知半解。不能了彻。参徒一诘。茫然莫辨邪正。句来句去。如手搏儿。盖得处卤莽故也。直须大彻。亲见亲证。明得差别智。方解勘辨杀活。其机用险峻。不可凑泊如此。尤矜细行。崇戒律。虽创两剎。目未尝睹。信士全从进得所剪发。朝夕供礼。舍利累累如贯珠。天下识与不识。皆赞叹曰。高峰古佛。
　　安隐忍曰。金刚王剑。佛祖不留。至虎邱应庵十有二传。如器注器。当时有与临济先后出世者。如石霜多枯木。众以胜妙境界作究竟。至首座化去不会宗旨。微九峰孰能反正之。厥后流为默照邪禅。而真净五祖妙喜诸老宿。痛斥其非。迨胜朝此病炽作。虽没量大汉。不免从狐鼠蹊径中来。赖是二老生铁铸成。终得正悟。虽悟后痛诉昔时之谬。往路之非。而学者耽着恬寂。卒不能舍。甚哉邪法入人之深也。繇是国初至今。多坐不语禅。南北甚行牢不可破。天童三峰相并而出。十余年中。搂尽黑。暗魔军窠臼。然而狂打泼骂。记名泥迹之弊。不旋踵而生。末世说法。其难如此。要当扇以淳风。感以至诚。验以宗旨。择以人类。复还马祖百丈临济兴化以来之元气根本。全机大用。非徒嚣嚣然口舌争也。若夫雪岩父子。拈提济上纲领。下刀发药。去古人实有间。设使施之今日。独不可以称良剂乎。故曰。道岁也。圣人时也。
　　祥符荫曰。弘教集载元世祖实录百余篇。字字句句。以宏法为己任。盖菩萨住初地。作大功德主。以法化众生者也。其时绿绨丹诏。络绎云林。金剎香幢。辉煌道路。而祖一关壁立於千仞云霄之上。真风徧界。攀仰无从。此所以能支滹沱欲倒之澜。续少林面壁之旨。迄今三百年来。衰靡之极。犹有一线真机。存而未艾者。不可谓非祖持之之力也。

　　宗统编年卷之二十六
　　宗统编年卷之二十七
　　临济第十九世祖

　　讳明本。嗣高峰。
　　成宗丙申元贞五年。
　　临济第十九世中峰祖嗣宗统(二十八年)。
　　学者辐凑归之。如水就下。而祖深自韬晦。一时宰相公卿。上及天子。每虚径山灵隐诸大剎赍币迎祖。卒不可致。示众曰。今之参禅不灵验者。第一无古人真实志气。第二不把生死无常当做一件大事第三[拚-ㄙ+ㄊ]舍积劫以来积习不下。又不具久远不退转身心。毕竟病在於何。其实不识生死根本故也。夫根本者。性真圆明。本无生灭去来之相。良由不觉。瞥起妄心。迷失本源。虚受轮转。以故迷之则生死始。悟之则轮回息。当知山河大地。明暗色空。五阴四大。动不动法。皆是生死根本。若不曾向真实法中。脱然超悟。更於悟外。别立生涯。不存窠臼。岂堪向生死岸畔札脚。或纤毫不尽。未免复为胜妙境缘惑。在那边起诸异想。虽曰晓了。其实未然。惟痛以生死大事为己重任者。死尽偷心。方堪凑泊。直下傥存毫发许善恶取舍。爱憎断续之见。则枝叶生矣。可不慎乎。
　　禅师晦机元熙出世百丈。
　　熙豫章唐氏。世业儒。兄元龄登进士第。熙年十九。志不可夺。从西山明祝发。将游方。其母怜之。具白金为装。熙谓财足丧志。善辞谢母。不持一钱以行。至吴。名宿皆欲出己座下。不顾也。闻物初观阐化玉几。往谒之。观与语。大惊异之。朝夕谘叩。尽发具秘。遂嗣法。至元中。有旨取育王舍利塔进人供养。使者诣熙求记述舍利始末。因招与俱。熙辞曰。我有老母。兵后存亡不可知。遂归江西。则元龄先以临江通判从文丞相起兵死。独母在堂。熙奉之以孝闻。隐居里之灊山。元贞二年出世应百丈之请。居十二载而法席振兴。
　　丁酉大德元年。
　　戊戌二年。
　　己亥三年。
　　祖居吴阊栖云庵。
　　祖晦迹三吴庐阜。是冬憩吴阊西麓。见松桧蔚然成林。问名於居人。则曰。此雁荡也。祖喜曰。永嘉有雁荡山。乃应真诺矩罗示见之所。名与之同。其般若之当兴耶。遂缚草庵三间以居。扁曰栖云。问道者联翩而至。
　　庚子四年。
　　祖结草庵平江名曰幻住。
　　祖曰。大觉世尊弃王位。卧深雪。夜睹明星。与无边有情。同时涉入如幻三昧。嗟乎。众生迨今沉酣情妄而不自知。我曹出家。虽依此如幻三昧而住。亦有未悟者。於是所至结庵。一名幻住。
　　云南玄鉴来参。
　　鉴素闻教观。每曰。吾闻大唐有禅宗。使审是耶。吾将从其学。未当。将易其宗旨。俾趋教观。繇是与其徒来谒祖。言下忽大悟。后方图归倡道。而殁於中吴。鉴之徒画祖像归。四众迎像入城。异光从像烛天。万目仰观。翘勤倾信。自是兴立禅宗。奉祖为第一祖。
　　禅师行端出世湖州资福旋主天竺。
　　端嗣藏叟珍。住资福。学徒奔凑。名闻京国。特旨赐慧文正辩禅师。中书平章事张闾公任行宣政使。首学端主中天竺。开堂之日。公率僚属亲临座下。
　　辛丑五年。
　　壬寅六年。
　　元长礼祖求示法要。
　　长字无明。一号千岩。萧山董氏子。七岁。诸书经目辄成诵。出入蹈矩循矱。有若成人。其父喜曰。是子当以文行亢吾宗乎。年十七。从诸父昙芳游。涉猎九流百氏之言。已而曰。此非出世法也。剃发受具。走武林习律。会行丞相府饭僧。长随众入。时祖亦在座。遥见谓曰。汝日用何如。曰惟念佛耳。曰佛今何在。长方拟对。祖厉声叱之。长遂胡跪作礼。求示法要。祖授以狗子无佛性话。
　　相宗法师五台山佑国寺真觉文才寂。
</div>
    <div class="pagination">
<a href="宗统编年_page53.html">上一页</a><span>...</span><a href="宗统编年_page49.html">49</a><a href="宗统编年_page50.html">50</a><a href="宗统编年_page51.html">51</a><a href="宗统编年_page52.html">52</a><a href="宗统编年_page53.html">53</a><span class="current-page">54</span><a href="宗统编年_page55.html">55</a><a href="宗统编年_page56.html">56</a><a href="宗统编年_page57.html">57</a><a href="宗统编年_page58.html">58</a><a href="宗统编年_page59.html">59</a><span>...</span><a href="宗统编年_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
