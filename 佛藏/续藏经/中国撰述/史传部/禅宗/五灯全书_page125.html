<!DOCTYPE html>
<html>
<head>
    <meta charset="UTF-8">
    <title>五灯全书 - 第 125 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 125 页/共 215 页</h1>
    <div class="content">　　临济宗
　　南岳下三十四世
　　天童悟禅师法嗣

　　赣州府宝华朝宗通忍禅师

　　毗陵陈氏子。幼习儒业。輙念生死。弱冠投靖江独知披剃。遂谒天童悟于金粟。悟举大千垂语曰。山中猛虎。以肉为命。何故不食其子。被悟逼拶。坐卧不安。经两旦。蓦然除去碍膺之物。趋见悟。进语曰。惟人自肯乃方亲。悟曰。亦未在。师笑曰。和尚只做得大千儿孙。便出。已而闻悟自答曰。自肉食不尽。方大彻。翌日悟上堂。师出问。直下知归则不问。如何大用现前一句。悟才拈棒。师指曰。者老汉伎俩不忘。一钓便上。拂具而出。即蒙印可。初住灵佑。屡迁名剎。后住曹溪宝华　上堂。法本无法。求法者乖。无法亦无。说法者谬。法既不有亦不无。又非说法非无说。即今山僧升座作么生。良久曰。便恁么去犹隔一重。若更踌躇。何啻千里。还委悉么。若委悉得。日日日东出。如未委悉。日日日西没。只如东出西没。还有优劣也无。卓拄杖曰。达磨不坐少林。慧可何曾断臂。人人鼻直眉横。讨甚西来祖意。喝一喝　上堂。说机说用。意下丹青。行棒行喝。眼中金屑。直得圣凡情尽。法法无差。若到灵佑门下。正是客作贱人。大丈夫汉。承当个事。须是出群气槩。狮子齩人。不随药忌。操纵自由。卷舒无碍。得到恁么地。我道此人犹未有师在。何故聻。良久曰。赏罚分明　上堂。问乍离金粟。已到灵佑。金粟一句即不问。今朝灵佑事如何。师曰。猛虎当路坐。曰不涉金粟灵佑句。又作么生。师曰。分身两处看。曰恁么则一句流通去也。师曰。未是你得力处在。乃曰。猛虎当路坐。十方无去路。折旋俯仰金刚王。动静施为超佛祖。北俱卢洲已上堂。西牛贺洲方打鼓。惊起东海龙王。[跳-兆+孛]跳上忉利天宫。报道昨夜蟭螟虫吞却水牯牛。直得帝释手忙脚乱。连声叫苦休冤苦。法法现全身。日轮正当午。喝一喝　重阳上堂。问从上来源。且道分付阿谁。师曰。与你没分。僧竖拳曰。恁么则超群越格去也。师曰。西天斩头截臂。者里自领出去。曰浑身拶出全担荷。那许旁人着眼窥。师曰。放下着。乃曰。曹溪一脉。临济正宗。代代相传。各有悟由。师师相授。若合符节。显大机发大用。贵担荷于未动之先。入门棒入门喝。验出身于机境之下。须是上无攀揽。下绝己躬。于顺逆场中。把得定作得主。动弦别调。叶落知秋。所以源远流长。传至灵石。单提一条白棒。只要打个独脱底人。方堪入大炉韛。煅炼将来续佛慧命。今因白山碧云两公。忘齿为法。不远二千里。来叩问本宗来源。所以略述梗槩。若论本宗来源。实也别无奇特。蓦拈拄杖卓一下曰。棒喝交加知出脱。脚跟点地解翻腾。一句明明该万象。重阳九日菊花新　结制上堂。问选佛场开。大众云集。朕兆未分前。还许学人下笔也无。师曰许。僧进语。师曰。鹞子过新罗。乃曰。把住绳头。结百千万亿为一网。大开炉鞴。镕瓶盘钗钏为一金。密密绵绵。古往今来无可拟。堂堂赫赫。上天下地莫能俦。直得千圣跻攀无路。万灵景仰无门。魔外潜踪。狐狼绝迹。且道具甚么神通。得恁么自在。被衲蒙头万事休。此时山僧都不会　腊八上堂。始觉合本。头上安头。一念回机。落七落八。雪山六载。无计可施。夜半睹星。将错就错。纵使道一切众生皆证圆觉。未免犹有生佛之名。何况更云奇哉众生。具有如来智慧德相。皆因妄想执着而不证得。岂不无事生事诬陷平人。曹溪当时若见他恁么道。但以手掩面臂开曰。猫。管教者老子。浃背汗流。惭惶无地。争奈罕遇其人。直得祖祢不了。殃及儿孙去也。蓦拈拄杖曰。还见明星么。错错　六祖涅盘日上堂。问灯灯相续。祖祖相传。今日和尚坐断十方。且道。如何是六祖末后一句。师曰。不传与你。曰为甚么不传与某甲。师曰。你少个甚么。僧礼拜。师曰。山僧不合龙头蛇尾。乃举六祖将入灭。众问曰。师从此去。早晚可回。祖曰。叶落归根。来时无口。后法云秀曰。非但来时无口。去时亦无鼻孔。师曰。不是无口。只是不来。不是无鼻。只是不去。试看入灭底祖师。现前底大众。各各有口有鼻。有甚么去来。在那里。诸人要参涅盘堂里禅。直得恁么始得　挂钟版立两序上堂。问昔日马祖立禅堂。百丈制清规。今日宝华挂钟版。意旨如何。师曰。今古历然。僧拟开口。师便打。问尽大地是一块版。和尚作么生打。师劈头打曰。响么。僧拟议。师又打曰。元来打着个木头。乃曰。马祖丛林。十方聚会。百丈钟版。一旦重新。父子既尔。同途古今。自然合辙。人天供养。表言外之明宗。左右赞襄。显当堂之有主。门庭建立。略见一班。向上提持。更须出脱。良久曰。内外安然无一事。不风流处也风流　圣节上堂。从来日日是好日。最好无过是今日。大圣人降诞世间。六合内尽沾恩力。含齿戴发底。无不注仰南山。穷岩绝壑中。尤见倾诚北阙。野僧家无奇特。清香一炷爇炉中。也胜时人千百亿　元旦上堂。召大众曰。无位真人。又添一岁了也。你们。今日到处与人拜年。还曾与无位真人拜。拜也未。若也拜得。方知恩大难酬。若也未曾。宝华今日为诸人立个榜样。乃起身拱揖曰。恭喜恭喜。复有僧问。正当拱揖时。无位真人。在甚么处。师曰。不见道。儿孙得力。室内不知　上堂。问如何是平尝心。师曰。有粥便吃粥。有饭便吃饭。曰心空境寂。为甚么久滞不通。师曰。从来无去路。问如何是驱耕夫之牛。夺饥人之食。师曰。今日且放宽你一着。问如何是宝华境。师曰。大石对小石。曰如何是境中人。师曰。有发又有须。曰如何是人中意。师曰。要打便打。乃曰。今朝腊月初一。坐断千差万别。若人直下承当。不费纤毫气力。既不费力。且道有何凭据。朔风劈面来阵阵侵人骨　土中军请上堂。问如何是杀人刀。师曰。秋毫不犯。曰如何是活人剑。师曰。涓滴不存。乃举云居佛印元。因西塞师王公韶。自以杀业重。祈为澡雪。请说法上蓝。元炷香曰。此香为杀人不贬眼上将军。立地成佛大居士。众称善。韶亦悠然意消。师曰。杀人不贬眼。报障未消。立地便成佛。罪福如幻。此常情之论也。因甚云居却把杀人不贬眼底上将军。便做立地成佛底大居士。聻。点石化为金玉易。劝人除却是非难　解制上堂。去年有个末后句。正好说时不曾说。许到今朝方说时。今朝要说无可说。虽然。自古相别赠人以言。兄弟家。今日东去西去。佛法固无可说。世情也要叮咛。乃顾大众曰。草鞋拄杖浑闲事。脱下衲衣身自轻　小参。天长地久。岁改月迁。人生不久。巨浪一波。幻质难留。空花半瓣。休贪目前快乐。如厕中虫。不知粪臭。莫恃人我贡高。似井底蛙。那识天宽。必须实参实悟。身上着衣方免寒。若徒弄舌弄唇。口里说食终不饱。虽然。忽有个出来道。我本不寒。着甚么衣。我本不饥。说甚么食时。又作么生。喝一喝曰。假鸡声韵难瞒我。未肯模糊放过关　师游琵琶街回。僧问。如何是善知识。师曰。琵琶街上行。曰如何是不善知识。师曰。你不信也去行一行来　问。透网金鳞。因甚还滞水。师曰。是他家常茶饭。曰取饱便是。师曰。争奈没头浸却何　问。一念不生万境俱灭时。如何更进一步。师劈面掌曰。谁恁么道。曰意旨如何。师曰。触处逢渠　问。如何是寂然不动。师曰。七纵八横。如何是感而遂通。师曰。推门落臼　问。香烟缭绕。灯烛交加。还是自境界。是他境界。师曰。出马一条枪。僧礼拜。师曰。不知死活汉　士问。月缺一条。还补得么。师曰补得。曰将甚么补。师曰。但将缺底补　问。狗子佛性。赵州因甚道无。师曰。一字入公门。九牛拔不出　天主教问。人是佛否。师曰是佛。曰以何为佛。师曰。自性即佛。曰师还拜佛否。师曰拜佛。曰若然则拜自己也。师曰。西天外道。果然灵利。曰世间那有自己拜自己底事。师曰。疑则别参　宛委王镇国。请斋于金陵报恩寺。时司寇钱勋卿。张玺卿。赵廷尉。叶冏卿。同泰如讲主。契玄僧录。俱在座。讲主曰。达磨西来。不立文字。后来以楞伽四卷印心。也是自相矛盾。师曰。将谓楞伽经是文字么。主无语。一众大笑　问。如何是威音王以前众生度佛。师曰。世尊不说说。曰如何是威音王以后佛度众生。师曰。动容扬古路　问。万象之中独露身。是拨万象。不拨万象。师曰。唤甚么作身。僧拟议。师曰。盖覆了也　问。倩女离魂。那个是真底。师便打。僧无语。师曰会么。僧拟议。师又打曰。切忌私奔　师问僧。那里人。曰苏州。师踢椅曰。是甚么。僧无语。师曰。虎丘山也不识。乃叱出　顺治戊子十月示微疾。上堂。问答毕。索水盥浴。端坐而逝。数日颜色如生。入龛时。红光烛天。众疑庵中失火。趋救寂然。皆惊异。弟子依法茶毗。顶骨牙齿衣环不坏。建塔于龚公山右。语录三十卷。并迅雷指迷等集。行世。

　　常州府龙池万如通微禅师

　　嘉禾张氏子。出家兴善。后游方。谒闻谷大师。开发无字话。历扣名宿。偶阅楞严。至诸可还者自然非汝不汝还者非汝而谁。恍有所得。往参悟和尚于金粟。棒下汗流徧体。打失从前伎俩。一日入城。闻路旁人家。殴叱小厮曰。看你藏在那里去。师不觉跃然。口占一偈曰。没处藏没处藏。全身独露在街坊。堪笑华亭摆渡汉。葛藤打得太郎当。悟七十诞辰。师怀拜祝。入门便喝。悟曰。胡喝乱喝。师又喝。悟曰。胡喝乱喝。师礼拜。悟打曰。再喝喝看。师曰。苍天苍天。便行。悟呼曰。万如我直下疑你者两喝。道道看。师曰。歇歇与和尚道。遂出。后蒙记莂。五更遣行开法如如。次移曹山。后补龙池　上堂。宗门一着离言说。万象森罗早漏泄。睦州担版赵州无。看来犹是多饶舌。不饶舌顿超越。陕府铁牛吼一声。沧州狮子吃一跌。旁观抚掌笑呵呵。六月炎天飞白雪。喝一喝　上堂。天地与我同根。万物与我一体。庭前指出牡丹花。途路之人唤方止。昨夜三更。虎齩大虫。天明起来。蛇吞鳖鼻。沧州狮子吃一鞭。陕府铁牛流出血。汝等诸人。且作么生会。良久曰。参　上堂。问古人云。自从一见桃花后。直至如今更不疑。如何是不疑处。师曰。待山僧有疑即道。僧礼拜。师便打。问从门入者。不是家珍。如何是家珍。师曰。领取者一问。乃曰。灵云见桃花。眼中着屑。香严闻击竹。耳里着水。玄沙[祝/土]破脚指。痛苦自家知。雪峰九上洞山。草鞋虚踏破。者一队汉。总是把髻投衙。如如虽则不管闲非。也要与诸人指个正路。卓拄杖曰。我见灯明佛。本光瑞如此　上堂。猫有歃血之功。虎有起尸之德。声闻念念趋寂。菩萨当体全空。北俱卢洲长粳米饭。食者满面春风。文殊忽起佛见法见。贬向二铁围山。且道。达磨九年面壁。又作么生。卓拄杖曰。罕遇知音　上堂。威音那畔。空劫已前。者一着子。未尝动着一丝毫。及乎万类纷纭。千差显露。者一着子。亦未尝动着一丝毫。只贵灵利汉子。直下承当。便能得大受用。苟或三搭不回。岂免沉迷苦海。祇如龙潭吹灭纸灯。德山见甚道理便尔自肯。虾蟇吞大虫　天童老人讣音至。上堂。昔日世尊涅盘会上。告众曰。汝等。若谓吾灭度。非吾弟子。若谓吾不灭度。亦非吾弟子。本师大和尚。于本年七月七日午时。示寂于通玄堂上。且道。是示寂耶。非示寂耶。如其未知。岂不见道。当阳一着。不落两头。脚下无私。贵传正脉。且道。正恁么时。如何施设。普请大众。齐诣真前。烧香供养　上堂。才见山僧鼓两片皮。说黄道黑。便作佛法会。殊不知山河大地。万象森罗。风动尘起。云腾鸟飞。皆为诸人。显扬第一义谛。若也会得。便可归家稳坐。虽然如是。劫火洞然。大千俱坏。且道。第一义谛。在甚么所在。卓拄杖曰。不是苦心人不知　长至上堂。一阳才复。和气渐调。君子道长。小人道消。惟有山僧拄杖子。从年历岁赤条条拈拄杖卓一下曰。有时卓在千峰上。划断飞云不放高　上堂。龙池一滴润林丘。枯木枝枝叶自稠。不是一翻亲到此。焉能解得渴咽喉。大众且道。如何是龙池一滴。以拂子左右洒曰晴乾不肯走。直待雨淋头　上堂。十方同聚学无为。抵死和他战一回。选佛场中须及第。莫教辜负两茎眉。喝一喝下座　上堂。打破从来窠臼。觌露当人者着。山巅黄鸟声声。陌上桃花灼灼。此事本来成现。切忌生心卜度。休卜度。祥麟只有一只角　上堂。钵盂口向天。拄杖长靠壁。晨朝有粥噇。斋时有饭吃。不妨信手擎来。要且不借他力。到者里。为甚么十个有五双。问着口如木橛。良久曰。只为分明极。翻令所得迟　解制上堂。有一句到你。诸人瞎却汝眼。无一句到你。诸人哑却我口。若是二途截断。非惟汝诸人无处摸索。直饶三世诸佛。历代祖师到来。亦无着眼处。只贵没量大人。方能领略于机先。不肯滞情于句下。且放开一线。如何指示。南北东西不是你。喝一喝　上堂。太虚寥廓。含万象以无遗。正眼洞明。鉴千差而不漏。大用现前。佛祖莫近一念未生。人天罔测。击开大解脱门。独露本来面目。且道。本来面目。是何形相。拈拄杖卓一下曰。三脚虾蟇吞却月　上堂。开口成双橛。无言丧本宗。须知此段事。谁敢强形容。竖拂曰。个中识得文殊老。管取无烦过别峰　上堂。现成公案。弗劳打算。南北东西。浑无界畔。春水滔滔。舟移两岸。万别千差。同归一贯。虽然如是。只得一半。那一半。佛眼觑不见。打破赵州关。总是腊月扇。苟或力未克。龙池为汝判。蓦拈拄杖。卓一下曰。须弥顶上一声钟。看取山门骑佛殿　上堂。水中盐味。色里胶青。决定是有。难见其形。拈拄杖曰。拄杖子。朝到西天。暮归东土。穷年历岁。不曾遇着一人。何故。从来无伴侣。在处独称尊　天童老人忌辰拈香。昔日几番遭毒手。今朝忆着恨弥深。因缘会遇难回避。且把黄檀蓦鼻熏。便烧　上堂。卓拄杖一下。喝一喝曰。棒非德山棒。喝非临济喝。用出当阳活鱍鱍。闻时何啻三日聋。触着直教亲见血。若是知恩解报恩。丈夫意气天然别。金毛狮子奋全威。野干狐狼俱屏迹。大众且道。屏迹后如何。天下太平。各安其业　师问僧。你正发无明时。佛在那里。僧喝。师曰。你还喝佛喝无明。曰请和尚道。师便打　问麻三斤意旨如何。师拽僧耳曰。会么。曰晓得了晓得了。师曰。你晓得个甚么。速道速道。僧无语。师连棒打出　问如何是明中暗。师曰。白日扶篱。曰如何是暗中明。师曰。黑夜摸枕。曰明暗两关。如何透脱。师曰。不快漆桶　问如何是主人公。师曰。你曾游庐山么。僧罔措。师曰。身在其中总不知　问如何是目前事。师曰。徧界金风起。曰意旨如何。师曰。林间黄叶堕　问大修行人。当遵佛行。因甚不守毗尼。师曰。怪伊不得　问千里屯兵即不问。当场决战事如何。师曰。败将不斩。僧喝。师便打　问调达堕无间地狱。何故如三禅天乐。师曰。同道者方知　问如何是常住真心。师曰。鹤飞千尺雪。曰不会。师曰。龙起一潭冰　问树凋叶落时如何。师曰。过蚁难寻穴。归禽易见巢　问日落西山去。林中事若何。师曰。虎行樵子径。鸟宿故枝头　师阐化龙池。十有余载。顺治丁酉十月二十九日示寂。门人奉全身塔于本山。

　　宁波府天童山翁道忞禅师

　　潮州茶阳林氏子。幼有夙慧。读书一目五行俱下。总角。以艺文擅名乡曲。试博士弟子员。然性不耽世好。飘然有尘外想。及冠。读大慧录。忽忆前身云水参方。历历如见。即走匡庐开先。投若昧明芟染。明以师志不群。使参憨山清黄檗有数尊宿。皆深契之。终不自肯。后参天童悟于金粟。一日侍次。悟谓博山嗣寿昌。承洞山无来源。恐后裔不蕃。师曰。黄檗不云乎。今日因师举。得见马祖大机之用。且不识马祖。若嗣祖。恐后丧我儿孙。悟大笑起去。师愕然自惭。无所容者累月。因阅殃崛产难机缘。忽大彻从上关键。悟命掌记室。亲炙十有四稔。崇祯壬午七月。悟示寂。众请继席天童　上堂。天童寺里开炉。以虚空为炉床。四大部州为炉脚。须弥卢为火筋。七金山为炭团。其余森罗万象。日月星辰。赤县神州。山川人物。为引火黄叶。且道火种聻。以拄杖画一画曰。饶尔向者里荐得。透脱分晓。及乎施用。未有其方也。则是个守死善道。要得发焰联辉。正未可在。当恁么时。发焰联辉一句。作么生道。喝一喝曰。八万四千非凤毛。三十三人入虎穴　上堂。拈拄杖横按曰。有时一喝。如金刚王宝剑。卓一下曰。有时一喝。如踞地狮子。移拄杖过东。复移向西曰。有时一喝。如探竿影草。掷下拄杖曰。有时一喝。不作一喝用。灵利汉。若向者里着得一只眼。临济老子。不直半文钱。其或未然。莫怪海门风浪紧。干戈原是太平基　普请栽松上堂。若论此事。如种树相似。拣择欲精。下手须确。根宜其条直。坎贵其宽容。然后时之以雨旸。资之以风露。则自然由拱把。以至合抱。由合抱。以至荫覆人天。虽然。者边底从你种。祇如那边底。又作么生栽。蓦召大众举首。师曰。根生上也　上堂。维那白椎曰。法筵龙象众。当观第一义。师曰。若是龙象。决不错怪山僧。便下座　上堂。百丈得大机。黄檗得大用。更有一人。且道。得个甚么。喝一喝曰。迥超今古格。不共汝同盘。卓拄杖下座　晚参。今夜总教诸人彻底悟去。还肯与么承当么。良久曰。且莫压良为贱　晚参。人人自有光明在。看时不见暗昏昏。山僧为你诸人挑剔看。击禅床一下曰。开眼也着。合眼也着　上堂。白椎竟。一僧才出作礼。师曰。记取适来维那者话头。便下座　上堂。众集。蓦拈拄杖。掷下曰。不得动着舌头。向者里道一句看。众默然。师曰。死去十分。便下座。侍者向前拾。起度与师。师接得便打　晚参。见见之时。见非是见。见犹离见。见不能及。大众会么。楚王渡江得萍实。大如斗。赤如日。剖而食之。甜如蜜。参　上堂。六户无关钥。西风彻骨寒。家家门首路。一一透长安。大众。外布施象马七珍。内布施头目髓脑。今日山僧尽情。为诸人舍施了也。其有饥疮未厌。欲壑难填底。道峰更倩拄杖子。化作三十三天王。为卢至长者破悭着。拈拄杖。卓一下曰。那贵殊祥生九穗。好看比屋尽黄金　上堂。问泼天门启。选佛场开。祖印高提。人天乞命。泼天门启则且置。高提祖印事如何。师便喝。曰祇如临济大师道。大凡演唱宗乘。一句中。须具三元门。一元门。须具三要。还许学人请益也无。师曰。一人传虚。万人传实。如何是一句中具三元。师曰。一鉴晴空星斗悬。如何是一元中具三要。师曰。宝王剎内分堂奥。如何是第一元。师曰。石上横栽十丈莲。如何是第二元。师曰。大虫舌上打秋千。如何是第三元。师曰。两头白牯手拏烟。如何是第一要。师曰。万别千差都一照。如何是第二要。师曰。佛殿阶前开矢窖。如何是第三要。师曰。鸟自啼春花自笑。曰如是则曹溪正脉重通。济北家风再振。师曰。三台须是大家催。曰分明一句无私语。显发须凭过量人。师曰。无人处斫额望你。问。临济三元才剖露。汾阳十智请宣扬。师曰。理管多年历日作么。曰不容华劈。如何是十智同真。师曰。万象森罗海印中。曰本来无物。如何是一同一质。师曰。是铛皆铁铸。曰事无一向。如何是二同大事。师曰。日食三餐。夜眠一宿。曰不求伴侣。如何是三总同参。师曰。虚空合掌。大地和南。曰不属愚贤。如何是四同真智。师曰。巢知风。穴知雨。曰掴破虚空。如何是五同徧普。师曰。春至百花开烂熳。曰掀翻大地。如何是六同具足。师曰。相鼠信有皮。谁谓雀无角。曰既是人人具足。如何是七同得失。师曰。谷暖风和。林寒涧肃。曰不展戈矛。如何是八同生杀。师曰。罗什吞针。志公啖鸽。曰。不动咽喉。如何是九同音吼。师曰。木鸡啼夜半。刍狗吠天明。曰铁壁银山。如何是十同得入。师曰。东西南北赵州门。曰与甚么人同得入。师曰。寒山忘却来时路。拾得相将携手归。曰与谁同音吼。师曰。象王回顾。狮子嚬呻。曰作么生同生杀。师曰。文殊逼佛曾施剑。一点墨成两处龙。曰何物同得失。师曰。鱼行水浊。鸟飞毛落。曰那个同具足。师曰。江上清风。山间明月。曰何物同普照。师曰。家家门前火把子。曰何人同真智。师曰。抛儿婆子遇岩头。曰孰与总同参。师曰。善财拄杖。初祖皮鞋。曰那个同大事。师曰。大地一时俱火发。曰何物同一质。师曰。焦砖打着连底冻。曰恁么则一种没弦琴。惟师弹得妙。师曰。说甚没弦琴上曲直。是倚天长剑逼人寒。曰碧玉盘中珠宛转。瑠璃殿上月徘徊。师曰。看脚下。僧拂袖归位。乃曰。照魔军之窟穴。还他宝镜当轩。伐异见之稠林。必也灵蛇在握。所以临济揭三元。以刊法印。汾阳立十智。而定纲宗。总之。暗抽衲僧脑后之横骨。发挥从上本有之风光。如剖石蜜。中边皆甜。似折琼枝。寸寸是玉。使不遭亡羊而泣路。受惑染而悲丝。如适来升僼二书记恁么问。山僧与么答。诸人还知落处也未。若也知得。便可与临济大师。汾阳老子。同得同失。同暗同明。同死同生。同出同没。同一眼见。同一耳闻。同一舌谈。同一手捉。其或未然。面目现在。各请当阳荐取。喝一喝。下座　解冬上堂。灵云见底大家同。二月桃花在处红。徤羡不须从外觅。故园大有好芳丛。蓦竖拄杖曰。看看。掷下曰。拟着眼。落千差。一片何人得。流经十万家　结夏小参。沈舟破釜焚庐舍。持三日粮。示军士必死无一还心。故能破秦救赵。长驱入关。况复衲僧家。积劫大事因缘了办。一期之内。又作么生着力好。护生须是杀。杀尽始安居。会得个中意。铁船水上浮。参　晚参。好儿不用爷田地。好女不穿娘嫁衣。你道。好衲僧。还受师家控勒也无。喝一喝曰。良马不知何处去。阿难依旧世尊前　上堂。歇即菩提。觉生迷乱。造化纷纭。吾道一贯。冬至寒食一百五。上元定是正月半顺治己亥。师应召入京。上命迎师。进万善殿。驾随到。传谕免礼。赐坐慰劳毕。即留师结冬万善殿。驾数临幸。上与学士王熙等。致问甚多。具载师全录。屡辞还山。上留法嗣旅庵月山晓晢。开法善果隆安　驾躬送出京。锡弘觉禅师印号　师南还。谢天童金粟院事。投老会稽化鹿之平阳。相山择吉。鼎建宝坊。卜诸兆宅于黄龙峰之下。为开山第一代焉　康熙甲寅六月二十有七日说偈。吉祥而逝。世寿七十九。僧腊五十五。有九会语录。布水台集。百城北游等录。暮年复着敦本辟邪诸论。为洞宗净符所集。大统而作。

　　宁波府雪窦石奇通云禅师

　　娄东徐氏子。幼因笃疾。陡现异境。乃辞母。脱白于南广。遇老宿。令看父母未生前话。游方至缾窑显圣。疑情大发。后参天童悟。屡呈所见。悟叱出。忽一日入室。未启口。悟便棒。于是。大彻顿脱凝滞。不离左右者。十有三载。值牧云门。同辞出山。得付衣拂。嘱曰。折箸无一双。狗子无一只。是你住处。崇祯辛巳。悟命住台之灵鹫　上堂。禅非意想。道绝功勋。才要如何若何。便乃千里万里。所以灵鹫者里。无禅教你们参。无道教你们学。一味杜田朴实头。种田博饭吃果。是当家种草。闻山僧与么道。便一信永信。如或不然。更为举示。以拂子左右拂曰。还委悉么。山前山后闲田地。尽底掀翻要一回　天童扫塔上堂。大众。者一片祖翁田地。我法兄分付汝等诸人。多时了也。四至界限。历历明明。若待山僧指示。又堪作甚么。虽然。不妨有个问处。抵如中心树子。犹属阿谁。良久曰。还委悉么。倒却门前剎竿着　上堂。月初一好消息。今朝徧界是清霜。冻得人人鼻子直。卓拄杖曰。不烦久立　长至上堂。群阴已去。一阳来复。匝地普天。填沟塞壑。祇如迥然独脱一句作么生。良久曰。万象之中长独露。何山松柏不青青　上堂。一九与二九。相唤不出手。今朝十五日。面南看北斗。喝一喝　春日上堂。腊月二十日。春风蓦地起。瑞气霭乾坤。祥光照寰宇。笑倒须弥山。虚空尽欢喜。泥牛忍俊不禁。直得粉骨碎体。且道。是何消息。逢人不得错举　初夏上堂。蝼蛄鸣。蚯蚓出。万象不能逃影质。苦菜秀。黄瓜生。深山无地避徭征。吃紧事要惺惺。忍饥不暇。佛法无灵。通身饥火通身病。幸然得自有知音。喝一喝曰。出头天外看。谁是个般人　徐侍御心韦入山。上堂。晴日出。雨地湿。檀越昨临门。今朝是初一。知音何必重拈出　元旦上堂。百年难遇岁朝春。姹女梳妆越样新。拈拄杖曰。本色道人凭个事。平生肝胆向人倾。卓一卓　师诞日上堂。二月今朝二十五。大地明明日卓午。生育万有。包含今古。常光现前没处躲。阿呵呵。成我者师友。生我者父母　上堂。腊月十五。寒风似箭。召大众曰。照顾面门　解制上堂。九旬结制今朝解。解结都来拄杖头。普告现前诸衲子。一齐拈却任优游　天童费隐和尚至。上堂。灵鹊屋头噪。好音累日闻。必然有客到。今喜是同门。同门既到。宾主历然。语笑欢天。清风匝地。大众且道。以何祇待。委悉么。击鼓升堂聊供养。更无一物可胜惭　上堂。长安甚闹。吾国晏然。拈拄杖曰。大众。不可道拄杖子不晏然。也遂点曰。低声低声　元宵上堂。钟鸣古寺。月映澄潭。离相离名。非声非色。便恁么去。处处绿杨堪系马。家家门首透长安。不恁么莫盘桓。但看天上月。甚处不团圆　解制上堂。僧出叉手而立。师曰。且站一边。僧以拳加头上。师曰。捏怪作么。僧又加一拳。师曰。不识羞。僧绕禅床。弹指一下。师便打。乃曰。正月十五。泥牛輙舞。布袋打开。西秦东鲁　长至上堂。冬仲阳生。鹖鴠不鸣。蚯蚓口结。大地成冰。且道。山僧拄杖子。又作么生。卓一卓曰。已过新罗　上堂。一之日寒风急。寸丝不挂底。即乃顶门裂。裂裂。现出三头六臂。把主风神一掴。直得须弥山倒地。无数英俊[跳-兆+孛]跳。禅和被他压死。不能转身吐气。直待春雷起蛰。蓦地叫曰。屈屈屈。堪述。绝后再苏。真欺不得。喝一喝　上堂。适来吃粥未完。侍者来催上堂。卒急打点不及。且归暖室商量　上堂。古人道。者一片田地。分付来多时了也。我立地待你构去。是则是。诬人之罪。义所难容　上堂。五月十五。榴花喷火。宝王剎海高悬。直得万岁塔。与乳峰山一齐起舞。且道何故。国有定乱之剑。家有白泽之图　上堂。召大众曰。佛法要妙。一一天真。一一现成。不是安排攒凑得底。莫受人瞒好。众中莫有眼辨手亲不受人瞒者么。若有。东家杓柄长。西家杓柄短。七十三八十四。一一无差　上堂。一处是。处处是。一人是。人人是。且道是个甚么不是心不是佛不是物。不是又不是个甚么。僧问云门。一言道尽时如何。门曰。老僧在尔钵盂里。师乃呵呵大笑曰。大众分明记取　法幢上座请上堂。永嘉祖道场。法幢乃重建。宰护众檀临。山光映佛面。今日山僧来。普请看方便。竖起拄杖曰。大众见不见。见则便与么去。随处作主。遇缘即宗。当年本山真觉大师。到曹溪时。振锡三下。卓然而立。遂一宿而返。今朝不妨有个同参。若不见。山僧大似劳而无功。不见道。宗师唱导。譬如沧溟上客。独泛兰舟。月渚烟波。随缘放旷。欲抛香饵。为待长鲸。即今还有么。卓拄杖曰。三千剑客分明在。那许庄周致太平　上堂。月朔月望。月圆月缺。一句全提。万机寝削。卓拄杖曰。看看。掷下来也。咄　除夜小参。腊月三十。万事都毕。更问如何若何。大似胡饼里讨汁。竖拄杖曰。面赤不如语直　小参。举五祖住太平时上堂曰。太平不会禅。一向外边走。腊月三十夜。赢得一张口。且道如何是太平口。自曰。两片皮也不识。师曰。五祖与么卖弄口皮即得。要是衲僧受用则未在。山僧不恁么。雪窦不会禅。一向家里坐。腊月三十夜。分明成话堕。扯索底扯索。抬木底抬木。谷应山鸣。声光辘辘。阿呵呵。夜深山寺暖烘烘。个个寮房一炉火　顾邑侯问。宗门事从何门得入。师曰。从无门入。曰儒家必从读书门入。毕竟作么。师曰。铜墙铁壁。曰那里是铜墙铁壁。师曰。时刻在前　问古人道。离心意识参。既是离心意识。参个甚么。师曰。树上乌鸦叫。曰也是龟背上拔毛。师曰。甚么道理。僧喝。师便打　问推倒须弥山。如何是向上一着。师曰。你顶门眼在么。僧拟议。师便打　师问僧。那里来。曰天台。师曰。石梁桥断也。僧拟议。师曰。你不从天台来　师搊住一僧曰。作么生。僧曰。某甲打米。师曰。即今聻。曰不闻隔。师曰。昨日事作么生。僧拟议。师便打　问不是心不是佛不是物。是个甚么。师劈口打曰。不是心不是佛不是物　问无梦无想。如何是大用现前。师一喝　师入堂坐次。打法幢帜藏主一棒曰。作么生会。曰剜肉作疮。师曰。只道得一半。曰者一半也不消得。师又打一棒曰。且道。是赏你罚你。曰总不与么。师连打两棒。便出　耿玉齐兵宪。叙话次。师曰。耿公本分一着。相应也未。曰要自家亲到。师曰。如何是亲到底消息。曰正要求和尚指示。师曰。未举步时三十棒　次日。耿公呈偈。师接曰。只者个。还别有。耿礼拜。师阅毕曰。说底不道不是。只是未在。耿拟进语。师以手掩其口　杜子濂兵宪。问曰。弟子有两种事。与老和尚。落草得么。师曰。有甚事。曰二六时中。作么生管带。师曰。遇茶吃茶。遇饭吃饭。曰三十日到。又作么生。师曰。明日是初一　康熙庚子。师还南广。革应为禅。浚盐铁河。直达于寺。以利舟楫。阅三载。将东归乳峰。未几疾作。命二侍举时。皆以子时对。乃点首。至午夜。端坐而化。门人迎龛返四明。窆于妙高峰顶。世寿七十。腊四十有五。

　　五灯全书卷第六十六
　　五灯全书卷第六十七

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十四世
　　天童悟禅师法嗣

　　嘉兴府古南牧云通门禅师

　　常熟张氏子。丱岁礼兴福洞闻老宿为师。初参博山。次谒天童悟于金粟。悟问。即今事作么生。师拟议。悟便打。师礼拜。悟于背上筑一拳曰。你若作打会。入地狱如箭。自是发愤咨参。后上天童。题万松关偈曰。古路松阴廿里长。过时谁觉骨清凉。悟曰。何不道过时谁不骨清凉。师于言下豁然。又作活眼泉偈。正思索时。偶右手于左臂一触忽然契悟。久掌记室。出住古南　结冬上堂。十月开炉。诸方旧例。九旬安众。先圣宏规。祇如放下暖帘。堂内不知堂外事。高趺双足。南州踏到北州头。诸人若信得及。又何得南天台北五台。行尽驴脚马脚。还会么。若是陶渊明。攒眉便归去　上堂。举世尊一日升座。文殊白椎曰。谛观法王法。法王法如是。世尊便下座。师颂曰。老将不谈兵。文殊特请缨。一朝权在手。便把令来行。正当恁么时。山僧性命。在诸人手里。其或眼目定动。诸人性命。却在山僧手里。卓拄杖一下　解制上堂。孟冬十月记开炉。看看逗到上元时。虽然村落无灯火。别有光明一段奇。诸人若也尚留观听。古南未免从胸卍字。涌出宝光。殷懃相送。蓦拈拄杖曰。者木上座。又道不必。不必何故。掷下曰。家家门前火把子　上堂。古南个村僧。性燥多瞋。骂佛法。懒得说。终日寻人。打打打。上士笑呵呵。下士便惊怕。怕怕怕。好事不出门。恶事传天下　上堂。抛下拄杖曰。扑落非他物。复擎起作舞曰。纵横不是尘。汝诸人。还见山河及大地。全露法王身么。复击香几曰。一片榆楠木。敲来响杀人　上堂。山花灼灼雨蒙蒙。山面都如醉客红。情与无情佛性义。分明一体露春风　上堂。机轮转处。作者犹迷。宝镜当台。物来斯鉴。若也锦上铺花去。伯氏吹埙。仲氏吹箎。同气相求。同声相应。若也据令。直得三世诸佛口挂壁上。毕竟如何。千古万古黑漫漫。填沟塞壑无人会　上堂。出山发尚青。还山齿半落。入门仔细看。青山宛如昨。黄叶打头来。高林风索索。驰骋不知休。当初悔行脚。昔有梵志出家。白首而归。邻人见之曰。昔人尚存乎。梵志曰。吾犹昔人。非昔人也。邻人皆愕然非其言。大众。邻人只知百年一身。不知念念迁。变新新不住。梵志虽知当体无常。有变有灭。不知不变。于出家法中。尚欠一着。且如何是不变者。死生老病非他物。渴饮饥餐祇旧人　上堂。灵鹫拈花。带累金色头陀。九年面壁。赚杀神光大士。若是大丈夫汉。不拘格式。不蹑前踪。道一句塞破虚空。垂一机平欺佛祖。只如路逢达道人。莫将语默对。又且如何。山林魏阙曾无间。正眼当阳共密弘　上堂。隔山见烟。便知是火。隔墙见角。便知是牛。隔帘见呼茶。便知有客。此三句语。是决定法。具决定义。于中还着得些子疑么。若云着得。难瞒三尺童子。既着不得。南天台北五台。讨甚么碗　上堂。战马听锣声。簇簇通身痒。临济吃拄杖。山河齐合掌。好事不瞒人。裁成凭郢匠。拈拄杖旋转曰。山僧运斤也。诸人试摸鼻孔上。还有一点泥也无。复卓拄杖曰。多虚不如少实　上堂。禅债说不完。今日趂天暖。山梅有早开。谷口香渐满。打鼓集诸人。当阳细打算。禅禅。洞山五位。临济三元。禅禅。杖林山下竹筋鞭。新妇骑驴阿家牵。禅禅。五台山上云蒸饭。佛殿阶前狗尿天。此一队老冻脓。虽各摇唇鼓舌。都来未得谛当。毕竟如何。马祖庵前一片砖。知他磨过几多年　开炉上堂。昭阳城外。烟水茫茫。极乐庵中。红炉焰焰。向火焰中。拈一茎毛。贵图大家知有。脱若七十三。八十四。低头打算。算到尽未来际。有甚了期。还会么。击拂子曰。朝生鹞子扑天飞　上堂。买帽相头。吃鱼吐骨。吃鱼吐骨。山僧少年时事。如今相忘了。近日天寒。有将毡帽子一顶送山僧。只是不曾相得头。似乎戴不着。昨有禅客问。和尚帽有几多大。山僧遂将手向上拓曰。比头略宽些。又拓开曰。还宽些。禅客曰。和尚莫妄语。世间那有者样大帽子。山僧遂向伊曰。只为婆心怜赤子。休言大帽盖诸人　上堂。极乐极乐。天涯海角。铺子将收。家私落索。雪峰木球。普化铃铎。摇摇打打。扪扪摸摸。仔细看来。是何面目。钟鸣铜山崩。剑举蜀头落。还会么。云门参见睦州。会得秦时[车*度]轹。参　住鹤林。入寺上堂。杨子江心。大浪飞白连天。铁瓮城边。好山排青立地。肇开香剎。有此禅林。缟衣听法舞层霄。乌帽逢僧闲半日。寄奴泉信为王者所凿。杜鹃花浪传仙子移归。法无定相。遇缘即宗。山僧。今日借释迦老子手中一花。拈示大众。遂举拂子曰。见么。若也见去。芳菲满袖。烂熳惊人。若也不见。却成当面蹉过。众中有具眼底。莫被山僧谩好　开炉上堂。问了明差别智。方证涅盘心。千七葛藤都拈却。德山托钵意如何。师曰。年老成魔。曰为甚被雪峰一拶。直得低头归方丈。师曰。赚杀阇黎。曰祇如岩头云。大小德山未会末后句聻。师曰。好与三十棒。曰密启其意又如何。师曰。来日向你道。曰既会末后句。因甚只得三年活。师曰。开眼作梦。乃曰。今日开炉。诸人还识开炉底意么。霜花点白。山寮各下暖帘。枫叶飞红。将见坚冰踵至。通方上士。鉴在机先。得旨归根去。天寒人寒。滴水滴冻。随流认得性。无喜亦无忧。不假炭煤。宏开炉鞴。直下化钝铁作良金。镕顽铜成法器。妙手虽呈。大功不宰。驱沩山水牯。直入栏圈。打疎山木蛇。横钻泥土。且道。甚么时节。是他出头分。莫看水草嫌枯淡。好听春雷换甲鳞　立春上堂。问西山石窟玲珑眼。天童唱导是如何。师曰。眼见如盲。口说如哑。乃曰。灵枢密运。四序推移。天地之间。其犹槖钥。看看。冬到来即便春风至。长连床上学得底。是第二机。若是第一机。天下老和尚。未曾提着。山僧又如何折合。举拂曰。看看。五彩画头。黄金点额。复击一击曰。好好一只春牛。被山僧一鞭粉碎了也。闻一知二。从他徧界分身。认影迷头。一任眼[目*答][强-弓+目]地　上堂。十五日已前。野田祭扫。鬼哭神号。十五日已后。鸟语如簧。山花似锦。正当十五日。红日三竿。曲肱而枕。佛法二字。摸索全无。山僧恁么告报。会得则途中受用。不会则世谛流布　上堂。顶门只眼。明明非见。脚跟一窍。了了常知。古者道。从生至死。祇是者个。回头转脑作么。正是怜儿不觉丑。天童者里。还有回头转脑者么。拍膝曰。且喜天下太平　上堂。是法平等。无有高下。时节若至。其理自彰。即今是甚么时节。莫春者春服既成。绿暗红稀。水流花谢。明明百草头。明明祖师意。隐盖亭中。出出入入。清关桥上。往往来来。尘鞅何拘。天机各得。苟知此意。吾与点也。设或放过。宝山空手去。不是老僧悭　小参。举赵州示众曰。金佛不度炉。木佛不度火。木佛不度水。真佛内里坐。师曰。赵州老汉。放去较危。收来太速。虽然如是。太煞分疎。今日檀越送铜佛入院。不用教他度炉。且暂安堂中供养。忽有个汉出来道。真佛聻。只向他道。切忌捏目　小参。举岩头上堂曰。吾尝究涅盘经七八年。睹两三段义。似衲僧说话。又曰休休。时有一僧出礼拜请举。岩头曰。吾教义。如∴字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。师曰。岩头七八年看教。指东画西。原来未会在。乃信手点曰。敢问诸人。山僧点个甚么。有僧进语。师曰。去。无汝啖啄分　小参。举僧问赵州。万法归一。一归何处。州曰。我在青州做领布衫重七斤。师曰。赵州古佛。言不虚发。仔细评量。那里布衫有七斤重。又不知是甚么秤称过。是净色。是染色。且者件布衫。不知是长是短。又不知你我穿来。称身不称身。据山僧所见。今晚一总交。还他赵州好。何故。不见道。借人衣不敢披。拈起衫袖曰。虽然颜色旧。不若自家底　冬至小参。今之夕群阴极。潭影藏山光黑。无足之人欲夜行。往往扶篱兼摸壁。咄咄咄。参元客。千言万语。唤归家艰辛。休向途中觅。如何是到家消息。几个乌鸦殿角栖。一双白鹤松边立。还会么。归堂吃茶去　小参。秋热分外热。好用犀牛扇。信手取将来。诸人见不见。若也见。虽日日在热恼场中。不离清凉世界。其或未然。尽你住在水晶宫里。也被火云烧杀　小参。一拽石二搬土。发机须是千钧弩。蓦拈拄杖曰。山僧今晚尽娘生力发一机。遂撺下杖曰。还有着身者么。有即丧身失命。无即有眼如盲　小参。举临济示众曰。第一句荐得。堪与佛祖为师。第二句荐得。堪与人天为师。第三句荐得。自救不了。山僧则不然。第一句荐得。虚空壁立。第二句荐得。额头汗出。第三句荐得。开眼见贼。诸人还荐得么。天地悬隔　示众。道人行履。大难大难。黄檗和尚曰。三乘学道人。尽是向外驰求汉。皆名运粪入。不名运粪出。今日院中运粪出。汝等要不向外驰求。两个鼻孔。切忌以衣袖掩却　示众。大海不宿死尸。虚空不着五色。大火聚中。不藏蚊蚋。无住法中。不立迷悟。汝等诸人。图参禅悟道。三生六十劫　示众。善知识无家。以丛林为家。十方衲子无家。亦以丛林为家。盖善知识以丛林为家者。本为蓄养衲子。续佛慧命。衲子亦以丛林为家者。本为亲近知识。发明大事。故衲子尊知识为师。知识视衲子为弟子。尊为师有父道焉。视为弟有子道焉。既父子共住。管理家业。为子者。自当知得我父。山场许多在某处。田园许多在某处。乃至家私什物。共有许多。又当照管某山柴该养。某山柴该斫。某田该种。某地该锄。不使荒芜。界限一一分明。收藏一一牢固。此真克家子也。纵使其父后日过世。外人无议。不能侵占。何故。盖为父子一体。父之家业。子自然有分。亦为子平日肯照管得清楚。不致忘失。设使虽在其父荫下。自不留心。山荒也不管。地荒也不管。无菜蔬吃也不管。无柴烧也不管。乃至杓柄短长家中事。问着一总不知。此子决不能向后绍父家业也。何故。为伊全靠着其父过日。稼穑艰难。出入经纪。全不操心。向后总把家业。与他祖父田园。四至界限。都不能分晓。又如何承当得去。所以抛家失业。自甘做个客作贱人。你要知克家之子么。从上大有样子。杨岐於慈明。三十年任监院。是也。云峰於大愚。冒寒化米化炭。是也。演祖於白云。充磨头。是也。佛眼大慧。享大名於天下。然在学地。俱充化士。奔走途中得益。乃至雪峰饭头。沩山典座。此才入丛林者皆知得。不必再举　师自谢事天童。十余秋。隐遁无定居。至康熙辛亥冬。示寂于石湖静室。门人请命于弘觉禅师。全身入塔于鹤林祖塔右。不一载塔石迸裂。其法嗣秀峰玮。拉诸同门。启塔视之。洪水涌龛而出。遂依法阇维。获舍利千余颗。光莹如菽。门人分归。营塔于西华西资鹤林诸处。

　　苏州府遁村报恩浮石通贤禅师

　　平湖人。俗姓李。幼不茹荤。十九脱白。历扣真寂云门。懵无入路。乃偕同志。上莺窠山顶。掩死关。闻举尸在者里。其人何在。忽有省。后参天童悟。得厥旨。出住吴江之报恩　上堂。假使顶戴百千劫。身为床座徧三千。若不传法度众生。毕竟无能报恩者。竖拂曰。报恩今日传法也。大众一齐担荷。掷拂子下座　结夏上堂。十五日已前。春寒愁雨水。十五日已后。夏热爱熏风。正当十五日。报恩寺里禅和子。也不寒也不热。洒洒落落。饥则有饭。渴则有茶。游戏圆觉伽蓝。安居平等性智。敢问。大众因甚么到者般田地。还会么。不因刖足曾三献。那得连城价倍高　上堂。雪后连朝雨。天寒括地风。个中无所取。独抱冷冰冰。大众且道。是甚么人境界。还知么。九年面壁无人识。五叶花开徧界香　上堂。问明不犯之令。还许他悟也无。师曰。犹落第二。曰恁么则易开终始口。难保岁寒心。师曰。自领出去。乃曰。子月一卉木。丛林咸失色。只为霜风快似刀。才入青林成败叶。时人尽被景缘夺。换却乌珠也不识。若要识。何待当来问弥勒。阿呵呵。瞥不瞥。黄鹂上树一枝花。白鹭下田千点雪　上堂。以拂子打圆相曰。大众见么。灵山话曹溪指寒山比。惟有盘山曰。心月孤圆。光吞万象。光非照境。境亦非存。光境俱忘。复是何物。竖拂曰。鉴。光境未忘。复是何物。放下拂曰瞎。还知报恩落处么。果也知得。不妨拗折拄杖。高挂钵囊。随缘散诞。任意逍遥。脱或未然。报恩为伊更通一线。以拂子作弓弦势曰。盈亏总在双弦内。隐显还归一照中　上堂。举世尊初生时。一手指天。一手指地。周行七步。目顾四方曰。天上天下。唯我独尊。云门曰。我当时若见。一棒打杀。与狗子吃。贵图天下太平。师曰。世尊创业垂统。道化万方。那虑后人之颠覆。云门凤历新颁。肃清宇宙。輙翻上祖之遗规。虽则光先裕后。有祖有孙。简点将来。不无自累。毕竟如何得恰好去。遂颂曰。天然习气最难忘。才出头时焰炽张。将谓无人能抗拒。谁知后代有韶阳　腊八上堂。雪山放参。报恩结制。两彩一赛。终始不二。且道。如何是一赛之旨。张郎衫袖大。李郎帽檐高　诞日上堂。春色融知景色新。嫩红娇绿鸟添声。老僧不用安排力。六十年来任变更　上堂。三春已过。九夏初临。聚元徒于林间。扇真风于世外。篆不雕之心印。提出格之宗乘。且道。出格宗乘。作么生提。还有道得者么。良久曰。麦子头垂春热好。荳花口吐荚前心　上堂。雁过长空。影沈寒水。僧投宝所。行化随方。不尚虚文。惟求真实。遂以拂子摇曳曰。止止不须说。我法妙难思。诸增上慢者。闻必不敬信　开炉上堂。广慧寺里复开炉。出矿真金会也无。直下不生颠倒见。管教凡圣两情枯。所以古人道。凡圣情尽。体露真常。事理不二。即如如佛。且道。佛在甚么处。塞北千人帐。江南万斛船　上堂。旧冬结制迟。今春解制速。只要己事明。毋论期延促。笔描菩萨火中行。泥捏金刚水底宿。不作奇特商量。已得见超佛祖。呵呵呵。会也么。解开布袋口。放出瓮中鹅　元旦上堂。元旦一万事吉。衲僧不用加参。管取通身眼彻。何故。不羡铁牛耕陆地。惯能井底种林檎　住秀水栖真寺。上堂。荷叶团团擎翠盖。莲花灼灼斗红妆。馨香越样无人荐。又引熏风过野塘。虽然。只如傅大士曰。须弥芥子父。芥子须弥爷。山水坦然平。敲冰来煮荼。且道。明甚么边事。竖拂曰。还会么陈年骨。董无人问。拈出当阳也怖人。击拂子　住荆溪善权寺。结制上堂。善权腊月结制。不效诸方旧例。亦非特出一头。只要诸人共会。且道。作么生会。昔年迦叶为阿难。倒却门前者剎竿。今日大家共扶起。做个儿孙不枉然　上堂。乌飞兔走急如梭。明暗何曾昧得他。个里本来无可说。谓言无说已成多。竖拂曰。大众且道。是有说。是无说。掷拂下座　僧问。牛头未见四祖时如何。师曰。花园摆宴。曰见后如何。师曰。茅屋疎篱　问如何是西来意。师曰。风过树头摇　问如何是一。师曰贼。曰学人为何是贼。师曰。抱赃叫屈　问行住坐卧。不离者个。如何是那个。师曰。放汝三十棒。曰过在甚么处。师曰。垛生招箭　问家亲作崇。是如何。师曰。只要个护身符子。曰如何是护身符子。师曰。但恁么举　师居常以马祖一喝百丈因甚三日耳聋。勘验来学。罕有契其机者。康熙丁未七月示微疾。危坐终日。至二十五辰刻。索浴坐化。阅世七十有五。僧腊五十六。门人孤卓浚。迎龛窆全身于径山鹏抟峰下。

　　台州府通玄林野通奇禅师

　　蜀之合州蔡氏子。生而澄静。不喜肉食。父母成其志。命依金钟寺叔父道然为童行。十七岁剃落。性乐禅寂厌读诵。年十九。慨然动他山之念。由是出峡南游。厌饫讲肆。息肩当湖。方期掩室翻阅时教。俄患痢濒死。乃知经论之学。非究竟法也。适有传示天童参禅偈。疑情顿发。一日失足堕楼。恍然而觉。遂成偈曰。一念未生前。六户绝消息。瞥尔扬双眉。大似眼无力。遂破关。参天童悟于吴门。悟赴鄮山。师亦复往。偶檀越入山设茶。悟举洞山与泰首座吃果子因缘。命众下语。谛当方许安排。时师在众。即曰。食到口边。被伊夺却。悟为首肯。悟因佛诞示众。世尊才出母胎。便解指天指地。你等诸人。犹向山僧。拟讨甚碗。拽拄杖下座。一时打散。师自此全身脱落。一日将破碗人库取油。悟问。你为甚打破常住碗。师曰。不是某打破底。悟曰。为甚在汝手里。师曰。城门失火。殃及池鱼。悟曰。赔了碗去。师便展两手。悟休去。崇祯癸未。住天台通玄。次居嘉禾东塔栖真。后迁天童　佛诞上堂。昔日吾佛降生。却向金盘澡洗。便乃指天指地。大似不知羞耻。更道唯吾独尊。山僧未敢相许。且道。山僧有甚长处。便乃开许大口。以杖卓一卓曰。当门不用栽荆棘。后代儿孙惹着衣　至金粟。费和尚请上堂。未到此界时。移舟谙水脉。及乎到此界。忘却别波澜。同门知己蓦相逢。不用抬眸列宾主。且喜行同行坐同坐。无弦琴曲须同和。且道无弦琴曲作么生和。蓦拈拄杖卓一卓曰。击目皆子期。何妨再一曲。复卓一卓。下座　出队归上堂。昔日五祖道。出门半个月。眼不见鼻孔。忘却祖师禅。拾得个骨董。且道。向甚处着。一分奉释迦牟尼佛。一分奉多宝佛塔。五祖恁么道。正是紧握虚拳诳小儿。山僧则不然。出门两月余。两眼却能见。不贵祖师禅。举足甚轻便。其实空手去。空手回。且道与五祖相去多少。还有人判断得么。若判得。便可安闲过日。如判不得。瓶盂高挂禅床角。栗棘蓬当猛力吞　密祖忌日上堂。才说有生早是诳。更说无生转见赊。两种牢关如踢脱。方堪上奠先师茶。诸兄弟。且道。先师还来也无。若道来。以何为验。若道不来。又成虚设。到者里如何剖决。良久曰。冬不寒腊后看　本山耆宿请上堂。山僧日昨至此。已曾升座。今复重登。未尝有过主宾相见句。不妨重说破。蓦拈拄杖曰。且道。者个是宾是主。若作宾主相见。正是捏目生花。不作宾主相见。亦是眼中着屑。设使总不恁么。犹是野狐见解。且道。毕竟如何。乃掷拄杖。高声唤侍者曰。与老僧收取　上堂。举僧问云门。如何是超佛越祖之谈。门曰胡饼。云门恁么答话。且道。还有超佛越祖底道理也无。若道有。正是谤他先德。若道无。又却埋没己灵。作么生判者公案。到江吴地尽。隔岸越山多　上堂。都监昔日学儒。迩来披缁学释。虽然儒释不同。蓦拈拄杖曰。不出者个消息。现前大众。还有不涉儒释者么。复卓一卓曰。举头天外看。谁是我般人　结夏上堂。古人道。祖师心印。状似铁牛之机。去即印住。住即印破。如此提持。大似隔靴抓痒。有甚快乐处。山僧敢道。祖师心印。状似铁牛之机。去也不印住。住也不印破。去住凭伊免其颠错。汝等诸人还甘么。若或未甘。三条椽下七尺单前荐取好　解夏上堂。汝等克斯取证。大似黠儿落节。直饶意遣情忘。怎如放下安贴。今朝布袋口开。听凭往南之北。虽然如是。也须自肯。何故。字经三写。乌焉成马　上堂。吾有一句。普天匝地。举似诸人。切莫拟议。大众且道。是甚么句。便下座　住天童上堂。年来诸子驰骋四方。历尽辛勤。终无有益。殊不知。人人有一坐具地。从来不欠一丝毫。祇为契券不明。所以受用不着。山僧契劵审来久矣。复举拂子曰。今日对众显示。汝等急须荐取。若向者里荐得。便解一切互用。小大相融。出入无难。游戏自在。此回错过。后悔难追。况值时清道泰。勋贵护持。士庶欣心。人天交庆。自利利他。无所不宜。且道。知恩报恩一句。作么生道。山房晏息无余事。永日焚香贺太平　上堂。欲识生前面目。切莫前思后算。但能息虑忘缘。触目头头露现。自他不隔一毫。始终不离当念。大众。切莫含元殿里。更觅长安。慈氏宫中。望生内院。遂击禅床。下座　上堂。春光灼灼。和气蔼然。法法头头。总非外物。此事从来无间。何须列主分宾。十成八字打开。徧界光辉溢目。点即不到。亲之不得。到即不点。疎之有余。若或俯首踌躇。未免当面晦却。且道。不立主宾混融一句。如何展演。长安市上家家月。春草池塘处处蛙　上堂。昔日先师会下。万指围绕。染法味者颇多。追法乳者谁切。山僧举扬般若。以报先师莫大之恩。可谓冤有头债有主。从前得力处一句。超今古。且道。是甚么句。蓦拈拄杖。卓一卓曰。汝等还委悉么。从前汗马无人识。只要重论盖代功　岁朝上堂。举拄杖曰。去年岁朝。把笔一挥。书尽三藏。虽然文彩已彰。究毕毫端未放。今年岁朝把笔。遂画一画曰。一挥书尽儒典。虽然毫端已放。究竟文彩未显。且道。其中义理。还有优劣也无。便下座　上堂。山僧四大不强。无能为众说法。遂拈拄杖曰。惟者木上座。虽则全无孔窍。却能善说法要。击香几曰。切莫随伊颠倒　示众。法身报身化身。山僧一串穿却。虽然。太煞省要。免得诸人摸索。大众好快乐。蓦拈拄杖。卓一卓曰。祥麟只有一只角　师至山门外。见数僧立。问曰。门里门外俱莫立。僧皆无语。师曰。近日山荒　僧才进门。师一把搊住曰。你向不落心机意识处。试道一句看。僧拟伸手。师便一推曰。莫妄想　师问印月霖曰。见月休观指。归家罢问程。如何是你归家一句。霖便喝。师曰。好与一顿。曰起动和尚。师拈棒。霖便出　问动静即不问。如何是一念不生。师曰。百杂碎。曰如何得命根断去。师曰。休着力　问金粟山头即不问。通玄峰顶事如何。师曰。冷煞人。曰今日得见和尚了也。师曰。似个甚么。僧弹指。师曰。错认定盘星　师与念尼王海宪相见次。公曰。还是南礼北礼。师曰。山僧分疏不下。公罔措。师曰。请揖。曰还是上座下座。师曰。两头俱不着。中道亦不安。公曰。请出门外。师曰。者是甚么所在。说内说外。少顷。公问。南泉打破粥锅。意旨如何。师曰。不妨疑着。公曰。毕竟如何。师鸣指。公曰。还有么。师便掌　师过娄东。一婆子参。士从旁曰。者婆子。近日留心此道。有个入处。婆曰。和尚自然具眼。谁要你者俗汉多口。师曰。难瞒地头人。婆曰。和尚也在里许。师曰。老僧不是汝同流。婆曰。今日捉败和尚。拂袖便出。师曰。老僧失利　顺治壬辰三月十九日。师将示寂。首座问曰。古人临末悄头。留下一言半句。作将来眼目。即今有何垂示。师曰。动即祸生。曰官不容针。私通车马。师曰。多口作么。曰不为分外。师蓦面一拳。座便礼拜。众请辞世偈。师瞋目曰。要去便去。害甚热火。时有出冶上座求更名。师援笔。书行果二字。乃曰。行果圆成。遂擿笔。端坐而逝。世寿五十八。僧腊四十一。塔[疗-(日/小)+土]全身于本寺玲珑岩下新庵之左。山翁忞。为铭塔。

　　磬山修禅师法嗣
　　镇江府竹林林皋本豫禅师

　　昆山陈氏子。丱岁。礼尧峰湛川老宿出家。受具后。徧历诸方。参博山来。来曰。未入金笼贮。谁家野雀儿。师曰。鹤有九皋翀碧汉。马无千里谩追风。来曰。运斤非郢。未免伤痕。师曰。诸方拈椎竖拂。又成甚么边事。来曰。片云横海岳。樵子尽迷归。师曰。怪来岩下虎。特地暗惊人。便出。师至金粟值天晚。便问。夜宿投人时如何。悟曰。者里歇不得。师曰。岂无方便。悟拈拄杖便打。师接住一推曰。看破了也。便出。后参磬山修。修曰。那里来。师曰武林。修曰。怎知我者里。师曰。臭名难瞒。修曰。污汝耳。师便喝。修曰。喝后如何。师曰。犹是不知。修曰。老僧不知。汝知个甚么。师拟掌。修曰。莫掠虚。一日侍次。修曰。今时学人。不肯真参实悟。所以法门寥落。师曰。虽然如是。亦在知识。如黄龙不得慈明痛折。争知道出常情。修厉声曰。岂口耳所传受耶。师自此服膺。亲炙三载。后住中山石湫　结制上堂。西天四七。东土二三。共抚无弦之清韵。独我临济祖翁。别挝三元之毒鼓。当时衲子。闻之者死尽偷心所以佛法恢恢乎。浩浩然。徧满寰宇。岂料去圣已遥。寂而无闻。豫上座固无长处。亦不敢囊藏被盖。必须节拍相击。于大众作个结制公案。复太古之元音。酬今时之谷响。遂以拂子敲禅床曰。拟欲求元解。还如犯斗光　上堂。熊耳峰前常面壁。无位真人乾屎橛。德山临济太无端。棒头有眼明如日。遂高声曰。看看。临济德山来也。卓拄杖曰。被山僧拄杖一卓。二老懡[怡-台+罗]而退。达磨大师。与无位真人欵欵道。官不容针私通车马时如何。复卓拄杖　上堂。以拂子召大众曰。是法无生。是法无灭。红尘迥迥东来。黄云片片西歇。不知露柱灯笼。个个扶篱摸壁。惺惺直是惺惺。灵俐不妨灵俐。迦叶太煞攒眉。弥勒依然鼓舌。喝一喝　磬山老和尚忌辰。拈香曰。去岁藏身处没踪迹。今朝没踪迹处莫藏身。老汉面目依然在。一片旃檀双手呈。遂打圆相。以手作戴角势。便烧　结制上堂。一年一度聚禅和。不料今朝众更多。个个坐来如古佛。得人不在万千罗。复曰。山僧是马祖三十四世孙。者老子有个即心即佛话。迄今人人明得。祇是错会者不少。山僧为诸昆仲。下个注脚。遂卓拄杖曰。夜静露寒钟磬后。万年松下月来初　元宵上堂。卓拄杖曰。过去灯明佛。本光瑞如是。又卓一下曰。现在灯明佛。本光瑞如是。复卓一下曰。未来灯明佛。本光瑞如是。乃掷拄杖曰。痴人面前。不得说梦　上堂。春雪霏霏。春雨离离。神光无事求心。惹得达磨依旧归西。临济喝德山棒。千古而今成榜样。拈来触碎不留情。觌面相逢是何状。喝一喝。卓拄杖一下　上堂。怀州牛吃禾。益州马腹胀。天下觅医人。灸猪左膞上。杜顺和尚。祇向曲中言。直使人难会。山僧者里。直中道曲。自可易解。遂曰。额下眉毛八尺生。分明圆露个中人。拟思意契元元目。何日还源达本真。击禅床下座　开炉上堂。卓拄杖曰。吾今为汝保任此事。终是不虚。直教个个洒洒落落。向火炉头。摸着脚跟。将内之根身。外之器界。并作一个火炉。既根身器界。俱成火炉。又向何处措足。会么。今岁田禾熟。一任饱齁憨　上堂。问如何是诸佛出身处。师曰。须弥倒卓。曰如何是透法身事。师曰。猢狲吞大象。乃曰。至理忘言。至言忘理。忘理忘言。虚空钉橛。青州布衫重七斤。一任风吹雨打湿。雨打湿。人人照顾眼中屑。喝一喝　上堂。举教中曰。过去心不可得。贼不打贫儿家。现在心不可得。贼不打贫儿家。未来心不可得。贼不打贫儿家。山僧二十余年前在此山。亲着此贼。今日简默将来。也是贼不打贫儿家。或有人出来道。大小晦夫祇解识贼。不解捉贼。但向他道。应如是知。如是见。如是信解。不生法相　小参。石里压油。水中取火。不是动转劳人。只贵当阳吐露。赵州老子太惺惺。却道青州布衫重七斤　因雪小参。六出弥空山。红炉堆榾柮。个个口吧吧。只要暖气接。大众。若作世法会。埋没己灵。若作佛法会。眼中着屑。二边不住。中道莫安。自然转一色忘大功。便见连云洞里。猕猴瞌睡。白莲峰下。野鹿呼群净云祇为真诚说。不是虚言诳尔曹　晚参。寒宵风韵冷飕飕。赤骨贫儿奈自忧。堪羡云堂床荐暖。不将心意妄希求。大众。既知此为安乐地头。便可推白云而独露青山。掩夜光而惟睹明星。笑傲烟萝。坐消岁月。其或未然。莫教辊落崖前石。惊出林中瞌睡虎　晚参。放去收来。收来放去。收放自由。竿头有饵。以拂子作钓势曰。还有透网金鳞。上钓也无。良久曰。寒潭空有垂纶意。风送渔舟载月归。遂作舞棹势。归方丈　问德山托钵过堂。雪峰曰。钟未鸣鼓未响。和尚托钵向甚么处去。山低头归方丈。是何事。师曰。正搔着我痒处。曰只如雪峰举似岩头。头曰。大小德山。未会末后句。岩头恁么道。有甚么道理。师曰。子为父隐。曰德山闻令侍者唤岩头曰。你不肯老僧那。意旨如何。师曰。父为子隐。曰岩头遂密启其意。那里是密启处。师曰。你问我答。曰来日德山上堂。果与寻常不同。岩头于法堂前抚掌曰。且喜老汉会末后句也。如何是末后句。师曰。你也问不着。我也答不到。曰。岩头道。虽然如是。也祇得三年活。山后果符其言。又作么生话会。师曰。描不成。画不就。曰某甲总不恁么。师曰。你作么生。曰养子方知父慈。语未竟。师打曰。须是恁么会始得　问。天不盖地不载。在甚么处安身立命。师打出方丈。次日又问曰。某甲昨日吃棒。今日和尚痛否。师复打出方丈　问如何是大海无鱼。师曰。脚跟下过多少。曰如何是大地无草。师曰。法堂前深一丈。曰如何是大富无粮。师曰。吃家饭放野屎。曰如何是大悟无道。师曰。莫妄想　问明月堂前。花开枯木。是宾家句。主家句。师曰。石女哭苍天　问如何是秘魔叉。师举数珠曰。者是番菩提。曰未问已前请师答。师和声便打　问亡僧迁化。向甚么处去。师曰。炎炎三尺火。曰不会。师曰。冷冷一堆灰　顺治丙戌冬。师染微恙。时山门大兴土木。徧往观之。旋至法堂。鸣鼓集众。叙出世行由。即欲趋寂。一众悲恋。主事白曰。山主他往未归。愿和尚稍迟一日。师俛首回寝室。翌日山主至。师复登座。陈谢付诸后事毕。即于座上说偈而终。门弟子。营窣堵波于古竹林之后冈。天童忞铭其塔。着有宗门诚范四卷。并语录。行世。

　　五灯全书卷第六十七
　　五灯全书卷第六十八

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十四世
　　磬山修禅师法嗣

　　杭州府南涧理安箬庵问禅师

　　生缘吴江。世居荆溪。父羡长俞处士。晚忧无子。建百日无遮大会。应祷而生。少游艺林。究心理学。偶过山寺。阅楞严经。至此身及心外洎虚空山河大地咸是妙明真性中物。有所触发。走谒磬山。修示以父母未生前话。后因婚事苦逼遂宵遁。至武林。投法雨师落[髟/采]。旋归磬山。晨参暮扣。一夕闻大风迸崖而悟。有偈曰。千元万妙隔重重。个里无私总不容。一种没弦琴上曲。寒岩吹落五更风。修曰。元妙即不问。如何是不隔底句。师拟对。修便打。又服勤数载。洞彻大法。修证以偈。有他年起我临济宗。杀活纵横开天目之句。后因受业顺世。武林绅衿。请回南涧。为开法第一世焉　司理黄元公问。和尚几时到者里。师曰。腊月二十。曰曾在那里会过。师曰。忘却了那。曰在磬山在报恩。师曰。当面错过。茶次。黄问。如何是下载清风。师曰。知音者少。曰非师不委。师曰。且请茶。曰作家。师曰。逢人切忌错举　径山雪峤信和尚至见曰。你是那边。为甚又在者边。师曰。一点水墨两成龙。信曰。未会兴云布雾在。师曰。今日且放过。信曰。我只教人诵金刚经。师曰。多少人错会大师意。信曰。直饶不错会。大远在。师曰。莫瞒人好。至山门前见狗子吠。信曰。者无佛性东西。师曰。却搔着大师痒处。信乃呵呵大笑。师亦大笑而别　示众。望剎竿横趋而去。犹是不唧[口*留]汉。电影里穿针。弓弦上走马。也须是个人始得。匙挑不上底。如稻麻竹苇。千搭不回底。如稻麻竹苇。截断天下人舌头。即不无。全身独脱一句。作么生道。挥拂子曰。漫天网子百千重　祈雨示众。拈拄杖曰。万里无片云。青天也须吃棒。以杖指曰。那边云生也。蓦掷下曰。一雨普滋　受业忌拈香。过桥遭颠。粪扫堆拾得明珠。擦背光生。浴室里捱开漆桶。虽则父子同时。简点将来。反成分外。争似我受业老人。一生担板。坐断诸佛路头。幽谷孤松。高拳石枕。若道今日是死。掘地讨天。若道今日不死。开眼作梦。毕竟如何。作女人拜曰。茶倾洞顶。香爇鸡苏　上堂。问昔年此日去。今已屈周期。未审先竹林。即今向甚处出没。师曰。在鼻孔里。曰八面玲珑底。因甚借他鼻孔出气。师曰。你作他儿孙未得在。曰今日营斋。还来受供也无。师曰。待你道得即来。乃曰。我与竹林同条生。不与竹林同条死。同条生易。不同条死难。不同条死易。同条死难。同条死。千人万人一时活却。不同条死。千人万人一时死却。死却活底。活却死底时如何。落花台上重铺锦。玛瑙阶前布赤砂。喝一喝　上堂。达磨不会禅。夫子不识字。未知生焉知死。捩转臊达磨眼睛。拽脱东家丘鼻孔。倒地是黄金。吾无隐乎尔。虽然如是。还家尽是儿孙事。祖父从来不出门　上堂。一雨普润。三草二木。低低处平之有余。高高处观之不足。天左旋。地右转。牛头没。马头回。一举四十九。阳春律起灰。五凤楼前听玉漏。七金山上布云雷。喝一喝　上堂。问一滴投于巨壑。即不问大海投于一滴时如何。师曰。记取者一问。曰到者里觅一滴不得。师曰。死水不藏龙。曰如何是活水龙。师曰札。僧提坐具。师便喝。乃曰。法无定相。遇缘即宗。桃花红李花白。不是江南便江北。佛手驴脚与生缘。瓮里何曾走却鳖。咄咄咄。力口希。云门扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似倾盆。浑身带水拖泥甚。雨笠烟蓑掷钓丝。莫有跳得出者么　上堂。名山大泽。虎啸龙吟。出没卷舒。曾无轨则。龟毛尖上截角。电影隙里抽针。海底火烧天。浪头尘削面。惊异时惊异。奇特中奇特。构得底。如接竹点天。构不得底。如牵牛入井。且打鼓合拍时如何。拂子穿却僧堂。向山门里。入佛殿去也。知客直岁典座侍者。朝打三千。暮打八百。不得动着　谦侍者供法衣上堂。披如来衣。坐如来座。行如来事。三脚虾蟇着锦裆。风吹不动阶前树。马祖扭鼻。野鸭子没处去。百丈卷席。大用现前。不存规则。堪笑南阳老国师。负汝负吾成指注。点即不到。到即不点。三十年后。莫道金山者里有屈无叫处　上堂。有大佛顶首楞严王。具足万行。十方如来。一门超出妙庄严路。释迦老子口门窄。不能为诸人说得。山僧更不囊藏被盖。要令末见者见。未闻者闻。卓拄杖曰。秀州城畔西河漏泽寺沙门某甲。今日向宝华王座。上所供诣宽　上堂。赵州吃茶。子湖看狗。雪峰辊球。曹山颠酒。者队汉。弄剑伤身。空遭过咎。山僧今日要与古人出气。卓拄杖曰。狮子吼。复卓曰。野犴鸣。又卓曰。是野犴鸣。是狮子吼。乃靠拄杖曰。三十年后　上堂。生也不道。死也不道。快鹞俊鹰赶不上。迅雷疾电追难及。腾身抹过太虚空。生铁蒺藜当面掷。春风袅袅。春柳依依。陌上桃花血溅眉。残红流在钓鱼矶。蓦拍禅床曰。话堕了也。急着眼觑　上堂。雨洗岩花白。烟笼岳色寒。乍归云满室。莫作等闲看。人与境会。理得事彰。明明一段风光。灼灼不从他得。既不从他得。有眼共见。有耳共闻。若道闻底。便是孤负你生来眼。若道见底。便是孤负你生来耳。既不孤负。云门放洞山三顿棒。合作么生商量。莫把是非来入耳。从前知己反为雠　扫龙池祖塔。上堂。昔年未见师翁面。问上座却被师翁绊。入葛藤窠里。没头没脑。及乎亲见师翁后。师翁却被问上座绊。入葛藤窠里。没头没脑。者段公案。正要向明眼人前判断。今日既到师翁法窟。承堂头和尚。为众推出。登师翁堂。踞师翁座。问上座。岂敢掩耳偷铃。请诸仁者。为问上座判断看。若判断得。诸仁者。合吃问上座三十棒。若判断不得。问上座。合吃我堂头和尚三十棒。者两顿棒。有一顿棒。堪与佛祖为师。有一顿棒。堪与人天为师。若也不甘。自救不了　上堂。临济有三句。汾阳有三诀。潘阆倒骑归。颠杀黄番绰。翻手云。覆手雨。觌面分明为君举。举得分明落二三。虎之缺兮马之[马-(烈-列)+廾]。大众会么。一镞破三关。分明箭后路　浴佛上堂。云门一棒。磬室一杓。看取儿孙擎头戴角　上堂。鸟窠吹布毛。侍者便悟去。堪笑刻舟人。茫茫无本据。无本据。通身白汗淋如雨。八十翁翁辊绣球。谁谁截断球门路。掷拄杖曰。一任东抛西掷　上堂。有漏无漏。笊篱木杓。小乘大乘。钱贯井索。一不成单。二不成两。明眼衲僧。作何伎俩。磬山门下。论实不论虚。争不足让有余。踢出杨岐三脚驴　小参。一僧自呈会得台山婆子蓦直话。师曰。你作么生会。僧转身便行。师曰。祇如道。好个师僧。又恁么去聻。僧曰。岂有第二个。师曰。赵州勘破聻。僧无语。师呵呵大笑。召僧近前曰。我会台山婆子蓦直话。与你迥别。你转身便行。我只坐了。要与婆子相见。婆子道。好个师僧又恁么去。赵州道。勘破总出我者里不得。你还会么。僧复无语。师又大笑曰。我一发。再与你说破。你便是者僧。我便是婆子。拈起竹篦曰。者个便是赵州。你作么生会。我不妨再与你说。你转身便行。岂不与者僧一般。我不肯你。岂不是婆子道好个师僧。又恁么去。一般只是赵州勘破。竹篦子。却不肯与你说。一僧曰。料和尚说不出。师掷下竹篦。时珍侍者。在傍有省。呈颂。师曰。颂且置。那里是赵州勘破处。珍曰。者老贼。师便打。珍作礼曰。勘破了也。师复大笑归方丈　小参。举昔有一院主。忽见鬼使来追。主曰。某身为主事。未暇修行。乞容七日得否。使曰。待回白王。若允七日。后来不允。须臾立至果七日后觅其僧。了不可得。者僧逴得个隐身符子。如羚羊挂角。杳无踪迹可寻。何异高峰大师道。大海无鱼。大地无草。大富无粮。大悟无道。到者田地。也不易构得。若到磬山门下。正好买草鞋行脚。何故。诸人要在山僧者里作主事。须是将阎罗老子。捺在掌心。鬼使缚在脚尖上。要你上天便上天。要你入地便入地。任他追逐。过百千万亿不可说不可说恒河沙国土。经历百千万亿不可说不可说无量阿僧祇劫。登剑树刀山。入镬汤炉炭。永不退失。方许入磬山室。与古人吐口毒气。众中莫有恁么人么。若有临济一灯。未致寂寥在。洸院主。问如何是大海无鱼。师曰。负命者上钩来。曰恁么则擎头戴角去也。师曰。与你三十棒。曰如何是大地无草。师曰。前不构村。后不迭店。曰含元殿里说甚长安。师曰。争奈罕遇其人。曰如何是大富无粮。师曰。少甚么。曰恁么则不劳拈出。师曰。刺破汝眼。曰如何是大悟无道。师曰。迅雷不及掩耳。洗礼拜。师曰。脑后见腮。莫与往来　师一日阅雪窦录。至窦与数僧游山次。见牯牛举头。窦问。牯牛举头作甚么。令众下语。院主曰。侍者将束草来。师不肯。众问师。师曰。是伊吃饱。首座曰。行昱亦有一语。师曰。你作么生。座曰。他却识人。师为抚掌　顺治乙未秋。磬山解制后。师将方丈所有器皿。各具手书。分送诸方。为遗念。乃一棹出游。上报恩扫塔。预别玉林琇和尚。受磬山院事。备托法门细大。预定逝期于九月二十七日。舟次南浔。辞谢诸檀护。暮宿应天寺。寺即范蠡宅。命侍者洒扫一室。沐浴净[髟/采]。更衣趺坐。怡然而逝。门弟子。扶龛归南涧。茶毗入塔。乃遵遗命也。弘觉忞。为之铭塔。有五会语录十二卷。续灯存稿二十卷。并行于世。

　　杭州府天目玉林通琇禅师

　　江阴杨氏子。生而颖异。童子时。出语不凡。年十九。投磬山修。芟染受具。执事中缾。夜则随众坐香。一夕未开静。即进方丈。修曰。今晚香完何早。师曰。自是我不去坐香也。修曰。见甚道理不去坐。师曰。即今亦无不坐。修蓦拈几上石屋语录问曰。者是甚么。师曰。却请和尚道。修曰。你不道。教老僧道。师曰。情知和尚不敢道。修曰。石屋录。为甚不敢道。师曰。随他去也。修曰。赃诬老僧。师向者里透不过。直得大泪如雨。一晚目不交睫。至五鼓。修呼曰。不用急。我为你举则古话。庞居士。初见马祖便问。不与万法为侣者是谁。祖曰。待汝一口吸尽西江水。即为汝道。师曰。某有一颂。修曰。汝颂云何。师呈颂曰。不侣万法的为谁。谁亦不立始亲渠。有意驰求转睽隔。无心识得不相违。修曰。不问你不侣万法。要你会一口吸尽。师于言下大彻。拂袖便出。修后凡有征诘。师皆当机不让。修深肯有再来之称。修迁报恩。未几趋寂。师遂继席焉　上堂。拈拄杖曰。新报恩拄杖子。有时血溅梵天。有时春回大地。有时立辨龙蛇。有时千眼难觑。且道。作么生与报恩拄杖子相见。以拄杖旋风打散　上堂。拈拄杖。顾视左右曰。大众。我今分明示汝。汝等本来是佛。卓拄杖下座　上堂。问大事未明时如何。师曰苦。曰已明时聻。师曰苦。曰云退山光润。春归草木新。师曰苦。又众僧竞出问话。师曰。莫谓水寒鱼不食。侬今钓得满船归。便下座　上堂。竖拄杖曰。明眼禅人。出众相见。二僧竞出。师以拄杖。画一画曰。领取钩头意。莫认定盘星　开炉上堂。拈拄杖曰。一椎便就。未是性燥。不假一椎。漆桶不快。入得从上炉鞴底衲僧。出众相见。一僧出礼拜。师曰。欲钓鲸鲵澄巨浸。却嗟蛙步展泥沙。僧拟议。师打出。又僧出。师震威一喝。僧拟议。师亦打出。又僧出。师曰。当场相见。须是作家。僧喝。师曰。胡喝乱喝作么。僧又喝。师又打出。乃卓拄杖曰。不是与人难共合。大都缁素要分明。掷拄杖下座　结制上堂。举退庵重阇黎领众。拈拂子曰。今朝四月十五。金轮峰笑缃溪舞。草木土石尽翻身。蚊虫獦蚤骑佛祖。更有一般奇特事。栏中两头鹿。吞却千山万山虎。顾视左右曰。释迦弥勒。是汝之奴。朝蹋毗卢南岳游。暮挟舍那天台卧。重阇黎莫放过　示众。透脱末后牢关。云庵正骂。洞达磨祖纲宗。妙喜犹呵。汝等诸人。趋向者个法门。大须仔细。前溪水急鱼行涩。后岭风高鸟泊难　结冬小参。开岁欧峰首众年。先师无法许分宣。晨昏侍室焚香罢。领取同参学种田　小参。昔日千岩禅师。自称无明叟。山僧是其苗裔。每日纵无明火。顽铜钝铁。入煅尽镕。惟有近时参学人。两片耳朵。东碍西碍。烧不过饶。向和僧辨劫灰终莽卤。君不悟。去问嵩山破灶堕　小参。一叶落天下秋。一尘起大地收。且道。文殊堂里万菩萨。与石梁桥下五百阿罗汉。今日聚头。说甚么事。良久。喝一喝　小参。拈拄杖曰。百草头释迦努目。闹市里弥勒攒眉。三家村里廖胡子。恶发冲破三十三天瑠璃殿角。压碎南海波斯大拇指。且道。甚么人解救得。良久。卓拄杖曰。参　小参。扣冰六月门盈雪。未学并汾罢晚参。何止六人成大器。满堂香饭瑞云宽　小参。老窗败屋。纸帐青灯。此中有人得些子意味否。夜来风色峭。酿雪已三分　晚参。昨夜有僧问。无梦无想。主人公在甚么处。声未绝。山僧以手掩其口。有透得过底。代进一语。庶不孤负。山僧良久复曰。雨华亭骑案山。入佛殿去也　小参。拈拄杖曰。古者道。千钧之弩。不为鼷鼠而发机。又有道。捉象亦全其力。捉兔亦全其力。只如禅者昏散。打他是。不打他是。若打则为鼷鼠发机。若不打则捉兔不全其力。一僧礼拜。师曰。者个师僧。皮下有血。掷下拄杖　晚参。师握竹篦。作抚琴势。僧出问。作么生得四棱蹋地。师曰。拟钓鲸鲵。复曰。昨晚香严禅师。入室告报。山僧道。堂中大有人会得老僧上树话。且道。是那一个。众无语。师连声咄曰。盘山会里翻筋斗。到此方知普化颠　晚参。顾视左右曰。今日晚参。不许问话。不问话者三十棒。众拟议。师曰。自从立雪人归后。几片白云护翠岑　晚参。山僧说得一篇佛法。悬在雨华桥上。大众各去看取。良久曰。伯乐曾三顾。千金谁解增。赠君君不纳。完璧倚枯藤　结冬早参。拈拂子曰。拥门黄叶深三尺。冰齿寒泉悬万寻。禁得苦寒忘阒寂。梅开不待岭头春。随声击拂子。喝一喝　晚参。天山夏日如秋日。早晚凉生衣裓清。潦倒头陀无法说。石庭花下立人人　树下晚参。多少人在门头。路口错却路。大众。道个入门句看。一僧出。师便喝　问如何是如来清净法。师曰。拖泥带水。如何是如来坚固身。师曰。死了便烧。如何是如来平等法。师曰。主山高案山低　问念佛底是谁。师曰狗子。曰毕竟是谁。师曰。是狗子　问风恬浪息时如何。师曰。猕猴贪月。曰不会。师曰。狗舐油铛　问大地山河即不问。一毛头上事如何。师曰。吞取七个八个。曰不会。师曰。吐却两个三个　问百千法门。无量妙义。如何是第一义。师曰。横七竖八　问如何是佛法的的大意。师曰。驴鸣犬吠　问如何道向无寒暑处回避。师曰。惯得其便。曰无寒暑处。如何道。寒时寒。热时热。师曰。倒腹倾肠　问如何是本分事。师曰。管人家烟冲大小。如何是参。师曰。吃粥吃饭。如何是禅。师曰。载猪载狗　师举云门拈扇子曰。[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。问僧曰。是何意旨。僧答不契。师连棒打出。复命胡彦远居士答语。士出跪。高声曰。青天老爷在上。小底所供是实。师颔之　师问戴廷丞。云从何生。丞曰。从和尚问处生。师曰。山僧罪过　师於。
　　世祖章皇帝时。两召内廷问道。锡大觉普济禅师封号。并紫衣金印。康熙乙卯秋。游五台。途次清江浦慈云庵。示微疾。索笔书偈而终。七月初十日也。春秋六十有二。僧腊四十有三。门人迎归全身。塔于潜阳天目山之东坞。与高峰中峰两祖塔。相望焉。

　　衡州府南岳山茨通际禅师

　　通州李氏子。别号钝叟。父有隐德。事佛惟谨。母茹素。浃载而孕师。师甫周。能别荤素。天宁有鉴川老宿。语师父母曰。季子幼龄。殊道器。盍舍从吾游乎。年才志学。父母许从鉴川。敦沙弥行。寺有若昧法师。开法讲演。师遂得习讲。座下每聆无常迅速语。即是[惏-木]惕。一口气不来。向甚么处安身立命。虽历讲非志也。而此念独谆至。忽一夜经行偶失足。有省。奋志参方。初参天童悟于金粟。问客散堂空时如何。悟曰。是甚么时节。师便喝。悟便打。师又喝。悟又打。师礼拜曰。今日起动和尚。后参磬山修。一见契合。一日侍次。修问。只如百丈于马祖喝下。得个甚么。师曰。若有得即钝置马祖。修曰。他道三日耳聋聻。师曰。某不可更作野狐见解。修休去。又一日。修举岩头四藏锋句问。如何是就理藏锋。师曰。梁皇殿上道不识。如何是就事藏锋。师曰。今朝雨落阶前湿。如何是理事俱藏锋。师曰。行不出户坐不当堂。如何是俱不涉理事藏锋。师曰。八角磨盘空里走。修曰。此四转语。可绍先觉。虽然。也是搕七搭八　住东明。扫旵祖塔拈香曰。者老汉。二百年来在此藏身。人天罔知。佛祖难近。今日脚下。儿孙到来。亲遭勘破。且道。以何为验。顾左右插香　示众。古人道。恁么也不得。不恁么也不得。恁么不恁么总不得。诸兄弟。毕竟作么生即得。良久曰。檐前滴沥非关雨。溪涧奔雷不是声　示众。暮春风雨连宵搅。蚕麦应知定不好。山前山后女和男。晓夜忧愁忘饥饱。翻思我辈学禅人。究竟用心似他少。出入丛林趂闹门。口说参禅心不了。忙忙混到发生斑。自家底事仍未晓。无常杀鬼蓦然来。顿足搥胸空怨恼。尔我同居宜早知。生死莫把当草草。工夫但如忧蚕麦。管教不久证斯道。穷山相聚有限期。须惜光阴莫外讨　示众。诸方今日开炉。奔走四海禅徒。个个希成佛祖。真参究竟还无。争似东明数辈。缄口竟日跏趺。霜风扑面。瓶钵清虚。坚确志办所图。常忆古人居破屋。满床尽撒雪珍珠　因事辞众曰。道薄不堪居祖室。合随云鹤听潺湲。从教别选僧中德。可使重拈六尺竿。便行　住南岳绿萝庵。示众。山僧者里。也不论元。也不论妙。也不论禅。也不论道。只要你生死心破。生死心若不破。便是阎老子面前。吃铁棒底。公招所以道。参须实参。悟须实悟。阎罗大王不怕多语。不劳久立珍重　示众。举僧问当山云峰悦禅师。如何是心地法门。悦曰。不从人得。曰不从人得时如何。悦曰。此去衡阳不远。师曰。云峰答话。虽赴来机。要且犹涉程限在。钝叟则不然。如何是心地法门。不从人得。不从人得时如何。好与劈脊便棒　元日示众。元正启祚物咸新。野老讴歌贺太平。目击祖庭年远事。春风吹起上梅林　示众。举僧问云门。如何是云门一曲。门曰。腊月二十五。师曰。腊月二十五。今日为君举。着意会应难。蓝田射石虎　住长沙南源。示众。举杨岐曰。薄福住杨岐。年来气力衰。寒风凋败叶。犹喜故人归。啰啰哩。拈上死柴头。且向无烟火。师曰。门庭冷峻。语脉藏锋。此我远祖杨歧。荷担法道纲维。丛社之典型。山僧忝为后裔。亦有一颂。薄福住南源。霜风茆屋寒。拥衲炉头坐。灰形似懒残。赤骨[骨*历]不相瞒。烦汝诸人扫黄叶。千峰月上煮冰团　师偕众开田。示众。者一片田地。从上来分付多时矣。只为儿孙不肖。抛家散业。驰逐外游。致令祖父田园。荆棘年生。草茅日长。山僧。今日将原本契书。揭示诸人。须要诸人。各各急着精彩。认取者片田地。斩无明草。除邪见林。然后放两抛三。深耕浅种。披蓑带月。挈耙连云。到此不妨改禾茎为粟柄。变土块作黄金。都卢只在者片田地上显现。大众。正恁么时。且道。承谁恩力。乃以镢头[祝/土]地。三下曰。几度卖来还自买。为怜松竹引清风　灯节云众。今朝正月十五。处处村歌社舞。惟我南源寺里。举令超佛越祖。不是秘魔擎叉。岂学云门道普。剔起无尽灯光。照彻主中之主。大众且道。主中主作么面目。夏久曰。聻　示众。诸方有元妙禅。有性道禅。有细腻禅。有逐日常进禅。有休去歇去禅。有大法小法禅。与人理会。与人齩嚼。山僧此间。且无如许多禅。只有远祖百丈大智禅师。留得一把钝铁锄头。逐日要诸人使用。使用得纯熟。若到力忘於己。手忘于心。目前不见有可开之田。脚下不见有可立之地。忽然锄转。山河大地百杂碎。露出当人双眼睛。大众。即今把柄。在阿谁手里。蓦掷拄杖曰。当阳拈出大家看　示众。举闽中韦监军寻常见僧曰。某甲待官满。出江西湖南。置一问。问杀江西湖南老宿。僧曰。监军作么生问。军曰。不劳手脚。僧无语。师代曰。监军与么问。直是笑杀江西湖南老宿　问如何是学人安身立命处。师曰。待山僧有安身立命处。向汝道　问如何是旋陀罗尼句。师咳嗽一声曰。见处偏枯。如何得圆。师曰。山僧住持事繁　问雪峰当时得德山力。得岩头力。师曰。两处俱不得。曰毕竟如何。师便喝。曰恁么则礼拜去也。师嘘一声　问山头石虎。打一棒行一步时如何。师曰。皈依佛法僧　问了脱生死底人。如何用功。师良久曰。会么。僧礼拜。师与一踏　问和尚法嗣何人。师曰。自有一双穷相手。未曾轻揖等闲人。曰莫辜负磬山老人么。师曰。赖阇黎证明　问如何是庵主家风。师曰。拄杖如龙活。芒鞋似虎狞。曰日用受谁供养。师曰。一溪流水。万个峰头　问手握利刃剑。因甚猢狲子不死。师曰。全承渠力　问齩破铁酸馅。因甚路上有饥人。师曰。同途不同彻　问大死底人。活却时如何。师曰。唤来与山僧洗脚　师常问诸老宿。此山从上法脉。洎先德典型。与机缘出处。漠无知者。于是。摭拾新旧岳志所载。百有三十三人汇集成编。曰南岳禅灯录。以示诸老宿。鱼山熊给谏。序而传之。云是集行。当必有从纸缝中。劈开面目者。复续集宋元明兴诸老宿机缘法语。以附大慧正法眼藏后。凡若干卷。谓众曰。此吾徒慧命所寄也　甲申夏。兵革骚动。林谷震恐。发足下山麓。抵清浏。水陆俱困。迂途至南源。就南源驻焉。向风奔趋者且日至。师景百丈一日不作。一日不食之训。躬率众开田。拾枯掇野。误食涧芹致腹困。乙酉夹锺之八日。同众作务如故。晚忽令侍僧净发。沐浴端坐而逝。师生万历戊申七月十一日。坐夏二十有四。阅世仅三十有八。全身塔于岳山之麓。

　　阳山松际通授禅师

　　浙之乌程严氏子。生十七。见云栖七笔勾词。决志投道场慈脱白后依磬山修。忽闻画眉鸟声。豁然大悟。即见修。修竖拳曰。还道得么。师曰。板响也。请和尚过堂。修颔之。师辞行。修题顶像付师。归阳山。自是严身为众。云水日臻。道望远播。金岂凡方伯。稔师名。以吴江明庆。请师出世　据室。一个将军一个令。一个木杓一个柄。阳山到此不无言。祇要诸人着眼听。喝一喝　上堂。拙衲居山三十年。坚持祖印讵能传。今朝明庆重拈出。当机不值半文钱。既不值半文钱。莫不有辜岂凡众护法相邀出山么。良久曰。而今各请回光看。鼻孔何曾离嘴边。卓拄杖　上堂。问如何是最亲切句。师曰。汝莫辜负老僧。僧拟议。师震声一喝。以拂子作◎曰。会么。柳色黄金嫩。梨花白雪香。若将时节会。辜负宝花王。掷拂子　上堂。卓拄杖曰。今朝二月二。天子办农事。生涯在镢头。丰登万民遂。衲僧四事百无忧。渴饮饥餐倦打睡。莫教忒杀讨便宜。招得来生不如意。拽拄杖下座　上堂。三月十五。红黄徧普。拙衲升堂。呵佛骂祖。且道。何故。恨渠授受盂添柄。累及儿孙扯葛藤　住磬山上堂。问石磬重敲。圣凡共听。祇如无耳者。还闻么。师曰。忒杀分明。曰又道不悟底人有耳如聋。师喝。僧亦喝。师便打。乃举拂子曰。石磬重敲。震天震地。金炉再拨。炼圣炼凡。虽然如是。还有不离见闻。超登十地者么。若更如何。莫怪山僧起模画样去也。以拂子作[○@十]相。顾大众曰。会么。众无语。师曰。磬山今日失利。掷拂子下座　上堂。六月十九。观音点首。豁悟圆通。腾云哮吼。剎那走徧河沙国。寸步不离我门口。且道。因甚如此。鰕跳何曾出得斗　诞日上堂。余年四十七。无得亦无失。居山三十秋。刚刚一味拙。若还问我解何宗。识得秤锤原是铁　上堂。卓拄杖曰。昨夜三更头。两个泥牛斗。得血淋漓地。没个人来相救。撞着龙山石敢当。一齐趂入武林洞去也。且道。为甚么事。众中有道得者。出来道看。众无语。师曰。怜火若烧墙畔草。月钧能挂殿中帘。喝一喝　结夏上堂。乡村四月闲人少。才了蚕桑又插田。万峰顶上无余事。更好穷参鼻祖禅。复举石屋和尚结制示众曰。汝等举足下足。不得踏着常住地。若踏着。定犯波罗夷罪。阳山则不然。汝等从今结制。举足下足。直须步步踏着常住地。若一步不踏着。定犯波罗夷罪　过东藏寺请上堂。问如何是夺人不夺境。师曰。浔溪一带。水碧连天。如何是夺境不夺人。师曰。渔歌牧唱。各自风流。如何是人境两俱夺。师曰。髑髅粉碎。大地平沈。如何是人境俱不夺。师曰。当场选佛。法鼓雷轰。如何是三元。师曰。六月飞片雪。如何是三要。师曰。冬暖腊梅香。问向上一机则不问。如何是东藏境。师曰。殿后有阁。如何是境中人。师曰。棒头有眼。如何是人中意。师曰。将此深心奉尘剎。曰人境已蒙师指示。安心一句事如何。师曰。饥餐渴饮。乃曰。昔日达磨大师。直指人心。见性成佛。敢问大众。如何是心。竖拂子曰。者是心耶。若道是心。又将甚么作拂子。指香炉曰。若道者是心。又将甚么作香炉。若以目前森罗万象为心。又将甚么作森罗万象。若以虚空为心。又将甚么作虚空。者里定当得出。许汝道明心见性。立地成佛。还有真参实悟者么。如无。山僧今日失利　上堂。门对千峰碧。沿溪一径幽。更求元妙旨。拨火觅浮沤　上堂。万峰头上。不比人间。碧潭浸月。青嶂围天。缁素参礼。彻示无传。且道如何是无传底意。不见道。金屑虽贵。落眼成翳　上堂。问和尚密密处。为甚么学人不知。师曰。知即非密。曰还许亲近否。师曰。当面错过。问临济大师有三句。如何是第一句。师曰。我已忘记了。如何是第二句。师曰。说汝也不信。如何是第三句。师曰。汝自荐取。曰三句已蒙师指示。还有向上事也无。师便打。乃曰。所以道。声前荐取较些子。句后承当便隔天。倒腹倾肠人不识。惭余空费老婆禅。卓拄杖　浴佛示众。四月八。浴悉达。赤条条。水一杓。法界沾都利乐。二乘沾证大觉。声闻沾超无学。天人沾空善恶。修罗沾断斗缚。畜生沾脱鳞甲。饿鬼沾受酥酪。地狱沾出火镬。且道。衲僧沾又作么生。出家清淡无他供。黑饭团头一饱餐　问如何是小藏。师曰。巨海不堪蚯蚓度。如何是大藏。师曰。藕丝窍里大鹏飞　僧求开示。师曰。你寻常做甚么工夫。曰本来无一物。师竖起拂子曰。你还会者个么。曰不会。师曰。却有一物在　问如何是三元。师曰。龙过树头拖绿去。如何是三要。师曰。虎从溪畔踏青来。如何是一念不生。师曰。河底石龟啼　僧请开示。师曰。今日懒与汝说。明日来。次早僧复问。师曰。昨已为汝说了。曰不曾。师曰。苍天苍天　问祖师心印。篆作何文。师曰。七曲八曲　问是则裂破虚空。不是则鬼家活计。端的处请师明。师曰。山青水碧　问南山白额虎。蓦面相逢时如何。师曰。作马骑。曰倘不驯时如何。师劈头便打。僧礼拜。师曰。驯也　问如何是末后句。师曰。且待驴年　问若见诸相非相。即见如来。学人向甚么处皈依。师曰。礼拜着　问二十五圣。本无优劣。为甚独选耳根圆通。师曰。翠为毛死　问世尊未离兜率。已降王宫。未出母胎。度人已毕。何故。众生徧满尘剎。师曰。桃花净尽菜花开　问。一人在饭箩边饿死。一人在大海中渴死。未审何故。师曰。忒杀近　问风吹石曰演摩诃。意旨如何。师曰。真实不虚　问若人识得心。大地无寸土。今和尚识得心也。如何大地还在。师曰。各人吃饭各人饱　师继主磬山。住未几。以疾养疴阳山。一日师自起。沐浴更衣。趺坐书偈。示众曰。昔人五十知非。予年五十知止。莫云日出事生。须信分明直指。掷笔而逝。良久。复开目嘱众曰。每朔望云集。礼西天东土历祖。后礼龙池磬山二祖不可忽复。瞑目化去。实崇祯壬午八月二十二日也。世寿五十。僧腊三十有四。嗣法门人神鼎云外泽。录师四会语。行世。

　　鸳湖用禅师法嗣
　　建宁紫云衡石钧禅师

　　钱塘潘氏子。幼而颕悟。慧性不凡。总角时。矢志出尘。二十受具。即徧历诸方。虽有所契。终不自诺。复谒鸳湖於普明。洞彻圆常。一日用问。化人问幻士。谷响答泉声。欲识吾宗旨。泥牛水上行。意旨如何。师曰。梦眼见空花。用曰。临济有一句子。你又作么生。师便喝。用便打。师又喝。用又打。师礼拜。用曰。元来是瞎驴。师拂袖便出。用命掌院事。后用退居。四众请师开法。上堂。僧问。昔日无趣老人。今朝衡石和尚。如何是源远流长。古今不异。师曰。开池见明月。挥尘动清风。曰云峰一滴水。大地尽承思。师曰。会取未来的。乃曰。云生宝树。风敲翠竹。勘破鸡鸣。徧地涂毒。者是无趣老人的落处。即今还有知落处的么。有即出来。通个消息。良久。击拂子下座　师住云峰。一时缁素毕集。顺治丙戌四月初四日示寂。世寿三十四。僧腊一十五。有演义答响等录十五卷。行世。

　　嘉兴金明介庵进禅师

　　本邑张氏子。母贺氏。梦日轮入怀而诞。幼不乐儿嬉。唯喜近佛。志慕出家。参鸳湖用於桐月。追随半载。无有入处。因用入闽。寻礼龙池微剃染。命董库事。刻究本参。尝废寝食危坐。又因足患水毒。三月不起。一日侵晨。闻匠斧斫大木声。有省。乃述偈呈微。微颔之。后往建宁。再参用。即命入室。师方跨门。用曰。是甚么。师拟答。用震威便喝。师豁然。掩耳而出。又一日用集众。乃举拂子曰。世尊拈花。老僧举拂。且道。是同是别。师出礼三拜归位。用曰。这瞎驴。遂掷下即出。从上源流衣拂。并偈授之。出住径山观音殿。嘉兴金明寺　上堂。一生二。二生三。三生万物。是则是。祇是顺水张帆。且无逆风把柁。金明要问一从何生。良久曰。力口希咄咄咄。猫有插血之功。虎有起尸之德　解制上堂。豁开户牖。当轩者谁。若也见得。不妨腰包顶笠。竿木随身。一任南天台北五台。其或未然。各须照顾脚下好　锺溪示众。四月村庄麳麦黄。衔泥紫燕语声狂。太平景色谁人委。独坐溪头看水忙　上元上堂。千灯万灯。从这一灯起。且道。这一灯从何处起。苟知落处。交光相罗。灯灯无碍。祇如十方俱击鼓。十处一齐闻。东家点灯。西家暗坐。又作么生。良久曰。一种是声无限意。有堪听处不堪听　晚参。细雨落花香冷澹。晚风敲竹响晴空。西来祖意我不会。午夜推窗月上东　示众。结制以来又七日。灯笼露柱绝消息。后园竹子数百竿。横者自横直者直　师置一斫刀。日随众务。遂举起刀。示众曰。亦能伐材。亦能养材。复偈曰。刚刀铦利出红炉。斫尽云根不用磨。衲子腰间曾佩得。何愁栗棘葛藤窠　颂兴化打充宾曰。虎解起尸。猫能插血。正法眼藏。瞎驴边灭　僧参。作虎声。师作怕势。僧拟议。师曰。掠虚汉。直打出　师为亡僧举火回。僧问。亡僧迁化。向甚么处去。师曰猫。僧拟议。师劈面掌出　师拣药次。一僧呈偈。师接槎作团。问曰。且道是病是药。僧曰是病。师便打。复唤一僧曰。你道。是病是药。僧曰是药。师亦打。一士曰。药病总不是。师亦打　康熙癸丑九月二十三日。沐浴更衣。书偈辞众而逝。世寿六十有二。僧腊三十有七。茶毗。骨白如玉。牙齿不坏。骨塔於隐川大慈庵齿。塔於楚黄石门山之黄荆。

　　嘉兴永正一初元禅师

　　姓曹。郡之当湖人。生而岐嶷端敏。喜趺坐。十岁。乞父教佛经。能解妙义。十五即参究宗乘。二十豁然彻悟。礼兴善弘远为师。参普明用。执侍久之。用一日问。我心里不安。你还得太平也未。师曰。苍天苍天。又一日入室。用竖拳曰。道一句看。师便掌。用大笑。师礼拜。於是机契。返兴善。掩关十有余载。出住永正　上堂。花笑春风。格外真规顿现。渔歌曲水。就中消息全彰。向上拈提。不碍通人唱和。随宜施设。何妨达者商量。寒时添衲。热则披襟。休云觅火和烟得。饥来吃饮。倦即打眠。莫道担泉带月归。握一拳。大千香水海。摄尽无余。舒一掌。百亿须弥卢。拈来有据。所以道。大人得大机。大智得大用。设或情尘未脱。翳眼犹存　示众。以拄杖卓一下云。道得也被他穿却鼻孔。道不得也被他穿却鼻孔。时有僧问。道不得穿却鼻孔即且置。道得。因甚也穿却鼻孔。师掷拄杖。便归方丈　示众。有一句子。未打鼓前。分付诸人了也。若也会得。方可商量。如或未然。岂堪共语。拈拄杖。一时打散。归方丈　颂六祖曰。我有一物。无头无尾。无名无字。无背无面。诸人还识么时荷泽会出众曰。是诸法之本源。乃神会之佛性。曰横将玉笛遡风吹。不犯宫商调自奇。最惜能邀仙子曲。被人唤作鹧鸪辞　僧参。举雪峰淘米话。未了。师劈头打云。残羹馊饭。不劳拈出。僧罔措。师云。学语之流。直打出　僧参。才展坐具。师便打。僧云。谢和尚慈悲。师云。山僧今日失利　尼问。那个是学人本来面目。师曰。一场出丑。尼礼拜。师曰。众眼难瞒　康熙戊午五月十九日。柬谢诸檀咸集毕。师合掌。叙别而逝。寿六十四。腊四十二。塔于丈室。

　　五灯全书卷第六十八
　　五灯全书卷第六十九

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下三十五世随录
　　密印养拙行明禅师

　　山西蒲州常氏子。二十岁辞亲。剃发于普陀。往参金粟悟老人。于棒下有省。后随五峰学。充同庆监院。学将示寂。持来源拂子。付师于大沩　上堂。举昔日玄沙持书上雪峰。峰折书。见白纸三张。召大众曰。谛观谛观。喝一喝。便下座　上堂。佛佛为一大事因缘故。出现于世。且道。如何是大事。竖拂子曰。我无隐乎尔。复举赵州曰。泥佛不度水。金佛不度炉。木佛不度火。真佛内里坐。山僧今日不免将者拄杖子。拨转赵州关。别开一路去也。以拄杖画○曰。泥佛能度水。不假他人力。以拄杖又画[中-口+○]曰。木佛能度火。个事明如日。又以拄杖画[※-((鬯-匕)-凶)+○]曰。金佛能度炉。诸人见也无。真佛无住所。大家在者里急着眼。莫拟议。掷下拄杖曰。还见么。下座　煅五峰和尚灵骨上堂。僧问。世尊有八万四千舍利。未审先师有多少。师卓拄杖一下。僧喝。师便打。乃举雪峰灭度。玄沙作祭主。举起茶盏曰。会么。若还会得。先师无过。若还不会。过在先师。众无语。沙。乃扑破茶盏。师曰。沩山也不举盏。也不扑破。只将本分所得。呈示诸人。举起拄杖曰。还见么。一时打散。归方丈　上堂。问向上一着事如何。师曰退后。曰向后一着又如何。师曰。莫妄想。乃曰。尘尘说。剎剎说。威音那畔作么说。横拄杖曰。三世诸佛。鼻孔一齐穿。森罗万象。闻着心胆裂。为甚如此。马驹踏杀天下人。正法眼藏瞎驴灭　示众。大丈夫休拟议。翻身提起吹毛利。大鹏展翅绝遮阑。直透千重万重去　夜半。维那入方丈曰。元物还和尚。师曰。道甚么。那便打。师亦打。那曰。而今不被天下老和尚拄杖瞒也。便行。师曰。脚跟下。好与三十棒。次日。师自击鼓曰。山僧出征去。转身入堂曰。昨夜被维那劫一阵。不分胜负。今日特来击鼓。与诸人相战。不用如何若何。便请单刀直入。有么有么。维那便出。作相扑势。师曰。残兵败将。不堪对敌。便归方丈　师入堂。就地趺坐。时有僧。便坐师榻。师起身。向僧礼拜。僧遂走。师复坐地曰。我起不得。众中谁扶山僧起。一僧推师倒地。师起身打坐榻。僧便归方丈　僧问。如何是活句。师曰。拔却汝舌根。曰如何是死句。师打曰。按着汝鼻孔。僧礼拜。师一蹋曰。会么　顺治己丑春。跏趺坐逝。塔于本山之麓(五峰学嗣)。

　　海虞三峰梵伊弘致禅师

　　海虞陶氏子。幼从宝岩朗剃度。朗欲他往。携师及顶目彻。面嘱三峰藏。命为侍者。示参竹篦话。常俾护关。时支石为床。缚篱为壁。值隆冬。寒风砭骨。乃诣库司乞纸。藏闻而怒曰。汝不念岁月飘忽。已是未明。反琐琐床席间。喜晏安耶。后凡有所问。即诟骂而已。一夕经行。至五更。闻松涛大作。忽有省。作偈曰。终朝着意从他觅。无限精神徒自竭。夜来踏断草鞋跟。打破石牛鲜血滴。藏犹未许可。一日遽问。子今在甚么处行履。师曰。坐断石床钟夜半。一声寒雁破云来。藏曰。青州衫在。师曰。脚下方砖七八片。藏曰。不问者个。师曰。金刚手内八棱棒。藏以杖逐之。后命看德山托钵话。遂入堂奥。呈宗旨颂曰。两两铁牛双角劲。霹雳纵横天地迸。同条杀活不同条。竭尽大千穷性命。回首重冈揭眼看。一片平湖风月静。藏颔之。许为入室。天启丁卯。出世住三峰清凉院　示众。多时碌碌不谈禅。荒草交加挜舌边。今日春风初识面。一根竹篦又重拈。风凛凛气闲闲。劈脊挥空毒火燃。烈断两头三臂后。打翻双眼哭苍天。蓦拈竹篦。打一下曰。参　示众。脚跟不到处。踏断丝头。口角未开时。打失自己。直须迅电翻空。轰雷掣起。拶破面门。声声夜雨。方好向精进堂中打睡。华光座上翻身。拈出金刚王剑。断不容情。以嗔报嗔。以喜报喜。怒涧奔峦。冲风破雨。喝一喝曰。住住　示众。识得一万事毕。山苍苍水湜湜。度生心脑髓竭。一掴处一掌血。八千返去来。一句子妙密。海天烟雨正茫茫。田家到处桔槔歇　示众。天尊地卑。风动云起。看到极头。至礼无礼。万法本然。心言难拟。便恁么去。已成钝置。以杖打曰。吹毛用了急须磨。冷光吞却人间世　示众。雨久昼方晴。松梢晒白云。石泉声乍缓。烟树影初分。端的论斯事。分明说向君。只缘有双耳。觌面不相闻。大众。既是有耳。为甚不闻。便打　示众。夜半秋虫踏杀牛。恶声流布满禅洲。日面佛瞋月面佛。一家愁了百家愁　僧问。如何是佛。师曰。无底锅子煮烂粥　问如何是西来意。师曰。藤树交加高百丈。低昂屈曲似虬龙　有僧请益竹篦话。师曰。松树曲曲湾。竹子青青直。汝若会不得。问取阶下石　问不得有语。不得无语。意旨如何。师曰。老鼠踏翻酸齑瓮。僧拟议。师打曰。破费常住也不知　崇祯改元示寂。有语录。行世(汉月藏嗣)。
</div>
    <div class="pagination">
<a href="五灯全书_page124.html">上一页</a><span>...</span><a href="五灯全书_page120.html">120</a><a href="五灯全书_page121.html">121</a><a href="五灯全书_page122.html">122</a><a href="五灯全书_page123.html">123</a><a href="五灯全书_page124.html">124</a><span class="current-page">125</span><a href="五灯全书_page126.html">126</a><a href="五灯全书_page127.html">127</a><a href="五灯全书_page128.html">128</a><a href="五灯全书_page129.html">129</a><a href="五灯全书_page130.html">130</a><span>...</span><a href="五灯全书_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
