<!DOCTYPE html>
<html>
<head>
    <meta charset="UTF-8">
    <title>正源略集 - 第 24 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正源略集 - 第 24 页/共 25 页</h1>
    <div class="content">
　　本郡李氏子。髫年。阅法华经止止不须说我法妙难思。有省。便投天宁脱白。圆具后。参大晓彻。亲炙数年。方吻合。继席天宁。凡上堂小参。不许记录。一日告众云。三心不得。四大无家。便入寂。

　　自闻悦禅师法嗣
　　吴陵三昧见彻明禅师

　　金坛丁氏子　解制小参。火炉边煅来的。铜头铁额。霜雪里拣出的。玉骨冰心。既然。时至理彰。不免放一线道。南去北去。东去西去。浓阴不减来时路。添得黄鹂四五声　据室。九龙溪口。叮公桥头。有一句子。明历历光烁烁。诸佛觑不见。列祖梦不着。明上座。拈起也百谷风生。放下也千江水肃。蓦喝一喝云。天上有星皆拱北。人间无水不朝东。

　　法南胜禅师法嗣(二人)
　　常熟普仁一轮月禅师

　　上堂。荆棘林中插足。须是其人。虚空背上游行。法轮大转。尘尘剎剎。普现威光。物物头头。全彰正眼。破沙盆大家扶起。无文印信手拈来。不作奇特商量。亦非玄妙解会。若能直下无私。便见辉天鉴地。喝一喝。

　　常州商山恒悟际禅。禅师

　　宜兴许氏子　开炉上堂。天之高。地之厚。沧海之深广。品物之不齐。高悬古镜。列万象於台前。横按镆铘。截群机於句下。若夫透脱一路。累他达磨眼睛突出。弥勒口门笑破。千手大悲。摸索不着。大智文殊。测度不出。只有街头石敢当。风吹不入。雨打不湿。守呆呆地。却较些子。虽然。要悟则易。要迷则难。火炉头无宾主话。总不许动着。若动着则祸生。

　　正宗道禅师法嗣
　　江西瞻云万云岫禅师

　　上堂。三日已前。在后堂寮。未曾减一丝毫。三日已后。据方丈位。未曾增一丝毫。不增不减。前后际断。直下踢倒人我山。竖起智慧幢。不被名相转移。不逐时节迁变。东涌西没。随缘自在。是乃诸佛菩萨。同得阿耨多罗三藐三菩提。是名无诤三昧　说戒上堂。向上一路。千圣不传。而佛佛同证。宗乘一唱。三藏绝诠。而法法全彰。道远乎哉。拄杖头孤逈逈。纵横得妙。圣远乎哉。眉睫上圆陀陀。杀活自由。所贵当人直下构去。则透顶透底。无欠无余。说什么一不杀生二不偷盗。不消咳嗽一声。百杂碎也。其或立功勋存知见。则波罗提木叉。谁敢动着一丝毫。何故。修证即不无。染污即不得。

　　德山海禅师法嗣
　　钱塘盐官荐福秀崖春禅师

　　上堂。拟心即错。动念即乖。直饶火炉头会得无宾主话。也只空费了许多浆水钱。稍知原委底。着着有出身之路。化钝铁作良金。镕顽铜成法器。妙手虽彰。归根得旨。犹未许在。且道。荐福具何眼目。

　　果宏德禅师法嗣
　　江西头陀微彩星禅师

　　入院。四山围绕。楼阁重开。入门一句。不用安排。喝一喝。便入。

　　佛泉安禅师法嗣
　　京都大觉月天宽禅师

　　上堂。豁开户牗。万象历然。明头也合。暗头也合。因甚世尊三昧。迦叶不知。一步较易。两步较难。纵然剑刃上横身。冰棱上走马。只解瞻前不解顾后。且道。誵讹在甚么处。良久云。无人知此意。令我忆南泉　中秋。打开普光藏。吾无隐乎尔。有权有实。有照有用。木樨熏破山谷鼻孔。正好修行。正好供养。直饶拂袖便行。王老师犹少机关在　立春。僧问。如何是道。师云。如何是道。僧云。问大道。师云。此去京都六十里。云学人会也。师云。犹隔九关在。乃云。冰河焰发。碓嘴花开。黑漆拄杖生头角。不萌枝上吐奇葩。木童岭上歌无尽。石女溪边笑转赊。且道。笑个甚么。不解风从何处起。吹开无数白杨花　晚参。清秋气爽西风急。吹破虚空露一窍。灯笼扬声。露拄发笑。且道。笑个甚么。良久云。手执夜明符。几个知天晓。呵呵。

　　粹如纯禅师法嗣
　　京都觉生彻悟醒禅师

　　参万寿纯有省。受心印。首住广通。足不出寺十五年。凡求指示者。以寸香为度。后奉　命。住觉生寺。道益高而望益重　起七。佛性谁无。佛性谁有。三齩不见骨。一举四十九。师子野干鸣。野干师子吼。咄咄咄。夜半日轮红。面南看北斗　解七。举禅板云。蒲团坐断古今。脚跟踏结佛祖。火炉头不容片雪。长空里任布重云。恁么是去。变大地作黄金。供养上座。如其不是。吃水也须防噎。须知悉达太子。夜睹明星。见大地众生。齐成正觉。大似弃海认浮沤。调达老。堕身在地狱。如比邱入三禅乐。也是乞儿见小利。大力魔王。当时若解道个我待众生界尽。乃至无有众生名字。亦不发菩提心。却不妨始终丈夫。广额屠儿。放下屠刀便了。更说甚我是千佛一数。好人不肯做。定要屎里卧。虽然。山僧说却说得一丈。行尚行不得一尺。山僧固不肯诸子。诸子尤不肯山僧。且作么生。置禅板云。得饶人处且饶人。

　　闻学禅师法嗣
　　杭州天目旅亭会禅师

　　嘉善张氏子。参东鲁法师。令看东山水上行话。遍参十载。一日在崇福禅堂。闻雨声打失鼻孔。乃趋见闻学定。机缘相契。遂记莂焉　上堂。半生抱拙水云乡。自觉冰霜已惯尝。今日惭惶继祖席。了无一法可商量。既无一法商量。作么生与诸师。趂个时节。好云迎哓日。无物不风光　佛诞小参。身口意清净。是名佛出世。身口意不清净。是名佛灭度。正当恁么时。还有释迦老子么。良久云。从今丑恶难遮掩。路上行人口似碑。

　　在权衡禅师法嗣
　　方塔平川舟禅师

　　上堂。拈拄杖云。竖穷三际而无内。含裹十虚而无外。入一微尘而非小。盈满六合而非大。复举善财入弥勒楼阁因缘。师云。弹指一声。善财便得入重重楼阁。适来山僧挝鼓升堂。汝诸仁得入也未。若未得个入处。应须得个出处始得。或有问学人。入也未入。何云出耶。向伊道。待慈氏下生。更为说破　小参。云散长空净。崔巍万八峰。声声紫燕语。拟欲寄飞鸿。者是我在老人寄示语也。此四句中。有一句全照全用全纵全夺。若人检点得出。参学事毕。

　　天慧彻禅师法嗣(八人)
　　扬州高旻了凡圣禅师

　　浙江海宁薛氏子。与友人张永昌。往衢州居洞。复投慧初和尚剃染。永昌。名世空。同师参方。夜坐石城桥上。遇游侠三四人。以铁棒打师曰。好和尚不打坐。打坐不是好和尚。师闻。觉有所入。后参崇福怡然和尚。时天慧彻。居首座。征竹篦子话。师云。摩酰首罗三只眼。座云。那个是正眼。师喝一喝。一日睹露柱。便知情与无情悉皆成佛。即呈所得座云。子大事了毕矣。遂付衣拂　解七小参。一期之中。九七之内。言不盖覆。语不囊藏。倘获知音。将大海来。盛取大海去也。知我法门。有如此广大。如此坦荡。若是持钵盂底汉。焉知他家笊篱大小。杓柄长短。蓦拈拄杖云。能有几人不唤作拄杖。卓一卓。又能有几人唤作拄杖。掷杖归丈室　起七。古之今之。若佛若祖。检点将来。不无三错。第一错不合投师出家。第二错不合参方行脚。第三错不合打七参禅。若免得者三个错字。不妨横眠倒卧。鼓腹讴歌。倘或伫思停机。高旻与诸人将错就错去也。击禅板云。起　晚参。大尽三十日。小尽二十九。会得个中意。面南看北斗。拈拄杖。卓一卓云。是大神咒。是大明咒。是无上咒。是无等等咒。拄杖卓着方砖。因甚东海龙王头疼。复卓一卓云。一雨普注　早参。三岔河畔有一物。竖穷三际。天中塔下有一物。横遍十方。更有一物。在洋子之北。欧公之南。名喧宇宙。声振大千。且道。是甚么物。设或道得。大有我在　早参。昨朝入城。行路辛苦。夜间一觉。直至五板。忽然醒来。忆得无梦无想。主人公在甚么处话。特特举似诸人。仲冬犹寒。恭惟大众万福　早参。春风如刀。春雨如胶。尽大地人。在泥水里。头出头没。惟有赤肉团上无位真人。略较些子。蓦召大众。要知临济大师落处么。遂展手云。一夜落花雨。满溪流水香　解夏。壁角头破草鞋[跳-兆+孛]跳。塞却金刚神鼻孔。若人识得。千里同风。其或未然。山僧为诸人说个道理。譬如饥人欲米而得其柴。动用一般。未免难以救饥。如病者欲取黄连而得名品果物。虽甘美。未免不能疗病。如行人欲朝北阙而往南走。劳苦无异。未免愈走愈远。遂喷嚏云。还我草鞋钱来　小参。行年五十六。命穷真薄福。虽有几亩田。夏秋不成熟。争柰仓一空。搜寻无积蓄。坐对此浮图。但能饱众目。欲倩金刚王。担入市间鬻。金刚亦云饥。闻言自颦蹙何如卖。山僧皮骨无多肉。大众忽停餐待。声同一哭。诸人且勿哭。山门书问头。转语人必速。师於乾隆丙子五月七日示寂。世寿五十七。僧腊三十三。塔于镇江七里店之石垄。

　　扬州兴化资福慧皎清禅师

　　中州人。参高旻。示以本来面目话。力究有惺。呈旻曰。丁一卓二。放三抛两。本来面目。伸手见掌。旻云。洞山道。麻三斤。又作么生。师云。口开便见喉。眼闭多言梦。一日十二时。时时作客送。送到劳劳亭。无聊抱弦弄。旻曰。未在更道。师云。忽然打破沙盆。露出家常茶饭。多吞不尽。少吐不尽。这回端不揖檀那。旻大喜曰。此子。慧性过人。举以首众　小参。文殊普贤。说理说事。错。德山临济。行棒行喝。错。将错就错。下个注脚。就地书个心字。悬空书个必字。有人过此两关。际清替他下涅盘堂。倘或未然。粒米寸丝。也须仔细　上堂。破常住却有三般物。一曰空心菩萨。二曰折脚香炉。三曰无烟火灶。僧问云。如何是空心菩萨。师云。内外一如。如何是折脚香炉。师云。动着便倒。如何是无烟火灶。师云。轻易烧不着。僧云。恁么则与古佛同参也。师云。上座三寸甚阔。僧一喝。师亦喝。僧连喝二喝。师休去。来日见僧云。昨日何似今日。僧便喝。师云。者一喝。落在甚么处。僧无语。师震声一喝云。咸水粯子饭从你吃。临济四宾主。未梦见在。一日索浴。更衣正坐。书偈云。有佛处不得住。老僧罪过。无佛处急走过。老僧罪过。不然。获罪於天。无所祷也。老僧罪过。毕竟如何。横案竹篦云。来时无口。去时无鼻。掷笔趋寂。塔于刘埠之西。

　　钱塘大雄山崇福晓峰良禅师

　　江西安福郭氏子。八岁。礼腾焰公剃染。年十九。纳戒於吉州龙须山。遍历诸方。无可意者。闻高旻钳锤严密。往参得旨。后晦迹於吴门。无出世意。同门霈公。坚挽出住崇福　解夏示众。江海之逝。岂栖迟于芳藻。云汉之飞。未饮啄于清流。祇恐不是玉是玉也大奇。崇福三十年前。讴歌之野老。惯趋栖巢之渔父。三十年后。总不恁么。何故。蚁子自来腥处走　示众。他人行处我不行。他人住处我不住。不是与人难共合。从来缁素要分明。山僧昔日挑担。懵慬出来。撞着个无鼻孔汉。添得一担颟顸。东触西触。忽然桶底脱落。始知善财童子学心经。从来不识元字脚。而今仔细思量。更有一个难处。且道。那里是难处。摇手云。不道不道。

　　扬州宝轮霈霖源禅师

　　湖广陈氏子。丱岁出家。闻谷中有声。猛然大彻　小参。登山到顶也。入水穷源也。一九二九三九寒彻骨。且道。生机一路。在甚么处。咄云。绝对绝待。无在不在。匝地普天。顶光三昧。南北东西。一场庆快。若人伫思停机。辜负明州憨布袋　上堂。五千四十八卷。破烂故纸。拈放一边。一千七百个。陈年滞货。置之勿论。乃拈拄杖云。拈新条行正令。直得群狐灭迹。魔外潜踪。东京相国寺里西廊下石狮子。[跳-兆+孛]跳上三十三天。触着帝释鼻孔。新昌石佛。汗流如雨。惊得石敢当。有鼻无嘴。连声道个吽吽吽。乃喝一喝曰。无毛鹞子。扑地双飞。汝等诸人。要知三玄三要落处么。下座　解夏。腕头无力。龟毛绳。缚得虚空紧峭。肘后有符。兔角杖。点得碓嘴花生。无位真人。不须把住。自然教伊进不得退不得。变作露地白牛。趁亦不去。若是东触西触。犯他国王水草。总不干宝轮事。何故。源长老信亦不立　早参。嘉州打大象。不是得力句。陕府灌铁牛。不是亲切句。西河弄狮子。不是转身句。日观峰头觅的。不是最高句。大丈夫。语不离窠臼。焉能出盖缠。卓拄杖云。击碎壶中日月。掀翻劫外乾坤。有语非干三寸舌。能言岂是一腔心。阿呵呵好大哥。风流不在着衣多　结夏。开无须锁。未为好手。挽虚空结。方是作家。猛虎舌上书字。烈焰光中喝采。拈起栗棘蓬。倒着金刚圈。举着帝释惊心。击着二乘胆丧。熏风自南来。殿角生微凉。若起丝毫佛见法见。宝轮不用神力。二铁围山自入去也。卓拄杖云。以大圆觉牛脚马脚。为我伽蓝瓜篮菜篮。

　　安乐广修圆禅师

　　上堂。拈一茎草。作丈六金身不难。拈丈六金身。作一茎艹不易。忽有人出来道。也不难也不易。饥来吃饭困来睡。山僧向伊道。个未在。何故。儱侗禅和。如麻似粟。安乐做处也。要诸人共知。即起身云。急着眼觑。遂翻一觔斗。归丈室。

　　金坛东禅道庵参禅师

　　江南常州武进童氏子　上堂。长坐不行之人。提脚不起。顶[宁*页]上好与一拶。长行不坐之人。放脚不下。脚板下好与一锥。擎拳瞬目之人。疯气缠染。更与三十痛棒。何故。剑为不平离宝匣。药因救病出金瓶　小参。七窍凿开混沌死。智者过之。九乌射尽乾坤黑。愚者不及。作么生得恰好去。以无所思心。得大自。在力。

　　丹阳嘉山隆庆维圆勉禅师

　　闽之汀州宁化徐氏子　示众。居一切时。不起妄念。空山无人。於诸妄心。亦不息灭。水流花开。住妄想境。不加了知。点即不到。於无了知。不辨真实。到即不点。恁么也得。不恁么也得。山僧无固无必。石巩陈迹。华亭故态。吾不为也。有心用处翻成错。无意求时却宛然。有么有么。良久。渭水垂纶。得璜便休　小参。有句无句。揭谛揭谛。如藤倚树。波罗揭谛。树倒藤枯。波罗僧揭谛。句归何处。菩提萨婆诃。遂呵哈大笑曰。昔贤疑案。维上座明断了也。三世诸佛。历代祖师。百千法门。无量妙义。亦不消一弹指。竭尽无余。还委悉么。昔年出岭来。今日入岭去。只在此山中。云深不知处(本分偈。本来成现。晴空闪电。霹雳一声。裂娘生面文不加点。儿戏鬼脸。长大思量。惭惶无限我有一机。人谁识伊。昨朝吃饭。今日肚饥)。

　　天台省彻悟禅师

　　参天慧彻。禅堂供司水职十二年。一日举足下单。踏破方砖。有省。大叫曰。十二年底。十二年底。维那问曰。十二年底甚么。师曰。十二年来被鬼迷。今日脚踏实地。至方丈呈偈曰。觑破方砖。面目俨然。一微尘内。洞见大千。天曰。未在更道。师云。蚯蚓过海。虾蟇上天。聪事不真。重说偈言。天颔之。后隐於华顶深处玉树林。终身不出。

　　南岳下第四十世
　　藏庵锋禅师法嗣
　　芙蓉双峰若呆慧禅师

　　常德宁邑黄氏子。结制。喝一喝云。临济。曹洞。沩仰。云门。法眼。总被麻三斤缚作一束。辊入阿耨达池。纵使口如利剑。早已打湿袈裟角。只待乾矢橛成等正觉。方知出头有分。山僧见处。要望诸人高超物表。何以故。喝一喝云。月落不离天。

　　天涛云禅师法嗣(六人)
　　杭州天长守约信禅师

　　小参。夫子不识字。达磨不会禅。一卷好心经。被个歪嘴和尚念坏了。你还透得坏处么。打一锤一块肿。踢一脚一块青。因甚么蚊子上铁牛。癞士听雷声。欲得不招无间业。莫谤如来正法轮　小参。一拳拳倒妙高峰。就地拈来土是金。一踢踢翻圆觉海。滔天波浪浪是水。若果恁么。天长。与你助彩。东西南北去。镬汤炉炭去。剑树刀山去。毒蛇头上揩痒去。猛虎口里横身去。若也滴滴搭搭婆婆诃诃。只恐总去不得。何也。天长。从来不与人说妈妈禅。

　　金陵西天妙德起禅师

　　号元峰。浙江山阴吕氏子。年二十。投普照老宿出家。得戒于杭之天长。掩关三载。北礼五台。遍参尊宿。后谒天涛云于金山　上堂。问答本无交涉。棒喝亦然。虚设莫问张三李四。空悬一天星月。复卓拄杖云。一二三四五六七。入海算沙徒费力。个中消息报君知。弥勒释迦同吃跌　小参。山僧。自小记得。四句伽陀。不免当阳拈出。挥拂子云。上大人孔乙己。化三千可知礼也。且问诸仁者。是甚么义　小参。论玄宗谈意旨。佛祖单提传心印。打开宝藏妙无穷。得意忘言超智境。实无一法与君通。万象森罗齐乞命　早参。禅无可参。道无可学。世尊拈花。早丧灵源。迦叶微笑。更添病目。山僧今日略呈丑拙。吃饭穿衣。无法可说。两个拳头。一对伸出　早参。有梦有想。情尘未释。无梦无想。天地悬隔。坐断两头。触处明白。直下承当。更添阶级。拟议思量。白云万里　师年老。退居兴教。以角虎双修。嘉庆戊午正月十四日示微疾。众请说偈。师曰。莫污人好。索浴更衣。移龛坐寂。

</div>
    <div class="pagination">
<a href="正源略集_page23.html">上一页</a><span>...</span><a href="正源略集_page19.html">19</a><a href="正源略集_page20.html">20</a><a href="正源略集_page21.html">21</a><a href="正源略集_page22.html">22</a><a href="正源略集_page23.html">23</a><span class="current-page">24</span><a href="正源略集_page25.html">25</a><a href="正源略集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
