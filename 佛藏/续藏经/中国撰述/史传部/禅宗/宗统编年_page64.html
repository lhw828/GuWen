<!DOCTYPE html>
<html>
<head>
    <meta charset="UTF-8">
    <title>宗统编年 - 第 64 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 64 页/共 68 页</h1>
    <div class="content">　　禅师法藏住海虞三峰。
　　藏徧求真师。时禅风绝响。乃游方。至海虞北麓。见烟一穗。起深树间。藏曰。此有隐者。拨草而进。溪流绕门。锵锵然。古院沉寂。主僧曰。师气宇非常人。三峰集东南灵秀。师宜住此山。藏曰。我亦乐之。院久废。藏携四五苦行。力参。如风穴当年。
　　辛亥三十九年。
　　祖自燕京还龙池。
　　祖付圆悟衣法。
　　祖自北归。南游越。穷天台龙湫诸胜。庚戌岁杪。还龙池。祖一日升座。召悟。悟近前。祖举起拂子曰。诸方还有这个么。悟震威一喝。祖曰。好喝。悟连喝两喝归位。祖顾悟曰。更喝一喝看。悟即出法堂。明日挝鼓上堂。以大法印付之。
　　三峰法席成。
　　五乳弟子包福明。十余人。破家成三峰丛席。额曰清凉禅院。
　　憨山德清赦还。
　　壬子四十年。
　　三峰藏悟道。
　　二月朔。藏八百日不语死关。才上蒲团。忽眩晕。欧痰一斗。遂放身熟睡。如坠千尺井中。求出相似。手足都无攀搅。至第五日巳间。方深睡。窗外二僧夹篱。拗折大竹。声若迅雷。顿见虚空粉碎。大地平沉。人法俱消。一真不立。尽大地觅纤毫过患。了不可得。无有譬喻能喻。揭开从前文字。但见纸墨。义理了不关思。端坐终夜。如弹指顷。无思惟中。触着赵州云。我在青州做领布衫重七斤。凡古栢树子。乾屎橛。新妇骑驴阿家牵。八角磨盘空里走。至云门扇子[跳-兆+孛]跳上三十三天。种种三昧。一时见前。因勘破向来。横说竖说。行棒行喝。总未是向上全提在。所以云门道。尽大地无纤毫过患。犹是转句。不见一色。始是半提。直得如此。须知更有向上全提时节。傥临济不曾得黄檗佛法无多子。德山尚疑天下老和尚舌头。何能棒下成等正觉。喝下成等正觉耶。后复深研玄要之旨。从梅花蓓蕾时闭关。疽发於背不自觉。忽推窗见黄梅堕地。千门万户。划然天开。
　　癸丑四十一年。
　　甲寅四十二年。
　　湛然澄和尚开法云门。
　　憨山清返初服。
　　临济第二十九世禹门祖示寂。
　　二月十二日圆寂。
　　禹门祖付天童悟。磬山修。雪峤信。抱朴莲四人。诸家法脉。正在繁衍。书则不胜。定则未可。年纪止於禹门。宗统之归。须俟后定。
　　历年表曰。自宋高宗丁巳绍兴七年。至明神庙甲寅万历四十二年。凡四百七十八年。其间正宗法脉。时污时隆。大道机宜。若显若晦。南渡晚叶犹重法以尊师。理学名儒。或内秘而外见。元廷隆礼。迈於寻常。明时尊崇。着之令典。硕德耆缁。盛行南北。英流俊衲。不减宋唐。郁郁以兴。绳绳相成。但以兵燹频仍。云山深隐。微言妙义。多雾晦以烟消。断简残编。每蛛丝而蠧篆。禅林文献。遂致渺茫。法苑淆讹。因之流播。然真传大意。授受明的之机缘。正续雄风。绍述后先之次序。皎然如氷轮霜洗。光蔼彻乎中天。俨尔似霆蛰春回。声隐蟠於大地。高峰中峰之冷严而韬晦。万松雪庭之圆敏以精持。皆所以深培厚蓄。而伏隆隆振振之绪於未艾。圆通禹门。凛乎太华之雪照晨曦。嵩少宗镜。泠然玉井之泉流夜壑。此其九鼎之系。缥缈未坠单丝。千钧之机。举发方期巨力焉矣。

　　宗统编年卷之三十
　　宗统编年卷之三十一
　　诸方略纪(上)

　　临济宗统止於禹门。曹洞宗统止於宗镜。从明季至皇清康熙二十八年己巳。其间诸方之出处大段。有年月可征。见闻所及者。附书年甲之下曰略纪。俟后之宗统定而详系焉。
　　乙卯万历四十三年。
　　正月。悟和尚心丧。伴柩龙池。传祖临寂。命悟继住。悟敛铓閟彩三年。泯泯心丧。山顶高寒。焚香却坐。简古公案近二百则为之颂　发明(法王宗统。如一人端拱。摄化万方。君前臣名。示至尊无外也。故凡皆书名。宗统未定。诸方名分不一。通书和尚。从法门称谓也)七月四日。云栖袾宏莲池大师寂。宏仁和沈氏子。年十七补邑庠。每书生死事大四字於案头。一日失手碎茶瓯有省。作七笔勾见志。投西山性天和尚祝发。北游。参徧融。后谒笑岩祖於柳巷。南归过东昌。道中闻谯楼鼓声忽悟。偈曰。二十年前事可疑。三千里外遇何奇。焚香掷戟浑闲事。魔佛空争是与非。重复云栖古剎。以净业普摄三根。汲汲孜孜。专精无间。以法利生。缁素咸称古佛。问参禅念佛。可得融通否。答曰。若是两物。用得融通着。半月前。预知时至。西向而逝。
　　丙辰四十四年。
　　十二月悟和尚奉传祖骨入塔。
　　丁巳四十五年(七月京师怪风八月宣府天鸣地震)。
　　四月望日。悟和尚嗣席龙池。心丧既毕。众请开堂。同门初若易之。一升座。众屈服。为之改观。
　　憨山清大师自五乳抵双径。吊紫栢可大师。襄举塔事。入云栖吊莲大师。留二旬。发挥大师生平密行。至有闻而泣者。铭其塔。旋至吴。藏和尚同钱受之太史。延至三峰。
　　寒灰闻谷二老宿。以径山法席久虚。同诸士大夫请藏和尚。藏辞之。
　　戊午四十六年。
　　正明十七日。寿昌慧经无明和尚寂。经住宝方峨峰寿昌三剎。别建庵院二十余所。七旬尚混劳侣。耕凿不息。丈室萧然。惟作具而已。益王向德。深加褒美。每叹曰。去圣时遥。幸遗此老。十三日示微疾。至十七日蚤。取水盥漱拭身。曰不必再浴。索笔大书曰。今日分明指示。掷笔端坐而逝。茶毗火光五色。顶骨诸牙不坏。即於本寺方丈建塔。
　　己未四十七年。
　　庚申(万历四十八泰昌元)年。
　　熹宗悊皇帝。
　　辛酉天启元年。
　　壬戌二年。
　　癸亥三年。
　　悟和尚住通玄。开堂演法。有通玄峰顶。别是人间之语。夏六月。始定九旬安居之制。深山旷野。相依衲子十数辈。多正因行脚之士。而茆堂草榻。不倦槌拂。寅夕提策。往往有开发者。
　　黄山惟安普门大师寂。安邵县奚氏子。幼孤贱。苦行矢愿。精勤锻炼。万历三十二年。立黄山道场。破雪登奇。扪萝陟峭。得黄山之胜地。赐额慈光寺。兼渗金佛像。天启三年至夫椒祥符。厨粟无炊。七日不餐。是时权珰播虐。人不聊生。安矢心化浊。救民水火之中。挈杖而北。行至清源之乘愿村。是安十年前所建。少傅蓼水朱公留结夏。六月十三日。趺坐说偈而逝。广护居士中丞许鼎臣铭其塔曰。安志气猛烈。从万死一生中。悟无生法。骨力挺坚。从厮养卑贱时。证尊贵性。力参涉险。如少林五台太行诸处。不啻人烟一饭少。山雪独行深。再上五台。断惑证真。前后际断。礼空印呈偈。人为无明用。安能用无明。人受烦恼使。安能使烦恼。初不识字而字从心生。初不立言而言如泉涌。所过开设丛林。用棒喝以成上上之器。用炼魔以接中下之机。尝曰。究心必集法。忘我必为众。无慧之福痴。无德之慧狂。以法破人。未尝以人破法。有不像语诸录。可谓苦行贯天地。大慈包古今者也。祥符荫曰。神庙之际。宗旨式微。如九鼎系单丝。其时诸方多以苦行持之。如火场水斋炼魔等。虽皆不无偏枯。然精神力用。实足以祛救衰靡之病。如普门大师者。生平於逆风恶浪中。操慈航以接人。可谓险夷一致。其自叙行实。幼时鄙贱。一无所讳。黄山檗庵志和尚尝曰。若普门大师者。可谓具大人知见者也。许青屿侍御。尝述大师住祥符曰。先大中丞广护公。同张清惠二无公入山问道。丈室留餐。即大众黄齑糠团。中丞公曰。弟子即得。张公初入道。恐未谙此粗淡风味也。大师掷糠团起曰。我非以世法奉承檀护僧也。噫。今禅门鄙习。已至不堪。安得如大师者一力挽哉。
　　十月十一日。曹溪德清憨山大师寂。清返僧服后。结庵五乳峰下。六时刻漏。专修净业。居四年。复往曹溪。沐浴焚香。集众告别。危坐而逝。世寿七十八。僧腊五十九。清长身魁硕。气宇堂皇。所至及物利生。机用善巧。所着有楞伽笔记。华严纲要。楞严悬镜。法华击节。楞严法华通议。起信唯识解。观老庄影响论。道德经解。大学中庸直指。春秋左氏心法。梦游集。清兴复曹溪。备载中兴录。建塔於曹溪之天峙冈。弟子吴应宾钱谦益铭塔。陆梦龙述传并碑记。小师云居观衡作曹溪中兴传。灵岩担雪储赞序曰。昔吾通陈大司马节制两粤。归对乡先达曰。仕宦不足道。我得见憨大师。睹僧中之龙凤。储童子时闻此语。及脱白万峰。月朔望云集。必首礼五乳堂上大师。特上方丈请示。先师曰。曩者匡庐从游憨山大师也。问其道品。则曰果位人也。往来胸怀三十年於兹。尽发其书而读之。恨不曾身侍五乳也。眼中见宗门称师匠者。绝非大器。深夜敬礼先佛世尊。愿得如五乳紫栢法王气象者。荷纲宗於末法。泫然感叹。虞山宗伯所谓深山大泽。龙亡虎逝。则变怪百出。诚法门金石之论也。为之赞曰。敬皈礼。法中王。譬之材。为栋梁。於过去。远有光。后世思。勿能忘。
　　三峰藏和尚集。宏戒法仪成。自戒坛久閟。仪法亡失。藏以参禅者务持律以固禅宗。受戒者当参禅以求戒体。乃考求古规。会归宗旨。为诸说戒之仪式。曰宏戒法仪。诸方遵而行之。
　　甲子四年(七月勅封三界伏魔大帝神威远镇天尊关圣帝君)。
　　悟和尚开堂金粟山广慧寺。四月到寺。冬结制。众盈千指。破山明。石车乘。瑞白雪。皆在座下。汉月藏为首座。藏谒悟和尚於金粟。请示临济宗旨来源。和尚特上堂举黄檗见百丈。丈举再参因缘。黄檗不觉吐舌。丈曰。子以后莫承嗣马祖去么。檗曰。不然。因师举得见马祖大机之用。然且不识马祖。若嗣马祖。已后丧我儿孙。丈曰。如是如是。见与师齐。减师半德。见过於师。方堪传授。子甚有超师之见。故临济三度问佛法大意。三度被打。济后出世。惟以棒喝接人。不得如何若何。祇贵单刀直入。藏出众便喝。和尚曰好一喝。藏又喝。和尚曰。汝试更喝一喝看。藏礼拜归位。和尚复瞹顾藏。举僧问古德朗月当空时如何。德曰犹是阶下汉。僧曰请师接上阶。德曰月落后相见。且道月落后如何相见。藏便出堂。即日请藏居第一座。制完辞行。和尚手书从上承嗣源流。并信拂付嘱藏。
　　乙丑五年。
　　丙寅六年。
　　金粟冬制众盈五百。五峰学为西堂。
　　春。三峰藏和尚开堂苏州北禅。冬。住杭州安隐。金粟悟和尚专使送法衣至。
　　冬十二月绍兴云门显圣圆澄湛然和尚寂。
　　丁卯七年。
　　梵伊致和尚继席三峰。致海虞陶氏子。事三峰藏和尚为侍者。令参竹篦话。时三峰初辟。支石为床。缚篱为壁。值隆冬。寒风砭骨。乃诣库司乞纸。藏闻而怒曰。汝不念岁月飘忽。己事未明。反琐琐床席间希宴安耶。后凡有所问。即诟骂不已。一夕经行至五更时。闻松涛大作有省。复力参。遂入堂奥。继住三峰。
　　毅宗烈皇帝。
　　戊辰崇祯元年。
　　三峰致和尚寂。
　　己巳二年。
　　春。藏和尚结制海虞天宁。制解。四月到万峰。吴江令熊开元。建说法堂。请藏和尚开堂。
　　八月。金粟悟和尚受福建黄檗山万福寺请。九月。归龙池扫传祖塔。还展先茔。入邓尉山天寿圣恩禅寺。扫万峰宝藏两祖塔。嗣法主席汉月藏率大中丞赵士谔孝廉周永年等请升座。郡之士衿。皆斋候於城东之瑞光寺。万众喧阗。街衢巷陌为之不通。乃登塔之绝级。一受瞻礼。过虎邱扫隆祖塔。阖寺办严。而哗逐愈甚。遂不及举七而还。过松陵。舟人不敢维舟近岸。仅於中流受熊明府开元一斋。
　　八月枹朴莲和尚寂。嗣龙池传祖。住湖州净名。
　　九月瑞白雪和尚住显圣。雪桐城杨氏子。谒紫陌可授以毗舍浮佛偈。礼云门澄。一日闻钟声大彻。擢第二座。参学时无被卧。不解带者十三年。开法。锻炼学者。不假辞色。
　　冬。悟和尚结制。众一千。举费隐容为西堂。
　　藏和尚开炉梁溪锦树院。付一默成。问石乘。在可证。顶目彻。有四雄玉兔出龙峰。北禅寺迦叶尊者瞬目之瑞。继起储投万峰藏和尚出家。
　　破山明和尚住嘉禾东塔。明蜀之蹇氏子。听讲楞严。至一切众生皆由不知常住真心有疑。出蜀徧参憨山清。博山来。云门澄。皆不契。乃住破头山。猛力参究。一日立万丈悬崖上。自誓曰。悟不悟。性命在今日了。辰时立至未时。眼前唯一空明世界。忽举足堕崖损足。至夜半翻身觉痛有省。天明曰屈屈。参悟和尚於金粟。悟问内不放出。外不放入。正恁么时以何为界。明曰。竿头丝线从君弄。不犯清波意自殊。悟颔之。
　　问石乘和尚住焦山。乘竟陵熊氏子。初游黄檗云门金粟之门。后参三峰藏和尚。力究二载。一日侍立次。有僧问藏曰。十方无壁落。四面亦无门时如何。藏震声大喝。乘从旁省悟。乃叹曰。和尚接人直如还丹一粒。点铁成金也。服勤六载。受付。出住焦山。楚王向道化。致书币请法。
　　庚午三年。
　　春悟和尚赴闽川黄檗请。三月二十七日入院。四月十五日开堂。
　　顶目彻和尚继席三峰。彻字幻空。金陵栢氏子。少孤失学。知事佛。尝习业缁染家。客吴门。从古心律师受优婆塞戒。二十四岁。投三峰披剃。乃乞戒藏和尚。执收饭之役。藏一日问曰。出家奚事。彻曰。将学经。藏曰。循行得字。头已白矣。其奈生死何。彻骇然。曰若为即得。藏曰。顾子如木石。且持偈发慧去。口授南严偈。俾持之。彻系念不辍。三年不少懈。一日忽觉风声鸟语。皆转此偈。自念至此。何故不知此意。因求进七日关力究之。足才跨门。目前一迸。大地平沉。顿省偈义。亟趋方丈拟申问。藏即打趁。既而示一归何处话。彻罔解厥旨。时值上元雪霁。有搏雪罗汉於庭。藏令众僧作颂以验悟解。彻倩书以呈偈曰。虚空一尊雪罗汉。思惟尽处阿谁判。一片氷壶难指拟。恰来正是正月半。藏嘉赏之。乃曰。惟尔幻空。潜蛟伏虬。若遇春雷。倒岳倾湫。后一日。闻竹椅倒地作声。豁然大悟。藏为助喜。命字顶目。遂继三峰法席。
　　汉阳方伯萧伯玉。并楚绅士。请藏和尚住大别兴国寺。却之。
　　秋。博山元来无异和尚寂。来住博山。上堂曰。博山今日不说有法。不说无法。不说亦有亦无法。不说非有非无法。离四句。绝百非。石人点头。青山皱眉。深寒博得三春暖。破雾披云入翠微。将示寂。誾首座问和尚尊体如何。来曰。尽有些子受用。座曰。还有不病者也无。来曰。热大作么。座曰。来去自由。请道一句。来为书历历分明四字。投笔坐化。塔全身於本山之西峰。祥符荫曰。博山虽未分明付授。然雪关誾出世於瀛山。嵩乳密阐化於檀度。空隐独开法於罗浮。竹山严韬迹於独峰。皆拈香承嗣。而法脉未湮。盖博山秘重密严。而誾等久亲实证。各有所得。不敢辜负。非今之承虚接响者。能藉口而望项背也。
　　东苑元镜晦台和尚寂。镜号湛灵。建阳冯氏子。嗣寿昌经。开法於仙亭一枝山。退隐武夷。风韵孤峻。仪部黄端伯铭其塔。
　　八月。悟和尚离黄檗。
　　九月。瑞白雪和尚住绍兴延庆。
　　辛未四年。
　　元日。悟和尚在吴北禅寺。受明州司李黄端伯侍御祁彪佳请住阿育王寺。上元日别吴门。藏和尚。侍送。二月十五日到寺开堂。三月。过天童扫应庵密庵两祖塔。侍御李遵徐之垣等。请主太白名山。檇李太常吴中伟中丞徐从治给谏虞廷陛等。请再主金粟。两郡交迎。集众决之。众哗主天童。四月三日入院。藏和尚自鄮山回。立具德礼为参首。
　　顶目彻和尚住瑞光。上堂。有时电闪星驰。金蛇尾后轰雷。有时天高云净。玉兔空中迷影。有时入林不动草。有时入海不扬波。汝等诸人甚处见瑞光。六月。庐山开先智明若昧法师寂。明海陵毛氏子驱乌扬之东隐。少不检。将纵迹天下名山水。投宿润州银山。见其经营嘈杂。而方来憧憧不已。怪问之。曰将延三大师讲楞严。三大师者。雪浪恩也。视门榜曰。楞严必稔前五卷者。与床历。急求楞严。展诵不终日。前五卷如建瓴下。乃竟诵。而恩至。见之感切涕慕。淋襟不自禁。誓将如今大师。恩辩慧滉漭无涯岸。爱明超逸。独输壸奥。示精微。因纶贯诸部。纳戒云栖。叩禅紫栢。趋太行伊阙。物色高人韵士。以淹洽百氏家言。槖中载寂音僧宝传。当山水佳处。出而吟哦。既而顿足捬膺曰。嗟乎我独不得与此八十一人者同游哉。则又泣。复傲然挈之而往。陟匡庐居古黄岩。迁开先。生平禅戒并急。而以首楞严为讲法之要。自谓於楞严有深证。丛林有昧楞严之称。说法江楚吴越间三十年。身外无长物。四方遗问填门。随手而散。去来不预计。意至则行。追随者方喘急。而一笠翛然。已莽苍在望矣。手书别檀护诫门人讫。自诣龛室跏趺。笑谓众曰。我且试耳。遂寂。山翁忞乃其手度。退翁储从之修东林净业。
　　九月。瑞白雪和尚住白雀。
　　冬十月。藏和尚赴扬州天宁请。士庶拥道。十一月。浙人士复请结制安隐。继起储悟道。储自期七日明道。至第六日。危坐如塑像。堂中开静。见两行僧对问讯。嚗然自落。积劫未明之事。彻底见前。亟趋方丈。藏望见颜色。曰看箭。储喝。藏曰看箭。储又喝。藏起立大呼曰看箭。储放身倒。时侍者于盘鸿烧香曰。储兄何不礼拜。储即下去。藏当晚小参。储方作礼。藏问万法归一一归何处。储曰恰恰今朝腊月初三。藏问与赵州衫子同别。储曰一滴水一滴冻。藏问如何是奇特事。适大殿撞钟。储曰钟声咬破七条。
　　心空居士朱时恩集佛祖纲目。恩秀水人。凡四十一卷。起七佛。终万峰蔚祖。泛叙而不详系。无当宗传。
　　壬申五年。
　　正月。瑞白雪和尚经始弁山龙华。
　　金山法肇缙云和尚寂。
　　癸酉六年。
　　夏。藏和尚住净慈寺。藏受杭州。兵辖蔡云怡。护法闻子将严印持忍公等请。开堂净慈。缁素省发者。自豁堂岩燮云玑。前后二十五人。入云栖扫莲大师塔。众请升座。特示禅净大旨。先是嘉禾人士请住长水真如寺。吴门人不从。至是大理朱大启太仆李日华诸公。力恳解净慈制。住真如寺。制中日提寂音尊者智证传。助显第一义。东园居士恽人华宏昙曰。在昔余心向往三峰老人。而恨未睹其书也。有禅宿赍视老人所提智证传。喜而惊悚。叹曰。禅典中乃有是书耶。立起如邓尉。咨决所疑。老人多方垂手。辗转难构。一日请益。问佛而答乾矢橛。问西来意而答庭前栢树子话。推出楪子曰。争奈者个何。老人奋举界尺劈破之。曰百杂碎。余霅尔心开。言下荐得马祖以来拔地倾天用处。於是以白衣执侍。斫究临济宗旨。偶读云门录。至尽大地无丝毫过患犹是转句。不见一色始是半提。直得如此。须知更有全提时节。胸中障翳顿释。乃知临济立法。如舜在璇玑玉衡。以齐七政。千万世天度范围於斯。云门则夏正也。中星之用未移。故彻见云门。即透临济。一句三玄。三句一句。临济云门。岂非均此全提时节也哉。
　　少室心悦喜和尚应周籓请入汴。寓给苑香林。兵宪曹应秋。同诸士大夫问道无虚日。
　　破山明和尚住西蜀梁山太平寺。
　　十月。费隐容和尚继住福州黄檗。容福清何氏子。初参寿昌经有省。冒雨谒悟和尚於吼山。便问觌面相提事若何。悟以番菩提珠照头便打。容曰错。悟又打。容便喝。悟又打。至第七打。所有伎俩知见。一时氷释。悟问熏风自南来。殿角生微凉。汝作么会。容曰水向石边流出冷。风从花里过来香。曰离了此又作么生。容曰放和尚三十棒。曰除却棒又作么生。容便喝。曰喝后聻。容曰更要重说偈言。悟休去。住黄檗。上堂。今朝初一。好个消息。若还不会。又是明日。所以道举一不举得二。放过一着。落在第二。山僧举一了也。是汝诸人如何委悉。便下座。
　　问石乘和尚住楚九峰正觉寺。
　　心空居士集居士分灯录。首维摩诘。终宋景濂。参禅学道。分身应化。师承有据者。共七十二人。
　　甲戌七年。
　　磬山天隐修和尚住报恩。修字天隐。荆溪闵氏子。自幼失怙。鬻蔬奉母。弱冠听讲楞严。一切众生皆由不知常住真心。性净明体。用诸忘想。此想不真。故有轮转。惕然知有生死大事。遂投龙池幻祖出家。年二十四得度。参父母未生前话。久未有入。一日随幻祖运砖次。有人说四大名山菩萨出见神通广大。祖曰。这里也不少。修便问如何是这里神通。祖曰。快度砖来。遂於言下有省。一日偶展楞严。至佛咄阿难。此非汝心处。打失本参。会幻祖北行。乃掩关龙池。力究云门扇子话。阅两载忽闻驴鸣大悟。破关与同参密祖北觐幻祖。祖曰别来三载。各呈似看。修进曰。人言北地寒。我说南方暖。寒暖不知人。穷人知寒暖。祖颔之。次日入室。问历历孤明时如何。祖曰。待汝到这田地与你道。修便喝。祖曰汝还起缘心么。修拂袖便出。命掌记室。久之印可。前后亲炙一十八载。累命分座说法。皆辞逊。初入磬谷。值雪深。五十余日。炊烟悬绝。於饥禽野兽中。安坐晏如。次迁法济。后住报恩。上堂曰。禅非解会。道绝功勋。妙体湛然。真机独露。不可以心思。不可以意想。不可以言宣。不可以默照。不可以色见。不可以声求。一念回光。便同本有。这里透得。顿越三祇。坐断报化佛头。随时着衣吃饭。还有向上一路在。
　　石雨方和尚住云门显圣。明方武塘陈氏子。年二十二。因见双塔僧行道威仪有感。辞亲出家。精修净业。一日击木鱼高声诵佛号有省。遂摘椎曰。不惟西方。东土亦不可生。有一老宿闻而谓之曰。且莫草草。南泉三不是话。子作么生。方茫无所置答。后阅楞严。至我真文殊。无是文殊。若有是者。则二文殊。不觉身心世界。打成一片。往参憨山清禅师於匡阜。往还叩击。快说无生。后过云门。时澄和尚炉鞴洪开。方挟袱入堂。矢不语刻期七日彻证。示必死无还生想。一日闻澄上堂曰放下着。顿觉通身庆快。即呈偈曰。平空一掷绝踌躇。转眼风波彻太虚。会得竿头舒卷意。放生原是钓来鱼。澄痛加诃斥。挥之而出。一日经行次。闻僧举大慧净剥荔枝话。遽豁然轩渠一笑。首座搊住曰道道。方曰。恰值某甲持不语戒。座奇之。澄授断拂一枝。自号断拂子。退隐黄安鹞子山。俄而澄逝。奔赴云门。复入天台。一时四远趋风。王家宰祁中丞请住云门显圣。门庭日辟。道望愈隆。
　　天童悟和尚与万峰藏书。藏和尚提智证传。力阐纲宗。诸方惊疑。谤议竞起。悟和尚与之书曰。祖师西来。秉教外单传。别行一路。自佛果作碧岩集。大慧谓宗门一大变。今吾徒提智证传。则临济宗至吾徒又一大变。故老僧去夏与吾徒云。当以本色本分者此也。藏复书曰。窃惟法门事大。任荷自心者。苟非深得祖宗的骨之髓。那可承虚接响。丧我儿孙。中外汹汹之议。何足知此血心哉。盖以法门建立之密。千古万古不能扑破。藏谓宗旨未破。则临济犹生也。那可一时以举扬之不易。承接之无人。便欲越过此宗。别行坦路耶。觉范曰。此如衣冠称孔门弟子。而毁易系辞。三尺童子皆笑之。其言痛切。可为寒心。唯望和尚洞此至愚之诚。鉴其玄要之请。俾后世兴起之人。确有本分之据。勿使狐狼野犴。溷同狮吼。则佛祖幸甚。法门幸甚。子孙幸甚。灵岩储重刻天童和尚七书三书序。宏储於崇祯癸酉。在万峰侍者寮。见此录。叹曰。大人哉用处乃尔尔。丙子丁丑。见此录广布乡邑。逮壬午以后。问之来学。禅林中流行渐少。空山无事。闲行至香乳寮。复见此录。虑其日久湮没。随命刷印房重梓流行。宏储生平逆顺因缘。一切消归向上。即先三峰和尚前后复言。虑不知者谓事属於争。槩不行世。兹刻盖以昧昧然传天童者。唯恐是书之不行。道岂有是非胜负乎哉。祥符荫曰。佛祖纲要。自神庙而后。茫昧几希。而临济宗旨。已同沦坠。非天童祖一棒振其颓纲。何以砥滔天之澜。然不得三峰祖力提血战。大声而呼。玄要主宾。扫土尽矣。是知非天童无以起临济之广大。非三峰无以尽临济之精微。两祖盖互相成褫。以逆为用者也。文殊起佛见法见。世尊摄向二铁围山。佛果作碧岩集。大慧欲毁其板。佛祖大机之用。而可以圣见凡情测哉。昧昧者分水火铛。左右袒。则过矣。
　　悟和尚却杭州灵隐之请。
　　乙亥八年。
　　天童祖席成。天童自晋义兴开山。宋宏智中兴以来。号江南第一法席。宋王安石有句云。二十里松行欲尽。青山捧出梵王宫。可想见之。沧桑代变。荆藓荒凉。悟和尚自辛未夏受请入院。至佛殿基。有虚空作殿。日月为灯之语。乃作兴修偈曰。太白山下天童寺。洪水漂流殿如洗。普告四众诸檀那。大家出手共扶起。至是年寿七十。天人师殿。善法堂。寝堂。丈室。皆庄严妙丽。如涌天宫。众踰三万指。上堂。有不用材木。殿阁成见。不劳斧斤。法堂本彰。不动舌头。只向青天白日下。要转便转之语。
　　秋七月临济三十一世嗣天童法三峰和尚法藏寂。时年六十三。春正月。吴江士大夫迎开堂圣寿寺。藏慨然曰。临济大师至於今七百余年。我鞠躬尽瘁。死欲倡明其道。而终不能大遂我志。今老且病。安能仆仆对世人费口舌哉。终不忍其请。人日到寺。告香。举继起宏储潭吉宏忍立僧轮赞。制完还山。宗伯董其昌来谒於证心堂。自陈於临济无位真人语有省。藏剔发痛露。宗伯跃然。再拜出。语人曰。如出云雾。四月朔。命侍司估倡衣钵。设十方普会斋。擿鼓为最后辞众上堂。书从上源流并衣拂。付嘱宏储等。五月朔。就证心堂设死关。自榜曰。歇处。又自题云。佛法有人说。天山好自埋。天山晚年自号也。七月二十一日泊然而化。十一月八日奉全身塔於证心堂。后夜素光从塔起。直上如虹亘天。茂苑相国文震孟祭文云。浩然刚大。佛祖咸在其陶镕。动若风雷。凡圣畴知其变化。倒日回天。七百载宗纲未坠。茹荼集蓼。六十年辛苦自知。读者以为得生平之概。宗伯董其昌撰塔铭。灵岩储天山塔庙记曰。贤劫第四尊释迦文佛直下六十九世。临济正宗净慈藏和尚。和尚望虎邱隆十九世。望杨岐会二十三世。望临济玄三十一世。不称南岳而专承临济。别四宗也。杨岐虎邱特表而出之者。石霜下出匾头道人南公。晚住积翠。有大名称。当时与会祖为二甘露门。嗣其法者。晦堂真净。仰山云盖。死心灵源。草堂湛堂。兜率法云寂音诸老。子孙赫然一时。我会祖得白云端。端得五祖演。落落孤行。五祖之子三佛。佛果老人。巍然号杨岐正脉。佛果当时称得人最盛。虎邱径山杰出。径山负雄望如南公。得记莂者九十余人。杨岐正脉不私其子。而偏归我华祖。华祖为虎邱单传。故虎邱之道独尊。藏和尚波澜如径山。峻拔如虎邱。生不逢诸老腾骧之日。隆庆万历间。法运衰凉。纲宗长夜。和尚手捧日月安於九天。赤身支临济七百年已坠之业。而犹虑威音已后。无师自悟。遽为师范。则后学何所宗承。特请定宗旨於悟和尚。师资道合。响应人天。当是时。悟和尚之得和尚。犹断际之有慧照。和尚遂恣逸群作略。施无畏真说。将使一四天下含灵蠢动。昧略飞摇。同归清凉寂灭法幢。涂毒一声。魔宫震裂。至博通三藏之流支。云兴瓶泻之辨和。咸思罄南山之竹木。佐其鞭笞。扬东海之怒涛。衍其流毒。悟和尚为此惧。倒行逆既。百计夺之。人不见其用。遂使及门之士。恐道格缓行。不祢其父而祢其祖。嗟乎。道之所在。果如是耶。滹沱之言曰。第一句荐得。堪与祖佛为师。奈何奴呼菩萨。婢视声闻。而计名闻利养。以夫子之道。反害夫子乎。当积翠径山儿孙满天下。我会隆二祖。欲觅针锋许插脚不可得。孰谓如来正法眼藏於是凭依。至於今遍照尘剎。我和尚之道。光明无碍。践履深严。灵骨所在。龙神呵护。乾坤有毁。天宝弗坠。道行详传铭不具载。称净慈藏和尚者。和尚八坐道场。而净慈则五山之首。唐宋诸尊宿说法之席也。
　　八月。剖石宏璧和尚继席万峰。璧无锡郑氏子。十七剃染。坐阅华严五载。谒三峰藏得悟。遍参诸方。见博山黄檗匡庐诸老。游两浙。礼悟和尚於金粟。复归三峰。透彻临济纲宗。付法。遂继圣恩法席。上堂曰。临时眼目。千古绝同。或纵或夺。有始有终。电光莫及。石火罔通。若也拟议。白云万重。
</div>
    <div class="pagination">
<a href="宗统编年_page63.html">上一页</a><span>...</span><a href="宗统编年_page59.html">59</a><a href="宗统编年_page60.html">60</a><a href="宗统编年_page61.html">61</a><a href="宗统编年_page62.html">62</a><a href="宗统编年_page63.html">63</a><span class="current-page">64</span><a href="宗统编年_page65.html">65</a><a href="宗统编年_page66.html">66</a><a href="宗统编年_page67.html">67</a><a href="宗统编年_page68.html">68</a><a href="宗统编年_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
