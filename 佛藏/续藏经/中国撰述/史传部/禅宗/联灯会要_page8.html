<!DOCTYPE html>
<html>
<head>
    <meta charset="UTF-8">
    <title>联灯会要 - 第 8 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 8 页/共 81 页</h1>
    <div class="content">　　玄沙云。却是侍者会。
　　雪窦云。停囚长智　云门云。作么生是国师辜负侍者处。若会得。也是无端。
　　雪窦云。元来不会。
　　云门云。作么生是侍者辜负国师处。粉骨碎身未足酬。
　　雪窦云。无端无端。
　　法眼云。且去别时来。
　　雪窦云。谩我不得　兴化云一盲引众盲。
　　雪窦云。端的瞎。有人问雪窦。便打。也要诸方检责。
　　雪窦颂云。师资会遇意非轻。无事相将草里行。负汝负吾人莫问。任从天下竞头争。
　　翠岩真颂云。侍者何曾唤不回。国师乾地起风雷。当时若也相逢着。九转还丹化作灰。
　　有大耳三藏。得他心通。肃宗请师。试验之。三藏才见师。便作礼立于右。师问。汝得他心通那。藏云。不敢。师问。汝道。老僧即今在甚么处。藏云。和尚是一国之师。何得去西川看竞渡。师良久复问。汝道。老僧即今在甚么处。藏云。和尚是一国之师。何得去天津桥上。看弄胡狲。师良久复问。汝道。老僧即今在甚么处。藏罔措。师叱云。这野狐精。他心通。在甚么处。藏无对。
　　玄沙云。你道。前两度。曾见么。　仰山云。前两度是涉境。后入自受用三昧。所以不见也。
　　僧问赵州。大耳三藏。第三度。不见国师。未审国师。在甚么处。州云。在三藏鼻孔里。
　　僧后问玄沙。既在鼻孔里。为甚么不见。沙云。只为太近。
　　白云端云。国师若在三藏鼻吼里。有甚难见。殊不知。国师在三藏眼睛里。
　　师问紫璘供奉。大德所蕴何业。云讲青龙疏。师云。是金刚经否。云是。师云。经文最初两字。唤作甚么字。云如是。师云。是甚么。
　　明招代云。昔日灵山。今日亲见。
　　师问供奉。佛是甚么义。云是觉义。师云。佛曾迷否。云不曾迷。师云。用觉作么。奉无对。
　　供奉云。请禅师立义。某甲破。某甲立义。禅师破。先请禅师立义。师云。立义了也。云是甚么义。师云。果然不见。供奉无对。师云。非公境界。
　　师问供奉。甚么处来。云城南来。师云。城南草作何色。云作黄色。师却问童子。童子亦云。作黄色。师云。只这童子。亦可帘前赐紫。对御谈玄。
　　供奉欲注思忆经。师问大凡注经。须会佛意始得。云若不会佛意。争解注得。师令侍者。盛一盆水来。着七粒米於水中。上横一只筯。乃问。这个是甚么义。奉无对。师云。老僧意尚不会。岂况佛意。又争能注得经。
　　师问座主。讲甚么经。云唯识论。师云。三界惟心。万法唯识。作么生会。主无对。师指帘云。这个是甚么法。云色法。师云。大师帘前赐紫。对御谈玄。五戒也不持。
　　座主问。宗门中。传持何事。师云。座主传持何事。云三经五论。师云。总是师子儿。主作礼出去。师召云。座主。主应诺。师云。是甚么。主无对。
　　佛鉴懃云。是则是。师子儿只是爪牙未备。爪牙若备。何处更有国师也。
　　百法座主问。禅宗毕竟。将何为真实。师良久。主再问。师云。大德不唯讲经论。兼有佛法眼目。主作礼出去。师召云大德。主回首。师云。莫错认定盘星。
　　肃宗皇帝问。如何是十身调御。师云。檀越踏毗卢顶上行。帝云。此意如何。师云。莫认自己清净法身。
　　肃宗问师。百年后。所需何物。师云。与老僧。作个无缝塔。帝云。就师请塔样。师良久云。会么。帝云不会。师云。吾有付法弟子耽源。却谙此事。请诏问之。
　　后代宗问耽源。源以偈答云。湘之南谭之北。中有黄金充一国。无影树下合同船。琉璃殿上无知识。
　　雪窦云。肃宗不会且置。耽源还会么。只消个请师塔样。尽西天此土。诸位祖师。遭此一问。不免将南作北。有傍不肯底。出来。我要问汝。那个是无缝塔　五祖演云。闲言语。
　　肃宗同师到宫前。师指石师子云。请陛下。下取一转语。宗云。朕下不得。请师下。师云。山僧罪过。
　　后耽源问师。皇帝还会么。师云。皇帝且置。子作么生会。
　　玄沙云。大小国师。被侍者勘破。
　　虞军容问。师住白崖山。如何修行。师唤童子来。以手摩其顶云。惺惺直言惺惺。历历直言历历。向后莫受人谩。
　　保福展云。国师着一问。直得脚忙手乱。

　　西京光宅慧忠国师法嗣
　　吉州耽源应真禅师(凡四)

　　师问国师。百年后。有人问极则事。如何。国师云。幸自可怜生。须要个护身符子。作甚么。
　　师在泐潭。见百丈推车。师问。车在这里。牛在甚么处。丈乃斫额。师乃拭目。
　　麻谷问。十二面观音。岂不是圣。师云。是谷打师一掴。师云。知你不到这境界。
　　师为国师侍者。国师一日法堂坐次。师入来。国师垂下一足。师便出去。须臾却来。国师云。适来意作么生。师云。向阿谁说。国师云。即今问汝。师云甚么处见某甲。国师休去。

　　联灯会要卷第三
　　联灯会要卷第四

　　　　住泉州崇福禅寺嗣祖比丘　悟明　集

　　六祖慧能大师法嗣
　　潭州南岳怀让禅师(凡四)

　　金州杜氏子。少习毗尼藏。一日自叹云。夫出家者。为无为法。以报佛恩。以此拘身。於道何益。
　　遂同坦然禅师。谒嵩山安国师。复往曹溪。参六祖。祖问甚处来。师云。嵩山来。祖云。甚么物恁么来。师云。说似一物即不中。祖云。还假修证否。师云。修证即不无。污染即不得。祖云。即此不污染。是诸佛之护念。汝既如是。吾亦如是。西天般若多罗谶汝。向后出一马驹。踏杀天下人去在。病在汝心。不须速说。
　　师后居南岳般若台。时道一住传法寺。日唯坐禅。师往问曰。大德坐禅。图个甚么。云图作佛。师一日。将砖。於道一庵前磨。一怪而问曰。作甚么。师云。磨作镜。一云。磨砖岂得成镜。师云。磨砖既不成镜。坐禅岂得成佛。一云。如何即是。师云。如牛驾车。车若不行。打车即是。打牛即是。一无对。
　　师又问。汝学坐禅。为学坐佛。若学坐禅。禅非坐卧。若学坐佛。佛非定相。於无住相。不应取舍。汝若坐佛。即是杀佛。若执坐相。非达其理。道一於言下开悟。如饮醍醐。作礼请问。如何用心。即合无相三昧。师云。汝学心地法门。如下种子。我说法要。譬彼天泽。汝缘合故。当见其道。一云。道非色相。云何能见。师云。心地法眼。能见乎道。无相三昧。亦复然矣。一云。有成坏否。师云。若以成坏而见道者。非也。听吾偈云。心地含诸种。遇泽悉皆萌。三昧花无相。何坏复何成。
　　师有弟子六人。师各印可云。汝等六人。同证吾身。各契一体。一人得吾眉。善威仪(常浩)。　一人得吾眼。善顾眄(智达)。　一人得吾耳。善听理(坦然)。　一人得吾鼻。善知气(神照)。　一人得吾舌。善谈说(严峻)。　一人得吾心。善古今(道一)。　又云。一切诸法。皆从心生。心无所生。法无所住。若达心地。所作无碍。非遇上根。宜慎辞哉。
　　僧问。如镜铸像。像成后。未审光向甚么处去。师云。如大德为童子时。相貌何在。云只如像成后。为甚么不鉴照。师云。虽然不鉴照。瞒他。一点也不得。
　　马大师阐化江西。师云。道一在江西。总不寄个消息来。遣一僧去。嘱之云。汝去待他上堂次。但出问。云作么生。看伊道甚么。记将来。其僧依教。出问云。作么生。一云。自从胡乱后。三十年。不曾少盐酱。僧回举似师。师然之。
　　妙喜颂云。见得分明识得亲。举来犹自涉途程。直饶不犯毫芒者。也是拈[饥-几+追]舐指人。

　　南岳第二世
　　南岳怀让禅师法嗣
　　江西马祖道一禅师(凡十一)

　　汉州什邡马氏子也示众云。汝等诸人。各信自心是佛。达磨大师。从南天竺国。来至中华。传上乘一心之法。令汝开悟。又引楞伽以印众生心地。恐汝颠倒。不自信此一心之法。各各有之故。楞伽经。以佛语心为宗。无门为法门。夫求法者。应无所求。心外无别佛。佛外无别心。不取善。不舍恶。净秽两边。俱不依怙。达法性空。念念不可得。无自性故。三界惟心。森罗及万象。一法之所印。凡所见色。皆是见心。心不自心。因色故有。汝但随时言说。即事即理。都无滞碍。菩提道果。亦复如是。於心所生。即名为色。知色空故。生即不生。若了此意。乃可随时。着衣吃饭。长养圣胎。任运过时。更有何事。
　　汝授吾教。听吾偈曰。心地随时说。菩提亦只宁。事理俱无碍。当生即不生。
　　僧问。如何是修道。师云。道不属修。若言修得修成还坏。即同声闻。若言不修。即同凡夫。
　　僧云。作何见解。即得达道。师云。自性本来具足。但於善恶事中不滞。唤作修道人。取善舍恶。观空人定。即属造作。更若向外驰求。转疎转远。但尽三界心量。一念妄心。即是三界生死根本。但无一念。即除生死根本。即得法王无上珍宝。无量劫来。凡夫妄想。謟曲邪伪。我慢贡高。合为一体。故经云。但以众法。合为此身。起时唯法起。灭时唯法灭。此法起时。不言我起。灭时不言我灭。前念后念。念念不相待。念念寂灭。唤作海印三昧。摄一切法。如百千异流。同归大海。都名海水。住於一味。即摄众味。住於大海。即混诸流。如人在大海中浴。则用一切水。所以声闻悟迷。凡夫迷悟。声闻不知圣心。本无地位因果阶级。心量妄想。修因证果。住於空定。八万劫二万劫。虽即已悟。悟已还迷。诸菩萨。观如地狱苦。沉空滞寂。不见佛性。若是上根众生。忽尔遇善知识指示。言下悟去。更不历於阶级地位。顿悟本性。故经云。凡夫有返复心。而声闻无也。对迷说悟。本既无迷。悟亦不立。一切众生。从无量劫来。不出法性三昧。长在法性三昧中。着衣吃饭。言谈祇对。六根运用。一切施为。尽是法性。不解返源。随名定相。迷情妄起。造种种业。若能一念返照。全体圣心。汝等诸人。各达自心。莫记吾语。纵饶说得河沙道理。其心亦不增。总说不得。其心亦不减。说得亦是汝心。说不得。亦是汝心。乃至分身放光。现十八变。不如还我死灰来。淋过死灰。无力喻声闻。妄修因证果。未淋死灰。有力喻菩萨。道业纯熟。诸恶不染。若说如来权教三藏。河沙劫说不尽。犹如钩锁。亦不断绝。若悟圣心。总无余事。珍重。
　　僧问。离四句绝百非。请师直指某甲西来意。师云。我今日劳倦。不能为汝说得。问取智藏去。
　　僧问智藏。藏云。汝何不问和尚。云和尚教来问上座。藏云。我今日头痛。不能为汝说得。问取海兄去。
　　僧问海。海云。我到这里。却不会。僧举似师。师云。藏头白。海头黑。
　　大沩喆云。这僧恁么问。马师恁么答。离四句。绝百非。智藏海兄。都不知。会么。不见道。马驹踏杀天下人。
　　有僧来作四划。上一划长。下三划短。云不得道一划长。三划短。离四句绝百非。请师答话。师划一划云。不得道一划长。三划短。答汝了也。
　　邓隐峰辞师。问甚处去。云南岳石头处去。师云。石头路滑。峰云。竿木随身。逢场作戏。峰到石头。绕绳床一匝。振锡一下云。是何宗旨。头云。苍天苍天。峰无语。回举似师。师云。汝更去。见伊道苍天苍天。汝便嘘两声。峰又去。依前问。头遂嘘两声。峰又无语。回举似师。师云。我向汝道。石头路滑。
　　师有小师耽源。行脚归。於师前。作一圆相。於中立地。师云。汝莫欲作佛么。云某甲不会捏目。师云。吾不如汝。
　　雪窦云。然则猛虎不食伏肉。争奈来言不礼。诸人要识耽源么。只是个藏身露影汉。
　　保宁勇代马祖云。对面谩我不少。
　　师见僧来。划一圆相云。入也打。不入也打。僧才入。师便打。僧云。和尚打某甲不得。师靠却拄杖。休去。
　　雪窦云。二俱不了。和尚打某甲不得。靠却拄杖。拟议不来。劈脊便棒。
　　师玩月次。南泉百丈西堂侍立。师问。正恁么时如何。堂云。正好供养。丈云。正好修行。泉拂袖而去。师云。经归藏。禅归海。唯有普愿。独超物外。
　　翠岩真云。神鼎叔祖云。只为老婆心切。翠岩即不然。垂万里钩。驻千里乌骓。布幔天网。收冲浪巨鳞。有么。有则冲浪来相见。如无。且归岩下待月明。
　　僧问。和尚为甚么。说即心是佛。师云。为止儿啼。云儿啼止时如何。师云。非心非佛。云除此二种人。来时。如何指示。师云。向伊道不是物。
　　庞居士问。如水无筋骨。能胜万斛舟。此理如何。师云。我这里无水。亦无舟。说甚么筋骨。

　　南岳第三世
　　江西马祖道一禅师法嗣
　　池州南泉普愿禅师(凡十四)

　　郑州王氏子也。
　　示众云。然灯佛道了也。若心所思。出生诸法。虚假皆不实。何故。心尚无有。云何出生诸法。犹如形影。分别虚空。如人取声。安置箧中。亦如吹网。欲令气满。故老宿云。不是心。不是佛。不是物。且教你兄弟行履。据说。十地菩萨。住首楞严三昧。得诸佛秘密法藏。自然得一切禅定解脱。神通妙用。至一切世界。普现色身。或示现成等正觉。转大法轮。入般涅盘。使无量。入一毛孔。演一句。经无量劫。其义不尽。教化无量亿千众生。得无生法忍。尚唤作所知愚。极微细所知愚。与道全乖。大难大难。
　　示众云。唤作如如。早是变了也。今时师僧。须向异类中行。
　　归宗云。虽行畜生行。不得畜生报。师云。孟八郎汉。又恁么去。
　　德山密云。南泉中毒了也　琅琊觉云。遇水吃水。遇草吃草。焉知畜生行。
　　示众云。诸和尚子。王老师。十八上。便解作活计。如今莫有解作活计底么。出来。共汝商量。良久。顾视大众云。也须是个人始得。珍重。
　　示众云。文殊普贤。昨夜三更相打。每人与三十棒。趂出院了也。
　　赵州出众云。和尚棒。教谁吃。师云。王老师过在甚么处。州便作礼。
　　云门代云。深领和尚慈悲。某甲归衣钵下。得个安乐　又代云。为众除害。
　　示众云。王老师卖身去也。还有人买么。时有僧。出众云。某甲买。师云。不作贵。不作贱。你作么生买。僧无对。
　　赵州云。来年与和尚。作领布衫。
　　卧龙球云。和尚属某甲。
</div>
    <div class="pagination">
<a href="联灯会要_page7.html">上一页</a><span>...</span><a href="联灯会要_page3.html">3</a><a href="联灯会要_page4.html">4</a><a href="联灯会要_page5.html">5</a><a href="联灯会要_page6.html">6</a><a href="联灯会要_page7.html">7</a><span class="current-page">8</span><a href="联灯会要_page9.html">9</a><a href="联灯会要_page10.html">10</a><a href="联灯会要_page11.html">11</a><a href="联灯会要_page12.html">12</a><a href="联灯会要_page13.html">13</a><span>...</span><a href="联灯会要_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
