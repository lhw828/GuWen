<!DOCTYPE html>
<html>
 <head>
  <meta charset="utf-8"/>
  <title>
   揞黑豆集 - 第 1 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   揞黑豆集 - 第 1 页/共 7 页
  </h1>
  <div class="content">
   续藏经   揞黑豆集
　清 心圆拈别　火莲集梓

 揞黑豆集序

　　宗门中事。明取脚跟下。本无实法。六祖云。不思善。不思恶。岩头云。百不思时。名为正句。欲得识句。向事上觑则疾。向意根下摸索则迟。但於机用上。略露些子。如同电拂。如击石火。快便难逢。岂容拟议。所谓向上人活计者。灵鹫拈花。少林面壁。至大鉴而法周沙界矣。
　　厥后五宗分派。流出一源。建化门庭。盛衰各异。济下。则宋元明赖虎邱一支。流衍至今。而正法眼藏指月录诸书。无继选者。诸师语录机缘。残编剩帙。日渐消亡。后学无由考证。此一线之传。所系为尤重也。
　　台家本儒林。幼沾坟籍。释褐后。奔走风尘。无裨身世。每闻修多罗一言半偈。輙有会於心。谬疑一乘之道。有路可通。妄缘解路以求其合。而名利中钩锁连环。复不能自脱。流浪天涯。发白齿落。回思生死事大。如燎眉剥肤之迫不容缓。於是息影余庵。自谋活计。闭关谢客。锐志参穷。一日於信步经行次。触发元沙立地构取语。瞥然摸得娘生鼻孔。踏着本地风光。欢喜踊跃。信知此道本来成现。不属语言。不落知见。然而徧阅古德机缘。於差别机用。末后牢关。仍多疑义。顷与心圆居士。住庵结夏。取指月录。及诸家灯史所载应庵已下诸尊宿法语机缘。一一拈提决择。始会得古人杀活机权。无非洞明从上来事。於是向之所疑。涣焉冰释。脚跟下事。洞彻无遗。窃幸於垂暮之年。而识还乡之路。自此归家稳坐。喘息方定。回看同道诸君。或沈淹於齑瓮。或踯躅於歧途。求心未歇。特地艰难。正与台昔日相似。所谓曾为荡子偏怜客者。耿耿寸心。不能自已。此黑豆集之所以刻也。
　　盖自应庵华祖。振虎邱之绪。绵延弗绝。再盛於龙池。其间龙象蹴踏。如密云天隐雪峤湛然诸尊宿下。师吼如林。洪钟递响。至茆溪而万派归墟。千峰到岳。美盛洋洋。大哉观止。然而展卷则目迷五色。没量大人。被黑豆换却眼睛。其稍劣者。即辗转推寻。愈寻愈远。世有灵根慧性之士。肯於黑豆未生芽已前。一肩担荷得去。便能拈一茎草。现丈六金身。拈丈六金身。作一茎草。咳唾掉臂。杀活得人。不犯锋铓。不落拟议。此古镜未磨前一段光明。乃人人脚跟下同具者也。久参上士。买石饶云。入道初心。担泉得月。庶克绍隆祖位。负荷正宗。西来一线之传。永无失坠。而五宗建立。千波竞涌一亘晴空之的旨。又岂不人文殊而类普贤哉。
　　嗟乎。如来以一大事因缘。出兴於世。教外别传。语言道断。庸钝者既苦拍盲之无路。士君子幸具福慧两足之缘。能自拔於五欲而求免於轮回。又以邪见稠林。枉受辛勤。歇心无日。贶以是编。夫亦中流之一壶。千年之优钵焉尔。是为序。
　　乾隆五十九年甲寅夏火莲居士平圣台书。

　　觚语四则

　　苕溪曰。吾有大病。非世所医。释迦医王也。文殊。医相也。降而历代祖师。古今善知识。皆医国手也。然而自医则可。医人则否。故曰吾有大病。非世所医。且既非世所医。彼医者即病者。既不自医。胡能医人。故无论言句是病。扬眉瞬目亦是病。擎拳竖拂亦是病。行棒行喝亦是病。既皆是病。医可废乎。废医则医病。(败种焦芽)不废医则众生病。(声求色见)且废医则医先病。而后众生病。不废医则医不病。而众生有病有不病。众生有病有不病。而医仍病。必也众生皆无病无不病。而医乃不病。降而论之。等病也。有已病之病。有益病之病。何谓已病之病。着着向未举以前打脱透过者是也。何谓益病之病。步步在既举以后辗转摸索者是也。其服未举以前药者。吾不能言其味。瘳者自知之。服既举以后药者。譬犹调味之盐。适口之酱。盐为饭而酱为饮。其与砒鸩相去几何哉。要之非医咎也。故众生虽有病有不病。而医总不病。医不病。信吾病。苕溪一语。洵久病之良医也。打○相云。已上病供。心圆押字。
　　我宗止破法。无成法。破家散宅。即作活计。昔南泉住庵时。有一僧至庵。泉曰。我上山作务。待斋时。作饭自吃了。送一分上来。其僧作饭自吃了。却一时打破家事。就床卧。泉待不见来。便归庵。见僧卧。泉亦就伊边卧。僧便起去。诸公还识此僧吃南泉饭不孤负南泉底作用么。还见此僧送绝好一分饭与南泉。南泉到口便吞么。譬如世尊出世四十九年拆一间屋。拆梁拆椽。拆柱拆础。拆成一片白地。然后椽梁柱础。件件精严。所以南泉一见。便印可道。汝既如是。吾亦如是。古人云。若有一法过於涅盘。我说亦如梦幻。参学人具此眼目。方始好看教。辨别得诸方邪正。不则到处堕坑落堑。披枷带锁。卒未有出头日在。
　　南泉云。此是风力所转。终成败坏。此老眼光。观千古事。如掌中庵摩罗果。今有孔被楔塞者。巧匠乃以楔出之。而无奈彼楔既出。人即以此出楔之楔。奉为至宝。遂至彼楔既出。此楔旋已牢着孔中。更出一楔。更填一楔。如是辗转。经百千劫。楔终不尽。孔终不出。又其甚者。彼楔未出。此楔羼入。楔楔相并。更无孔穴。间有黠者。视出楔已。旋更添穴。或吹一吹。或拂一拂。孔穴之中。更安孔穴。是又一楔也。噫。
　　佛法大要。一言以蔽之。曰净地上勿屙。古德云。修证即不无。染污即不得。但形文彩。即属染污。佛见法见。左降铁围。才生便齩。自然无事。自然露裸裸地。即是从缘荐得相应疾也。虽然心圆恁么道。早已屙了一地。更说谁屙。伶俐学人。向者里着得一只眼。见人说禅说道。说妙说元。蓦口便筑。教伊合取屎孔去。却有些子气息。忽有个齩人矢橛底恶狗奴出来道。虽复不以言语见。亦复不着无言说。心圆不觉大怒。跳下禅床。擒住此奴。问伊有甚么言说。速道速道。眼目定动。奋金刚拳。碎魔子首。犹如微尘。咄。
　　偶阅拂子源流。举此数语。此圆操觚大意也。居士选本成集。为后人学佛津梁。但使读居士集者。人人成佛作祖。不必人人作唱导师。庶几不孤负居士一番选刻之意。鄙见如此。陈之执事。他日书成。以为跋也可。以为序也亦可。圆顿白。

　　揞黑豆集目次

　　佛祖机用言句卷之首。
　　六祖下十七世(至二十世)卷之一
　　应庵昙华　　简堂行机　　慧通清旦　　大明诠　　灵岩仲安　　无着道闲　　或庵师体　　济颠　　钱端礼　　别峰宝印　　全庵齐己　　觉阿　　葛郯　　退庵休　　晦庵慧光　　且庵守仁　　心闻昙贲　　坦然　　卍庵道颜　　此庵守净　　连云道能　　最庵道印　　宗元庵主　　尼妙道　　尼妙总　　沩山法宝　　老讷祖证　　长翁如净
　　六祖下十八世
　　密庵咸杰　　颜丙　　海门师齐　　钝庵宗颖　　遁庵祖珠　　敬叟居简
　　六祖下十九世
　　破庵祖先　　松源崇岳　　隐静致柔　　藏叟善珍　　友云宗鍪　　偃溪广闻　　东山道源　　无文灿　　吾舍从宽　　竹岩妙印
　　六祖下二十世
　　无准师范　　元叟行端　　栯堂益　　余放牛　　瞎驴无见　　中和璋　　臭庵宗
　　六祖下二十一世(至二十四)世卷之二
　　雪岩祖钦　　楚石梵琦　　愚庵智及　　无能教
　　六祖下二十二世
　　高峰原妙　　南石文琇　　闲极云　　虚谷希陵　　方山宝　　铁山琼　　淳拙文材
　　六祖下二十三世
　　中峰明本　　了庵清欲　　断崖了义　　梦窗智曤　　碧峰宝金　　无闻思聪
　　六祖下二十四世
　　千岩元长　　天如惟则　　敬中普庄
　　六祖下二十五世(至三十二)世卷之三
　　万峰时蔚　　唯庵德然　　宋濂　　俱空契斌
　　六祖下二十六世　六祖下二十七世
　　宝藏普持　　田居士　　虚白慧旵　　荆璧绍琦
　　六祖下二十八世　六祖下(二十九　三十)世
　　海舟普慈　　翼善永慈　　宝峰明瑄　　天奇本瑞
　　六祖下三十一世
　　绝学明聪　　古岩　　大休实　　蕴空常忠
　　六祖下三十二世
　　笑岩德宝　　法舟道济　　慈舟方念　　无明慧经
　　六祖下三十三世卷之四
　　幻有正传　　幻也佛慧　　大觉圆　　无趣如空　　晦堂元镜　　永觉元贤　　湛然圆澄
　　六祖下三十四世卷之五
　　密云圆悟　　雪峤圆信　　天隐圆修　　抱朴大莲　　古湛性冲　　石雨明方　　三宜明盂　　叶昙茂　　余集生　　觉浪道盛
　　六祖下三十五世卷之六
　　玉林通琇　　林皋通豫　　箬庵通问　　山茨通际　　印中通授　　惟一润　　破山海明　　木陈道忞　　牧云通门
　　六祖下三十六世卷之七
　　不退行勇　　美发行淳　　蕴荆行璧　　骨岩行峰　　栖云行岳　　寂庵行洽　　全庵行进　　丈雪醉　　百城着　　冲然义　　芥庵大　　湛庵常　　宏远诏　　岫云行玮　　石隐贞　　方居士　　蘧夫一　　天笠珍　　千仞冈　　铁舟海　　云外行泽　　湘翁沄
　　六祖下三十六世卷之八
　　茆溪行森　　跋语

　　揞黑豆集卷首
　　拈颂佛祖机用言句

　　世尊三升座。(第一点普。第二点毒。第三点急。门庭施设。入理深谈。一切备矣。毕竟法王无一字增益人。颂曰。心如境如。头正尾正。不解谈元。秖能识病。是法无说。是说无竟。未白椎前。法王正令)无为真佛。实在我身。(拈云。昭昭灵灵不是我。明暗色空不是我。墙壁瓦砾不是我。蚯蚓虾蟇不是我。我在甚处。咄。鹅王择乳。素非鸭类。要识渠面孔么。三唤三应。鹞过新罗。无唤无应。驴年梦见。所以道此个门中事。不得春风花不开。及至花开风吹落。且无阴阳地上一句作么生道。蓦喝一喝。颂曰。佛下忉利。一场钝置。三唤三应。打鼓摇铃。无为真佛。证龟成鳖。实在我身。眼里瞳人。咦。一个不会一个会。金刚摸索泥人背)须菩提岩中宴坐。却见吾法身。(拈云。比邱尼瞒尽天下人。瞒不过世尊。世尊亦瞒尽天下人。瞒过比邱尼。瞒不过须菩提。且道利害在甚么处。颂曰。法身法身。少米无薪。油盐酱醋。东舍西邻。羊头悬架。狗肉横砧。三个八两。元只半斤)吾以真珠示之。便总不知。时五方天王。悉自悟道。(五方天王悟道且置。即今面目现在。诸仁且作么生悟。不见道悟即不无。落第二头。乃抬手云。者个亦是世珠。且道真珠在甚么处。振威一喝)无可舍处。是汝放身命处。(无可舍处。更须舍却)普眼菩萨见普贤。(拈云。云居道。普眼推倒世尊。世尊推倒普眼。你道普贤在甚处。向伊云。我识得你)佛召五通仙人。(拈云。探骊须得珠。莫教鱼目混。治玉须治玙。莫教珷玞乱。藐姑仙子立云端。笑看猧儿争饭碗。如今莫有要问那一通者么。我也没工夫召得伊。但云今日不闲。颂曰。海中三神山。缥缈在天际。舟欲近之。风辄引之去。百花洲上多少采莲人。满把莲花不识莲生处)那一通你问我。(拈云。风头稍硬。水势太急。铁作钓丝。管下不得。颂曰。闪电光。击石火。语招箭。莫生垛。刚回头。失却我。剑去远矣尔刻舟。绿头鸭子讨甚卵。莫惺惺。转见左解玉缠兮脱金锁。毕竟两人都不会。赢得一场空懡[怡-台+罗])世尊勅阿难持钵。(拈云。不经九折。不知康庄之平坦。历尽蚕丛。方信本来是地。所以道台山路向甚么处去。蓦直去。好个师僧。又恁么去也。蓦直去。颂曰。七佛式。出不得。拟如何。打破钵。七佛式。道不得。莫如何。且持钵)世尊答比邱问。(拈云。我於世尊法。莫谤世尊。见处即有。眼花不少。证处未是。乱走作么。当何所示。是汝此问。来说是非者。即是是非人。颂曰。老僧无舌。不解讲究。老僧无手。不解盖覆。不解如然。亦不解谬。掌孤不鸣。足两斯走。是汝持来。复汝何咎。祖师活意。心圆逗漏)耆婆罔知生处。(莫道耆婆。佛亦不知。耆婆受瞒。佛不受瞒耳)七贤女游尸陀林。(颂曰。三般物。我无有。听亲言。出亲口。要三般。莫乱谈。你若有。与我三)世尊布发掩泥。(拈云。世尊和泥合水。然灯移梁换柱。贤于看孔着楔。诸天醵金落成。要见梵剎。总且未在。诸公要见梵剎么。退后退后。颂曰。好事不如无。无事不如好。欲识个中意。一老一不老)是吾弟子。(吾是谁。识得吾。不但过去现在。尽未来际一时收。颂曰。古佛古佛。剔卵出骨。弟子弟子。无与伦比。世尊世尊。今古罕闻。作礼作礼。如斯而已)迦叶拟摈文殊。(拈云。不是迦叶摈文殊。正是迦叶摈迦叶。颂曰。良马顾影。回旋不惊。演若迷头。奔驰狂走。才有是非。纷然失心。汝但息见。其狂自歇。莫自颠倒。本来无物。咄)城东老母。(求见不得。摈出不得。回避不得。一普贤。二文殊。三释迦。是甚么。蓦喝一喝曰。看脚下)女子出定。(诸佛未离本处已前。是个甚么。何不与么直截会去。请别大愚芝二语曰。寺中无宿处。贼不打贫儿)殃崛持钵。(我作殃崛。待长者问。汝为至圣。当有何法。能免产难。但向他道。世出世间。此为第一)文殊不入门。(拈云。一钓便上)无边身量世尊。(颂曰。虚空尚有边。佛功德亦然。惟有能量者。穷劫不可尽)乾闼献乐。(拈云。山河大地不如是法不如是。迦叶不如是汝如是。颂曰。幻人取幻法。幻幻转相依。祖若不入幻。谁救幻中迷。顾众云。咦)说大集经。(拈云。呵呵。断么。一个杀人放火。一个阿弥陀佛。不是曲直不分。争奈心圆事急。且请老佛老魔。各自归家歇息。颂曰。二龙争珠。彼此俱失。宁弃道旁。一钱不值。虽然不值。尊贵无匹。大地黄金。买他不得。虽然不买。人人不缺。何以验之。耳声眼色。虽然不缺。争奈不识。瞥起微情。珠沈光黑。因缘到来。好个时节。爆地一声。虚空迸裂。大用现前。头头物物。挥剑当阳。佛魔敛迹)调达入地狱。(三个画师。绘出地狱变相。瞒看官。不瞒画师。且道画师是谁。良久云。头长三尺。颂曰。清凉徧界。大火烧空。两头坐断。狱不通风)二铁围山。(心圆今日起佛见法见。被世尊威神。铁围山瓦解冰消。且道与文殊是同是别)文殊持剑逼如来。(拈云。能杀能活。不妨文殊好手。且道此剑甚处得来。你若拟议即没交涉)不问有言不问无言。(拈云。不问有言。不问无言。描也描不成。画也画不就。世尊良久。老瞿昙被者一问。直得口痖。外道叹曰。世尊大慈。开我迷云。眼中见鬼。令我得入。三生六十劫。作礼而去。阿难白佛。外道得何道理。称赞而去。家贫更遭贼打。世尊曰。如世良马。见鞭影而行。逐电追风只瞬息。垂鞭已过万重山。又云。不问有言。不问无言。那个教你来。世尊良久。老僧耳背。外道叹曰。世尊大慈。开我迷云。令我得入。自诬诬人。作礼而去。纳甚么败缺。阿难白佛。外道得何道理。称赞而去。他送我红炉雪片。我赠他腊月莲花。世尊曰。如世良马。见鞭影而行。雕弓未动狼烟息。归马华山贺太平。颂曰。三顿痛棒无领。一个指头无荐。香严击竹无闻。灵云桃花无见。莫将出岫微云。掩却庐山真面)无说无听是为一义二义。(拈云。龙光佛时一个疑团。直至如今不得休歇。更饶千佛出兴。亦去此疑团不得。且道世尊有甚长处。颂曰。外不放入。内不放出。痛下一槌。万事了毕)昨日定今日不定。(拈云。上来把住。水泄不通。者回放行。纵横自在。还识世尊落处么。颂曰。汝定我亦定。不定亦不定。非定非不定。是名曰正定)答异学问。(尽道推过商量。那识分明酬价。异学若是个皮下有血底。管取立时桶脱)答二商人问。(曰不见不见者在。曰不闻不闻者在曰不禅定。不禅定者在。曰不睡眠。不睡眠者在本自无失。何得之有。说觉不觉。真为剩语。诸仁者。到者里眼目定动。即没交涉。你若拟议。世尊在汝脚底。颂曰。去皮存净货。师姑女人做。会么。大象吃螺蛳。蜻蜓拽石磨)梵志索论义。(呵呵。破布袋里盛锥子。不出头是好手。梵志做尽伎俩。争奈杷柄在世尊手里。且道世尊有甚长处。不见道你若无心我也休颂曰灵龟负图受钻。梵志不唧溜汉。项上脱却铁枷者回死而无怨)世尊问猪子。(者个是甚么。向伊道合取口佛具一切智。猪子也不识向伊道你秖识得猪子。颂曰。六度万行。与我无干。也须验过。不得颟顸知是般事。便识羞惭)世尊拈花迦叶微笑。(两个老汉。只解瞻前。不解顾后。人天百万。贪观白浪。失却手桡。拈云。拈花上荐不得。拂子上荐不得。拳头上荐不得。指头上荐不得。乃至一草一木。一砖一瓦。一鸡一犬。一蚓一蛙上荐不得。乃至微尘大地。剎那虚空。贤圣仙佛。魔外有情。地狱天堂。琳宫梵宇。酒肆淫坊。经营屠贩。吃饭穿衣。举足下步上荐不得。若荐得去更有何事你若肯荐。一场梦醒。你若要荐。正好做梦。颂曰。魔不能窥。佛不能见。掌不容擎。室未曾现。识不能知。目不得眴。界不安藏。世不改变。非凡夫法。非摩诃衍。非般若经。非华严卷。非大火聚。非金刚剑。非祖师印。非仙人扇。从未有传亘无人荐。扫却归元。刬除方便。言思路绝。不通一线。当下休歇。立时成办。示汝学人。庐山真面)文殊请佛再转法轮。(拈云。说也转他不着。不说说也转他不着。直饶千佛出兴。口如悬河。亦转他不着。更饶山河大地。草木丛林。一一尽化微妙海口。亦转他不着。会么不是转法轮。尽是法转轮)若谓吾灭度。若谓吾不灭度。(阇黎不是。莫怪老僧)诸行无常。是生灭法。生灭灭已。寂灭为乐。(拈云。无寂灭不生生灭。无寂灭谁灭生灭。恁么道得。犹成两橛。毕竟如何歇。颂曰。有时舍全身。求半偈。有时示半身。说全偈。有时舍全身。入全偈正眼观来一场钝置。伶俐儿孙。不妨窥见他家半边鼻)此药能杀人亦能活人。(杀活许你会如何是此药)文殊庵提遮女互相问答语。(拈云。绝好两则拈花公案。颂曰。你不敢向龙潭里去丧生。却愿到虎穴中来纳命。直饶救得你上三十三天。跌下来也秖是一个臭肉饼)文殊善住意天子互相问答语。(拈云。以毒为药。则病受之。以毒为饭。则命受之)祇说者个法。(拈云。不是说者个法。却是者个说法。且道者个还解说法么。不见道秖是梵音清雅。令人乐闻。颂曰。捏水成团画空为界。做尽伎俩。法今何在。驴鸣犬吠。妇姑反唇。弥勒打鼓。筑着天亲。无生法忍。一时成就。黑鬼呵呵。波斯面皱)乃至无有语言文字。是菩萨真入不二法门。(呵。呵)善财参弥勒。善财答无着。(颂曰。富嫌千口少。贫恨一身多。劝君随分过。不用苦奔波)须菩提宴坐。诸天雨花。须菩提说法。帝释雨花。(无一字。炽然说。炽然说。无一字。直饶拈却两头。中间坐断。向衲僧门下正好吃棒。何故。不踏闲花草。安知大地春)舍利弗见月上女。舍利弗问弥勒。舍利弗问天女。(拈云。三个鼻孔。都被舍利弗穿却)鸯崛弃刃。(拈云。唤曰住住。不是我唤。更是阿谁。颂曰。我住汝不住。九百九十九。汝住我不住。一指欲杀母。鸯崛忽出家不住住已久。千人拇指冠。戴者华其首。安得诸众生。弃之如敝帚)宾头卢赴斋。(拈云。者不顾第一相为。策起眉。第二相为。阿耨达池龙王曾请佛斋。吾是时亦预其数记得盘陀山石上。与君闲坐听流泉。颂曰。不取涅盘不了账。留与人闲作榜样。引得人人尽致疑。要使佛灯长雪亮。长雪亮照见马师三瓮酱)障蔽魔王随金刚齐。(拈云。刻刻不相离。说甚么一千年觅不得。时时不相识。作么生忽一日得见。障蔽魔王与金刚齐。面目一般。形容无二。诸仁者还拣辨得么。拣辨不得。听下注脚乃弹指一下云。者个便是金刚齐。又弹指一下云。者个便是障蔽魔王。颂曰。开眼也见。合眼也见。障蔽无头金刚少面。开眼也迷。合眼也迷。笑杀障蔽。和金刚齐。说起说住。彼此密语。六耳猕猴。不可同谋)那咤太子因缘。(拈云。不可还者。非汝而谁。且道。说底是甚么法。谛听谛听)广额屠儿成佛。(拈云。放下屠刀。太迟生自言是贤劫千佛一数。小家样子。颂曰。广额广额。牛蹄马脊。屠刀屠刀。鬼哭神号。放下放下。之乎者也。涅盘涅盘。甚么相干。咦。楖栗横肩不顾人。直入千峰万峰去)迦叶踏泥。(拈云。迦叶降尊就卑。一期垂手则不无。争奈蹉过沙弥问意。心圆与么道。蹉过迦叶亦不少)乐人作舞。(拈云。两个汉出出入入。有甚了期。心圆今日入城。见一队师子。出城见一群象王。有人问心圆出出入入呢。向伊道适才错脚。踏杀一个猫儿)倒却剎竿。(拈云。早见恁么。免致魔王藉口。四天王腥手污脚。虽然如是。迦叶即易。阿难却难)达磨西来。(拈云。天下衲僧。尽道勘破阿师。不知都被阿师勘破。心圆与么道。是被勘破不是被勘破。莫道三十年后。穷未来际。敢道无人说得。何故金毛师子怕癞皮狗)慧可礼拜依位而立。(自后便有一络索。曰莫妄想。曰珍重。曰秖者是。曰呈似了也。与夫叉手近前。竖拳下喝。打圆相。作女人拜。绕禅床。掀香几。掷下拂子。拂袖便出。种种丑态。可谓祖祢不了。殃及儿孙。不知弄到甚么年代也呵呵。颂曰。阿奴姿貌本天然。花烛纷纷客满筵最苦洞房藏不住。被人拥出画堂前)觅罪了不可得。(拈云。觅心了不可得。不是无心。觅罪了不可得。不是无罪。且心作么生安。罪又作么生忏须是举头天外看始得。你若目中生刺。我便脑后见腮。你若眼里无筋。我便鼻头有肉。咄。咄。草铺平野鹰逢兔逐)此是谁作亦未见性。(可称语意冥符。彼此皆知)指授即无。惟论见性不论禅定解脱。(前四祖云。一切诸法。悉皆解脱。此六祖云。惟论见性。不论禅定解脱。大乘根熟渐开圆顿法门矣)佛法是不二之法。(三祖云。要急相应。惟言不二。诸仁者。要明不二。但识取二。何谓二。自心取自心者是取常是二。取无常是二。取非常非无常亦是二。取善是二。取不善是二。取非善非不善亦是二。乃至取界是二。取蕴亦是二。取禅定解脱是二。取无念无为亦是二。你若不取。一在甚处。是故佛法止言不二。不言不一。参学人到者里。须是亲见亲证始得。戏论即不可。今日若有人问如何是不二之法。便与振威一喝)六祖云。我有一物。无头无尾。无名无字。无背无面。诸人还识否。(拈云。截断天下人舌头。放出烁迦罗眼睛。金刚圈。你作么生透。栗棘蓬你作么生吞。吞得透得。转见祸事。不透不吞。万劫不了。思量拟议。已隔千山。直下承当。白云万里。宗门中千变万化机用。皆明此事。心圆通身是手也拈不出。但云贼贼。有心人自看自悟去始得。切勿学神会作断佛种性人)六祖云。叶落归根。来时无口。青原云。不辞向汝道。恐已后无人承当。马祖云。我今日劳倦。不能为汝说。盘山云。向上一路。千圣不传沩山云。父母所生口。终不为子说。仰山云。我若一向举唱宗门中事。身边要一人为伴亦无有也。长沙云。我若一向举扬宗乘。法堂前草深一丈。(如是之。类尽道官不容针。岂知已是私通车马了也)六祖云。不是风动不是幡动。仁者心动。马祖云。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。百丈野狐公案沩山云。有句无句。如藤倚树。子意何如。雪峰云。诸上座。望州亭与汝相见了也。乌石岭与汝相见了也。僧堂前与汝相见了也。临济三度上堂云。要识临济宾主句。问取堂中二禅客。岩头至僧堂前拊掌大笑曰。且喜堂头老汉会末后句。他后天下人不奈伊何。(如是之类。看似擎头戴角。殊不知挂角羚羊。早已绝气息了也。他如把住中有放行。放行中有把住。以至全身半身。入就出就。元要杀活。宾主照用。作家战将。掉斗埋兵。玉线金针明来暗去。喜怒机权。顺逆转换。扬眉瞬目。泥刺棉针。双放双收。同得同失。触着便转辘辘地。刺着便屙漉漉地。尽情好与二十拄杖。何故者个所在。赏罚分明)六祖云。我不会佛法。石头云。恁么也不得。不恁么也不得。恁么不恁么总不得。马祖云不是心不是佛不是物。药山云。不是不是。南院云。错错。高峰云。不得不得。无门云。不是不是。万峰云。瞎瞎。(如是之类。秖疑别有商量。谁信和盘托出。要会么。伸脚在缩脚里)六祖云。汝当一念自知非。自己灵光常显现归宗云。一镞破三关。分明箭后路。可怜大丈夫。先天为心祖。三角云。若论此事。眨上眉毛。早已蹉过了也。临济云。若是过量人。向未举已前撩起便行。犹较些子。资福云。隔江望见资福剎竿便回。脚跟下好与三十棒。(僧参石楼问未识本来性。乞师方便指。拈云。聚九州铁铸不成者一大错。楼曰。石楼无耳朵。拈云。老僧年迈要且不负来机僧曰。某甲自知非。拈云。灵龟曳尾拂迹迹生楼曰。老僧还有过。拈云。祸入慎家门。僧曰。和尚过在甚么处。楼曰。过在汝非处。拈云。洗耳污牛口。僧礼拜。楼便打。拈云。直饶知知非非亦未在。且道脚跟在甚么处。良遂参麻谷。谷见来。便将锄头去鉏草。遂到鉏草处。拈云。箭过西天十万里。犹向大唐国里拟议谷殊不顾。便归方丈。闭却门。拈云。为得彻困。遂次日复去。谷又闭门。拈云。层层钝置遂乃敲门。谷问阿谁。拈云。水中洗水。遂曰良遂。拈云。头上安头。才称名。忽然契悟。拈云。不因杨得意争见马相如。他如水潦法会。石巩大珠。及五宗下尊宿。悟缘甚伙。马祖云。若是上根众生。忽遇善知识指示。言下领会更不历於阶级地位。顿悟本性。其或未然。且向古人汗臭气处理会看)南岳云。说似一物即不中。药山云。千圣亦不识。(说已说了也。识已识了也。此后更增一络索。上拄天。下拄地。孤峰顶。十字街。有手脚。无背面。通身饭。通身水。塞虚空。徧大地。一味禅。一句子。以至头头物物。浑无缝罅。可谓字经三写。乌焉成马类推可知)归宗云。光不透脱。祇为目前有物。(云门云。光不透脱。有两般病。一切处不明。面前有物。是一。如定山打椑树省。王常侍勘米胡。保寿打胡钉铰。睦州勘僧正。翠岩勘座主。石霜勘裴相之类。又透得一切法空。隐隐地似有个物相似。亦是光不透脱。如南泉勘庵主。丹霞勘国师侍者之类。又法身亦有两般病。得到法身。为法执不忘。己见犹存。坐在法身遽是一。如大觉打兴化。南院打风穴之类。直饶透得法身去。放过即不可。子细检点将来。有甚么气息。亦是病。如定山勘首座。化主勘兴教。明招勘保宁勘国泰之类。俱可类推)庞居士云。各请自检好。(临济云。达磨西来。秖觅个不受。惑底人神藏云。知而无知。不是无知而说无知。香严云。子啐母啄。子啄母壳。子母俱亡。应缘不错。同道唱和。妙云独脚。大阳云。周旋徃返全归父。繁兴大用体无亏。乌臼和尚。元绍二上座参。曰问二禅客发足甚么处。拈云。箭无虚发。元曰。江西。臼便打。拈云。棒头有眼。元曰。久知。和尚有此机要。拈云。你分上作么生。臼云。汝既不会。后面个师僧秖对看。拈云。将谓有长处绍拟近前。臼便打曰。信知同坑无异土。拈云。孙膑开铺。并无主顾。临济见僧来。举起拂子。拈云。勘破已迟。僧礼拜。拈云。有甚么气息。济便打。又有僧来。济举拂子。僧不顾。拈云。目前有物。济亦打。又有僧来。济举拂子。僧曰。谢和尚指示。拈云。屎臭也不知。济亦打。拈云。可惜三棒。不曾打着半个。石臼参马祖。祖曰。我有七棒寄打乌臼。你还甘否。石曰。和尚先吃。某甲后甘。拈云。癞儿牵伴。德山示众。道得也三十棒。道不得也三十棒。济闻。谓洛浦曰。汝去问他。道得为甚么也三十棒。拈云。须知远烟浪。别有好思量。待伊打。汝接住棒送一送。拈云。你也没量罪过。我也没量罪过。看伊作么生。浦如教。山休去。拈云。作贼人心虚。浦回举似济。拈云。身在帝乡总不知。济曰。我从来疑着者汉。虽然如是。你还识德山么。拈云。蹉过多时了也。浦拟议。拈云。答得一万语。有甚么用处。济便打。拈云。正贼走却。逻人吃棒。老宿参。便问礼拜即是。不礼拜即是。拈云。贼。济便喝。宿便拜。拈云。着济曰。好个草贼。宿曰。贼贼。便出去。拈云。同道方知。济曰。莫道无事好。拈云。阵败说兵书。时首座侍立。济曰。还有过也无。拈云。把髻自投衙。座曰有据款。聊结案。济曰。宾家有过。主家有过。曰二俱有过。拈云。问官不了事。好与三十棒。济曰。过在甚么处。拈云。勾贼入来。座便出去。拈云。见机而作。早迟八刻。济曰。莫道无事好。拈云。两重公案。余可类推)百丈再参马祖。挂拂子於旧处。祖振威一喝。(一声涂毒佛魔皆死)黄檗礼佛次。沙弥问。不着佛求。不着法求。不着僧求。长老礼拜。当何所求。檗曰不着佛求。不着法求。不着僧求。常礼如是事。弥曰。用礼何为。檗便掌。弥曰。太粗生。檗曰者里是甚么所在。说粗说细。随后又掌。(知得马祖一喝落处。便知黄檗一掌落处。乃吐舌云。马祖百丈黄檗临济是甚么乾矢橛)临济半夏上黄檗山。住数日。辞檗。檗曰。汝破夏来。(是何言与)何不终夏去。(是何言与)济曰。某甲暂来礼拜和尚。(是何言与)檗便打。(好心无好报)趁令去。(珊瑚枕上两行泪。半是思君半恨君)济行数里疑此事。(暂时不在如同死人)却回终夏。(佛法大事颟顸不得)后又辞檗。檗曰。甚处去。(是何言与)济曰。不是河南。便归河北。(是何言与)檗便打。济约住。与一掌。(到者里才不受瞒)檗大笑。乃唤侍者。将百丈先师禅板几案来。济曰。侍者将火来。(强军无弱殿)檗曰。不然子但将去。已后坐断天下人舌头去在。(知而无知。临济到径山。德山参沩山。岩头参德山。都亲见得者个道理。参学人须证到者个境界。然后语知偏正。理识倒邪。为人不祸生也)济一日谓普化克符曰。我欲於此建立黄檗宗旨。(弄险)汝且成褫我。(明修栈道暗度陈仓)二人珍重下去。(建宗旨竟)三日后。普化却上来问。和尚三日前说甚么。(鹞子过新罗)济便打。(一喷一醒然)三日后。克符上来问。和尚三日前。打普化作么。(若不重论盖代功。从前汗马无人识)济亦打。(再接再厉乃。假如问到穷未来际。打亦不歇手)济临灭。谓众曰。吾灭后。不得灭却吾正法眼藏。(未必心头似口头)三圣曰。争敢灭却和尚正法眼藏。(眼观东南意在西北)济曰。已后有人问你向他道甚么。(金将火里试)圣便喝。(入水见长人)济曰。谁知吾正法眼藏。向者瞎驴边灭却。(两个驼子厮撞着世上由来无直人)大觉临终时。谓众曰。我有一只箭要付与人。(老汉面皮厚多少)时有僧出曰。请和尚箭。(是泥是刺)觉曰。汝唤甚么作箭僧喝。(刀刁相似)觉打数下。(虽然如是尚须再勘)便归方丈。却唤其僧入来问曰。汝适来会么。(别缁素定龙蛇)曰。不会。(元来一喝秖作一喝用)觉又打数下。(苦苦)掷却拄杖曰已后遇明眼人分明举似。(堪笑堪悲)兴化开堂日。拈香云。此一炷香。本为三圣师兄。三圣於我太孤。本为大觉师兄。大觉於我太赊。不如供养临济先师。(此一炷香。天上天下。无人证明。不如供养狸奴白牯。免得瞎眼相争)兴化示众曰。若是作家战将。便请单刀直入。更莫如何若何。旻德出众礼拜起便喝。化亦喝。德又喝。化亦喝。德礼拜归众。化曰。适来若是别人。三十棒一棒也较不得。何故。为他旻德会。一喝不作一喝用。(两个老汉向。十字街头相逢。却在千峰顶上握手。千峰顶上相逢。却在十字街头握手。虽然着着有出身之路。其奈靴里动指。未免旁观者丑)南院云。棒下无生忍。临机不见师。(拈云。你一向作主底)风穴上堂。举世尊以青莲华目顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。(大似嚼饭喂婴孩)首山拂袖而出。(不受涂污。眼空佛祖。悬崖撒手。自肯承当)穴掷下拄杖归方丈。(付法已竟)次日山上问讯。穴曰。作么生是世尊不说说。(言下更搜看)山曰。动容扬古路。不堕悄然机。(寒灰发焰。枯木重花。绝后再苏。欺君不得)汾阳参老宿七十一人。作五位偈呈石门彻。(说得道理好)彻称善。(有甚么气息)最后见首山。山问百丈卷席意旨如何。(对病药。又却是钩头饵)阳曰。龙袖拂开全体现。(呈甚么见解)因问山意如何。山曰。象王行处绝狐踪。(如丧考妣)阳大悟言下。拜而起曰。万古碧潭空界月。再三捞摝始应知。(衣锦绣入来。一丝不挂。直得琉璃殿上行。扑倒也须粉碎。要识汾阳老子么。见何道理便尔自肯)慈明参汾阳。二年未许入室。每诣阳。阳揣其志。(偷心不死。学者大患)必诟骂使令者。或毁诋诸方。及有所训。皆流俗鄙事。(只此一着。千圣不传)一夕诉曰。自至法席。(含血喷人)已再夏。不蒙指示。(瞎汉纳败缺。好与痛棒)但增世俗尘劳。念岁月飘忽。(一肚皮账在)己事不明。失出家之利。(令人喷饭)语未卒。阳熟视骂曰。是恶知识。(深锥痛剳)敢裨贩我。(寻腥逐臭。见个甚么)怒举杖逐之。(万仞崖头垂手)明拟伸救。(鹞子过新罗)阳急掩其口。明忽大悟。(只此一着千圣不传)曰。乃知临济道出常情。杨岐问。幽鸟语喃喃。辞云入乱峰时如何。(一向与么去又争得)明曰。我行荒草里。(一向恁么来成个甚么)汝又入深村。(两头坐断甚处出气)岐曰。官不容针更借一问。(壁立千仞。和泥合水。和泥合水。壁立千仞。与么与么。不与么不与么。全与么全不与么。一齐拈却。然后三要印开朱点窄。未容拟议主宾分)明便喝。(犹生死句当天绝。一喝沧溟彻底枯)岐曰。好喝。(昔年百丈耳聋。今日杨岐眼瞎)明又喝。(瞎)岐。亦喝。(瞎。好手手中呈好手。红心心里中红心)明连喝两喝。(瞎瞎。汝如是。吾如是。第一句下明宗旨)岐礼拜。(依位得髓)明曰此事是个人。方能担荷。(你不是者个人)岐拂袖便行。(灭却临济一宗。异日儿孙遍天下。非偶然事也)白云端谒杨岐。岐一日忽问。受业师为谁。端曰。茶陵郁和尚。(一箭过顶)岐曰。吾闻伊过桥遭颠有省。作偈甚奇。(再箭洞胸)能记否。(杨岐却记得。白云忘却也)端诵毕。岐笑而趋起。(杀人刀。活人剑)端愕然。通夕不寐。黎明咨询之。(白云犹记得。杨岐忘却也)适岁暮。岐曰。汝见昨日打驱傩者么。(乌头方不验。篱根下再拾一茎草)曰见。(心言直故。中间永无委曲诸相)岐曰。汝一筹不及渠。(十载寒窗。半生勤俭。付与东流水)端复骇曰。何谓也。岐曰。渠爱人笑。汝怕人笑。(心言直故。中间永无委曲诸相)端大悟。(者回尘尽光生。照破山河万朵。且道伊悟个甚么。一层两层千万层。金刚宝塔矗珑玲。数到梵天不计层。梵天倒数金刚际。向下层名最上层层层层到无层处。万转千回只一层。一层两层千万层。喝)五祖演云。吾因兹出一身白汗。便明得下载清风。(陋巷不骑金色马。回途却着破襕衫。且道下载后又如何。瞎瞎)圜悟云。少年一段风流事祇许佳人独自知。(始明得从前尽其机用祖皆不诺。为不肯负心)虎邱隆谒圜悟。一日入堂。悟问曰。见见之时。见非是见。见犹离见。见不能及。(那边不能与汝道得)举拳曰还见么。(者边通个消息)隆曰。见悟曰。头上安头。(三世诸佛没奈何)隆闻。脱然契证。悟叱曰。见个甚么。隆曰。竹密。不妨流水过。(事与药山在马祖处。悟得石头语相似。要见瞌睡虎么。直是针札不入○录中尊宿。不妨尽拈。篇幅狭。姑止此。如上所引。管中窥豹。未及一斑然已千变万化。不可端倪。莫能测识。子细检点将来也。秖到得者里。古人到者里为甚么不肯住。为伊途路不得力。如何是得力一句。咄看脚下)。
　　(佛意难窥。祖风无朕。火莲殷勤。咨於不敏。为迷源流。略识标准。撑月珊枝。抽条石笋。如筈拄空。如牛脱纼。不住无为。有为不尽。力用匪亏。号无生忍。举一明三。囊锥出颕。啮镞机先。由基射窘。智别权差。千畦万畛。折合归来。付之一哂。信具自心。脚跟方稳勉勉同人。弗替斯引。甲寅夏杪破戒居士心圆氏识)。
　　参学人磨裈擦裤。蹋破草鞋。三二十年寻不着路头。一经层层指出。左右逢原。社火家依样画描。承虚接响机关。者回掌血棒痕。洞筋擢髓。然则。畴非朗智珠在抱。孰不秉慧剑当阳。运出自己家珍。方许千途合辙。读指月传灯者。一向迷闷。至此豁然。还获本心。心圆虽则费尽狸涎。与杜口毗耶何异。若其悟。力未充。知非不尽。盖覆灵光。无从显现仅。资口耳记持。遂成葛藤露布。不独孤负心圆。自戕慧命不小。普愿读此编者。人人作难遭之想。发惭媿之心也。火莲谨跋。

　　 

　　揞黑豆集卷一

　　　　心圆居士　拈别
　　　　火莲居士　集梓

　　六祖下第十七世
　　明州天童应庵昙华禅师

　　蕲州江氏子。生而奇杰。年十七。於东禅去发。首依水南。遂染指法味。因遍历诸老门墙。至云居。礼圆悟。悟一见。痛与提策。及入蜀。指见彰教。教移虎邱。师侍行。未半载。顿明大事。去谒此庵。分座连云。开法妙严。屡迁巨剎。住归宗日。大慧在梅阳。有僧传师垂示语至。慧见。以偈寄赠曰。坐断金轮第一峰。千妖百怪尽潜踪。年来又得真消息。报道杨岐正脉通。其归重如此。后出住天童　上堂。九年面壁。坏却东土儿孙。只履西归。钝置黄面老子。以拄杖画一画曰。石牛拦古路。一马生三寅(火莲拈云。今日初八。息庵拈云。乾荔枝)　上堂。临济在黄檗处。三度吃棒底意旨。你诸人还觑得透也未。直饶一咬便断。也未是大丈夫汉。三世诸佛口挂壁上。天下老和尚将甚么吃饭　(口咬断。滴水难消。一口咬断。不得饭吃。毕竟如何咄)　上堂。德章老瞎秃。从来没滋味。拈得口。失却鼻。(者边住不得)三更二点唱巴歌。无端惊起梵王睡。(那边不得住)喝一喝曰。我行荒草里。汝又入深村(有句无句。如藤倚树。文殊维摩。撒手归去。杨岐恁么举。也是看锢鏴。更有后语不得错举心圆当。时若见。好与拦头一喝。一任诸方检点。心圆错举。何故不因渔父引。争得见波涛)　上堂。十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千大千世界一切众生。悉皆欢喜。谓言打者一棒。不妨应时应节。(诸公还见么。甚处不是一棒应时应节。你才涉思惟。早已棒折。不应时应节了也)报恩不觉。通身踊跃。遂作诗一首。举似大众。蜻蜓许是好蜻蜓。飞来飞去不曾停。被我捉来摘却两边翼。恰似一枚大铁钉(三个孩儿抱花鼓。莫来拦我球门路心圆与你一文钱。街上买糕吃去)　上堂。若作一句商量。吃粥饭阿谁不会。不作一句商量。屎坑里虫子笑杀阇黎。拈拄杖云。拄杖子罪犯弥天。贬向二铁围山。且道荐福还有过也无。卓拄杖曰。迟一刻(乃至溯旷大劫穷未来际。觅荐福过。终不可得且道利害在甚么处)　上堂。明不见暗。暗不见明。明暗双忘。无异流俗阿师。野干鸣。师子吼。师子吼。野干鸣。三家村里臭猢狲。价增十倍。骊龙颔下明月珠。分文不值。若作衲僧巴鼻。甚处得来。三十年后。换手搥胸。未是苦在(唱教门中。如麻似粟。衲僧巴鼻。惟证乃知)　上堂。饭箩边。漆桶里。相唾饶你泼水。相骂饶你接嘴。黄河三千年一度清。蟠桃五百年一次开华。鹤勒那咬定牙关。朱顶王呵呵大笑。归宗五十年前一则公案。今日举似诸人。且道是甚么公案。王节级失却帖(子细检点看。不在漆桶里。定在饭箩边。乃云休休。一回检点一回失旧事伤心总莫提)　上堂。三十二相。八十种好。从朝至暮。啾啾唧唧。说黄道黑不知那里是。(心圆到者里总没会处)二时上堂。吃粥吃饭。不觉嚼破舌头。血溅梵天。四天之下。霈然有余。玉皇大帝怒发。追东海龙王向金轮峰顶鞫勘。顷刻之间。追汝诸人作证见也。且各请依实供通。切忌回避。傥若不实。丧汝性命(若向未追以前一款尽招。当敕龙王销案)　上堂。赵州吃茶。我也怕他。若非债主。便是冤家。倚墙靠壁成群。队。不知谁解辨龙蛇(直骁辨得。也是冤家)　上堂。五百力士揭石义。万仞崖头撒手行。十方世界一团铁。虚空背上白毛生。直饶拈却炙脂帽子。脱却鹘臭布衫。向报恩门下。正好吃棒。何故。半夜起来屈膝坐。毛头星现衲僧前(生时坐不卧。死后卧不坐。一般臭骨头何用作功课。道得一半。饮官酒卧官街。当处死。当处埋。也只一半。毕竟如何。咦。大大一个毛头星)　上堂。三世诸佛。眼里无筋。六代祖师。皮下无血。明果咬定牙关[跳-兆+孛]跳。也出他圈缋不得。何故。南泉斩猫儿(更有一人。皮眼也无。诸佛祖师。俱未梦见。何故呢[○@三][○@十][○@棒])　上堂。参禅人切忌错用心。悟明见性是错用心。成佛作祖是错用心。看经讲教是错用心。行住坐卧是错用心。吃粥吃饭是错用心。屙屎送尿是错用心。一动一静。一往一来。是错用心。更有一处错用心。归宗不敢与诸人说破。何故。一字入公门。九牛拔不出。(拔不出。拽不入。缩颈伸腰千万人。个个穿山透石壁。撞得头也破。额也裂。两扇大门依然如黑漆。咄)虎邱忌拈香。平生无兴。撞着者无意智老和尚。做尽伎俩。凑泊不得。从此卸却干戈。随分着衣吃饭。二十年来。坐曲录木。悬羊头。卖狗肉。知他有甚凭据。(一语将祖佛心髓。和盘托出了也)虽然。一年一度烧香日。千古令人恨转深。师於室中能锻炼耆艾。故世称大慧与师居处。为二甘露门。尝诫徒曰。衲僧家着草鞋住院。何啻如蚖蛇恋窟乎。隆兴改元六月十三日。奄然而化。塔全身於本山。

　　台州国清简堂行机禅师

　　本郡人。姓杨氏。风姿挺异。才压儒林。年二十五。弃妻孥。学出世。晚见此庵。密有契证。出应莞山。刀耕火种。单丁者一十七年。尝有偈云。地炉无火客囊空。雪似杨花落岁穷。拾得断麻穿坏衲。不知身在寂寥中。每谓人曰。某犹未稳在。岂以住山乐吾事邪。一日偶看斫树倒地。忽然大悟。平昔碍膺之物。泮然冰释。未几有江州圆通之命。乃曰。吾道将行。即欣然曳杖而去。登座说法云。圆通不开生药铺。单单只卖死猫头。不知那个无思算。吃着通身冷汗流(死猫头尽多。盖天盖地。塞破虚空。无思算底。却似星中拣月)　上堂。单明自己。乐是苦因。趣向宗乘。地狱劫住。五日一参。三八普说。自扬家丑。更若问理问事。问心问性。克由叵耐。若是英灵汉。窥藩不入。据鼎不尝。便於未有生佛已前转得身。却於今时大官路上。捷行阔步。(看他举唱。何等倜傥分明)终不向老鼠窟。草窠里。头出头没。若也根性陋劣。要去有滋味处咬嚼。遇着义学阿师递相锢鏴。直饶说得云兴雨现。也是虾蟇化龙。下梢依旧吃泥吃土。堪作甚么　示众云。衲僧拄杖子。不用则已。用则如鸩鸟落水。鱼鳖皆死。正按傍提。风飒飒地。独步大方。杀活在我。所以道千人排门。不如一人拔关。若一人拔关。千人万人得到安乐田地。(一击万重关锁开也)还知么鸳鸯绣出从君看。不把金针度与人(心圆不如你。几番磨得金针钝。懒绣鸳鸯只为忙)。

　　长沙府慧通清旦禅师

　　蓬州严氏子　上堂。说佛说祖。正如好肉剜疮。举古举今。何异残羹馊饭。一闻便悟。已落第二头。一举便行。早是不着便。须知个事。如天普盖。似地普擎。(一毛头上现乾坤)师子游行。不求伴侣。(十字街头。挨肩擦背)壮士展臂。不藉他力。(你与我过靸鞋来)佛祖拈掇不起。(他在里许掉臂游行)衲僧愿见无门。(不是不知。祇是不会)迷悟双忘。(输他狸奴白牯)圣凡路绝。(何妨入地升天)且道从上诸圣。以何法示人。(又来呓语)喝一喝曰莫妄想(是是)　佛性忌日上堂。三脚驴子弄蹄行。步步相随不相到。(永劫不到)树头惊起双双鱼。拈来一老一不老。(万劫不老)为怜松竹引清风。其奈出门便是草。(根深蒂固)因唤檀郎识得渠。大机大用都推倒。(推即不倒)烧香勘证见根源。粪扫堆头拾得宝。(好柄鉏头)丛林浩浩漫商量。劝君莫谤先师好(掘坑埋了)。

　　彰德府磁州大明诠禅师

　　依仁山得旨。赋性潇洒。(今时还有么)好诙谐谈笑。(诸方撑眉努目。剑拔弩张。弄蛇头骑虎颈。踢倒须弥。掀翻龙藏。千般作用。万种神通。无异牛鬼蛇神倛头阿旁谁知二千年前被饮光尊者一笑俱已领过)仁山常嘱定侍者拘检之。(蛙不知海。鸠不知鹏)师曰。人生一梦而已(却来观世间。犹如梦中事。千余年来。具只眼者。其茆溪乎)快乐一世是好梦。(全身放下。独脱无依)拘检一世是恶梦。(富贵妻孥。名闻利养)我宁作好梦耳。(不能不作之故)徒单二驸马赴南京任。道过大明。入堂见一僧面壁而坐。驸马曰。好个澹汉。师曰。今日被驸马着盐酱也(如何是澹梦。三十年不吃盐酱者。出来说看)。

　　澧州灵岩仲安禅师(谒圆悟语见前录)

　　上堂。参禅不究渊源。触途尽为留碍。所以守其静默。(病在执守)澄寂虚闲。堕在毒海。以弱胜强。(病在求胜)自是非他。立人我量。见处偏枯。遂致优劣不分。(才有所重。便成魔见)照不构用。用不离窠。(有一丝头。光不透脱)此乃学处不元。尽为流俗。到者里须知有杀中透脱。活处藏机。(临济不是强为。法如然故)佛不可知。祖莫能测。(知得测得。便不到佛祖地位。何故。法如然故)所以道有时先照后用。且要共你商量。(和泥合水。应机利物)有时先用后照。你须是个汉始得。(未举已会。始较些子)有时照用同时。你又作么生抵当。(瞒黧奴白牯不得)有时照用不同时。你又向甚么处凑泊。(老僧自亦不会)还知么。穿杨箭与惊人句。不是临时学得来(少卖弄)。

　　台州府万年无着道闲禅师

　　本郡洪氏子　上堂。全机敌胜。犹在半途。啐啄同时。白云万里。才生朕兆。已落二三。不露锋铓。成何道理。且道从上来事合作么生。良久曰。诬人之罪以罪加之(从上来事。三世诸佛缄口有分宁可截舌。莫教坏人家男女。者个阿师稍可)。

　　镇江府焦山。或庵师体禅师
  </div>
  <div class="pagination">
   <span class="current-page">
    1
   </span>
   <a href="揞黑豆集_page2.html">
    2
   </a>
   <a href="揞黑豆集_page3.html">
    3
   </a>
   <a href="揞黑豆集_page4.html">
    4
   </a>
   <a href="揞黑豆集_page5.html">
    5
   </a>
   <a href="揞黑豆集_page6.html">
    6
   </a>
   <a href="揞黑豆集_page7.html">
    7
   </a>
   <a href="揞黑豆集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
