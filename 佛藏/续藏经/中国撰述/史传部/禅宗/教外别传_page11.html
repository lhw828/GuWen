<!DOCTYPE html>
<html>
 <head>
  <meta charset="utf-8"/>
  <title>
   教外别传 - 第 11 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   教外别传 - 第 11 页/共 31 页
  </h1>
  <div class="content">
   衢州乌巨山仪晏开明禅师。吴兴许氏子。光启中。随父镇信安。强为娶。师不愿。遂游历诸方。机契镜清。归省父母。乃於郭南创别舍。以遂师志。舍旁陈司徒庙。有凛禅师像。师往瞻礼。失师所之。后郡守展祀祠下。见师入定于庙后丛竹间。蚁蠧其衣。败叶没[月*坒]。或者云。是许镇将之子也。自此三昧。或出或入。子湖讷禅师。未知师所造浅深。问曰。子所住定。盖小乘定耳。时方啜茶。师呈起橐曰。是大是小。讷骇然。寻谒栝苍唐山德严禅师。严问汝何姓。曰姓许。严曰。谁许汝。曰不别。严默识之。遂与剃染。尝令摘桃。浃旬不归。往寻见师。攀桃倚石。泊然在定。严鸣指出之。开运中。游江郎岩。睹石龛。谓弟子慧兴曰。予入定此中。汝当垒石塞门。勿以吾为念。慧兴如所戒。明年慧兴意师长往。启龛视师。素发被肩。胸臆尚暖。徐自定起。了无异容。复回乌巨。侍郎慎公。镇信安。馥师之道。命义学僧守荣。诘其定相。师不与之辩。荣意轻之。时信安人。竞图师像而尊事。皆获舍利。荣因媿服。礼像谢愆。亦获舍利。叹曰。此后不敢以浅解测度矣。钱忠懿王。感师见梦。遣使图像至适王患目疾。展像作礼。如梦所见。随雨舍利。目疾顿瘳。因锡号开明。端拱初。太宗闻师定力。诏本州加礼。津发赴阙。师力辞。僧再至谕旨。特令肩舆入对便殿。命坐赐茗。咨问禅定。奏对简尽。深契上旨。

　　瑞峰志端禅师(安国[啖-口+王]法嗣)

　　福州林阳瑞峰院志端禅师。本州人也。初参安国。见僧问。如何是万象之中独露身。安国举一指。其僧不荐。师於是冥契玄旨。乃入室白曰。适来见那僧问话。志端有个省处。安国曰。汝见甚么道理。师亦举一指曰。这个是甚么。安国然之。师礼谢。

　　保福清豁禅师(睡龙溥法嗣)

　　漳州保福院清豁禅师。福州人也。谒大章山如庵主。(语具如庵主章)后参睡龙。睡龙问曰。豁阇黎。见何尊宿来。还悟也未。曰清豁尝访大章。得个信处。睡龙於是上堂。集众。召曰。豁阇黎出来。对众烧香说悟处。老僧与汝证明。师出众乃拈香曰。香已拈了。悟即不悟。睡龙大悦而许之。

　　南岳下八世
　　嘉州黑水和尚(黄龙机法嗣)

　　嘉州黑水和尚。初参黄龙。便问。雪覆芦花时如何。黄龙曰。猛烈。师曰。不猛烈。黄龙又曰猛烈。师又曰不猛烈。黄龙便打。师於此有省。即便礼拜。

　　吕岩真人(黄龙机法嗣)

　　吕岩真人。字洞宾。京川人也。唐末三举不第。偶於长安酒肆。遇锺离权。授以延命术。自尔人莫之究。尝游庐山归宗。书钟楼壁曰。一日清闲自在身。六神和合报平安。丹田有宝休寻道。对境无心莫问禅。未几道经黄龙山。睹紫云成盖。疑有异人。乃入谒。值黄龙击鼓升堂。黄龙见。意必吕公也。欲诱而进。厉声曰。座傍有窃法者。吕毅然出问。一粒粟中藏世界。半升铛内煮山川。且道。此意如何。黄龙指曰。这守尸鬼。吕曰。争奈囊有长生不死药。黄龙曰。饶经八万劫。终是落空亡。吕薄讶。飞剑胁之。剑不能入。遂再拜求指归。黄龙诘曰。半升铛内煮山川即不问。如何是一粒粟中藏世界。吕於言下顿契。作偈曰。弃却瓢囊摵碎琴。如今不恋汞中金。自从一见黄龙后。始觉从前错用心。黄龙嘱令加护。

　　清溪洪进禅师(罗汉琛法嗣)

　　襄州清溪山洪进禅师。在地藏时。居第一座。一日地藏上堂。二僧出礼拜。地藏曰俱错。二僧无语。下堂请益修山主。修曰。汝自巍巍堂堂。却礼拜拟问他人。岂不是错。师闻之不肯。修乃问。未审上座又作么生。师曰。汝自迷暗。焉可为人。修愤然上方丈请益。地藏指廊下曰。典座入库头去也。修乃省过○又一日。师问修山主曰。明知生是不生之理。为甚么。为生死之所流。修曰。笋毕竟成竹去。如今作篾使还得么师曰。汝向后自悟去在。修曰。某所见祇如此。上座意旨又如何。师指曰。这个是监院房。那个是典座房。修即礼谢。

　　清凉休复禅师(罗汉琛法嗣)

　　升州清凉院休复悟空禅师。北海王氏子。参寻宗匠。依地藏经年。不契。直得成病。入涅盘堂。一夜地藏去看。乃问。复上座安乐么。师曰。某甲为和尚因缘背。地藏指灯笼曰。见么。师曰见。地藏曰。祇这个也不背。师於言下有省。后修山主。问讯地藏。乃曰。某甲百劫千生。曾与和尚违背来。此者又值和尚不安。地藏遂竖起拄杖曰。祇这个也不背。师忽然契悟○问忠座主。讲甚么经。曰法华经。师曰。若有说法华经处。我现宝塔。当为证明。大德讲。甚么人证明。忠无对(清凉钦代云。谢和尚证明)。

　　龙济绍修禅师(罗汉琛法嗣)

　　抚州龙济绍修禅师。初与法眼。同参地藏。所得谓已臻极。暨同辞。至建阳。途中谭次。法眼忽问。古人道。万象之中独露身。是拨万象。不拨万象。师曰不拨。法眼曰。说甚么拨不拨。师懵然不知。却回地藏。地藏问。子去未久。何以却来。师曰。有事未决。岂惮跋涉山川。地藏曰。汝跋涉许多山川。也还不恶。师未喻旨。乃问。古人道。万象之中独露身。意旨如何。地藏曰。汝道。古人拨万象。不拨万象。师曰不拨。地藏曰。两个也。师骇然沈思。而却问。未审古人拨万象。不拨万象。地藏曰。汝唤甚么作万象。师方省悟。再辞地藏。觐于法眼。法眼语意与地藏开示。前后如一○师后居龙济山。上堂。具足凡夫法。凡夫不知。具足圣人法。圣人不会。圣人若会。即是凡夫。凡夫若知。即是圣人。此两语。一理二义。若人辨得。不妨於佛法中有个入处。若辨不得。莫道不疑好。珍重(黄龙清云。修山主只知布网张罗。不觉自遭笼罩。要得出身么。此亦有一理二义。若人辩得。永堕阿鼻　径山杲云。点铁化为金玉易。劝人除却是非难　净慈一云。直饶有个入路。要作什么。凡夫则是凡夫。圣人则是圣人。且道凡圣两亡一句作么生道。闲持经卷倚松立。笑问客从何处来楚石琦云。修山主。熟处难忘。也是胡地冬抽笋　天奇瑞云。若然有个入处。莫道十方衲子管取。山主未出圣凡。更要利益诸人。转引诸人。入生陷地狱。更说什么知与不知。会与不会。虽然为众竭力。争奈祸出私门。固乃锥破卦文。免得钻龟打瓦)○问僧。甚处来。曰翠岩。师曰。翠岩有何言句示徒。曰寻常道。出门逢弥勒。入门见释迦。师曰。与么道又争得。曰和尚又如何。师曰。出门逢阿谁。入门见甚么。僧於言下有省。

　　酒仙遇贤禅师(龙华球法嗣)

　　酒仙遇贤禅师。姑苏长洲林氏子。貌伟怪。口容双拳。七岁尝沈大渊。而衣不润。往参龙华。发明心印。回居明觉院。唯事饮酒。醉则成歌颂警道俗。因号酒仙。偈曰。绿水红桃华。前街后巷走。百余遭。张三也识我。李四也识我。识我不识我。两个拳头那个大。两个之中一个大。曾把虚空一[翟*支]破。摩挲令教却恁么。拈取须弥枕头卧。杨子江头浪最深。行人到此尽沈吟。他时若到无波处。还似有波时用心。金斝又闻泛玉山。还报颓莫教更漏。促趂取月明回。贵买朱砂画月。算来枉用工夫。醉卧绿杨阴下。起来强说真如。泥人再三叮嘱。莫教失却衣珠。一六二六。其事已足。一九二九。我要吃酒。长伸两脚眠一窹。起来天地还依旧。门前绿树无啼鸟。庭下苍苔有落花。聊与东风论个事。十分春色属谁家。秋至山寒水冷。春来柳绿花红。一点动随万变。江村烟雨蒙蒙。有不有。空不空。笊篱捞取西北风。生在阎浮世界。人情几多爱恶。祇要吃些酒子。所以倒街卧路。死后却产娑婆。不愿超生净土。何以故。西方净土。且无酒酤。

　　南岳下九世
　　圆通缘德禅师(清溪进法嗣)

　　庐山圆通缘德禅师。临安黄氏子。徧游诸方。江南国主。於庐山建院。请师开法○大将军曹翰部曲。渡江入寺。禅者惊走。师淡坐如平日。翰至不起不揖。翰怒诃曰。长老不闻杀人不眨眼将军乎。师熟视曰。汝安知有不惧生死和尚邪。翰大奇。增敬而已。曰禅者何为而散。师曰。击鼓自集。翰遣裨校击之。禅无至者。翰曰。不至何也。师曰。公有杀心故尔。师自起击之。禅者乃集。

　　教外别传卷七
　　教外别传卷八(临济宗)
　　南岳下四世
　　临济义玄禅师(黄檗运法嗣)

　　镇州临济义玄禅师。曹州南华邢氏子。幼负出尘之志。及落发进具。便慕禅宗。初在黄檗会中。行业纯一。时睦州为第一座。乃问。上座在此多少时。师曰三年。睦州曰。曾参问否。师曰。不曾参问。不知问个甚么。睦州曰。何不问堂头和尚。如何是佛法的的大意。师便去问。声未绝。黄檗便打。师下来。睦州曰。问话作么生。师曰。某甲问声未绝。和尚便打。某甲不会。睦州曰。但更去问。师又问。黄檗又打。如是三度问。三度被打。师白睦州曰。早承激劝问法。累蒙和尚赐棒。自恨障缘。不领深旨。今且辞去。睦州曰。汝若去。须辞和尚了去。师礼拜退。睦州先到黄檗处曰。问话上座。虽是后生。却甚奇特。若来辞。方便接伊。已后为一株大树。覆荫天下人去在。师来日辞黄檗。黄檗曰。不须他去。祇往高安滩头。参大愚。必为汝说。师到大愚。大愚曰。甚处来。师曰。黄檗来。大愚曰。黄檗有何言句。师曰。某甲三度问佛法的的大意。三度被打。不知某甲有过无过。大愚曰。黄檗与么老婆心切。为汝得彻困。更来这里问有过无过。师於言下大悟。乃曰。元来黄檗佛法无多子。大愚搊住曰。这尿床鬼子。适来道有过无过。如今却道黄檗佛法无多子。你见个甚么道理。速道速道。师於大愚肋下。筑三拳。大愚拓开曰。汝师黄檗。非干我事。师辞大愚。却回黄檗。黄檗见便问。这汉来来去去。有甚了期。师曰。祇为老婆心切。便人事了侍立。黄檗问。甚处去来。师曰。昨蒙和尚慈旨。令参大愚去来。黄檗曰。大愚有何言句。师举前话。黄檗曰。大愚老汉饶舌。待来痛与一顿。师曰。说甚待来。即今便打。随后便掌。黄檗曰。这风颠汉。来这里捋虎须。师便喝。黄檗唤侍者曰。引这风颠汉参堂去(沩山佑。举问仰山。临济当时。得大愚力。得黄檗力。仰山云。非但骑虎头。亦解把虎尾　白云端颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流　保宁勇颂云。雷电喧轰海岳昏。一家愁闭雨中门。狂风忽起乌云散。白日满天星斗分)○黄檗。一日普请次。师随后行。黄檗回头见师空手。乃问。镢在何处。师曰。有一人将去了也。黄檗曰。近前来。共汝商量个事。师便近前。黄檗竖起镢曰。祇这个。天下人拈掇不起。师就手掣得。竖起曰。为甚么却在某甲手里。黄檗曰。今日自有人普请。便回寺(仰山侍沩山次。沩山举此话未了。仰山便问。镢在黄檗手里。为甚么却被临济夺却。沩山云。贼是小人。智过君子)○师普请鉏地次。见黄檗来。拄镢而立。黄檗曰。这汉困那。师曰。镢也未举。困个甚么。黄檗便打。师接住棒。一送送倒。黄檗呼维那。扶起我来。维那扶起曰。和尚争容得这风颠汉无礼。黄檗才起。便打维那。师镢地曰。诸方火葬。我这里活埋(沩山问仰山。黄檗打维那意作么生。仰山云。正贼走却。逻赃人吃棒　真净文颂云。夺旗掣鼓着精神。父子虽亲法不亲。为报四方禅客道。等〔闻〕莫作守株人　月堂昌颂云。黄檗活作死医。临济死作活用。维那听事不真。未免唤钟作瓮)○师一日在僧堂里睡。黄檗入堂见。以拄杖打板头一下。师举首见是黄檗。却又睡。黄檗又打板头一下。却往上间。见首座坐禅。乃曰。下间后生却坐禅。汝在这里妄想作么。首座曰。这老汉作甚么。黄檗又打板头一下。便出去(沩山举问仰山。祇如黄檗意作么生。仰山云。两彩一赛)○师栽松次。黄檗曰。深山里栽许多松作甚么。师曰。一与山门作境致。二与后人作标榜。道了将镢头[祝/土]地三下。黄檗曰。虽然如是。子已吃吾三十棒了也。师又[祝/土]地三下。嘘一嘘。黄檗曰。吾宗到汝。大兴於世(沩山举问仰山。黄檗当时。祇嘱临济一人。更有人在。仰山云有。祇是年代深远。不欲举似和尚。沩山云。虽然如是。吾亦要知。汝但举看。仰山云。一人指南吴越令行。遇大风即止　沩山喆云。临济与么。大似平地吃交。虽然如是。临危不变。方称丈夫。黄檗云。吾宗到汝。大兴於世。也是怜儿不觉丑　天童华云。黄檗道。虽然如是。子已吃吾三十棒了也。养子之缘。故当如是。临济正令虽行。可惜甘自向镢头边活埋。仰山见解。未出常流。岂止遇大风则止。当时何不道。直待虚空界尽。此话方始大行。岂不头正尾正。应庵今日捋下面皮。要与诸人相见去也。蓦拈拄杖。卓一下云。惊群须是英灵汉。敌胜还他师子儿)○黄檗因入厨下。问饭头。作甚么。饭头曰。拣众僧饭米。黄檗曰。一顿吃多少。饭头曰。二石五。黄檗曰。莫大多么。饭头曰。犹恐少在。黄檗便打。饭头举似师。师曰。我与汝勘这老汉。才到侍立。黄檗举前话。师曰。饭头不会。请和尚代一转语。黄檗曰。汝但举。师曰。莫太多么。黄檗曰。来日更吃一顿。师曰。说甚么来日。即今便吃。随后打一掌。黄檗曰。这风颠汉。又来这里捋虎须。师喝一喝。便出去(沩山。举问仰山。此二尊宿意作么生。仰山云。和尚作么生。沩山云。养子方知父慈。仰山云不然。沩山云。子又作么生。仰山云。大似勾贼破家)○师半夏上黄檗山。见黄檗看经。师曰。我将谓是个人。元来是唵黑豆老和尚。住数日乃辞。黄檗曰。汝破夏来。何不终夏去。师曰。某甲暂来。礼拜和尚。黄檗便打趂令去。师行数里。疑此事。却回终夏。后又辞黄檗。黄檗曰。甚处去。师曰。不是河南。便归河北。黄檗便打。师约住与一掌。黄檗大笑。乃唤侍者。将百丈先师禅板几案来。师曰。侍者将火来。黄檗曰不然。子但将去。已后坐断天下人舌头去在(沩山举问仰山。临济莫孤负他黄檗也无。仰山云不然沩山云。子作么生。仰山云。知恩方解报恩。沩山云。从上莫有报恩事不。仰山云有。只是年代深远。不欲举似。沩山云。吾且不知。子但举看。仰山云。如楞严会上。阿难赞佛云。将此深心奉尘剎。是则名为报佛恩。岂不是报恩之事。沩山云。如是如是。见与师齐。减师半德。见过於师。方堪传受)○到达磨塔头。塔主问。先礼佛。先礼祖。师曰。祖佛俱不礼。塔主曰。祖佛与长老。有甚冤家。师拂袖便出○师为黄檗驰书至沩山。与仰山语次。仰山曰。汝向后北去。有个住处。师曰。岂有与么事。仰山曰。但去。已后有一人佐辅汝。此人祇是有头无尾。有始无终(悬记普化)○师后住镇州临济。学侣云集。一日谓普化克符二上座曰。我欲於此建立黄檗宗旨。汝且成禠我。二人珍重下去。三日后。普化却上来问。和尚三日前说甚么。师便打。三日后。克符上来问。和尚前日打普化作甚么。师亦打(长芦仁云。普化克符。不可放过。临济老人。放过不可。若是且庵。一生担板。无人成禠。然虽恁么。须知远烟浪。别有好商量)○至晚小参曰。有时夺人不夺境。有时夺境不夺人。有时人境两俱夺。有时人境俱不夺(问答语具克符章　中峰本云。有时夺人错。有时夺境错。有时人境两俱夺错。有时人境俱不夺错。临济大师。到这里。锁却咽喉了也。莫有为伊出气者么。切忌将错就错)○同普化。赴施主斋次。师问。毛吞巨海。芥纳须弥。为复是神通妙用。为复是法尔如然。普化趯倒饭床。师曰。太粗生。曰这里是甚么所在。说粗说细。次日又同赴斋。师复问。今日供养。何似昨日。普化又趯倒饭床。师曰。得即得。太粗生。普化喝曰。瞎汉。佛法说甚么粗细。师乃吐舌(雪窦显云。两个老贼。吃饭也不了。好与三十棒。棒虽行。且那个是正贼　昭觉勤云。精金不百炼。争见光辉。至宝不酬价。争辨真假。不是临济。不能验他普化。不是普化。不能抗他临济。所谓如水入水。如金博金。虽然如是。放过则彼此作家。点检则二俱失利。具择法眼者。试请辨看南堂静云。二尊宿。如二龙争珠。拏云攫雾。不动波澜。如二虎争餐。活捉生擒。不伤物命。或有人问。毛吞巨海。芥纳须弥。为复神通妙用。为复法尔如然。只向道。不见先师翁云。一拳拳倒黄鹤楼。一踢踢翻鹦鹉洲。有意气时添意气。不风流处也风流　南华炳云。临济觌面提撕。普化全机酬酢。直得南山鳖鼻。吞却东海鲤鱼。陕府铁牛触倒嘉州大像。为甚如此。相逢不下马。各自奔前程　天童华云。一出一没。一往一来。猛虎口里夺餐。毒蛇头上揩痒。要且未称大丈夫事。二老名喧宇宙。价重当时。山僧岂可谨密三寸。二俱放过。为他弄假像真。二俱不放过。为他搕[打-丁+(天/韭)]太甚。是汝诸人。若作佛法商量。达磨一宗。扫土而尽)○僧问。如何是真佛真法真道。乞师开示。师曰。佛者心清净是。法者心光明是。道者处处无碍净光是。三即一。皆是空名。而无实有。如真正作道人。念念心不间断。自达磨大师。从西土来。祇是觅个不受人惑底人。后遇二祖。一言便了。始知从前虚用工夫。山僧今日见处。与祖佛不别。若第一句中荐得。堪与祖佛为师。若第二句中荐得。堪与人天为师。若第三句中荐得。自救不了。僧便问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容无着问。沤和争负截流机。曰如何是第三句。师曰。但看棚头弄傀儡。抽牵全藉里头人。乃曰。大凡演唱宗乘。一句中须具三玄门。一玄门须具三要。有权有实。有照有用。汝等诸人。作么生会○师谓僧曰。有时一喝。如金刚王宝剑。有时一喝。如踞地师子。有时一喝。如探竿影草有时一喝。不作一喝用。汝作么生会。僧拟议。师便喝○示众。参学之人。大须子细。如宾主相见。便有言论往来。或应物现形。或全体作用。或把机权喜怒。或现半身。或乘师子。或乘象王。如有真正学人便喝。先拈出一个胶盆子。善知识不辨是境。便上他境上。作模作样。便被学人又喝。前人不肯放下。此是膏肓之病。不堪医治。唤作宾看主。或是善知识。不拈出物。祇随学人问处即夺。学人被夺。抵死不肯放。此是主看宾。或有学人。应一个清净境。出善知识前。知识辨得是境。把得抛向坑里。学人言。大好善知识。知识即云。咄哉不识好恶。学人便礼拜。此唤作主看主。或有学人。披枷带锁。出善知识前。知识更与安一重枷锁。学人欢喜。彼此不辨。唤作宾看宾。大德。山僧所举。皆是辨魔拣异。知其邪正○师问洛浦。从上来一人行棒。一人行喝。阿那个亲。曰总不亲。师曰。亲处作么生。洛浦便喝。师乃打○上堂。有一人。论劫在途中不离家舍。有一人。离家舍不在途中。那个合受人天供养(径山杲云。贼身已露　云岩游云。识取钩头意。莫认定盘星　楚石琦云。天共白云晓。水和明月流)○师问院主甚处去来。曰州中粜黄米来。师曰。粜得尽么。院主曰。粜得尽。师以拄杖画一画曰。还粜得这个么。院主便喝。师便打。典座至。师举前话。典座曰。院主不会和尚意。师曰。你又作么生。典座礼拜。师亦打(黄龙南云。寺主下喝。不可放过。典座礼拜。放过不可。临济令行。归宗放过。三十年后。有人说破　黄龙新云。典座礼拜。有过无功。寺主一喝。有功无过。既是有功。为甚么却被打。棒头有眼明如日。要识真金火里看　径山杲颂云。一堆红焰亘晴空。不问金银铁锡同。入里尽教成水去。那容蚊蚋泊其中　天童华云。二尊宿。虽则力提纲要。检点将来。未免依草附木。殊不知大小临济。被这两个汉破家散宅。还会么。杀人刀活人剑)○上堂。一人在孤峰顶上。无出身路。一人在十字街头。亦无向背。且道。那个在前。那个在后。不作维摩诘。不作傅大士。珍重○有一老宿参。便问。礼拜即是。不礼拜即是。师便喝。老宿便拜。师曰。好个草贼。老宿曰贼贼。便出去。师曰。莫道无事好。时首座侍立。师曰。还有过也无。首座曰有。师曰。宾家有过。主家有过。曰二俱有过。师曰。过在甚么处。首座便出去。师曰。莫道无事好(南泉愿闻云。官马相踏　保宁勇云。这一群贼。其中有正贼。有草贼。那个是正贼。那个是草贼。还辨得么。口欵易招。赃物难认　护国元云。这僧身挨白刃。临济剑不虚施。首座不善傍观。惹得一身泥水。虽然如是。且道前头无事。与后头无事。相较几何。於此缁素分明。不但穿却临济鼻孔。亦许你眼光烁破四天下。其或未然。莫道无〔好事〕)○师到京行化。至一家门首曰。家常添钵。有婆曰。太无厌生。师曰。饭也未曾得。何言太无厌生。婆便闭却门○师升堂。有僧出。师便喝。僧亦喝。便礼拜。师便打(翠岩芝云。临济也心粗好彩。赖是这僧。若是今时衲僧。且作么生出得　东禅观云。临济除是不作。作则万窍怒号。这僧搏扶摇。而上九万里)○赵州游方到院。在后架洗脚次。师便问。如何是祖师西来意。赵州曰。恰遇山僧洗脚。师近前作听势。赵州曰。会即便会。啖啄作什么。师便归方丈。赵州曰。三十年行脚。今日错为人下注脚(一作赵州行脚时。参师。遇师洗脚次。赵州便问。如何是祖师西来意。师云。恰值老僧洗脚。赵州近前作听势。师云。更要第二杓恶水泼在。赵州便下去　法云秀云。众中商量道。赵州不识临济作贼。却为他下个注脚。临济当时作听势。何不劈耳便掌。若恁么商量。何曾梦见赵州。识得临济。殊不知。两个尽是老贼。须知一个好手。敢问诸人。那个是好手。具眼者辨取　教忠光云。临济有验人眼。赵州又饱丛林。等闲略露风规。自然头正尾正。还会么。若不得流水。还应过别山)○问僧甚处来。曰定州来师拈棒。僧拟议。师便打。僧不肯。师曰。已后遇明眼人去在。僧后参三圣。才举前话。三圣便打。僧拟议。三圣又打(天童华云。临济三圣。当时若有转身句。后代儿孙未至扫土。蓦拈拄杖更有一个甚处去。卓拄杖一下)○师应机多用喝。会下参徒亦学师喝。师曰。汝等总学我喝。我今问汝。有一人从东堂出。一人从西堂出。两人齐喝一声。这里分得宾主么。汝且作么生分。若分不得。已后不得学老僧喝○示众我有时先照后用。有时先用后照。有时照用同时。有时照用不同时。先照后用有人在。先用后照有法在。照用同时。驱耕夫之牛夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前。撩起便行。犹较些子(汾阳昭云。先照后用。且共汝商量。先用后照。汝也是个人始得。照用同时。汝作么生当抵照用不同时。汝作么生凑泊　琅琊觉云。先照后用。露师子之爪牙。先用后照。纵象王之威猛。照用同时。如龙得水致雨腾云。照用不同时。提奖婴儿。俯怜赤子。此是古人建立法门。为合如是。不合如是。若合如是。纪信乘九龙之辇。不合如是。项羽失千里之骓。还有为琅琊出气底么。如无。山僧自道去也。卓拄杖下座　慈明圆云。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝一喝云。且道。是照是用。还有缁素得出底么。若有。试出来呈丑拙看。若无。山僧今日失利　径山杲云。若也先照后用。则瞎一切人眼。若也先用后照。则开一切人眼。若也照用同时。则半瞎半开。若也照用不同时。则全开全瞎。此四则语。有一则。有宾无主。有一则。有主无宾。有一则。宾主俱无。有一则。全具宾主。即今众中。或有个不受人瞒底汉来道。这里是甚么所在。说有说无。说虚说实。说照。说用。说主说宾。拦胸搊住。拽下禅床。痛椎一顿。也怪伊不得)○师行脚时。到龙光。值上堂。师出问。不展锋铓。如何得胜。龙光据坐。师曰。大善知识。岂无方便。龙光瞪目曰嗄。师以手指曰。这老汉。今日败缺也(径山杲云。可惜龙光。放过这汉。虽然如是。也须救取临济老汉始得)○次到三峰平和尚处。平问。甚处来。师曰。黄檗来。平曰。黄檗有何言句。师曰。金牛昨夜遭涂炭。直至如今不见踪。平曰。金风吹玉管。那个是知音。师曰。直透万重关。不住青霄内。平曰。子这一问太高生。师曰。龙生金凤子。冲破碧琉璃。平曰。且坐吃茶。又问。近离甚处。师曰龙光。平曰。龙光近日如何。师便出去○又往凤林。路逢一婆子。婆问。甚处去。师曰。凤林去。婆曰。恰值凤林不在。师曰。甚处去。婆便行。师召婆。婆回首。师便行。(一作师曰谁道不在)到凤林。凤林曰。有事相借问。得么。师曰。何得剜肉作疮。凤林曰。海月澄无影。游鱼独自迷。师曰。海月既无影。游鱼何得迷。凤林曰。观风知浪起。玩水野帆飘。师曰。孤蟾独耀江山静。长啸一声天地秋。凤林曰。任张三寸挥天地。一句临机试道看。师曰。路逢剑客须呈剑。不是诗人不献诗。凤林便休。师乃有颂曰。大道绝同。任向西东。石火莫及。电光罔通(沩山佑。问仰山。石火莫及。电光罔通。从上诸圣。以何为人。仰山云。和尚意。作么生。沩山云。但有言说。都无实义。仰山云不然。沩山云。子又作么生。仰山云。官不容针。私通车马)○师侍德山次。德山曰。今日困。师曰。这老汉。寐语作么。德山便打。师掀倒禅床(雪窦显云。二员作者。具啐啄同时眼。有啐啄同时用。雪窦拟向饥鹰爪下夺肉。饿虎口里争餐。敢谓。德山临济。俱是瞎汉。有人辩得。天下横行　云峰悦云。奇怪诸德。看此二员作家。一拶一捺。略露风规。大似把手上高山。虽然如是。未免傍观者哂。且道。谁是傍观者。喝一喝下座　径山杲云。云峰与么批判。大似普州人。径山若见。缚作一束。送在河里。不见道蚌鹬相持。俱落渔人之手　西堂显云。然则德山门下。草偃风行。争奈临济当机不让。虽然如是。未出葛藤窠里　护国元云。奇怪诸禅德。二老汉忒煞傍若无人。当时真如若见。每人与二十棒。且道。利害在什么处。有人明得。许汝亲见临济德山。要见真如。亦未可。何故。鹤有九皋难翥翼。马无千里谩追风　楚石琦云。众中道。德山临济。好手手中呈好手。红心心里中红心。殊不知。用尽自己心。笑破他人口)○麻谷问。十二面观音。那个是正面。师下禅床擒住曰。十二面观音。甚处去也。速道速道。麻谷转身拟坐。师便打。麻谷接住棒。相捉归方丈○师问一尼。善来恶来。尼便喝。师拈棒曰。更道更道。尼又喝。师便打○师一日拈糊饼。示洛浦曰。万种千般。不离这个。其理不二。洛浦曰。如何是不二之理。师再拈起饼示之。洛浦曰。与么则万种千般也。师曰。屙屎见解。洛浦曰。罗公照镜(沩山喆云。临济便风帆挂。洛浦鼓棹扬波。然虽如是。临济门下则得。沩山门下不得)○师见僧来。举起拂子。僧礼拜。师便打。又有僧来。师亦举拂子。僧不顾。师亦打。又有僧来参。师举拂子。僧曰。谢和尚指示。师亦打(云门偃代云。祇宜老汉　大觉云。得即得。犹未见临济机在径山杲颂云。五月五日午时书。赤口毒舌尽消除。更饶急急如律令。不须门上画蜘蛛)○麻谷问。大悲千手眼。那个是正眼。师搊住曰。大悲千手眼。作么生是正眼。速道速道。麻谷拽师下禅床却坐。师问讯曰不审。麻谷拟议。师便喝。拽麻谷下禅床却坐。麻谷便出(因圣颕云。诸德。此二尊宿如此。且道怎生。今时人总道照用。照什么椀。一切人只解。自骑马去捉贼。自持刀去杀贼。此二人便能夺贼马捉贼。夺贼刀杀贼。虽然如是。临济虽是得便宜。却是失便宜)○上堂。僧问。如何是佛法大意。师竖起拂子。僧便喝。师便打。又僧问。如何是佛法大意。师亦竖拂子。僧便喝。师亦喝。僧拟议。师便打。乃曰。大众夫为法者。不避丧身失命。我於黄檗先师处。三度问佛法的的大意。三度被打。如蒿枝拂相似。如今更思一顿。谁为下手。时有僧出曰。某甲下手。师度与拄杖。僧拟接。师便打(雪窦显云。临济放去较危。收来太速　五祖戒云。临济大似贫儿思旧债　雪窦宗云。且道。临济今日用底棒。与当时吃底棒。是同是别。若道同。孤负他黄檗。若道别。屈他临济。若也尽其机来。且道。在阿谁分上。乃拈拄杖云。退后退后　天童华云。临济在黄檗处。三度吃棒底意旨。诸人还觑得透也未。直饶一咬便断。也未是大丈夫汉。三世诸佛。口挂壁上。天下老和尚。将什么吃饭　灵隐岳。举雪窦语了。拈拄杖云。临济据令而行。不知孤负黄檗。雪窦。尽力担板。也只见一边。且道。荐福节文在甚处。掷下拄杖　千岩长云。二尊宿。一人聋双耳朵。一人瞎只眼睛。不惟孤负临济。亦乃丧我儿孙。无明今日路见不平。且要与渠雪屈。良久云。不得动着。动着打折你驴腰　天奇瑞云。临济钩头着饵。为钓锦鳞这僧不识誊城。自取丧身。若是作家。擒纵杀活。一一现成。须然他得便宜。也是李广陷番。死中得活。雪窦也是扶强不扶弱。汝等诸人。到这里。如何即是。鸳鸯绣出从君看。不把金针度与人)○师示众曰。有一无位真人。常向汝等诸人面门出入。未证据者看看。时有僧出问。如何是无位真人。师下绳床搊住曰。道道。僧无语。师拓开曰。无位真人。是什么乾屎橛(雪峰存云。临济大似白拈贼　雪窦显云。夫善窃者。鬼神莫知。既被雪峰觑破。临济不是好手。复召大众。雪窦今日。换却你诸人眼睛了也。你若不信。各归寮舍。自摸索看　琅琊觉云。临济可谓。冰棱上度九曲。剑刃上得全身　荐福行云。临济老人。一条脊梁。硬似铁。拗不折。可怜。末后不奈船何。打破戽斗)○师与王常侍到僧堂。王问。这一堂僧。还看经么。师曰。不看经。曰还习禅么。师曰。不习禅。曰既不看经。又不习禅。毕竟作个甚么。师曰。总教伊成佛作祖去。曰金屑虽贵。落眼成翳。师曰。我将谓。你是个俗汉○师上堂次。两堂首座相见。同时下喝。(广慧琏云。诸人且道。还有宾主也无。若道有宾主。只是个瞎汉。若道无宾主。亦是个瞎汉。不有不无。万里崖州。若向这里道得。也好与三十棒。若道不得。亦与三十棒。衲僧家。到这里。作么生出得山僧圈缋去。良久云。苦哉虾蟆蚯蚓。[跳-兆+孛]跳上三十三天。撞着须弥山百杂碎。遂拈拄杖云。一队无孔铁锤。速退速退)僧问师。还有宾主也无。师曰。宾主历然。师召众曰。要会临济宾主句。问取堂中二首座(承天宗云。临济此语。走杀天下衲僧。我即不然。当时见僧举。但云一对无孔铁锤　昭觉勤云。正勑既行。诸侯避道　大沩智云。作么生是宾主历然底道理。若也会得。一双孤雁。扑地高飞。其或未然。一对鸳鸯。池中独立)○师后居大名府兴化寺东堂。咸通八年丁亥四月十日。将示灭。说传法偈曰。沿流不止问如何。真照无边说似他。离相离名人不禀。吹毛用了急须磨。复谓众曰。吾灭后不得灭却吾正法眼藏。三圣出曰。争敢灭却和尚正法眼藏。师曰。已后有人问你。向他道甚么。三圣便喝。师曰。谁知吾正法眼藏。向这瞎驴边灭却。言讫端坐而逝(沩山秀云。古者忍死待来。因何正法眼藏。却向瞎驴边灭。临济行计速速。三圣又却匆匆。因斯父子情忘。遂使后人失望。若不得流水。多应过别山)。

　　南岳下五世(临济下一世)
　　兴化存奖禅师(临济玄法嗣)

　　魏府兴化存奖禅师。在三圣会里为首座。常曰。我向南方行脚一遭。拄杖头。不曾拨着。一个会佛法底人。三圣闻得。问曰。你具甚么眼。便恁么道。师便喝。三圣曰。须是你始得。后大觉闻举。遂曰。作么生得风吹到大觉门里来。师后到大觉。为院主。一日大觉唤院主。我闻。你道向南方行脚一遭。拄杖头不曾拨着一个会佛法底。你凭个甚么道理。与么道。师便喝。大觉便打。师又喝。大觉又打。师来日从法堂过。大觉召院主。我直下疑你昨日这两喝。师又喝。大觉又打。师再喝。大觉又打。师曰。某甲於三圣师兄处。学得个宾主句。总被师兄折倒了也。愿与某甲个安乐法门。大觉曰。这瞎汉。来这里纳败缺。脱下衲衣。痛打一顿。师於言下。荐得临济先师於黄檗处吃棒底道理。师后开堂日。拈香曰。此一炷香。本为三圣师兄。三圣於我太孤。本为大觉师兄。大觉於我太赊。不如供养临济先师○师有时唤僧。僧应诺。师曰。点即不到。又唤一僧。僧应诺。师曰。到即不点○僧问。四方八面来时如何。师曰。打中间底。僧便礼拜。师曰。昨日赴个村斋。中途遇一阵卒风[日/出/大/米]雨。却向古庙里。亸避得过(晦堂心颂云。一不是二不成。落花芳草伴啼莺。闲庭雨歇夜初静。片月还从海上生　径山杲颂云。古庙里头回避得。纸钱堆里暗嗟吁。闲神野鬼都惊怕。只为渠侬识梵书　天童华云。众中商量道。向古庙里避得过。是空劫已前自己。又道。便是他安身立命处。殊不知腰缠十万贯。骑鹤上扬州。又云。我见灯明佛。本光瑞如此)○示众。我闻前廊下也喝。后架里也喝。诸子。汝莫盲喝乱喝。直饶喝得兴化。向虚空里。却扑下来。一点气也无。待我苏息起来。向汝道未在。何故。我未曾向紫罗帐里撒真珠。与汝诸人去在。胡喝乱喝作么(径山杲颂云。对众全提摩竭令。岂是闲开两片皮。喝下瞎驴成队走。梦中推倒五须弥)○云居住三峰庵时。师问。权借一问。以为影草时如何。云居无对。师曰。想和尚答这话不得。不如礼拜了退。二十年后。云居曰。如今思量。当时不消道个何必。后遣化主到师处。师问。和尚住三峰庵时。老僧问伊。话对不得。如今道得也未。化主举前话。师曰。云居二十年。祇道得个何必。兴化即不然。争如道个不必(三圣然云。云居二十年道得底。犹较他兴化半月程　保宁勇云。明月照见夜行人　径山杲云。何必不必。绵绵密密。觌面当机。有人续得末后句。许伊亲见二尊宿)○师谓克宾维那曰。汝不久为唱导之师。克宾曰。不入这保社。师曰。会了不入。不会了不入。曰总不与么。师便打曰。克宾维那。法战不胜。罚钱五贯。设饡饭一堂。次日师自白椎曰。克宾维那。法战不胜。不得吃饭。即便出院(雪窦显云。克宾要承嗣兴化。罚钱出院且置。却须索这。一顿棒始得。且问诸人。棒既吃了。作么生索。雪窦要断不平之事。今夜与克宾维那雪屈。以拄杖一时打散　云居舜云。大冶精金。应无变色。其奈兴化令行大严。不是克宾维那。也大难承当。若是如今泛泛之徒。翻转面皮多少时也　径山杲云。云居拗曲作直。妙喜道。要作临济烜赫儿孙。直须翻转面皮始得　楚石琦云。克宾法战不胜。兴化据令而行。称提临济宗风。揭示正法眼藏。棒头出孝子。佛法无人情。当时将谓茅长短。烧却元来地不平　径山信云。贼是小人。智过君子。兴化脚跟。被克宾掀起半空。过一小劫。方得着地。克宾古佛。其心安如海。会么。卖尽衣单。终不赤膊。好则好矣。美则尽美。生铁橛子。只不得饭吃)○师在临济为侍者。洛浦来参。临济问。甚处来。洛浦曰。銮城来。临济曰。有事相借问得么。洛浦曰。新戒不会。临济曰。打破大唐国。觅个不会底人也无。参堂去。师随后请问曰。适来新到。是成他褫。不成褫他。临济曰。我谁管你成褫不成褫。师曰。和尚祇解将死雀就地弹。不解将一转语盖覆却。临济曰。你又作么生。师曰。请和尚作新到。临济遂曰。新戒不会。师曰。却是老僧罪过。临济曰。你语藏锋。师拟议。临济便打。至晚临济又曰。我今日问新到。是将死雀就地弹。就窠子里打。及至你出得语。又喝起了。向青云里打。师曰。草贼大败。临济便打○示众曰。若是作家战将。便请单刀直入。更莫如何若何。有旻德禅师。出礼拜起便喝。师亦喝。旻德又喝。师亦喝。旻德礼拜归众。师曰。适来若是别人。三十棒。一棒也较不得。何故。为他旻德会一喝。不作一喝用(首山念云。看他兴化与么用。为甚么放得他过。诸上座且道。甚么处是一喝不作一喝用。前一喝。后一喝。且道。那个是宾。那个是主。虽然如是。亦须仔细。便下座。又云。二俱有过。二俱无过　琅琊觉云。且道。那一喝。不作一喝用。兴化若无后语。疑杀天下人。虽然如是。晓者还稀　昭觉勤云。作家相见。须是恁么。机如掣电。眼似流星。原始要终。扶头接尾。所谓羽毛相似。言气相合。只如两家互换相喝。且作么生辨得一喝。不作一喝用。要承当临济正法眼藏。须明取二老宿意。且道。意作么生。百尺竿头须进步。紫罗帐里撒真珠　教忠光云。兴化与旻德。各出只手。要发明临济正法眼藏。殊不知。临济一宗扫土而尽。且道。利害在什么处。具眼者辨取)○师见同参来。才上法堂。师便喝。僧亦喝。师又喝。僧亦喝。师近前拈棒。僧又喝。师曰。你看这瞎汉。犹作主在。僧拟议。师直打下法堂。侍者请问。适来那僧。有甚触忤和尚。师曰。他适来。也有权。也有实。也有照。也有用。及乎我将手向伊面前横两横。到这里。却去不得。似这般瞎汉。不打更待何时(昭觉勤云。辨王库刀。振涂毒鼓。掣电未足以拟其迅。震雷未足以方其威。可谓善驱耕夫之牛。能夺饥人之食。只如主宾互换。有照有用。有权有实。则且置。甚处是兴化将手向伊面前。划两遭处。若这里洞明。可以荷负临济正法眼藏。如或泥水未分。未免瞎驴随大队　天童华云。兴化门墙千仞。从来家法森严。这僧暗透重关。要看洞中春色。好则好。未免二俱失利。只如兴化道。我将手向伊面前横两横。又作么生。天堂未就。地狱先成　育王光云。高提祖印。独耀寰中。大启洪炉。烹凡煅圣。非兴化不能验同参。非同参不能见兴化。直得主宾互换。照用双行。且道。那里是兴化将手向伊面前横两横处。这里明得。临济一宗。扫土而尽。脱或未然。卓拄杖一下。金镞惯调曾百战。铁鞭多力恨无雠)○后唐庄宗。车驾幸河北。回至魏府行宫。诏师问曰。朕收中原。获得一宝。未曾有人酬价。师曰。请陛下宝看。帝以两手。舒幞头脚。师曰。君王之宝。谁敢酬价。(报慈遂征云。且道。兴化肯庄宗。不肯庄宗。若肯庄宗。兴化眼在甚么处。若不肯庄宗。过在甚么处　雪窦显云。至尊所得。只可傍观。若非兴化作家。往往高价酬却　翠岩芝云。兴化当时下一着。可谓酩酊。如今作么生断　云峰悦云。真不掩伪。曲不藏直。有眼底辨取　黄龙心云。兴化一期。见机而作。争奈埋没伊一朝天子。当时若但向道。蚌蛤之珠收得。也无用处。教伊向后别有生涯。免得递相钝置。而今若有人问。又作么生酬价)龙颜大悦。赐紫衣师号。师皆不受。乃赐马。与师乘骑。马忽惊。师坠伤足。师唤院主。与我做个木拐子。院主做了将来。师接得绕院行。问僧曰。汝等还识老僧么。曰争得不识和尚。师曰。[跳-兆+戾]脚法师。说得行不得。又至法堂。令维那声钟集众。师曰。还识老僧么。众无对。师掷下拐子。端然而逝。

　　宝寿沼禅师(临济玄法嗣)

　　镇州宝寿沼禅师。(第一世)因僧问讯次。师曰。百千诸圣。尽不出此方丈内。曰祇如古人道。大千沙界海中沤。未审此方丈。向甚么处着。师曰。千圣现在。曰阿谁证明。师便掷下拂子。僧从西过东立。师便打。僧曰。若不久参。焉知端的。师曰。三十年后。此话大行(昭觉勤云。宝寿向方丈里。布网张罗。这僧向钩饵边。擎头带角。三度冲浪上来。三度被来笼罩。且道。他得个甚么。还会么。重赏之下。必有勇夫)○赵州来。师在禅床。背面而坐。赵州展坐具礼拜。师起入方丈。赵州收坐具而出○胡钉铰参。师问。汝莫是胡钉铰么。曰不敢。师曰。还钉得虚空么。曰请和尚打破。师便打。胡曰。和尚莫错打某甲。师曰。向后有多口阿师。与你点破在。胡后到赵州。举前话。赵州曰。汝因甚么被他打。胡曰。不知过在甚么处。赵州曰。祇这一缝。尚不奈何。胡於此有省。赵州曰。且钉这一缝(雪窦显云。我要打这三个汉。一打赵州。不合瞎却胡钉铰眼。二打保寿。不能塞断赵州口。三打胡钉铰。不合放过保寿。蓦拈拄杖云。更有一个。大众一时退。乃击禅床一下　沩山喆云。这汉虽然省去。可惜赵州。当时待他道。某甲过在甚处。劈脊便棒。非但承他保寿威光。亦乃与丛林。为龟为鉴　沩山果云。保寿大似无风起浪。平地生堆。胡钉铰贪程太速。不觉堕坑落堑。若不遇赵州点破。争得归家稳坐。大众且道。那里是赵州点破处。要会么。良久云。斩新日月。特地乾坤　径山杲云。直饶钉得这一缝。点检将来。亦非好手。可怜两个老禅翁。却对俗人说家丑　鼓山永云。保寿虽具打破虚空底钳锤。未免伤锋犯手。胡公末后悟去。谁知眼尚[目*答]眵)○西院来参问。踏倒化城来时如何。师曰。不斩死汉。西院曰斩。师便打。西院连道斩斩。师又随声打。师却回方丈曰。适来这僧。将赤肉。抵他乾棒。有甚死急。

　　三圣慧然禅师(临济玄法嗣)

　　镇州三圣院慧然禅师。自临济受诀。遍历丛林。至仰山。仰山问。汝名甚么。师曰慧寂。仰山曰。慧寂是我名。师曰。我名慧然。仰山大笑而已(雪窦显颂云。双收双放若为宗。骑虎由来要绝功。笑骂不知何处去。只应千古动悲风　昭觉勤云。这个笑。与岩头笑不同。岩头笑有毒药。这个笑千古万古。清风凛凛地。为甚么。雪窦末后却道。只应千古动悲风。也是死而不吊。一时与你注解了也。争奈天下人啖啄不入。不知落处。纵是山僧。也不知落处。诸人还知么　径山杲云。两个藏身露影汉。殊不顾旁观者)○仰山因有官人相访。仰山问。官居何位。曰推官。仰山竖起拂子曰。还推得这个么。官人无对。仰山令众下语。皆不契。时师不安。在涅盘堂内将息。仰山令侍者去请下语。师曰。但道和尚今日有事。仰山又令侍者问。未审有甚么事。师曰。再犯不容○到香严。香严问。甚处来。师曰临济。香严曰。将得临济喝来么。师以坐具蓦口打○又到德山。才展坐具。德山曰。莫展炊巾。这里无残羹馊饭。师曰。纵有也无着处。德山便打。师接住棒。推向禅床上。德山大笑。师哭苍天。便下参堂。(沩山行云。三圣拨草瞻风。有舒有卷。德山看凡验圣。有放有收。德山笑去即且置。三圣哭苍天便出。意作么生。不贪香饵味。可谓碧潭龙　云岩游云。三圣便展坐具。作贼人心虚。德山云。不用展炊巾。尾巴露也。三圣云。设有向什么处着。口是祸门。德山便打。裂破古今。三圣接住棒。推德山向绳床上。老鼠入牛角。更有一转语。待无舌人忌口。却向汝道)堂中首座。号踢天泰。问行脚高士。须得本道公验。作么生。是本道公验。师曰。道甚么。首座再问。师打一坐具曰。这漆桶。前后触忤多少贤良。首座拟人事。师便过第二座人事○又到道吾。道吾预知。以绯抹额。持神杖。於门下立。师曰。小心祗候。道吾应喏。师参堂了。再上人事。道吾具威仪。方丈内坐。师才近前。道吾曰。有事相借问得么。师曰。也是适来野狐精。便出去○住后上堂。我逢人即出。出则不为人。便下座(兴化奖云。我逢人则不出。出则便为人　白云端云。此二尊宿。各有一处打得着。且道。那个在前。那个在后。还有人向这里定当得么。良久云。妙舞莫夸回雪手。三台须是大家催　保宁勇云。此二尊宿。恁么为人。犹在半途。保宁今日。路见不平。拈拄杖下座。大众一时走散。掷下归方丈　宝峰文云。这两个老古锥。窃得临济些子活计。各自分疆列界。气冲宇宙。使明眼衲僧。只得好笑。诸禅德。且道。笑个甚么。还知落处么。若知。一任七颠八倒。若不知。且向三圣兴化葛藤里咬嚼　五祖演云。大众。此二尊宿。一人文章浩渺。一人武艺全施。若道兴化是。文亦不得。若道三圣是武。亦不得。若於此辨得出。许你通身是眼。若辨不出。你自相度　昭觉勤云。一人在孤峰顶上。土面灰头。一人在十字街头。斩钉截铁。有头有尾。同死同生。且道。出即不为人底是。出即便为人底是。万古碧潭空界月。再三捞摝始应知　径山杲云。真净老人。大似欺诬亡没。杲上座即不然。豁开三要三玄路。坐断须弥第一峰。且道。在三圣分上耶。在兴化分上耶。具眼者辨取　天童杰。举白云端语了云。大众。白云端和尚。错下名言。殊不知。二尊宿前不构村。后不迭店。直至于今。翻成话杷。何故。字经三写。乌焉成马　灵隐岳云。二老汉灭却。临济正法眼。却向长安路上。把手共行。直至于今递相钝置。且如何是共行一句。掣开金殿锁。撞动玉楼钟　楚石琦云。三圣兴化明眼宗师。因什么活计本同。生涯逈异。但有路可上。更高人也行　金粟悟云。古今拈提。未有出他圈缋。金粟路见不平。每人与二十棒。更与二十棒。待打个人)○僧问。如何是祖师西来意。师曰。臭肉来蝇(兴化奖云。破驴脊上乏苍蝇)○问僧。近离甚处。僧便喝。师亦喝。僧又喝。师又喝。僧曰。行棒即瞎便喝。师拈棒。僧乃转身作受棒势。师曰。下坡不走。快便难逢。便棒。僧曰这贼。便出去。师遂抛下棒。次有僧问。适来争容得这僧。师曰。是伊见先师来。

　　魏府大觉和尚(临济玄法嗣)

　　魏府大觉和尚。参临济。临济才见。竖起拂子。师展坐具。临济掷下拂子。师收坐具参堂去。时僧众曰。此僧莫是和尚亲故。不礼拜。又不吃棒。临济闻说。令侍者唤适来新到上来。师随侍者到方丈。临济曰。大众道。汝来参长老。又不礼拜。又不吃棒。莫是长老亲故。师乃珍重下去○临终时。谓众曰。我有一只箭。要付与人。时有一僧出曰。请和尚箭。师曰。汝唤甚么作箭。僧喝师打数下。便归方丈。却唤其僧入来。问曰。汝适来会么。曰不会师又打数下。掷却拄杖曰。已后遇明眼人。分明举似。便乃告寂。

　　灌溪志闲禅师(临济玄法嗣)

　　灌溪志闲禅师。魏府馆陶史氏子。幼从栢岩禅师。披剃受具。后见临济。临济蓦胸搊住。师曰领领。临济拓开曰。且放汝一顿。师离临济。至末山○住后上堂曰。我在临济爷爷处。得半杓。末山娘娘处。得半杓。共成一杓吃了。直至如今饱不饥(天童华云。灌溪气宇如王。被临济活埋。在镇州城里。十字街头。当时若是光孝。棒折也未放你在。何故。家肥生孝子。国霸有谋臣　灵隐岳云。炉鞴之所钝铁尤多。虽然如是。不因夜来雁。争见海门秋)○师会下一僧。去参石霜。石霜问。甚处来。曰灌溪来。石霜曰。我南山不如他北山。僧无对。僧回举似师。师曰。何不道灌溪修涅盘堂了也○问久向灌溪。到来祇见沤麻池师曰。汝祇见沤麻池。且不见灌溪。曰如何是灌溪。师曰。劈箭急(后人举似玄沙备。玄沙云。更学三十年未会禅)。

　　涿州纸衣和尚(临济玄法嗣)

　　涿州纸衣和尚。(即克符道者)初问临济。如何是夺人不夺境。临济曰。煦日发生铺地锦。婴儿垂发白如丝。师曰。如何是夺境不夺人。临济曰。王令已行天下遍。将军塞外绝烟尘。师曰。如何是人境俱夺。临济曰。并汾绝信。独处一方。师曰。如何是人境俱不夺。临济曰。王登宝殿。野老讴歌。师於言下领旨。

　　定州善崔禅师(临济玄法嗣)

　　定州善崔禅师。州将王令公。於衙署张座。请师说法。师升座拈拄杖曰。出来也打。不出来也打。僧出曰。崔禅聻。师掷下拄杖曰。久立令公。伏惟珍重(归宗一云。作么生道得一语。救得崔禅　清凉钦云。和尚且自救好。是肯他不肯他　琅琊觉云。久经行阵者。终不展枪旗　云盖智云。身挨白刃。不惧死生。也须是这僧始得。崔禅为甚么当机放过。要会么。锦鳞已得休劳力。收取丝纶归去休　荐福行云。崔禅上堂。美则美矣。善则未善。何故。大似放过这僧。山僧即不然。待这僧出众来问。未开口已前。与他痛棒。若是皮下有血。必然别有生涯　龟峰光云。崔禅布长蛇偃月大阵。欲统四大部洲。为一世界。不是这僧搀旗夺鼓。未免陷在虏庭。且道。坐筹帷幄。镇静八方。水乳和同。风云会合一句。作么生道。若不蓝田射石虎。几乎悞杀李将军)。

　　镇州万寿和尚(临济玄法嗣)

　　镇州万寿和尚。访宝寿。宝寿坐不起。师展坐具。宝寿下禅床。师却坐。宝寿骤入方丈闭却门。知事见师坐不起曰。请和尚库下吃茶。师乃归院。翌日宝寿来复谒。师踞禅床。宝寿展坐具。师亦下禅床。宝寿却坐。师归方丈闭却门。宝寿入侍者寮。取灰围却方丈门。便归去。师遂开门见曰。我不恁么。他却恁么。

　　幽州谭空和尚(临济玄法嗣)

　　幽州谭空和尚。镇州牧有姑为尼。行脚回。欲开堂为人。牧令师勘过。师问曰。见说汝欲开堂为人。是否。尼曰是。师曰。尼是五障之身。汝作么生为人。尼曰。龙女八岁。南方无垢世界。成等正觉。又作么生。师曰。龙女有十八变。你试一变看。尼曰。设使变得。也祇是个野狐精。师便打。牧闻举乃曰。和尚棒折那(翠岩芝云。且道。尼具眼么。只担得断贯索。且作么生会)○宝寿和尚问。除却中上二根人来时。师兄作么生。师曰。汝适来举。早错也。宝寿曰。师兄也不得无过。师曰。汝却与我作师兄。宝寿侧掌曰。这老贼。

　　米仓和尚(临济玄法嗣)

　　沧州米仓和尚。州牧请师。与宝寿入厅供养。令人传语。请二长老。谭论佛法。宝寿曰。请师兄答话。师便喝。宝寿曰。某甲话也未问。喝作么。师曰。犹嫌少在。宝寿却与一喝。

　　虎溪庵主(临济玄法嗣)

　　虎溪庵主。有僧问。和尚何处人事。师曰。陇西人。曰承闻陇西出鹦鹉。是否。师曰是。曰和尚莫不是否。师便作鹦鹉声。僧曰。好个鹦鹉。师便打。

　　定上座(临济玄法嗣)

　　定上座。初参临济。问如何是佛法大意临济下禅床擒住。师拟议。临济与一掌。师伫思。傍僧曰。定上座。何不礼拜。师方作礼。忽然大悟○后南游。路逢岩头雪峰钦山三人。岩头问。上座甚处来。师曰。临济来。岩头曰。和尚万福。师曰。和尚已顺世也。岩头曰。某甲三人。特去礼拜。薄福不遇。不知和尚在日。有何言句。请上座举一两则。师遂举。临济上堂曰。赤肉团上。有一无位真人。常在汝等诸人面门出入。未证据者看看。时有僧问。如何是无位真人。临济下禅床搊住曰。道道。僧拟议。临济拓开曰。无位真人。是甚么乾屎橛。岩头不觉吐舌。雪峰曰。临济大似白拈贼。钦山曰。何不道赤肉团上非无位真人。师便擒住曰。无位真人。与非无位真人。相去多少。速道速道。钦山被擒。直得面黄面青。语之不得。岩头雪峰曰。这新戒。不识好恶。触忤上座。且望慈悲。师曰。若不是这两个老汉。[祝/土]杀这尿床鬼子○师在镇府斋。回到桥上坐次。逢三人座主。一人问。如何是禅河深处。须穷到底。师擒住拟抛向桥下。二座主近前谏曰。莫怪触忤上座。且望慈悲。师曰。若不是这两个座主。直教他穷到底。

　　奯上座(临济玄法嗣)

　　奯上座。离临济。参德山。德山才见。下禅床。作抽坐具势。师曰。这个且置。或遇心境一如底人来。向伊道个甚么。免被诸方检责。德山曰。犹较昔日三步在。别作个主人公来。师便喝。德山默然。师曰。塞却这老汉咽喉也。拂袖便出(沩山佑闻举云。奯上座虽得便宜。争奈掩耳偷铃　蒋山懃云。奯公一喝。宾主历然。德山无语。言徧天下。沩山老子。雪上加霜。仔细检点将来。总不可放过。乃掷下拄杖)○又参百丈。茶罢。百丈曰。有事相借问得么。师曰。幸自非言。何须瓯茶。百丈曰。与么则许借问。百丈曰。收得安南。又忧塞北。师擘开胸曰。与么不与么。百丈曰。要且难构。要且难构。师曰。知即得。知即得(仰山寂云。若有人知得此二人落处。不妨奇特。若辨不得。大似日中迷路)。
  </div>
  <div class="pagination">
   <a href="教外别传_page10.html">
    上一页
   </a>
   <span>
    ...
   </span>
   <a href="教外别传_page6.html">
    6
   </a>
   <a href="教外别传_page7.html">
    7
   </a>
   <a href="教外别传_page8.html">
    8
   </a>
   <a href="教外别传_page9.html">
    9
   </a>
   <a href="教外别传_page10.html">
    10
   </a>
   <span class="current-page">
    11
   </span>
   <a href="教外别传_page12.html">
    12
   </a>
   <a href="教外别传_page13.html">
    13
   </a>
   <a href="教外别传_page14.html">
    14
   </a>
   <a href="教外别传_page15.html">
    15
   </a>
   <a href="教外别传_page16.html">
    16
   </a>
   <span>
    ...
   </span>
   <a href="教外别传_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
