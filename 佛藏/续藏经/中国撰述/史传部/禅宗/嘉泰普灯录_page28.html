<!DOCTYPE html>
<html>
<head>
    <meta charset="UTF-8">
    <title>嘉泰普灯录 - 第 28 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰普灯录 - 第 28 页/共 54 页</h1>
    <div class="content">　　签判刘经臣居士

　　字兴朝。少以逸才登仕版。於佛未之信。年三十二。会东林照觉总禅师。与语。启迪之。乃敬服。因醉心祖道。既而抵京师。谒慧林冲禅师。於僧问雪窦。如何是诸佛本源。答曰。千峰寒色。语下有省。岁余。官雒幕。就参韶山果禅师。将罢官。辞果。果嘱曰。公如此用心。何愁不悟。尔后或有非常境界。无量欢喜。宜急收拾。若收拾得去。便成法器。若收拾不得。则有不宁之疾。成失心之患矣。未几。复至京师。趋智海。依正觉逸禅师。请问因缘。逸曰。古人道。平常心是道。你十二时中放光动地。不自觉知。向外驰求。转疎转远。公益疑不解。一夕入室。逸举传灯所载波罗提尊者见香至国王。问。何者是佛。提曰。见性是佛。之语问公。公不能对。疑甚。遂归就寝。熟睡至五鼓。觉来。方追念间。见种种异相。而表里通彻。六根震动。天地回旋。如云开月现。喜不自胜。忽忆韶山临别所嘱之言。姑抑之。逗明趋逸。悉以所得告。逸为证据。且曰。更须用得始得。公曰。莫要履践否。逸厉声曰。这个是甚么事。却说履践。公默契。乃作发明心地颂八首。及着明道谕儒篇以警世。词曰。明道在乎见性。余之所悟者。见性而已。孟子曰。口之於味也。目之於色也。耳之於声也。鼻之於臭也。四支於安佚也。性也。杨子曰。视听言貌思性所有也。有见於此。则能明乎道矣。当知道不远人。人之於道。犹鱼之於水。未尝须臾离也。唯其迷己逐物故。终身由之而不知。佛曰大觉。儒曰先觉。盖觉此耳。昔人有言曰。今古应无坠。分明在目前。又曰。大道只在目前。要且目前难睹。欲识大道真体。不离声色言语。又曰。夜夜抱佛眠。朝朝还共起。起坐镇相随。语默同居止。欲识佛去处。只这语声是。此佛者之语。道为最亲者。立则见其参於前也。在舆则见其倚於衡也。瞻之在前也。忽焉在后也。取之左右逢其原也。此儒者之语。道最迩者。柰何此道唯可心传。不立文字。故世尊拈华而妙心传於迦叶。达磨面壁而宗旨付於神光。六叶既敷。千华竞秀。分宗列派。各有门底。故或瞬目扬眉。擎拳举指。或行棒下喝。竖拂拈槌。或持叉张弓。辊球舞笏。或拽石般土。打鼓吹毛。或一默一言。一吁一笑。乃至种种方便。皆是亲切为人(然只为太亲故。人多罔措。瞥然见者。不隔丝毫。其或沈吟。迢迢万里。欲明道者。宜无忽焉)。祖祖相传。至今不绝。真得吾儒所谓念而不发。开而弗违者矣。余之有得。实在此门。反思吾儒。自有其道。良哉孔子之言。默而识之。一以贯之。故目击而道存。指掌而意喻。凡若此者。乃合宗门之妙旨。得教外之真机。然而孔子之道。传之子思。子思传之孟子。孟子既没。不得其传。而所以传於世者。特文字耳。故余之学。必求自得而后已。幸余一夕开悟。凡目之所见。耳之所闻。心之所思。口之所谈。手足之所运动。无非妙者。得之既久。日益见前。每以与人。人不能受。然后知其妙道果不可以文字传也。呜呼。是道也。有其人则传。无其人则绝。余既得之矣。谁其嗣之乎。终余之身而有其人耶。无其人耶。所不可得而知也。故既为记颂歌语以流播其事。而又着此篇以谕吾徒云。

　　比部孙居士(遗其名)

　　因杨歧会禅师来谒。值视断次。公曰。某为王事所牵。何由免离。会指曰。委悉得么。公曰。望师点破。会曰。此是比部弘愿深广。利济群生。公曰。未审如何。会示以偈曰。应现宰官身。广弘悲愿深。为人重指处。棒下血淋淋。公因此有省。

　　节推朱炎居士

　　尝问义江禅师云。未审此身死后。此心何住。江曰。此身未死。此心何住。公契旨。述偈曰。四大不须先后觉。六根还向用时空。难将语默呈师也。只在寻常语默中。江曰。更须吐却。

　　嘉泰普灯录卷第二十二
　　音释

　　　琛尺今切　勖吁玉切　鲜息浅切　腕乌贯切　厘陵之切　晕音运　绘音会　扆於岂切　焘大到切　黜尺律切　桎音质　梏姑沃切　内与纳同　藞卢下切　疏音疎　倩仓甸切　哂式忍切　甸音奠　币音弊　阍音昏　棠音堂　溥音普　戽荒故切　研五坚切　蔀音部　钥音药　聩五怪切　揸庄加切　揕知林切　仑卢昆切　雒与洛同
　　嘉泰普灯录卷第二十三

　　　　平江府报恩光孝禅寺(臣)僧　(正受)　编

　　贤臣下
　　文公杨亿居士

　　字大年。幼举神婴。及壮。负才名。而未知有佛。一日。过同僚。见读金刚经。笑且罪之。彼读自若。公疑之曰。是岂出孔孟之右乎。何佞甚。因窃阅数板。懵然。始少敬信。后会翰林李公维勉令参问。及由秘书监出守沙州。首至广慧。谒元琏禅师。琏接见。公便问。布鼓当轩击。谁是知音者。琏曰。来风深辨。公曰。恁么则禅客相逢只弹指也。琏曰。君子可入。公应喏喏。琏曰。草贼大败。夜语次。琏曰。秘监曾与甚人道话来。公曰。某曾问云岩谅监寺。两个大虫相齩时如何。谅曰。一合相。某曰。我只管看。未审恁么道。还得么。琏曰。这里即不然。公曰。请和尚别一转语。琏以手作拽鼻势曰。这畜生。更[跳-兆+孛]跳在。公於言下脱然无疑。有偈曰。八角磨盘空里走。金毛师子变作狗。拟欲将身北斗藏。应须合掌南辰后。复杼其师承密证。寄李维翰林(语见僧宝广慧传中)。既而过门。问道者无虚日。悉随机应之。尝为众曰。此事大难委悉。释迦老子於三七日中思惟如是事。便道我宁不说法。疾入於涅盘。帝释梵王殷勤三请。不得已而许之。始自鹿野苑。终於拘尸城。中间四十九年。作大佛事。说三乘十二分教如瓶注水。末后於灵山会上。谓大众曰。吾正法眼已付摩诃大迦叶。又云。四十九年间。未尝说一字。是甚么道理。於诸人分上着一字脚不得。为诸人各各有奇特事在。若唤作奇特事。早不中了也。我道释迦是败军之将。迦叶是丧身失命底人。汝等诸人作么生会。不见道。涅盘生死是梦言。佛及众生为增语。直须恁么会取。不要向外驰求。若也不明。乖张不少。居翰苑日。慈明楚圆禅师为唐明嵩和尚持书至。公问。对面不相识。千里却同风。圆曰。某奉院门请。公曰。真个谩语。圆曰。前月离唐明。公曰。适来悔伸一问。圆曰。作家。公便喝。圆曰。恰是。公又喝。圆以手画一画。公吐舌曰。真龙象也。圆曰。是何言欤。公召典客。令别点茶。复曰。元来是家里人。圆曰。也不消得。公良久又问。如何是圆上座为人一句。圆曰。切。公曰。恁么则长裙新妇拖泥走。圆曰。谁得似内翰。公曰。作家。作家。圆曰。放内翰二十棒。公拊膝曰。这里是甚么所在。圆拍手曰。也不得放过。公大笑。复问。专使还记得唐明和尚当时悟底因缘么。圆曰。也曾见举来。公曰。请不吝慈悲。圆遂举。闻僧问首山。如何是佛法大意。山云。楚王城畔。汝水东流。公曰。只如此语意旨如何。圆曰。水上挂灯球。公曰。恁么则辜负古人去也。圆曰。疑则别参。公曰。三脚虾蟆飞上天。圆曰。一任[跳-兆+孛]跳。公哂之。取辞日。公曰。某有一转语。寄上座往唐明处。还得否。圆曰。明月照见夜行人。公曰。却不相当去也。圆曰。更深犹自可。午后更愁人。公曰。开宝寺前金刚。近日为甚么汗出。圆曰。知。公曰。上座临行岂无为人底句。圆曰。重迭关山路。公曰。恁么则随上座去也。圆嘘一声。公曰。真师子儿。大师子吼。圆曰。放去又扶来。公曰。某适来失脚倒地。又得家童扶起。圆曰。有甚了期。公大笑。因微恙。问环大师曰。某今日忽违和。大师慈悲。如何医疗。环曰。丁香汤一椀。公便作吐势。环曰。恩受成烦恼。环为煎药次。公叫曰。有贼。环下药於公前。叉手侧立。公瞠目视之曰。少丛林汉。环拂袖而出。又一日。问曰。某四大将欲离散。大师如何相救。环乃槌胸三下。公曰。赖遇作家。环曰。几年学佛法。俗气犹未除。公曰。祸不单行。环作嘘嘘声。公寻书偈付左右。令来早送达李都尉。偈曰。沤生与沤灭。二法本来齐。欲识真归处。赵州东院西。李见。遂曰。泰山庙里卖纸钱。亟跨马至。公始熟睡。李撼之。已逝矣。朝野闻之。莫不叹慕。后广慧於公讳日设位供养。爇香次。有僧问。从来弟子供养师。今日为甚么师供养弟子。琏曰。恩来义住。僧曰。恁么则令人转忆庞居士也。琏曰。两彩一赛。僧嘘一声。琏乃奠茶。顾其僧曰。钝置老僧驴汉。自余机语见乎它集。

　　清献公赵抃居士

　　字悦道。年四十余。摈去声色。系心宗教。会佛慧法泉禅师(号泉万卷)来居衢之南禅。公曰亲之。泉未尝容措一词。后典青州。政事之余多宴坐。忽大雷震。惊即契悟。作偈曰。默坐公堂虚隐几。心源不动湛如水。一声霹雳顶门开。唤起从前自家底。泉见。笑曰。赵悦道撞彩耳。富郑公初於宗门未有所趣。公勉之。书曰。伏惟执事富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。能专诚求所证悟。则它日为门下贺也。公年七十有二。以太子少保致仕而归。亲旧里民遇之如故。作高齐以自适。题偈见意。曰。腰佩黄金已退藏。个中消息也寻常。世人欲识高齐老。只是柯村赵四郎(复曰。切忌错认)。临梦。遗泉书曰。非师平日警诲。至此必不得力矣。泉悼以偈曰。仕也邦为瑞。归欤世作程。人间金粟去。天上玉楼成。慧剑无纤缺。冰壶彻底清。春风瀫水路。孤月破云明。

　　郎中张仅居士

　　尝戏问桂府义禅师曰。某如今剃却头。还做得长老也无。义以手摩顶。召曰。郎中。公应喏。义曰。会么。公曰。不会。义曰。干头甚么事。公恍然有得。

　　太傅高世则居士

　　字仲贻。号无功。初依芙蓉道楷禅师。求指心要。楷令去其所重。扣己而参。一日。忽造微密。呈偈曰。悬崖撒手任纵横。大地虚空自坦平。照壑辉岩不借月。庵头别有一帘明。

　　太史黄庭坚居士

　　字鲁直。号山谷。以般若夙习。虽膴仕。澹如也。出入宗门。未有所向。好作艳词。尝谒圆通秀禅师。秀呵曰。大丈夫翰墨之妙。甘施於此乎。秀方戒李伯时工画马事。公诮之曰。无乃复置我於马腹中耶。秀曰。汝以艳语动天下人淫心。不止马腹。正恐生泥犂中耳。公悚然悔谢。由是绝笔。惟孳孳於道。着发愿文。痛戒酒色。但朝粥午饭而已。往依晦堂祖心禅师。乞指径捷处。心曰。只如仲尼道二三子以我为隐乎。吾无隐乎尔者。太史居常如何理论。公拟对。心曰。不是。不是。公迷闷不已。一日。侍心山行次。时岩桂盛放。心曰。闻木犀华香么。公曰。闻。心曰。吾无隐乎尔。遂释然。即拜之曰。和尚得恁么老婆心切。心笑曰。只要公到家耳(有本小异)。久之。如云岩。谒死心新禅师。随众入室。新见。张目问曰。新长老死。学士死。烧作两堆灰。向甚么处相见。公无语。新约出曰。晦堂处参得底。使未着在。后左官黔南道。力愈胜。於无思念中。顿明死心所问。报以书曰。往年尝蒙苦苦提撕。长如醉梦。依稀在光影中。盖疑情不尽。命根不断。故望崖而退矣。谪官在黔南道中。昼卧觉。忽然廓尔。寻思被天下老和尚谩了多少。惟有死心道人不肯。乃是第一相为也。不胜万幸。后作晦堂塔铭曰。某夙承记莂。堪任大法。道眼未圆而来瞻窣堵。实深宗仰之叹。乃勒坚珉敬颂遗美云。先是。晦堂讣音至。公设伊蒲塞供。拈香说偈曰。海风吹落楞伽山。四海禅徒着眼看。一把柳丝收不得。和风搭在玉阑干。

　　中大吴中立居士

　　字德夫。居晦堂。入室次。堂谓曰。平生学解记忆多闻即不问你。父母未生已前。道将一句来。公拟议。堂以拂子击之。即领深旨。连述三偈呈之。其后曰。咄这多知俗汉。齩尽古今公案。忽於狼藉堆头。拾得蜣螂粪弹。明明不直分文。万两黄金不换。等闲拈出示人。只为走盘难看。咦。堂答曰。水中得火世还稀。看着令人特地疑。自古不存师弟子。如今却许老胡知。

　　荆公王安石居士

　　字介甫。丁母难。读书定林。往来蒋山。从赞元禅师游。一日。问元祖师意旨。元不答。公益扣之。元曰。公於般若有障者三。其近道之质一。更须一两生来恐纯熟。公曰。愿闻其说。元曰。公受气刚大。世缘深。以刚大气。遭深世缘。必以身任天下之重。怀经济之志。用舍不能。则心未平。以未平之心。持经世之志。何时能一念万年哉。人多怒而学问。尚理於道。为所知愚。此其三也。特视名利如脱发。甘澹泊如头陀。此为近道。且当以教乘滋茂之。可也。公再拜。后於首楞严深得其旨。又尝问真净克文禅师曰。诸经皆首标时处。独圆觉不然。何也。文曰。顿乘所演。直示众生。日用见前。不属古今。老僧即今与相公同入大光明藏。游戏三昧。互为主宾。非关时处。又曰。一切众生皆证圆觉。而圭峰易证为具。谓译人之讹。其义是否。文曰。圆觉可易。则维摩亦可易也。维摩曰。亦不灭受而取证。证与证义有何异哉。盖众生现行无明三昧。即是如来根本大智。圭峰之说。但知其具耳。公即领解。

　　提刑郭祥正居士

　　字功甫。号净空。喜泉石而不羡纷华。因谒白云守端禅师。值端说法。以上大人一篇示众。公切疑。后闻小儿诵之。有省。书报白云。云答偈曰。藏身不用缩头。敛迹何须收脚。金乌半夜辽天。玉兔赶他不着。元佑中。往衢之南禅。谒泉万卷。请升堂。公趋前拈香曰。海边枯木。入手成香。爇向炉中。横穿香积如来鼻孔。作此大事。须是对众白过始得。云居老人有个无缝布衫。分付南禅禅师。着得不长不短。进前则诸佛让位。退步则海水澄波。今日颦伸六种震动。遂召曰。大众还委悉么。有意气时添意气。不风流处也风流。泉曰。递相钝置。公曰。因谁致得。崇宁初。到五祖拜演禅师。命演举扬。演就座。公复趋前拈香曰。此一辨香。爇向炉中。供养我堂头法兄禅师。伏愿於方广座上。擘开面门。放出先师形相。与他诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲风。演拍禅床一下。僧出问云云。

　　丞相富弼居士

　　字彦国。由清献公警励之后。不舍昼夜。力进此道。闻证悟修颙禅师主投子法席。冠准甸。往质所疑。会颙为众登座。见其顾视。如象王回施。公微有得。因执弟子礼。趋函丈。命侍僧请为入室。颙见即曰。相公已入来。富弼犹在外。公闻。汗流浃背。即大悟。寻以偈寄圆照本禅师曰。一见颙公悟入深。夤缘传得老师心。东南谩说江山远。目对灵光与妙音。后奏颙得证悟师名。遣子普送至。颙上堂谢语。有曰。彼一期之误。我亦将错而就错。公偈偈赞曰。万木千华欲向荣。卧龙犹未出沧溟。彤云彩雾呈嘉瑞。依旧南山一色青。

　　内翰苏轼居士

　　字子瞻。号东坡。宿东林。日与照觉常总禅师论无情话。有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几。抵荆南。闻玉泉皓禅师机锋不可触。公拟抑之。即微服见皓。皓问。尊官高姓。公曰。姓秤。乃秤天下长老底秤。皓喝。曰。且道这一喝重多少。公无对。於是尊师。之后。过金山。有写公照容者。公戏题曰。心似已灰之木。身如不系之舟(一作眼似初生犊牛)。问汝平生功业。黄州慧州琼州。

　　黄门侍郎苏辙居士

　　字子由。元丰三年。以罪谪高安。会黄檗全禅师於城寺(全嗣老南)。熟视公曰。君静而慧。苟存心宗门。何患不成此道。公识之。因习坐。数求决於全。无契。后有省聪禅师来居寿圣。公以此事往间。聪不答。公又扣之。聪徐徐谓曰。吾圆照未尝以道语人。吾今亦无语子。公於是得言外之妙。有偈见于家集云。

　　正言王居士(名犯钦宗庙讳)

　　依晦堂心禅师数载。无所入。元佑中。漕江西。辞晦堂。乃问。嗣师得甚深法者何人。曰。云岩死心新老。因即之。问曰。某常闻三缘和合即生。又闻即死即生。何故有夺胎而生者。某所疑也。望师明决。新曰。且如正言作运使。所到处即居其位。还疑之否。曰。不疑。新曰。复何疑也。由是顿去封滞。

　　枢密徐俯居士

　　字师川。号东湖。每侍先龙图谒法昌及灵源。语论终日。公闻之藐如也。及法昌归寂在笑谈间。公异之。始笃信此道。后丁父忧。念无以报罔极。即命灵源至孝址说法。源登座。问答已。乃曰。诸仁者。只如龙图平日读万卷书。如水传器。涓滴不遗。且道寻常着在甚么处。而今舍识之后。这着万卷书底又却向甚么处着。公闻。洒然有得。遂曰。吾无憾矣。源下座。问曰。学士适来见个甚么便恁么道。公曰。若有所见。则钝置和尚去也。源曰。恁地则老僧不如。公曰。和尚是何心行。源大笑。靖康初。为尚书外郎。与朝士同志者挂钵於天宁寺之择木堂。力参圜悟。悟亦喜其见地超迈。一日。至书记寮。指悟顶相曰。这老汉脚跟犹未点地在。悟[((白-日+田)/廾)*页]面曰。瓮里何曾走却鳖。公曰。且喜老汉脚跟点地。悟曰。莫谤他好。公休去。

　　丞相张商英居士

　　字天觉。号无尽。年十九入京。赴春闱。抵向氏家。向预梦神人报明日接相公。凌晨公至。向异之。劳问勤腆。后妻以女。一日。入寺。见僧拂拭藏经。梵夹肃庄皆金字。公乃怫然曰。吾孔圣之教。反不如胡人之书。夜坐书室。吟哦至三鼓。向呼曰。夜深何不睡去。公以前意对曰。正此着无佛论。向曰。既无佛。何用论之。公疑其言。遂已。后访一同列。见佛龛前经。乃问何书。云。维摩诘经。公信手开阅。至此病非地大。亦不离地大处。叹曰。胡人之语能尔耶。因借归读之。向问。看者何书。公曰。维摩诘所说经。向云。可熟读。然后着无佛论。公知其为诮。始留心祖道。元佑六年。奉使江左。由东林谒照觉总禅师。叙论久之。乃曰。南昌诸山。谁可与语。总曰。兜率悦．玉溪喜。公下车。至八月按部过分宁。诸禅迓之。公请俱就云岩寺升堂。有偈曰。五老机缘共一方。神锋名向袖中藏。明朝老将登坛看。便请横戈战一场。悦最后登座。其提纲语要。尽贯穿前列。公大喜。遂入兜率。抵拟瀑亭。公问。此是甚处。悦曰。拟瀑亭。公曰。捩转竹筒。水归何处。悦曰。目前荐取。公伫思。悦曰。佛法不是这个道理。及夜话。悦曰。某无梦十年矣。前五夜梦身立孤峰顶。有日轮出于东方。而公之来。岂东方慧轮乎。徐以所见真净及素首座事语公。公罔措。悦因举德山托钵话。令熟究之。公怅然不寐。至五鼓。忽垂脚翻溺器。猛省。即造悦寝。召曰。某已捉得贼了也。悦曰。赃物在甚么处。公扣门三下。悦曰。且去。来日相见。翌旦。投偈曰。鼓寂钟沈托钵回。岩头一拶语如雷。果然只得三年活。莫是遭他授记来。悦首肯。书长偈付之。嘱曰。参禅为命根未断。依语生解。如是之法。公已深知。然有至微极细之魔。使人不觉不知。堕在区宇。更宜着便。公感甚。邀至建昌道中。求悦一一窥察之。成十偈。以志其事。悦依韵酬之。是岁书云日。悦澡浴示徒说偈而化。讣至。公哭而恸。及大拜。乞　谥悦号真寂禅师。遣亲持文祭其塔。崇宁中。寓江宁戒坛。重阅雪窦拈古。至百丈再参马祖因缘。云。大冶精金。应无变色。投卷曰。审如此言。岂得临济法道有今日也。以偈寄智海普融平禅师曰。马师一喝大雄峰。声入髑髅三日聋。黄檗闻知惊吐舌。江西从此振宗风。仍举似圆悟克勤禅师(时住碧岩)。勤为点破。公喟然曰。始知宗师垂手处。果不可以意得肯哉。即下拜。政和乙未秋。大慧禅师宗杲自龙安谒公(时为湛堂侍者)。公立。问曰。上座只恁么着草鞋远来。杲曰。某数千里行乞而至。公曰。年多少。曰。二十四。公曰。水牯牛年多少。曰。两个。公曰。甚么处学得这虚头来。杲曰。今日亲见相公。公曰。念汝远来。且坐吃茶。才坐。复问上座。此来有何事。杲起禀曰。泐潭和尚示寂。茶毗。睛．齿．数珠不坏。舍利盈溢。山中耆宿皆愿得相公大手笔为作塔铭。激砺后学。得得远来。冒渎钧听。公曰。某被罪于此。未尝为人作文字。今有一问问上座。若道得。即与做塔铭。若道不得。赠公裹足。归龙安参禅去。杲曰。请相公垂问。公曰。闻准老眼睛不坏。是否。杲曰。是。公曰。我不问这个眼睛。杲曰。未审相公问甚么眼睛。公曰。金刚眼睛。杲曰。若是金刚眼睛。在相公笔头上。公曰。恁么则老夫为他点出光明。令他照天照地去也。杲趋阶曰。先师多幸。谢相公作塔铭。公大笑。以宣和四年十一月黎明。口占遗表。命子弟书之。俄取睡枕掷门窗上。声如雷震。众惊。视之已薨矣。享年七十有七。

　　文定公胡安国居士

　　字康侯。号草庵。久依上封。得言外之旨。崇宁中。过药山。有禅人举南泉斩猫话问公。公以偈答曰。手握乾坤杀活机。纵横施设在临时。满堂兔马非龙象。大用堂堂总不知。又寄上封。有曰。祝融峰似杜城天。万古江山在目前。须信死心元不死。夜来秋月又同圆。

　　大夫王居士(遗其名)

　　以丧偶厌世相。即慕南宗。於元丰慧圆清满禅师言下知归。满一日谓曰。子乃今之陆亘也。公便掩耳。既而回坛山之阳。缚茅自处者三十载。胁未尝至席。偶歌曰。坛山里。日何长。青松岭。白云乡。吟乌啼猿作道场。散发采薇歌又笑。从教人道野夫狂。

　　左亟范冲居士

　　字致虚。由翰苑守豫章。过圆通。谒圆机道旻禅师。茶罢。曰。某宿世作何福业。今生堕在金紫囊中。去此事稍远。旻呼内翰。公应喏。旻曰。何远之有。公跃然曰。乞师再垂指诲。旻拊膝一下。公拟对。旻曰。见即便见。拟思即差。公乃豁如。

　　中亟卢航居士。与旻禅师

　　拥炉次。公问。诸家因缘。不劳拈出。直截一句。请师指示。旻厉声揖曰。看火。公急拨衣。忽大悟。公谢曰。灼然佛法无多子。旻喝曰。放下着。公应喏喏。

　　左司都贶居士

　　问旻禅师曰。是法非思量分别之所能解。当如何凑泊。旻曰。全身入火聚。公曰。毕竟如何晓会。旻曰。蓦直去。公沈吟。旻曰。可更吃茶么。公曰。不必。旻曰。何不恁么会。公契旨。曰。元来太近。旻曰。十万八千。公占偈曰。不可思议。是大火聚。便恁么去。不离当处。旻曰。咦。犹有这个在。公曰。乞师再垂直指。旻曰。便恁么去。铛是铁铸。公顿首谢之。

　　郡王赵令衿居士

　　字表之。号超然。任南康。政成事简。多与禅衲游。公堂间为摩诘丈室。适圆悟禅师奉　旨来居瓯阜。公欣然就其炉锤。悟不少假。公固请。悟曰。此事要得相应。直须是死一回始得。公默契。尝自疏之。其略曰。家贫遭劫。谁知尽底不存。空屋无人。几度贼来亦打。悟见。嘱令加护。绍兴庚申冬。公与汪内翰藻．李参政邴．曾侍郎开。诣径山谒大慧禅师。慧闻至。令行者击鼓。为众入室。公欣然袖香趋之。慧曰。赵州洗钵盂话。居士作么生会。公曰。讨甚么碗。拂袖便出。慧起搊住曰。古人向这里悟去。你因甚么却不悟。公拟对。扣揓之曰。讨甚么碗。公曰。还这老汉始得。
</div>
    <div class="pagination">
<a href="嘉泰普灯录_page27.html">上一页</a><span>...</span><a href="嘉泰普灯录_page23.html">23</a><a href="嘉泰普灯录_page24.html">24</a><a href="嘉泰普灯录_page25.html">25</a><a href="嘉泰普灯录_page26.html">26</a><a href="嘉泰普灯录_page27.html">27</a><span class="current-page">28</span><a href="嘉泰普灯录_page29.html">29</a><a href="嘉泰普灯录_page30.html">30</a><a href="嘉泰普灯录_page31.html">31</a><a href="嘉泰普灯录_page32.html">32</a><a href="嘉泰普灯录_page33.html">33</a><span>...</span><a href="嘉泰普灯录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
