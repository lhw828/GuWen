<!DOCTYPE html>
<html>
 <head>
  <meta charset="utf-8"/>
  <title>
   五灯全书 - 第 111 页/共 215 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五灯全书 - 第 111 页/共 215 页
  </h1>
  <div class="content">
   结夏上堂。诸方结制。有甚把鼻。太湖梁山。冷冰冰地。二百个铁额铜头。无用分作两处。提起放下。吞声饮气。拟议之间。顶门着地。卓拄杖。下座　佛成道日上堂。六年雪山错。忽睹明星错。走下山来错错错。假使九州之铁。也难铸此一错。卓拄杖曰。大地含灵。同成正觉　中峰和尚至。上堂。明明百草头。明明祖师意。天目山古佛。辉天并鉴地。虎咬大虫。蛇吞瞥鼻。掷拄杖曰。直下来也。急着眼觑。大众怀香。拜请幻住大和尚慈悲开示。便下座。

　　直翁圆禅师法嗣
　　无为州天宁无能教禅师

　　於门首悬一牌曰。谨防恶犬。竺源盛参。才跨门。便曰。老和尚为我赶狗。师便入去。智首座出迎同坐。须臾师从面前过。智起白曰。此上人。得得来见和尚。师曰。已相见了也。

　　庆寿璋禅师法嗣
　　北京大庆寿海云印简禅师

　　宁远宋氏子。生而神悟。七岁。父授以孝经开宗明义章。师曰。开者何宗。明者何义。父惊异。於是。俾从中观沼受业。年十一纳具戒。十二。沼听参问。一日侍沼行。沼曰。法灯道。看他家事忙。且道承谁力。汝作么生会。师将沼手一掣。沼曰。者野狐精。师喏喏。沼曰。更须别参始得。年十八。元兵破宁远。四众逃散。师侍沼如故。沼曰。吾迫桑榆。汝方富有春秋。何当玉石俱焚。宜自远遁。师泣曰。因果无差。生死有命。安可离师苟免乎。沼察其诚。嘱曰。子向去朔漠有大因缘。吾将与子北渡。后遇元帅史天泽。载于黄犊车。经年至赤城。元世祖至元庚辰五月。沼将迁寂。书偈曰。七十三年如掣电。临行为君通一线。泥牛飞过海东来。天上人间寻不见。无疾而逝。阇维。收顶骨舍利。师为乞缘造塔供奉。一夕闻空中呼师名。师瞥然有省。复闻人告曰。大事将成。毋滞于此。黎明。遂策杖之燕。过松铺。值雨宿崖下。因击火大悟曰。今日始知眉横鼻直。信道天下老和尚不寐语。明日至景州。见本无玄。玄问。从何所来。师曰。云收幽谷。玄曰。何处去。师曰。月照长松。玄曰。孟八郎汉。便恁么去也。师诺诺。趋出。初沼临终。师问。某甲当依何人。了此大事。沼曰。贺八十去。迨入燕。至大庆寿寺。乃省前谶。于是谒璋。璋先一夕。梦异僧策杖。径趋方丈踞座。天明。璋谓知客曰。今日但有旦过。当令来见老僧。及晚。师至。璋笑曰。此夜来所梦者。师问。不来而来。作么生相见。璋曰。参须实参。悟须实悟。莫打野榸。师曰。某甲因击火迸散。乃知眉横鼻直。璋曰。吾此处别。师曰。如何表信。璋曰。牙是一口骨。耳是两片皮。师曰。将谓别有。璋曰错。师喝曰。草贼大败。璋休去。次日。璋举临济两堂首座齐下喝。僧问。还有宾主也无。济曰。宾主历然。汝作么生会。师曰。打破秦时镜。磨尖上古锥。龙飞霄汉外。何劳更下槌。璋曰。途路之乐。终未到家。师曰。精灵千载野狐魅。看破如今不值钱。璋曰。如是如是。师拂袖便出。遂命掌记。一日璋谓师曰。汝今已到大安乐田地。宜善护持。吾有如来正法眼藏。涅盘妙心。密付於汝。毋令湮没。师掩耳而出。及开法后。两主庆寿。世祖以师道事之。有孔子之裔元措者。渡河谒师。请复曲阜庙祀。师为言于忽都护曰。孔子以大中至正之道。三纲五常之礼。正心诚意之本教人。自孔子至今。袭封五十一代。继承祀事。未尝有缺。忽都护。遂奏命复袭封爵。师年五十六。忽患风痹。仁宗延佑丁巳闰四月一日。集众说偈毕。遂泊然而逝。茶毗。获舍利无算。谥佛日圆明大师。

　　南岳下二十一世
　　径山及禅师法嗣
　　杭州灵隐空叟忻悟禅师

　　苏之吴县钮氏子。九岁入龙兴寺。依白云闲祝发。元至正戊戌。参愚庵及於净慈。及诘曰。如何是永明旨。师曰。某甲新到。只见一湖水。及可之。遂容入室。壬寅命居第二座。癸卯中竺懒庵。请分座说法。帝师锡圆慈正济号。明高帝洪武庚戌。住浙江崇宁。阅八年迁中竺。会灵隐虚席。僧录以师名。预选补焉。一时学者。咸裹粮相从。居无何。以前住持旧事。逮至京卒於途。临终书偈曰。我年五十五尝把虚空补。踏断死生关。夜半日卓午。门人道净等。依法茶毗。舌根数珠不坏。奉骨归。瘗灵隐东冈。复分余骼。葬于西溪九曲之原。时洪武辛未五月三日也。有三会语录。行世。

　　杭州府天龙斯道道衍禅师

　　长洲姚氏子。名广孝。自号逃虚子。年十四。出家於妙智庵。元季兵乱。遨游江湖。深自韬晦。参径山愚庵及。咨叩禅要。尽得心髓。掌内记三年。出世普庆。迁天龙。尝自题肖像曰。看破芭蕉拄杖子。等闲彻骨露风流。有时摇动龟毛拂。直得虚空笑点头。洪武中。以高僧应选。侍文皇於燕邸。永乐中。以佐命功。上欲官之。不可一日召见。上潜令人以冠服被体。进爵太子少师。亟命宣谢。不得已拜。命终不蓄发。戒行尤谨。尝赐二宫人不受。乃召还之。畜一大鸡。鸡一鸣即起。朗然诵经。虽日理国事不间也。后病笃。上幸其第。抚劳备至。赐金唾盂。问有何言。对曰。出家人复何所道。遂泊然而化。世寿八十有五。赠荣国公。谥恭靖。后配享大宗庙庭。迁供大隆兴寺。所着。有道余录一卷。行世。

　　万寿仁禅师法嗣
　　杭州径山南石文琇禅师

　　昆山李氏子。出家于绍隆庵。礼智兴为师。行中仁住云顶。师往从之。针芥相契。初住苏州普门。次迁灵岩。三主万寿。永乐初。诏天下儒释道流之精通文义者。纂修永乐大典。师应诏。书成陛辞。南还主席径山　上堂。僧问。法筵已启。法鼓已鸣。四众云临。请师祝圣。师曰。日月为天眼。须弥作寿山。曰世尊出世。天雨四花。和尚出世。有何祥瑞。师曰。一牛饮水。五马不嘶。曰恁么则熙怡的旨传千古。寂照宗风播四方。师曰。好事不如无。乃曰。如来出世。是担屎汉。祖师西来。是卖卜人。自余德山临济云门沩山雪峰玄沙南泉赵州。各逞机锋。互分照用。尽是贩私盐贼。新普门者里。一时与他扫荡。何故。幸逢尧舜世。自合乐无为。复举僧问杨岐。如何是佛。岐曰。三脚驴子弄蹄行。曰莫只者便是么。岐曰。湖南长老。师曰。大小杨岐。被者僧一问。未免手脚俱露　上堂。十方无异路。为甚么南寻天台。北寻五台。目前无异草。为甚么桃花红。李花白。良久曰。打破祖师关。都是自家底　灵岩上堂。尽大地是自己。森罗万象。从何而有。会不得底。三十拄杖。会得底。亦与三十拄杖。诸方尽是粥罢上堂。云岩寺里。参退吃茶　上堂。今朝七月初一。门前金风浙浙。特地打鼓升堂。一字也道不出。露柱礼拜释迦。灯笼问讯智积。独有无事衲僧。依然眼横鼻直。敢问大众。那个是无事衲僧。良久曰。嘴长三尺　万寿谢头首兼祈雨。上堂。伶俐衲僧。转辘辘地。对宾客侧身而立。结众缘。化炭化粮。听阑鸡鼓翅而鸣。看茶瓢从地[跳-兆+孛]跳。卓拄杖曰。夜来江上雨分。作万家流　解夏上堂。圆觉能出一切法。一切法未尝离圆觉。蝼蚁知雨而封穴。石[虫*去]应节而扬葩。粘手粘脚底有甚数。十字纵横底有甚数　解制上堂。举翠岩夏末示众曰。一夏已来。为众兄弟。东语西话。看翠岩眉毛在也无。师曰。和麸粜面　上堂。举古德曰。日出心光耀。天阴性地昏。不知天地者。刚道有乾坤。与么说话。古今彻悟者。如稻麻竹苇。错会者。如稻麻竹苇。以拂子画一画曰。阿耨达池深四十丈。阔四十丈　除夜小参。龙树满盛钵水。迦提掷下绣针。德山隔江招手。高亭横趋而去。朝鸣钟。暮击鼓。风动尘起。鹊噪鸦鸣。无一处不是者个时节。今当腊月三十夜。敢问诸人。还会得么。有际天之涛。方可容吞舟之鱼。有九万里风。乃可负垂天之翼　佛涅盘上堂。释迦老子。从兜率天。托生大术胎中。早是染却生死重病。及乎降生。便乃一手指天。一手指地。可见是攒簇不得底。迨见明星出现。豁然悟道。正是病眼见空华。四十九年。三百余会。广说略说。直说曲说。显说密说。岂非熟睡饶谵语。至于临末。稍头摩胸。告众曰。汝等善观吾紫磨金色之身。瞻仰取足。毋令后悔。若谓吾灭度。非吾弟子。若谓吾不灭度。亦非吾弟子。病入膏肓。莫能疗治。非但世医拱手。便是耆婆神医。只得倒退三舍。北山远孙。今日却要为他疗治。若疗治不得。后代儿孙。永失恃怙。若疗治得。便见紫磨金色之身。巍巍堂堂。炜炜煌煌。触处显现。击拂子曰。柳色黄金嫩。棃花白雪香　上堂。但参活句。莫参死句。头头上显。物物上明。是死句。举步踏着南辰。转身触翻北斗。是死句。作么生是活句。苏州街雨过着绣鞋。众拟议。掷拂子下座　径山上堂。森罗及万象。一法之所印。前面是钵盂峰。后面是凌霄峰。中间是佛殿。唤甚么作一法。良久曰。国一祖师。元是昆山人　上堂。马大师道。自从胡乱后三十年。不少盐酱。此地无金二两。俗人沽酒三升　上塔。目前无法。意在目前。不是目前法。非耳目之所到。洗砚池头云冉冉。埋鸡冢上草离离　师尝室中垂语曰。道源不远。在甚么处。祖师西来。为甚么事。菩提无树。谁为立名　僧问。如何是宾中宾。师曰。扶杖傍人门。曰如何是宾中主。师曰。堂前倚露柱。曰如何是主中宾。师曰。性命属他人。曰如何是主中主。师曰。手握金刚杵　一日见僧庭中过。师厉声曰。屋檐坍下来也。僧仰望。师曰。鹞子过新罗　师才见僧入门便曰。你者踏州县汉。脚跟下好与三十棒。曰某甲话也未问。便蒙赐棒。师曰。待你开口。堪作甚么。僧拟议。师便喝出　僧参展坐具。师曰。我者里无残羹馊饭。不用使破炊巾。曰和尚慈悲。师曰。笑倒门前青石幢　师凡四坐道场。皆有成绩可观。晚年引退。卜地寂照塔左。结庐以居。寿七十余示寂。着有增集续传灯四卷。行世。

　　径山铭禅师法嗣
　　嘉兴府天宁西白力金禅师

　　苏之姚氏子。幼依宝积院出家。见古鼎铭。举德山见龙潭因缘示师。久而有契。元至正丁酉。出世瑞光。值天宁灾。师复为起废。帝师授圆通普济号。师以母老无依。乃筑室城东。奉养焉。明高帝洪武初。迁净慈。辛亥春。诏住天界。壬子冬敕建无遮大会。命师升座。车驾幸临。自公侯以下。听者万众。人人得其欢心。一日忽谓侍僧曰。我有宿因未了。当偿之。遂示微疾。别众而逝。塔于嘉兴城西。

　　杭州径山象源仁淑禅师

　　台州人。一日趋入门。大叫曰。杀来了。杀来了。作么生回避。遂坐脱。

　　龙翔欣禅师法嗣
　　金陵天界觉原慧昙禅师

　　天台杨氏子。母梦明月堕怀吞之有娠。生而状貌嶷如。稍长不与群儿狎。依越之法果大均出家。年十六。为大僧受具戒。闻笑隐欣主中竺。师往参叩。备陈求道之切。欣斥曰。从门入者。即非家珍。道在自己。奚向人求耶。师退而有省。一日闻举百丈野狐话。豁然大悟曰。佛法落吾手矣。只为分明极。翻令所得迟。欣曰。汝见何道理。师展两手曰。不值半文钱。欣颔之。一日师入门。欣问。何处来。师曰。游山来。欣曰。笠子下拶破洛浦。遍参底作么生。师曰。未入门时。呈似和尚了也。欣曰。即今因甚不拈出。师拟议。欣便喝。师从此脱然。又一日。欣展两手示师曰。八字打开了也。因甚不肯承当。师曰。休来钝置。欣曰。近前来为汝说。师掩耳而出。后欣主龙翔。俾师分座。元顺帝至正壬辰。出世牛首祖堂。三年迁清凉广慧　上堂。一句子。墨漆黑。无把柄。有准则。良久曰。会么。碓捣东南。磨推西北　上堂。经有经师。论有论师。龙河今日放一线道。分科列段去也。拈拄杖。卓一下曰。且道是何章句　上堂。者个现成公案。众中领解者极多。错会者亦不少。所以金鍮不辨。玉石不分。龙河者里。直下分辨去也。张上座李上座。一个手臂长。一个眼睛大。总似今日达磨一宗。教甚么人担荷。良久。嘘一声。下座　示众。春风浩浩。春日迟迟。黄莺啼在百花枝。个中无限意。消息许谁知。语未竟。遽有僧问。心意识遏捺不住时如何。师厉声喝曰。是谁遏捺　室中谓僧曰。二六时中。无你啄啖分。无你趣向分。会么。僧罔措。师曰。未明三八九。难免自沉吟　帝师授净觉妙辨禅师号。乙未。迁保宁。丙申。明高帝定建业。师谒於辕门。上一见。叹曰。真福德僧也。命主蒋山。踰年。改龙翔。为大天界寺。诏师主之。设广荐法会。命师升座说法。车驾幸临。恩数优洽。御书天下第一禅林。洪武戊申。赐紫衣。及金襕方袍。御制诰命。授演梵善世利国崇教大禅师。住持大天界寺。统诸山释教事。当是时。遴选有序。诠衡至公。宗社有志之流。山林抱道之士。联镳而起。庚戌夏六月。廷议西域未臣伏。上以彼国敦尚佛乘。特诏师往。师承命。即日登途。自闽之洋。凡历国邑。莫不闻风来归。辛亥秋七月。至合剌国。布宣天子威德。馆於佛山寺。其王待以师礼。寅夜参承。阖国士民。悉皆瞻仰。九月师示微疾。王臣咸来相慰。须臾沐浴更衣。谓左右曰。某幻缘已尽。不能复命矣。跏趺端坐。夜参半。师问曰。日将出否。曰未也。已而复问。至再四曰。日出矣。怡然而逝。世寿六十八。僧腊五十三。踰五日颜色如生。王大敬叹。刘香为龛。筑坛而茶毗之。王与百僚。亲送坛下。薪火灭尽。舍利无算。舌根齿牙不坏。收舍利灵骨。及不坏者。祔葬其国世尊舍利塔中。甲寅九月。同行还朝。奏陈其事。上嗟悼之。敕天界蒋山二寺住持宗泐等。以师之遗衣。藏於雨华台之左。有五会法语。行世。

　　金陵天界善世全室宗泐禅师

　　台之临海周氏子。八岁。从中竺笑隐欣受业。经典寓目成诵。十四剃发。二十具戒。一日欣问。国师三唤侍者。侍者三应。汝意如何。师曰。何得剜肉作疮。欣曰。将谓汝奇特。元来无所得。师喝一喝。欣拟拈棒。师拂袖便出。寻复出游诸方。遍参尊宿。元叟居径山。留掌记室。后出世宣之水西。明高帝洪武戊申。迁中竺。四月十五日入寺　上堂。金刚王剑横挥。千妖屏迹。烁迦罗眼洞照。万物潜形。到者里。卷舒在我。杀活临时。直得千岁岩中天[跳-兆+孛]跳。钱塘水东海逆流。诸人还知有也无。举拂子曰。庭前石笋抽条也。会见高枝宿凤凰。复举南泉初入院。大众送进方丈。僧问。端居丈室。将何指示於人。泉曰。昨夜三更失却牛。天明起来失却火。师曰。大小南泉不唯瞒人。亦且自瞒。新天竺用处。也要大家知。忽有人问。端居丈室。将何指示於人。劈脊便棒。且道。与古人是同是别。卓拄杖下座　辛亥。迁双径。是年冬。诏征江南有道浮屠十人。诣京。就太平兴国寺。建广荐法会。列师居首。上斋戒。御制章疏。车驾亲临。服皮弁服搢玉珪。北面礼佛。群臣各衣法服以从。先是。上命师撰献佛乐曲。进呈御署曲九八章。曰善世昭信延慈法喜禅悦徧应妙济善成。敕太常歌舞。以节奏之。复命师升座说法。穷理尽性。彻果该因。显密浅深。无机不被。上大悦。未几。总持西白金。以母老告退。举师自代。上命师遂主天界。尝欲命师蓄须发以官之。师再恳得免。后以胡党坐罪。着做散僧执役。至凤阳槎峰建寺。徐察其非。三年召还。上赐诗。有泐翁去此问谁禅。朝夕常思在目前之句。高皇后薨。临葬。忽风雨雷电暴作。帝不乐。召师至曰。今皇后将就圹。为朕宣偈送之。师应声曰。雨落天垂泪。雷鸣地举哀。西天诸佛子。同送马如来。上意稍解。赐白金百两。上以天界混杂民居。不戒於火。欲另选幽胜。师启奏。今地凡营度规制。悉出指画。仍命师领寺事。后以老求退。赐归槎峰渡江。示寂于江浦石佛寺。谓左右曰。人之生灭。如水一沤。沤生沤灭。复归於水。何处非寂灭之地耶。言讫。复顾侍者曰。者个聻。者茫然。师曰苦。遂寂。时洪武庚午九月十四日也。春秋七十四。阇维。舍利无算。塔于笑隐欣窣堵波之右。

　　杭州中竺用彰懒翁庭俊禅师

　　久依笑隐。出世明之龙峰。次迁瑞岩。后主中竺据室拈拄杖曰。室中。若无棒头取证底。我拄杖子。誓不唤作拄杖子。有么。僧出。师曰。敕点飞龙马。跛鳖出头来　佛涅盘日上堂。古德道。涅盘后有大人相。释迦老子。涅盘了也。大人相在什么处。以拂子打圆相曰。还见么。容颜甚奇妙。光明照十方。我适曾供养。今复还亲觐　上堂。近来众中兄弟。聪敏者多。彻到者亦不少。莫不自谓得之於心。应之於手。临机见境。踢将出来。活鱍鱍地。不费纤毫气力。到龙峰门下。正好从头按过。拈拄杖。卓一下曰。譬如油蜡作灯烛。不以火点终不明　上堂。真净道。天心得自在。盛夏复清凉。衲僧如荐得。珍重法中王。即今孟秋改旦。盛夏已退。清凉复住。且问诸人。天心还得自在也未。直饶自在。更须识取法中王始得。其或未然。吽吽。前头大有热在　谢首座知客侍者直岁上堂。索犀牛扇子。无风起浪。问眉间挂剑。平地干戈。二俱莫涉。别有条章。扑碎玻璃盏子。拈起无柄镢头。浅锄明月。深种白云。时时歌尧舜之风。日日乐义皇之化。且知恩报恩一句。作么生道。九万里鹏才展翼。一千年鹤便翱翔　上堂。函盖乾坤。天光回照。截断众流。伏惟尚飨。随波逐浪。放汝一线道。如此着语。还契得云门大师意么。拈拄杖曰。一即三。三即一。火向水中焚。石从空里立。以拄杖卓一下。喝一喝。　上堂。释迦世尊。未离兜率。已自七错八错。何况达磨航海东来。其错犹甚。俊上座。既是他家儿孙。只得将错就错。拈拄杖曰。提向上机。指其中事。只要诸人明自本心。证自本法。蓦忽一个半个。心法双忘解道。穿山波口。虎咬大虫。剪月亭前。蛇吞鳖鼻。如是则三世诸佛。历代祖师。总在新瑞岩拄杖头上乞命。虽然。祇如广额屠儿。放下屠刀道。我是千佛一数。且道。是从本心中发现耶。从本法中发现耶。以拄杖画一画曰。天上有星皆拱北。人间无水不朝东　腊八上堂。昼见日夜见星。大地众生。阿谁不晓。释迦老子。捏目生华。刚道於中有个悟处。二十一日。杜口不言。幸自可怜生。四十九载。脱空谩语。着甚死急。嘘一声。下座　上堂。拈拄杖。卓一下曰。大众会么。良久曰。欲得不招无间业。莫谤如来正法轮。便下座　上堂。春山迭乱青。春水漾虚碧。寥寥天地间。独立望何极。好诸禅德。不经一事。不长一智　结夏小参。结却布袋口。三世诸佛六代祖师。天下老和尚。眼不得妄视。耳不得妄听。口不得妄言。足不得妄举。一禁禁住。无丝毫走作。谓之圆觉伽蓝。九旬禁制。酢瓮中虫子。有什么出头分。殊不知。此道如净日轮。升太虚空。无幽不烛。如涂毒鼓。轻轻一挝。闻者皆丧。虽然。只如道。居有破有。居空破空。二幻既空。中亦不立。毕竟唤什么作涂毒鼓。唤什么作净日轮。喝一喝曰。大丈夫儿合自山。信脚踏翻知见窟　解夏小参。秋江清浅时。白露和烟袅。本无迷悟人。只要今日了。既是本无迷悟。又要了个什么。好诸禅德。顶门正眼。照古照今。脑后神光。无内无外。虽则人人本具。各各现成。其奈妄想执着不能了此。兹值圣制将圆。僧欲自恣。便从今日了将去。不妨七穿八穴。十字纵横。若了不去。三十年后。换手搥胸。莫言不道　除夕小参。一年将尽夜。万里未归人。咄。寐语作么。即今簇簇上来。兀兀立地。面面相看。眼眼相对。阿那个是未归人。楼上已吹新岁角。听不出声底。分明听取。窗前犹点旧年灯。见不超色底。端的见来。是个皮下有血。谁家灶里无烟。说什么到与未到。归与未归。虽然。否极泰来。结交头一句子。也要诸人共委。拈拄杖。卓一下曰。梅萼香传春谷暖。松风声度夜堂寒　举五通仙人问佛公案。拈曰。那一通既不识。者五通敢保未彻。不见道。射人先射马。擒贼须擒王　举外道问佛不问有言不问无言话。拈曰。外道饥求王膳。世尊和盘托出。阿难索短不构深泉。却向鞭影里着倒　举傅大士讲经公案。拈曰。大士讲经。挥尺一下。百千三昧。无量妙义。已自昭彰。志公道讲经竟。言多去道转远　举盘山作街坊公案。拈曰。歌声哭声。在在有之。因甚盘山听得。便解悟去。开池不待月。池成月自来　明高帝洪武建元。寓锺山。端坐而逝。茶毗。舍利无数。塔于杭之南屏。

　　杭州灵隐介庵用真辅良禅师

　　苏州吴县范文正公十叶孙也。自幼聪颖。经书若素习。年十五。从迎福院寿弥剃发。受具戒。慨然参方。天平白云杓。指见笑隐。遂诣龙翔。问答之顷。情解顿忘。石室英主育王。令掌藏钥。极推誉之。元至正壬午。出世嘉禾资圣。历十有三载。迁越之天章。寻移杭之中竺。最后补灵隐。尝示众。达磨一宗。陵彝殆尽。汝等努力。如救头然。百千法门。无量妙义。於一毫端。可以周知。如知之。变大地为黄金受之。当无所让。否则素餐之愧。咎将谁归。岁月流电。向上事请各急着眼。明高帝洪武辛亥正月十五日。亲理后事。谓左右曰。翌日巳时。吾逝矣。及期澡浴端坐。书偈而寂。世寿五十五。僧腊四十。阇维。齿牙舌根不坏。设利无算。[疗-(日/小)+土]归云塔中。

　　庐山圆通约之崇裕禅师

　　毗陵陈氏子。参笑隐欣。举无位真人话诘之。师不觉释然下拜。欣曰。汝何所见而作礼。师曰。更无第二人。欣曰。从门入者。不是家珍。师曰。和尚慎毋压良为贱。留侍十余年。尽得其要。后住南禅。次迁圆通育王。明高帝洪武壬子秋。召高僧。建大会於锺山。师应诏至便殿。上问佛法大意。师以偈酬之。上大悦。赐食上前。师或假寐。鼻息作声。邻座引裾觉之。上笑曰。此老人无机心。真善知识也。后示寂。塔於石耳峰。生于元成宗大德甲辰。

　　绍兴府宝相寺清远怀渭禅师

　　南昌魏氏子。笑隐欣之甥也。生时。有灵芝产於庭。长而英发。诵书攻文。不待师授。时欣住龙翔。闻而喜曰。此吾家千里驹也。挽致座下。不数年其学大进。一日欣警励诸徒。众未有对。师直前肆言。欣震威一喝。师气不少沮。往返诘难。欣笑曰。吾四十年接人非不伙。能弘大慧之道。唯尔与宗泐。可入吾室矣。遂命为记室。时有陈氏妇。求师开示。其妇恍若有语。师行未百步。而妇与家人别。坐脱而去。欣既寂。虞文靖欧阳玄。雅重师文行。佥曰。是无忝於舅氏也。师曰。佛法与世法。不相违背。吾故以余力及之。将光润其宗教耳。苟用此相夸。岂知我哉。元至正末。避地匡庐。悍兵来索金帛。师瞋目呵之曰。僧家何有是物耶。兵怒欲害之。师引颈就刃。兵不敢。叹息而去。师出世。四坐道场。住净慈。预明高帝锺山之会。名德咸集。后退居良渚。问道益至。洪武乙卯十二月示微恙。召弟子。嘱以后事。怡然而逝。寿五十九。茶毗。不坏者三。法语。有四会录。诗文有集。行世。

　　嘉兴资圣克新仲铭禅师

　　鄱阳卢里余氏子。久依笑隐欣於大龙翔。掌内记。元至正间。住嘉禾资圣。时了庵。退居南堂。与师雅相契合。洎庵示寂。师为文祭之。略曰。哲人云亡。宗教凌替。余来醉李。惟师宿契。或住或来。於今五岁。论核道真。穷根极底。又曰。矧彼妄庸。傲然高位。利鬻豪争。善类丧气。老成虽萎。弛焉何恃　师尝却宣让王之命。有偈曰。数椽茅屋万株松。蒲榻高眠海日红。不是贤王招不起。山人只合住山中。所着。有雪庐稿。

　　万寿霖禅师法嗣
　　安吉州道场孤峰明德禅师

　　朱氏子。家世明之昌国。父与普陀玠交。玠闻鸡声入道。凡说法。必鼓翅为鸡鸣。玠亡。母梦玠来托宿。觉而有娠。十四月而生。幼好趺坐。有问之曰。童子不读书。痴坐安求。师曰。求作佛耳。诸父明上座。奇之。挟至金鹅。俾侍洒扫。年十七。得度圆具。谒竺西坦。坦问。何方来。师曰。金鹅来。曰金鹅山高多少。师曰。不见顶。坦斥之。次见晦机。机问。什么人恁么来。师曰。胡张三。黑李四。又问。汝从朝至暮。着衣吃饭。还认自己否。师如前对。机拈棒。师拂袖而出。后参竺田。值田上堂。举隐山泥牛入海公案。音声如雷。师不觉庆快。群疑顿释。述偈呈。田叹曰。人天眼目。俨然犹在。自是名称普闻。提唱宗乘。称性而说。尝与仲方伦。结庵桃华坞。相与激扬。足不踰户者五年。后出住松江东禅。再迁集庆保宁。湖之道场。杭之净慈。帝师授圆明定慧之号。明高帝洪武壬子。退居竹林庵。一日示微疾。戒饬其徒曰。汝等一真圆性。与如来等。世相起灭。无异石火电光。昼夜勤行。毋生退转。吾没后。当遵佛制依法茶毗。勿令衣麻而哭。言毕书偈。泊然而逝。世寿七十九。僧腊六十二。茶毗。顶骨不坏。舍利丛布灰烬中。建塔瘗于东冈。

　　天池信禅师法嗣
　　建宁府天宝铁关法枢禅师

　　温之平阳林氏子。年十七。往常州华藏寺。礼竺西坦受业。十九得度。二十受具。初参中峰。次谒及庵。皆不契。闻元翁信主秀之石门。造而谘叩。信示以南泉三不是话。经三年。一日大悟。述偈曰。不是心佛物。拶出虚空骨。金毛师子儿。岂恋野狐窟。喝一喝。咄咄咄。即诣方丈。信问。作甚么。师曰。南泉被我捉败了也。信曰。不是心不是佛不是物。是个什么。师曰。牙齿一具骨。耳朵两片皮。信曰。不是不是。别道将来。师曰。莺啼燕语。鹊噪鸦鸣。信曰错。师亦曰错。信曰。南泉即今在什么处。师便喝。信曰。离却者一喝。南泉毕竟在什么处。师拂袖便出。由是徧谒诸方。见虚谷陵於大仰。复谒海印如於饶之荐福。才上方丈。如问谁。师曰。暂到相看。如曰。什么处来。师曰江西。如曰。江西近日有什么事。师曰。集云峰下藤条。被人抝折了也。如曰。莫乱统。师曰。不因乱统。争得到者里。如曰。且道者里事作么生。师叉手进前曰。即日恭惟堂头和尚。尊候起居万福。如曰。不涉泥水一句作么生。师喝一喝曰。风从虎。云从龙。如曰。一喝不作一喝用。是如何。师曰。两个泥牛斗入海。直至如今无消息。如曰错。师亦曰错。如唤侍者点茶来。师曰。不受者供养。如曰。不受者供养。受那个供养。师曰。谢和尚供养。如曰。曾见甚么人来。师曰。不曾见人。如曰。既不曾见人。那里得者个消息来。师曰。若见人。即无者个消息。於是服勤为净头。如尝谓众曰。永嘉枢侍者。是煅了底金。嗣游东林。参泽山咸。值咸开室。为众举竹篦因缘。声未绝。师夺却竹篦。过左边立曰。唤作甚么即得。咸曰。掠虚汉。师以竹篦打一下。抝折而出。次日。咸复开室。师问。泗洲大圣。因甚在杨州出现。咸曰。南山起云。北山下雨。师又捉住竹篦曰。南山起云。北山下雨。意旨如何。咸喝一喝。师曰。者是鬼窟里活计。毕竟意旨如何。咸曰掠虚汉。师以竹篦一送曰。见说洛阳华似锦。拂袖而出。后复归石门。信才见。便曰。南泉向什么处去也。师曰。说甚南泉。释迦老子来也。信曰。不是心不是佛不是物。是什么。师曰。剑去久矣。信曰。赵州无聻。师曰。龙生金凤子。冲破碧瑠璃。信曰。古人与么道过的。你别道看。师喝一喝。信曰错。师又喝。信曰错错。师遂礼拜。信曰。放汝三十棒。乃嘱曰。善自护持。师於是潜众十五年。元仁宗延佑戊午。出世闽之天宝。帝师锡寺额。加号妙觉真空大师。复迁松溪普载　上堂。当阳一句。截断根源。把住放行。全机历落。坐断千圣顶[宁*页]。凿开衲僧眼睛。疾照过风。奔流度刃。直得妙峰[跳-兆+孛]跳。慧海波腾。正当恁么时。且道。开堂祝圣一句。作么生道。击拂子曰。龙袖拂开全体现。象王行处绝狐踪　小参。金刚正印。率土咸归。佛祖钳锤。人天罔措。阶梯不立。知解不存。德山棒通上彻下。临济喝绝后光前。一明一切明。一月一切用。大丈夫。秉吹毛剑。悬肘后符。双放双收。全杀全活。拈拄杖曰。鹤有九皋才翥翼。马无千里谩追风　佛诞上堂。毗蓝园降生。八十种随好。行作象王行。吼作狮子吼。拈拄杖曰。云门大师来也。复卓一卓曰。阿爷阿爷　上堂。举三圣问雪峰。透网金鳞以何为食。峰曰待汝出网来即向汝道。圣曰千五百人善知识话头也不识。峰曰老僧住持事繁。师曰。三圣大似毒龙搅海。白浪滔天。若不是雪峰惯入洪波。争得骊珠在握。击拂子　谢殿主上堂。如何是佛殿里底。悉哩苏卢。苏卢悉哩。江国春风吹不起。鹧鸪啼在深花里。击拂子　举香严上树话。颂曰。上树未上树。铁蛇横古路。觌面笑呵呵。苦瓠连根苦　举临济无位真人是什么乾屎橛话。颂曰。无位真人乾屎橛。临济未是白拈贼。千古长如白练飞。一条界破青山色　举牛过窗棂。头角四蹄都过了。因甚尾巴过不得。颂曰。浪静风恬意转殊。满天星斗月轮孤。时人休恋一泓水。来上扁舟泛五湖　居三载。谢归天宝。以嗣法善俦主寺事。顺帝至元庚辰八月示微疾。作手书。邀诸所与游者入山。如期毕至。求法施者。随其所欲。了无倦色。正午沐浴端坐。书偈曰。本无来去。一句全提。红霞穿碧落。白日绕须弥。掷笔而逝。寿六十三。腊四十五。全身塔于瑞云院。

　　杭州大慈止岩成禅师

　　杰峰参。师曰。那里见神见鬼来。峰曰。捉得贼了也。师曰。赃在甚么处。峰一喝。师曰。开口合口都不是。向上道将一句来。峰曰。徧界明明不覆藏。师举竹篦曰。唤作竹篦则触。不唤作竹篦则背。汝唤作甚么。峰便掀倒禅床。师打竹篦三下曰。瞎汉。敢来者里捋虎须。峰便礼拜。随侍三载。一日师曰。古人寻师择友。不可唐丧光阴。子虽得佛祖之道。犹未能向上翻身。岂不闻汾阳见首山曰。万古碧潭空界月。再三捞摝始应知乎。峰乃豁然。

　　蒙山异禅师法嗣
　　孤舟济禅师

　　时月庭忠居蒋山。师为第一座。竺源参月庭。至首座寮。师问源曰。蒙山尝言。栽松道者。不具二缘而生。达磨葬熊耳后。只履西归。为复是神通妙用。是法尔如然。源曰。形神俱妙。师叱曰。不然。子他日当自知之。源后参无能。举师语。能曰。为汝不解故也。源释然大悟。

　　袁州慈化铁山琼禅师

　　十八岁出家。首参雪岩。一日偶头痛。欲煎药手提瓶子。遇觉赤鼻。曰你须是那咤太子。析骨还父。析肉还母。然后为父母说法始得。师有省。述偈曰。一茎草上现琼楼。识破古今闲话头。拈起集云峰顶月。人前抛作百花球。无何。岩示寂。谒东岩不契。复参蒙山异。屡入室呈解。异曰。只是欠在。一日忽触着欠字。身心豁然。彻骨彻髓。乃跳下禅床。擒住异曰。我欠个甚么。异打三掌。师礼拜。异然之　冬节小参。冬至月头。卖被买牛。冬至月尾。卖牛买被。卓拄杖曰。者里无尾无头。中道齐休。睡眼豁开。五云现瑞。光风霁月。无处不周。梅绽枯枝古渡头。风前时复暗香浮。虽然。向上一路。万里崖州。何以见得。靠拄杖曰。休休　后示寂。塔于观音阁后。

　　太湖宽禅师法嗣
　　常州宜兴龙池一源永宁禅师

　　别号虚幻子。淮东通州朱氏子。世为宦族。六七岁时。闻佛号。遽注耳耸听。九岁恳求离俗。父母弗许。师輙不食。师渊模於广慧寺。寺故淮海肇说法处。前一夕。寺众梦迎肇。次日师至。识者异之。十二岁。河南王属僧录。给牒剃发。寻受具戒。徧历诸方。参中峰海于苏之万寿。复入穹窿。谒克翁绍。绍察师志不凡。俾掌藏。时始年十九。省觐至毗陵。复约明极昶於焦子山。习定五年。昶曰。藏主见解且如此。宜亟往见人。无滞於此。师点首应之。遂至淮西大湖。谒无用宽。宽门庭严峻。师方入门。厉声叱之。师作礼於门外。久之。乃许入见。问曰。何处人。师曰通州。曰淮海近日盈虚若何。师曰。沃日滔天。不存涓滴。宽便喝出。师退。彻夜不寐。一日闻宽举云门须弥山话。声未绝。忽有省。急趋前。宽便打曰。赵州无字作么生。师遽曰。赵州狗子无佛性。万象森罗齐乞命。无底蓝儿盛死蛇。多添少减无虚剩。宽嗒然。由是执侍左右者三年。宽始以断崖义所赞己像。亲署书授师曰。汝缘在南。逢龙即住。遇池便居。师遂受命南还。时虚谷陵。元叟端。濑翁庆。幻住本诸尊宿。各据名山。大展化机。师皆叩击。无不吻合。元延佑庚申。住广德大洞。洞左有实相寺。马祖弟子澄公道场。师为起废。时有宿衲无一全者。遁迹石溪。溪与洞相望。人谓广德二甘露门云。至治癸亥。宜兴龙池。疏请师。以名符悬记。欣然赴之。命曰禹门。先是。山巅有池。其深叵测。龙出每大水。居民苦之。师授龙三皈戒。遂不复出。居久复至绝巘筑室。壁立如削。斫木为栈。栖板空中。足不越限者三年。帝师稔师道行。降号弘教普济禅师。天定乙丑。迁九里寺。至顺庚午。再迁李山。元统甲戌。浙西江东道总管。疏主常之天宁万寿。州守敦请方应八年锡号本觉妙明真净。至正壬午。复归龙池。寻召入京。宣命龙光殿升座说法。上大悦。赐金襕法衣。加号佛心了悟。庚子出领善权。癸卯广德亢旱。师至。大雨如注。众恳住麻蕻山慈慧庵。明高帝洪武己酉。夏六月示微疾。嘱弟子。裁纸制内外衣。且曰。吾将逝矣。命移龛至绝巘。索笔书偈曰。七十八年守拙。明明一场败阙。泥牛海底翻身。六月炎天飞雪。书毕。吉祥而逝。先一月。池水忽竭。及师顺寂。喷涌异常时。缁白恋慕。至有然顶灼臂以供养者。茶毗。现五色光。齿牙舌轮皆不坏。设利无算。门人分余骨与不坏者。就龙池太平齐山紫云麻蕻五所。建塔藏焉。世寿七十八。僧腊六十五。有四会语录。行世。

　　重庆府缙云山如海真禅师

　　碧峰来参。师于地上画一圆相。峰以袖拂去。师复画一圆相。峰于中增一画。又拂去。师再画如前。峰又增一画成十字。又拂去。师复画如前。峰于十字加四隅。成卍文。又拂去。师乃总画三十圆相。峰一一具答。师曰。汝今方知佛法宏胜如此。宜往朔方。大行吾道。

　　天宁教禅师法嗣
　　杭州妙果竺源水盛禅师
  </div>
  <div class="pagination">
   <a href="五灯全书_page110.html">
    上一页
   </a>
   <span>
    ...
   </span>
   <a href="五灯全书_page106.html">
    106
   </a>
   <a href="五灯全书_page107.html">
    107
   </a>
   <a href="五灯全书_page108.html">
    108
   </a>
   <a href="五灯全书_page109.html">
    109
   </a>
   <a href="五灯全书_page110.html">
    110
   </a>
   <span class="current-page">
    111
   </span>
   <a href="五灯全书_page112.html">
    112
   </a>
   <a href="五灯全书_page113.html">
    113
   </a>
   <a href="五灯全书_page114.html">
    114
   </a>
   <a href="五灯全书_page115.html">
    115
   </a>
   <a href="五灯全书_page116.html">
    116
   </a>
   <span>
    ...
   </span>
   <a href="五灯全书_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
