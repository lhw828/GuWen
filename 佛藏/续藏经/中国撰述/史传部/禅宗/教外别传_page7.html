<!DOCTYPE html>
<html>
<head>
    <meta charset="UTF-8">
    <title>教外别传 - 第 7 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 7 页/共 31 页</h1>
    <div class="content">
　　日子和尚(南泉愿法嗣)

　　日子和尚。因亚溪来参。师作起势。亚溪曰。这老山鬼。犹见某甲在。师曰。罪过罪过。适来失祗对。亚溪欲进语。师便喝。亚溪曰。大阵当前不妨难御。师曰。是是。亚溪曰。不是不是(赵州谂云。可怜两个汉。不识转身句)。

　　苏州西禅和尚(南泉愿法嗣)

　　苏州西禅和尚。僧问。三乘十二分教则不问。如何是祖师西来的的意。师举拂子示之。其僧不礼拜。竟参雪峰。雪峰问。甚么处来。曰浙中来。雪峰曰。今夏甚么处。曰西禅。雪峰曰。和尚安否。曰来时万福。雪峰曰。何不且在彼从容。曰佛法不明。雪峰曰。有甚么事。僧举前话。雪峰曰。汝作么生不肯伊。曰是境。雪峰曰。汝见苏州城里人家男女否。曰见。雪峰曰。汝见路上林木池沼否。曰见。雪峰曰。凡睹人家男女。大地林沼。总是境。汝还肯否。曰肯。雪峰曰。祇如举起拂子。汝作么生不肯。僧乃礼拜曰。学人取次发言。乞师慈悲。雪峰曰。尽乾坤是个眼。汝向甚么处蹲坐。僧无语。

　　陆亘大夫(南泉愿法嗣)

　　宣州刺史陆亘大夫。问南泉。古人瓶中养一鹅。鹅渐长大。出瓶不得。如今不得毁瓶。不得损鹅。和尚作么生出得。南泉召大夫。亘应诺。南泉曰。出也。亘从此开解。即礼谢(高峰妙云。南泉潦倒。手眼不亲。纵饶出得。也是死货。高峰只向他道。大夫还曾示人么。才拟祗对。便与乱棒打出。非特为这汉。脱却鹘臭布衫。要使天下衲僧。个个解粘去缚。庆快平生)○暨南泉圆寂。院主问曰。大夫何不哭先师。大夫曰。院主道得即哭。院主无对(长庆棱代云。合哭不合哭)。

　　甘贽行者(南泉愿法嗣)

　　池州甘贽行者。一日入南泉设斋。黄檗为首座。贽请施财。黄檗曰。财法二施。等无差别。贽曰。恁么道。争消得某甲嚫。便将出去。须臾复入曰。请施财。黄檗曰。财法二施。等无差别。贽乃行嚫(翠岩真云。甘贽行者。黠儿落节。黄檗施财。何曾梦见　云居元云。大小黄檗。被甘贽换却一只眼　径山杲云。一等是随邪逐恶。云居罗汉。却较些子　灵隐岳云。总是掩耳偷铃。殊不知甘贽有收有放。首座彻底惺惺。云收雨霁长天阔。一对鸳鸯画不成　楚石琦云师子咬人。韩卢逐块)○又一日入寺设粥。仍请南泉念诵。南泉乃白椎曰。请大众。为狸奴白牯。念摩诃般若波罗蜜。贽拂袖便出。南泉粥后问典座。行者在甚处。典座曰。当时便去也。南泉便打破锅子(径山杲云。心不负人。面无惭色)。

　　双岭玄真禅师(盐官安法嗣)

　　洪州双岭玄真禅师。初问道吾。无神通菩萨。为甚么足迹难寻。道吾曰。同道者方知。师曰。和尚还知否。道吾曰。不知。师曰。何故不知。道吾曰。去。你不识我语。师后於盐官处。悟旨焉。

　　芙蓉灵训禅师(归宗常法嗣)

　　禅州芙蓉山灵训禅师。初参归宗问。如何是佛。归宗曰。我向汝道。汝还信否。曰和尚诚言。安敢不信。归宗曰。即汝便是。师曰。如何保任。归宗曰。一翳在眼。空华乱坠(法眼益云。若无后语。有甚么归宗也)○师辞。归宗问。甚么处去。曰归岭中去。归宗曰。子在此多年。装束了却来。为子说一上佛法。师结束了上去。归宗曰。近前来。师乃近前。归宗曰。时寒途中善为。师聆此言。顿忘前解。

　　高亭和尚(归宗常法嗣)

　　汉南高亭和尚。有僧自夹山来礼拜。师便打。僧曰。特来礼拜。何得打某甲。僧再礼拜。师又打趂。僧回举似夹山。夹山曰。汝会也无。曰不会。夹山曰。赖汝不会。若会。即夹山口痖。

　　五台智通禅师(归宗常法嗣)

　　五台山智通禅师。(自称大禅佛)初在归宗会下。忽一夜连叫曰。我大悟也。众骇之。明日上堂众集。归宗曰。昨夜大悟底僧出来。师出曰。某甲。归宗曰。汝见甚么道理。便言大悟。试说看。师曰。师姑元是女人作。归宗异之。师便辞去。归宗门送。与提笠子。师接得笠子。戴头上便行。更不回顾。

　　普化和尚(盘山积法嗣)

　　镇州普化和尚者。不知何许人也。师事盘山。密受真诀。而徉狂。出言无度。暨盘山顺世。乃於北地行化。或城市。或冢间。振一铎曰。明头来明头打。暗头来暗头打。四方八面来旋风打。虚空来连架打。一日临济。令僧捉住曰。总不恁么来时如何。师拓开曰。来日大悲院里有斋。僧回举似临济。临济曰。我从来疑看这汉(五祖演云。若是五祖则不然。有人问。总不恁么来时如何。和声便打。是他须道五祖盲枷瞎棒。我只要你恁么道。何故。一任举似诸方)○凡见人。无高下。皆振铎一声。时号普化和尚。或将铎就人耳边振之。或附其背。有回顾者。即展手曰。乞我一钱○师尝暮入临济院。吃生菜。临济曰。这汉大似一头驴。师便作驴鸣。临济谓直岁曰。细抹草料着。师曰。少室人不识。金陵又再来。临济一只眼。到处为人开(赵州谂云。何不与他本分草料)○师见马步使出喝道。师亦喝道。作相朴势。马步使令人打五棒。师曰。似即似。是即不是○师尝於阛阓间摇铎唱曰。觅个去处不可得。时道吾遇之。把住问曰。汝拟去甚么处。师曰。汝从甚么处来。道吾无语。师掣手便去○临济一日。与河阳木塔长老。同在僧堂内坐。正说师每日在街市。掣风掣颠。知他是凡是圣。师忽入来。临济便问。汝是凡是圣。师曰。汝且道我是凡是圣。临济便喝。师以手指曰。河阳新妇子。木塔老婆禅。临济小厮儿。却具一只眼。临济曰。这贼。师曰。贼贼。便出去○唐咸通初。将示灭。乃入市谓人曰。乞我一个直裰。人或与披袄。或与布裘。皆不受。振铎而去。临济令人送与一棺。师笑曰。临济厮儿饶舌。便受之。乃辞众曰。普化明日去东门死也。郡人相率送出城。师厉声曰。今日葬不合青乌。乃曰。明日南门迁化。人亦随之。又曰。明日出西门方吉。人出渐稀。出已还返。人意稍怠。第四日自擎棺出北门外。振铎入棺而逝。郡人奔走出城揭棺视之。已不见。唯闻空中铎声渐远。莫测其由。

　　寿州良遂禅师(麻谷彻法嗣)

　　寿州良遂禅师。参麻谷。麻谷见来。便将鉏头去鉏草。师到鉏草处。麻谷殊不顾。便归方丈。闭却门。师次日复去。麻谷又闭门。师乃敲门。麻谷问。阿谁。师曰良遂。才称名。忽然契悟曰。和尚莫谩良遂。良遂若不来礼拜和尚。洎被经论赚过一生。麻谷便开门相见。及归讲肆。谓众曰。诸人知处。良遂总知。良遂知处。诸人不知(云门偃云。便有逆水之波。如今得入。是顺水之意。亦唤作双放时节。又云。麻谷问阿谁。他道莫瞒某甲。不是识破麻谷相见时节。若不礼拜和尚。洎被经论赚过一生。亦知有赚人处。又云。作么生是良遂知处　东林颜云。诸人知处良遂总知。良遂知处诸人不知。作么生是良遂知处。乃云。鸬鹚语鹤　灵隐岳云。为人为彻。咬着生铁。逆水之波。虚空钉橛)。

　　薯山慧超禅师(东寺会法嗣)

　　吉州薯山慧超禅师。洞山来礼拜次。师曰汝。已住一方。又来这里作么。曰良价无柰疑何。特来见和尚。师召良价。良价应诺。师曰。是甚么。良价无语。师曰。好个佛。祇是无光焰。

　　虔州处微禅师(西堂藏法嗣)

　　虔州处微禅师。问仰山。汝名甚么。仰山曰。慧寂。师曰。那个是慧。那个是寂。仰山曰。祇在目前。师曰。犹有前后在。仰山曰。前后且置。和尚见个甚么。师曰。吃茶去。

　　龟山智具禅师(章敬腪法嗣)

　　福州龟山智具禅师。扬州柳氏子。初谒章敬。章敬问。何所而至。师曰。至无所至。来无所来。章敬虽默然。师亦自悟。

　　金州操禅师(章敬腪法嗣)

　　金州操禅师。请米和尚斋。不非坐位。米到展坐具礼拜。师下禅床。米乃坐师位。师却席地而坐。斋讫米便去。侍者曰。和尚受一切人钦仰。今日坐位。被人夺却。师曰。三日后若来。即受救在。米三日后果来曰。前日遭贼(僧问镜清怤。古人道。前日遭贼。意旨如何。镜清云。祇见锥头利。不见凿头方)。

　　朗州古顾和尚(章敬腪法嗣)

　　朗州古堤和尚。寻常见僧来。但曰去。汝无佛性。僧无对。或有对者。莫契其旨。仰山到参。师曰。去。汝无佛性。仰山叉手近前三步应喏。师笑曰。子甚么处得此三昧来。仰山曰。我从耽源处得名。沩山处得地。师曰。莫是沩山的子么。仰山曰。世谛即不无。佛法即不敢。仰山却问。和尚从甚处得此三昧。师曰。我从章敬处。得此三昧。仰山叹曰。不可思议。来者难为凑泊。

　　上林戒灵禅师(永泰湍法嗣)

　　湖南上林戒灵禅师。初参沩山。沩山曰。大德作甚么来。师曰。介冑全具。沩山曰。尽卸了来。与大德相见。师曰。卸了也。沩山咄曰。贼尚未打。卸作甚么。师无对。仰山代曰。请和尚屏却左右。沩山以手揖曰。喏喏。师后参永泰。方谕其旨。

　　五台秘魔岩和尚(永泰湍法嗣)

　　五台山秘魔岩和尚。常持一木叉。每见僧来礼拜。即叉却颈曰。那个魔魅教汝出家。那个魔魅教汝行脚。道得也叉下死。道不得也叉下死。速道速道。学徒鲜有对者(明招谦云。我当时若见伊。欲道未道。先与一叉　法眼益代云。乞命乞命　报慈遂代云。老儿家放却叉子得也　琅琊觉云。雷声甚大。雨点全无　五祖戒云。山僧当时若见。夺取叉来蓦项叉倒。点把火照。看伊面皮厚多少)○霍山通和尚访师。才见。不礼拜。便撺入怀里。师拊霍山背三下。霍山起拍手曰。师兄三千里外赚我来。三千里外赚我来。便回(保福展云。当断不断。返遭其乱　首山念云。千闻不如一见)。

　　湖南祇林和尚(永泰湍法嗣)

　　湖南祇林和尚。每叱文殊普贤。皆为精魅。手持木剑。自谓降魔。才见僧来参。便曰。魔来也魔来也。以剑乱挥归方丈。如是十二年。后置剑无言。僧问。十二年前。为甚么降魔。师曰。贼不打贫儿家。曰十二年后为甚么不降魔。师曰。贼不打贫儿家。

　　南岳下四世
　　睦州陈尊宿(黄檗运法嗣)

　　睦州陈尊宿。讳道明。江南陈氏之后也。目有重瞳□列七星。游方契旨於黄檗。后为四众请住观音院。常百余众。经数十载。学者叩激。随问遽答。词语峻险。既非循辙。故浅机之流。往往嗤之。唯玄学性敏者钦伏。由是诸方归慕。咸以尊宿称。后归开元。(今改兜率)居房织蒲鞋以养母。故有陈蒲鞋之号。巢宼入境。师标大草屦於城门。巢欲弃之。竭力不能举。叹曰。睦州有大圣人。舍城而去○一日晚参。谓众曰。汝等诸人。还得个入头处也未。若未得个入头处。须觅个入头处。若得个入头处。已后不得孤负老僧。时有僧出礼拜曰。某甲终不敢孤负和尚。师曰。早是孤负我了也(径山杲云。咄葛藤得也未)○师寻常。见衲僧来即闭门。或见讲僧。乃召曰座主。座主应诺。师曰。担板汉(雪窦显云。睦州只具一只眼。何故。这僧唤既回头。因甚却成担板)○一日在廊阶上立。僧问。陈尊宿房在何处。师脱草屦蓦头打。僧便走。师召大德。僧回首。师指曰。却从那边去○天使问。三门俱开。从那门入。师唤尚书。天使应诺。师曰。从信门入。天使又见画壁问曰。二尊者对谭何事。师掴露柱曰。三身中。那个不说法○问座主。讲甚么经。曰讲涅盘经。师曰。问一段义得么。曰得。师以脚踢空。吹一吹曰。是甚么义。曰经中无此义。师曰。脱空谩语汉。五百力士揭石义。却道无○师见僧乃曰。见成公案。放汝三十棒。(云峰悦云。作贼人心虚　径山杲云又添得一个道了。问冲密。你道我恁么道。还有过也无冲密云。作贼人心虚。妙喜云。三个也有)曰某甲如是。师曰。三门头金刚。为甚么举拳。曰金刚尚乃如是。师便打(径山杲云。虽然无孔笛。撞着毡拍板。直是五音调畅。六律和谐。仔细检点将来。未免傍观者哂。且道谁是傍观者。良久云。不得动着。动着打折驴腰　楚石琦云。睦州与这僧。二俱作家。二俱不作家。还有人辨得出么)○问。如何是向上一路。师曰。要道有甚么难。曰请师道。师曰。初三十一。中九。下七○问。以一重去一重即不问。不以一重去一重时如何。师曰。昨朝栽茄子。今日种冬瓜○问。如何是曹溪的的意。师曰。老僧爱嗔不爱喜。曰为甚么如是。师曰。路逢剑客须呈剑。不是诗人莫说诗○问。高揖释迦。不拜弥勒时如何。师曰。昨日有人问。趂出了也。曰和尚恐某甲不实邪。师曰。拄杖不在。苕帚柄聊与三十(雪窦显云。睦州只有受璧之心。且无割城之意　南堂静云。衲僧家。高揖释迦。不拜弥勒。不为分外。也须是本分钳锤。方能知其真伪。何故。出群须是英灵汉。敌胜还他师子儿。选佛若无如是眼。直饶千载亦奚为　西禅需云。若要扶持大法。举唱宗乘。这老汉。却较些子。诸人要见睦州么剑为不平离宝匣。药因救病出金瓶　灵隐岳云。以毒攻毒。以楔出楔。还他睦州老汉始得。今日有人恁么问。虎丘也只恁么答。何故。尽法无民)○上堂。我见百丈。不识好恶。大众才集。以拄杖一时打下。复召大众。众回首。乃曰。是甚么。有甚共语处。又黄檗和尚亦然。复召大众。众回首。乃曰。月似弯弓。少雨多风。犹较些子(雪窦显云。说甚犹较些子。直是未在。据雪窦。众集一时打下。便休。或有个无孔铁锤。为众竭力。善能担荷。可以笼罩古今。乾坤把断。乃蓦拈拄杖云。放过一着　石门聪举黄檗语了云。前来甚是奇特。后来龙头蛇尾　琅琊觉云。若入洪波里。须是弄潮人　昭觉勤云。古人各出一只手。提振纲宗。诱掖后进。功不浪施。仔细点检将来。百丈将棒唤狗。未免相顾睚[目*柴]。黄檗香饵缀钩。吞着丧身失命。睦州当众举觉。与贼过梯。雪窦要人担荷。无风起浪。今日总不恁么。各请归堂　灵隐岳云。转见誵讹。这几个老汉出来。张罗布网。却向平地上。捞虾摝蚬。用尽自己心。笑破他人口　笑岩宝云。百丈黄檗与么示众。语虽径巧。争奈众心不死。睦州拈转话头。却反弄巧成拙。雪窦两次。为众竭力。祸出私门。天童以拄杖击香台。不奈船何。打破戽斗。若是山僧。总不与么。但以拄杖趂下。复唤云大众。众回首。向道恁么也怪山僧不得)○秀才访师。称会二十四家书。师以拄杖。空中点一点曰。会么。秀才罔措。师曰。又道会二十四家书。永字八法也不识(黄龙南云。睦州一点。直在威音王已前。及乎八法论书。却被个俗人勘破。若是黄龙即不然。孔门弟子无人识。碧眼胡僧笑点头　沩山喆云。睦州不妨用得这一点妙。又似以势欺人。大沩即不然。乃画一圆相云。会么。字义炳然。文不加点　径山印举大沩语了云。睦州大似如风吹水。自然成纹。惜乎逞俊太过。乌焉成马山僧今日客来。虽有拂子拄杖。尽以束之高阁。何故。文不在兹)○上堂。裂开也在我。捏聚也在我。时有僧问。如何是裂开。师曰。三九二十七。菩提涅盘。真如解脱。即心即佛。我且与么道。你又作么生。曰某甲不与么道。师曰。盏子扑落地。碟子成七片。曰如何是捏聚。师乃敛手而坐(天童觉云。睦州用处。直是长三短五。七纵八横。撒在面前。抛向背后。不妨奇特。然则门庭施设。自是一家。入理深谈。不啻百步　天童华云。我且问你诸人。云峰与么道。为复是会睦州意。明睦州语。归宗因行。不妨掉臂。不是禅。不是道。不是玄。不是妙。久立珍重　灵隐岳云。也好笑。睦州被这僧拶得。恰似落汤螃蟹。七手八脚一时露)○师看经次。陈操尚书问。和尚看甚么经。师曰。金刚经。尚书曰。六朝翻译。此当第几。师举起经曰。一切有为法。如梦幻泡影○师闻一老宿难亲近。躬往相访。才入方丈。老宿便喝。师侧掌曰。两重公案。老宿曰。过在甚么处。师曰。这野狐精。便退○紫衣大德到礼拜。师拈帽子带。问曰。这个唤作甚么。曰朝天帽。师曰。恁么则老僧不卸也。复问。所习何业。曰唯识。师曰。作么生说。曰三界唯心。万法唯识。师指门扇曰。这个是甚么。曰是色法。师曰。帘前赐紫对御谭经。何得不持五戒。大德无对○问。如何是展演之言。师曰。量才补职。曰如何是不展演之言。师曰。伏惟尚飨○焦山借斧头次。师呼童子取斧来。童取斧至曰。未有绳墨且斫粗。师便喝。又问童曰。作么生是你斧头。童遂作斫势。师曰。斫你老爷头不得○师问秀才。先辈治甚经。秀才曰。治易。师曰。易中道。百姓日用而不知。且道不知个甚么。秀才曰。不知其道。师曰。作么生是道。秀才无对○僧问。一气还转得一大藏教也无。师曰。有甚饆罗锤子。快下将来(径山杲云。五更侵早起。更有夜行人)○问。如何是一代时教。师曰。上大人丘乙巳○问。如何是禅。师曰。猛火着油煎○僧参。师曰。汝是新到否。曰是。师曰。且放下葛藤会么。曰不会。师曰。担枷陈状。自领出去。僧便出。师曰。来来。我实问。你甚处来。曰江西。师曰。泐潭和尚。在汝背后。怕你乱道。见么。僧无对○看华严经次。僧问。看甚么经。师曰。大光明云。青色光明云。紫色光明云。却指面前曰。那边是甚么云。曰南边是黑云。师曰。今日须有雨○问。以字不成。八字不是。是何章句。师弹指一声曰。会么。曰不会。师曰。上来讲赞无限胜因。虾蟇[跳-兆+孛]跳上天。蚯蚓蓦过东海(径山杲云。这僧只问经头一字。睦州尽将善知众艺差别字轮。以龙龛手鉴唐韵玉篇。从头注解。撒在这僧怀里。这僧也不妨奇特。直下便肯承当。且道什么处是他承当处。听取个注脚。以字不成。八字不是。弹指未终。普天匝地。击开四十二般若波罗蜜门。参透华严会中善知众艺。教内教外一时收。世出世间皆周备。无边罪咎。如火消冰。无量胜义。如恒沙聚。更有个末后句。坚牢库藏永收藏。总属山前熊伯庄　楚石琦云。经头一字。是什么字。睦州弹指一下。将黄面老人四十九年说不尽底。一时吐露了也。妙喜矢上加尖道。更有末后一句。诸人还委悉么。良久。山断疑休去。峰高又起来　天奇瑞云。这僧善答不善问。陆州善问不善答。善问者。手把夜明符。几个知天晓。善答者。只知铁脊撑天。不知脑门着地。若是山僧〔臂〕脊便打。待他拟议。赶出门去)○问僧。近离甚处。曰河北。师曰。彼中有赵州和尚。你曾到否。曰某甲近离彼中。师曰。赵州有何言句示徒。僧举吃茶话。师乃呵呵大笑曰。惭愧。却问。赵州意作么生。曰祇是一期方便。师曰。苦哉。赵州被你将一杓屎泼了也。便打。师却问沙弥。你作么生会。沙弥便设拜。师亦打其僧往沙弥处问。适来和尚打。你作甚么。沙弥曰。若不是我和尚。不打某甲(雪窦显云。这僧克由叵耐。将一杓屎。泼他二员古佛。诸上座若能辨得。非唯与赵睦二州雪屈。亦乃雪窦与天下老宿无过。若道不得。到处泼人卒未了在　径山杲云。雪窦只知一杓屎。泼他赵睦二州。殊不知。这僧当时。被赵州将一杓屎泼了。却到睦州。又遭一杓。只是不知气息。若知气息什么处有二员古佛　楚石琦云这僧不会吃茶意旨。不知泼屎气息。带累好人。堕屎坑中。合吃多少拄杖。雪窦妙喜。一时放过。也须替他入涅盘堂始得)○新到参。方礼拜。师叱曰。阇黎因何偷常住果子吃。曰学人才到。和尚为甚么道偷果子。师曰。赃物见在。

　　千顷楚南禅师(黄檗运法嗣)

　　杭州千顷山楚南禅师。福州张氏子。初参芙蓉。芙蓉见曰。吾非汝师。汝师江外黄檗是也。师礼辞遂参黄檗。黄檗问。子未现三界影像时如何。师曰。即今岂是有邪。黄檗曰。有无且置。即今如何。师曰。非今古。黄檗曰。吾之法眼。已在汝躬。

　　乌石灵观禅师(黄檗运法嗣)

　　福州乌石山灵观禅师。(时称老观)寻常扃户。人罕见之。唯一信士。每至食时送供方开。一日雪峰伺便扣门。师开门。雪峰蓦胸搊住曰。是凡是圣。师唾曰。这野狐精。便推出闭却门。雪峰曰。也祇要识老兄○师因雪峰来敲门。师曰。谁。雪峰曰。凤凰儿。师曰。作什么。雪峰曰。来啖老观。师便开门搊住曰。道道。雪峰拟议。师便托开闭却门。雪峰住后示众曰。我当时若入得老观门。你这一队噇酒糟汉。向甚处摸索(老宿云。雪峰徒有此语。当时入不得。今也入不得　明招谦代雪峰。才见开门。便云。动即丧。又代老观云。俊哉俊哉　雪窦显云。这孤恩负德汉。有甚么交涉。当时入不得。岂是教你入。今既摸索不着。累他雪峰。俱在老观门下)○刬草次。问僧。汝何处去。曰西院礼拜安和尚去。时竹上有一青蛇。师指蛇曰。欲识西院老野狐精。祇这便是○问。西院此一片地。堪着甚么物。西院曰。好着个无相佛。师曰。好片地。被兄放不净污了也○引面次。僧参。师引面示之。僧便去。师至暮问小师。适来僧在何处。小师曰。当时便去也。师曰。是即是。祇得一橛(雪窦显云。老观大似失钱遭罪　报慈遂云。甚么处是少一橛　翠岩芝云。老观道。他只得一橛。大似压良为贱。彼此出家儿　东禅观云。总似这个师僧。灵山付嘱有在。老观为什么道。只得一橛。要会么。若不酬价。争辨真伪)○曹山行脚时问。如何是毗卢师法身主。师曰。我若向你道。即别有也。曹山举似洞山。洞山曰。好个话头。祇欠进语。何不问为甚么不道。曹山却来进前语。师曰。若言我不道。即痖却我口。若言我道。即謇却我舌。曹山归举似洞山。洞山深肯之。

　　罗汉宗彻禅师(黄檗运法嗣)

　　杭州罗汉院宗彻禅师。湖州吴氏子。上堂。僧问。如何是祖师西来意。师曰。骨锉也。师对机。多用此语。时号骨锉和尚。

　　相国裴休居士(黄檗运法嗣)

　　相国裴休居士。字公美。河东闻喜人也。守新安日。属运禅师。初於岭南黄檗山。舍众入大安精舍。混迹劳侣。扫洒殿堂。公入寺烧香。主事祇接。因观壁画。乃问。是何图相。主事对曰。高僧真仪。公曰。真仪可观。高僧何在。主事无对。公曰。此间有禅人否。曰近有一僧。投寺执役。颇似禅者。公曰。可请来询问得否。於是遽寻黄檗至。公睹之。欣然曰。休。适有一问。诸德吝辞。今请上人。代酬一语。黄檗曰。请相公垂问。公举前话。黄檗朗声曰。裴休。公应诺。黄檗曰。在甚么处。公当下知旨。如获髻珠。曰吾师真善知识也。示人克的若是。自此延入府署。执弟子礼。屡辞不已。复坚请。住黄檗山。有暇即躬入山顶谒。或请入州中。公既通彻祖意。复博综教相。诸方禅学。咸谓。裴相不浪出黄檗之门也。

　　大随法真禅师(长庆安法嗣)

　　益州大随法真禅师。梓州王氏子。南游。初见药山道吾云岩洞山。次至岭外大沩会下。数载。食不至充。卧不求暖。清苦炼行。操履不群。沩山深器之。一日问曰。阇黎在老僧此间。不曾问一转话。师曰。教某甲向甚么处下口。沩山曰。何不道如何是佛。师便作手势。掩沩山口。沩山叹曰。子真得其髓。从此名传四海○僧问。劫火洞然。大千俱坏。未审这个坏不坏。师曰。坏。曰恁么则随他去也。师曰。随他去。僧不肯。后到投子。举前话。投子遂装香遥礼曰。西川古佛出世。谓其僧曰。汝速回去忏悔。僧回大随。师已殁。僧再至投子。投子亦迁化○庵侧有一龟。僧问。一切众生皮裹骨。这个众生。为甚骨裹皮。师拈草履。覆龟背上。僧无语(径山信云。还知么。大随和尚拈草鞋。盖覆乌龟。不是好心。这僧无语。口似磉盘。颂云。皮裹骨骨裹皮。草鞋拈得覆乌龟。风吹日炙浑无事。不怕人来问着渠)○问僧。甚处去。曰峨嵋礼普贤去。师举拂子曰。文殊普贤。总在这里。僧作圆相抛向后。乃礼拜。师唤侍者。取一贴茶。与这僧(保福展云。若无后语。笑他衲僧云门偃别云。西天斩头截臂。这里自领出去　五祖戒云。大随不因一事。不长一智　雪窦显云。杀人刀活人剑。具眼底辨取　沩山秀云。大随茶。非类赵州茶。既不类赵州茶。得之者少矣。这僧得之。且有甚长处。然不义之财。於我如浮云　天童觉云。识法者惧。欺敌者亡。水中辨乳。须是鹅王)○众僧参次。师以口作患风势曰。还有人医得吾口么。众僧竞送药以至。俗士闻之。亦多送药。师并不受。七日后。师自掴口令正。乃曰。如许多时。鼓这两片皮。至今无人医得。即端坐而逝。

　　灵树如敏禅师(长庆安法嗣)

</div>
    <div class="pagination">
<a href="教外别传_page6.html">上一页</a><span>...</span><a href="教外别传_page2.html">2</a><a href="教外别传_page3.html">3</a><a href="教外别传_page4.html">4</a><a href="教外别传_page5.html">5</a><a href="教外别传_page6.html">6</a><span class="current-page">7</span><a href="教外别传_page8.html">8</a><a href="教外别传_page9.html">9</a><a href="教外别传_page10.html">10</a><a href="教外别传_page11.html">11</a><a href="教外别传_page12.html">12</a><span>...</span><a href="教外别传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
