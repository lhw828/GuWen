<!DOCTYPE html>
<html>
 <head>
  <meta charset="utf-8"/>
  <title>
   嘉泰普灯录 - 第 12 页/共 54 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   嘉泰普灯录 - 第 12 页/共 54 页
  </h1>
  <div class="content">
   庆元府天童宏智正觉禅师

　　隰之隰川人。族李氏。母梦五台一僧解环与。环其右臂。乃孕。遂斋戒。及生。师右臂特起若环状。七岁。日诵千言。祖寂。父宗道久参佛陀逊禅师。逊尝指师谓其父曰。此子道韵胜甚。非尘埃中人。苟出家。必为法器。十一得度於净明本宗。十四具戒。逾三年。渡河之洛。坐夏少室。秋至香山。谒枯木成禅师。染指法味。即造丹霞。霞问。如何是空劫已前自己。云。井底虾蟆吞却月。三更不借夜明帘。曰。未在。更道。师拟议。霞打一拂子曰。又道不借。师於言下释然。作礼。霞曰。何不道取一句。云。某今日失钱遭罪。霞曰。未暇打得你。且去(时年二十三)。霞领大洪。师掌笺记。宣和三年。命首众。得法者已数人。四年。过圆通时。真歇初住长芦。遣僧邀至。众出迎。见其衣舄穿弊。且易之。真歇俾侍者易以新履。师却曰。吾为鞋来耶。众闻心服。恳求说法。居第一座。六年。出住泗之普照。次补太平．圆通．能仁及长芦．天童。而天童屋庐湫隘。师至。创辟一新。衲子争集万指余。　上堂曰。黄合帘垂。难传家信。紫罗帐合。暗撒真珠。正恁么时。视听有所不到。言诠有所不及。如何通得个消息去。梦回夜色依稀晓。笑指家风烂熳春。　上堂。心不能缘。口不能议。直须退步荷担。切忌当头触讳。风月寒清古渡头。夜船拨转瑠璃地。　上堂。空劫有真宗。声前问己躬。赤穷新活计。清白旧家风。的的三乘外。寥寥一印中。却来行异类。万派自朝东。　上堂。句里明宗则易。宗中辨白则难。良久。曰。还会么。冻鸡未报家林晓。隐隐行人过雪山。　上堂。今日是释迦老子降诞之辰。长芦不解说禅。与诸人尽个样子。只如在摩耶胎时作么生。以拂子画此[○@●]相曰。只如以清净水浴金色身时又作么生。复画此[○@水]相曰。只如周行七步。目顾四方。指天指地。成道说法。神通变化。智慧辩才。四十九年。三百余会。说青道黄。指东画西。入般涅盘时又作么生。乃尽此[○@十]相。复曰。若是具眼衲僧。必也相许。其或未然。一一历过始得。　僧问。如何是向去底人。曰。白云投壑尽。青嶂倚空高。云。如何是却来底人。曰。满头白发离岩谷。半夜穿云入市廛。云。如何是不来去底人。曰。石女唤回三界梦。木人坐断六门机。　问。一丝不着时如何。曰。合同船子并头行。云。其中事作么生。曰。快刀快斧斫不入。　问。布袋头开时如何。曰。一任填沟塞壑。　问。清虚之理。毕竟无身时如何。曰。文彩未痕初。消息难传际。云。一步密移千圣外。通身放下劫壶空。曰。诞生就父时。合体无遗照。云。理既如是。事又作么生。曰。历历才回通化事。十方机应又何妨。云。恁么则尘尘皆现本来身去也。曰。透一切色。超一切心。云。如理如事又作么生。曰。路逢死蛇莫打杀。无底篮子盛将归。云。入市能长啸。归家着短衫。曰。木人岭上歌。石女溪边舞。师住持以来。受无贪而施无厌。岁艰食。竭己有及赡众之余。赖全活者数万。日常过午不食。绍兴丁丑九月。谒郡僚及檀度。次谒越师赵公令。詪与之别。十月七日还山。翌日辰巳间。沐浴更衣。端坐告众。顾侍僧索笔作书遗育王大慧禅师。请主后事。仍书偈曰。梦幻空华。六十七年。白鸟烟没。秋水天连。掷笔而逝。龛留七日。颜貌如生。爪发渐长。奉全躯塔于东谷。僧腊五十有三。其生前所遗发齿设利缀之如珠。或发贯其中。至今以诚心求者必得。戊寅春。　谥宏智。塔妙光。

　　随州大洪慧照庆预禅师

　　上堂曰。进一步。践他国王水草。退一步。踏他祖父田园。不进不退。正在死水中。还有出身之路也无。萧骚晚籁松钗短。游漾春风柳线长。　上堂。举。船子嘱夹山云。直须藏身处无踪迹。无踪迹处莫藏身。吾在药山三十年。只明此事。今时人为甚么却造次。丹山无彩凤。宝殿不留冠。有时憨。有时痴。非我途中争得知。

　　处州治平湡禅师

　　上堂曰。优游实际妙明家。转步移身指落霞。无限白云犹不见。夜乘明月出芦华。

　　焦山枯木法成禅师法嗣
　　太平州吉祥法宣禅师

　　上堂曰。离四句。绝百非。德山棒犹钝。临济喝还迟。七佛已前消息子。相逢何待更扬眉。诸仁者。若作无事商量。正落阐提群队。若作佛法领解。又是特地新条。而今直须拨开向上一窍。坐断千圣舌头。运出自己家珍。始有衲僧巴鼻。傥不如是。满口嚼冰霜。逢人向谁说。　僧问。如何是祖师西来意。曰。久旱无甘雨。田中稻穗枯。云。意旨如何。曰。今年米价贵。容易莫嫌粗。

　　台州天封子归禅师

　　上堂。以拄杖卓一下。召大众曰。八万四千法门。八字打开了也。见得么。金凤夜栖无影树。峰峦才露海云遮。　上堂。天封一语。时时直与。莫挂胸襟。切须记取。

　　台州护国守昌禅师

　　上堂。拈拄杖卓曰。三十六旬之开始。七十二候之起元。万拜迎和气之时。东帝布生成之令。直得天垂瑞彩。地雍贞祥。微微细雨洗寒空。淡淡春光笼野色。可谓应时纳佑。庆无不宜。尽大地人皆添一岁。敢问诸人。且道那一人年多少。良久。曰。千岁老儿颜似玉。万年童子鬓如丝。

　　邓州丹霞普月禅师

　　初住汝州宝应。次迁丹霞。　上堂曰。威音已前。谁当辨的。然灯而后。孰是知音。直饶那畔承当。未免打作两橛。纵向这边行履。也应未得十全。良由杜口毗耶。已是天机漏泄。任使掩室摩竭。终须缝罅离披。休云体露真常。直是纯清绝点。说甚皮肤脱落。自然独运孤明。虽然似此新鲜。未称衲僧意气。直得五眼齐开。三元洞启。从此竿头丝线自然不犯波澜。须明转位回机。方解入廛垂手。所以道。任使板齿生毛。莫教眼睛顾着。认着则空花缭乱。言之则语路参差。既然如是。敢问诸人。不犯锋釯一句又且如何道得。良久。曰。半夜乌龟眼豁开。万象晓来都一色。

　　东京妙慧尼净智大师

　　慧光。宣和三年春。　勑住妙慧。　上堂。举赵州勘婆话。乃曰。赵州舌头连天。老婆眉光覆地。分明勘破归来。无限平人瞌瞎。

　　石门元易禅师法嗣
　　吉州青原齐禅师

　　长乐人。族陈氏。年二十八。辞父兄。从云盖智禅师出家。执事首座寮。座一日秉拂罢。师前曰。某窃闻首座所说。莫晓其义。伏望慈悲指示。座谆谆诱之。使究无着说这个法。踰两日。有省。以偈呈曰。说法无如这个亲。十方剎海一微尘。若能於此明真理。大地何曾见一人。座骇然。因语智得度。徧扣诸方。后至石门。深蒙器可。出住青原仅十二年。示寂日。说偈遗众曰。昨夜三更过急滩。滩头云雾黑漫漫。一条拄杖为知己。击碎十关与万关。

　　绍兴府天衣法聪禅师

　　上堂曰。幽室寒灯不假挑。虚空明月彻云霄。要知日用常无间。烈焰光中发异苗。装普贤大士。开光明次。师登梯。乘笔顾大众曰。道得即为下笔。众无对。师召侍者曰。与老僧牢扶梯子。遂点之。

　　遂宁府香山尼佛通大师(遗其名)

　　因诵莲经有省。往见石门。乃曰。成都吃不得也。遂宁吃不得也。门拈拄杖打出。通忽悟曰。荣者自荣。谢者自谢。秋露春风。好不着便。门拂袖归方丈。尼亦不顾而出。由此道俗景从。得法者众。

　　净因自觉禅师法嗣
　　东京华严真懿慧兰禅师

　　上堂曰。达磨大士九年面壁。未开口已前。不妨令人疑着。却被神光座主一觑。脚手忙乱。便道。吾本来兹土。传法救迷情。一华开五叶。结果自然成。当时若有个汉。脑后有照破古今底眼目。手中有截断虚空底钳锤。才见道。便与蓦胸搊住。一华五叶且拈放一边。作么生是你传底法。待伊开口。便与掀倒禅床。直饶达磨全机。也倒退三千里。免见千古之下。负累儿孙。慧严今日。岂可徒然。非唯重整颓纲。且要为诸人雪屈。遂拈拄杖横按。召大众曰。达磨大师向甚么去也。掷拄杖。下座。　中秋雨下。上堂。家家启户待婵娟。岂谓风云翳碧天。以手打一圆相。曰。赖得个中消息在。团团不动照三千。　上堂。拈拄杖曰。灵山会上。唤作拈华。少室峰前。名为得髓。从上古德只可傍观。末代宗师尽皆拱手。华严今日不可逐浪随波。拟向万仞峰前点出普天春色。会么。髑髅无喜识。枯木有龙吟。

　　天宁禧誧禅师法嗣
　　西京熊耳慈禅师

　　上堂曰。般若无知。应缘而照。山僧今日撒屎撒尿。这边放。那边屙。东山西岭笑呵呵。幸然一片清凉地。刚被熊峰染污他。染污他。莫瞅瞅。泥牛木马尽呵叱。过犯弥天且莫论。再得清明又何日。还会么。来年更有新条在。恼乱春风卒未休。

　　宝峰阐提惟照禅师法嗣
　　江州圆通青谷真际德止禅师

　　金紫徐公闽中之季子也。世居历阳。师双瞳绀碧。神光射人。十岁未知书。多喜睡。其父目为懜然子。暨成童。强记过人。学文有奇语。弱冠梦异僧授四句偈。已而有以南安岩主像遗之者。即傍所载聪明偈。自是持念不忘。后五年。随金紫将漕西洛。一夕忽大悟。连作数偈。一曰。不因言句不因人。不因物色不因声。夜半吹灯方就枕。忽然这里已天明。时阐提主招提寺。已与往来。一日诣寺。提望见。拊掌笑曰。曹洞之宗。赖子振矣。师啸歌自若。众莫测之。乃力求出家。父弗许。欲以官授之。曰。某方将脱世网。不着三界。岂复刺头於利名中耶。请移授从兄珏。遂祝发受具。未数载。名振京师。宣和三年春。徽宗皇帝特　赐号真际。俾居圆通。　上堂曰。山僧二十年前。两目双盲。了无所睹。唯是闻人说道。青天之上有大日轮。照三千大千世界。无有不徧之处。筹策万端。终不能见。二十年后。眼光渐开。又值天色连阴。浓云乱涌。四方观察。上下推穷。见云行时。便於行处作计较。见云住时。便於住处立个窠臼。正如是问。忽遇着个多知汉问道。莫是要见日轮么。何不向高山顶上去。山僧却征他道。那里是高山顶上。他道。红尘不到处是。诸仁者。好个端的消息。还会么。长连床上佛陀耶。　上堂。昨夜黄面瞿昙将三千大千世界来。一口吞尽。如人饮汤水。踪迹不留。应时消散。当尔时。诸大菩萨．声闻罗汉及与一切众生。尽皆不觉不知。唯有文殊．普贤瞥然觑见。虽然得见。渺渺茫茫。恰似向大洋海里头出头没相似。诸人且道是甚么消息。若也检点得破。许他顶门上具一双眼。绍兴乙亥夏某月五日。有异谶。次日泊然示寂。阇维。烟气所及。悉成设利。塔司空山。又分窆迭石原。寿五十六。腊三十二。其偈颂流行者。几数百篇。

　　台州真如道会禅师

　　上堂曰。空劫中事。自肯承当。日用全彰。有何渗漏。正好归家稳坐。任他雪覆青山。不留元字挂怀。谁顾波翻水面。且道正不立玄。偏不附物一句如何举似。机丝不挂梭头事。文彩纵横意自殊。

　　兴国军智通大死翁景深禅师

　　台之仙居人。族王氏。自幼不群。年十八。依广度院德芝披削。始谒净慈象禅师。一日。曰。思而知。虑而解。皆鬼家活计。兴不自遏。闻宝峰名尊当世。往求入室。峰曰。直须断起灭念。向空劫已前扫除玄路。不涉正偏。尽却今时。全身放下。放尽还放。方有自由分。师闻。顿领厥旨。峰击鼓告众曰。深得阐提大死之道。后学宜依之。因号大死翁。建炎改元。开法智通。　上堂曰。来不入门。去不出户。来去无痕。如何提唱。直得古路苔封。羚羊绝迹。苍梧月锁。丹凤不栖。所以道。藏身处没踪迹。没踪迹处莫藏身。若能如是。去住无依。了无向背。还委悉么。而今分散如云鹤。你我相忘触处玄。　上堂。火里灵苗秀。无根徧界生。诸人如体悉。千里共途行。若也未然。放出连天荆棘。直教大地峥嵘。　僧问。如何是大死翁道。曰。不落正偏圆。云。如何是大死翁德。曰。深山藏不得。独露有乖疎。　问。如何是正中偏。曰。黑面老婆披白练。云。如何是偏中正。曰。白头翁子着皂衫。云。如何是正中来。曰。屎里翻筋斗。云。如何是兼中至。曰。雪刃笼身不自复。云。如何是兼中到。曰。昆仑夜里行。云。向上还有事也无。曰。捉得乌龟唤作鳖。云。乞师再垂方便。曰。入山逢虎卧。出谷鬼来牵。云。何得干戈相待。曰。三两线。一斤麻。绍兴初。归住宝藏岩。以事民其服。至壬申二月示微恙。乃曰。世缘尽矣。三月十三。留兄滋家写遗书。别道旧邻里。为众小参。仍说偈曰。不用剃头。何须澡浴。一堆红焰。千足万足。虽然如是。且道向上还有事也无。遂敛目而逝。世寿六十有三。坐夏四十有五。

　　衡州华药智朋禅师

　　四明人。族黄氏。未冠为僧。依宝峰有年。无省。因为众持钵。峰自题其像曰。雨洗淡红桃萼嫩。风摇浅碧柳丝轻。白云影里怪石露。流水光中古木清。噫。你是何人。师即礼辞。持以还浙。至南徐焦山展挂次。枯木成禅师见之。叹曰。今日方知此老亲见先师来。师闻即契悟(有本小异)。遂曰。元来恁么地。成曰。汝作么生会。师曰。春生夏长。秋收冬藏。成曰。直须保任。师应喏。绍兴初。出住华药。次迁清凉。　上堂曰。海风吹梦。岭猿啼月。敢问诸人。是何时节。恁么会得。无影树下任遨游。其或未然。三条椽下。直须打彻。后退居四明之瑞岩。建康帅再以清凉挽之。明守亦勉其行。师不从。作偈送使者曰。相烦专使入烟霞。灰冷无汤不点茶。寄语甬东贤太守。难教枯木再生华。未几。终於端岩。

　　衢州乌巨痴憨如懿禅师

　　上堂曰。至道休存佛祖言。更须放下莫论禅。未彰文彩全提妙。暗里虚明彻底圆。

　　大洪智禅师法嗣
　　绍兴府天章枢禅师

　　上堂。召大众曰。春将至。岁已暮。思量古往今来。只是个般调度。凝眸昔日家风。下足旧将岐路。劝君休莫莽卤。眨上眉毛须荐取。东村王老笑呵呵。此道今人弃如土。

　　大洪净严守遂禅师法嗣
　　随州大洪庆显禅师

　　僧问。须菩提岩中宴坐。帝释雨华。和尚新据洪峰。有何祥瑞。曰。铁牛耕破扶桑国。迸出金乌照海门。云。未审是何宗旨。曰。熨斗煎茶铫不同。

　　嘉泰普灯录卷第九
　　音释

　　　誧音普　嵊音盛　釜音父　躞苏恊切　蹀徒箧切　沔音缅　憧音冲　侑禹救切　隰音习　湫在九切　詪音艮　懜武亘切　甬音乏音勇耳札
　　嘉泰普灯录卷第十

　　　　平江府报恩光孝禅寺(臣)僧　(正受)　编

　　南岳第十四世(临济十世黄龙三世)
　　泐潭应乾禅师法嗣
　　楚州胜因咸静禅师

　　郡之山阳人。族高氏。甫冠。落发受具。游讲肆。慨然曰。义学岂吾事哉。乃去。谒名宿。晚契悟於泐潭。望重江湖。凡三董名剎。住胜因日。尝临池为堂以燕息。名曰戏鱼。故丛林雅以称焉。　上堂曰。游徧天下。当知寸步不曾移。历尽门庭。家家灶底少烟不得。所以肩筇帩履。乘兴而行。掣钩沉丝。任性而住。不为故乡田地好。因缘熟处便为家。今日信手拈来。从前几曾计较。不离旧时科段。一回举着一回新。明眼底。瞥地便回。未悟者。识取面目。且道如何是本来面目。良久。曰。前台华发后台见。上界钟声下界闻。以拂子击禅床。下座。　上堂。气候欲流金。炎威将铄石。扇子摇明月。云片耸奇峰。蚕成茧而麦渐收。笋抽簪而梅已熟。熏风习习。逝水滔滔。鹊噪森松。莺啼修竹。观音势至。文殊普贤。有愿必从。无剎不现。正当今日人天会上。还有得见底么。如无。听取崇宁老。从头说向公。　上堂。匣中宝剑。袖里金锤。时节既彰。莫辞拈出。击开关锁。斩断葛藤。令他跳出生死门。蓦过荆棘路。人人似生师子。个个如活大虫。休教着布过他州。直待还乡衣昼锦。　上堂。举。世尊在摩竭陀国为众说法。是时将欲白夏。乃谓阿难曰。诸大弟子。人天四众。我常说法。不生敬仰。我今入因沙臼室中。坐夏九旬。忽有人来问法之时。汝代为我说。一切法不生。一切法不灭。言讫。掩室而坐。师召众曰。释迦老子初成佛道之时。大都事不获已。才方成个保社。便生退倦之心。胜因当时若见。将钉钉却室门。教伊一生无出身之路。免得后代儿孙递相仿敩。不见道。若不传法度众生。是不名为报恩者。击拂子。下座。后晦处涟漪之天宁。云微疾。书偈曰。弄罢影戏。七十一载。更问如何。回来别赛。置笔。俨然而逝。茶毗。收设利灵骨。建塔奉藏。腊五十二。
  </div>
  <div class="pagination">
   <a href="嘉泰普灯录_page11.html">
    上一页
   </a>
   <span>
    ...
   </span>
   <a href="嘉泰普灯录_page7.html">
    7
   </a>
   <a href="嘉泰普灯录_page8.html">
    8
   </a>
   <a href="嘉泰普灯录_page9.html">
    9
   </a>
   <a href="嘉泰普灯录_page10.html">
    10
   </a>
   <a href="嘉泰普灯录_page11.html">
    11
   </a>
   <span class="current-page">
    12
   </span>
   <a href="嘉泰普灯录_page13.html">
    13
   </a>
   <a href="嘉泰普灯录_page14.html">
    14
   </a>
   <a href="嘉泰普灯录_page15.html">
    15
   </a>
   <a href="嘉泰普灯录_page16.html">
    16
   </a>
   <a href="嘉泰普灯录_page17.html">
    17
   </a>
   <span>
    ...
   </span>
   <a href="嘉泰普灯录_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
