<!DOCTYPE html>
<html>
<head>
    <meta charset="UTF-8">
    <title>嘉泰普灯录 - 第 29 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰普灯录 - 第 29 页/共 54 页</h1>
    <div class="content">
　　给事冯楫居士

　　字济川。自壮扣诸名宿。最后居龙门。从佛眼清远禅师再岁。一日。同远经行法堂。偶童子趋庭吟曰。万象之中独露身。远拊公背曰。好聻。公於是契入。绍兴丁巳。除给事中。会大慧就灵隐开堂。慧下座。公挽之曰。和尚每言。於士大夫此生决不作这虫豸。今日因甚么却纳败阙。慧曰。尽大地是个杲上座。你向甚么处见他。公拟对。慧便打。公曰。是我招得。越月。特丐　祠。坐夏径山。榜其室曰不动轩。一日。杲升堂。举。药山问石头和尚云。三乘十二分教某甲粗知。承闻南方直指人心。见性成佛。实未明了。伏望慈悲示诲。头曰。恁么也不得。不恁么也不得。恁么不恁么总不得。你作么生。山罔措。头曰。子缘不在此。可往江西见马大师去。山至马祖处。亦如前问。祖曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。山大悟。杲拈罢。公随至方丈曰。适来和尚所举底因缘。某理会得。杲曰。你如何会。公曰。恁么也不得。苏嚧娑婆诃。不恁么也不得。[口*悉]哩娑婆诃。恁么不恁么总不得。苏嚧[口*悉]哩娑婆诃。杲不顾。后出知邛州。移帅泸南。所至宴晦无倦。尝自咏曰。公事之余喜坐禅。少曾将胁到床眠。虽然现出宰官相。长老之名四海传。至二十三年秋。乞休。致预报亲知。期以十月三日报终。至日。令后厅置高座。见客如平时。至辰巳间。降阶望　阙肃拜。请漕使摄郡事。着僧衣履。踞高座。嘱诸官吏及道俗。各宜向道。扶持教门。建立法幢。遂拈拄杖。按膝蜕然而化。漕使请曰。安抚去住如此自由。何不留一颂。以表罕闻。公张目索笔。书曰。初三十一。中九下七。老人言尽。龟哥眼赤。复敛目。竟尔长往。建炎后而名山巨剎。教藏多不存。公累以己俸印施。凡一百二十八藏。用祝　君以康兆民。门人蒲大聘尝志其事云。有语录．颂古行於世(公施经有偈曰。我赋耽痂癖。有财贮空虚。不作子孙计。不为车马连。不充玩好用。不买声色娱。置锥无南亩。片瓦无屋庐。所得月俸给。唯将殰梵书。万里遣迎介。崎岖涉长途。奉安大剎中。开示诸迷徒。庶机披阅者。咸得入无余。古佛为半偈。尚乃舍全躯。我今以财施。痛楚不侵肤。以我较古佛。苦乐万倍殊。所以不惜财。非是禀性愚。借问借财人。终日较锱铢。无常忽地到。宁免生死无)。

　　龙图王蕃居士

　　字观复。留昭觉日。闻开静板声。有省。问南堂元静禅师曰。某有个见处。才被人问着。却开口不得。未审过在甚处。静曰。过在有个见处。却问公。朝旆几时到任。曰。去年八月四日。静曰。自按察几时离衙。公曰。前月二十。静曰。为甚么道开口不得。公深领。

　　教授谢凤居士

　　字子仪。号休休。未详参问。因疾甚。子弟舄遗像。公见。援笔题曰。我心之忧。日月如流。仰箭必坠。覆水难收。蝮毒在手。火然着头。天下轻於两臂。此身同乎一沤。身与物孰重。心与身孰优。兼儒释老之学。非内外中之求。一既不着。三何由收。殊途同归。万壑交流。道并行而不悖。聊卒岁以优游。一药对病。岂问乎君臣狼虎。一味适口。岂择乎藜藿珍羞。孰为瞿聃。孰为孔周。虽任重而道远。未尝休而未尝不休。故曰休休。停笔而逝。

　　待制潘良贵居士

　　字义荣。年四十。回心祖闱。所至挂。钵随众参扣。后依佛灯守珣禅师。久之。不契。因诉曰。某只欲死去时如何。珣曰。好个封皮。且留着使用。而今不了不当后去。忽被他换却封皮。卒无整理处。又以南泉斩猫儿话问曰。某看此甚久。终未透彻。告和尚慈悲。珣曰。你只管理会别人家猫儿。不知走却自家狗子。公於言下如醉醒。珣复曰。不易。公进此一步。更须知有向上事始得。如今士夫说禅说道。只依着义理便快活。大率似将钱买油餈。吃了便不饥。其余便道是瞒他。亦可笑也。公唯唯。

　　侍郎张九成居士

　　字子韶。号无垢。未第。因客谈杨文公．吕微仲诸名儒所造精妙。皆由禅学而至也。於是心慕之。闻宝印楚明禅师道传大通。居净慈。即之。请问入道之要。明曰。此事唯念念不舍。久久纯熟。时节到来。自然证入。复举赵州栢树子话。令时时提撕。公久之无省。辞谒善权清禅师。问曰。此事人人有分。个个圆成。是否。清曰。然。公曰。为甚某无个入处。清於袖中出数珠示之曰。此是谁底。公俛仰无对。清复袖之。曰。是汝底。则拈取去。才涉思惟。即不是汝底。公悚然。未几。留苏氏馆。一夕如厕。以栢树子话究之。闻蛙鸣。释然契入。有偈曰。春天月夜一声蛙。撞破乾坤共一家。正恁么时谁会得。岭头脚痛有玄沙。届明。谒法印一禅师。机语颇契。适私忌。就明静庵供。云水主僧惟尚禅师才见。乃展手。公便喝。尚批公颊。公趋前。尚曰。张学录何得谤大般若。公曰。某见处只如此。和尚又作么生。尚举马祖升堂。百丈卷席话诘之。叙语未终。公推倒卓子。尚大呼。张学录杀人。公跃起。问傍僧曰。汝又作么生。僧罔措。公欧之。顾尚曰。祖祢不了。殃及儿孙。尚大笑。公献偈曰。卷席因缘也大奇。诸方闻举尽攒眉。台盘趯倒人星散。直汉从来不受欺。尚答曰。从来高价不饶伊。百战场中夺两眉。夺角冲关君会也。丛林谁敢更相欺。绍兴癸丑。魁多士。复谒尚於东庵。尚曰。浮山圜鉴云。饶你入得汾阳室。始到浮山门。亦未见老僧在。如何。公指侍僧曰。虾蟆窟里讨甚蛟龙。丁巳秋。大慧禅师董径山。学者仰如星斗。公阅其语要。叹曰。是知宗门有人。持以语尚。恨未一见。及为礼部侍郎。偶参政刘公请慧说法于天竺。公三往不值。暨慧报谒。公见。但寒暄而已。慧亦默识之。寻奉　祠还里。至径山。与冯给事诸公议格物。慧曰。公只知有格物。而不知有物格。公茫然。慧大笑。公曰。师能开谕乎。慧曰。不见小说载。唐人有与安禄山谋叛者。其人先为阆守。有画像在焉。明皇幸蜀。见之怒。令侍臣以剑击其像首。时阆守居陕西。首忽堕地。公闻。顿领深旨。题不动轩壁曰。子韶格物。妙喜物格。欲识一贯。两个五百。慧始许可。后守邵阳。丁父难。过径山饭僧。秉钧者意与慧议及朝政。遂窜慧衡阳。令公居家守服。服除。安置南安。丙子春。蒙　恩北还。道次新淦。而慧适至。与联舟剧谈宗要。未尝语往事。于氏心传录曰。宪目岭下。侍舅氏归新淦。因会大慧。舅氏令拜之。宪曰。素不拜僧。舅氏曰。汝姑扣之。宪知其尝执卷。遂举子思中庸天命之谓性。率性之谓道。修道之谓教三句以问。慧曰。凡人既不知本命元辰下落处。又要牵好人入火坑。如何圣贤於打头一着不凿破。宪曰。吾师能为圣贤凿破否。慧曰。天命之谓性。便是清净法身。率性之谓道。便是圆满报身。修道之谓教。便是千百亿化身。宪得以告。舅氏曰。子拜何辞。继镇永嘉。丁丑秋。丐　祠。枉道访慧於育王(作妙喜泉记)。越明年。慧得旨。复领径山。谒公於庆善院。曰。某每於梦中必诵语．孟。何如。慧举。圆觉曰。由寂静故。十方世界诸如来心於中显现。如镜中像。公曰。非老师莫闻此论也。其颂黄龙三关语曰。我手何似佛手。天下衲僧无口。纵饶撩起便行。也是鬼窟里走(讳不得)。我脚何似驴脚。又被呞胶黏着。翻身直上兜率天。已是遭他老鼠药(吐不出)。人人有个生缘处。铁围山下几千年。三灾直到四禅天。这驴犹自在旁边(煞得工夫)。公尝设心六度。不为子孙计。因取华严善知识。日供其二回食。以饭缁流。又尝供十六大天。而诸位茶杯悉变为乳。书偈曰。稽首十方佛法僧。稽首一切护法天。我今供养三宝天。如海一滴牛一毛。有何妙术能感格。试借意识为汝说。我心与佛天无异。一尘才起大地隔。傥或尘销觉圆净。是故佛天来降临。我欲供佛佛即现。我欲供天天亦现。佛子若或生狐疑。试问此乳何处来。狐疑即尘尘即疑。终与佛天不相似。我今为汝扫孤疑。如汤沃雪火消冰。汝今微有疑与惑。鹞子便到新罗国。

　　参政李邴居士

　　字汉老。醉心祖道有年。闻大慧排默照为邪。公疑怒相半。及见慧示众。举赵州庭栢。垂语曰。庭前栢树子。今日重新举。打破赵州关。特地寻言语。敢问大众。既是打破赵州关。为甚么却特地寻言语。良久。曰。当初只道茆长短。烧了方知地不平。公领悟。谓慧曰。无老师后语。几蹉过。后以书咨决曰。某近扣筹室。伏蒙激发蒙滞。忽有省入。顾惟根识暗钝。平生学解。尽落情见。一取一舍。如衣坏絮。行草棘中。适自缠绕。今一笑顿释所疑。欣幸可量。非大宗匠委曲垂慈。何以致此。自到城中。着衣吃饭。抱子弄孙。色色仍旧。既亡拘执之情。亦不作奇特之想。其余夙习旧障。亦稍轻微。临行叮咛之语。不敢忘也。重念始得入门。而大法未明。应机接物。触事未能无碍。更望有以提诲。使卒有所至。庶无玷於法席矣。又书曰。某比蒙诲答。备悉深旨。某自验者三。一．事无逆顺。随缘即应。不留胸中。二．宿习浓厚。不加排遣。自尔轻微。三．古人公案。旧所茫然。时复瞥地。此非自昧者。前书大法未明之语。盖恐得少为足。当广而充之。岂别求胜解耶。净胜现流。理则不无。敢不铭佩。

　　宝学刘子羽居士

　　字彦修。出知永嘉。问道於大慧禅师。慧曰。僧问赵州。狗子还有佛性也无。赵州道。无。但恁么看。公后乃於栢树子上发明。有颂曰。赵州栢树太无端。境上追寻也大难。处处绿杨堪系马。家家门底透长安。

　　提刑吴伟明居士

　　字元昭。久参真歇了禅师。得自受用三昧为极致。后访大慧於洋屿庵。随众入室。慧举狗子无佛性话问之。公拟答。慧以竹篦便打。公无对。遂留咨参。一日。慧谓曰。不须呈伎俩。直须啐地折嚗地断。方敌得生死。若只呈伎俩。有甚了期。即辞云。道次延平。倐然契悟。连书数颂寄慧。皆室中所问者。其颂不是心。不是佛曰。不是心。不是佛。不是物。通身一具金锁骨。赵州亲见老南泉。解道镇州出萝卜。

　　门司黄彦节居士

　　字节夫。号妙德。於大慧一喝下。疑情顿脱。慧以衣付之。尝举首山竹篦话。至叶县近前夺得拗折。掷向阶下曰。是甚么。山曰。瞎。公曰。妙德到这里。百色无能。但记得曾作蜡梅绝句曰。拟嚼枝头蜡。惊香却肖兰。前村深雪里。莫作岭梅看。

　　参政钱端礼居士

　　字处和。号松窗。从护国此庵景元禅师发明己事。后於宗门旨趣。一一极之。淳熙丙申冬。简堂行机禅师归住平田。法席鼎盛。公遂与往来。丁酉秋微恙。修书召机及国清．瑞岩主僧。有诀别之语。机与二禅诣榻次。公起趺坐言笑。移时出万缗遗三剎。即书曰。浮世虚幻。本无去来。四大五蕴。必归终尽。虽佛祖具大威德力。亦不能免这一着子。天下老和尚．一切善知识还有跳得过者无。盖为地水火风因缘和合。暂时凑泊。不可错认为己有。大丈夫磊磊落落。当用处把定。立处皆真。顺风使帆。上下水皆可因斋庆赞。去留自在。此是上来诸圣开大解脱一路涅盘门。本来清净。空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔顾简堂。曰。某坐去好。卧去好。堂曰。相公去便了。理会甚坐与卧耶。公笑曰。法兄当为祖道自爱。遂敛目而逝。

　　内翰曾开居士

　　字天游。久参圆悟。暨往来大慧之门有日矣。绍兴辛未。佛海慧远禅师补三衢光孝。公与超然居士赵公访之。问曰。如何是善知识。远曰。灯笼露柱。猫儿狗子。公曰。为甚么赞即欢喜。毁即烦恼。远曰。侍郎(时未除翰苑)曾见善知识否。公曰。某三十年参问。何言不见。远曰。向欢喜处见。烦恼处见。公拟议。远震声便喝。公拟对。远曰。开口底不是。公罔然。远召曰。侍郎向甚么处去也。公猛省。遂点头说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。远曰。也只得一橛。

　　知府葛郯居士

　　字谦问。号信斋。少擢上第。玩意禅悦。首谒无庵全禅师。求指南。全以即心即佛因缘令究之。久无所契。请曰。师有何方便。使某得入。全曰。居士大无厌生。已而。佛海来居剑池。公因从游。乃举无庵所示之语。靖为众普说。海发挥之曰。即心即佛眉拖地。非佛非心双眼横。蝴蝶梦中家万里。子规枝上月三更。留旬日而后反。一日。举不是心。不是佛。不是物。霍尔顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。金肯之。即遣书颂呈海。海报曰。此事非纸笔可既。居士能过我。当有所闻矣。遂复至虎丘。海迎之曰。居士见处。止可入佛境界。入魔境界犹未得在。公加礼不已。海正容曰。何不道金毛跳入野狐窟。公乃痛领。尝问诸禅曰。夫妇二人相打。通儿子作证。且道证父即是。证母即是。或庵体禅师着语曰。小出大遇。淳熙六年。守临川。八年。感微疾。一夕。忽索笔书偈曰。大洋海里打鼓。须弥山上闻锺。业镜忽然扑破。翻身透出虚空。召僚属。示之曰。生之与死。如昼与夜。无足怪者。若以道论。安得生死。若作生死会。则去道远矣。语毕。端坐而化。正月二十七日也。

　　侍郎李浩居士

　　字德远。号正信。幼阅首楞严经。如游旧国。志而不忘。登第后。闻应庵昙华禅师(时住明果)与大慧之道为二甘露门。乃造明果。投诚入室。华揕其胸曰。侍郎死后向甚么处去。公骇然汗下。华喝出。公退参。不旬日。竟跻堂奥。以偈寄同参严康朝教授曰。门有孙傧铺。家存甘贽妻。夜眠还早起。谁悟复谁迷。华见称善。有鬻胭脂者。亦久参应庵。颇自负。公赠之偈曰。不涂红粉自风流。往往禅徒到此休。透过古今圈缋后。却来这里吃拳头。华益称之。

　　通判赵善期居士

　　未详参问。尝举。韶州乳源和尚示众云。西来的的意也不易举唱。时有僧出。源劈脊便打云。如今是甚么时节。汝出头来。便归方丈。公颂曰。西来的的意何如。举唱多怜在半途。勾贼到门还破贼。信知身佩辟兵符。

　　朝奉俞南仲居士

　　字彦若。号大山。乾道间。子澄仕三山。公与偕往。闻乾元安永禅师为众衲所归。欲谒之。会永迁黄檗。来辞。公就以平日咨参求决。永曰。所言皆当。止欠一味药耳。既去。公甚以为疑。永尝剩称寄居李倅楶造诣高妙。因修敬李举南泉斩猫话示之。仍为颂曰。提处分明斩处亲。落华飞絮扑行人。头戴草鞋出门去。四月圆荷叶叶新。公究数月有省。谓其子曰。我和得此偈了也。子请其所以。公极力拊掌三下。李闻之。曰。且喜打透漆桶。自尔智证成就。年七十有二。属疾。有至省问。则随机开谕。一日。邀僧。命看华严。僧欲归请经。公曰。此自有经。僧取经。拟展卷。公笑曰。几时得了。且只诵多心经。僧方诵心经。公起趺坐。泊然而逝。公之高祖守尚书屯田郎中汝尚。字退翁。元丰七年秋。与其室黄氏相期先后亡故。墓表有曰。夫人则沐浴而化。退翁则隐几而终。尝作发愿偈曰。我死愿作修行僧。出处常与善知识。生身永断尘中缘。世世践履菩萨道。其契悟机缘未详。附见于此。

　　嘉泰普灯录卷第二十三
　　音释

　　　懵莫孔切　瞠音撑　薨呼肱切　瀫音斛　孳音兹　黔音钳　窣苏骨切　蜣去羊切　螂音良　舍与舍同　浃子恊切　姓秤去声　藐亡角切　[卑*页]匹米切　向式亮切　腆它典切　怫扶弗切　诮才笑切　溺与尿同　伻普耕切　黎音犂　搊楚尤切　揓於许切　豸池尔切　泸音卢　痂音加　蕃音藩　蝮孚六切　悖音勃　叛音畔　淦音绀　啐子律切　揕知鸩切　楶音节　膴音武　与音预
　　嘉泰普灯录卷第二十四

　　　　平江府报恩光孝禅寺(臣)僧　(正受)　编

　　应化圣贤
　　千岁宝掌和尚

　　中印度人也。周威烈十二年丁卯。降神受质。左手握拳。至七岁祝发乃展。因名宝掌。魏晋间。东游此土。入蜀礼普贤。留大慈。常不食。日诵般若等经千余卷。有咏之者曰。劳劳玉齿寒。似迸岩泉急。有时中夜坐阶前。神鬼泣。一日。谓众曰。吾有愿住世千岁。今年六百二十有六。故以千岁称之。次游五台。徙居祝融之华严．黄梅之双峰．庐山之东林。寻抵建邺。会达磨入梁。师就扣其旨开悟。武帝高其道腊。延入内庭。未几。如吴。有偈曰。梁城遇导师。参禅了心地。飘零二淅游。更尽佳山水。顺流东下。由千[土*页]至天竺。往鄮峰。登太白。穿雁荡。盘礴於翠峰七十二庵。回赤城。憩云门法华．诸暨里浦．赤符大岩等处。反飞来栖之石窦。有行尽支那四百州。此中偏称道人游之句。时贞观十五年也。后居浦江之宝严。与朗禅师友善。每通问。遣白犬驰往。朗亦以青猿为使令。故题朗壁曰。白犬衔书至。青猿洗钵回。师所经处。后皆成宝坊。显庆二年正旦。手塑一像。至九日像成。问其徒慧云曰。此肖谁。云曰。与和尚无异。即澡浴易衣。趺坐谓云曰。吾住世已一千七十二年。今将谢世。听吾偈曰。本来无生死。今亦示生死。我得去住心。他生复来此。顷时嘱曰。吾灭后六十年。有僧来取吾骨。勿拒。言讫而逝。入灭五十四年。有刺浮长老自云门至塔所。礼曰。冀塔洞开。少选。塔户果启。其骨连环若黄金。浮即持往秦望山。建窣堵波奉藏。以周威烈丁卯至唐高宗显庆丁巳考之。实一千七十二年。抵此土岁历四百余。僧史皆失载。开元中。慧云门人宗一者。尝勒石识之。

　　扣冰藻先古佛

　　建宁新丰翁氏子。母梦比丘风神炯然。荷锡求宿。人指谓曰。是辟支佛。已而孕。生於武宗会昌之四年。香雾满室。弥日不散。年十三。求出家。父母许之。依乌山兴福行全为师。咸通乙酉。落发受具。初以讲说为众所归。弃谒雪峰真觉禅师。手携凫茈一包。酱一器献之。峰曰。包中何物。云。凫茈。曰。何处得来。云。泥中得。曰。泥深多少。云。无丈数。曰。还更有么。云。转深转有。又问。器中何物。云。酱。曰。何处得来。云。自合得。曰。还熟也未。云。不较多。峰异之。曰。子异日必为王者师。后自鹅湖归温岭结庵(今为永丰寺)。继居将军岩。二虎侍侧。神人献地为瑞岩院。学者争集。尝谓众曰。古圣修行。须凭苦节。吾今夏则衣楮。冬则扣冰而浴。故世人号为扣冰古佛。太傅章公仔钧闻师道誉。躬迎瞻礼。未几。舍第为寺。夫人练氏以子孙爵问之。答以十世(后如其言)。住灵曜日。上堂曰。四众云臻。教老僧说个甚么。便下座。有僧烧炭积成火龛云。请师入此修行。曰。真玉不随流水化。瑠璃争夺众星明。云。莫只这便是么。曰。且莫认奴作郎。云。毕竟如何。曰。梅华腊月开。刺史陈公诲於建安显亲寺之溪西。范铁为三大佛。既成。饭僧告众曰。有能为赞者。当得奉之。众皆默然。师居座末。起对曰。百年陈铁。一朝成佛。诲大喜。即跪奉以归(铁陈之小名也)。天成戊子。应闽主之召。延居内堂。敬拜曰。谢师远降。赐茶次。师提起橐子曰。大王会么。云。不会。曰。人王法王。各自照了。留十日。以疾辞。至十二月二日。沐浴升堂。告众而逝。王与道俗备香薪苏油茶毗之。祥耀满山。获设利五色。塔於瑞岩正寝。寿八十有五。腊六十有三。谥曰妙应法威慈济。师之苦节异行。他心慧眼。备见于本录云。

　　酒仙遇贤和尚

　　姑苏长洲林氏子。母梦吞大珠而孕。生多异祥。貌伟怪。口客双拳。七岁尝沈大渊而衣不润。遂去家。师嘉禾永安可依。三十剃染圆具。往参钱塘龙册珠禅师。发明心印。回居明觉院。唯事饮酒。醉则成歌颂。警道俗。因号酒仙。初。自钱塘归。执铁锤。路见瓦甓即击。或问所谓。曰。世路不平。故碎之耳。建隆间。创葺殿宇。动费数百万。莫知其所得之由。继改三门。遣匠取石柱於洞庭。工久不获。即登山呼酒仙。有顷。石泐后泛江风。将覆舟。篙人大恐。师解袈裟为帆。风即转。有虎入城。见师跪伏。师抚摩。虎遂去。郡守梅公。初不识师。梦与之语。及见。果如所梦。益加礼敬。凡经酒家。退则座客常满。以是日常俟至。听其所需。师将顺世。往其家曰。平时饮汝酒。未尝酬直。今酬之可富三世。因见石臼。遂呕而羃之曰。阅三日可开。三日启封。结如鸡子。乃酒黄也。是岁疫盛。沃以酒。服者无不愈。其家遂富。郡人有疾。觅符不与者不救。符后书陈僧二字。祥符二年上元凌晨。浴罢就室。合拳右举。左张其口而化。三七日身不欹。唇色如故。寺僧欲髹之。其徒曰。非师意也。遂火葬。收骨塑其像。寿八十八。腊五十八。

　　南安岩自严尊者

　　泉之同安人。族郑氏。世传定光如来之应身。年十一弃家。依建兴卧像寺。契缘为童子。十七圆梵相。之庐陵。谒西峰云豁禅师。即证心法。通宿命。辞居黄石岩及盘古山。皆蛇虎窟。师至。乃为使令。人以雨旸．男女祷者辄应。比户像而事之。有沙弥无利性。作礼求偈。师为书曰。大智发於心。於心何处寻。成就一切义。无古亦无今。令诵之。未踰月。过目成诵。凡所述作若隐语。於后题赠以之中四字。师服饰纯白。帽首以布。迹既着。所属闻於朝。　诏甚嘉之。丞相王钦若．参政赵安仁以下献诗。师置之不视。淳化乙卯正月六日。集众曰。汝等当知妙性廓然。本无生灭。示有去来。更疑何事。吾此日生。今正是时。遂吉祥而化。阅世八十有二。坐夏六十有五。　谥曰定光圆应禅师。

　　法华志言大士

　　寿春许氏子也。弱冠游东都。继得度。於七俱胝院留讲聚之久。一日。读云门录。忽契悟。未几。宿命遂通。独语笑。口吻嗫嚅。日尝不辍。世传诵法华经。因以名之。每入市则褰裳而趋。或举手画空。伫立良久。或从屠沽。饮啖无择。然谶祸福辄应。於是名播朝野。至和三年。　仁宗皇帝以国嗣未立。夜因焚香默祷曰。翌日化城殿具斋。虔请法华大士。愿俯临无却。清旦。　上道衣凝立以待。俄驰奏。有僧言法华者。自右掖门径趋。将至寝殿。侍卫莫阻。　上笑曰。朕请而来也。有顷至。登　御榻加趺。受供。将去。　上曰。朕以储嗣未立。大臣咸以为言。侵寻晚景。嗣息有无。法华其一决之。师索笔连书十三十三字。凡数十行。掷笔无他语。皆莫测其意。后　英宗皇帝登极。在濮邸诸王之数。实居十三。始符前谶。丞相吕许公问佛法大意。曰。本来无一物。一味总成真。集仙王质问。如何是祖师西来意。曰。青山影里泼蓝起。宝塔高吟撼晓风。又云。请法华烧香。曰。未从斋戒觅。不向佛边求。国子助教徐岳问。如何是祖师西来意。曰。街头东畔底。云。某未会。曰。三般人会不得。僧问。世有佛否。曰。寺里文殊。有问。师凡耶。圣耶。举手曰。我不在此住。庆历戊子十一月二十三日将化。谓人曰。我从无量劫来成就逝多国土。分身扬化。今南归矣。语毕。右胁而寂。

　　知足智华道者

　　开封人也(传失其氏)。世务农。母孕二年。饷父田间。生於林下。濯於河。儿曰。无冰我。是时红光烛天。太史以产异人。奏　令物色。得师。乃育於近臣家。襁褓能语往事。三岁起趺坐。知其苾刍也。及长。与圆梵相。覆体止一衲。祁寒隆暑莫能侵。日食或倍二十人不饱。水浆不入口。二三月不饥。一卧必三载。坐立如之。未尝读诵。辨才无碍。未尝修真。而顶出白光。忽张目大呼而非怒。终日言笑而非喜。每告人吉凶祸福。不差毫厘。居京都时。五府以次争延之。间语人曰。天平白云是吾归处。崇宁初。持拂歌笑出夷门。强挽不回。东来姑苏天平之白云寺。缁素景从。有以佛法问者不答。以偈请者则大书此[且-目+日]以示。政和中。奄然而逝。阇维。其胃肠莹彻若瑠璃。骨碧者如玉。黄者如金。设利无数。道俗以所化之地为塔奉藏。凿圹三尺。得紫石函。题其上曰知足道场。众乃益异。入塔日。地为之震。郡守上其事。　赐金襕紫伽棃。　谥净行大师。塔曰明因。

　　风法华(亡其名)

　　东京张氏子也。於开宝寺得度。诵法华不辍。所居无定。世称风法华。有以休咎问之。所答若谶。过则有验。及化。乃歌曰。归去来兮归去来。不去泗州不五台。脱下旧鞋着新鞋。旧鞋即时磨灭尽。新鞋不肯踏尘埃。新鞋即似旧鞋样。替新换旧人莫猜。去时光明道中去。来时平坦路上来。今生多少旧相识。几人似我却重回。歌绝而逝。

　　李通玄长者

</div>
    <div class="pagination">
<a href="嘉泰普灯录_page28.html">上一页</a><span>...</span><a href="嘉泰普灯录_page24.html">24</a><a href="嘉泰普灯录_page25.html">25</a><a href="嘉泰普灯录_page26.html">26</a><a href="嘉泰普灯录_page27.html">27</a><a href="嘉泰普灯录_page28.html">28</a><span class="current-page">29</span><a href="嘉泰普灯录_page30.html">30</a><a href="嘉泰普灯录_page31.html">31</a><a href="嘉泰普灯录_page32.html">32</a><a href="嘉泰普灯录_page33.html">33</a><a href="嘉泰普灯录_page34.html">34</a><span>...</span><a href="嘉泰普灯录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
