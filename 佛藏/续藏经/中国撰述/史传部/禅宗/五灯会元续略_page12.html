<!DOCTYPE html>
<html>
<head>
    <meta charset="UTF-8">
    <title>五灯会元续略 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯会元续略 - 第 12 页/共 18 页</h1>
    <div class="content">　　颂鸟窠布毛曰。八十翁翁要力行。布毛吹起祸重生。杀人流血三千里。枯树枝头一老僧。

　　南岳下二十一世
　　仰山钦禅师法嗣
　　杭州西天目高峰原妙禅师

　　苏州吴江徐氏子。十五出家。於委水密印寺初参断桥。次谒雪岩於北涧。怀香请益。才问讯即打出。后凡入门便问。谁与汝拖者死尸来。声未绝便打出。一日睹五祖演和尚真赞曰。百年三万六千朝。返覆元来是者汉。蓦然打破死尸之疑。值雪岩住南明。师即往省。岩问阿谁与你拖个死尸到者里。师便喝。岩拈棒。师把住曰今日打某甲不得。岩曰为甚打不得。师拂袖便出。一日岩问日间浩浩时作得主么。师曰作得主。曰睡梦中作得主么。师曰作得主。曰正睡着时无梦无想无见无闻主在甚么处。师无语。岩嘱曰。从今日去也。不要汝学佛学法。也不要汝穷古穷今。但祇饥来吃饭困来打眠。才眠觉来抖擞精神。我者一觉主人公毕竟在甚处安身立命。师遂奋志入龙须。越五载。因僧推枕子堕地作声廓然大彻。有僧若琼从即染病。师殷事启发。病亟索浴。付见汤影有省。偈曰。三十六年颠倒。今日一场好笑。娘生鼻孔豁开。放出无毛铁鹞。师问如何是娘生鼻孔。琼竖起笔。师曰又唤甚么做无毛铁鹞。琼掷笔而逝。次迁双髻。德佑己卯春入西天目之狮子岩。即石洞萦小室丈许。榜曰。死关洞非梯莫登。彻梯断缘。虽弟子罕得瞻视。乃垂三关语以验学者。曰大彻底人本脱生死。因甚命根不断。佛祖公案只是一个道理。因甚有明与不明。大修行人当遵佛行。因甚不守毗尼。下语不契遂关门弗接。至元丁未雪岩寄竹篦子并偈曰。上大今已无人。雪岩可知礼也。虚名塞破乾坤。分付原妙侍者。众请开堂。遂就石室内拈香曰。此一瓣香。不假壶中日月。亦非劫外春风。几番亲遭毒手。直得八面玲珑。如今放下也地摇六震。拈来则塞破虚空。且道不拈不放一句又作么生。喝一喝。作女人拜。爇向炉中供养前住仰山戴角披毛无鼻孔底老和尚。用酬法乳之恩。遂就座。僧问如何是十方同聚会。师曰龙蛇混杂凡圣交参。曰如何是个个学无为。师曰口吞佛祖眼盖乾坤。曰如何是选佛场。师曰东西十万南北八千。曰如何是心空及第归。师曰动容扬古路不堕悄然机。曰恁么则言言见谛句句朝宗。师曰你甚处见得。僧喝。师曰也是掉棒打月。曰只如西峰今日十方聚会选佛场开毕竟有何祥瑞。师曰山河大地万象森罗情与无情悉皆成佛。曰既皆成佛因甚学人不成佛。师曰你若成佛争教大地成佛。曰毕竟学人过在甚么处。师曰湘之南潭之北。曰还许学人忏悔也无。师曰礼拜着。僧礼拜。师曰狮子齩人韩卢逐块。上堂拈拄杖召大众曰。还见么。人人眼里有睛。不是瞎汉决定是见。以拄杖卓一下曰。还闻么。个个耳里有窍。不是死汉决定是闻。既见既闻是个甚么。以拄杖[○@─]。见闻即且止。只如六根未具之前。声色未彰之际。未闻之闻未见之见。正恁么时毕竟以何为验。以柱杖[○@│]。吾今与你保任斯事终不虚也。以柱杖[○@□]。三十年后切忌妄通消息。靠拄杖下座。送法被至上堂。裁蜀锦。剪吴绫。披白玉。间黄金。打成一片时针札不入。罗纹结角处线路难寻。虽然只如西峰以诸法空为座。以拄杖指被曰。还着者个么。靠拄杖曰。天香影散莓苔石。五叶花开薝卜林。上堂。门外有一人用尽机谋要入入不得。门里有一人做尽伎俩要出出不得。出不得入不得即且置。且道门外人与门里人相见时如何。愁人莫向愁人说。说向愁人愁杀人。辞众。西峰三十年妄说般若。罪犯弥天。末后有一句子不敢累及平人。自领去也。大众还知落处么。良久曰毫厘有差天地悬隔。书偈曰。来不入死关。去不出死关。铁蛇钻人海。撞倒须弥山。泊然而逝。塔全身于死关。寿五十八。腊四十三。

　　衡州灵云铁牛持定禅师

　　吉安泰和王氏子。年三十一岁谒肯庵勤禅师剪发。寻依雪岩居槽厂。习杜多行。岩示众曰。兄弟做工夫。若也七日夜一念无间眼不交贬。无个入处所。取老僧头做舀屎杓。师默有所领。未几有疾。乃持一触桶就屏处。危坐其上。单持正念。目不交睫。经七日夜将半。忽觉山河大地草木丛林徧界如雪。天明日下堂堂一身乾坤包不得。久之如闻击木声惊省。遍体汗流其病亦愈。踊跃自庆不已。早诣方丈举似岩。岩举公案诘之。酬答无滞。复示偈曰。昭昭灵灵是甚么。眨得眼来已蹉过。厕边筹子放光。明直下元来只是我。至元戊寅命为僧付衣。偈曰。无相福田衣。我今付与汝。悟明心地后。如龙吐甘雨。又胁不沾席者六年。一日岩上堂。举亡僧死了烧了向甚么处去。自代曰。山河及大地。全露法王身。即诣方丈曰。适来和尚举扬般若。惊得法堂前石狮子笑舞不已。岩曰试道看。师曰。劫外春回万物枯。山河大地一尘无。法身超出如何举。笑倒西天碧眼胡。岩敲面前卓子曰。山河大地一尘无。者个是甚么。师作掀倒势。岩笑曰一彩两赛。及入室。问曰亲切处道将一句来。师曰不道。岩曰为甚么不道。师拈起手中香合子曰者个得来不直半文钱。岩曰多口汉。巡堂次。师以楮被里身而睡。岩召至方丈厉声曰。我巡堂你打睡。若道得师放过汝。若道不得趂你下山。师随口答曰。铁牛无力懒耕田。带索和犂就雪眠。大地白云都盖覆。德山无处下金鞭。岩曰好个铁牛也。因以为号。后住灵云唱雪岩之道。大德壬寅冬书长偈示众。其末曰。尘世非久。日消月磨。桃源一脉三十年后流出一枝。无孔笛吹起太平歌。明春将示寂。侍僧求别众语。师曰吾别久矣。恬然坐逝。

　　安吉州道场山及庵信禅师

　　初住建阳。西峰石屋参。师问何来。曰天目。师曰有何指示。曰万法归一。师曰汝作么生会。屋无语。师曰。此是死句。甚么害热病底教汝与么。屋拜求指的。师曰。有佛处不得住。无佛处急走过。意旨如何。屋答不契。师曰者个亦是死句。屋不觉汗下。后入室再理前话诘之。屋曰上马见路。师呵曰在此六年犹作者个见解。屋发愤弃去。途中忽举首。见风亭豁然处。有省。回语师曰。有佛处不得住也是死句。无佛处急走过也是死句。某甲今日会得活句了也。师曰汝作么生会。屋曰清明时节雨初晴。黄莺枝上分明语。师颔之。

　　匡山无极源禅师

　　尝受命於雪岩曰子福薄不宜出世度人。遂归隐匡庐。年已百岁独坐茅庵。终日不语。天真参师亦无启发。后值师於厕上。乃趋问曰如何是祖师西来意。师擒住曰道道。真於言下释然顿悟。但摇手而已。师曰子有所得耶。真拂袖而出。遂服勤月余。日益玄奥。

　　净慈伦禅师法嗣
　　台州瑞岩方山宝禅师

　　付无见偈曰。此心极广大。虚空比不得。此道只如是。受侍休外觅。

　　绝象鉴禅师

　　颂洞山不安因缘曰。洞山有路透云岩。绝处教通到者难。拄杖头边开活路。方知不隔一毫端。

　　竹屋简禅师

　　颂鼓山圣箭曰。青童双勒玉骢嘶。淡白春衫绿带围。半夜归来花底月。金鞭敲落乱红飞。又曰。九重城里本非遥。射折重重箭倍饶。忽遇三军围绕处。分明有路直通霄。

　　无学元禅师法嗣
　　月庭忠禅师

　　颂迦叶摈文殊曰。锦衣公子游春惯。白首佳人懊恨多。彼富尚嫌千口少。自贫无奈一身何。

　　育王珙禅师法嗣
　　台州紫箨山竺元道禅师

　　恕中参。问赵州狗子话。拟开口。师一喝。中遂大悟。呈偈曰。狗子佛性无。春色满皇都。赵州东院里。壁上挂葫芦。师乃发笑曰恁么会又争得。中拂祖而出。

　　金陵保宁古林清茂禅师

　　十三岁为僧。见老宿举高庵见僧不会便扭住曰。父母生汝身。师友成汝志。无饥寒之迫。无征役之劳。於此不坚确精进成办道业。他日有何面目见父母师友乎。师闻之不觉涕泪俱下。便知有出生死一看子。遂参善知识。即便放下身心。如是二十年间矻矻孜孜未尝暂舍。后到育王会中稍知触净更斯彻证。出住开元永福保宁诸剎。结夏病起小参。岁月不可把玩。老病不与人斯。山僧十数日来寒热交攻。正觅起处不得。何故。身相离故。心如幻故。身相既离心亦如幻。佛病祖病其体亦然。五祖和尚云。病来又病皮黏骨。抖擞起来无一物。行不成步语声低。鼻孔依然尚突兀。五祖老人与么说话。只能自病不能病人。既不能病人。当攒簇不得之时。即不能普入众生身中全众生之病。既不能全众生之病。则业识茫茫无本可据。大众九十日内同此安居。动静寒温自宜保爱。解夏小参。时光易失。解夏斯临。砌畔蛩吹林间蝉噪。金风扇野黄叶飘零。只此见闻更无余事。直得九旬之内无丝毫虚弃之功。历劫无明当下氷消瓦解。向上更有事在。露出狮子爪牙。其间别有商量。未免当门按剑。所以古人道。譬如雁过长空影沉寒水。雁无遗踪之意。水无留心之影。只者灵锋阿谁敢拟。太阳门下日日三秋。诸人若善参详。管取功成果满。正与么时如何。万机罢尽龟藏六。一性圆明鹤出笼。

　　净慈巩禅师法嗣
　　杭州灵隐东屿德海禅师

　　颂俱胝竖指曰。深深无底。高高绝攀。思之转远。寻之复难。

　　嘉兴府天宁竺云景昙禅师

　　婺州浦江严氏子。及长学无常。师预石林麻下委心请。法林示曰佛之妙用在汝触事不迷。师一言解悟。初住婺之治平苏之北禅。僧问。诸法已闻於今日。西来祖意愿敷宣。师曰西来无意可宣。曰达磨却传个甚么。师曰九年面壁羞惶杀人。曰与么则佛法遍天下谈玄口不开。师曰切忌唤钟作瓮。问古人道须参活句莫参死句如何是是活句。师曰路逢死蛇莫打杀。曰如何是死句。师曰无底篮儿盛将归。曰不死不活句又作么生。师曰易分雪里粉难辨墨中煤。问三贤未达十圣难知如何是此宗。师曰无孔笛毡拍板。曰知音者谁。师曰聋人争得闻。曰也知和尚惯有此机。师曰鹞子过新罗。问如何是涅盘心。师曰须弥山。曰如何是差别智。师曰四大海。曰都来总不消得。师曰金刚王宝剑你还提得起么。曰请师高着眼。师曰话作两橛。住畲山慈云昭庆寺。上堂。金乌未上。玉兔西沉。伶俐衲僧东讨西寻。忽然撞破虚空。历劫只在如今。卓拄杖下座。上堂。上是天。下是地。击鼓升堂。讨甚巴鼻。焙经上堂。海藏灵文。经天纬地。琅函玉轴。塞壑填沟。如来不说说。敲出凤凰五色髓。迦叶不闻闻。击碎骊龙颔下珠。火焰为三世诸佛说法。义天朗耀扬坤维。三世诸佛向火焰上说法。字脚不留空法界。兜罗线里玉转珠回。文武火中星移电卷。行行铸出黄金子。朵朵花开白玉莲。湛寂凝然。应真不供。只如经归藏。禅归海。又作么生。五千余卷疮疣纸。一众传来耿夜光。

　　径山度禅师法嗣
　　杭州径山虎岩净伏禅师

　　淮安人。至元二十一年正月帝御大明殿受朝贺。因问南禅才者。右相和礼霍孙首举师。师作偈以进。其略曰。过去诸如来。安住秘密藏。现在十方佛。成道转法轮。未来诸世尊。一切众生是。由妄想执着。结烦恼盖缠。迷成六道身。虚受三涂苦。唯念过现佛。不敬未来尊。与佛结冤雠。或烹宰杀害。不了众生相。全是法性身。昔有常不轻。礼拜於一切。言我不轻汝。汝等当作佛。若能念自他。同是未来佛。现世增福寿。生生生佛国。帝览悦而问曰。戒勿杀。有道者试为朕言之。师奏对曰。有宋仁宗皇帝一日语群臣曰。朕夜来饥甚。思欲烧羊。群臣奏曰。陛下何不宣付有司办之。仁宗曰。朕偶饥思尔。虑为常例。宁忍一时之饥。不忍启无穷之杀。殿下皆称万岁。上嘉纳。即受帝师戒。

　　径山愚禅师法嗣
　　宝叶源禅师

　　颂五通仙人曰。那一通。你问我。口是祸门。招因带果。惭愧慈悲大法王。丙丁离壬不属火。

　　闲极云禅师

　　举庄宗酬价因缘颂曰。君王宝自难酬价。兴化何曾敢借看。天地既无私盖载。至今留得镇中原。

　　径山月禅师法嗣
　　南叟茙禅师

　　颂婆生七子话曰。鄂渚渡头穷鬼子。全机错在扣舷时。何如别下一转语。救取婆婆第七儿。

　　五灯会元续略卷第三上
　　五灯会元续略卷第三下

　　　　明支提山嗣祖沙门　净柱　辑
　　临济宗

　　南岳下二十二世
　　高峰妙禅师法嗣
　　杭州天目中峰明本禅师

　　杭之钱塘孙氏子。母梦无门开禅师持灯笼至家遂生。神仪挺秀具大人相。离襁褓便趺坐。能言便歌赞梵呗。参高峰於死关。昼夜精勤。困则以头触柱。一日诵金刚经至荷担如来处恍然开解。遂从高峰剃落。时年二十有四。未几观流泉有省。即诣峰求证。峰打趂出。既而民间讹传官选童男女。师问忽有人来问和尚讨童男女时如何。峰曰我但度竹篦子与他。师言下洞然彻法源底。于是高峰书真赞付师曰。我相不思议。佛祖莫能视。独许不肖儿。见得半边鼻。有问峰诸弟子优劣。峰曰。如义首座固是一根老竹。其如七曲八曲。唯本维那却是竿上林新篁。他日成林未易量也。师居无定所。或船或庵。榜以幻住。僧俗争相瞻礼。皆手额曰江南古佛。延佑戊午仁宗皇帝闻而聘之。不至。制金襕袈裟赐之。号曰佛慈圆照广慧禅师。院曰正宗。英宗皇帝亦封御香制衣。即所居而修敬焉。先是驸马太尉沈王王璋常使人从师问法。意以为未足。请於上亲往见之。请师升座为众普说。示众。大道无为。大功不宰。大善无迹。大位不居。一切处海印发光。千万古金枝挺秀。访圆通大士於潮音洞里。买石得云饶。修如意轮期於明庆寺中。移花兼蝶至。香风奏四天之乐。梵音轰大地之雷。二千载已现国王。五百劫常为世主。一大藏教随机运转。百千善行任意发挥。祝万岁于九重。保三韩于上国。此是太尉沈王海印居士寻常行履处。只如今日偕行宣政院使平章相国王子从官。高登天目。下视人寰。且佛法相应一句如何指陈。匝天匝地祥云起。无古无今瑞气腾。小参。大道在目前。山是山水是水。玄机超物表。圣非圣凡非凡。一念洞然万缘廓尔。水精宫秋容淡淡。森罗万象吞吐明月珠。松雪斋灏气沉沉。屏几六窗交彻宝丝网。无一物不彰至化。无一事不演真乘。庄周虽蝶梦枕边。敢保其当机罔措。子韶固蛙闻月下。未许其觌面施呈。者一着子。名不得。状不得。即其知处已陷情围。事亦然。理亦然。与么会时早沉识海。所以道。神光独耀万古徽猷。入此门来莫存知解。且不存知解底句如何指陈。玉宇秋高无界限。金园春事政敷腴。示众。慧剑单提日用中。天然元不犯磨砻。神号鬼哭丧魂胆。遍野横尸不露锋。古人与么说话已是自伤己命了也。殊不知我王库内无如是刀。佛成道日示众。玄玄绝待。妙妙无依。独露真常。全彰至体。名不得。状不得。雪老氷枯。理无碍。事无碍。天荒地逈。万里云收。午夜四方星灿长空。揭开威音那畔脑门。圆陀陀。光烁烁。擉瞎髑髅背后眼光。净裸裸。赤条条。勒回三万劫风飞雷厉之神机。突出五千轴海涌云屯之寐语。大众。释迦老子来也。即今在。诸人眼睛里仰见明星。顶[宁*页]上成等正觉。你诸人还觉眉毛动也无。如其未委。各请归堂。至治癸亥八月十四早。写偈辞众曰。我有一句。分付大众。更问如何。无本可据。置笔安坐而逝。后七年天历己巳春文宗皇帝赐谥智觉禅师。塔曰法云。元统二年赐度录三十卷入藏。号曰普觉国师。

　　杭州天目正宗寺断崖了义禅师

　　湖之德清汤氏子。年十七有禅者诵高峰上堂语曰欲穷千里目更上一层楼。师曰此大善知识必能为人抽钉拔楔。遂往见。闻峰举牛过窗棂。师疑甚。他日过钵盂塘见松上雪坠有省。即呈颂曰。不问南北与东西。大地山河一片雪。声未绝。峰痛棒。不觉陨身崖下。及出乃自誓七日取证。遂端直坚竖忘废寝食。夜则攀树露立达旦。未至所期豁然大悟。驰至死关。呼曰老和尚今日瞒我不得也。呈颂曰。大地山河一片雪。太阳一照便无踪。自此不疑诸佛祖。更无南北与西东。峰上堂曰。二十余年布个漫天网子打凤罗龙。竟不普遇着一个虾蠏。今日不期有个蟭螟虫撞人网中。固是不堪上眼。三十年后向孤峰绝顶扬声大叫。且道叫个甚么。大地山河一片雪。师便夺拂子。为众举扬。呵励同学。辞不少逊。复曰。尽大地有一人发真归元。某甲皆知之。有僧参峰次。峰令见师。师曰蓦直去。师从此剃落。所至归重。泰定三年师狥众请。坐正宗寺一载。示众。若要超凡入圣永脱尘劳。直须去皮换骨绝后再苏。如寒灰发焰枯木成荣。岂可作容易想。我在老和尚处多年。每被大棒打彻骨髓。不曾有一念远离心。直至今日才触着痛处。不觉泪流。岂似你欢喜踊跃。齩着些子苦味便乃掉头不顾。殊不知苦味能除百病。大凡工夫若到省力时如顺水流舟。只要梢公牢牢把舵。才有丝毫异念生。管取丧身失命。若到纯一处不可起一念精进心。不可起一念懈怠心。不可起一念求悟心。不可起一念得失心。才有念生即被一切邪魔入你心腑。使尔颠狂胡说乱道。永作魔家眷属。佛也难救你。戒之戒之。元统元年除日谓从者曰。有一件事天来大。你还委悉么。良久曰明日是年朝。正月六日诣法云塔西指空地曰。更好立个无缝塔。其晚与禅者谈笑。至夜分乃曰老僧明日天台去也。者曰某甲随师去。师曰你走马也趂我不及。翌午跏趺而化。寿七十二。腊四十九。初中峰示寂会葬斋次。师笑谓众曰。后十二年更为老僧一会。至是十二年矣。赐佛慧圆明正觉普度大师。

　　杭州天目山大觉寺布衲祖雍禅师

　　明州宁海人。得旨於高峰。躬舂爨樵。貌甚瘠黑。戆而少文。尝和永明山居偈曰。我要心灰即便灰。何须更去觅良媒。千差路口齐关断。万别机头尽截摧。就树缚茆成屋住。拾荆编户傍溪开。是他懒瓒无灵验。惹得天书三度来。又曰。寻常冷解自知非。退步沉踪住翠微。扫荡百年荣辱梦。倒回多劫本根机。蚁因觅穴沿揩走。蝶为寻花徧圃飞。须信先天并后地。洞然物物有真归。后住中天竺桂子堂。书偈安坐而逝。

　　处州白云空中以假禅师

　　得法高峰。后栖白云山。四方禅侣闻风来赴。履满户外。至元丙子夏一日援笔书偈曰。地水火风先佛记。掘地深埋第一义。一免檀那几片柴。二免人言无舍利。趺坐而化。

　　灵云定禅师法嗣
</div>
    <div class="pagination">
<a href="五灯会元续略_page11.html">上一页</a><span>...</span><a href="五灯会元续略_page7.html">7</a><a href="五灯会元续略_page8.html">8</a><a href="五灯会元续略_page9.html">9</a><a href="五灯会元续略_page10.html">10</a><a href="五灯会元续略_page11.html">11</a><span class="current-page">12</span><a href="五灯会元续略_page13.html">13</a><a href="五灯会元续略_page14.html">14</a><a href="五灯会元续略_page15.html">15</a><a href="五灯会元续略_page16.html">16</a><a href="五灯会元续略_page17.html">17</a><span>...</span><a href="五灯会元续略_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
