<!DOCTYPE html>
<html>
<head>
    <meta charset="UTF-8">
    <title>五灯全书 - 第 102 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 102 页/共 215 页</h1>
    <div class="content">　　明州天童月坡明禅师

　　举僧问云门。久雨不晴时如何。门曰札。师颂曰。云门者一札。吹毛光透匣。若不是张华。徒劳眼眨眨　举良遂参麻谷因缘。颂曰。携锄不顾。便好回去。谁人敢道。你是座主　举离四句绝百非话。颂曰。离四句绝百非。递相推过几曾知。者僧担一担懵懂。换得两头淈[泳-永+盾]归　举熏风自南来殿阁生微凉公案。颂曰。卖扇老婆手遮日。一种风流出当家。说与途中未归客。何须向外吃波楂。

　　庐山东林指南直禅师

　　送僧还成都偈曰。智不到处道一句。一句当机便到家。宿鹭亭前风摆柳。锦官城畔雨催花。

　　明州雪窦希叟绍昙禅师

　　西蜀人。出世佛陇。上堂。僧问。向上宗乘事若何。师曰。檐头滴滴。分明历历。乃曰。西子湖边泛渺茫。一堤寒绿看垂杨。谁知业债难逃避。开眼堂堂入镬汤。到者里如何即得。拟欲烂煨黄。独不顾紫泥。未免蹈古人脚迹。拟欲关空锁梦。塞路断桥。又恐坐在葛藤窠里。不如随分纳些些。俯顺时宜去。拈拄杖曰。竖穷三际。横亘十方。靠拄杖曰。碧眼黄头会不得。野梅风定暗浮香　上堂。三月春云暮。韶华似酒浓。莺啼杨柳雨。蝶弄海棠风。若作境会。过山寻蚁迹。不作境会。度水觅鱼踪。毕竟如何。故乡归路远。日暮泣途穷　住雪窦。上堂。一宿觉三担土。脚未跨门。丰骨已露。等闲举一步。危径结寒花。信彩示一机。断崖飞瀑布。虽然。要跨乳峰门即易。要入乳峰室即难。何故。鸿飞冥冥。弋人何慕　上堂。发得一机活。出得一言当。万里无片云。青天合吃棒。不待春风着意开。暗香已在梅花上　举僧问南泉。师居方丈。将何指南。泉曰。昨夜三更失却牛。天明起来失却火。颂曰。奴颜婢膝走人间。羞见羊裘七里滩。文叔虽为天子贵。子陵元作故人看　寄天童偈曰。翁翁八十再生牙。烂嚼虚空吐出查撒向玲珑岩畔树。枝枝叶叶是昙花。

　　杭州灵隐退耕宁禅师

　　初住嘉兴崇圣。次迁苏之报恩慧日承天万寿。后迁灵隐。上堂。目前无法。意在目前。雨余山色翠。风暖鸟声喧。拍禅床曰。堪笑老胡无转智。少室峰前坐九年　上堂。举香林因僧问。年穷岁尽时如何。林曰。东村王老夜烧钱。师曰。王老烧钱。言端语端。绵包特石。铁裹泥团　上堂。极目千峰锁翠。满空柳絮飞绵。可怜无位真人。一向草宿露眠。哑。三春看又过。何日是归年　举岩头问钦山。如何是真言。钦曰。南无佛陀耶。颂曰。随机有问随机答。不是禅兮不是元。后代无端翻译出。却将梵语作唐言　举僧问赵州。和尚姓甚么。州曰。常州有。曰甲子多少。州曰。苏州有。颂曰。苏州有常州有。三月江南啼鹧鸪。堪笑有年无德汉。被人拶着强分疎。

　　福州雪峰绝岸可湘禅师

　　台州宁海葛氏子。举僧问曹山。雪覆千山。为甚孤峰不白。山曰。须知有异中异。曰如何是异中异。山曰。不堕诸山色。颂曰。言中彼此带幽元。尽向言中辨正徧。孤负一条官驿路。茫茫况在月明前　举僧问归宗。如何是元旨。归曰。无人能会。曰向者如何。归曰。有向即乖。曰不向者如何。归曰。谁求元旨。又曰。去无汝用心处。曰岂无方便门。令学人得入。归曰。观音妙智力。能救世间苦。曰如何是观音妙智力。归敲鼎盖三下曰。子还闻么。曰闻。归曰。我何不闻。僧无语。归以棒趂下。颂曰。三声鼎盖普门开。苦海劳生唤不回。九十春光今已半。空飞花片点莓苔　渔浦接待偈曰。吴山那畔越山前。有饭充饥有榻眠。到此便能休歇去。帝乡犹隔一潮船。

　　明州天童西岩了慧禅师

　　蓬州罗氏子。垂髫与群儿戏。必抟泥沙。为佛塔像。一日玉掌山祖灯。至其舍。师向之合掌。父母以师资宿契。遂令出家。灯授以般舟三昧。非其志。辞往成都。谒瑰庵照於昭觉。器之。属令南询。乃参浙翁琰于径山。闻高原泉为人径直。心慕之。往叩。适泉赴台之瑞岩。师与俱。一日泉问。山河大地。是有是无。师拟开口。泉即喝出。复以偈呈。泉曰。没交涉。师一日偶书白杨示众语。泉阅之。笑曰。写字与做言句尽得。争奈没交涉何。师愤然。泉曰。汝缘不在此。可往见雪窦范和尚。师秉命造谒。自陈来历。范呵曰。熟睡去。既而令充不厘务侍者。一日谓师曰。觑不透处。只在鼻尖头。道不着处。不离唇皮上。讨之则千里万里。师抗声曰。将谓有多少。范迁育王。师侍行。从容承禀。乃尽其要。逮范移径山。师居第二座。自是声动丛林。节斋赵观文。作牧苏州。举师开法定慧。迁永嘉能仁。江州东林。后住天童　佛涅盘上堂。拈拄杖召众曰。黄面瞿昙。乃竺乾猛将。以慈悲为弓矢。以智慧为戈矛。统百万雄兵。勇不可当。布三百余阵。势不可敌。如是四十九年。演出五千余卷兵书。虽流落人间。而未尝有一字漏泄。因与生死魔军。为冤为对。遂於跋提河边。筑一巨城。名为涅盘。于其城中。先以紫磨金躯。犒赏诸兵。令其瞻仰取足。再三抚谕。而又散以八斛四斗珍珠。其谋意无他。必欲打破生死牢关。普与尽大地众生。共行通天活路。得到大安隐大解脱之场。而后已。岂谓二千余载。犹未遂其志。未奏其功。山僧既知其力尽计穷。不免拔剑相助去也。以拄杖画一画曰。四海浪平龙睡稳。九天云净鹤飞高　芙蓉长老至上堂举唐芙蓉训访实性大师。实性上堂。右边拈拄杖。向左边曰。若不是芙蓉。师兄也大难委悉。颂曰。陪尽老精神。杯盘越样新。谁知村店酒。难劝玉楼人　举泐潭常面壁坐。南泉至。乃抚常背。常曰。阿谁。泉曰普愿。常曰如何。泉曰。也寻常。常曰。汝何多事因缘。颂曰。面壁堆危引客过。问谁那更问如何。道寻常已成多事。简点侬家事更多　师在众日。为亡僧讷侍者起龛。至龛前连呼讷侍者三。乃曰。三唤不应。果然是讷顶门。放出辽天鹘　师先依妙峰於灵隐。尝题两廊画壁曰。幸是十方无壁落。谁将五彩画虚空。善财眼里生花翳。去却一重又一重　晚年退居幻智庵。将终诫执事已。问曰。今何时。对曰。二鼓矣。遂放身而逝。实宋理宗景定壬戌三月十一日也。寿六十五。夏四十七。

　　越州光孝石室辉禅师

　　上堂。举城东老姥与佛同生。不欲见佛。每见佛来即便回避。虽然如此回顾东西总皆是佛。遂以手掩面。十指掌中亦总是佛公案。颂曰。平生不愿佛相逢。十指尖头现绀容。来路桃花风雨后。马蹄何处避残红。

　　灵隐熏禅师法嗣
　　杭州净慈愚极慧禅师

　　参石田熏於灵隐。一日室中。举云门念七话。连举十数转。无人下语。忽有一僧。才跨门。熏遽曰。雪峰辊球。师侍傍耸耳而听。豁然领悟。冲口说偈曰。云门念七。雪峰辊球。白苹红蓼。明月孤舟。熏颔之　住北禅曰。谢剑南儒藏主。云谷庆藏主。无则珍藏主。上堂。举白云师祖开堂拈香。有曰。众中衣钵道友。有一言半句利益我者。同伸报谢。山僧乍住。二三故人。远来相访。又非一言半句者比。岂无片香以为供养。烧枫香是着菩提边事。烧黄熟是着说佛说祖边事。而今猛焫一炉。也要尽大地人知道。浙西管内嘉兴府川原道地。且道。烧底是甚么香。良久曰。不下合　送宁禅人偈曰。心未宁时为汝安。落花小雨酿春寒。断桥流水孤山路。杨柳丝丝拂画栏。

　　杭州中竺雪屋珂禅师

　　上堂。枯桑知天风。海水知天寒。且道。衲僧知个甚么。知道饭是米做。直饶恁么。阎罗老子。索饭钱有日在　题初祖赞曰。一苇截流。深心叵测。梁土太平。魏邦着贼　师以宋鼎既迁。即谢寺事。金山默庵觉。雅知师。且尊其道行。时元兵下江南。觉被丞相伯颜协置幕中。从至武林。觉言於伯颜。请师住灵隐。亲持请疏扣门。师抽关露半面。问曰。汝为谁。觉曰。故人某甲。师落关曰。我不识汝。盖师虽处世外。而以忠节自持。故不屑灵隐之命。后断江恩。赞师曰。雪屋今亡四十年。高风凛凛尚依然。伯颜丞相拜床下。不肯为渠来冷泉。

　　天童礼禅师法嗣
　　明州育王横川如珙禅师

　　永嘉林氏。父崇夫。有处士名。师其季子也。孩时即不肉食。年十五。从季父沙门正则祝发。受具戒於广慈。初参石田熏。痴绝冲。无所入。继登太白。谒天目礼。咨决所疑。礼举南山筀笋东海乌贼话。师拟对。礼便打。豁然有省。亲炙久之。后为断桥所重。请师分座。复举出世雁山之灵岩。次迁能仁瑞光。元世祖至元癸未。被旨住育王　僧问。如何是教外别传底句。师曰。不落元妙。曰恁么则一超直入如来地。师曰。且缓缓　问如何是学人行履处。师曰。你适才从甚处上来。曰如何报得四恩去。师曰。你且从适才路下去　问如何是闻复翳根除。师曰。一不成。二不是。曰如何是尘消觉圆净。师曰。漏木杓破笊篱　问。僧问赵州。如何是祖师西来意。曰庭前栢树子。问庆云。曰庭前无栢树。一等是问西来意。为甚所答不同。师曰。不是阇黎问。老僧也不知　上堂。地大水大火大风大。若一念无疑。地不能碍。若一念无爱。水不能溺。若一念无瞋火不能烧。若一念无喜风不能飘。如此即是无依道人。佛从无依生。若悟无依。佛亦无得　中秋上堂。马祖。与百丈智藏南泉三人玩月。各呈自己见解。於月有甚交涉。月轮有圆有缺。孤光透彻。谓之月光菩萨。照破山河大地昏暗。开一切众生心地昏暗。老僧出母胎时。正当今夜。拈却门前大案山。放你诸人东去西去　上堂。鲁祖三昧最省力。才见僧来便面壁。育王三昧更省力。才见僧来便合掌。南山北山。如牛拽磨。脚瘦草鞋宽。地肥茄子大　上堂。妙明心印。印佛则一手指天。一手指地。印法则狗衔赦书。诸候避道。印僧则个个钵盂口向天。还有自印者么。若能自印。则行住坐卧。一一明了　上堂。本无纤尘法碍你眼睛。何得自昧。东西不辨。南北不分。千圣不传底事。只在你面前。不可错过　上堂。先佛有顶[宁*页]一机。祖师有末后一句。总向诸人面前拈出。破知解窠窟。截生死根株。正体独露。妙用全真。一尘中现宝王剎。毛端上转大法轮　开炉上堂。僧出曰。丙丁童子来求火。师曰。归去生柴带叶烧。乃曰。古镜阔一丈。火炉阔一丈。火焰为三世诸佛说法。三世诸佛立地听。你诸人。长连床上垩地听　上堂。百千三昧门。百千神通门。百千妙用门。你总入不得。你为三昧碍。神通碍。妙用碍。直饶不碍。也入不得　示众。举唐肃宗问忠国师。百年后所须何物。国师曰。与老僧造个无缝塔。曰就师请塔样。国师良久曰。会么。曰不会。国师曰。吾有付法弟子耽源。却谙此事。请问之。后诏问耽源。源有颂曰。湘之南潭之北。中有黄金充一国。无影树下合同船。瑠璃殿上无知识。师曰。无缝塔实难会。若去国师良久处会。瞎却自己眼。若去国师道吾有付法弟子耽源却谙此事请问之处会。瞎却自己眼。若去肃宗道就师请塔样处会。瞎却自己眼。若去耽源四句偈里会。瞎却自己眼　夜参。少室无门户。如何便得通。夜深宁耐立。听我话西东　尝室中垂语曰。南山筀笋。东海乌贼。有僧遽掩师口曰。请和尚更道。师以手托开曰。朝看东南。暮看西北　举黄龙三关颂曰。佛手驴脚容易见。最难道处是生缘。黄梅不是周家子。七岁传衣便会禅　举南泉斩猫话颂曰。一刀成两段。释得二僧争。草鞋头戴出。猫儿无再生　举鲁祖面壁颂曰。人来面壁成何事。争得心开现本源。空劫已前诸佛子。话头不举自然圆　师痛宗教滥觞。古响喑郁。引宗据祖。屏遏今学。崖耸标立。不随俗好恶。其住育王能仁。皆自公选。不依阿苟荣。一日谓众曰。病叟今年六十六。死日将至。火化好。土化好。西堂唯庵曰。山前有片荒地。师即命迭石为塔。复自铭曰。天生一穴。藏吾枯骨。骨朽成土。土能生物。结个葫芦。挂赵州壁。永脱轮回。超三世佛。将示寂。书诀众语而化。世寿六十八。僧腊五十三。时至元己丑三月十八日也。奉全身[疗-(日/小)+土]焉。所着有三会语录。行世。

　　杭州净慈石林行巩禅师

　　初住安吉上方。迁思溪法宝。隆兴黄龙。吴郡承天。后住净慈。上堂。横眸碧汉。万国风清。垂手红尘。千峰日出。才恁么便不恁么。所以道。我此法印。为欲利益世间故说。在所游方。勿妄宣传。横按拄杖曰。佛灭二千二百单六载。沙门行巩。今於苕霅尽头鼓钟清处。显示此印。丝毫无有妄者。卓拄杖曰。谨白　上堂。山静课花蜂股重。林空含箨笋肌明。倚阑不觉成痴兀。又得黄鹂唤一声。思溪恁么道。好吃拄杖六十。何故。为他不合随声逐色　上堂。水乡水阔地多湿。六月花蚊[此/束]如铁。夜半起来笑不辍。烦恼不辍作什么。床头一柄扇。无端又打折　上堂。三家村里。牛动尾巴。摇拂子曰。与者个相去多少。掷拂子曰。洎合停四长智　上堂。雪峰辊球。禾山打鼓。秘魔擎叉。道吾作舞。一切圣贤。皆以无为法。而有差别。喝一喝。下座　室中垂示。尽大地是个金刚正体。向甚处着。上座。芭蕉闻雷而抽。且道是有情是无情。南屏山下壁立三关。透不过者。一错百错。透得过者。千难万难。忽有不甘底出来道。既透得过。因甚么也难去。明日来。与你仔细相看　问僧。如何是你自己。僧拟对。师便推出　举黄龙见慈明因缘。颂曰。错错。戏海骊龙。冲霄俊体。老慈明无着莫。笑里重重露栓索佛手一展日月昏。大江从此风涛恶。

　　嘉兴府天宁冰谷衍禅师

　　上堂。朔风何萧萧吹彼岩下衣。家业久荒芜。游天胡不归。人生百岁岂长保。昨日少年今已老。翻忆寒山子。十年归不得。忘却来时道　上堂。劫石可消。恩情难断。拍膝一下曰。蒿[打-丁+冢]青松下。年年挂纸钱　上堂。冷风疎雨做新年。寂寞寒冰古涧边。暖阁地炉煨榾柮。送穷不用更烧钱　圣节上堂。心王安六国通。天地阔车书同。风从虎云从龙。深惟海高惟嵩。万灵无处参化工。但知一气复鸿蒙。

　　苏州虎丘云耕靖禅师

　　上堂。我若不说破。恐汝不回头。我若说破。又恐诸人日后骂我去　上堂。山僧若真正举扬。河步亭无汝着脚分。且抑下威光。随汝根器。未说超宗异目。若知得虎丘山高。一百三十尺舍利塔。是隋朝建立也。许汝有个入处。甘心下劣。又争怪得老僧　上堂。龙门无宿客。个个无退步底道理。矮疎山三千里外卖布单。跛云门被拶脚折。汝辈只管悠悠过日　浴佛上堂。我观如来。前际不来。后际不去。今亦不住。且道。大殿里香汤沐浴个什么。若也会得。手中杓子。拈放自由。其或未然。明年今日。依旧胡泼乱泼　上堂。冷如冰霜。细如米末。水不能漂。火不能热。王母昼下云旗翻。子规夜啼山竹裂　上堂。古人道。依经解义。三世佛冤。离经一字。还同魔说。依与离。既不可得。毕竟如何。卓拄杖曰。渔人只看丝纶上。不见芦花对蓼红　上堂。拈拄杖曰。云岩看山玩水。拄杖子亦乃看山玩水。云岩浑身病苦。拄杖子亦乃浑身病苦。云岩脱体轻安。拄杖子亦乃脱体轻安。卓拄杖曰。擘开华岳易。除却爱憎难。

　　华藏通禅师法嗣
　　杭州径山虚舟普度禅师

　　维杨江都史氏子。稍长。无处俗意。母识其志俾依郡之天宁出家。会与毕将军舟遇共语。毕大奇之曰。此儿短小精悍。音吐如钟他日法门爪牙也。携归武林。从东堂院祖信受业。师奋志参方。初见铁牛印於灵隐。已而江东西湖南北。悉徧历焉。时无碍通。唱道荐福。师特往叩。入室次。通问。不与万法为侣者。是甚么人。师曰。金香炉下铁昆仑。通曰。将谓者矮子有长处。师曲躬作礼曰。谢和尚证明。天童晦岩光。大慈石岩琏。虎丘石室迪。一见皆器异　宋理宗淳佑初。制府赵信庵以金陵半山请师出世。次迁润之金山。潭之鹿苑抚之疎山。苏之承天。景定间。补中天竺。旨升灵隐元世祖至元丁丑。诏住径山　上堂。邪人说正法。正法悉皆邪。正人说邪法。邪法悉皆正。卓拄杖一下曰。邪耶正耶。又卓一下曰。说耶不说耶。向者里拣辨得出。黄金为屋未为贵。玉食锦衣何足荣　上堂。万法是心光。诸缘惟性晓。本无迷悟人。只要今日了。既无迷悟。了个什么。卓拄杖一下曰。千言万语无人会。又逐流莺过短墙　上堂。举云门示众曰。汝等诸人。在此过夏。山僧深不欲向你道。惜取眉毛好。师曰。云门灵龟曳尾。拂迹迹生。灵隐即不然汝等诸人。在此过夏。山僧直截向你道。口是祸门　上堂。举临济道。有一人。论劫在途中。不离家舍。有一人。离家舍。不在途中。那个合受人天供养。师颂曰。兔马有角。牛羊无角。寸毫尺厘。天地寥廓。潘阆倒骑驴。颠杀黄番绰　师住径山。值火余。志图恢复。将有绪。俄示微疾。索笔大书曰。八十二年。驾无底船。踏翻归去。明月一天。掷笔而逝时元贞乙未四月二十四日也。全身塔寺东十里罘罳坞之阳。

　　雪窦谦禅师法嗣
　　平江府承天觉庵梦真禅师

　　宣州人。八岁为僧。十九受具。二十行脚。所见尊宿不能了决。慕无准范道风。遂登径山叩见。每到室中。战怖忘却话头。自此不去入室。昼夜只是坐禅。一日廊下行闻火板鸣有省。私自欢喜。知得本命元辰落处。於是入室。范问。你是吃粥吃饭僧。参禅学道僧。师抗声曰。吃粥吃饭僧。范曰。更须饱吃始得。师曰。谢和尚供养。目此只是看狗子无佛性话。无入处。乃过雪窦见大歇。谦问。作么生是生死底事。师曰。眉毛安眼上。谦曰。眉毛因甚安眼上。师曰。说着令人转不堪。谦又问。汝甚处来。师曰。径山来。谦曰。火后事作么生。师曰。五峰依旧插天高。谦曰。那事还曾坏么。师叉手向前曰。幸喜不曾动着。遂挂搭。归堂。师自知未稳。心下常热哄哄地。一夜更深。举首见瑠璃灯。豁然大悟。从前所得。一时氷消瓦解。次日入室。谦举如何是佛。三脚驴子弄蹄行。声未绝。师曰。一任[跳-兆+孛]跳。谦曰。甚处与杨岐相见。师曰。当面蹉过。复执侍久之。开法永庆。迁连云。升何山。主承天　上堂。将心学佛。摄入魔宫。拟心参禅。堕在阴界。直饶嫌佛不肯做。被拄杖子穿过髑髅。若恁么看来。直是无用心处。卓拄杖曰。携取诗书归旧隐。野花啼鸟一般春　上堂。庭前翠竹青青。砌下黄花郁郁。唤作真如体。又是般若用。唤作般若用。又是真如体。忽有个出来道。我见从上佛祖。说了万千体用。不似承天者样蹊跷。莫是智过佛祖耶。杜撰臆说耶。卓拄杖曰。好向暮天沙上望。西风惊起雁行斜　上堂。举韶国师曰。通玄峰顶。不是人间。心外无法。满目青山。师召大众曰。韶国师。好个颂子。只是打成两橛。承天亦有个颂。双峨峰顶。上是青天。夜半捉乌鸡。伸手不见掌。喝一喝　上堂。三伏热不似人心热。行路险不似人心险。万斛清风碧玉盘。不知谁共倚阑干。忽有个出来道。长老正恁么时。如何是祖师西来意。向他道。作贼人心虚　举世尊才生下。一手指天一手指地。周行七步。目顾四方曰。天上天下唯吾独尊。云门曰。我当时若见。一棒打杀与狗子吃。贵图天下太平话。颂曰。生来自恨错同条。铁铸心肝也合消。还你独尊三界内。奈何今日又明朝　元世祖至元间。有贤首宗讲主。奏请江南两浙名剎。易为华严教寺。奉旨南来。抵承天。次日师升座。博引华严旨要。纵横放肆。问析诸师。论解纤微。若指诸掌。讲主闻所未闻。大沾法益。且谓。承天长老尚如是。矧杭之巨剎大宗师耶。因回奏。遂寝前旨。

　　宁波雪窦霍山昭禅师

　　上堂。即心即佛。嘉眉果阆。怀里有状。非心非佛。筠袁虔吉。头上插笔。不是心不是佛不是物。漳泉福建。头匾似扇。只可闻名。不可见面。

　　慧岩象潭泳禅师

　　上堂。举无着和尚至五台。与老翁吃茶次。翁拈起玻璃盏问曰。南方还有者个么。着曰无。翁曰寻常将甚么吃茶。着无对因缘。颂曰。五台凝望思迟迟。白日青天被鬼迷。最苦一般难理会。玻璃盏子吃茶时。

　　一关溥禅师

　　举马祖令僧问大梅曰。和尚见马大师。得个甚么便住此山。梅曰。大师道即心即佛。我便向者里住因缘。颂曰。只将马祖铅刀子。裂破漫天铁网罗。碧沼夜敲荷叶雨。至今贫恨一身多。

　　台州国清溪西泽禅师

　　普说。其略曰。参元上士。行脚高流。拨草瞻风。到一处所。便乃供下。入门口欵。谓之生死事大。无常迅速。众兄弟。生死若是有。从古至今。无有一人能免生死。若是无。争奈目前生死何。生死亦有亦无。不有不无。当恁么时。还有漏网底么。既是走透无门。腊月三十日。撞到面前。毕竟如何支准。等是踏破草鞋。岁月飘忽。不可把玩。要须穷教去处分明。与前来入门口欵。相应始得　又曰。便只恁么歇去。则适来说出许多络索。甚处安着。直饶诸人一时不受打迭得净尽。山僧却有个古话。举似诸人。记得长庆示众曰。净洁打迭了。却须近前来就我觅。有一棒到你。当生惭愧。无一棒到你。又作么生。雪窦曰。净洁打迭了。却须近前来就我觅。有一棒到你。则屈着你。无一棒到你。与你平出。二大老好一棒。未免作得失论量。天封则不然。净洁打迭了。却须近前来就我觅。有一棒到你。花铺锦上。无一棒到你。霜加雪上。且道。前头为人。后头为人。辨明得出。后次挂牌时。却来通吐。

　　道场岩禅师法嗣
　　杭州径山虚堂智愚禅师

　　四明人。出世嘉禾兴圣。迁光孝。明之显孝。延福瑞岩。婺之宝林。四明。育王。栢岩。杭之净慈。宋延淳末。被旨住径山。历住十剎　室中垂语曰。己眼未明底。因甚将虚空作布袴着。画地为牢。因甚透者个不过。入海算沙底。因甚向针锋头上翘足　僧问。声前一句。不堕常机。转位就功。如何相见。师曰。问讯不出手。曰且道。天子万年。又作么生。师曰。瑞草生嘉运。灵花结早春。曰直得九州四海。雷动风飞。师曰。出门惟恐不先到　上堂。春风如刀。春雨如膏。衲僧门下。何用叨叨　上堂。言而足。终日言而尽道。言而不足。终日言而尽物。且道。道与物是一是二。若道是一。为甚么客山高。主山低。若道是二。为甚么天地一指。万物一马。个里缁素得出。还你草鞋钱。其或不然。但愿来年蚕麦熟。罗睺罗儿与一文　结夏上堂。有一人日消万两黄金。同此圣制。只是无人识得。若有人识得。许伊日消万两黄金　上堂。宝林初无门户。与人近傍。亦不置之於无何有之乡。只要诸人。如铁入土。与土俱化。然后可以发越。其如运粪入者。吾末如之何　上堂。举松源临寂告众曰。久参兄弟。正路上行者有。只不能用黑豆法。临济之道。将泯绝无闻。伤哉。师曰。鹫峰老人。大似倚杖骑马。虽无僵仆之患。未免傍观者丑　师晚住净慈。入院日。参徒问答次。忽天使传旨。问赵州因甚八十行脚。虚堂因甚八十住山。师乃举赵州行脚到临济话。颂曰。赵州八十方行脚。虚堂八十再住山。别有一机恢佛祖。九重城里动龙颜。天使以颂回奏。上大悦。特赐米五百硕绢百匹。后住育王径山。亦赐赉优渥　尝举东寺示众曰。心不是佛。智不是道。剑去久矣。尔方刻舟。颂曰。昨日因过竹院西。邻家穉子隔溪啼。山寒水肃半黄落。无数归鸦卜树栖　举大慈上堂曰。山僧不解答话。祇解识病。时有僧出。慈便归方丈。颂曰。轻如毫末重如山。地角天涯去复还。黄叶陨时山骨露。水边依旧石生斑。至元癸亥十月初八日示寂。塔於径山直岭下。高丽国。尝请师供养八载。问法弟子。常随千指。明嘉靖间。王遣法嗣。到山扫塔。

　　明州天童石帆衍禅师

　　举陆亘大夫问南泉姓甚么。泉曰姓王。曰还有眷属么。泉曰四臣不昧。曰王居何位。泉曰玉殿苔生。曰玉殿苔生时如何。泉曰不居正位话。颂曰。金鸭香销更漏深。沉沉玉殿紫苔生。高空有月千门照。大道无人独自行　举大颠摈首座因缘。颂曰。一串摩尼。觌面当机。赚杀首座。疑杀昌黎。弄尽许多穷伎俩。春秋元自不曾知。

　　金山开禅师法嗣
　　杭州径山石溪心月禅师

　　西蜀眉州人。上堂。举僧问九峰如何是学人自己。峰曰更问阿谁。曰便恁么承当时如何。峰曰须弥还更戴须弥话。颂曰。自家冷暖自家知。祖意西来更问谁。全体承当全体是。须弥顶上戴须弥　举晦堂因黄山谷问。捷径处乞师指示。堂曰。祇如仲尼道。二三子以我为隐乎。吾无隐乎尔。太史居常如何理论。谷拟对。堂曰不是不是。谷迷闷不已。一日侍堂山行时。方岩桂盛放。堂曰大史闻木穉香么谷。曰闻。堂曰吾无隐乎尔。谷释然。即礼拜曰。和尚恁么老婆心切。堂笑曰。祇要公到家耳。颂曰。渠侬家住白云乡。南北东西路渺茫。几度欲归归未得。忽闻岩桂送幽香　举庞居士曰。有男不婚。有女不嫁话。颂曰。收拾山云海月情。团圞鼻直眼眉横。龟毛拂子兔角杖。敲得虚空嚗嚗声　举庞公访大同提笊篱因缘。拈曰。普济把定。被庞公痛处一锥。直得左转右侧。前依后随。笊篱提起处。相呼作舞时。若言依样画猫儿。定把黄金铸子期　僧问。如何是佛。师曰。矮子看戏　送僧还双林偈曰。未到双林见旧游。眉横新月眼横秋。寒暄未举宜先问。因甚桥流水不流。□□□□六月初九日示寂。

　　径山冲禅师法嗣
　　福州神光北山隆禅师

　　示众。即心即佛。有水有竹屋便好。非心非佛。不袜不冠身自繇。不是心不是佛不是物。闲倚阑干立清晓。红芭蕉引碧牵牛　礼镜清塔偈曰。惯问门前什么声。池蛙笑汝自蛙鸣。年来荒却天华寺。正令方才一半行。

　　高台此山应禅师
</div>
    <div class="pagination">
<a href="五灯全书_page101.html">上一页</a><span>...</span><a href="五灯全书_page97.html">97</a><a href="五灯全书_page98.html">98</a><a href="五灯全书_page99.html">99</a><a href="五灯全书_page100.html">100</a><a href="五灯全书_page101.html">101</a><span class="current-page">102</span><a href="五灯全书_page103.html">103</a><a href="五灯全书_page104.html">104</a><a href="五灯全书_page105.html">105</a><a href="五灯全书_page106.html">106</a><a href="五灯全书_page107.html">107</a><span>...</span><a href="五灯全书_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
