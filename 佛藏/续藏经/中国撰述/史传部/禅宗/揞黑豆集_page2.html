<!DOCTYPE html>
<html>
<head>
    <meta charset="UTF-8">
    <title>揞黑豆集 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>揞黑豆集 - 第 2 页/共 7 页</h1>
    <div class="content">
　　台州罗氏子。初参此庵。举十方同聚会。个个学无为。此是选佛场。庵遽震威一喝师大悟。(心空二字。将欲出口迎机一喝桶底捷脱)有以天封勉师出世者。师摇手曰。我不解悬羊卖狗也。(莲云。许他真正羊肉行家)即遁去。乾道初。瞎堂住国清。於稠人中得师。请为第一座。后出住焦山　上堂。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添。少处减。大虫怕吃生人胆。有若无。实若虚。争掩骊龙明月珠。是则是。祇如焦山坐断诸方一句。作么生道。肚无偏僻病。不怕冷油齏。拍禅床下座(以上示语。皆油韲也肚有偏僻病者。切忌服之)　僧问如何是即心即佛。师曰。鼎州出狞争神。曰如何是非心非佛。师曰。闽蜀同风曰。如何是不是心不是佛不是物。师曰。穷坑难满　问起灭不停时如何。师曰。谢供养(别云烧)　问我有没弦琴。久居在旷野。不是不会弹。未遇知音者。知音既遇。未审如何品弄。师曰。钟作钟鸣。鼓作鼓响。(别云自诬犹可。莫诬老僧)曰。云门放洞山三顿棒。意旨如何。师曰。和身倒。和身擂。(别云。你有者许多气力)曰。他道饭袋子。江西湖南便恁么去。又作么生。师曰。泪出痛肠。(别云。老僧刚只吃得两碗粥)曰。真金须是红炉煅。白玉还他好手磨。师曰。添一点也难为(别云。要用筛子。米铺里有)　室中常举苕帚柄问学者曰。依稀苕帚柄。彷佛赤斑蛇。众下语皆不契。(代云。和尚只管弄。弄断狗筋巴。待他打时。却接住云。好个忤逆子。动手打亲爹)有僧请益。师示以颂曰。依稀苕帚柄。彷佛赤斑蛇。棒下无生忍。临机不识爹。

　　杭州府净慈济颠道济禅师

　　出家灵隐。性不羁。尝与市井浮沈。喜打筋斗。不着裈。形媟露。人姗笑。自视夷然。与明颠同时。师为尤甚。饮酒。居常为寺僧唾骂笞逐。走居净慈。为人诵经下火。得酒食便赴。有诗曰。何须林景胜潇湘。只愿西湖化为酒。和身卧倒西湖边。一浪来时吞一口。(忽然拈起西湖。直倒直倾时如何。代云也只得一口)时从市。喜息人之诤。救人之死。戏谑笑谈。神出鬼没。人罕有能测之者。年七十三而没。一日与明颠偶识於朱泾。明目之曰咦。济颠乃赠以诗。诗曰青箬笠前天地阔。碧蓑衣底水云宽。不言不语知何事。只把人心不自瞒(好个不自瞒争奈瞒人好)。

　　参政钱端礼居士

　　字处和。号松窗。从此庵发明己事。凡宗门旨趣。一一极之。淳熙丙申。简堂归住平田。遂与往来。丁酉秋。微恙。修书召堂。及国清瑞岩主僧诀别。堂与二禅诣榻次。公起趺坐。言笑移时。即书曰。浮世虚幻。本无去来。四大五蕴。必归终尽。虽佛祖具大威德力。亦不能免者一着。天下老和尚。一切善知识。还有跳得过者无。盖为地水火风。因缘和合。暂时凑泊。不可错认为己有。大丈夫磊磊落落。当用处把定。立处皆真。顺风使帆。上下水皆可。因斋庆赞。去留自在。此是上来诸圣开大解脱。一路涅盘门。本来清净。空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔顾简堂曰。某坐去好。卧去好。堂曰。相公去便了。理会甚么坐卧。公笑曰。法兄当为祖道自爱。遂敛目而逝。

　　杭州府径山别峰宝印禅师

　　嘉州李氏子世居峨嵋之麓。幼通六经。厌俗。从德山清素得度。具戒。依密印於中峰。一日印举僧问岩头起灭不停时如何。岩喝曰。是谁起灭。师即豁然大悟。会圆悟归昭觉。印遣师往省。因随众入室。悟问从上诸圣。以何接人。师竖拳。悟曰。此是老僧用底。作么生是从上诸圣用底。师以拳挥之。悟亦举拳相交。大笑而止　后至径山谒大慧。慧问甚处来。师曰。西川。慧曰未出剑门关。与汝三十棒了也。师曰不合起动和尚。(你看古人眼光落处。都在未举已前)慧忻然。扫室延之。慧南迁。师乃西还。连主数剎。后再出陕。住保宁金山。雪窦径山　开堂升座曰。世尊初成正觉。於鹿野苑中转四谛法轮。憍陈如比邱最初悟道。真净曰。今日新丰洞里。祇转个拄杖子。遂拈拄杖着左边曰。还有最初悟道者么。若无。丈夫自有冲天志。莫向如来行处行。遂喝一喝下座。若是印上座则不然。今日向凤凰山里。初无工夫转四谛法轮。亦无气力转拄杖子。祇教诸人行须缓步。语要低声。何故。欲得不招无间业。莫谤如来正法轮(者个阿师略知香臭)。

　　宁波府东山全庵齐己禅师

　　昂州谢氏子　莲社会上堂。渐渐鸡皮鹤发。父少儿子老。看看行步躘踵。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。唯有径路修行。依旧打之绕。但念阿弥陀佛。念得不济事。(一手系铃一手解铃。妙手空空)复曰恶者条活路。已被善导和尚直截指出了也。是你诸人朝夕在径路中往来。因甚么当面蹉过你若向者里荐得。不致蹉过。便可除迷倒障。拔犹豫箭。截疑惑网。断痴爱河。伐心稠林。浣心垢浊。正心谄曲。绝心生死。然后转入那边。抬起脚。向佛祖践履不到处进一步。开却口。向佛祖言诠不到处说一句。唤回善导和尚。别求径路修行。其或准前舍父逃走。流落他乡。撞东磕西苦哉佛陀耶。

　　觉阿上人

　　日本国滕氏子。十四得度受具。习大小乘有声。二十九。属商者自中都回。言禅宗之盛。阿奋然拉法弟金庆。航海而来。袖香谒灵隐海。海问其来。阿辄书而对。复书曰。我国无禅宗。唯讲五宗经论。国主无姓氏。号金轮王。以嘉应改元。舍位出家。名行真。年四十四。王子七岁。令受位。度僧无退纳。而讲义高者赐之。某等仰服圣朝禅师之名。特远投诚。愿传心印。以渡迷津。且如心佛及众生。是三无差别。离相离言。假言显性。禅师如何开示。海曰。众生虚妄见。见佛见世界。阿书曰。无明因何而有。海便打。(问得迂回。打得直截)阿即命海升座决疑。明年秋。辞游金陵。抵长芦江岸。闻鼓声。忽大悟。始知佛海垂手旨趣。(当时若钝置一语。岂有今日)旋灵隐。述五偈叙所见。辞海东归。偈曰。航海来探教外传。要离知见脱蹄筌。诸方参遍草鞋破。水在澄潭月在天。扫尽葛藤与知见。信手拈来全体现。脑后圆光彻太虚。千机万机一时转。妙处如何说向人。倒地便起自分明。蓦然踏着故乡地。倒裹幞头孤路行。求真灭妄元非妙。即妄明真都是错。堪笑灵山老古锥。当阳抛下破木杓。竖拳下喝少卖弄。说是说非入泥水。截断千差休指注。一声归笛啰啰哩。海称善。书偈赠行。归本国。住睿山寺。洎通嗣法书。海已入寂矣。

　　知府葛郯居士

　　字谦问。号信斋。少擢上第。玩意禅悦。首谒无庵全。庵令究即心即佛。(既云。即心即佛。又令人究个甚么。无庵老秃。好与三十棒)久无所契。请曰。师有何方便。使某得入。庵曰。居士太无厌生。(别云。你几时出底。待伊拟议。劈面便掌)已而佛海来居剑池。公因从游。乃举无庵所示之语。请为众普说。海发挥之曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而返。一日於不是心不是佛不是物话。豁然顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书颂呈佛海。海报曰。此事非纸笔可尽。居士能过我。当有所闻矣。遂复至虎邱。海迎之曰。居士见处。止可入佛。不能入魔。何不道金毛跳入野狐窟。公乃脱然。(葛老被者二秃几番钝置。直饶向者里会得。也是鬼家活计。使遇心圆。一掌便了)　尝问诸禅曰。夫妇二人相打。通儿子作证。且道证父即是。证母即是。(劈面掌云。者不孝子。不打更待何时)或庵体着语曰。小出大遇。孝宗淳熙六年守临川。八年感疾。一夕忽索笔书偈曰。大洋海里打鼓。须弥山上闻钟。业镜忽然扑破。翻身透出虚空。召僚属示之曰。生之与死。如昼与夜。无足怪者。若以道论。安得生死。若作死生会。则去道远矣。语毕。端坐而化。

　　饶州府荐福退庵休禅师

　　上堂。风动邪。幡动邪。风鸣邪。铃鸣邪。非风铃鸣。非风幡动。此土与西天。一队黑漆桶。诳惑世间人。看看灭胡种。山僧没奈何。(有人会得没奈何三字。心圆许伊是个朋友)趁后也打哄。咦。瓠子曲湾湾。冬瓜直儱侗。(颂曰。瓠子曲湾湾。冬瓜直儱侗。勇者不必仁。仁者必有勇)　上堂。结夏时左眼半斤。(别云。嘴阔二分)解夏时右眼八两。(别云。鼻长三尺)谩云九十日安居。赢得一肚皮妄想。(火杖头急杀文殊。米瓮里鳖杀普贤)直饶七穴八穿。未免山僧拄杖。(倘伊道饭是米做。和尚还须将错就错)虽然如是。千金之弩。不为鼷鼠而发机。(须还他木上座始得)上堂。先师寻常用脑后一锤。卸却学者胸中许多屈曲。当年克宾维那。曾中兴化此毒。往往天下丛林。唤作超宗异目。非惟孤负兴化。亦乃克宾受辱。若是克肖儿孙。终不依草附木。资福喜见同参。今日倾肠倒腹。遂卓拄杖。喝一喝曰。还知先师落处么。伎死禅和如麻似粟(先师落处有甚难知)　上堂。言发非声。是个甚么。色前不物。莫乱针锥。透过禹门。风波更险。咄(才有一丝头。过重於山岳)。

　　广信府龟峰晦庵慧光禅师

　　建宁人　上堂。数日暑气如焚。一个浑身无处安着。思量得。也是烦恼人。者个未是烦恼。己躬下事不明。更是烦恼。所以达磨大师烦恼。要为诸人吞却。又被咽喉小。(嘿不得)要为诸人吐却。又被牙齿碍。(说不得)取不得。舍不得。烦恼九年。若不得二祖不惜性命。(既都不得。如何承当得去。果有不惜性命者。定知落处)往往转身无路。烦恼教死。所谓祖祢不了。殃及儿孙。后来莲华峰庵主。到者里烦恼不肯住。南岳思大。到者里烦恼不肯下山。更有临济德山。用尽自己查梨。烦恼盂无柄。(绝好一篇。没奈何注脚。此世尊菩提树下。静坐思惟本旨也)龟峰今日也是为他闲事长无明。为你诸人从头点破。卓拄杖一下曰。一人脑后露腮。一人当门无齿。更有数人。鼻孔没半边。不劳再勘。你诸人休向者里立地瞌睡。殊不知家中饭箩锅子。一时失却了也。你若不信。但归家检点看(欲观其父。但观其子。不忝为乌巨嗣)。

　　扬州府仪真长芦且庵守仁禅师

　　越州上虞人。依雪堂於乌巨。闻普说曰。今之兄弟。做工夫。正如习射。先安其足。后习其法。后虽无心。以久习故。箭发皆中。喝一喝曰。只今箭发也。看看。师不觉。倒身作避箭势。忽大悟(须知古人悟处。不在箭头上)　上堂。百千三昧。无量妙门。今日且庵不惜穷性命。祇做一句子说与诸人。乃卓拄杖下座(尽大地无一人不知。不劳更下注脚)　尝颂台山婆话曰。开个灯心皂角铺。日求升合度朝昏。只因风雨连绵久。本利一空愁倚门。

　　台州府万佛心闻昙贲禅师

　　永嘉人　上堂。一见便见。八角磨盘空里转。(一句是知到底。恰如病眼见空花)一得永得。辰锦朱砂如墨黑。(一句是行到底。折合归来炭里坐)秋风吹渭水。已落云门三句里。(若道出得。无有是处)落叶满长安。几个而今不被瞒。(认奴作郎者千千万)竖拂子曰。瞒得瞒不得。(一风都摄。然后转向那边)总在万年手里。还会么。华顶月笼招手石。断桥水落舍身岩(显出元要。今人失其旨矣)　住江心病起。上堂。维摩病。说尽道理。龙翔病。咳嗽不已。咳嗽不已。说尽道理。说尽道理。咳嗽不已。汝等诸人。还识得其中意旨也未。本是长江吃冷水。却教露柱患头风(诸公要见露柱则易。要见长江则难。何故。万顷碧琉璃。浸破双瞳子)　僧问。百丈卷席。意旨如何。师曰。贼过后张弓(者里会得。谁敢钝置伊)。

　　高丽国坦然国师

　　少嗣王位。钦慕宗乘。因海商方景仁抵四明。录无示语归。师阅之。启悟。即弃位圆颅。作书。以语要及四威仪偈。令景仁呈无示。示答曰。佛祖出兴於世。无一法与人。实使其自信自悟。自证自到。具大知见。如所见而说。如所说而行。山河大地。草木丛林。相与证明。其来久矣。后复通嗣法书。其略曰。生死海中。矌劫难渡。得遇本分宗师。以三要印子。验定其法。实谓盲龟值浮木孔耳。

　　九江府东林卍庵道颜禅师

　　潼州鲜于氏子　上堂。一叶落。天下秋。一尘起。大地收。鸟窠吹布毛。便有人悟去。今时学者。为甚么却不识自己。良久曰。莫错怪人好　上堂。诸人知处。良遂总知。良遂知处。诸人不知。作么生是良遂知处。乃曰。鸬鹚语鹤　上堂。仲冬严寒。三界无安。富者快乐。贫者饥寒。不识元旨。错认定盘。何也。牛头安尾上。北斗面南看　上堂。一滴滴水。一滴滴冻。天寒人寒。风动幡动。云门扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。不出诸人十二时中。寻常受用。

　　福州府西禅此庵守净禅师

　　上堂。谈元说妙。撒屎撒尿。行棒行喝。将盐止渴。立主立宾。华擘宗乘。设或总不恁么。又是鬼窟里坐。到者里山僧已是打退鼓。且道诸人寻常心愤愤口悱悱。合作么生。莫将闲学解。埋没祖师心　上堂。道是常道。心是常心。汝等诸人。闻山僧恁么道。便道我会也。大尽三十日。小尽二十九。头上是天。脚下是地。耳里闻声。鼻里出气。(此今日之通病也)忽若四大海水在汝头上。毒蛇穿你眼睛。虾蟇入你鼻孔。又作么生　上堂。闭却口。时时说。截却舌。无间歇。无间歇。最奇绝。最奇绝。眼中屑。既是奇绝。为甚么却成眼中屑。了了了时无可了。元元元处亦须呵(有问狸奴白牯。灯笼露柱。还被呵也无。但向伊道。近来法令稍严。不许搀夺行市)　上堂。佛祖顶[宁*页]上。有泼天大路。未透生死关。如何敢进步。不进步。大千没遮护。一句绝言诠。那咤擎铁柱　问不施寸刃。请师相见。师曰。逢强即弱。曰何得埋兵擢斗。师曰。祇为阇黎寸刃不施曰未审向上还有事也无。师曰有。曰如何是向上事。师曰。败将不斩(者僧有头无尾)。

　　处州府连云道能禅师

　　僧问。镜清六刮。意旨如何。师曰。穿却你鼻孔。曰学人有鼻孔即穿。无鼻孔又穿个甚么。师曰。抱赃叫屈。曰如何是就毛刮尘。师曰。筠袁虔吉头上插笔。曰如何是就皮刮毛。师曰。石城虔化。说话厮骂。曰如何是就肉刮皮。师曰。嘉眉果阆。怀里有状。曰如何是就骨刮肉。师曰。漳泉福建。头匾如扇。曰如何是就髓刮骨。师曰。洋澜左蠡。无风浪起。曰髓又如何刮。师曰。十八十九。痴人夜走。曰六刮已蒙师指示。一言直截意如何。师曰。结舌有分(且道此老东刮西刮。毕竟刮着也无。今日有问。但云者里不消一刮。若问如何是一刮。答云。伸手缩手都打杀。如何是不消。答云。个个猢猢会着袜)。

　　杭州府灵隐最庵道印禅师

　　汉州人　上堂。大雄山下虎。南山鳖鼻蛇。等闲撞着。抱赏归家。若也不惜好手。便与拔出重牙。有么有么　中秋上堂。举马大师与西堂百丈南泉玩月话。师曰。马祖垂丝千尺。意在深潭。西堂振鬣。百丈摆尾。虽则冲波激浪。未免上他钩线。南泉自谓跃过禹门。谁知依前落在巨网。即今莫有绝罗笼。出窠臼底么。也好出来露个消息。贵知华藏门下。不致寂寥。其或未然。此夜一轮满。清光何处无(出来露个消息。道绝人荒。其或未然。门庭热闹)。

　　建宁府竹原宗元庵主

　　本郡连氏子　示众。若究此事。如失却锁匙相似。祇管寻来寻去。忽然撞着。恶。在者里。开个锁子。便见自家库藏。一切受用。无不具足。不假外求。别有甚么事　示众。诸方为人抽钉拔楔。解黏去缚。我者里为人添钉着楔。加绳加缚了。送向深潭里。待他自去理会(且道是抽拔语。是添着语。若道是添着语。孤负竹原。若道是抽拔语。孤负自己。要得不孤负么。问取张家打油匠去)　示众。主法之人。气吞宇宙。为大法王。若是释迦老子达磨大师出来。也教伊叉手向我背后立地。直得寒毛卓竖。亦未为分外　垂语曰。者一些子。恰如撞着杀人汉相似。你若不杀他。他便杀了你(无回避处。设有问狭路相逢时如何。向伊道甚处得相逢)。

　　温州府净居尼妙道禅师

　　延平尚书黄裳之女　上堂。问答罢。乃曰。问话且止。直饶有倾湫之辩。倒岳之机。衲僧门下。一点用不着。且佛未出世时。一事全无。我祖西来。便有许多建立。至今累及儿孙。山僧於人天众前。无风起浪。语默该不尽底。弥亘大方。言诠说不及处。徧周沙界。通身是眼。觌面当机。电卷星驰。如何凑泊。(你看他女子。有如此丈夫气概)有时一喝。生杀全威。有时一喝。佛祖莫辨。有时一喝。八面受敌。有时一喝。自救不了。遂喝一喝曰。且道者一喝。是生杀全威邪。是佛祖莫辨邪。是八面受敌邪。是自救不了邪。若向者里辨别得。堪报不报之恩。脱或未然。山僧无梦说梦去也。拈起拂子曰。还见么。若见。被见刺所障。击禅床曰。还闻么。若闻。被声尘所惑。直饶离见绝闻。正是二乘小果。跳出一步。盖色骑声。全放全收。主宾互换。所以道。欲知佛性义。当观时节因缘。敢问诸人。即今是甚么时节。荡荡仁风扶圣化。熙熙和气助升平。掷拂子下座　问如何是佛。师曰。非佛。曰如何是佛法大意。师曰。骨底骨董　问言无展事。语不投机时如何。师曰。未屙已前。堕坑落堑。

　　苏州府资寿尼无着妙总禅师

　　丞相苏颂孙女也(悟缘见前录)　上堂。宗乘一唱。三藏绝诠。祖令当行。十方坐断。二乘闻之怖走。十地到此犹疑。若是俊流。未言而喻。设使用移星换斗底手段。施搀旗夺鼓底机关。犹是空拳。岂有实义。向上一路。千圣不传。学者劳形。如猿捉影。灵山付嘱。俯徇时机。演唱三乘。各随根器。山僧今日与此界他方。乃佛乃祖。山河大地。草木丛林。现前四众。各转大法轮。交光相罗。如宝丝网。若一草一木不转法轮。则不得名为转大法轮。所以道於一毫端。现宝王剎。坐微尘里。转大法轮。乘时於其中间。作无量无边广大佛事。周遍法界。一为无量。无量为一。小中现大。大中现小。不动步游弥勒楼阁。不返闻入观音普门。情与无情。性相平等。不是神通妙用。亦非法尔如然。於此倜傥分明。(作么生是倜傥分明。还着得语么)皇恩佛恩。一时报足且道如何是报恩一句。天高群象正。海阔百川朝　上堂。举云门示众。十五日已前则不问。十五日已后道将一句来。自代云。日日是好日。师曰。日日是好日。佛法世法尽周毕。不须特地觅幽元。祇管钵盂两度湿。(日日是好日。佛法世法都不涉。东家老儿脚底弯。西家阿婆背心凸)问如何是夺人不夺境。师曰。野花开满路。徧地是清香。曰如何是夺境不夺人。师曰。茫茫宇宙人无数。几个男儿是丈夫。(有得他嘲笑)曰。如何是人境俱不夺。师曰。处处绿杨堪系马。家家门首透长安。曰如何是人境两俱夺。师曰。雪覆芦花。舟横断岸。曰人境已蒙师指示。向上宗乘事若何。师便打。

　　长沙府大沩山法宝禅师

　　福州人　上堂。千般言。万种喻。祇要教君早回去。夜来一片黑云生。莫教错却山前路。咄　上堂。唤作竹篦则触。不唤作竹篦则背。直须师子咬人。莫学韩卢逐块。呵呵呵。会不会。金刚脚下铁昆仑。捉得明州憨布袋(铁昆仑憨布袋。引得儿童眼搭痴。正好团团去逐块)。

　　德安府随州大洪老讷祖证禅师

　　上堂。万象之中独露身。如何说个独露底道理。竖拂子曰。到江吴地尽。(师家米尽柴无)隔岸越山多(学人自做活计)　僧问。云门问僧。光明寂照徧河沙。岂不是张拙秀才语。僧云是。(一钓便上)门曰。话堕也。未审那里是者僧话堕处。师曰。鲇鱼上竹竿(别云。老僧也寻不着)　问离却言句。请师直指。师竖拂子。僧曰。还有向上事也无。师曰。有(别云。老僧不向你道无)曰。如何是向上事。(者蠢材)师曰速礼三拜(权当三十棒)。

　　宁波府天童长翁如净禅师

　　生而岐嶷。不类常童。长学出世法。参足庵於雪窦。庵令看庭前栢树子话。有省。呈颂曰。西来祖意庭前柏。鼻孔寥寥对眼睛。落地枯枝才[跳-兆+孛]跳。松萝亮槅笑掀腾。庵颔之。后出世。屡迁名剎。住净慈时。奉敕升天童。捧敕黄示众曰。云开九天。呈起曰。看彩凤衔出。且道如何委悉。急急如律令。敕　开炉上堂。召众打圆相曰。个是天童火炉。近前则烧杀。退后则冻杀。忽有个汉出来道。合作么生。[囗@力]。火炉动也　上堂。霜风号肃杀。木叶堕萧[台-台+(癸-天+虫)]。举拂子曰。看。惟有玲珑岩。崔嵬望转高。所谓天童滞货。今朝短贩一遭。莫有酬价底么。下座巡堂　上堂。外不放入。内不放出。痛下一槌。万事了毕。且道如何。太白峰前令斩新。内外纪纲俱委悉　谢新旧两班上堂。开无间地狱。现阎罗大王。聚夜叉一部。列牛头两行。与其进者。剑树上猛火进用。与其退者。刀山里寒冰退藏。且道理会甚事。叵耐饭饱弄筯。判断矢急尿床。其或未然。花柳春风入戏场　上堂。天童铁臭老拳头。打杀江湖水牯牛。夜深忽然生个卵。天明推出大日头。且道如何。晒[日*良]诸人蒸湿处。免教行步滑如油　完桥上堂。去那边去。来者里来。中间绝壑断崖。且道如何相委。以拂子作弯桥势曰。看。依稀金磴阔。彷佛彩虹弯。人从桥上过。又作么生。松萝影里开天巧。翰墨光中入画看　上堂。灵云见处桃花开。天童见处桃花落。桃花开。春风催。桃花落。春风恶。灵云且置。莫有与天童相见者么。春风恶。桃花跃浪生头角　新起妙严阁庆忏升座。推倒多年老鼠窠。扫空平地笑呵呵。棱嶒榱桷捏云表。万亿斯年盖覆多。大众见么。今朝成就大缘。千古发挥大事。且道如何。卓拄杖曰。斫额任他门外客。到家还我个中人。复举文殊问无着。近离甚处。曰南方。殊曰。南方佛法。如何主持。曰末法比邱。少奉戒律。殊曰。多少众。曰或三百。或五百。师曰。春风钩引鹧鸪啼。曰此间佛法。如何主持。殊曰。凡圣同居。龙蛇混杂。曰多少众。殊曰。前三三。后三三。师曰。平地没澜驾铁船。天童者两转语。仅与诸方眉毛撕结。更有两转语。要为诸方点眼。或三百。或五百。铜钱铁钱。省数足陌。前三三。后三三。萝卜芋艿。浅贮满担。诸方忽然眼开。决定拍手大笑。且道笑个甚么。不笑巴叉。便笑杜撰。虽然。笑者还稀。或有人问天童多少众。便向道。新起妙严夸第一。团圞都在画图中　上堂。陆修静。陶渊明。文殊普贤。作圆相曰。咦。一款具呈。且道凭谁批判。若是孔夫子。吾无隐乎尔　举世尊初生公案。颂曰。无忧树下浴婴孩。清晓蔷薇带露开。转过衲僧相见处。后槽驴马出胞胎　举初祖对武帝不识话。颂曰。金乌飞上玉栏干。黑漆昆仑对面看。毕竟者些传不得。落花流水太无端　举杨岐栗棘蓬金刚圈话。颂曰。肘后蓦生闲落索。风前忽布闹叉撑。那咤八臂空惆怅。夜半三更白昼行　师六坐道场。两奉天旨。法道之盛。可想见也。示寂说偈曰。六十六年。罪犯弥天。打个[跳-兆+孛]跳。活陷黄泉。塔全身於本山。

　　六祖下第十八世
　　庆元天童密庵咸杰禅师

　　闽之福州人。幼颕悟。出家后。究心禅理。徧参知识。后谒应庵华和尚於衢之明果。华孤硬难入。屡遭诃叱。一日华问如何是正法眼。师遽答曰破沙盆。华颔之(待问如何是正法眼。劈面一掌。犹较些子。不合置个隐身符。弄得后代儿孙。个个在破砂盆上作活计。人贫智短。笑杀旁观。咦)　上堂。牛头横说竖说。不知有向上关棙子。有般漆桶辈。东西不辩。南北不分。便问如何是向上关棙子。何异开眼尿床。华藏有一转语。(待云。有一转语。劈胸擒住云。速道速道。管教者野狐精。立地现形)　不在向上向下。千手大悲摸索不着。雨寒何处晒[日*良]。今日普请布施大众。良久曰。达磨大师无当门齿(押韵而已。不足言诗)　上堂。卓拄杖曰。迷时祇迷者个。复卓拄杖云。悟时祇悟者个。(别云。迷时秖者个迷。悟时秖者个悟。会么。又别云。迷时不是者个。悟时不是者个。会么)直饶迷悟双忘。粪扫堆头。重添擸[打-丁+(天/韭)]。莫有东涌西没。全机独脱处。道得一句么。若道不得。华藏自道去也。(拈云。和尚何不道)掷拄杖曰。三十年后(三十年后鬼争漆桶)　上堂。世尊不说说。抝曲作直。(抝直作曲)迦叶不闻闻。望空启告。(塞破耳门)马祖即心即佛。悬羊头。卖狗肉。(更与贴秤)赵州勘庵主。贵买贱卖。分文不值。(不许酬价)祇如文殊是七佛之师。因甚出女子定不得。河天月晕鱼分子。槲叶风高鹿养茸(适才世尊迦叶马祖赵州已道过了也)　解夏上堂。僧问如何是正法眼。师云。草鞋无[纟*爽]。进云。只如和尚道破沙盆又作么生。师云。老僧不曾动着舌头。进云。此语已遍天下。师云。杓卜听虚声。

　　如如颜丙居士

　　颂子湖狗话曰。贫家无所有。(难得到此田地)只养一只狗。(天然利害)便是佛出家。(其余是甚么茄子瓠子)也须遭一口(便是狗出来。也须遭一口。何故。不见道破布袋里盛锥子。不出头是好手)。

　　宁波府天童海门师齐禅师

　　每晨起。童行捧香盒。随师各殿堂逐一行香毕。还方丈。望佛作回向语曰。上来持诵大方广佛华严经一部。回向真如(云云)。日以为常。而举寺未尝信。师乃谓众曰。华严经有八十一卷。汝以八十一人。各执一卷。听老僧一口同时诵出。八十一人各闻所诵。与手中一字不谬。乃知为华严大菩萨也(与笨人说法。不妨笨做)。

</div>
    <div class="pagination">
<a href="揞黑豆集.html">上一页</a><a href="揞黑豆集.html">1</a><span class="current-page">2</span><a href="揞黑豆集_page3.html">3</a><a href="揞黑豆集_page4.html">4</a><a href="揞黑豆集_page5.html">5</a><a href="揞黑豆集_page6.html">6</a><a href="揞黑豆集_page7.html">7</a><a href="揞黑豆集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
