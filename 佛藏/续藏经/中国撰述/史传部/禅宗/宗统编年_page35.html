<!DOCTYPE html>
<html>
<head>
    <meta charset="UTF-8">
    <title>宗统编年 - 第 35 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 35 页/共 68 页</h1>
    <div class="content">　　僧问曹山祖五位君臣旨诀。祖曰。正位即空界。本来无物。偏位即色界。有万象形。正中偏者。背理就事。偏中正者。舍事入理。兼带者。冥应众缘。不堕诸有。非染非净。非正非偏。故曰。虚玄大道。无着真宗。从上先德。推此一位。最妙最玄。当详审辨明。君为正位。臣为偏位。臣向君是偏中正。君视臣是正中偏。君臣道合是兼带语。僧问。如何是君。曹山祖曰。妙德尊寰宇。高明朗太虚。曰如何是臣。祖曰。灵机宏圣道。真智利群生。曰如何是臣向君。祖曰。不堕诸异趣。凝情望圣容。曰如何是君视臣。祖曰。妙容虽不动。光烛本无偏。曰如何是君臣道合。祖曰。浑然无内外。和融上下平。祖又曰。似君臣偏正言者。不欲犯中故。臣称君不敢斥言是也。此吾法宗要。乃示偈曰。学者先须识自宗。莫将真际杂顽空。妙明体性知伤触。力在逢缘不借中。出语值教烧不着。潜行须与古人同。无身有事超岐路。无事无身落始终。复作五相[○@(?/─)]偈曰。白衣虽拜相。此事不为奇。积代簪缨者。休言落魄时。(正中偏向)[○@(─/?)]偈曰。子时当正位。明正在君臣。未离兜率界。乌鸡雪上行。(偏中正奉)⊙偈曰。焰里寒氷结。杨花九月飞。泥牛吼水月。木马逐风嘶。(正中来功)○偈曰。王宫初降日。玉兔岂能离。未得无功旨。人天何太迟。(兼中至共功)●偈曰。浑然藏理事。朕兆卒难明。威音王未晓。弥勒岂惺惺(兼中到功功)。
　　祥符荫曰。洞山宗旨。得曹山而显。所以称曹洞宗。近或依圆鉴图今详审参同契旨改正。明暗正偏。瞭然指掌。新丰父子。敲唱分明矣。
　　祖示五位王子。
　　一曰朝生。一曰末生。一曰诞生。一曰化生。一曰内生。
　　僧问石霜诸。如何是朝生王子。霜曰。白衣为上辅。直指禁庭中。如何是末生王子。霜曰。循途方觉贵。渐进不知尊。如何是诞生王子。霜曰。贵裔非常种。天然位至尊。如何是化生王子。霜曰。政威无比况。神用莫能俦。如何是内生王子。霜曰。重帏休胜负。金殿卧清风。
　　祥符荫曰。洞山功建立功勋王子。盖禀岩臣奉子顺之旨。功勋明奉君。王子表顺父也。有内绍外绍之分。金提半提之别。与五位功勋互相表里。人根利钝。法有顿渐。当时石霜。可谓埙篪叶奏。有谓其建自石霜者。讹也。有以朝生配正中偏。末生配偏中正。诞生配正中来。化生配兼中至。内生配兼中到者。有以诞生列第一位。朝生列第二位。末生列第三位。内生列第四位。化生列第五位者。有以内生为第一位。当正中来。化生为第二位。当正中偏。末生为第三位。当兼中至。朝生为第四位。当偏中正。诞生为第五位。当兼中到者。有以诞生统摄四位。谓诞。大也。生也。朝生。诞於朝而生。末生。诞於末而生。化生。诞於化而生。内生。诞於内而生。亦犹正中来之正偏兼带。始终圆贯。而谓诞生犹有待者。即待朝末等而生。而诞之所以为诞。实不生。故曰。欲识诞生王子父。鹤冲霄汉脱银笼者。顺逆纵横。一一合妙。如安公破句读楞严。不妨见道。神而明之。方契立法之旨。若执一定。以方破圆。则是痴人说梦矣。宝镜三昧。重离六爻。迭三变五之言。纷纷不一。可类推也。
　　祖示三种渗漏。
　　祖因曹山辞。付以宝镜三昧已。复曰。末法时代。人多乾慧。若要辨验真伪。有三种渗漏。一曰。见渗漏。机不离位。堕在毒海。二曰。情渗漏滞在向背。见处偏枯。三曰。语渗漏。究妙失宗。机昧终始。浊智流转。於此三种。子宜知之。
　　寂音洪曰。大般若经曰。应观欲界色界无色界空。善见。是菩萨作此观时。不令心乱。若心不乱。则不见法。若不见法。则不作证。又曰。若金翅鸟。飞腾虚空。自在翱翔。久不堕落。虽依於空戏。而不据空。亦不为空之所拘碍。昔洞山大师立五位偏正。以标准大法。约三种渗漏。以辨衲子。非意断苟为。皆本佛之遗意。今丛林闻渗漏之语。往往鼻笑。虽洞山复出。安能为哉。
　　祖示纲要。
　　一敲唱俱行。偈曰。金针双锁备。叶路隐全该。宝印当风妙。重重锦缝开。二金锁玄路。偈曰。交互明中暗。功齐转觉难。力穷忘进退。金锁网鞔鞔。三不堕凡圣。(亦名理事不涉)偈曰。事理俱不涉。回照绝幽微。背风无巧拙。电火烁难追。
　　曹山祖示三堕。
　　示众曰。凡情圣见。是金锁玄路。直须回互。夫取正食者。须具三种堕。一者披毛戴角。二者不断声色。三者不受食。时有稠布衲问。披毛戴角是甚么堕。祖曰。是类堕。曰不断声色是什么堕。祖曰。是随堕。曰不受食是甚么堕。祖曰。是尊贵堕。乃曰。食者即是本分事。知有不取。故曰尊贵堕。若执初心。知有自己。及圣位。故曰类堕。若初心知有己事。回光之时。摈却色声香味触法得宁谧。即成功勋。后却不执六尘等事。随分而昧。任之则碍。所以外道六师。是汝之师。彼师所堕汝亦随堕。乃可取食。食者。即是正命食也。亦是就六根门头。见闻觉知。祇是不被他染污。将为堕。且不是同。向前均他。本分事尚不取。岂况其余事耶。
　　祖示四禁。
　　示偈曰。莫行心处路。不挂本来衣。何须正恁么。切忌未生时。
　　安隐忍曰。洞上宗道合君臣。位分贵贱。由正偏而及兼。带自奉向以至功功。如指与拳。举一该五。混则知处。类之弗齐。妙无以加矣。但辞多典雅。理亦舂融。若镜之照花。虽情理俱绝。而娟娟可爱。是故蓄情之士。对之情生。抱理之夫。观之理着。此情渗漏之所以设也。夫情之所结。因见不忘。情见相私。语成窠臼。片瑕千累。众病一源。故曹山立三堕以明尊贵。设四禁以辟邪途。捐不赏之功。绝未然之祸。渠无国土。何处逢渠。我本无疮。勿伤之也。后世不曰洞曹。而曰曹洞。其在此乎。
　　辛巳二年。
　　壬午三年。
　　定上座参祖。
　　定参。问如何是佛法大意。祖下禅床擒住。定拟议。祖与一掌。定伫思。旁僧曰。定上座何不礼拜。定方作礼。忽大悟。后南游。路逢岩头雪峰钦山。举祖赤肉团上无位真人面门出入话。岩头不觉吐舌。雪峰曰。临济大似白拈贼。钦山曰。何不道赤肉团上非无位真人。定擒住曰。无位真人。与非无位真人。相去多少。速道速道。钦山被擒罔措。岩头雪峰曰。这新戒不识好恶。触忤上座。且望慈悲。定曰。若不是这两个老汉。[祝/土]杀这尿床鬼子。
　　存奖禅师住大名府兴化。
　　禅师百丈支下杭州大慈寰中寂。
　　中蒲坂卢氏子。顶骨圆耸。其声如钟。出家於并州童子寺。受心印於百丈。结茅於南岳。一日南泉至。问。如何是庵中主。中曰。苍天苍天。泉曰。苍天且置。如何是庵中主。中曰。会即便会。莫忉忉。泉拂袖而出。赵州问。般若以何为体。中曰。般若以何为体。赵州大笑而出。中明日见赵州扫地。问般若以何为体。赵州置帚拊掌大笑。中便归方丈。住大慈示众曰。山僧不解答话。只能识病。又曰。说得一丈。不如行取一尺。说得一尺。不如行取一寸。问道者众。山素缺水。中拟飞锡。夜梦神人告之曰。勿它之。诘朝见二虎以爪跑地。泉自涌出。味甘如饴。有僧自岳至。乃曰。童子泉涸矣。移来在此。
　　祖至河府王常侍迎以师礼。
　　祖拂衣南迈至河府。府主王常侍。与诸官请祖升座。山僧今日事不获已。曲顺人情。方登此座。若约祖宗门下。称扬大事。直是开口不得。无你措足处。山僧此日以常侍坚请。那隐纲宗。还有作家战将。直下展阵开旗么。对众证据看。僧问。如何是佛法大意。祖便喝。僧礼拜。祖曰。这个师僧却堪持论。
　　癸未四年。
　　诏法师知玄为悟达国师总教门事。
　　甲申五年。
　　全奯禅师住鄂州岩头。
　　奯住岩头示众。但明取纲宗。本无实法。不见道无实无虚。若向事上觑即疾。若向意根下寻。卒摸索不着。又曰。此是向上人活计。只露目前些子。如同电拂。如击石火。截断两头。灵然自在。若道向上有法有事。真椀鸣声。涂糊汝。系罩汝。古人唤作系驴橛。若将实法与人。土亦消不得。又曰。欲得易会。但知於声色前。不被万境惑乱。自然露裸裸地。自然无事。送向声色前荡荡地。恰似一团火焰相似。触着便烧。更有甚么事。不见道非是尘不侵。自是我无心。又曰。若是有筋骨底。不用多诸处行脚。也须带眼始得。莫被人谩。不见道依法生解。犹落魔界。夫唱教。须一一从自己胸襟中吐得出来。与人为榜样。又曰。是句亦刬。非句亦刬。自然转辘辘地。露裸裸地。饱齁齁地。不解却。不解齩。不见道却物为上。逐物为下。又曰。才有所重。便成窠臼。古人唤作贴体衣。病最难治。又曰。无依无欲。便是能仁。古人道置毒药安乳中。乃至醍醐亦能杀人。这个不是汝习学得底。莫错认门头户口。赚汝腊月三十日。赤哄哄地无益。
　　禅师曹洞支下第四世泉州龟洋慧忠寂。
　　忠住龟洋。遁世不出山。一日谓众曰。众生不能解脱者。情累尔。悟道易。明道难。问如何得明道去。忠曰。但脱情见。其道自明矣。夫明之为言信也。如禁蛇人信其咒力药力。以蛇绾弄。揣怀袖中无难。未知咒药等力者。怖骇弃去。但谛见自心。情见便破。今千疑万虑。不得用者。是未见自心者也。忽索香焚罢。安坐而化。
　　乙酉六年。
　　大鉴下第五世鼎州德山见性大师宣鉴寂。
　　鉴居德山。门庭高峻。十二月二日告众曰。扪空追响。劳汝心神。梦觉觉非。竟有何事。言讫安坐而化。
　　祥符荫曰。德山出雪峰存。存出云门偃。为云门宗。又存出玄沙备。备出罗汉琛。琛出清凉益。为法眼宗。是为二宗之祖。同时与临济并称。以棒唱提挈大纲。诃佛骂祖。真不忝大雄后劲云。
　　丙戌七年。
　　禅师义存开法雪峰。
　　存阻雪鳌山。於岩头奯言下大彻。嗣德山。咸通中登闽之象骨山雪峰。创立禅院。学徒奔萃。法席之盛。卓冠天下。四十余年。众恒一千五百。
　　禅师马祖支下第三世径山无上鉴宗寂。
　　宗嗣盐官安。住径山为第二世。法席之盛。冠於江浙。三月五日。集众说法。端坐而化。法嗣洪諲继其席。
　　祖北至大名府嗣法小师存奖趋侍迎居兴化东堂。
　　先是祖因兵革。拂衣南迈。王常侍延以师礼。时蒲相蒋公礼请。祖将应之。奖闻趋省。至中条。太尉中令何公专使迎祖。奖翼行旋至府下。止观音寺。江西禅院。问道者。簪裾继踵。道俗连肩。未期年。奖迎居东堂。
　　丁亥八年。
　　首建临济宗第一世慧照祖示寂。
　　祖无疾。四月十日示众偈曰。沿流不止问如何。真照无边说似他。离相离名人不禀。吹毛用了急须磨。复谓众曰。吾灭后。不得灭却吾正法眼藏。三圣然出曰。争敢灭却和尚正法眼藏。祖曰。已后有人问你。向他道甚么。然便喝。祖曰。谁知吾正法眼藏。向这瞎驴边灭却。言讫端坐而逝。塔全身於府西北隅。曰澄灵。
　　住镇州保寿。嗣法小师延沼。临济祖塔记曰。师讳义玄。曹州南华人也。俗姓邢氏。幼而颕异。长以孝闻。及落发受具。居於讲肆。精究毗尼。博颐经论。俄而叹曰。此济世之医方也。非教外别传之旨。即更衣游方。首参黄檗。次谒大愚。其机缘语句。载於行录。既受黄檗印可。寻抵河北镇州城东南隅。滹沱河侧小院住持。其临济。因地得名。时普化先在彼徉狂混众。圣凡莫测。师至即佐之。师正旺化。普化全身脱去。乃符仰山小释迦之悬记也。适丁兵革。师弃去。太尉默君和於城中舍宅为寺。亦以临济为额。迎师居焉。后拂衣南迈至河府。府主王常侍延以师礼。住未几。即来大名府兴化寺。居於东堂。师无疾。忽一日摄衣据座。与三圣问答毕。寂然而逝。时咸通八年丁亥孟陬月十日也。门人以师全身建塔於大名府西北隅。勅谥慧照禅师。塔号澄灵。合掌稽首。记师大略。
　　灵岩储临济祖塔重建碑曰。少林氏之言曰。行解相应。超然名之曰祖。六传至卢氏子。提挈一相一行三昧大其门。应西天般若多罗之记。生南岳让。让生泐潭一。南岳以一物不中之解。证有修无染之行。泐潭氏超然於即心即佛。非心非佛。浑焉周匝。廓尔悬殊。创大机大用。接百丈海。西来法式。至海广大悉备。以己所得。得见过於师之黄檗运。东土宗旨。大段三变。临济氏挺出。集十代之大成。出古今之独断。博也。厚也。高也。明也。以言乎道。发灵山以来未发之妙。以言乎行。开东西历世未开之门。广大精微。详嗣法保寿延沼记中。余小子弘储。何能增益。澄灵宝塔。建自唐咸通丁亥。历四百余年。洪流冲裂。又三百年。三十三世孙超觉。念我祖道满天下。而无以副脚下子孙执帚瞻依之笃切。走告江南北诸孙。共襄塔事。塔成铭属弘储。铭曰。更七百年还旧观。斯文不泯终古传。河流岳立同永绵。
　　灵岩储临济祖塔源流序曰。源流之见。始於昭觉。昭觉临济十一世孙。手书临济正宗记。付佛日宗杲着见载藉。议者谓昭觉特出手定。抑上有因承。西天诸祖。说偈相传。从一祖至二祖。至二十七祖般若多罗告香至王子菩提多罗曰。如来以正法眼付大迦叶。如是展转。乃至於我。我今嘱汝。听吾偈曰。心地生诸种。因事复生理。果满菩提圆。花开世界起。此西天源流之可据者也。达摩念东震旦国。佛记后五百岁。般若智灯。运光於彼。遂嘱弟子不若密多罗。住天竺传法。而躬至震旦。从震旦初祖。至黄梅五祖。告卢能曰。诸佛出世。为一大事故。随机大小而引导之。遂有十地三乘顿渐等旨。以为教门。然以无上微妙秘密圆明真实正法眼藏。付於上首大迦叶尊者。展转传授二十八世。至达摩届於此土。得可大师承袭。以至於今。以法宝。及所传袈裟。用付於汝。善自保护。无令断绝。听吾偈曰。有情来下种。因地果还生。无情既无种。无性亦无生。卢跪受讫。问法则既受。衣付何人。祖曰。昔达摩初至。人未之信。故传衣以明得法。今信心已熟。衣乃争端。止於汝身。不复传也。此震旦源流之可据者也。临济承曹溪以来四世。传至禹门为临济二十九世。唐宋佛法盛时。家喻户晓。源流不待问。迨其衰也。至有明嘉隆。山水微茫。仅存一线。禹门禀圆通法付四人。一曰天童圆悟。一曰报恩圆修。一曰云门圆信。一曰净明圆莲。天童於天启甲子付净慈法藏。丁卯付大沩如学。次第付梁山海明。径山通容。金粟通乘。宝华通忍。龙池通微。天童道忞。雪窦通云。鹤林通门。善权通贤。天童通奇。报恩付竹林本豫。报恩通琇。南涧通问。石霜通际。云门付海岸居士黄端伯。弘储为净慈藏和尚子。兹因善权法孙断指超觉。将兴复临济祖塔。特上灵岩请文记临济源流。弘储不文。祇据本支宗派。依次序述付石。河出昆仑。导积石。不遡其源。而循其流者。无以尽经天带地之势也。后世永鉴哉。
　　三峰僧鉴青。临济祖师塔颂曰。灵山正法眼。付嘱大龟氏。庆喜及商那。次第传真诀。如是密相承。二十余八叶。香至最小男。弃荣犹敝屣。亲禀般若多。记名为达摩。应谶泛重溟。远届支那国。游历梁魏间。面壁栖嵩少。号曰婆罗门。访求大乘器。直指佛即心。讲徒且惊扰。置毒不能伤。慈心三昧力。可师鸾凤姿。根胜无伦匹。五岳峭头颅。千顷涵胸臆。妙辨类悬河。异花随尘落。每一谈论时。宿师尽辟易。终疑缺齿胡。别有安心要。变服毁形躯。立雪弥勤恳。一言了此心。三拜得其髓。启迪甘露门。分灯照无尽。从兹五六传。衣法双流衍。信心久成熟。衣止遂不传。大法遍尘沙。得道如林薮。二桂久传阴。一粒重衔粟。金鸡声转高。马驹足何阔。踏杀天下人。莫能行筹数。一子坐大雄。迎喝聋双耳。苟非粗行僧。大机谁辨的。吾祖法中王。应用同垂迹。氏族及乡闾。具如传所述。三学备研几。三业还纯粹。三年不飞鸣。三度遭鞭策。大法若云披。大用如雷迅。大宗续大雄。大志恢大业。大树荫人天。大龙霈云雨。热恼顿清凉。枯槁咸沾溉。三句非纵横。三真非并别。三要绝雕镌。三玄善辟阖。三世同一仪。三乘同一航。法说种种殊。皆为从上式。字字解脱幢。句句光明藏。如世大慈航。能渡诸漂溺。如世大宝聚。能济诸贫穷。如世大楼橹。能却诸冤敌。如世大城堑能拒诸魔军。是故七百年。灯焰弥增炽。令行吴越区。一人大威力。谁云塔有坏。坏者非其真。离相与离名。全密还全主。然於不坏相。而复示摧颓。蔓草与寒烟。遍覆黄金国。如师所建立。纵夺各随时。勿以人境乖。而昧全体用。譬如镜中像。妍丑各不同。随遇辄了然。初非镜分别。譬如摩尼光。青黄随色转。色相本非珠。珠亦不外是。譬如春与花。不可岐为二。花落知春归。春实无来往。譬如石中火。击之乃成焰。破石觅踪由。毕竟无形段。譬如清净月。散影诸江湖。水月不相知。印见宛然在。譬如水结氷。日照还成水。融结状虽差。湿性终无改。断公知此义。坚固最初心。裒金等聚沙。复睹巍巍相。千秋表真仗。万世成具瞻。却烧无能侵。岚风莫能撼。是知取相者。终不达无生。弃相亦复然。五十笑百步。欲超权学见。成毁二俱空。空见并销亡。宝幢赫然涌。无杂无动摇。非常非断灭。斯为无缝样。五眼莫能窥。星月挂阑干。烟霞生户牖。一切诸天人。敬心常守护。我今说是颂。处处见祖师。惟有逸格人。乃能深谛信。或於笔尖上。散作翰墨香。或於纸素中。透出文字障。或於清净境。解脱无纤尘。或於差别缘。显见无穷义。或於热喝内。威猛如象王。或於痛棒头。翻掷同师子。或主宾言论。或照用施呈。或全或抑扬。或偏或喜怒。何处非全身。何物非生面。苟能如是见。今古常见前。变化绝端倪。眉目日相拄。不离跬步间。展礼真仪讫。
　　尧封潜临济慧照祖塔重建碑后记曰。往读桐江钓叟姚桐寿乐郊私语。载与括苍刘氏遇於海盐之横山。刘氏谓南龙一支。从峨嵋并江而东。竟不知其结局。顷从通州泛海至此。乃知海盐诸山。是南龙尽处。天目虽为浙右镇山。然势犹未止。蜿蜒而来。右束黟浙。左带苕霅。直至长墙秦驻之间而止。於是以平松诸山为龙。左抱以长江淮泗之水。以庆绍诸山为虎。右绕以浙江曹峨之水。诸水率皆朝拱於此。而后乘潮东出。前复以朝鲜日本为案。此南龙一最大地也。非周孔其人。不足以当之。然而无有乎尔。吾恐山川亦不忍自为寂寂若此也。按乐郊私语序时。则至正癸卯。又历三百年。辛丑老师补住金粟。南潜随侍。览山川形势之大致。征桐江钓叟之旧闻。我天童老和尚拔九地之雷於此。我三峰老和尚发天衢之轫於此。所谓非周孔其人。不足当之者。隔三百年。验如玉符。而临济之道。至是炳然。若赫日之中天矣。古记称震旦国三大干龙。皆始於昆仑。北条出河海以入於海。为冀燕之分。中条出河南。自秦陇三辅入丰沛汾晋派伊洛。东而淮泗。以入於海。为雍豫青徐之分。南条出江南。自陕右分出西鄙。回巴蜀。踰荆衡。入黔中。东而匡阜。南极岭海。东北渡闽粤。跨三吴。自浙右以入於海。为梁荆扬之分。夫冀州。天地之一枢要也。儒者亦言冀州好风水。古帝王之所都。滹沱河在真定府城南。自雁门来经灵寿等县。至直沽入於海。我临济祖之所纵辔而驰也。而大名为禹贡冀兖二州之域。魏州兴化则澄灵之塔在焉。故读保寿沼所作临济慧照禅师塔记。及英华所载公乘亿魏州奖公塔碑。而益叹山川形势。源流顺逆之故。往往与道法相关摄。盖山水之大机在逆。犹古兵法以正合。以奇胜。其用以逆。而千古禅宗纲领。亦未有不以顺为体。以逆为用者也。故从曹溪发源。天南北而为南岳。一逆也。又北而为临济。一逆也。临济已上。自顺而逆。夫三吴又天地之一枢要也。临济南而为扬岐云盖。有会祖塔焉。又南而为虎邱。虎邱有隆祖塔焉。临济以下。自逆而顺。而及天童三峰。至於老师。临济之道。大行吴越。使小释迦没而不食其言。顺而逆。逆而复顺。冀州为北枢。吴越为南枢。而山川大势。与道法相终始者。亦可以考而见矣。
　　庵主道膺为洞山室中领袖。
　　膺先游方至翠微问道。会有僧自豫章来。盛称洞山法席。遂造洞山。祖问汝名甚么。曰道膺。祖曰。向上更道。曰向上即不名道膺。后结庵三峰。天人送供。祖问子近日何不赴斋。曰每日自有天神送食。祖曰。我将谓汝是个人。犹作这个见解在。汝晚间来。膺晚至。祖召膺庵主。膺应诺。祖曰。不思善。不思恶。是甚么。膺回庵寂然宴坐。天神寻觅不见。三日乃绝。祖一日问。作甚么。曰合酱。祖曰。用多少盐。曰旋入。祖曰。作何滋味。曰得。祖大问。大阐提人。作五逆罪。孝养何在。曰始成孝养。自尔祖许为室中领袖。
　　寂祖开法曹山。
　　寂辞洞山。遂造曹溪礼塔。还止临川。有佳山水。因定居焉。以志慕六祖。乃名山为曹。

　　宗统编年卷之十五
　　宗统编年卷之十六
　　临济第二世祖

　　讳存奖。姓孔氏。邹鲁阙里之裔孙也。於蓟三河县盘山甘泉院出家。大中五年圆具。九年弃讲参临济。嗣法住魏州兴化。
　　懿宗戊子咸通九年。
　　临济第二世魏州兴化祖嗣宗统(二十一年)。
　　祖开堂兴化。
　　拈香曰。此一炷香。本为三圣师兄。三圣於我太孤。本为大觉师兄。大觉於我太赊。不如供养临济先师。僧问四面八方来时如何。祖曰。打中间底。僧便礼拜。祖曰。昨日赴个村斋。中途遇一阵卒风暴雨。却向古庙里躲避得过。
　　己丑十年。
　　禅师庆诸复住石霜。
　　诸庐陵新涂陈氏子。初抵沩山为米头。后参道吾智。嗣其法。初住潭州石霜。后隐长沙浏阳。人莫识者。因僧举洞山解制上堂。秋初夏末。兄弟东去西去。直须向万里无寸草处去。诸曰。何不道出门便是草。洞山祖闻之惊曰。浏阳乃有古佛。自是僧众迎诸再住石霜。
　　洞宗第一世瑞州洞山悟本祖示寂。
　　祖示疾。令沙弥传语道膺。乃嘱曰。他若问和尚安乐否。但道云岩路相次绝也。汝下此语。须远立。恐他打汝。沙弥领旨去传语。声未绝。蚤被膺打一棒。将圆寂。祖谓众曰。吾有闲名在世。谁人为吾除得。众无对。时有沙弥出曰。请和尚法号。祖曰。吾闲名已谢。僧问和尚违和。还有不病者也无。祖曰有。曰不病者还看和尚否。祖曰。老僧看他有分。曰未审和尚如何看他。祖曰。老僧看他不见有病。祖乃问僧。离此壳漏子。向甚么处与吾相见。僧无对。祖示偈曰。学者恒沙无一悟。过在寻他舌头路。欲得忘形泯踪迹。努力殷勤空里步。乃命剃发澡身。披衣声钟辞众。俨然坐化。时大众号恸。移晷不止。祖忽开目谓众曰。出家人心不附物。是真修行。劳生惜死。哀悲何益。复令主事办愚痴斋。犹众恋慕不已。延七日。食具方备。祖亦随众斋毕。乃曰。僧家无事。大率临行之际。勿须喧动。遂归丈室。端坐长往。塔曰慧觉。
　　祥符荫曰。祖与济祖同时王化。建立宗旨。广大精微。互尽美善。迄今昌昌二桂。奕奕交荣。灵山一花。芳传未艾。源深流长。其信然矣。
　　禅师道全继席洞山。
　　全初参洞山。问如何是出离之要。祖曰。阇黎足下烟生。全当下契悟。遂继席。一众悦服。

　　曹洞宗第二世祖

　　讳道膺。幽州玉田王氏子。童丱出家於范阳延寿寺。二十五成大僧。初参翠微。寻谒洞山。为室中领袖。嗣其法。
　　庚寅十一年。
　　曹洞宗第二世云居祖嗣宗统(三十三年)　发明(洞山寂。而曹山俨然无恙也。不书曹山者。表云居嗣统也。然则云居嗣统。何不俟曹山寂后。曰云居曹山。雁行也。宗旨既定。曹山能事毕矣。沩仰。父子也。沩山寂而仰山在。亦止不书。于洞山寂后。即以云居嗣统者。重传持也。佛祖之嘱曰。毋令断绝千古法脉。岂不贵得人哉)。
　　祖开法洪州云居。
　　祖登欧阜。冠世绝境。就树缚屋而居。号云居。衲子追求而集。散处山间树下。久成苫架。说法其下。示众。佛法有什么事。行得即是。但知心是佛。莫愁佛不解语。欲得如是事。还须如是人。若是如是人。愁个甚么。若云如是事即难。自古先德。醇素任真。元来无巧。他根本脚下实有力。即是不思议人。握土成金。若无如是事。饶汝说得簇花簇锦相似。人总不信受。又曰。暂时不在。如同死人。岂况如今论年论月不在。如人常在。愁什么家事不办。欲知久远事。祇在如今。如今若得。久远亦得。亦人千乡万里归家。行到即是。是即一切总是。不是即一切总不是。又曰。升天底事。须对众掉却。十成底事。须对众去却。掷地作金声。不须回头顾着。自余有什么用处。不见二祖。当时博览三藏。如观掌中。因什么更求达摩安心。将知此门中事。不是等闲。所以道。智人不向言中取。得人岂向说中求。又曰。一切事须向这里及尽。始得无过。若一毫去不尽。即被尘累。岂况更多。差之毫厘。过犯山岳。古人道。学处不玄。尽是流俗。闺阁中物舍不得。俱为渗漏。
　　辛卯十二年。
　　壬辰十三年。
　　文偃参尊宿睦州明得悟尊宿指今见雪峰。
　　偃嘉兴张氏子。生知天纵。落发受具。探穷律部。以己事未明。参尊宿明。明才见来。便闭却门。偃乃扣门。明曰谁。曰某甲。曰作甚么。曰己事未明。乞师指示。明开门一见便闭。偃如是连三日扣门。至第三日开门。偃乃拶入。明便擒住曰道道。偃惊不暇答。明便推出曰。秦时[车*度]轹钻。遂掩门。损偃右足。偃从此悟入。明乃指见雪峰。到庄。见一僧问。上座今日上山去那。曰是。曰寄一则因缘问堂头和尚。祇是不得道是别人语。上座到山。见和尚上堂。众才集。便出握腕立地曰。这老汉项上铁枷。何不脱却。僧一依教。峰见这僧与么道。便下座拦胸把住曰。速道速道。僧无对。峰拓开曰。不是汝语。曰是某甲语。曰。侍者将绳棒来。曰是庄上一浙中上座教某甲来道。曰大众去庄上迎取五百人善知识来。偃次日上山。峰才见。便曰。因甚得到与么田地。偃乃礼拜。
　　癸巳十四年。
　　僖宗(名俨在位一十五年)。
　　僖宗甲午乾符元年。
　　乙未二年。
　　丙申三年。
　　禅师师备开法玄沙。
　　备闽县谢氏子。父以渔为业。因夜泛船堕水。备鼓掉而救。见水中月。乃云。先达有言。一切诸法。皆如水月。若父存与其同业。只益三途之苦。今既不可救。莫若舍缘出家。报父恩也。於是断发受具。芒鞋布衲。食才接气。宴坐终日。与雪峰存亲厚。存以其苦行。呼为头陀。尝携囊出岭。拟欲遍参。忽筑破脚指。血流痛楚。叹曰。是身非有。痛从何来。是身是苦。毕竟无生。休休。遂不出岭。依存咨决心要。一日存召曰。备头陀。何不遍参去。曰达摩不来东土。二祖不往西天。存然之。称曰。备头陀。再来人也。后忽梦父来谢曰。荷子出家。我得生天。存住雪峰。备入室。又阅楞严。发明心地。自是应机敏捷。与修多罗冥契。诸方玄学。有所未决。必从之请益。辞峰结屋梅溪。后住玄沙。众相寻而至。遂成丛林。上堂曰。佛道闲旷。无有程涂。无门解脱之门。无意道人之意。不在三际。故不可升沉。建立乖真。非属造化。动则起生死之本。静则醉昏沉之乡。动静双泯。即落空亡。动静双收。颟顸佛性。必须对尘对境。如枯木寒灰临时应用。不失其宜。镜照诸像。不乱光辉。鸟飞空中。不杂空色。所以十方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后。如壮士展臂。不借他力。师子游行。岂求伴侣。九霄绝翳。何用穿通。一段光明。未曾昏昧。夫佛出世者。元无出入。盖名相无体。道本如如。法尔天真。不同修证。祇要虚闲不昧。作用不涉尘泥。个中若纤毫不尽。即为魔王眷属。句前句后。是学人难处。所以道一句当机。八万法门永绝生死。直饶得似秋潭月影。静夜钟声。随扣击以无亏。触波澜而不散。犹是生死岸头事。道人行处。如火销氷。终不却成氷。箭既离弦。无返回势。所以牢笼不肯住。呼唤不回头。古圣不安排。至今无处所。若到这里。步步登玄。不属邪正。识不能识。智不能知。动便失宗。觉即迷旨。二乘胆战。十地魂惊。语路处绝。心行处灭。直得释迦掩室於摩竭。净名杜口於毗耶。须菩提唱无说而显道。释梵绝听而雨花。若与么见。前更疑何事。没栖泊处。离去来今。限约不得。心思路绝。不因庄严。本来清净。动用语笑。随处明了。更无欠少。古德云。情存圣量。犹落法尘。己见未忘。还成渗漏。不可道持斋持戒。长坐不卧。住意观空。凝神入定。便当去也。有甚么交涉。西天外道。入得八万劫定。却数满后。不免轮回。盖为道眼不明。生死根源不破。夫出家儿即不然。不可同他外道也。如今甚么处不是汝。甚么处不分明。甚么处不露见。何不与么会去。如实未有发明。切须在急。时中忘餐失寝。似救头然。如丧身命。冥心自救。放舍闲缘。歇却心识。方有少许相亲。若不如是。明朝后日。尽被识情带将去。有甚么自繇分。又诸行无常。是生灭法。世间难信之法。具大根器。方能明达。今生若彻。万劫亦然。古德云。直向今生须了劫。谁能累劫受余殃。又曰。玄沙游径别。时人切须知。三冬阳气盛。六月降霜时。有语非关舌。无言切要词。会我最后句。出世少人知。
　　丁酉四年。
　　禅师黄檗下尊宿睦州道明寂。
　　明住睦州示众。汝等诸人还得个入头处也未。若未得个入头处。须觅个入头处。若得个入头处。已后不得孤负老僧。时有僧出礼拜曰。某甲终不敢孤负和尚。曰蚤是孤负我了也。寻常见衲僧来。即闭门。或见讲僧。乃召曰。座主。主应诺。明曰。担板汉。上堂。裂开也在我。捏聚也在我。时有僧问如何是裂开。曰三九二十七。菩提涅盘真如解脱即心即佛。我且与么道。你又作么生。曰某甲不与么道。曰盏子扑落地。碟子成七片。曰如何是捏聚。明乃敛手而坐。一日升座曰。首座聻。曰在。寺主聻。曰在。维那聻。曰在。曰三段不同。今当第一。向下文长。付在来日。下座。又示众。大事未明。如丧考妣。大事既明。如丧考妣。一日召门人曰。此处缘息。吾当逝矣。乃跏趺而寂。火焚舍利如雨。收灵骨建塔。寿九十八。腊七十六。
　　祥符荫曰。尊宿眼明心公。故其机用超妙。如拔九地之雷。如嘘万里之风。而鲲鹏之变化。神龙之奋迅。有不知其所以然而然者。巍然两宗。脱颕於指颐之下。而不以自私。千载而后。尊之为尊宿。与南泉赵州。鼎立而三宜也。
　　戊戌五年。
　　己亥六年。
　　庚子广明元年(十二月贼黄巢入长安。帝走兴元。黄巢僭号自称大齐皇帝。改元金统)。
　　禅师南泉下衢州子湖利踪寂。
</div>
    <div class="pagination">
<a href="宗统编年_page34.html">上一页</a><span>...</span><a href="宗统编年_page30.html">30</a><a href="宗统编年_page31.html">31</a><a href="宗统编年_page32.html">32</a><a href="宗统编年_page33.html">33</a><a href="宗统编年_page34.html">34</a><span class="current-page">35</span><a href="宗统编年_page36.html">36</a><a href="宗统编年_page37.html">37</a><a href="宗统编年_page38.html">38</a><a href="宗统编年_page39.html">39</a><a href="宗统编年_page40.html">40</a><span>...</span><a href="宗统编年_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
