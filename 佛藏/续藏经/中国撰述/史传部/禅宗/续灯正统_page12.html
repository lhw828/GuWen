<!DOCTYPE html>
<html>
<head>
    <meta charset="UTF-8">
    <title>续灯正统 - 第 12 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续灯正统 - 第 12 页/共 65 页</h1>
    <div class="content">
　　径山印禅师法嗣
　　镇江府金山退庵道奇禅师

　　僧问。雪峰道。望州亭与汝相见了也。意旨如何。师曰。左眼半斤。曰乌石岭与汝相见了也聻。师曰。右眼八两。曰僧堂前与汝相见了也。又且如何。师曰。鼻孔大头向下。曰只如鹅湖骤步入方丈。保福入僧堂。又作么生。师曰。水向石边流出冷。风从华里过来香。
　　上堂。此段大事。无处不周。新焦山。未离东霞时。已与诸人相见了也。且道。相见底事作么生。几多头角成龙去。虾蟹依前努眼睛。
　　上堂。至道本乎无心。心法本乎无住。无住心体。灵知不昧。性相寂然。所以道吾打鼓。四大部洲同参。拄杖横也。挑干乾坤大地。钵盂展也。覆却恒河沙界。到者里。象王行处。狐兔绝踪。水月现时。风云自异。古今收不得。历劫不知名。千圣立下风。谁敢当头道。咄。我王库内。无如是刀。

　　镇江府金山蓬庵自闻永聪禅师

　　杭之於潜徐氏子。幼依本邑资福出家。十五从父游径山。慕别峰机辩警拔。白父愿学焉。峰器之。育王天童。当拙庵密庵全盛时。师往来两公间十余年。后游闽越。江东西。湖南北。凡遇名流。反复博约。雍容婉辞。尽底蕴乃已。出世台州净慧。徙金陵保宁蒋山。转金山终焉。寿六十五。腊五十七。

　　双林用禅师法嗣
　　金华府三峰印禅师

　　上堂。举百丈野狐话。颂曰。不落不昧。诬人之罪。不昧不落。无绳自缚。可怜柳絮随风舞。有时自西还自东。

　　龟峰光禅师法嗣
　　杭州府径山蒙庵元聪禅师

　　福州朱氏子。於晦庵会中。得心要。众推为高弟。庆元丁巳。自福之雪峰。被旨迁径山。上堂。举药山首造石头。次参马祖有悟。乃曰某甲在石头。如蚊子上铁牛机缘。颂曰。倒腹倾肠说向伊。不知何故尚迟疑。只今便好猛提取。莫待天明失却鸡。
　　上堂。举赵州一日在东司上。见文远过。蓦召文远。远应诺。州曰。东司上。不可与汝说佛法。颂曰。明明道不说。此理凭谁识。春风一阵来。满地华狼藉。送行者求僧偈曰。山前麦熟雨初晴。桑柘青连柳色新。毫发不存风骨露。头头总是比丘身。□□□□十月十四日示寂。塔本山。

　　大沩行禅师法嗣
　　常德府德山子涓禅师

　　潼川人。上堂。见见之时。见非是见。见犹离见。见不能及。喝一喝曰。鲸吞海水尽。露出珊瑚枝。众中忽有个衲僧。出来道。长老休寐语。却许伊具一只眼。
　　上堂。横按拄杖曰。一二三四五六七。七六五四三二一。循环逆顺数将来。数到未来无尽日。因七见一。见一亡七。踏破虚空。铁牛汗出。绝气息无踪迹。掷下拄杖曰。更须放下者个。始是参学事毕。
　　上堂。拈拄杖曰。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧。削迹吞声。有时人境俱不夺。卓拄杖曰。伴我行千里。携君过万山。忽然撞着临济时。又且如何。喝一喝曰。未明心地印。难透祖师关。

　　大洪证禅师法嗣
　　苏州府万寿月林师观禅师

　　福州侯官黄氏子。僧问。三圣道。逢人则出。出则不为人。意作么生。师曰。错。曰兴化道。逢人则不出。出则便为人。又作么生。师曰。错。曰兴化旗枪倒卓。三圣肝胆齐倾。师曰。引不着。曰只如今日和尚。作么生为人。师曰。一棒一条痕。
　　举玄沙三种病话。颂曰。盲聋喑痖。捉败了也。更问如何。盲聋喑痖。

　　云居会禅师法嗣
　　万松坏衲大琏禅师

　　赞释迦出山像曰。行满功圆彻骨穷。不胜羸瘦发髼松。弥天罪过今无数。毗舍耶中一欵供。

　　万年贲禅师法嗣
　　温州府龙鸣在庵贤禅师

　　上堂。举法眼道。识得凳子。周匝有余。云门道。识得凳子。天地悬殊。师曰。法眼老汉。坐杀天下人。云门大师。走杀天下人。龙鸣则不然。识得凳子。四脚着地。要坐便坐。要起便起。
　　上堂。举赵州勘婆话。颂曰。氷雪佳人貌最奇。常将玉笛向人吹。曲中无限伤心事。祇许佳人独自知。

　　长沙府大沩咦庵鉴禅师

　　会稽人。上堂。木落霜空。天寒水冷。释迦老子无处藏身。折东篱补西壁。撞着不空见菩萨。请示念佛三昧。也甚奇怪。却向道。金色光明云。参退吃茶去。
　　上堂。老胡开一条路。甚生径直。祇曰歇即菩提。性净明心。不从人得。后人不得其门。一向奔驰南北。往复东西。极岁穷年。无个歇处。诸人还歇得么。休休。
　　上堂。举晦堂一日问僧。甚处来。曰南雄州。堂曰。出来作甚么。曰寻访尊宿。堂曰。不如归乡好。曰未审和尚令某归乡。意旨如何。堂曰。乡里三钱买一片鱼鲊。如手掌大。师曰。宁可碎身如微尘。终不瞎个师僧眼。晦堂较些子。有般汉便道。熟处难忘。有甚共语处。
　　上堂。举罽宾国王。问师子尊者蕴空话。颂曰。尊者何曾得蕴空。罽宾徒自斩春风。桃华雨后乱零落。染得一溪流水红。

　　宁波府天童雪庵从瑾禅师

　　永嘉楠溪郑氏子。从普安子回落发。谒心闻於瑞岩。闻举红炉片雪话问师。师拟答。闻一唤。师忽领旨。留侍三年。入闽。见佛智于西禅。智问。甚处来。师曰四明。智曰。曾见憨布袋么。师便喝。智便打。师接住棒曰。和尚不得草草。智曰。瞎汉过者边立。心闻主江心。师归省。命充维那。一日问师。一喝分宾主。照用一时行。如何是一喝分宾主。师便喝。闻曰。者一喝。是宾是主。师曰。宾则始终宾。主则始终主。闻笑曰。汝又眼华了。师即呈偈曰。一喝分宾主。依然又眼华。倒翻筋斗去。踏杀死虾蟇。初住仪真灵岩。后迁天童。僧问。如何是灵岩境。师曰。鹿跑泉冷浸明月。龙斗港深藏白云。
　　问。如何是祖师西来意。师曰。夜半须弥安鼻孔。曰如何是禅。师曰。仰面不见天。曰如何是道。师曰。全身入荒草。曰作家。师曰。收。
　　上堂。金刚圈里翻身。筑着帝释鼻孔。悬崖头上撒手。突出达磨眼睛。往复三回。兴犹未尽。机轮一转。势不可停。倒拈蝎尾。婢便声闻。顺捋虎须。奴呼菩萨。释迦已灭。弥勒未生。佛法祖令。总属新天童手里。且把住放行。如何施设。良久曰。无孔铁槌当面掷。普天匝地起清风。
　　上堂。金槌运动。三世诸佛不敢当头。法令施行。外道天魔悉皆拱手。峭巍巍本无攀仰。净裸裸不用安排。行住坐卧。不用猜疑。好恶是非。一时放下。然后和泥合水。拽杷牵犂。任运纵横。总无妨碍。正恁么时。且道。太平一曲作么生唱。良久曰。铁船横古渡。重整旧家风。
　　宋宁宗庆元庚申七月廿三日。索浴更衣书偈。投笔而寂。寿八十四。腊七十。全身葬心闻塔右。有颂古最佳。

　　温州府智门谷庵景蒙禅师

　　温之平阳邵氏子。幼喜闻钟梵。十三披缁。习台教。以名相学不足了大事。弃之。参佛智於育王。王问贵乡。师曰永嘉。王曰。还识永嘉大师否。师拟答。王喝出。遂兀然如痴。不知寝食者累月。一日闻钟声。忽有悟。上方丈。王曰。还识永嘉大师否。师曰。即日伏惟和尚起居万福。王曰。向上事又作么生。师拟对。王热棒趂出。次日又上方丈。王方发问。师抗声曰。老汉今日败阙也。一拍而出。因归里省亲。见龙翔。翔问。言无展事。语不投机。承言者丧。滞句者迷。试向言诠不及处。通个消息。师以左手画○相。翔以拂左击。师以右手画○相。翔以拂右击。师又画○相于中。两手托呈。翔以拂画两画。师拜起而立。翔笑曰。三十年拣猫猫。今日得此乌喙。寻还鹿园。翔以谷名师庵。又尝谒显宁志。初出住智门。次迁瑞岩。师孤高绝俗。弱不胜衣。而严冷峻峭。不可挹酌。

　　大鉴下第十九世
　　天童观禅师法嗣
　　苏州府虎丘[仁-二+幻]堂善济禅师

　　题鱼篮观音像曰。云鬓浓妆苦强颜。为他闲事入尘寰。携来活底无人买。只作寻尝死货看。

　　华藏纯庵善净禅师

　　举六祖风旛话。颂曰。不是风兮不是旛。白云尽处见青山。可怜无限英灵汉。开眼堂堂入死关。

　　绍兴府天衣啸岩文蔚禅师

　　上堂。举云门示众。人人尽有光明在。看时不见暗昏昏。作么生是诸人自己光明。自代曰。厨库山门。又曰。好事不如无。师曰。人人尽有光明在。看时不见暗昏昏。踢倒山门与厨库。此时明暗自然分。

　　栢岩凝禅师

　　有破衲颂曰。零零落落几经年。随手拈来搭半肩。午夜定回和束倒。通身赢得是青天。

　　天童颖禅师法嗣
　　杭州府径山荆叟如珏禅师

　　婺州人。初见痴钝。钝问。如何是佛。师曰。烂冬瓜。复呈颂曰。如何是佛烂冬瓜。齩着氷霜透齿牙。根蒂虽然无窖子。一年一度一开华。又尝作偈。呈痴钝曰锺山白刃赤身挨。几度曾经被活埋。一自人亡家破后。了知无位可安排。
　　住后岁旦上堂。新岁击新鼓。普施新法雨。万物尽从新。一一就规矩。普贤大士忻欢。乘时打开门户。放出白象王。徧地无寻处。拈拄杖曰。是甚么。千年桃核里。元是旧时仁。
　　结夏小参。我此一宗。正令全提。如暴风卒雨。鼓荡无前。石火电光。追奔不及。举意即迷源。抬眸已错过。不是目前法。莫生种种心。纵汝三种互修。克期取证。第二头第三头。万拄千撑。转见气急。殊不知。髑髅未具己眼。先明呱地一声。千了万当。虽然如是。亲证者。万无一二。错会者。数有河沙。
　　佛成道颂曰。六年雪岭成何事。打失从前鬼眼睛。满面惭惶无着处。至今生怕见明星。

　　福建府雪峰大梦德因禅师

　　作憨布袋赞曰。杖挑布袋走红尘。底事何曾见得亲。业识茫茫无本据。欲来开口笑他人。

　　金山奇禅师法嗣
　　杭州府灵隐高原祖泉禅师

　　举镜清在雪峰普请。峰曰。沩山道。见色便见心。还有过也无。清曰。古人为甚么事。峰曰。虽然如是。我要共你商量。清曰。若与么。不如某甲镢地去。师曰。雪峰探竿在手。影草随身。若不是镜清普请。几乎狼藉。
</div>
    <div class="pagination">
<a href="续灯正统_page11.html">上一页</a><span>...</span><a href="续灯正统_page7.html">7</a><a href="续灯正统_page8.html">8</a><a href="续灯正统_page9.html">9</a><a href="续灯正统_page10.html">10</a><a href="续灯正统_page11.html">11</a><span class="current-page">12</span><a href="续灯正统_page13.html">13</a><a href="续灯正统_page14.html">14</a><a href="续灯正统_page15.html">15</a><a href="续灯正统_page16.html">16</a><a href="续灯正统_page17.html">17</a><span>...</span><a href="续灯正统_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
