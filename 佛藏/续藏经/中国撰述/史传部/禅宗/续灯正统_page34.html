<!DOCTYPE html>
<html>
<head>
    <meta charset="UTF-8">
    <title>续灯正统 - 第 34 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续灯正统 - 第 34 页/共 65 页</h1>
    <div class="content">
　　眉山彭氏子。生而慧敏。年十六。从丹棱石龙山法宝院出家。二十二。剃发受具戒。游方至石霜。礼雷迁塔。述偈曰。一念慈容元不隔。何须特地肆乖张。平高就下婆心切。恼得雷公一夜忙。师名由是大着。闻穹窿破庵道望。遂往依焉。庵室中。举世尊拈华迦叶微笑话。师曰。焦砖打着连底冻。赤眼撞着火柴头。庵异之。师於是决志依栖。与无准日相激砺。久乃辞去事遍参。灵隐岳净慈充华藏演。咸称赏之。后出世苏之高峰。次迁寒山。会蒋山虚席。庙堂以师补之。宝庆初。迁净慈。端平乙未。复迁灵隐。
　　上堂。一径直。二周遮。衲僧会得万别千差。庭前闲纵目。春尽尚余华。老胡不合过流沙。拍膝一下。便下座。
　　上堂。大道体宽。无易无难。相头买帽。此土西天。
　　上堂。识得心。山岳沉。握金成土。握土成金。脚前脚后。现成行货。少室峰前。交点不过。
　　上堂。石中有玉。沙里无油。德山临济。未出常流。却忆寒山子。时临古渡头。
　　上堂。见闻觉知。行住坐卧。眨上眉毛。早已蹉过。赤脚唱山歌。路上无人和。
　　上堂。把定重关。诸人性命在山僧手里。放开一线。山僧性命在诸人手里。而今也不把定。也不放开。山僧即是诸人。诸人即是山僧。三十年后。莫道蒋山和泥合水。
　　示众。剑刃翻身犹是钝。屋头问路太无端。楚鸡不是丹山凤。何必临风刷羽翰。
　　淳佑甲辰三月望示众。但得本莫愁末。唤甚么作本。唤甚么作末。松栢千年青。不入时人意。牡丹一日红。满城公子醉。山僧恁么道。若有不肯底。是我同参。
　　弟子师俊。绘师像求赞。有曰。末后一句。分付厨山。众讶之。先是。师尝建接待院於西溪曰宝寿。明日忽示疾。又明日退归宝寿。趋办终焉计。诀众而逝。窆全身於院后。寿七十五。腊五十三。

　　南康府云居即庵慈觉禅师

　　西蜀人。举雪峰因闽王问。拟欲盖一所佛殿去时如何。峰曰大王何不盖取一所空王殿。王曰请师样子。峰展两手。云门曰一举四十九话。颂曰。空王殿样子。雪峰展两手。添得老韶阳。一举四十九。总是面南看北斗。
　　赞船子道影曰。三十余年在药山。鬼家活计岂能传。当时不得夹山老。你且耐烦撑破船。
　　举。僧问叶县省。如何是密用心处。县曰闹市里辊球子。曰意旨如何。县曰。普请大家看话。颂曰。辊球闹市大家看。一阵清风吹面寒。定乱不须双刃剑。活人何必九还丹(师尝游云居。夜宿瑶田庄。梦安乐神告曰。师於此山。只有一粥之缘。明日午后到山。晚参罢。会旦过有二僧相殴。新到例遭摈逐。师窃讶之。后数年。云居虚席。州符起师补处。师忻然承命。且征前梦。方至瑶田庄。未入院而寂焉)。

　　宁波府大慈独庵道俦禅师

　　赠制鞋者偈曰。透底工夫做已圆。须知密处自心传。脚跟着地随他转。踏到驴年也未穿。

　　荐福生禅师法嗣
　　杭州府径山痴绝道冲禅师

　　武信长江荀氏子。以进士业。应诏不利。遂於梓州妙音院受业。游成都讲肆。习经论。绍熙壬子。出峡往谒松源岳于荐福。以岁俭不果。会曹源生。出世妙果。师造见。聆入门语有省。参堂。俾侍香。朝夕老拳痛棒不少贷。平生知见。至是绝无影响。曹源徙龟峰。师侍行。又三年。以偈辞游浙。有尚余穷相一双手。要向诸方痒处爬之句。至浙。值松源主灵隐。门严户峻。八阅月不得入室。或以失士告。源曰。我已八字打开。自是他当面错过。师闻彻见曹源嘻笑怒骂。皆为人善巧方便。嘉定己卯。由径山第一座。应嘉禾光孝请。香拈曹源。是时此庵元觉庵真逢庵原无相范石溪月等。皆在会中。道闻於朝。忠献卫王。以堂帖除蒋山。居十有三载。嘉熙己亥。鼓山来聘。未行。雪峰牒至。领事半年。而天童诏下。众集如海。兼摄育王住持事。
　　上堂。天童用底。来育王用不着。育王用底。归天童用不着。虽然如是。用不着处用有余。一箭双雕随手落。
　　结夏上堂。圆觉伽蓝。尘尘有路。坐断去来。顿空今古。那里十三。者边十五。后先不差毫发许。堪笑黄面瞿昙。至今不知落处。
　　上堂。有一人。一念顿证。堕在佛数。有一人。累劫阐提。不愿成佛。且道。那个合受人天供养。良久曰。蝶穿芳径双眉湿。蜂掠残华两股肥。
　　上堂。尽乾坤大地。无丝毫许隔。是汝诸人。横担拄杖。绕四天下行脚道。我无处不到。无事不知。且道。西天那烂陀寺戒贤论师。今日说甚么法。便下座。
　　上堂。僧问。心佛及众生。是三无差别。如何是过去心。师曰。放待冷来看。曰如何是现在心。师曰。你问我答。曰如何是未来心。师曰。后次上堂向你道。曰如何是过去佛。师曰。去年梅。曰如何是现在佛。师曰。今岁柳。曰如何是未来佛。师曰。颜色馨香依旧。曰如何是过去差别智。师以拂子击禅床左边。曰如何是现在差别智。师以拂子击禅床右边。曰如何是未来差别智。师以拂子中间点一点。僧曰。心佛众生无向背。十方剎海一毫收。便礼拜。师乃曰。过去心不可得。现在心不可得。未来心不可得。三世既不可得。唤甚么作差别智。若人见得彻去。三世诸佛。无一时不在诸人顶[宁*页]上。转大法轮。更来者里。挨肩并足。讨甚么碗。下座。以拄杖一时打散。
　　未几。被旨迁径山。一日忽手书龛记并遗书。且曰。无准忌。在三月十八。吾十五行矣。不能拈香修供。令挝鼓升座辞众。举世尊临入涅盘。告众曰。汝等善观吾紫磨金色之身。瞻仰取足。毋令后悔。今日即有。明日即无。师曰。世尊四十九年。作尽伎俩。及至临行。求生不得。求死不得。山僧今日。要行便行。要去便去。八臂那咤拦不住。至夜分起坐。侍者请偈。师曰。末后一句。无可商量。只要个人直下承当。移顷而逝。寿八十二。腊六十一。茶毗。舍利五色者无数。遵遗命。奉骨归。葬金陵玉山庵。学者分其半。塔於菖蒲田玉芝庵。

　　天童镜禅师法嗣
　　宁波府育王寂窗有照禅师

　　福之闽县邓氏子。从九峰榕庵慧得度。时枯禅唱道怡山。师往见之。禅问。自从一见桃花后。直至如今更不疑。那里是他不疑处。师大笑趋出。禅深肯之。禅迁灵隐。师掌内记。已而见大梅石岩虎丘蒺藜鄮峰无准金山大歇。皆深契合。以母老归省。谒雪峰痴绝。留掌记室。闽帅请开法东山大乘。移福之黄檗。时左史竹溪林希逸。从师论心法。拳拳服膺。有老来得友如师少。别去伊谁伴我闲之句。次补江心。后迁玉几。朝廷降金帛。鼎建舍利宝塔。
　　僧问。如何是佛。师曰。八吉祥。曰如何是法。师曰。六殊胜。曰如何是僧。师曰。面目现在。
　　上堂。六尘不恶。还同正觉。鸦鸣鸦鸦。鹊噪鹊鹊。江北江南。潮生潮落。春风三月花草香。善财何处寻楼阁。喝。
　　上堂。如何是道木头。如何是禅碌砖。古德与么垂示。十个五双。恬不为事。殊不知正抓着鄮峰痒处。何故。建造殿宇。恰用得着。

　　杭州府净慈清溪沅禅师

　　上堂。达磨西来。一坐具地。被他神光礼了三拜。一时占了。致令后代儿孙。各自分疆列界。衲僧家。拨草瞻风。朝吴暮越。南天台。北五台。拄杖头。草鞋底。还曾踏着也未。良久曰。踏着即祸事。

　　泉州府法石愚谷智禅师

　　山居偈曰。栗色伽黎千百结。倚松扪腹看云飞。有人问我居山趣。向道春深笋蕨肥。

　　福州府西禅月潭圆禅师

　　开炉上堂。人人尽守瓮中天。地覆天翻我不然。直下一椎星火迸。螺江烧却谢郎船。

　　□□府报恩太古先禅师

　　上堂。若论此事。不涉心思意想。非干默照忘怀。要得洞然明白。须是汗出一回。且道汗出后如何。蓦唤侍者曰。将扇子来。
　　上堂。夜冷清霜重。风来寒更多。因循时节过。自己事如何。拍禅床曰。不是知音者。如何举向他。
　　上堂。衲僧家。游方行脚。拨草瞻风。第一须识路径始得。路径不错。东西南北。到处为家。稍涉迂回。五里单牌。十里双堠。那里更在那里。掷下拄杖曰。看脚下。

　　荆州府公安虎溪锡禅师

　　上堂。心心。浅处实甚深。道道。幽远无人到。急行踏不着。缓行成错过。少林几坐华木春。却忆西来胡达磨。

　　绍兴府岊翁淳禅师

　　佛诞偈曰。毗岚毒种毒华开。添得云门醉后杯。今日柯桥风色恶。淡烟疎雨洗黄梅。

　　隐静柔禅师法嗣
　　苏州府虎丘双杉元禅师

　　举宋太宗夜梦神人劝发菩提心。凌晨宣廷臣问。菩提心作么生发。群臣无对。雪窦显代曰。实为今古罕闻。别峰印代曰。王言如丝。其出如纶话。颂曰。万里讴歌圣化成。条风块雨乐樵耕。不因嵩岳三呼后。无象谁知真太平。
　　举密庵破沙盆话。颂曰。五陵公子少年时。得意春风跃马蹄。不惜黄金为弹子。海棠花下打黄鹂。
　　书冷泉两廊画壁曰。一一尘中坚密身。改头换面转精神。谁知东壁打西壁。总是灵山会上人。

　　续灯正统卷之二十
　　续灯正统卷二十一

　　　　南海普陀嗣祖沙门西蜀　性统　编集
　　临济宗

　　大鉴下第二十一世
　　天童礼禅师法嗣
　　宁波府育王横川如珙禅师

　　永嘉林氏子。父崇夫。有处士名。季父为沙门。曰正则。师年十五。从其祝发。受具戒於广慈。初参石田熏。痴绝冲。无所入。继登太白。谒灭翁。咨决所疑。翁举南山筀笋东海乌贼话。师拟对。翁便打。师豁然有省。久之。为断桥所重。请分座。复举出世雁山之灵岩。次迁能仁瑞光。至元癸未。被旨住育王。
　　僧问。如何是教外别传底句。师曰。不落玄妙。曰恁么则一超直入如来地。师曰。且缓缓。
　　问。如何是学人行履处。师曰。你适才从甚处上来。曰如何得报四恩去。师曰。你且从适才路上下去。
　　问。如何是闻复翳根除。师曰。一不成二不是。曰如何是尘消觉圆净。师曰。漏木杓破笊篱。
　　问。僧问赵州。如何是祖师西来意。州曰庭前栢树子。问庆云。云曰庭前无栢树。一等是问西来意。为甚所答不同。师曰。不是阇黎问。老僧也不知。
　　上堂。地大水大火大风大。若一念无疑。地不能碍。若一念无爱。水不能溺。若一念无瞋。火不能烧。若一念无喜。风不能飘。如此即是无依道人。佛从无依生。若悟无依。佛亦无得。
　　中秋上堂。马祖与百丈智藏南泉玩月。各呈自己见解。於月有甚交涉。月轮有圆有缺。孤光透彻。谓之月光菩萨。照破山河大地昏暗。开一切众生心地昏暗。老僧出母胎时。正当今夜。拈却门前大案山。放你诸人东去西去。
　　上堂。鲁祖三昧最省力。才见僧来便面壁。育王三昧更省力。才见僧来便合掌。南山北山。如牛拽磨。脚瘦草鞋宽。地肥茄子大。
　　上堂。妙明心印。印佛则一手指天。一手指地。印法则狗衔赦书。诸侯避道。印僧则个个钵盂口向天。还有自印者么。若能自印。则行住坐卧。一一明了。
　　上堂。本无纤尘法碍你眼睛。何得自昧。东西不辨。南北不分。千圣不传底事。只在你目前。不可错过。
　　上堂。先佛有顶[宁*页]一机。祖师有末后一句。总向诸人面前拈出。破知解窠窟。截生死根株。正体独露。妙用全真。一尘中现宝王剎。毛端上转大法轮。
　　开炉上堂。僧出曰。丙丁童子来求火。师曰。归去生柴带叶烧。乃曰。古镜阔一丈。火炉阔一丈。火焰为三世诸佛说法。三世诸佛立地听。你诸人长连床上[(一/(匚*〡*〡*(巨-匚))/土)]地听。
　　上堂。百千三昧门。百千神通门。百千妙用门。你总入不得。为你被三昧碍。神通碍。妙用碍。直饶不碍。也入不得。
　　夜参。少室无门户。如何便得通。夜深宁耐立。听我话西东。
　　室中垂语曰。南山筀笋。东海乌贼。有僧遽掩师口曰。请和尚更道。师以手托开曰。朝看东南。暮观西北。
　　举黄龙三关话。颂曰。佛手驴脚容易见。最难道处是生缘。黄梅不是周家子。七岁传衣便会禅。
</div>
    <div class="pagination">
<a href="续灯正统_page33.html">上一页</a><span>...</span><a href="续灯正统_page29.html">29</a><a href="续灯正统_page30.html">30</a><a href="续灯正统_page31.html">31</a><a href="续灯正统_page32.html">32</a><a href="续灯正统_page33.html">33</a><span class="current-page">34</span><a href="续灯正统_page35.html">35</a><a href="续灯正统_page36.html">36</a><a href="续灯正统_page37.html">37</a><a href="续灯正统_page38.html">38</a><a href="续灯正统_page39.html">39</a><span>...</span><a href="续灯正统_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
