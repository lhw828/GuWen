<!DOCTYPE html>
<html>
<head>
    <meta charset="UTF-8">
    <title>五灯全书 - 第 101 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 101 页/共 215 页</h1>
    <div class="content">　　诺庵若肇禅师

　　举松源示众曰。明眼衲僧。因甚打失鼻孔。有贼无赃　颂曰。杀人一万损三千。独弄单提机不全。万顷沧波明月夜。一声短笛钓鱼船　题二祖赞曰。觅心无处自欺谩。甘受齐腰深雪寒。三拜起来依位立。谁知徧界是波澜　华亭怀古偈曰。活计都卢一钓舟。锦鳞入手便抽头。我来不睹师亲训。柳岸依依蘸碧流。

　　湖州道场运庵普岩禅师

　　题赵州像赞曰。无端提起七斤衫。多少禅人着意参。尽向青州做窠窟。不知春色在江南　示众。举洞山冬夜吃果子公案。颂曰。洞子玷辱家风。首座埋没自己。双双绣出鸳鸯。千古扶持不起。

　　苏州虎丘蒺藜昙禅师

　　初住四明延庆。迁苏之穹窿。震泽普济。镇江甘露。真州长芦。后住虎丘。上堂。举僧问香林。如何是衲衣下事。林曰。腊月火烧山。师曰。兔子何曾离得窟。若有人问延庆。如何是衲衣下事。只对他道。就船买得鱼偏美。踏雪沽来酒倍香　上堂。念念释迦出世。时时弥勒下生。顿超天地未分之前。不历阶梯。掀翻宝所。便恁么去。可以开无量法门。可以演百千妙义。蓦拈拄杖。卓一下曰。无量法门。百千妙义。尽向者里。百杂碎了也。还知虎丘落处么。靠拄杖曰。祖祢不了。殃及儿孙　颂灵云见桃花话曰。三月桃花是处开。灵云双眼尽尘埃。谢郎重整钓鳌手。未免将身一处埋。

　　台州瑞岩少室光睦禅师

　　上堂。举曹山霞因僧侍立次。山曰。道者可煞热。曰是。山曰。祇如热向甚么处回避。曰向镬汤炉炭里回避。山曰。祇如镬汤炉炭里。又作么生回避。曰众苦不能到。师颂曰。瞎却顶门三只眼。镬汤炉炭里优游。若言众苦不能到。端的何曾有地头　题四祖像赞曰。破头峰顶紫云飞。三却天书老翠微。滞货虽然无用处。不应分付小孩儿。

　　镇江府金山掩室善开禅师

　　上堂。举密庵破沙盆话。颂曰。法眼拈来早自谩。无端错对破沙盆。而今徧界难遮掩。殃害丛林及子孙。

　　明州雪窦无相范禅师

　　上堂。举赵州道。才有是非纷然失心。还有答话分也无。僧举似洛浦。浦扣齿。又举似云居。居曰何必。僧回举似赵州。州曰。南方大有人。丧身失命。曰请和尚举。赵州方举前话。僧指旁僧曰。者个师僧。吃却饭了。作恁么话话。师颂曰。坐底见立。底。立底见坐底。咄哉老赵州。白日眼见鬼。

　　秘监陆游居士

　　字务观。号放翁。山阴人。尝谒松源於灵隐。问心传之学。可得闻乎。源曰。既是心传。岂从闻得。士点首默契。呈偈曰。几度驱车入帝京。逢僧一例眼双青。今朝始见宗门别。说有言无要眼听。

　　天童镜禅师法嗣
　　杭州净慈清溪沅禅师

　　上堂。达磨西来。一坐具地。被他神光礼了三拜。一时占了。致令后代儿孙。自分强别界。衲僧家。拨草瞻风。朝吴暮越。南天台。北五台。拄杖头。草鞋底。还曾踏着也未。良久曰。切忌踏着。

　　荆州公安虎溪锡禅师

　　上堂。心心浅处实甚深。道道幽远无人到。急行踏不着。缓行成错过。少林几坐华木春。却忆西来胡达磨。

　　福州西禅月潭圆禅师

　　开炉上堂。人人尽守瓮中天。地覆天翻我不然。直下一槌星火迸。螺江烧却谢郎船　赞猪头和尚像曰。血淋淋。古佛心。几回提起。谁是知音。

　　明州育王寂窗有照禅师

　　福之闽县邓氏子。从九峰榕庵慧得度。时枯禅镜唱道怡山。师往见之。一日镜问。自从一见桃花后。直至如今更不疑。那里是他不疑处。师大笑趋出。镜深肯之。镜迁灵隐。师掌内记。已而复见大梅石岩。虎丘蒺藜。鄮峰无准。径山大歇。诸老。皆深器重。以母老归省。雪峰痴绝。留掌记室。闽帅赵公汝愚。饫师名。请开法东山大乘。移福之黄檗。时左史竹溪林希逸。从师论心法。拳拳服膺。有老来得友如师少。别去伊谁伴我闲之句。朝命补江心。后迁玉几。适灾变。竭力兴复。朝廷降金帛。鼎建舍利宝塔　僧问。如何是佛。师曰。八吉祥。曰如何是法。师曰。六殊胜。曰如何是僧。师曰。面目现在　上堂。六尘不恶。还同正觉。鸦鸣鸦鸦。鹊噪鹊鹊。江北江南。潮生潮落。春风三月花草香。善财何处寻楼阁。喝　上堂。如何是道木头。如何是禅碌砖。古德与么垂示。十个五双。恬不为事。殊不知正抓着鄮峰痒处。何故。建造殿宇。恰用得着。

　　泉州法石愚谷元智禅师

　　长溪薛氏子。参天童有省。呈山居偈曰。栗色伽黎千百结。倚松扪腹看云飞。有人问我居山趣。向道春深笋蕨肥　宋度宗咸淳丙寅正月。趺坐书偈而逝。塔全身於鼓山南院。

　　报恩太古先禅师

　　上堂。若论此事。不涉心思意想。非干默照忘怀。要得洞然明白。须是汗下一回。且道。汗下后如何。蓦唤侍者。将扇子来　上堂。夜冷清霜重。风来寒更多。因循时节过。自己事如何。拍禅床曰。不是知音者。如何举向他　上堂。衲僧家。游方行脚。拨草瞻风。第一须识路径。始得路径。不错东西南北。到处为家。稍涉污回。五里单牌。十里双堠。那里更在那里。掷下拄杖曰。看脚下。

　　绍兴岊翁淳禅师

　　佛诞偈曰。毗岚毒种毒花开。添得云门醉后杯。今日柯桥风色恶。淡烟疎雨洗黄梅(杂毒海载此偈是西岩作误也)。

　　高峰崇禅师

　　颂初祖见梁武帝话曰。开旗展阵入梁邦。未睹天颜早已降。纵有神通难展欵。翩翩一苇渡长江。

　　荐福生禅师法嗣
　　临安府径山痴绝道冲禅师

　　武信荀氏子。资性绝群。长应诏。进士不第。遂受学于梓州妙音院。寻游成都讲肆习经论。宋光宗绍熙壬子。出峡。时曹源生出世妙果。师往谒。听其提唱有省。参堂俾侍香。朝夕老拳痛棒。不少贷。平生知见。至是多无影响。生徙龟峰。师侍行。又三年。以偈辞游浙。有尚余穷相一双手。要向诸方痒处爬之句。后参松源於灵隐。源门庭峻绝。笠栖八月。不获入室。或以失士告。源曰。我已八字打开挂搭。渠自是渠。当面蹉过耳。师闻之。口耳俱丧。彻见曹源於妙果。龟峰时嬉笑怒骂。皆为人善巧方便。自是不疑天下老和尚舌头。初住嘉兴天宁。道闻於朝。忠献卫王。以堂帖。除蒋山。居十有三载。嘉熙己亥。鼓山来聘。未行。雪峰牒至。颂事方半载。诏迁天童。育王虚席。兼摄住持　上堂。天童用底来。育王用不着。育王用底来。天童用不着。虽然如是。用不着处用有余。一箭双雕随手落　腊八上堂。举世尊睹明星悟道因缘曰。正觉山前失眼睛。是凡是圣尽生盲。至今夜夜明星现。谁肯向伊行处行　未几。被旨迁径山。一日忽手书龛记遗书。且曰。无准忌在三月十八。吾十五行矣。不能拈香修供。令挝鼓。升座辞众上堂。举世尊临入涅盘告众曰。汝等善观吾紫磨金色之身。瞻仰取足。无令后悔。今日则有。明日即无。师曰。世尊平生用尽伎俩。临行之际。求生不得生。求死不得死。山僧则不然。要行便行。要去便去。八臂那咤拦不住。夜分起坐。侍者请偈。师曰。末后一句。无可商量。只要个人直下承当。移顷而逝。茶毗。舍利五色者无数。奉遗命。归葬金陵玉山庵。学者分其半。塔于菖蒲田。寿八十二。腊六十一。

　　隐静柔禅师法嗣
　　平江虎丘双杉元禅师

　　示众。举宋太宗梦神人劝发菩提心话。颂曰。万里讴歌圣化成。条风块雨乐樵耕。不因嵩岳三呼后。无象谁知真太平　举密庵破沙盆话。颂曰。五陵公子少年时。得意春风跃马蹄。不惜黄金为弹子。海棠花下打黄鹂　书冷泉两廊画壁曰。一一尘中坚密身。改头换面转精神。谁知东壁打西壁。总是灵山会上人。

　　五灯全书卷第四十八
　　五灯全书卷第四十九

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下二十世
　　径山范禅师法嗣
　　袁州仰山雪岩祖钦禅师

　　浙之婺州人。五岁出家。十六剃染。十八行脚。初参双林远妙峰善诸老。无所发明。闻灭翁礼住净慈。怀香请益。礼示临济三顿棒话。亦无所入。遂上径山。谒无准范。依范最久。锐志咨参。封被。胁不至席者数载。一日上蒲团。忽然面前豁开。如地陷一般。净裸地地。半月余。动相不生。自兹坐定。碍膺十年。后同忠石梁。过浙西天目。一日佛殿前行。抬眸见古栢。触着向来所得境界。和底一时扬下。碍膺之物。爆然而散。如在暗室出白日之下。从此不疑生。不疑死。不疑佛。不疑祖方始见无准老人立地处。因径山铸钟。令作疏语。师率笔成偈曰。通身只是一张口。百炼炉中辊出来。断送夕阳归去后。又催明月上楼台。自是声动丛林。出世初住潭之龙兴。继迁湘西道林。处州南明。仙居护圣。及湖州光孝。宋度宗咸淳己巳。住袁州仰山。师悯纲宗失据。因提挈拈颂。激扬敲唱。见谛超卓。一时宗风为之振起。后元世祖。赐赉尊礼亦极隆　上堂。昨夜日从西没旧年已去。今朝日自东升。新岁又来。新岁既来。有何奇特。风前铁树花开。别是一般春色　谢首座维那上堂。人天眼目。佛祖纲维。千差万别。一以贯之。如何见得。克宾法战不胜。南泉斩却猫儿　上堂。春日晴烧痕青。布谷催耕处处鸣。虽然底事最分明。只是不得将眼看并耳听。何故。才有一丝头。便有一丝头　腊八上堂。黄面老子。六载辛勤。寻得鼻孔。打失眼睛。且道。落在甚么处。雪山午夜一天星　上堂。豆好合酱。盐好煮羹。饭能疗饥。茶可止渴。从上来的的相承。逗到理极情忘处。无越乎此。因甚杨岐老汉。却道弄蹄驴子三只脚。开眼也着合眼也着　上堂。石门巇崄。玉峡潺湲。未到此间。不妨疑着。到则到矣。平展一句。又作么生。古路铁蛇横　上堂。天不能盖。地不能载。即之本无。弃之则在。无本不无。在即不在。金刚与泥神。揩背一擦粉碎　上堂。方便门。解脱门。毗卢宝阁门。以拄杖一击曰。八字俱开。然虽如是。只许向者里。暂时止宿。一息一食而已。若欲直指大休大歇大安乐田地。前头大有活路在　上堂。杜鹃啼血满花枝。底事匇匇苦劝归。归到故乡还似客。村村绿暗与红稀。函盖乾坤句。随波逐浪句。截断众流句。向者里荐得。一串穿却。杨岐驴子三只脚　上堂。竟日窗开坐寂寥。岩前笋稚欲齐腰。幽禽忽起藤花落。磵瀑吹声度石桥。於此见得。南明三十年。只作境会。若是眼瞎耳聋。百尺竿头。欠一步在　中夏上堂。前四十五日。知进不知退。后四十五日。知退不知进。正当今日。进退两忘。季夏极热。熏风自凉。卓拄杖曰。时闻一阵藕花香　追严上堂。雷声断梅阴雾豁开。突出先佛未形之相。生住异灭难该。洞庭山子青崔嵬　上堂。是亦刬。非亦刬。令下无私。棒头有眼。因思黄蘗大师道。汝等诸人。与么行脚。何处有今日。也是睦州担板　开炉上堂。死柴头上。又无烟火。水晶宫里。烈焰烧空。舜若多神。眉须自堕。拈拄杖曰。拄杖子闻与么道。是信耶。是不信耶。卓拄杖曰。双破　佛涅盘上堂。岸柳摇金。溪桃吐玉。波旬无端起舞。阿难平地悲哭。因甚如此。亲见如来面目　上堂。春日迟迟。绿暗红稀。叵耐深山百舌。也学江南杜宇。声声报道不如归。仰山恁么说话。毕竟是宾家语。主家语。逢人不得错举　上堂。千说万说。不如亲见一面。千讨万讨。不如只在手头。寒风萧萧。黄叶飘飘。鹤眠松顶。云卧山腰。几番今日又明朝　上堂。道在日用。日用不知。饥只吃饭。寒只添衣。晴天爱日拄枯藜。点捡溪头梅树。向阳偷放南枝　上堂。进则撞头磕额。退则堕坑落堑。动则犯手伤锋。佛法何曾见面。咄。莫道仰山今日无为人方便　上堂。父母未生前。毕竟是什么。当体没踪由。求之即错过。不错过。南北东西岂非我　开炉上堂。不冷不热炉鞴。半真半假金鍮。铸作瓶盘钗钏。却成品字柴头。且道。与赵州无宾主话。相去多少。疑则别参　上堂好雨知时节。当春乃发生。倒栽石上无根树。枝叶通身一夜萌。竖拂子曰。情尘未脱。有眼如盲　上堂。心是根。法是尘。两种犹如镜上痕。镜已破法不存。疎影横斜水清浅。暗香浮动月黄昏　上堂。南熏入奏。殿阁生凉。西来祖意。切忌商量。何故。向下文长　无准和尚忌拈香。巴陵三转语。大仰一瓯茶。有恩成怨恨。无事是雠家。杜鹃啼血染山花　上堂。闰月月望。月即寻常。云埋即暗。云散即光。竖拂子曰。且道。是云耶。是月耶。切忌眼花　小释迦忌拈香。插锹而立。死去十分。拔锹便去。弄鬼精魂。山鸟山花笑杀人。惭惶炷此一炉熏　上堂。集云一关。似乎等闲。看时容易。透时即难。森罗万象。从教侧目。三世诸佛。逈绝跻攀。一径古松苔藓斑　上堂。呼六为五。破二作三。眼观东北。意在西南。仰山门下。却不用者般茶饭。何故佛法不怕烂　上堂。我法妙难思。亦复离言说。百丈再参马祖。一喝三日耳聋。直得黄檗吐舌。竖拂子曰。有甚交涉　中秋上堂。好供养。好修行。拂袖便去。也不多争。何故。此夜一轮满。清光何处无　上堂。至化无方。至德有光。迟日江山丽。春风花草香。玉壶影里劫春长。乾坤独立露堂堂　上堂。春山重重。夜雨蒙蒙。长连床上。闭眉合眼。睡到晓钟。心也空。法也空。不起第二念。坐断主人翁。好安乐也弟兄　上堂。进无前。退无后。毫发参差。便成窠臼。八月二十五。洞山离查渡。云门道。放子三十棒。却作么生。无端无端。生受生受　至元丁亥。寄竹篦尘拂。及绿水青山一同受记。并书真赞。与高峰原妙曰。上大今已无人。雪岩可知礼也。虚名塞破乾坤。分付原妙侍者。寿七十余。示寂。

　　杭州净慈断桥妙伦禅师

　　台州黄岩徐氏子。母刘。梦月而孕。年十八。落发於永嘉广慈院。初见谷源道于瑞岩。闻举麻三斤话。疑之。徧叩诸方。一日于云居见山堂。阅楞严。至蚊虫蝼蚁无有言说而能办事。释然有省曰。赵州栢树子话。可煞直截。旋谒无准范於雪窦。范问。从何处来。师曰天台。曰还过得石梁桥么。师曰。一脚踏断了也。自是。人呼为断桥。一日范以狗子因何有业识。令师下语。凡三十转。不契。师曰。可无方便乎。范以真净所颂示之。师竦然。良久。忽闻板声。通身汗下。於是。脱然无疑。范移育王双径。师皆分座。出世祗园。迁瑞岩国清。后主净慈　上堂。荆山有玉。获得者不在荆山。赤水有珠。拾得者不在赤水。衲僧有无位真人。证得者。出入不在面门。蓦拈拄杖横按曰。会么。幽州江口石人蹲　上堂。举慈明室中安一盆水。盆上横一柄剑。剑上安一緉草鞋。凡见僧来便指。拟议便打。师颂曰。百花丛里跃鞭过。俊逸风流有许多。未第儒生偷眼觑。满怀无奈旧愁何　上堂。德山低头。夹山点头。俱胝竖起手指头。玄沙筑破脚指头。拈拄杖曰。都来不出山僧拄杖头。何以见得。卓拄杖曰。一叶落天下秋　上堂。举达观颕曰。七佛是性隶。万法是心奴。且道。主人翁在甚么处。自喝曰。七佛已下出头。又自诺曰。各自祗候。师曰。唤七佛为性隶。指万法是心奴。达观自谓有出身路。及乎自喝自诺。又是奴隶边事。主人翁何曾梦见。大众要见么。以拂子拂一拂曰。晓来一阵春风动。开徧园林百样花　将终。与众入室罢。作手书。辞诸山及魏国公。公馈药不受。又使人问曰。师生天台。因甚死净慈。师答曰。日出东方夜落西。遂书偈而化。世寿六十二。僧腊四十四。

　　台州国清灵叟源禅师

　　上堂。举僧问赵州。真如凡圣。皆是梦言。如何是真言。州曰。唵部临[口*发]。师曰。赵州禅只在口皮边。看他与么。也是唤钟作瓮。忽有问灵叟。却向他道。饥时但吃饭。且道与古人是同是别。西天梵语。此土唐言　上堂。炎自炎。凉自凉。法无二法。不用商量。只如人人鼻孔在面上。则固是知有。我更问你。别沼荷香。何似深村稻香　防意如城偈曰。六门长锁旧封强。已是攀缘万虑忘。昨夜贫家忽遭劫。元来祸起是萧墙。守口如瓶偈曰。明明只在鼻孔下。动着无非是祸门。直下放教如木[木*突]。青天白日怒雷奔。

　　明州天童别山祖智禅师

　　蜀之顺庆杨氏子。年十四得度。初闻僧诵华严经。弥勒楼阁入已还闭。恍如梦觉。遂颂灵云见桃花颂。有万绿丛中红一点。几人欢喜几人愁之句。徧叩淅翁琰。无际派。高原泉。淳庵净。妙峰善诸老宿。最后见无准范於雪窦。范知是法器。待之弥峻。时或棒喝交下。一语不少贷。师拟对。輙噤不能发。繇是知解都丧。久之。作而言曰。吾生平伎俩。皆死法也。今见此翁。始行活路。既而范移径山。命师分座。宋理宗嘉熙戊戌。洞庭天王虚席。迎师主之。宝佑丙辰。天童毁。州帅吴公潜。奏师道行。师被旨。携一囊一钵至。缚茅以居。宁郡久不雨。师祷之輙应。繇是人情奔凑。不三年百废具举。天童始还旧观　上堂举世尊将入涅盘。文殊请再转法轮。世尊咄曰。文殊。吾四十九年。未尝说一字。汝请吾再转法轮。是吾曾转法轮耶。颂曰。老汉平生大脱空。将无作有诳盲聋。临行一句方真实。又是阇黎饭后钟　景定庚申九月旦。忽示众曰。云澹月华新。木脱山露骨。有天有地来。几个眼睛活。有省问者。师曰。不及相见。各自努力。越十日。夜分呼侍者嘱后事。叉手而寂。寿六十有八。坐五十四夏。塔全身於中峰密庵窣堵波之右。

　　福州雪峰环溪一禅师

　　举大通智胜佛。十劫坐道场。佛法不现前。不得成佛道。颂曰。劫初铸就毗卢印。古篆雕虫尚宛然。堪笑堪悲人不识。却嫌字画不完全　题布袋和尚赞曰。逢人乞一文。袋里敌国富。不是下生迟嫌佛不肯做　举即心即佛。颂曰。即心即佛。砒礵狼毒。起死回生。不消一服。

</div>
    <div class="pagination">
<a href="五灯全书_page100.html">上一页</a><span>...</span><a href="五灯全书_page96.html">96</a><a href="五灯全书_page97.html">97</a><a href="五灯全书_page98.html">98</a><a href="五灯全书_page99.html">99</a><a href="五灯全书_page100.html">100</a><span class="current-page">101</span><a href="五灯全书_page102.html">102</a><a href="五灯全书_page103.html">103</a><a href="五灯全书_page104.html">104</a><a href="五灯全书_page105.html">105</a><a href="五灯全书_page106.html">106</a><span>...</span><a href="五灯全书_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
