<!DOCTYPE html>
<html>
<head>
    <meta charset="UTF-8">
    <title>黔南会灯录 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黔南会灯录 - 第 6 页/共 11 页</h1>
    <div class="content">　　蜀之酆都隆氏子。母范氏。因世变从戎入黔。至安平天台山。礼恒修剃染。随恒创辟狮山。恒寂后师继守。矢志行脚。参敏树老人圆具。后参天吼和尚印可。仍开法狮山。有投老计。门弟子预为建塔於本山之麓。
　　上堂。有一物。明历历黑漆漆。常在动用中。动用中收不得。既收不得。且道。吃饭穿衣。屙屎放尿。迎宾待客。施为动转底。是个甚么。山僧今日不惜眉毛。八字打开。为你诸人。露头露面了也。汝等诸人。还委悉么。若委悉得。果是当然明历历。若委悉不得。依旧还他黑漆漆。喝一喝下座。
　　上堂。孟夏渐热。仲冬严寒。热则普天普地热。寒则普天普地寒。若以世谛流布。堕地狱如箭射。若作佛法商量。驴年也未梦见在。毕竟合作么生。卓拄杖云。填沟塞壑无人会。雨过夜塘秋水深。
　　上堂。大道洞然。孤明历历。动则横徧十虚。静则银山铁壁。所以道放之则弥六合。卷之则退藏於密。於中宽窄大小。长短方圆。直得了无纤毫过患。灼然一切自合其宜。且作么生是自合其宜一句。红霞穿碧落。白日绕须弥。
　　上堂。天得一以清。地得一以宁。君王得一。天下太平。群臣得一。助国佑民。百姓得一。启家营生。衲僧得一。海众云臻。蓦拈起拄杖云。看看。拄杖子得一。直切为人。且如何是直切处。卓一卓云。一箭中红心。
　　示众。火就上水流下。祖师西来无别话。不将此语当宗乘。万劫千生病难拔。若将此语当宗乘。衲僧门下。只好勘过了打。且道。衲僧门下。又有甚长处。良久云。无影树栽人不见。根固时开智慧花。

　　万德语林弘先禅师

　　西蜀朱氏子。母骆氏。因世乱入黔。寓安顺水桥圆照庵。礼体如披剃。遇一行脚老宿。见师气相不凡。便以父母未生前话示之。师谨领密行。参究多载。一日赴斋路行。忽值驴鸣。豁然大悟。后遇敏树老人过狮山。师往亲觐受具足。参天吼和尚印证。后住万德。於康熙癸亥十二月十三日卯时。集众嘱后事毕。遂坐化。世寿五十二。僧腊不记。
　　上堂。抬头见天。觑破娘生面孔。低头见地。踏翻向上关头。直饶到者里。犹欠转身一路在。且如何是转身一路。良久曰。不许夜行。投明须到。喝一喝下座。

　　天隐崇禅师法嗣
　　定番九龙古源鉴禅师

　　城都余氏子。值乱寓滇之曲靖圆通寺。礼沧海披剃。隐鸡山数载。初参灵隐。次参灵药。皆不契。又参渠山。偕渠至楚。复参灵隐。亦不契。遂游江南。於金陵参大咸。充知藏。复充维那。后参天隐和尚印证。住楚之龙泉龙标回龙。辟建岑山。回黔辟九龙。重兴天龙。仍归九龙示寂。世寿六十七。僧腊五十。
　　上堂。挥拂子云。若论此事。非口所宣。非心所测。不可以智知。不可以识识。一任开虚空口。掉江海舌。到者里。也不能措得一辞。何况轻举妄动。早是笑杀傍观。
　　上堂。五千四十八经卷。是闲故纸。三千七百则公案。乃烂葛藤。直饶临济德山。棒喝交驰。到者里。也只看即有分。何故。良久云。三边不用安戈甲。万里歌谣贺太平。
　　上堂。古人道。有一人。长不吃饭。一生不道饥。有一人。终日吃饭。一生不道饱。诸仁者且道。即今此人。在甚么处。若道现前便是。未免指鹿为马。若道不是。又是斩头觅活。正恁么时。还的当得么分明月在梅梢上。看到梅梢早已迟。喝一喝下座。
　　上堂。眉头额底。眼横鼻直。上智下愚。阿谁无分。到者里。因甚么十个五双。不能领会得。且道。他过在甚么处。击拂子云。只为分明极。翻令所得迟。
　　上堂。山僧有个千圣不奈何底句子。要与诸人吐露。惟恐诸人不识好恶。当面错过。空起劳攘。不自宁静。所以不敢相报。但未审诸人还有直下委悉得底么。若委悉得。便见山僧无事多事。其或未能。莫道不疑好。
　　上堂。明珠在掌。随物色以分辉。宝月当空。临水际而影现。卓拄杖一下云。会么。释迦老子降生也。九龙吐水沐金躯。地涌金莲捧双足。晃然八万四千毛孔。孔孔说无生法忍。独露三百六十骨节。节节放大宝光明。光光照彻无边世界。微尘剎土。若草若木。若凡若圣。若僧若俗。若男若女。并有情无情。无不尽皆睹其光彩。於其光中。得大利益。得大安乐。得大神通。得大受用。正恁么时。还有恁么者么。有。不妨捉败释迦老子。将无尽三际净戒。不假文词。一时受具。如无。天雨四花呈瑞彩。地摇六震起云龙。喝一喝下座。
　　上堂。祖师心印铁牛机。举似现前大众知。不是见闻生灭法。等闲慎勿别寻思。
　　上堂。天不言而四时行。地不言而万物生。圣人不言而万邦宁。且道。衲僧不言。又作么生。东方日出卯。因缘时恰好。虚空绝遮拦。大地光皎皎。此事甚分明。切忌外边讨。
　　上堂。时临冬正寒。大地雪漫漫。鼻祖西来意。分明无两般。若与么会。十万八千。不与么会。辜负现前。敢问诸禅德。且毕竟如何体究。得不辜负现前去。还会么。咄。雪消清涧水。梅吐玉枝香。
　　上堂。天寒地冻。水滴氷生。释迦老子。夜睹明星。摸着鼻孔。打失眼睛。冤沉毒海。累及儿孙。且道。累及个甚么。良久云。细雨湿衣看不见。闲花落地听无声。
　　上堂。朔风凛凛透疎篱。寒威彻骨忆初时。六年功毕遭涂炭直至而今几得知。且道。那里是释迦老子。遭涂炭处。若也会得。不妨出手共整颓纲。堪报不报之恩。用作无为之化。如或未然。直饶语透威音外。眼底青黄天地悬。喝一喝下座。
　　小参。若论个事。人人本有。个个不无。争奈十二时中。业识茫茫。致使当面错过。若是鼻吼端的底。管取开眼合眼。时时明见。脚跟点地底。一任东行西行。自然步步踏着。所以道。舍之不离。求之即错。错错。佛祖到头难摸索。
　　小参。喝一喝云。天自高兮地自厚。日月无私照林阜。堪笑一等丈夫儿。只管随人背后走。直饶足迹徧天涯。到头依旧还依旧。
　　颂女子出定话。夜冷霜寒明月天。都来帘外打秋千。更阑沽酒不知醉。悞赚婴痴入倒悬。
　　赵州访二庵主。船到江干任放行。高低深浅浪花生。纵横两岸歌声疾。风叶满蓬听不真。

　　思南太平大凡宗禅师

　　蜀之谢氏子。礼我一披剃。久亲中华天隐和尚。圆具。并承印可。住后上堂。阴极阳回。百卉萠芽开万境。乾旋坤转。群芳吐艳遍三千。分明漏泄无余事。天地同根体一然。山僧恁么告报。大似将浊物投於净器。撒沙向诸人眼里。於中还有忍俊不禁底么。出来为众竭力。看看。如无。山僧还有第二杓恶水。泼汝诸人去也。卓拄杖。喝一喝下座。

　　石阡中华识竺海伦禅师

　　蜀之夔州张氏子。寓荆州礼天吼和尚披剃。依敏树老人具足。久亲天隐和尚。并辅隐辟中华。又游江南。归志愈坚。苦任监寺十余载。承隐印证。辞回蜀之遵义居静。后隐圆寂。中华虚癈。众挽师继席焉。

　　眉潭白筠以四教禅师

　　蜀之葛氏子。父避乱寓夜郎。母彭氏。梦僧乞斋觉而生。年十二。礼朝阳寺月如剃染。廿五依天峰受具。久参天隐和尚印记。师有不出世之志。故辟此山为常居。

　　天湖印禅师法嗣
　　都匀别南传旨禅师

　　蜀之牟氏子。久参天湖和尚印可。性执傲。尝有不出世之说。生平不交权贵。僻居匀城鼓楼山半之三元庵。数十余年。足不越阃。太守扣门。竟不为礼。学者求开示。惟默然而已。匀郡诸山。钦重师道。为建寿塔於城南十里吴家司山畔。康熙庚辰仲冬。告众曰。吾於后月初六日辰时。欲去世矣。众以为戏。师见众不然。预於初四日。发帖辞诸山。诸山云集。师复曰。衲僧家岂肯舁个死尸过市。吾欲自出。是时合郡僧俗翕然。惟郡守疑而不信。出示禁众。以逆留之。师闻叱曰。痴汉。正恁么时。莫道太守。直饶当今到来。亦留吾不得在。言毕。自趋入龛。竟坐逝矣。太守闻之。立时亲送。举火时。咸闻异香遍野。火后收骨舍利。入塔藏焉。世寿七十三。僧腊五十六。

　　安平天台月峰琰禅师

　　安笼涂氏子。母王氏。礼本山幽玄剃染。参云腹和尚圆具。云示参万法归一话。师侍云。住普阳常寿永宁中和。往来日久。后遇天湖和尚到山。师坚留住。不时请益。一日立於檐下。忽尔浑然无见。从午至夕方苏。通身汗流。自觉身心轻快。如卸百斤担子。遂作偈呈湖。湖即印证并嘱。住此山廿余年。示寂。塔於本山之后。世寿五十九。僧腊四十三。
　　元旦上堂。昨日腊月三十。今朝正月初一。寒岩枯壑回春。积雪凝氷解释。木人漫抚没弦琴。石女横吹无孔笛。且道。台山长老。又作么生。良久插香云。香焚宝鼎祝皇室。
　　上堂。世尊传金襕袈裟与迦叶。移花兼蝶至。吾师付大红偏衫与性琰。买石得云饶。若是具眼衲僧。何用觌面打开。当阳展示分明。鸡足山中。一场钝置。大庾岭上。互相热瞒。还知么。其或未知。且看据款结案去也。卓拄杖下座。
　　上堂。佛身充满於法界。普现一切群生前。随缘赴感靡不周。而恒处此菩提座。且道。如何是菩提座。遂以拂子打圆相云。到者里十个有五双。若非觌面热瞒。便是当头蹉过。即今还有不蹉过底么。且唤来。与老僧洗脚。
　　中秋小参。诸方佛法塞山海。惟有天台一字无。今日中秋佳节至。升堂默坐嘴卢都。良久以拂子画○云。幸喜还有者个。不然。则辜负此个时节去也。未审者个从甚处得来。顾左右云。休从天上觅。莫向水中寻。小参。无明识性即佛性。幻化空身即法身。以拂子打圆相云。者个是无明。那个是佛性。又打圆相云。者个是佛性。那个是无明。又打圆相云。者个是幻身。那个是法身。又打圆相云。者个是法身。那个是幻身。诸昆众。山僧如此分析。尔诸人作么生领会。倘若会得。唤作无明也可。不唤作无明也可。唤作佛性也可。不唤作佛性也可。唤作幻身也可。不唤作幻身也可。唤作法身也可。不唤作法身也可。所以恁么也得。不恁么也得。虽然如是。山僧自吃三十拄杖始得。何故。不见道。来说是非者。便是是非人。
　　问。如何是诸佛出身处。师云。梅花雪里开。
　　问。如何是济北家风。师云。棒头血滴滴。
　　问。不在内。不在外。不在中间。在甚么处。师打云。且看在甚么处。
　　问。如何是古佛心宗。师云石头。进云。如何是最上乘法。师云篱笆。进云。学人不会。师云。遮牛遮马。

　　天语怀禅师法嗣
　　习安云鹫顶相慕禅师

　　本境刘氏子。因父任滇之临安。师偕往。暇日游鸡山。随喜胜峰寺。突然发心出家。父令人劝之。不返。遂依本寺和雅和尚披剃。并求具足。后诛茆於狮子林。居静数载。因念大事未明。矢志行脚。至蜀之遵义白牛砂冈。参天语和尚。发明印证。归里辟建云鹫开法。廿余年。足不越阃。时丁巳季秋。一日示微恙。告众而寂。塔於本山之麓。世寿七十三。僧腊四十八。
　　上堂。经律论。戒定慧。伸手抓头。反手抓背。火里虾蟆吞却月。反覆看来又不会。直饶会。也是瞎驴趁大队。喝一喝下座。
　　示众。我本有一诀。见为诸人说。拟更问如何。拄杖劈头楔。
　　师尝问僧曰。精进持净戒。犹如护明珠。上座明珠。在甚么处。僧拟开口。师便打。往往未有契其机者。

　　贵筑永兴桂魄顶禅师

　　蜀之潼川母氏子。於本境中和寺剃染。入黔参天语和尚印证。住万寿。迁东山。后终於永兴。
　　上堂。髑髅常干世界。鼻孔摩触家风。用则与八大龙王斗富。不用则半文不值。到者里。直得搅长河为酥酪。变大地作黄金。且道。得力在甚么处。良久竖拂子云。金镞惯调曾百战。铁鞭多力恨无雠。喝一喝下座。
　　上堂。万寿打开布袋口。昂藏鼻孔金毛走。一朝满地化麒麟。个个面南看北斗。此四句中。内有一句。能纵能夺。能杀能活。若人检点得出。不止一生参学事毕。更与千圣同出手眼去也。还得么。卓拄杖云。移舟谙水脉。举棹别波澜。
　　示众。春风解冻。百草萌芽。有一句子。觑着眼瞎。於此荐得。许你具参学眼。

　　普阳长寿桂铉慧禅师

　　蜀东长邑陈氏子。因世变入黔。至普阳龙泉寺。礼大光披剃。依云腹和尚圆具。后参天语和尚印可。
　　上堂。凝然湛寂。十方独露。一尘不动。万象全彰。本无言象之表。亦无净染之名。绝情绝见。明如杲日当空。超声超色。宽若太虚无际。所以道。一处通处处通。一处明处处明。头头不昧。法法皆真。然虽如是。卓拄杖一下云。不因渔父引。怎得见波涛。
　　上堂。蓦拈拄杖云。这木上座。赤条条。没人情。硬赳赳。无回互。不着佛。不着法。不着僧。汝等诸人。总向者里。觅甚么碗。良久云。正所谓巧匠炉边多纯铁。良医门首足病人。一时打散。
　　上堂。斩钉截铁。未是作家手段。推山倒岳。亦非向上钳锤。何故聻。石虎吼时山谷响。木人唱处铁牛惊。祇如当下恁么得去。又作么生。良久云。觅火和烟得。担泉带月归。
　　示众。参若不透。理即不圆。悟若不深。智亦不阔。参得透。理必圆。悟得深。智必阔。若是出格人。果不向窠窟里作活计。别具一段手眼。一觑便破。山河大地。尽在一粒粟中。三世诸佛。总归一毫头上。华藏剎海。不离脚跟之下。百亿须弥。见在眉睫之间。一任脱洒。随方应物。虽然如是。犹是化门边事。如何是顿超直截一句。顾视大众云。推倒须弥存日月。放开布袋纳虚空。

　　圣符越禅师法嗣
　　思南天庆福圆满禅师

　　南直凤阳杨氏子。自幻出尘。年十九行脚。至楚之靖州青云山。依愿如律师受具。后入黔江口之香山。久亲圣符和尚印可。住九台天庆禅院。
　　上堂。年年此夕庆元宵。万户千门佳气饶。一盏无油灯自焰。光明破暗不须挑。大众。旷大劫来。者盏无油灯。尔等有眼。切莫错过。卓拄杖下座。
　　示众。出家子切为何事。方能辞亲割爱。剃发染衣。身入空门。莫不是为生死一大事因缘心切。故求受戒参禅。乞善知识决择之。生死既明。亦更不可有违初志。错过目前。目前若得端的。自然不被一切污染。何为污染。即今所说。种种言辞。岂不是污染。说心说性。亦是污染。说玄说妙。亦是污染。坐禅息定。亦是污染。着意思惟。亦是污染。只今恁么形书纸笔。亦是特地污染。除此之外。且如何是洁白无染处。良久云。金刚宝剑当头截。莫管人间是与非。

　　石阡凤凰衡岳行规禅师

　　楚南武攸蒋氏子。在黔之侗仁江口香山寺。礼圣符和尚剃染。圆具。并以印可。住凤凰。而终塔於镇远[泳-永+舞]阳迎仙寺后。世寿四十九。僧腊十八。

　　赤松领禅师法嗣
　　眉潭凤凰大拙净霞禅师

　　上堂。转得山河为自己。天地同根物一体。更於自己转山河。沙界全身不是他。所以道。法身清净等虚空。应物现形水月同。莫道他山芳草绿。春来处处百花红。喝一喝下座。

</div>
    <div class="pagination">
<a href="黔南会灯录_page5.html">上一页</a><a href="黔南会灯录.html">1</a><a href="黔南会灯录_page2.html">2</a><a href="黔南会灯录_page3.html">3</a><a href="黔南会灯录_page4.html">4</a><a href="黔南会灯录_page5.html">5</a><span class="current-page">6</span><a href="黔南会灯录_page7.html">7</a><a href="黔南会灯录_page8.html">8</a><a href="黔南会灯录_page9.html">9</a><a href="黔南会灯录_page10.html">10</a><a href="黔南会灯录_page11.html">11</a><a href="黔南会灯录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
