<!DOCTYPE html>
<html>
 <head>
  <meta charset="utf-8"/>
  <title>
   教外别传 - 第 15 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   教外别传 - 第 15 页/共 31 页
  </h1>
  <div class="content">
   隆兴府兜率从悦禅师。赣州熊氏子。初首众於道吾。领数衲。谒云盖智和尚。云盖与语未数句。尽知所蕴。乃笑曰。观首座气质不凡。奈何出言吐气。如醉人邪。师面热汗下曰。愿和尚。不吝慈悲。云盖复与语锥札之。师茫然。遂求入室。云盖曰。曾见法昌遇和尚否。师曰。曾看他语录。自了可也。不愿见之。云盖曰。曾见洞山文和尚否。师曰。关西子没头脑。拖一条布裙。作尿臭气。有甚长处。云盖曰。你但向尿臭气处参取。师依教即谒洞山。深领奥旨。复谒云盖。云盖曰。见关西子后。大事如何。师曰。若不得和尚指示。洎乎蹉过一生。遂礼谢。师复谒真净。后出世鹿苑。有清素者。久参慈明。寓居一室。未始与人交。师因食蜜渍荔枝。偶清素过门。师呼曰。此老人乡果也。可同食之。清素曰。自先师亡后。不得此食久矣。师曰。先师为谁。清素曰。慈明也。某忝执侍十三年耳。师乃疑骇曰。十三年堪忍执侍之役。非得其道而何。遂馈以余果。稍稍亲之。清素问师。所见者何人。曰洞山文。清素曰。文见何人。师曰。黄龙南。清素曰。南匾头见先师。不久法道大振如此。师益疑骇。遂袖香诣清素作礼。清素起避之曰。吾以福薄。先师授记。不许为人。师益恭。清素乃曰。怜子之诚。违先师之记。子平生所得。试语我。师具通所见。清素曰。可以入佛。而不能入魔。师曰。何谓也。清素曰。岂不见古人道。末后一句。始到牢关。如是累月。清素乃印可。仍戒之曰。文示子者。皆正知正见。然子离文太早不能尽其妙。吾今为子点破。使子受用得大自在。他日切勿嗣吾也。师后嗣真净。如素所戒○一日漕使无尽居士张公商英。按部过分宁。请五院长老。就云岩说法。师最后登座。横拄杖曰。适来诸善知识。横拈竖放。直立斜抛。换步移身。藏头露角。既於学士面前。各纳败阙。未免吃兜率手中痛棒。到这里。不由甘与不甘。何故。见事不平争忍得。衲僧正令自当行。卓拄杖下座○室中。设三语以验学者。一曰。拨草担风。祇图见性。即今上人性。在甚么处。二曰。识得自性。方脱生死。眼光落地时。作么生脱。三曰。脱得生死。便知去处。四大分离。向甚么处去○元佑六年冬。浴讫集众说偈曰。四十有八。圣凡尽杀。不是英雄。龙安路滑。奄然而化。

　　法云杲禅师(宝峰文法嗣)

　　东京法云佛照杲禅师。自妙年游方。谒圆通玑禅师。入室次。圆通举。僧问投子。大死底人。却活时如何。投子曰。不许夜行。投明须到。意作么生。师曰。恩大难酬。圆通大喜。遂命首众。至晚为众秉拂。机迟而讷。众笑之。师有赧色。次日於僧堂点茶。因触茶瓢坠地。见瓢跳。乃得应机三昧。后依真净。因读祖偈曰。心同虚空界。示等虚空法。证得虚空时。无是无非法。豁然大悟。每谓人曰。我於绍圣三年十一月二十一日。悟得方寸禅。

　　泐潭文准禅师(宝峰文法嗣)

　　隆兴府泐潭湛堂文准禅师。兴元府梁氏子。初谒真净。真净问。近离甚处。师曰大仰。真净曰。夏在甚处。师曰大沩。真净曰。甚处人。师曰。兴元府。真净展手曰。我手何似佛手。师罔措。真净曰。适来祇对。一一灵明。一一天真。及乎道个。我手何似佛手。便成窒碍。且道。病在甚处。师曰。某甲不会。真净曰。一切见成。更教谁会。师当下释然。服勤十载。绍圣三年。真净移石门。众益盛。凡衲僧扣问。但瞑目危坐。无所示。见来学。则往治蔬圃。率以为常。师谓同行恭上座曰。老汉无意於法道乎。一日举杖决渠。水溅衣。忽大悟。真净诟曰。此乃敢尔藞苴邪。自此迹愈晦。而名益着○师自浙回泐潭。谒深禅师。寻命分座。闻有悟侍者。见所掷爨余有省。诣方丈。通所悟。深喝出。因丧志。自经於延寿堂。厕后出没。无时众惮之。师闻半夜特往登溷。方脱衣悟。即提净水至。师曰。待我脱衣。脱罢悟复到。未几悟供筹子。师涤净已。召接净桶。去悟才接。师执其手问曰。汝是悟侍者那。悟曰诺。师曰。是当时在知客寮。见掉火柴头。有个悟处底么。参禅学道。祇要知个本命元辰下落处。汝刬地作此去就。汝在藏殿。移首座鞋。岂不是。汝当时悟得底。又在知客寮。移他枕子。岂不是。汝当时悟得底。汝每夜在此。提水度筹。岂不是。汝当时悟得底。因甚么不知下落。却在这里。恼乱大众。师猛推之。索然如倒。垒甓由是无复见者。

　　宝华普鉴禅师(宝峰文法嗣)

　　平江府宝华普鉴佛慈禅师。本郡周氏子。十七游方。初谒觉印英禅师不契。遂扣真净之室。真净举石霜虔侍者话问之。释然契悟。作偈曰。枯木无华几度秋。断云犹挂树梢头。自从斗折泥牛角。直至如今水逆流。真净肯之。命侍巾钵。

　　九峰希广禅师(宝峰文法嗣)

　　瑞州九峰希广禅师游方。日谒云盖智和尚。乃问。兴化打克宾。意旨如何。云盖下禅床。展两手吐舌示之。师打一坐具。云盖曰。此是风力所转。又问石霜琳禅师。石霜曰。你意作么生。师亦打一坐具。石霜曰。好一坐具。祇是不知落处。又问真净。真净曰。你意作么生。师复打一坐具。真净曰。他打你也打。师於言下大悟。

　　清凉慧洪禅师(宝峰文法嗣)

　　瑞州清凉慧洪觉范禅师。郡之彭氏子。年十四。依三峰靘禅师为童子。日记数千言。十九试经。於东京天王寺得度。从宣秘讲成实唯识论。逾四年。弃谒真净於归宗。真净迁石门。师随至。真净患其深闻之毙。每举玄沙未彻之语。发其疑凡有所对。真净曰。你又说道理耶。一日顿脱所疑。述偈曰。灵云一见不再见。红白枝枝不着华。叵耐钓鱼船上客。却来平地摝鱼鰕。真净见为助。喜命掌记。未久去谒诸老。皆蒙赏音。由是名振丛林○崇宁二年。会无尽居士张公於峡之善溪。无尽尝自谓。得龙安悦禅师末后句。丛林畏与语。因夜话及之曰。可惜云庵。不知此事。师问所以。无尽曰。商英顷自金陵酒官。移知豫章。过归宗见之。欲为点破。方叙悦。末后句未卒。此老大怒骂曰。此吐血秃丁。脱空妄语。不得信。既见其盛怒。更不欲叙之。师笑曰。相公但识龙安口傅末后句。而真药现前。不能辨也。无尽大惊起。执师手曰。老师真有此意耶。曰疑则别参。乃取家藏。云庵顶相。展拜赞之。书以授师。其词曰。云庵纲宗。能用能照。天鼓希声。不落凡调。冷面严眸。神光独耀。孰传其真觌面。为肖前悦后洪。如融如肇大慧处。众日尝亲依之。每叹其妙悟辩慧。

　　石头怀志庵主(宝峰文法嗣)

　　南岳石头怀志庵主。婺州吴氏子。肆讲十二年。宿学敬慕。尝欲会通诸宗正一代时教。有禅者问曰。杜顺乃贤首宗祖师也。谈法身则曰。怀州牛吃禾。益州马腹胀。此偈合归天台何义耶。师无对。即出游方。晚至洞山谒真净。问古人一喝。不作一喝用。意旨如何。真净叱之。师趋出。真净笑呼曰。浙子斋后游山好。师忽领悟。久之辞去。真净曰。子所造虽逸格。惜缘不胜耳。因识其意。自尔诸方。力命出世。师却之。庵居二十年。不与世接。士夫踵门略不顾。

　　尊胜有朋讲师(开元琦法嗣)

　　泉州尊胜有朋讲师。本郡蒋氏子。尝疏楞严维摩等经。学者宗之。每疑祖师直指之道。故多与禅衲游。一日谒开元。迹未及阃。心忽领悟。开元出遂问。座主来作甚么。师曰。不敢贵耳贱目。开元曰。老老大大。何必如是。师曰。自是者不长。开元曰。朝看华严。夜读般若。则不问如何是当今一句。师曰。日轮正当午。开元曰。闲言语更道来。师曰。平生仗忠信。今日任风波。然虽如是。祇如和尚恁么道。有甚交涉。须要新戒草鞋穿。开元曰。这里且放你过。忽遇达磨。问你作么生道。师便喝。开元曰。这座主。今日见老僧。气冲牛斗。师曰。再犯不容。开元拊掌大笑。

　　泗洲用元禅师(建隆庆法嗣)

　　平江府泗洲用元禅师。一日问建隆曰。临济在黄檗。三回问佛法大意。三回被打。意旨如何。语犹未了。被打一拂子。师顿领宗旨。

　　光孝慧兰禅师(大沩喆法嗣)

　　和州光孝慧兰禅师。不知何许人也。自号碧落道人。尝以触衣。书七佛名。丛林称为兰布裈○建炎末。逆虏犯淮执师。见酋长。酋长曰。闻我名否。师曰。我所闻者。唯大宋天子之名。酋长恚令左右以锤击之。锤至辄断坏。酋长惊异延麾下。敬事之经旬。师索薪自焚。无敢供者。亲拾薪成龛。怡然端坐。烟焰一起。流光四腾。虏跪伏灼肤者多。火绝得五色舍利。

　　南岳下十四世(临济下十世)
　　昭觉克勤禅师(五祖演法嗣)

　　成都府昭觉寺克勤佛果禅师。彭州骆氏子。世宗儒。师儿时。日记千言。偶游妙寂寺。见佛书三复。怅然如获旧物。曰予殆过去沙门也。即去家依自省祝发。从文照通讲说。又从敏行授楞严。俄得病。濒死叹曰。诸佛涅盘正路。不在文句中。吾欲以声求色。见宜其无以死也。遂弃去至真觉胜禅师之席。胜方创臂出血。指示师曰。此曹溪一滴也。师矍然良久曰。道固如是乎。即徙步出蜀。首谒玉泉皓。次依金銮信大沩喆黄龙心东林度。佥指为法器。而晦堂称他日临济一派属子矣。最后见五祖。尽其机用。五祖皆不诺。乃谓五祖。强移换人。出不逊语。忿然而去。五祖曰。待你着一顿热病打。时方思量我在。师到金山。染伤寒困极。以平日见处试之。无得力者。追绎五祖之言。乃自誓曰。我病稍间。即归五祖。病痊寻归。五祖一见而喜。令即参堂。便入侍者寮。方半月会部。使者解印还蜀。诣五祖问道。五祖曰。提刑少年。曾读小艳诗否有。两句颇相近。频呼小玉元无事。祇要檀郎认得声。提刑应喏喏。五祖曰。且子细。师适归侍立次。问曰。闻和尚举小艳诗。提刑会否。五祖曰。他祇认得声。师曰。祇要檀郎认得声。他既认得声。为甚么却不是。五祖曰。如何是祖师西来意。庭前栢树子聻。师忽有省。遽出见鸡。飞上栏干。鼓翅而鸣。复自谓曰。此岂不是声。遂袖香入室。通所得。呈偈曰。金鸭香销锦绣帏。笙歌丛里醉扶归。少年一段风流事。祇许佳人独自知。五祖曰。佛祖大事。非小根劣器所能造诣。吾助汝喜。五祖徧谓山中耆旧曰。我侍者参得禅也。由此所至。推为上首。崇宁中。还里省亲。四众迓拜○政和间。谢事复出峡南游。时张无尽。寓荆南。以道学自居。少见推许。师舣舟谒之。剧谈华严旨要曰。华严现量境界。理事全真。初无假法。所以即一而万了。万为一。一复一。万复万。浩然莫穷。心佛众生。三无差别。卷舒自在。无碍圆融。此虽极则。终是无风。匝匝之波。公於是不觉促榻。师遂问曰。到此与祖师西来意。为同为别。公曰同矣。师曰。且得没交涉。公色为之愠。师曰。不见云门道。山河大地。无丝毫过患。犹是转句直得。不见一色。始是半提。更须知有向上。全提时节。彼德山临济。岂非全提乎。公乃首肯。翌日复举。事法界。理法界。至理事无碍法界。师又问。此可说禅乎。公曰。正好说禅也。师笑曰。不然。正是法界量里。在盖法界量未灭。若到事事无碍法界。法界量灭。始好说禅。如何是佛乾屎橛。如何是佛麻三斤。是故真净偈曰。事事无碍。如意自在。手把猪头。口诵净戒。趂出淫坊。来还酒债。十字街头。解开布袋。公曰。美哉之论。岂易得闻乎。於是以师礼。留居碧岩。

　　太平慧懃禅师(五祖演法嗣)

　　舒州太平慧懃佛鉴禅师。本郡汪氏子。每以唯此一事实。余二则非真味之有省。乃徧参名宿。往来五祖之门有年。恚五祖不为印。据与圆悟。相继而去。及圆悟归五祖方丈彻证。而师忽至。意欲他迈。圆悟勉令挂搭。且曰。某与兄相别始月余。比旧相见时如何。师曰。我所疑者此也。遂参堂。一日闻五祖举。僧问赵州。如何是和尚家风。赵州曰。老僧耳聋高声问将来。僧再问。赵州曰你问我家风。我却识你家风了也。师即大豁所疑曰。乞和尚指示极则。五祖曰。森罗及万象。一法之所印。师展拜。五祖令主翰墨。后同圆悟语话次。举东寺问仰山镇海明珠因缘。至无理可伸处。圆悟征曰。既曰收得逮索此珠。又道无言可对。无理可伸。师不能加答。明日谓圆悟曰。东寺祇索一颗珠。仰山当下倾出一栲栳。圆悟深肯之。乃告之曰。老兄更宜亲近老和尚去。师一日造方丈。未及语。被五祖诟骂。懡[怡-台+罗]而退。归寮闭门打睡。恨五祖不已。圆悟已密知。即往扣门。师曰谁。圆悟曰我。师即开门。圆悟问。你见老和尚如何。师曰。我本不去。被你赚累。我遭这老汉诟骂。圆悟呵呵大笑曰。你记得前日下底语么。师曰。是甚么语。圆悟曰。你又道。东寺祇索一颗。仰山倾出一栲栳。师当下释然。圆悟遂领。师同上方丈。五祖才见遽曰。懃兄且喜。大事了毕○师室中。以木骰子。六只面面。皆书么字。僧才入。师掷曰会么。僧拟不拟。师即打出。

　　龙门清远禅师(五祖演法嗣)

　　舒州龙门清远佛眼禅师。临邛李氏子。因读法华经。至是法非思量分别之所能解。持以问讲师。讲师莫能答。师叹曰。义学名相。非所以了生死大事。遂卷衣南游。造舒州太平演禅师法席。因丐於庐州。偶雨足跌仆地。烦懑间。闻二人交相恶骂。谏者曰。你犹自烦恼。在师於言下有省。及归凡有所问。演即曰。我不如你。你自会得好。或曰。我不会。我不如你。师愈疑。遂咨决於元礼首座。元礼乃以手引师之耳。绕围炉数匝。且行且语曰。你自会得好。师曰。有冀开发。乃尔相戏耶。元礼曰。你他后悟去。方知今日曲折耳。太平将迁海会。师慨然曰。吾持钵方归复参。随往一荒院。安能究决己事耶。遂作偈告辞。之蒋山坐夏。邂逅灵源禅师。从容言话间。师曰。比见都下一尊宿语句似有缘。灵源曰。演公天下第一等宗师。何故舍而事远游。所谓有缘者。盖知解之。师与公初心相应耳。师从所勉。径趋海会。后命典谒。适寒夜孤坐。拨炉见火一豆许。恍然自喜曰。深深拨有些子。平生事只如此。遽起阅几上传灯录。至破灶堕因缘。忽大悟作偈曰。刀刀林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。圆悟因诣其寮。举青林搬土话验之。且谓。古今无人出得。你如何会。师曰。也有甚难。圆悟曰。祇如他道。铁轮天子寰中。旨意作么生。师曰。我道。帝释宫中放赦书。圆悟退语人曰。且喜。远兄便有活人句也。

　　开福道宁禅师(五祖演法嗣)

　　潭州开福道宁禅师。歙溪汪氏子。壮为道人。於崇果寺执浴。一日将濯足。偶诵金刚经。至於此章句。能生信心。以此为实。遂忘所知。忽垂足沸汤中。发明己见。后祝发蒋山。依雪窦老良禅师。踰一年。徧历丛林。参诸名宿。晚至白莲。闻五祖小参举。忠国师。古佛净瓶。赵州狗子。无佛性话。顿彻法源。

　　大随元静禅师(五祖演法嗣)

　　彭州大随南堂元静禅师。(后名道兴)阆之玉山大儒。赵公约仲之子也。十岁病甚。舍令出家。首参永安恩禅师於临济。三顿棒话发明。次依诸名宿。无有当意者。闻五祖机峻欲抑之。遂谒五祖。五祖乃曰。我此间不比诸方。凡於室中。不要汝进前退后。竖指擎拳。绕禅床作女人拜。提起坐具。千般伎俩。祇要你一言下谛当。便是汝见处。师茫然退参三载。一日入室罢。五祖谓曰。子所下语。已得十分。试更与我说看。师即剖而陈之。五祖曰。说亦说得十分。更与我断看。师随所问而判之。五祖曰。好即好。祇是未曾得。老僧说话。在斋后可来祖师塔所。与汝一一按过。始得及至彼。五祖便以即心即佛。非心非佛。睦州担板汉。南泉斩猫儿。赵州狗子无佛性。有佛性之语。编辟之。其所对了无凝滞。至子胡狗话。五祖遽转面曰不是。师曰。不是却如何。五祖曰。此不是则和。前面皆不是。师曰。望和尚慈悲指示。五祖曰。看他道。子胡有一狗上取人。头中取人腰下取人。脚入门者。好看才见。僧入门便道。看狗向子。胡道看狗处。下一转语。教子胡结舌。老僧钤口。便是你了当处。次日入室。师默启其说。五祖笑曰。不道你不是。千了百当底人。此语祇似先师下底语。师曰。某何人得似端和尚。五祖曰不然。老僧虽承嗣他。谓他语拙。盖祇用远录。公手段接人故也。如老僧共远录。公便与百丈黄檗南泉赵州辈。把手共行。才见语拙即不堪。师以为不然。乃曳杖渡江。适大水泛涨。因留四祖。侪辈挽其归。又二年。五祖方许可。尝商略古今。次执师手曰。得汝说须是吾举。得汝举须是吾说。而今而后。佛祖秘要。诸方关键。无逃子掌握矣○有一老宿。垂语曰。十字街头。起一间茅厮。祇是不许人屙。僧举以扣师。师曰。是你先屙了。更教甚么人屙。老宿闻。焚香遥望。大随再拜谢之。

　　无为宗泰禅师(五祖演法嗣)

　　汉州无为宗泰禅师。涪城人。自出关偏游丛社。至五祖告香日。五祖举赵州洗钵盂话。俾参洎入室。举此话问师。你道赵州向伊道。甚么这僧便悟去。师曰。洗钵盂去聻。五祖曰。你祇知路上事。不知路上滋味。师曰。既知路上事。路上有甚滋味。五祖曰。你不知耶。又问。你曾游淛否。师曰未也。五祖曰。你未悟在。师自此凡五年。不能对。五祖一日升堂。顾众曰。八十翁翁辊绣球。便下座。师欣然出众曰。和尚试辊一辊看。五祖以手作打仗鼓势。操蜀音唱绵州巴歌曰。豆子山打瓦鼓。杨平山撒白雨。白雨下取龙女。织得绢二丈五一半属罗江。一半属玄武。师闻大悟。掩五祖口曰。祇消唱到这里。五祖大笑而归。

　　五祖表自禅师(五祖演法嗣)

　　蕲州五祖表自禅师。怀安人也。初依五祖。最久未有省。时圆悟为座元。师往请益。圆悟曰。兄有疑处。试语我。师遂举。德山小参不答话。问话者三十棒。圆悟曰。礼拜着我作得你。师举话尚不会。师作礼竟。圆悟令再举前话。师曰。德山小参不答话。圆悟掩其口曰。但恁么看。师出扬声曰。屈屈岂有公案。祇教人看一句底道理。有僧谓师曰。兄不可如此说。首座须有方便因静坐体究。及旬顿释所疑。诣圆悟礼谢。圆悟曰。兄始知吾不汝欺。又诣方丈。五祖迎笑。自尔日深玄奥。

　　九顶清素禅师(五祖演法嗣)

　　嘉州九顶清素禅师。本郡郭氏子。徧扣禅扃。晚谒五祖。闻举首山答西来意语。倐然契悟。述偈曰。颠倒颠颠倒颠。新妇骑驴阿家牵。便恁么太无端。回头不觉布衫穿。五祖见乃问。百丈野狐话。又作么生。师曰。来说是非者。便是是非人。五祖大悦久之。辞归住清溪。次迁九顶○太守吕公。来瞻大像。问曰。既是大像。因甚么肩负两楹。师曰。船上无散工。至阁下睹观音像。又问。弥勒化境。观音何来。师曰。家富小儿娇。太守乃礼敬○勤老宿至。师问。舞剑当咽时如何。曰伏惟尚飨。师诟曰。老贼死去。你问我勤。理前语问之。师叉手揖曰拽破。

　　元礼首座(五祖演法嗣)

　　元礼首座。闽人也。初参演和尚於白云。凡入室必谓曰。衲僧家明。取缁素好。师疑之不已。一日五祖升堂。举首山新妇骑驴阿家牵语。乃曰。诸人要会么。莫问新妇阿家。免烦路上波咤。遇饭即饭。遇茶即茶。同门出入。宿世冤家。师於言下豁如。且曰。今日缁素明矣。

　　普融知藏(五祖演法嗣)

　　普融知藏。福州人也。至五祖入室次。五祖举倩女离魂话。问之有契。呈偈曰。二女合为一媳妇。机轮截断难回互。从来往返绝踪由。行人莫问来时路。凡有乡僧。来谒则发闽音。诵俚语曰。书头教娘勤作息。书尾教娘莫瞌睡。且道中间说个甚么。僧拟对。师即推出。

　　法閦上座(五祖演法嗣)

　　法閦上座。久依五祖。未有所入。一日造室。五祖问。不与万法为侣者。是甚么人。曰法閦即不然。五祖以手指曰住住。法閦即不然作么生。师於是启悟○后至东林宣密度禅师席下。见其得平实之旨。一日拈华。绕度禅床一匝。背手插香炉中曰。和尚且道。意作么生度。屡下语。皆不契。踰两月遂问。师令试说之。师曰。某祇将华。插香炉中。和尚自疑。有甚么事来。

　　金陵俞道婆(琅琊起法嗣)

　　俞道婆。金陵人也。市油餈为业。常随众参问琅邪。琅邪以临济无位真人话示之。一日闻丐者唱莲华乐云。不因柳毅传书信。何缘得到洞庭湖。忽大悟。以餈盘投地。夫傍睨曰。你颠邪。婆掌曰。非汝境界。往见琅邪。琅邪望之。知其造诣。问那个是。无位真人。婆应声曰。有一无位人。六臂三头努力瞋。一擘华山分两路。万年流水不知春。由是声名蔼着○凡有僧至则曰儿儿。僧拟议。即掩门。佛灯珣禅师。往勘之。婆见如前所问。佛灯曰。爷在甚么处。婆转身拜露柱。佛灯即踏倒曰。将谓有多少奇特便出。婆蹶起曰。儿儿来惜你则个。佛灯竟不顾○安首座至。婆问。甚处来。首座曰德山。婆曰。德山泰乃老婆儿子。首座曰。婆是甚人儿子。婆曰。被上座一问。直得立地放尿○婆尝颂马祖不安因缘曰。日面月面。虚空闪电。虽然截断。天下衲僧。舌头分明。祇道得一半。

　　性空妙普庵主(黄龙新法嗣)

　　嘉兴府华亭性空妙普庵主。汉州人。久依死心获证。乃抵秀水。追船子遗风。结茅青龙之野。吹铁笛自娱。多赋咏○建炎初。徐明叛。道经乌镇。民多逃亡。师独荷策而往。贼怒欲斩之。师曰。大丈夫。要头便斫取。奚以怒为。吾死必矣。愿得一饭。以为送终。贼奉肉食。师如常斋出生毕。乃曰。孰当我文以祭。贼笑而不答。师索笔大书曰。呜呼惟灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉至哉。赖有出尘之道。悟我之性。与其妙心。则其妙心。孰与为邻。上同诸佛之真化。下合凡夫之无明。纤尘不动。本自圆成。妙矣哉妙矣哉。日月未足以为明。乾坤未足以为大。磊磊落落。无挂无碍。六十余年。和光混俗。四十二腊。逍遥自在。逢人则喜。见佛不拜。笑矣乎笑矣乎。可惜少年郎。风流太光彩。坦然归去付春风。体似虚空终不坏。尚飨遂举箸饫餐。贼徒大笑。食罢复曰。劫数既遭离乱。我是快活烈汉。如今正好乘时。便请一刀两段。乃大呼斩斩。贼方骇异。稽首谢过。令卫而出乌镇之庐舍。免焚实师之惠也○有僧睹师见佛不拜歌。逆问曰。既见佛为甚么不拜。师掌之曰会么。曰不会。师又掌曰。家无二主○绍兴庚申冬。造大盆。穴而塞之。修书寄雪窦持禅师曰。吾将水葬矣。壬戌岁持至。见其尚存。作偈嘲之曰。咄哉老性空刚。要喂鱼鳖去。不索性去。祇管向人说。师阅偈笑曰。待兄来证明耳。令徧告四众众集。师为说法要。仍说偈曰坐脱立亡。不若水葬。一省柴烧。二省开圹。撒手便行。不妨快畅谁是知音。船子和尚。高风难继百千年。一曲渔歌少人唱。遂盘坐盆中。顺潮而下。众皆随至海滨。望欲断目。师取塞戽水而回。众拥观水无所入。复乘流而往。唱曰。船子当年返故乡。没踪迹处妙难量。真风徧寄知音者。铁苗横吹作散场。其笛声呜咽顷。於苍茫间。见以笛掷空而没。后三日。於沙上趺坐如生。

　　锺山道隆首座(黄龙新法嗣)

　　严州锺山道隆首座。桐庐董氏子。晚抵黄龙死心。延为座元。死心顺世。遂归隐锺山。慕陈尊宿高世之风。日鬻擞篗自适。人无识者。手常穿一袜。凡有禅者至。提以示之曰。老僧这袜着三十年了也。

　　空室智通道人(黄龙新法嗣)

　　空室道人智通者。龙图范珣女也。幼聪慧。长归丞相苏颂之孙悌。未几厌世相。还家求祝发。父难之。遂清修。因看法界观。顿有省。连作二偈见意。一曰。浩浩尘中体一如。纵横交互印毗卢。全波是水波非水。全水成波水自殊。次曰。物我元无异。森罗镜像同。明明超主伴。了了彻真空。一体含多法。交参帝网中。重重无尽处。动静悉圆通。后父母俱亡。兄涓领分宁尉。通偕行。闻死心名重。往谒之。死心见知其所得。便问。常啼菩萨。卖却心肝。教谁学般若。智通曰。你若无心我也休。又问。一雨所滋。根苗有异。无阴阳地上。生个甚么。智通曰。一华五叶。复问。十二时中。向甚么处。安身立命。智通曰。和尚惜取眉毛。好死心打。曰这妇女。乱作次第。智通礼拜。死心然之。於是道声籍甚○政和间。居金陵。尝设浴於保宁。揭榜于门曰。一物也无。洗个甚么。纤尘若有。起自何来。道取一句子玄。乃可大家入浴。古灵祇解揩背。开士何曾明心。欲证离垢地时。须是通身汗出。尽道水能洗垢。焉知水亦是尘。直饶水垢顿除。到此亦须洗却。后为尼名。惟久挂锡姑苏。之西竺缁白。日夕师问。得其道者颇众。俄示疾。书偈趺坐而终。
  </div>
  <div class="pagination">
   <a href="教外别传_page14.html">
    上一页
   </a>
   <span>
    ...
   </span>
   <a href="教外别传_page10.html">
    10
   </a>
   <a href="教外别传_page11.html">
    11
   </a>
   <a href="教外别传_page12.html">
    12
   </a>
   <a href="教外别传_page13.html">
    13
   </a>
   <a href="教外别传_page14.html">
    14
   </a>
   <span class="current-page">
    15
   </span>
   <a href="教外别传_page16.html">
    16
   </a>
   <a href="教外别传_page17.html">
    17
   </a>
   <a href="教外别传_page18.html">
    18
   </a>
   <a href="教外别传_page19.html">
    19
   </a>
   <a href="教外别传_page20.html">
    20
   </a>
   <span>
    ...
   </span>
   <a href="教外别传_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
