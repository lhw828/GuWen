<!DOCTYPE html>
<html>
<head>
    <meta charset="UTF-8">
    <title>教外别传 - 第 22 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 22 页/共 31 页</h1>
    <div class="content">　　庐山开先善暹禅师。临江军人也。参德山见。德山上堂。顾视大众曰。师子嚬呻。象王回顾。师忽有省。入室陈所解。德山曰。子作么生会。师回顾曰。后园驴吃草。德山然之。后至雪窦。雪窦与语。喜其超暹目曰。海上横行暹道者。

　　南岳下十世
　　云居晓舜禅师(洞山聪法嗣)

　　南康军云居晓舜禅师。瑞州人也。参洞山。一日如武昌行乞。首谒刘居士。师时年少。不知其饱参。颇易之。居士曰。老汉有一问。若相契即开疏。如不契即请还山。遂问。古镜未磨时如何。师曰。黑似漆。居士曰。磨后如何。师曰。照天照地。居士长揖曰。且请上人还山。拂袖入宅。师懡[怡-台+罗]即还洞山。洞山问其故。师具言其事。洞山曰。你问我。我与你道。师理前问。洞山曰。此去汉阳不远。师进后语。洞山曰。黄鹤楼前鹦鹉洲。师於言下大悟○上堂。诸方有弄蛇头。拨虎尾跳大海。剑刃里藏身。云居这里。寒天热水洗脚。夜间脱袜打睡。早朝旋打行缠。风吹篱倒。唤人夫。劈篾缚起○翠岩真点胸。常骂师说无事禅。石霜永和尚。令人传语曰。舜在洞山。悟古镜因缘。岂是说无事禅。你骂他自失却一只眼。师闻之作颂曰。云居不会禅。洗脚上床眠。冬瓜直儱侗。瓠子曲弯弯。永和尚。亦作颂曰。石霜不会禅。洗脚上床眠。枕子扑落地。打破常住砖。

　　佛日契嵩禅师(洞山聪法嗣)

　　杭州佛日契嵩禅师。藤州镡津李氏子。十九游方。徧参知识。得法于洞山。师夜则顶戴观音像。而诵其号。必满十万乃寝。作原教论十余万言。后居永安兰若。着禅门定祖图传法正宗记辅教编上进。仁宗览之加叹。付传法院编次入藏。下诏褒宠。赐号明教。宰相韩琦。大参欧阳修。皆延见而尊礼之。洎东还熙宁四年六月四日。晨兴写偈曰。后夜月初明。吾今喜独行。不学大梅老。贪随鼯鼠声。至中夜而化。

　　太守许式(洞山聪法嗣)

　　洪州太守许式。参洞山。得正法眼。一日与泐潭澄。上蓝溥坐次。澄问。闻郎中道。夜坐连云石。春栽带雨松。当时答洞山甚么话。公曰。今日放衙早。澄曰。闻答泗州大圣。在扬州出现底是否。公曰。别点茶来。澄曰。名不虚传。公曰。和尚早晚回山。澄曰。今日被上蓝觑破溥。便喝。澄曰。须是你始得。公曰。不奈船何打破戽斗。

　　育王怀琏禅师(泐潭澄法嗣)

　　明州育王山怀琏大觉禅师。漳州龙溪陈氏子。一日洗面。泼水于地。微有省发。即慕参寻。远造泐潭法席。投机印可。师事之十余年○皇佑中。仁庙召对化成殿。问佛法大意。赐号大觉禅师。后遣中使。问曰。才去竖拂人立难当。师即以颂回进曰。有节非干竹。三星偃月宫。一人居日下。弗与众人同。帝览大悦。既而遣使。赐龙脑钵。师谢恩罢捧钵曰。吾法以坏色衣以瓦铁食此钵非法。遂焚之。中使回奏。上加叹不已。

　　令滔首座(泐潭澄法嗣)

　　令滔首座。久参泐潭。泐潭因问。祖师西来。单传心印。直指人心。见性成佛。子作么生会。师曰。某甲不会。泐潭曰。子未出家时。作个甚么。师曰牧牛。泐潭曰。作么生牧。师曰。早朝骑出去。晚后复骑归。泐潭曰。子大好不会。师於言下。大悟遂成。颂曰。放却牛绳便出家。剃除须发着袈裟。有人问。我西来意。拄杖横挑。啰哩啰。

　　玉泉承皓禅师(北塔广法嗣)

　　荆门军玉泉承皓禅师。眉州丹棱人也。游方参北塔。发明心要。得大自在三昧。制犊鼻裈书。历代祖师名字。乃曰。唯有文殊普贤较些子。且书於带上。故丛林目为皓布裈。有乡僧亦效之。师见而诟曰。汝具何道理。敢以为戏事耶。呕血无及耳。寻於鹿门。如所言而逝○张无尽。奉使京西南路。就谒之。致开法於郢州大阳。时谷隐主者。私为之喜。师受请升座曰。某在谷隐十年。不曾饮谷隐一滴水。嚼谷隐一粒米。汝若不会来大阳。为汝说破。携拄杖下座。傲然而去○师示法身颂曰。一夜雨霶烹。打倒蒲萄棚。知事头首。行者人力。拄底拄撑底。撑撑撑拄拄。到天明依旧可怜生。

　　天衣义怀禅师(雪窦显法嗣)

　　越州天衣义怀禅师。永嘉乐清陈氏子也。天圣中。试经得度。谒金銮善叶。县省皆蒙印可。遂由洛抵龙门。复至都下。忽遇言法华拊。师背曰云门。临济去。及至姑苏。礼明觉於翠峰。明觉问。汝名甚么。曰义怀。明觉曰。何不名怀义曰。当时致得。明觉曰。谁为汝立名。曰受戒来十年。矣明觉曰。汝行脚费却多少草鞋。曰和尚莫瞒人好。明觉曰。我也没量罪过。汝也没量罪过。你作么生。师无语。明觉打曰。脱空谩语汉。出去入室次。明觉曰。恁么也不得。不恁么也不得。恁么不恁么总不得。师拟议。明觉又打出。如是者数四。寻为水头因汲水折担。忽悟作投机偈曰。一二三四五六七。万仞峰头独足立。骊龙颔下夺明珠。一言勘破维摩诘。明觉闻。拊几称善后。七坐道场。化行海内。嗣法者甚众○上堂。雁过长空。影沉寒水。雁无遗踪之意。水无留影之心。若能如是。方解向异类中。行不用续。凫截鹤夷岳盈壑。放行也百丑千拙。收来也挛挛拳拳。用之则敢与八大龙王斗富。不用都来不直半分钱参○室中问。僧无手人能行拳。无舌人解言语。忽然无手人打。无舌人无舌人。道个甚么。又曰。蜀魄连宵叫。鵽鳭终夜啼。圆通门大启。何事隔云泥。

　　水月惠金典座(雪窦显法嗣)

　　平江府水月寺惠金典座。依明觉於雪窦。闻举须弥山话默有契。一日欲往讯遇之殿轩。明觉问。汝名甚么。曰惠金。明觉曰。阿谁惠汝金。曰容少间去方丈致谢。明觉曰。即今聻。曰这里容和尚不得。

　　法昌倚遇禅师(北禅贤法嗣)

　　洪州法昌倚遇禅师。漳州林氏子。自受具游方名着丛席。浮山远和尚。尝指谓人曰。此后学行脚样子也参北禅。北禅问。近离甚处。师曰福严。北禅曰。思大鼻孔长多少。师曰。与和尚当时见底一般。北禅曰。汝道我见时长多少。师曰。和尚大似不曾到福严。北禅曰。学语之流。又问。来时马大师安乐否。师曰安乐。北禅曰。向汝道甚么。师曰。教和尚莫乱统。北禅曰。念汝新到不能打得你。师曰。某甲亦放和尚过茶罢。北禅问。乡里甚处。师曰漳州。北禅曰。三平在彼作甚么。师曰。说禅说道。北禅曰。年多少。师曰。与露柱齐年。北禅曰。有露柱且从。无露柱年多少。师曰。无露柱一年也不少。北禅曰。夜半放乌鸡。师留北禅最久。於是师资敲唱。妙出一时。晚至西山睠双岭。深邃栖息三年○师在双岭。受法昌请。与英胜二首座。相别曰。三年聚首。无事不知。检点将来。不无渗漏。以拄杖画一画曰。这个即且止宗门事作么生。英曰。须弥安鼻孔。师曰。恁么则临崖看浒眼。特地一场愁。英曰。深沙努眼睛。师曰。争奈圣凡无异路。方便有多门。英曰。铁蛇钻不入。师曰。这般汉有甚共语处。英曰。自缘根力浅。莫怨太阳春。却画一画曰。宗门事且止这个事作么生。师便掌。英曰。这漳州子。莫无去就。师曰。你这般见解不打。更待何时又打。英曰。也是老僧招得○上堂。法昌今日开炉。行脚僧无一个。唯有十八高人。缄口围炉打坐。不是规矩严难。免见诸人话堕。直饶口似秤锤。未免灯笼勘破。不知道绝功勋。妄自修因证果。喝曰。但能一念回光。定脱三乘羁锁○师与感首座。岁夜吃汤次。感曰。昔日北禅分岁。曾烹露地白牛。和尚今夜分岁。有何施设。师曰。腊雪连山白。春风透户寒。感曰。大众吃个甚么。师曰。莫嫌冷淡无滋味。一饱能消万劫饥。感曰。未审是甚么人置办。师曰。无惭愧汉。来处也不知○英胜二首座。到山相访。英曰。和尚寻常。爱点检诸方。今日因甚么。却来古庙里。作活计。师曰。打草祇要蛇惊师。曰莫涂糊人好。师曰。你又刺头入胶盆作甚么。英曰。古人道。我见两个泥牛斗入海。所以住此山。未审和尚见个甚么。师曰。你他时异日。有把茆盖头人。或问。你作么生祇对。英曰。山头不如岭尾。师曰。你且道。还当得住山事也无。英曰。使镢不及拖犂。师曰。还曾梦见古人么。英曰。和尚作么生。师展两手。英曰。鰕跳不出斗。师曰。休将三寸烛。拟比太阳辉。英曰。争奈公案见在。师曰。乱统禅和。如麻似粟○师栽松次。黄龙南禅师至。南曰。小院子栽许多松作么。师曰。临济道底。曰栽得多少。师曰。但见猿啼鹤宿。耸汉侵云。南指石曰。这里何不栽。师曰。功不浪施。曰也知无下手处。师指石上松曰。从何处得来。南大笑曰。苍天苍天。乃作偈曰。头戴华巾离少室。手携席帽出长安。鹫峰峰下重相见。鼻孔原来总一般。又画此相示师。师和曰。葫芦棚上挂冬瓜。麦浪堆中钓得虾。谁在画楼沽酒处。相要来吃赵州茶。又画此相答之。南又作偈曰。铁牛对对黄金角。木马双双白玉蹄。为爱雪山香草细。夜深乘月过前溪。又画此[○@─]相示师。师复和偈曰。玉麟带月离霄汉。金凤衔花下彩楼。野老不嫌公子醉。相将携手御街游。复画此○相答之○大宁宽禅师至。师画地作此相。便曳镢出。翌日未升座。谓宽曰。昨日公案如何。宽画此[○@牛]相。即抹撒之。师曰。宽禅头名下无虚人。乃升座曰。忽地晴天霹雳声。禹门三级浪峥嵘。几多头角为龙去。虾蟹依然努眼睛○龙图徐公禧。布衣时。与师往来。为法喜之游。师将化前一日。作偈遗之曰。今年七十七。出行须择日。昨夜问龟哥。报道明朝吉。徐览偈。耸然邀灵源。清禅师同往。师方坐寝室。以院务诫知事曰。吾住此山。二十三年。护惜常住。每自莅之。今行矣。言毕举拄杖曰。且道这个分付阿谁。徐与灵源皆屏息。遂掷杖投床。枕臂而化。

　　云居了元禅师(开先暹法嗣)

　　南康军云居山了元佛印禅师。饶州浮梁林氏子。感悟夙习。即徧参。寻投机於开先法席。出为宗匠。九坐道场。四众倾向○一日与学徒入室次。适东坡居士。到面前。师曰。此间无坐榻。居士来此作甚么。居士曰。暂借佛印。四大为坐榻。师曰。山僧有一问。居士若道得。即请坐道。不得即输腰下玉带子。居士欣然曰。便请。师曰。居士适来道。暂借山僧四大为坐榻。祇如山僧四大本空。五阴非有。居士向甚么处坐。居士不能答。遂留玉带。师却赠以云山衲衣。居士乃作偈曰。百千灯作一灯光。尽是恒沙妙法王。是故东坡不敢惜。借君四大作禅床。病骨难堪玉带围。钝根仍落箭锋机。会当乞食歌姬院。夺得云山旧衲衣。此带阅人如传舍。流传到我亦悠哉。锦袍错落犹相称。乞与佯狂老万回。

　　南岳下十一世
　　大梅法英禅师(九峰韶法嗣)

　　明州大梅法英祖镜禅师。本郡张氏子。参九峰。九峰见器之。与语若久在丛席。因痛札之。师领旨○宣和初。敕天下僧尼。为德士。师肆笔解老子诣进。上览谓近臣曰。法英道德经解。言简理诣。於古未有。宜赐入道藏流行。明年秋诏复天下僧尼。师独无改志。至绍兴初。晨起戴桦皮。冠披鹤氅。执象简穿朱履。使击鼓集众升座。召大众曰。兰芳春谷菊秋篱。物必荣枯各有时。昔毁僧尼专奉道。后平道佞复僧尼。且道。僧尼形相作么生。复取冠示众曰。吾顶从来似月圆。虽冠其发不成仙。今朝抛下无遮障。放出神光透碧天。掷之于地。随易僧服。提鹤氅曰。如来昔日贸皮衣。数载惭将鹤氅披。还我丈夫调御服。须知此物不相宜。掷之。举象简曰。为嫌禅板太无端。岂料遭他象简瞒。今日因何匆放下。普天致仕老仙官。掷之。提朱履曰。达磨携将一只归。儿孙从此赤脚走。借他朱履代麻鞋。休道时难事掣肘。化鹏未遇不如鹍。画虎不成反类狗。掷之。横拄杖曰。今朝拄杖化为龙。分破华山千万重。复倚肩曰。珍重佛心真圣主。好将尧德振吾宗。掷下拄杖。敛目而逝。

　　慧林圆照禅师(天衣怀法嗣)

　　东京慧林宗本圆照禅师。常州无锡管氏子。游方至池阳。谒振宗。振宗举。天亲从弥勒内宫而下。无着问云。人间四百年。彼天为一昼夜。弥勒於一时中。成就五百亿天子证无生法忍。未审说甚么法。天亲曰。祇说这个法。如何是这个法。师久而开悟。一日室中问师。即心即佛时如何。曰杀人放火。有甚么难。於是名播寰宇○元丰五年。神宗召师。为慧林第一祖。对延和殿。问道赐坐。师即跏趺。帝问。卿受业何寺。奏曰。苏州承天永安。帝大悦赐茶。师即举盏长吸。又荡而撼之。帝曰。禅宗方兴。宜善开导。师奏曰。陛下知有此道。如日照临。臣岂敢自怠即辞退。帝目送之。谓左右曰。真福慧僧也。

　　法云法秀禅师(天衣怀法嗣)

　　东京法云寺法秀圆通禅师。秦州陇城辛氏子。先是麦积山老僧。与应乾寺鲁和尚者善。尝欲从鲁游方。鲁老之既去。绪语曰。他日当寻我竹铺坡前铁场岭下。鲁后闻其所俄有儿生。即往观焉。儿为一笑。三岁愿随鲁归。遂从鲁姓。因闻无为军铁佛寺怀禅师法席之盛。径往参谒。怀问曰。座主讲甚么经。师曰华严。曰华严以何为宗。师曰。法界为宗。曰法界以何为宗。师曰。以心为宗。曰心以何为宗。师无对。怀曰。毫厘有差。天地悬隔。汝当自看。必有发明。后闻僧举。白兆参报慈。情未生时如何。报慈曰隔。师忽大悟。直诣方丈。陈其所证。怀曰。汝真法器。吾宗异日。在汝行矣。

　　侍郎杨杰居士(天衣怀法嗣)

　　礼部杨杰居士。字次公。号无为。历参诸名宿。晚从天衣游。天衣每引老庞机语。令研究深造。后奉祠泰山一日鸡一鸣。睹日如盘涌。忽大悟。乃别有男不婚有女不嫁之偈曰。男大须婚。女长须嫁。讨甚闲工夫。更说无生话。书以寄天衣。天衣称善○会芙蓉楷禅师。公曰。与师相别几年。芙蓉曰。七年。公曰。学道来。参禅来。芙蓉曰。不打这鼓笛。公曰。恁么则空游山水百无所能也。芙蓉曰。别来未久善能高鉴。公大笑○公有辞世偈曰。无一可恋。无一可舍。大虚空中之乎者也。将错就错。西方极乐。

　　法明上座(报本兰法嗣)

　　荆州开元法明上座。依报本。未久深得法忍。后归里。事落魄。多嗜酒。呼卢每大醉。唱柳词数阕日。以为常。乡民侮之。召斋则拒。召饮则从。如是者十余年。咸指曰醉和尚。一日谓寺众曰。吾明旦当行。汝等无他往。众窃笑之。翌晨摄衣就座。大呼曰。吾去矣。听吾一偈。众闻奔视。师乃曰。平生醉里。颠蹶醉里。却有分别。今宵酒醒。何处杨柳岸。晓风残月。言讫寂然。撼之已委蜕矣。

　　签判刘经臣居士(智海逸法嗣)

　　签判刘经臣居士。字兴朝。少以逸才登仕。版於佛法。未之信。年三十二。会东林照觉总禅师。与语启迪之。乃敬服。因醉心祖道。既而抵京师。谒慧林冲禅师。於僧问。雪窦如何是诸佛本源。答曰。千峰寒色。语下有省。岁余官雒幕。就参韶山杲禅师。将去任辞韶山。韶山嘱曰。公如此用心。何愁不悟。尔后或有非常境界。无量欢喜。宜急收拾。若收拾得去。便成法器。若收拾不得。则有不宁之疾。成失心之患矣。未几复至京师。趋智海。依正觉逸禅师。请问因缘。智海曰。古人道。平常心是道。你十二时中。放光动地。不自觉知。向外驰求。转疎转远。公益疑不解。一夕入室。智海举。传灯所载香至。国王问波罗提尊者。何者是佛。尊者曰。见性是佛之语。问之公不能对。疑甚。遂归就寝熟睡。至五鼓觉。来方追念。间见种种异相。表里通彻。六根震动。天地回旋。如云开月。现喜不自胜。忽忆韶山临别所嘱之言。姑抑之。逗明趋智海。悉以所得。告智海。为证据。且曰。更须用得始得。公曰。莫要践履否。智海厉声曰。这个是甚么事。却说践履。公默契。乃作发明心地颂八首。及着明道谕儒篇。以警世。

　　南岳下十二世
　　清献赵忭居士(蒋山泉法嗣)

　　清献公赵抃居士。字悦道。年四十余。摈去声色。系心宗教。会佛慧来。居衢之南禅。公日亲之。佛慧未尝容措一词。后典青州。政事之余多宴坐。忽大雷震。惊即契悟。作偈曰。默坐公堂虚隐几。心源不动湛如水。一声霹雳顶门开。唤起从前自家底。佛慧闻笑曰。赵悦道撞彩耳。公年七十有二。以太子少保致仕。而归作高斋以自适。题偈见意曰。腰佩黄金已退藏。个中消息也寻常。世人欲识高斋老。祇是柯村赵四郎。复曰。切忌错认。

　　南岳下十三世
　　宝林果昌禅师(法云本法嗣)

　　婺州宝林果昌宝觉禅师。安州时氏子。师与提刑杨次公。入山同游山次。杨拈起。大士饭石问。既是饭石。为甚么齩不破。师曰。祗为太硬。杨曰。犹涉繁词。师曰未审。提刑作么生。杨曰硬。师曰。也是第二月。杨为写七佛殿额。乃问。七佛重出世时如何。师曰。一回相见一回新。

　　天竺从谏讲师(法云本法嗣)

　　临安府上天竺从谏慈辩讲师。处之松阳人也。於止观深有所契。尝以道力扣大通。大通一日作书寄之。师发缄。睹黑白二圆相。乃悟。

　　天台如庵主(本觉一法嗣)

　　台州天台如庵主。久依法真。因看云门东山水上行语。发明己见。归隐故山。猿鹿为伍。郡守闻其风。遣使逼令住持。师作偈曰。三十年来住此山。郡符何事到林间。休将琐琐尘寰事。换我一生闲又闲。遂焚其庐。竟不知所止。

　　丞相富弼居士(投子颙法嗣)

　　丞相富弼居士。字彦国。由清献公。警励之后。不舍昼夜。力进此道。闻颙禅师主投子法席冠淮甸。往质所疑。会颙为众登座。见其顾视如象王回旋。公微有得。因执弟子礼。趋函丈命侍者。请为入室。颙见即曰。相公已入来。富弼犹在外。公闻汗流浃背。即大悟。

　　慧林怀深禅师(长芦信法嗣)

　　东京慧林怀深慈受禅师。寿春府夏氏子。访道方外。依净照於嘉禾资圣。净照举良遂见麻谷因缘。问曰。如何是良遂知处。师即洞明。出住资福。屦满户外。蒋山佛鉴懃禅师。行化至茶退。师引巡寮。至千人街坊。懃问。既是千人街坊。为甚么祇有一人。师曰。多虚不如少实。懃曰。恁么那。师赧然。偶朝廷。以资福为神霄宫。因弃往蒋山。留西庵。陈请益。懃曰。资福知是般事便休。师曰。某实未稳。望和尚不外。懃举倩女离魂话。反覆穷之。大豁疑碍。呈偈曰。祇是旧时行履处。等闲举着便誵讹。夜来一阵狂风起。吹落桃花知几多。懃拊几曰。这底岂不是活祖师意。

　　万寿如瑰禅师(长芦信法嗣)

　　平江府万寿如瑰证悟禅师。凡见僧必问。近日如何。僧拟对。即拊其背曰。不可思议。将示寂。众集。复曰。不可思议。乃合掌而终。

　　广福惟尚禅师(保宁英法嗣)

</div>
    <div class="pagination">
<a href="教外别传_page21.html">上一页</a><span>...</span><a href="教外别传_page17.html">17</a><a href="教外别传_page18.html">18</a><a href="教外别传_page19.html">19</a><a href="教外别传_page20.html">20</a><a href="教外别传_page21.html">21</a><span class="current-page">22</span><a href="教外别传_page23.html">23</a><a href="教外别传_page24.html">24</a><a href="教外别传_page25.html">25</a><a href="教外别传_page26.html">26</a><a href="教外别传_page27.html">27</a><span>...</span><a href="教外别传_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
