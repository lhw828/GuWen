<!DOCTYPE html>
<html>
<head>
    <meta charset="UTF-8">
    <title>五灯全书 - 第 104 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 104 页/共 215 页</h1>
    <div class="content">　　嘉兴府天宁竺云景昙禅师

　　浦江严氏子。久依石林。后住婺之治平。苏之北禅。禾之天宁　上堂。金乌东上。玉兔西沈。伶俐衲子。东讨西寻。忽然撞破虚空。旷劫只在如今。卓拄杖。下座　僧问。三贤未达。十圣难知。如何是此宗。师曰。无孔笛毡拍板　问如何是涅盘心。师曰。须弥山。曰如何是差别智。师曰。四大海。

　　苏州虎丘东州寿永禅师

　　送僧偈曰。动静何曾涉盖缠。何须更透未生前。故园千里今归去。陆有征途水有船。

　　举约斋居士

　　张镃入道话。颂曰。一棒钟声到耳根。三千剎海一时昏。贼从赤肉团边去。明日依然不离门。

　　径山度禅师法嗣
　　杭州径山虎岩净伏禅师

　　淮安人。至元间。元世祖尝召见。有偈进上。其略曰。过去诸如来。安住秘密藏。现在十方佛。成道转法轮。未来诸世尊。一切众生是。由妄想执着。结烦恼盖缠。迷成六道身。枉受三涂苦。惟念过现佛。不敬未来尊。与佛结冤雠。或烹宰杀害。不了众生相。全是法性身。昔有常不轻。礼拜于一切。言我不轻汝。汝等当作佛。若能念自他。同是未来佛。现世增福寿。生生生佛国。上览毕大悦。问从上帝王有戒杀者否。师曰。昔宋仁宗。一日语群臣曰。朕夜来饥甚。思欲烧羊。因虑后来。遂为常例。宁耐一时之饥。不忍启无穷之杀。群臣皆呼万岁。上嘉纳。即受帝师戒。

　　明州天童竺西坦禅师

　　僧参。师问。从何方来。曰金峨。师曰。金峨山高多少。曰不见顶。师呵斥之。一日升座。举世尊拈花公案。其僧言下有省。

　　径山愚禅师法嗣
　　越州定水宝叶源禅师

　　象山陈氏子。秉具观方。遇僧流逐物遗道者。忧见於色。虚堂以不肯下吴潜。潜怒。系之狱以辱之。师奉事惟谨。有疑輙问。随问而解。久之廓然。一日虚堂曰。源乎。汝今太平矣。及堂领径山。俾师首众。出主平江荐严。迁泉州水陆。次迁定水。举世尊五通仙人因缘。颂曰。那一通你问我。口是祸门。招因带果。惭愧慈悲大法王。丙丁离壬不属火　上堂。举张拙秀才参石霜。霜问秀才高姓。拙曰姓张名拙。霜曰者里觅巧了不可得。拙自何来。拙言下大悟话。颂曰。进前峭壁三千丈。退后悬崖十万重。珍重大唐张拙老。铁锤无缝舞春风。后居云顶。以元世祖至元辛丑示寂。塔云顶。世寿七十五。

　　苏州虎丘闲极云禅师

　　久依虚堂於径山。居第一座。一日。宝叶源请益虚堂。德山末后句。若谓之有。德山焉得不会。若谓之无。岩头又道德山未会。乞和尚慈悲指示。堂曰。我不会。汝去问首座。源诣师。值师游山归。索水濯足。源亟进水。复委身为师摩捋。因仰面举前话叩之。师乃掇水浇泼曰。有甚么末后句。源不契。复上见堂。堂曰。首座如何向汝道。源举似前话。堂曰。那那我向你道他会得。源於是释然领旨　举兴化酬价因缘。颂曰。王家之宝自难酬价。兴化何曾敢借看。天地既无私盖载。至今留得镇中原　举陆亘大夫问南泉。弟子家中一片石。也曾坐也曾卧。拟镌作佛得么。泉曰得。亘曰莫不得么。泉曰不得因缘。颂曰。坐卧曾经几度春。半封苔藓半笼云。无棱无缝难提掇。空把肝肠说向人。

　　径山月禅师法嗣
　　南叟茂禅师

　　举岩头摆渡婆子抛儿话。颂曰。鄂渚渡边穷鬼子。全机错在扣舷时。如何别下一转语。救取婆婆第七儿　举夹山参船子话。颂曰。无相无瑕便倒戈。只因轻信智头陀。若还不到华亭上。铁铸船桡奈汝何　举庞居士下桥吃扑灵照相扶话。颂曰。孝顺藏忤逆。人前丑莫遮。今生亲骨肉。宿世恶冤家。

　　育王弥禅师法嗣
　　明州育王东生德明禅师

　　甬东刘氏子。年十六。依仗锡月潭澄。祝发受具戒。首谒希叟昙於雪窦。复参顽极弥。弥举文殊是七佛之师。因甚出女子定不得。罔明因甚出得。师曰。春色无高下。花枝自短长。弥器之。命掌藏钥。出世育王。锡号佛日普光　师颂船子覆舟公案曰。清世悠悠据要津。一桡活计重千钧。朱泾路上行人少。沧海难同方寸深。后示寂。[疗-(日/小)+土]洞云塔。寿八十四。腊六十八。翰林学士袁桷。撰铭。

　　五灯全书卷第五十
　　五灯全书卷第五十一

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下二十二世
　　高峰妙禅师法嗣
　　杭州天目中峰明本禅师

　　钱塘孙氏子。母梦无门开道者。持灯笼至家而生。神仪挺异。才离襁褓。便好结跏歌梵呗。凡嬉笑必为佛事。九岁丧母。十五决志出家。甫冠阅传灯。至庵摩罗女问曼殊。明知生是不生之理。为甚么却被生死之所流转。有疑。往参高峰妙於死关。峰孤峻严冷。不假人辞色。一见师欢然。欲为祝发。一日诵金刚经。至荷担如来处。恍然开解。时年二十四。当元世祖至元丙戌。明年遂剃发受具。未几。观流泉有省。即诣妙求证。妙打趂出。既而民间讹传。官选童男女。师问。忽有人来问和尚讨童男女时如何。妙曰。我但度竹篦子与他。师言下洞然。彻法源底。妙乃书真赞付师曰。我相不思议。佛祖莫能视。独许不肖儿。窥得半边鼻。有问妙诸弟子优劣。妙曰。如义首座。固是一根老竹。其如七曲八曲。唯本维那。却是竿上林新篁。他日成林。未易量也。迨妙迁化。师领院事。以王臣问道为烦。因谢事。遨游江湖。或船。或庵居。无定处。咸榜曰幻住。仁宗聘召。不至。赐金襕袈裟。并佛慈圆照广慧禅师号。复敕师子禅院。为师子正宗禅寺。时宣政院。虚灵隐径山待师。师皆不就。英宗继御。宠赉亦如先朝。驸马太尉沈王王璋。奏奉圣旨御香。请师升座。示众。大道无为。大功不宰。大善无迹。大名不居。一切处海印发光。千万古金枝挺秀。访圆通大士於潮音洞里。买石得云饶。修如意轮期於明庆寺中。移花兼蝶至。香风奏四天之乐。梵音轰大地之雷。二千载己现国王。五百劫常为世主。一大藏教。随机运转。百千善行。任意发挥。祝万岁於九重。保三韩於上国。此是太尉沈王海印居士。寻常行履处。且佛法相应一句。如何指陈。匝天匝地祥云起。无古无今瑞气腾　高峰忌日。师拈香曰。顺心庵里。太湖中央俄然逢愍忌。世相未能忘。大众。高峰老和尚来也。雨蒸苗叶绿。风撼稻花香　云众。春入寒岩不可加。枯株巧干尽萌芽。化工无处藏形迹。红白都开一样花。大众。一年岁事。已过一月了也。蒲团禅板。还知觉也无。钵盂匙筯。还休歇也无。芒鞋竹杖。还放得下也无。灯笼露柱。还忘境智也无。如其未委。你还知前一月如此虚度。若不痛以生死无常。为己重任。精勤勇猛。别立生涯。则后一月未免又成虚丧。不消打几个瞌睡。十二个月特不过展转唐捐。剃发染衣。超方越俗。所图何事。你还知命存呼吸么。壮色不停。犹如奔马么。或不趂此呼吸未断之顷。壮色可玩之时。弃性命。提起话头。与之挨拶讨个分晓。其落汤螃蠏之喻。咎将谁归。不见石巩居马祖会下。在厨作务次。祖问。子在此作么。巩曰牧牛。祖曰。牛作么生牧。巩曰。一回入草去。蓦鼻拽将回。祖曰。子真牧牛也。看他前辈。於作务之顷。未尝斯须忘此道。岂似今人横草不拈。竖草不踏。二时粥饭。百般受用。指顾如意。闻首座打板声。厌嫌顿起。嗟讶丛生。不得已走上蒲团。情猿意马。驰骤不息。或不昏沉。便成散乱。间有个不忘出家本志者。强把个所参话头。提撕作主。方举未完。则又被风吹别调矣。似如此唤作参元上士。不啻郑州出曹门。较他古德造次不离者。岂止霄壤相间哉。诸禅德。本色道流。面前不容停思。岂许商量。逴得便行。元都观里桃千树。提得便走。李花枝上月三更。燕声寻王谢堂上之巢。马蹄踏刘阮溪边之路。无一草不含芳洁。无一花不带春容。锦云腾第一义天。玉浪涨真三昧海。且不涉化工底句。如何指陈。鹭鸶滩上翘双足。蝴蝶园中叫一声　雪朝示众。冻云四合雪漫漫。孰解当机作水看。只为眼中花未瞥。启窗犹看玉琅玕　小参。大道在目前。山是山。水是水。元机超物表。圣非圣。凡非凡。一念洞然。万缘廓尔。水精宫秋容淡淡。森罗万象。吞吐明月珠。松雪斋浩气沈沈。屏几六窗。交彻宝丝网。无一物不彰至体。无一事不演真乘。庄周虽蝶悟枕边。敢保其当机罔措。子韶固蛙闻月下。未许其觌面施呈。这一着子。名不得。状不得。即其知处。已陷情围。事亦然。理亦然。与么会时。早沉识海。所以道。神光独耀万古徽猷。入此门来。莫存知解。且不存知解底句。如何指陈。玉宇秋高无界限。金园春事政敷腴　师每斥学者。但尚言通。不求实悟。示众曰。今之参禅。不灵验者。第一无古人真实志气。第二不把生死无常。做一件大事。第三弃舍积劫以来所习。所重不下。又不具久远不退转身心。毕竟病在於何。其宝不识生死根本故也。凡见学者。輙问曰。汝唤什么作生死。或茫然无所对。輙激励开示之　与大觉长老书曰。初六日分袂。不及拜送。悬情依依。未能暂忘。昨者坐语。未及他论。而首以住院承嗣叩之者。惟恐足下苟徇世谛故也。某与足下。纳交一十六年。彼此心怀。洞然明白。岂意足下不谅。愚情反欲相及。何临事翻覆若此耶。古人於法嗣嫡传。所以深明宗系者。大法源委。不可诬也。世漓俗薄。奉金请拂。以院易嗣者有之。某尝痛心於此。夫大觉。虽先师开山。然十方丛林。尽有尊宿。舍彼不取。而必欲某尸之。何识量之不广也。某非畏住持。实畏嗣法於开山也。故退避力辞。而举足下为之主。政以足下自师一山禅师。岂可苟徇世俗。而易其所师哉。由此言之。某犹不欲以先师座下人。迭尸大觉。而况牵枝引蔓。欲为某之嗣乎。闻命骇然。专浼逆流。塔主预此拜闻。望以玉峡之音。直与拈出。或欲徇俗易嗣。则某断然不敢与足下一日相聚也。至扣至扣(大觉。泰定叟也。皇庆间。请师住大觉。师力辞。举定。叟应命。叟尝受。印证于一山万。后复参师。乃拈香欲嗣师。师以是书却之。令嗣一山)　至治癸亥秋示疾。有来省者。师曰。幻住庵上漏。旁穿篱坍壁侧。不可久住也。语笑如平昔。复有告归吴门者。师曰。何不过了中秋去。八月十四早。写偈辞众曰。我有一句。分付大众。更问如何。无本可据。置笔安坐而逝。是日。白虹贯山。寿六十一。腊三十七。塔全身于寺西望江石。天历己巳。文宗敕谥智觉。塔曰法云。元统甲戌。复赐号普应国师。仍以师所着书三十卷。名曰广录。赐入大藏流行。

　　杭州西天目山断崖了义禅师

　　德清汤氏子。六岁始能言。世事懵无所知。年十七。有僧过门。诵高峰妙上堂语曰。欲穷千里目。更上一层楼。师忽曰。此大善知识也。我宜往见。母惊异之。即上死关为行童。妙令提一归何处话。因授名曰从一。他日。妙为众举牛过窗棂话。师闻有疑。日夕体究。偶过钵盂塘。见松梢雪坠有省。诣妙呈颂曰。不问南北与东西。大地山河一片雪。声未绝。妙痛棒打退。不觉陨身崖下。人意其必死。同学扪萝救之。无所损。师若不知。复坚誓。以七日取证。未及期。豁然大悟。驰见妙曰。老和尚。今日谩我不得也。再呈颂曰。大地山河一片雪。太阳一照便无踪。自此不疑诸佛祖。更无南北与西东。妙乃上堂曰。我布缦天大网。打凤罗龙。不曾遇得一虾一蟹。今日有蟭螟虫撞入。三十年后。向孤峰绝顶。扬声大叫。且道。叫个什么。举拂子曰。大地山河一片雪。师便夺拂子。为众举扬曰。尽大地有一人发真归源。从一皆知之。妙叹其俊快。后归德清省亲。乃奉母入武康。结茅以居。人见其混俗。罔测其意。越五载。还山见妙。妙曰。大有人道。你拖泥带水。师曰。两眼对两眼遂求剃落。更名曰了义。暨妙委席。本雍二公。亦相继而化。师乃勉徇众请继席　示众。若要超凡入圣。永脱尘劳。直须去皮换骨。绝后再苏如寒灰发焰。枯木重荣。岂可作容易想。我在老和尚处多年。每被大棒打彻骨髓。不曾有一念远离心。直至今日。才触着痛处。不觉泪流。岂似汝欢喜踊跃咬着些子苦味。便乃掉头不顾。殊不知苦味能除百病　示众。除却语默动静。道将一句来。又曰。一息不来。向何处安身立命　师说法应机。颇多粗言秽语。人所不堪。元顺帝元统甲戌除夕。谓众曰。有一件事天来大。你还委悉么。良久曰。明日是年朝。越六日。诣法塔西。指空地曰。更好立个无缝塔。其夕与僧笑谈如平时。至夜分。乃曰。老僧明日天台去也。僧曰。某甲随去。师曰。你走马也趂我不及。翌午。跏趺而寂。寿七十二。腊四十九。初中峰示寂。会葬斋次。师笑谓众曰。后十二年。更为老僧一会。至是十二年矣。全身藏于狮子岩。化之日。雷砰雨射。白昼晦暝。及葬雪花缤纷。林木缟素。送葬者数千人。至元丙子七月。朝廷钦师道行。敕谥佛慧圆明正觉普度大师。

　　杭州天目山大觉寺布衲祖雍禅师

　　明州宁海人。得旨於高峰妙。躬春爨樵。貌甚瘠黑。戆而少文。初为院主。后首众。提唱超卓。隺沙瞿提举。为妙施巨庄赡众。妙力辞。瞿乃别营大觉。请师领寺事。及妙临寂。乃嘱师以后事焉　尝和永明山居偈曰。我要心灰即便灰。何须更去觅良媒。千差路口齐关断。万别机头尽截摧。就树缚茅成屋住。拾荆编户傍溪开。是他懒瓒无灵验。惹得天书三度来　又曰。寻常冷解自知非。退步沈踪住翠微。扫荡百年荣辱梦。倒回多劫本根机。蚁因寻穴沿阶走。蝶为寻花徧圃飞。须信先天并后地。洞然物物有真归。后住中天竺桂子堂。书偈安坐而逝。

　　处州白云空中以假禅师

　　得法高峰妙。后栖迟白云山室。四方禅侣闻风。屦满户外。至元丙子夏。一日援笔书偈曰。地水火风先佛记。掘地深埋第一义。一免檀那几片柴。二免人言无舍利。书毕趺坐而化。

　　灵云定禅师法嗣
　　南昌般若绝学世诚禅师

　　示众。有志之士。趂众中。柴乾水便。僧堂温暖。发愿三年不出门。决定有大受用。有等才作工夫。觉得胸次轻安。目前清净。便一时放下。作偈作颂。口快舌便。将谓是大了当。悞了一生。可惜前来许多心机。中途而废。三寸气断。将何保任。众兄弟。若欲出离生死。参须实参悟须实悟始得。

　　径山陵禅师法嗣
　　杭州径山竺远正源禅师

　　欧阳文忠公之裔。世居南康。年二十七。弃家剃染。受具参方。首谒虚谷陵。陵举龙潭吹灭纸烛话问师。师曰。焦石可破层冰。陵曰。破后如何。师曰。探索乃知。陵曰。所知者何事。师拟对。陵劈脊便棒。师悚然俞旨。后出世观音兴圣。次补道场灵隐。后迁径山。赐号佛慧慈照普应禅师。以元顺帝至正辛丑六月示寂。全身塔于径山。弟子分爪发舍利。藏于道场。世寿七十二。腊四十五。

　　婺州宝林桐江绍大禅师

　　严州吴氏子。世居桐江。因以为号。幼入里之凤山寺出家。剃染受具戒。参虚谷于径山。佩服心印。徧游江湖。凡名匠所在。咸往涉历。一日慨然叹曰。吾今而后乃知法之无异味也。遂罢参。手翻大藏凡三过。内外学。咸通其旨。东屿居净慈。请典藏钥。元文宗至顺壬申。出世郡之乌龙。后迁云黄宝林。一时法会号称极盛。一日示微疾。鸣鼓集众叙谢。众请偈。师接笔掷地曰。纵书到弥勒下生。宁复离此。翛然而化。世寿七十四。腊五十八。阇维。舍利如绀珠。齿牙不坏。所着有三会语录。

　　道场信禅师法嗣
　　湖州福源石屋清珙禅师

　　苏之常熟温氏子。生于宋咸淳初。幼依兴教崇福寺。剃染受具戒。首参高峰妙。示万法归一。一归何处话。令参。服勤三年。无所发明。辞妙。妙曰。温有瞎驴。淮有及庵。宜往见之。因至建阳。参及庵信。信痛加征诘。师发愤深究。豁然省彻。因复亲炙数载。辞去。信门送之曰。他日与汝同龛。未几。信迁道场。师复依之。典藏钥。悦堂誾。主灵隐。请师居第二座。罢参后。卓庵湖之霞雾山。凡樵蔬之役。皆躬为之。喜吟咏。有山居诸偈。流播丛林。元文宗至顺辛未四月。出住当湖福源　入院上堂。把住也。锋铓不露。放行也。十字纵横。水云深处相逢。却在千峰顶上。千峰顶上相逢却在水云深处。今朝福源寺里。开堂演法。昨日天湖庵畔。垦土耕烟。所以道。法无定相。遇缘即宗可传。真寂之风。仰助无为之化。正与么时如何。拈拄杖。卓一下曰。九万里鹏才展翼。三千年鹤便翱翔　谢专使。并三塔和尚首座都寺。上堂。睦州唆临济吃棒。不是好心。杨岐逼慈明晚参。不是好心。赵州访道吾。不是好心。福源专使逼人住院。且道是好心。不是好心。珊瑚枕上两行泪。半是思君半恨君　谢殿主净头。上堂。一身清净。则多身清净。一世界清净。则多世界清净。东司头臭气。佛殿里蓬尘。且道。从什么处得来。以手掩鼻曰。又是一点也　中秋谢藏主。上堂。天上月正圆。人间月方半。诸人恐未知。打鼓普请看。道是如来藏里摩尼珠。又似宾头卢尊者手中瑠璃碗。比也不可比。辩也不可辩。天风吹露湿桂花。香浸云边广寒殿　上堂。我有一句子。欲与诸人说破。又恐诸人骂我。不与诸人说破。又恐诸人疑我。且道。如今说即是。不说即是。抚膝曰。知我罪我。吾无辞焉　上堂。黄梅俾老卢踏碓。石头讥药山不为。有一丈蓬。可以使八面风。无三尺鞭。难以控千里马。伊兰园里。不生栴檀。黄檗树头。讨甚蜜果　上堂。动若行云。止犹谷神。水中醎味。色里胶青。细雨湿衣看不见。闲花落地听无声　上堂。所闻不可闻。所见不可见。昨夜五更风。吹落桃花□。苍苔面上生红霞。百鸟不来春烂熳　上堂。吃饭要止饥。饮水要止渴。着衣要免寒。归乡要到家。学道要到三世诸佛开口不得处。参禅要到历代祖师插脚不入处。若不如此。倚他门户。傍他墙壁。听人指挥。吃人涕唾。总不丈夫。福源与么说话。良药苦口。忠言逆耳　上堂。是圣是凡。入门便见波斯鼻孔。开眼便见蚌蛤心肝。开口便见诸人两茎眉毛。横在眼在。因甚看他不见。明眼人前三尺暗　上堂。达磨居少林。九年面壁。墙堑不牢。疎山卖布单。千里见人。路头繁杂。福源这里。墙堑坚牢。路头平直。诸人每日行在正路上行。住在稳密处住。中间一片田地。因甚踏不着　上堂。知见立知。即无明本。知见无见。斯即涅盘。春山迭乱青。春水漾虚碧。寥寥天地间。独立望何极。拈拄杖曰。放过释迦老子。卓拄杖曰。穿却雪窦鼻孔。良久曰。剑为不平离宝匣。药因救病出金瓶　及庵忌。师拈香曰。没兴相逢处。西峰与建阳。不平多少事。尽在一炉香　除夜小参。北禅分岁。三代礼乐全该。王老烧钱。一种杯盘狼籍。珙上座。固守清贫。兼逢歉岁。难与诸方斗富。从年头直至年尾。共诸人同家共活。丰俭随宜。终不陪笑面去。借地栽花。虚妆好汉。且就自家屋里。量水打碓。免见求人。但每日二时。牵补得过。便可塞住持之责。古人有言。时挑野菜和根煮。旋斫青柴带叶烧。不是爷贫连子苦。免教家富小儿娇　上堂。腊月一水生骨。虚明自照。不劳心力。白鸥寒雁芦花。无处寻他踪迹。待得日暖冰融水面宽。依旧飞来照破湖光碧　平山至上堂。即心即佛也不是。非心非佛也不是。不是心不是佛不是物也不是。恁么也不是。不恁么也不是。恁么不恁么总不是。仔细看来。直教你无用心处。正好用心。卓拄杖曰。藕穿平地为荷叶。笋过东家作竹林　一住七年。后以老引退。复归天湖。顺帝降香币。皇后赐金襕法衣。闻天湖之风者。莫不心爽神慕。以为真得古先德遗型。至正壬辰七月二十四。示微疾。中夜集众诀别。众请后事。师索笔。书偈曰。青山不着臭尸骸。死了何须掘土埋。顾我也无三昧火。光前绝后一堆柴。书毕。掷笔而逝。阇维。舍利五色。塔于天湖之原。以及庵之塔配之。示不忘同龛意也。寿八十一。腊五十四。高丽国师太古愚。尝侍师得旨。王闻钦渴。表达朝廷。敕谥佛慈慧照禅师。仍乞移文江浙。请净慈平山林入天湖。分师舍利。归国供养。

　　杭州净慈平子处林禅师

　　本郡仁和王氏子。生时有异征。年十二。父母命投邑之广严寺出家。十七受具。辞母参方。母为治装使行。越数日复还。母壁语诫之曰。大凡学道。当持不退转心。何趦趄乃尔耶。师遂痛自警策。遡涛江。谒及庵信於金华。信一见器之。留居侍司。一夕信捻纸沁膏以代烛。举示师曰。龙潭吹灭汝作么生。师方拟答。信遽以手掩其口。从此悟入。信迁道场。命典藏钥。未几。秉拂升座。机如缾泻。众咸折伏。洎信示寂。往依虚谷陵于仰山。一日僧持茶瓢请颂陵见之惊叹宗门有人。以第二座处之。元仁宗皇庆癸丑。出世大慈定慧。瓣香所归。为及庵嗣。复住当湖福源。再迁中竺。顺帝至正癸未。行宣政院使。请王净慈。一住十有八年。殿堂钟鼓。为之一新。丞相达识铁睦尔。请移灵隐。正谋起废。值张吴自苏入杭。兵燹迭至。殿材悉毁。师谓众曰。吾缘尽矣。乃还净慈。更衣沐浴。集众说偈而化。当辛丑五月一日。世寿八十三。僧腊六十六。敕谥普慧性悟禅师。塔净居庵右。

　　婺州罗山正觉石门至刚禅师

　　世居山麓。得法于及庵信。游历罢归。里中道旧。即其地营建宝坊。文其楣曰正觉　岁除日。谢道德首座顺侍者看病。上堂。岁事除年华毕。尊莫尊于道。贵莫贵子德。觉即般若因。顺即菩提佛。当知。种豆不生麻。因果自然明历历。然虽如是。且道。如何见得。八福田中。看病第一　小参。踏翻生死海。涓滴不留。推倒涅盘城。纤尘不立。且是不劳余力。如壮士挥戈。锋铓不犯。如人善射。毫发无差。自然处处逢源。头头。合辙。不假修证。本自圆成。尽大地是胜妙觉场。徧法界是真如实地。悟取人人有分。了知个个无亏。一念不生。入三摩地。一尘不动。转大法轮。自利利他。俱登彼岸。全身放下。总得自由。到者里。说甚涅盘生死。真如佛性。了无一法当情。直得十方坐断。今日举扬般若。端为追荐上峰最庵主。不动脚跟。高超乐土。不劳举念。即证无生。击拂子曰。见彻本来无隐蔽。纷纷桂子散天香　临终诀众偈曰。七十六年。了然宽廓。拶破虚空。须弥倒卓。

　　匡庐源禅师法嗣
　　杭州海门天真惟则禅师

　　别号冰檗老人。吴兴费氏子。母梦异僧分卫到门。觉而有娠。及诞异香袭人。髫年。礼杭之佑福高林寿为师。年十六受具戒。二十三游方。谒楚石千岩无见无闻等。一十八员尊宿。四缘不契。后之匡庐。遇无极源。亲炙之极。终日不语。无所启发。一日值源如厕。师急趋前。问曰。如何是祖师西来意。源擒住曰。道道。师豁然顿悟。于是遨游江湖。平山居灵隐。招致典藏。后因受业老病。遂归省侍。四方学者麇至。固请开法　开堂日。僧问。作么生是佛祖为人处。师曰。狗舐热油铛。曰和尚今日开堂。还有为人处么。师曰。猛虎当途坐。曰岂无方便。师震威一喝　问如何是日面佛。师曰。今日云生。曰如何是月面佛。师曰。夜来再看　上堂。举明果道。十五日已前。提水放火。十五日已后。鹊噪鸦鸣。正当十五日。风恬浪静。国泰民安。有一句到。你哑却我口。无一句到。你瞎却你眼。三文钱娶个黑老婆。头不梳面不洗。知他是凡是圣。师曰。应庵老汉。大似倚富欺贫。卖弄不少。海门即不然。十五日已前。明不离暗。十五日已后。暗不离明。正当十五日。明暗顿忘。古今绝待。你诸人。向甚么处体究。击拂子曰。闲中不契林泉乐。坐久但闻风雨声　腊八上堂。威音王以前。未晓一法一字时。早是超佛越祖了也。黄面老子。因甚腊月八夜方始成道。者噇酒糟汉。惑乱世间。何有了期。海门今日点破了也。汝诸人。即今成道也未。卓拄杖曰。将谓胡须赤。更有赤须胡　上堂。顾视左右曰。看来也着甚死急。虽然如是。到者里也不得放过。喝一喝。下座　上堂道火被火烧。说水被水溺。会禅被禅缚。以手指左边曰。却被者僧勘破　腊八上堂。昼见日。夜见星。登舟疑岸动。捏目便花生。老瞿昙。昔年到而不点。则上座今日点而不到。诸人要见明星么。以拂子打圆相。喝一喝　上堂。我若向上举扬。如下弋箭相似。佛来祖来俱中。汝等向何处逃避。若能具此眼目。堪为人天之师。若或未然。自救不了。倘有人问我西来祖意。只向他道。今日输了一转语也。还有人免得此箭么。卓拄杖　上堂。我坐汝立。谁得谁失。总然。佛祖到来。亦难辩的。以拂子打圆曰。咄。天下衲僧跳不出　上堂。向上事。向下事。截断两头休执滞。蓦然放出鳖鼻蛇咬杀。方知难躲避。吽吽吽。海门今日忍俊不禁。越例为诸人通个消息。汝等诸人。还委悉么。以拂子点一点曰。等闲抛下活人丹。浩浩清风动天地　上堂。菊绽东篱香正浮。海天空阔月华秋。当阳拈出吹毛剑。剿绝纵横六不收　上堂。风头峭急。寒毛卓竖。诸人若也打熬不过。只得向暖处商量。且道。商量个甚么。商量道。观音菩萨将钱买胡饼。放下手却是馒头。大家吃得。饱暖睡来。但觉鼻息齁齁。忽然冷灰里火爆。拶却面门到这里莫怪海门说梦好。喝一喝　上堂。蟋蟀鸣晓庭。芙蓉照秋水。遥望海天晴。鸥鹭多如雨。眠。热则乘凉。寒则向火。一一天真。一一明妙。何得踏步向前。论禅论道。将鱼目为珠。认橘皮作火。不见道。大机须透彻。大用须直截。不识东家孔圣人。却向他邦寻礼乐。卓拄杖　元顺帝元统甲戌五月望日。遗书谢道侣。说偈跏趺而逝阇维。白乳如注。舍利凝结。成五色彩。[疗-(日/小)+土]于所居之西。锡号真觉。塔曰寂光。寿七十。腊五十。

　　明州松岩秋江元湛禅师

　　久从龙象游。后参方山宝得旨。偶游明之松岩。爱其清胜。不忍去。遂趺坐石上。俄有二虎。踞坐其侧。若护卫状。师命之伏。枕其背熟睡。山民异之。即其处创精蓝以居之。师不涉世事。法施之外。澹如也。将化。别众就龛。说偈曰。洗浴着衣生祭了。跏趺宴坐入龛藏。花开铁树泥牛吼。一月长辉天地光。复谓众曰。十五年后寺当火。启龛则火可止。至期果然。众亟开龛。师神色如生。爪发俱长。
</div>
    <div class="pagination">
<a href="五灯全书_page103.html">上一页</a><span>...</span><a href="五灯全书_page99.html">99</a><a href="五灯全书_page100.html">100</a><a href="五灯全书_page101.html">101</a><a href="五灯全书_page102.html">102</a><a href="五灯全书_page103.html">103</a><span class="current-page">104</span><a href="五灯全书_page105.html">105</a><a href="五灯全书_page106.html">106</a><a href="五灯全书_page107.html">107</a><a href="五灯全书_page108.html">108</a><a href="五灯全书_page109.html">109</a><span>...</span><a href="五灯全书_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
