<!DOCTYPE html>
<html>
<head>
    <meta charset="UTF-8">
    <title>五灯全书 - 第 137 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 137 页/共 215 页</h1>
    <div class="content">　　雪巅持禅师

　　扬之通州陈氏子。十四岁。投郡之大隐澄霁。剃染完具。一日因客举本来面目话。师不能答。乃徧参丛席。谒忞于天童。顿有省发。历随忞于五磊龙池金粟。温研日久。始承印可　上堂。智光洞照。了无向背。一句当阳。千差坐断。所以正令全提。圣凡路绝。箭锋相拄。照用同时。然虽如是。也须咬破铁酸馅。百味具足。祇如二千年前。迦文降诞。指天指地。云门道。我当时若见。一棒打杀。与狗子吃。贵图天下太平。且道。云门老汉。具何眼目。良久曰。觌面莫教重话会。毗尼原是旧祇园(山翁忞嗣)。

　　真州古庵此宗本溟禅师

　　浮梁汪氏子。十五岁剃染。首从古雪喆。力参南泉斩猫话。有省。后参山翁忞。忞垂问曰。心月孤圆。光吞万象。光非照镜。镜亦非存。光镜俱忘。复是何物。师曰。劈破华山分两路。万年流水不知春。忞曰。未在更道。师曰。人面不知何处去。桃花依旧笑春风。忞颔之　示众。举山翁忞垂问。有一人。朝参暮诵。不离禅教。忽遭雷击时如何。自代曰。击碎蟠桃核。露出旧时仁。师颂曰。南北不分犹堕见。圣凡路绝尚存尘。一槌脑后齐翻转。脱体无依自绝伦　僧问。如何是道。师曰。恁么去。曰莫便是也无。师曰。堕坑落堑(山翁忞嗣)。

　　六安灵远应禅师

　　滇南昆明张氏子。家常事佛。幼喜梵书。及冠。依水目浪受业。以缁门警训读之。乃掩卷叹曰。此济世津梁也。欲明大法。当求教外别传之旨。既辞趋蜀。参双桂明禀具。未几。明迁化。偶与同参。阅高峰录。于海底泥牛四句语。疑不去心。遂矢志出峡。直造越州平阳忞处。经半载屡蒙发药。于是生平碍膺之物。[石*暴]然冰释。一日因陈所见。忞为嘉叹。久之。乃命典客。次迁侍司。记莂。于是左右十年。未尝惮劳。忞归寂。出住六安州大悲院　开炉上堂。以九十日为炉鞴。以痛棒热喝为钳锤。以三百六十骨节。八万四千毛窍。作个疑团。汝等但于十二时中经行坐卧处。穿衣吃饭时。猛着精彩。一击粉碎。自然火星迸出。性地开通。照彻乾坤。融贯今古。顾左右曰。众中还有不顾危亡全身札入者么。如有山僧拄杖子。为汝证据。乃拈拄杖。卓一卓　董参军送方竹杖至。上堂。师拈杖曰。不自天台携来。亦非南岳所出。丰标特异。势欲凌云。劲节翛然。超群拔萃。有时唤他作兔角杖。有时唤他作鹤膝筇。有时杀活纵夺。全彰妙用。有时横拈倒卓。略露风规。任是临济到来。旁观有分。德山间出。担荷无门。然虽如是。在我参军分上。又作么生。安怗家邦全赖此。风行草偃岂由人。卓一卓　晚参。古者道。不是心不是佛不是物。恁么曾。早是不着便。你诸人。向十二时中。毕竟作何生活。始得与他相应去。试道看。众伫立。师拈杖一齐打散　晚参。问如何是和尚家风。师曰。两粥一饭。曰就中还有奇特事也无。师曰。吃了肚不饥。乃曰。这僧问处奇特。山僧答也寻常。家风乘此拈出。一任诸人较量。直饶较量得下。也是雪上加霜　晚参。顾左右曰。我者里。刀劈不开。针札不入。达磨祇可望崖。临济倒退千里。你诸人毕竟作么生。近得山僧门。入得山僧室。直饶你近得入得。切忌开眼瞌睡。喝一喝　上堂。悉达太子。右胁降生。指天指地。七步周行。大似造妖捏怪。带累后代儿孙。大悲今日路见不平。未免拔剑相助。当头浇恶水。众目见分明　晚参。问德山晚参不答话。问话者三十棒。未审大慧者里。还许学人问话也无。师曰。你皮还有血么。僧拟对。师便打。乃曰。诸方道。经行坐卧底是。穿衣吃饭底是。搬柴运水底是。若到大悲门下。即向道总不是。且道。大悲有甚长处。良久曰。水涨船高　晚参。乃横担拄杖曰。望从樵子出。暮共白云归。踏着来时路。休言上上机。大悲恁么道。你还肯么。肯则未脱根尘。不肯生陷地狱　晚参。祖师西来。不立文字。直指人心。见性成佛。敢问诸人。此佛性。作么生见。未动舌根。好与三十。更有三十。达磨大师。自领有分。不干诸人事。且道。山僧意在于何。空将未归意。说向欲行人　晚参。万法归一。一归何处。灯笼打失鼻孔。露柱寒毛卓竖。七觔衫有何据。击拂子曰。赵州莽卤少人知。劝君莫行心处路　开炉上堂。诸方说妙谭元。大悲此闻。不事言语。既然不事言语。即今座上说底。是个甚么。座下听底。是个甚么若是个举一明三底。自然牢笼不住。呼唤不回。杀活临时。纵横自在。其或未然。烈焰不容蚊蚋泊。精金须向火中看　晚参。若论此事。凡圣尽忘。迷悟俱遣。入我法中。稍有相应。如或不然。居凡圣被凡圣碍。入迷悟被迷悟碍。蓦拈拄杖曰。山僧拄杖。还有碍处也无。卓一卓曰。丈夫意气于牛斗。不比寻常曲录枝　僧问。如何是大悲境。师曰。桥横两岸。水绕一方。曰如何是境中人。师曰。长年不出户。足迹遍街衢　问一切众生。皆有佛性。因甚狗子却无。师曰。汝得恁么顽赖　问如何是临济宗。师曰。白拈未是贼　问如何是直截归源路。师曰。此去西门不远。曰即此便是么。师曰。迢迢十万余(山翁忞嗣)。

　　武昌圆通颖脱锐禅师

　　僧参。师问。何处来。曰湖南来。师曰。到过南岳么。曰不曾上山。师曰。往甚处走。曰今日亲到圆通。师曰。知汝远来。费却草鞋钱多矣(山翁忞嗣)。

　　灵阜显禅师

　　上堂。天上朋星现。地下已成佛。回头仔细观。虚空钉木橛。大地诸众生。证龟尽成鳖(山翁文嗣)。

　　大参杜子濂居士

　　名漺。山东青州人。顺治丁亥。历官籓臬。受法于天童忞。游戏诸方。一日访铁舟海于金山。士问。今日大设水陆。一切含灵。还能度得尽否。海曰。唤甚么作含灵。士曰。一沾法味。立地成佛。海曰。是他本有。非干我事。士曰。两彩一赛　士过明州天宁。少古杰相见次。士问。此山曾住甚么人。杰曰。宋之大慧。明之祖阐。至今三百年。法轮再转。士指旁僧曰。三百年法轮再转。今日和尚。切莫当面蹉过。且道。蹉过甚么。杰曰。青天白日。不要说梦。士曰。善得和尚是家里人。杰休去　士访石潮宁于天界。见壁上图章似圆相。问这个与沩仰圆相。是一是二。宁曰。这是甚么所在。士曰。我道是天界寺。宁曰。可惜许。士曰。三元五位。还同别否。宁弹指。士亦弹指。宁曰。是同是别。士曰。同坑无异土　问灵云见桃花。意旨如何。士曰。满头依旧是埃尘。曰青州布衫重七觔聻。士曰。压杀担板汉(山翁忞嗣)。

　　天台景星湛庵常禅师

　　鄞之孤山吴氏子。年二十七。上金粟披剃。侍悟老人。机语迅发。名重丛林。后受石奇云记莂　上堂。野干踞狮窟。山鸡宿凤栖。羽毛相似。其质难齐。妙心俱有。凡圣奚稽。大道无间。就云悟迷。所以道。祖师心印。状似紩牛之机。不容拟议。岂假思维。卓拄杖曰。者里担荷得去。如狮王踞地。百兽潜踪。丹凤翱翔。诸禽毕集。岂同依草附木。而能彷佛。还有担荷者么。遂合掌云。我不敢轻汝等。汝等皆当作佛　上堂。天晴日出。雨下地湿。觌面相承。何待更说。然则事无一向。竖拄杖曰。也是泥里洗土块。便下座　结制上堂。牛皮鞔露柱。露柱啾啾叫。露柱桂灯笼。灯笼呵呵笑。灯笼通体放光明。露柱浑身无孔窍。毗婆尸佛早留心。直至如今不得妙　僧参。才问讯。师便出拜僧。僧对拜。师曰。一拜还一拜。你回我作甚么。僧曰。一拜还一拜。师曰。因我得礼。你又作么生。僧拟议。师便打出　颂万法归一曰。画桥西畔是奴家。郎若闲时来吃茶。黄士[祝/土]墙茅盖屋。庭前一树紫荆花　师历住台之玉溪黄岩报恩。桐岗凤鸣。仙居狮子。方山景凤。娄江南广诸处。各有语录。行世。康熙甲辰闰六月望。师示疾。和雪峤老人逍遥歌。至二十七日。索笔书偈曰。生平于世赤条条。死了依然要火烧。珍重诸子无他说。临稍祇乞一茎茅。塔于方山顶之左岗(石奇云嗣)。

　　宁波大梅法幢帜禅师

　　俗姓林。东瓯瑞安人。原名增志。领乡荐。读书永嘉兴善寺。即信出世法。持不杀戒。所行皆放生。掩骼诸事。比见马僧摩居士。得所引而信向益深。一日坐竹林。偶一叶飞坠。士拈起曰。是何消息。师曰。叶性本空。士曰。如何又有此叶。师低头无语。凡七昼夜不放参。一日。士举证道歌中。水中捉月拈得之句。垂语曰。拈得方是祖师禅。师遽呈偈曰。迷时错认川中月。悟了方知月里川。一片光芒凭掬取。不须伸臂已参前。士许之。谓林子参得禅矣。因读书头陀山密印寺。寺乃唐一宿觉道场。见寺古将倾。即存兴复祖庭之愿。崇祯戊辰春。梦巨人持高灯。前书戊辰科。后书不杀不淫之报。及放榜果魁本房第一。初筮楚蒲圻令。尚廉静汰烦奇。矜慎刑狱。怜恤鳏寡。严禁屠猎。修举废坠。感甘露迭降诸山。一日与禅者偶谈。及张子韶斩象公案。以李广石虎为譬。僧摩即征师所见。师曰。一斩一切断。士曰。此是大慧佛法。未是汝的。次日往省。贺节于官。塘驿中。触藤溺器。忽大省发曰。奇哉藤溺器。其中黑漆漆。陡然看破时。雪消地上湿。士首肯之。任满。膺殊典入馆。得编修知。推入翰苑。自师始读中秘书时。至各寺。与禅宿及士大夫信心者相盘桓。有门外马蹄来作枕。帷中被子去投胎之句。散馆会东宫出阁读书。选讲读有品。学者六员。师与焉。寻迁詹事府右春坊右中允兼侍讲学士。晋少詹事。充经筵讲官。流氛逼犯。京师震惊。师平日。即忧深未雨。而以职在词林。不当事任。遘变南回。弘光隆武。俱以阁部大拜推擢。师知事不可为。就沙县吕峰逾遵老宿染衣　皇清贝勒亲王。亦以阁部旧衔。召见拟用。师力以僧辞。得从所请。因归密印历乱。重兴古剎。随离故土。徧参海内尊宿。末上雪窦。茶次。谈及有宿觉再来之额。石奇云曰。还承当得么。师曰。承当不是好手。云曰。回避不得时如何。师便出。他日云问。古人道。知是般事便休。唤甚么作是事。师曰。尽力道不出。云摇头大笑。师曰。说是一物即不中。云叱曰。更说道理那。早参次。从左门入。云曰。何不从中门入。师曰。若是中。却成偏去。云曰。只如老僧不在。礼拜是。不礼拜是。师欲进语。云震威一喝。不觉汗下。一日云举香严我有一机偈。问师。师出礼三拜曰。未举已前。答和尚了也。云曰。如何是祖师禅。师曰。寐语作么。云曰。如何是如来禅。师曰。还要第二杓恶水那。云休去。寻以偈印曰。临济正法眼。灭却瞎驴旁。只者破沙盆。待将与举扬。云之与师。极似应庵华之于密庵杰焉。适甬东请师住大梅。云随取衣拂付之。题顶相。复有青出于蓝之句。师以大梅。乃汉梅子真旧隐。且为唐法常禅师荷衣古院。遂欣然赴之。八百余年。寥落荒庭。案琴绝响。师不惮。与诸衲子。漆茅补壁。本分提持。真不减杨岐风味也。远近趋跄。渐成丛席。住凡六年。应瓯中请。开炉密印。龙象辐辏。於梅尤盛。是日小参。乃竖拂子曰。者些火种。从西天四七。东土二三。以至曹溪。分宗列派。自南岳传至大梅。已经三十六世。阅历千百余年。即今又在密印寺中。冰河发焰。豆爆寒灰。直得三世诸佛。历代祖师。天下老和尚。以及大千世界若圣若凡。俱入其中。辉天照地。耀古腾今。且道。现前还有避得句么。挥拂曰。眉毛拶出金刚焰。大地山河尽放光　小参。复月初一。黄钟应律。余二非真。唯此事实。珍重。诸人慎莫放逸。不见。僧问长庆众手淘金。谁是得者。庆曰。有伎俩者得。僧曰。学人还得也无。庆曰。太远生。大小长庆。压良为贱。山僧则不然。若有问众手淘金谁是得者。答曰无伎俩者得。设曰学人还得也无。答曰何曾失。且道。与古人。是一是二　腊八小参。举铁关枢上堂曰。雪山午夜。以拂子打○曰。悟者一星。且道。者一星。是甚么。师亦以拂子打○曰。且道。者一星。毕竟是甚么。良久。以拂子[(中-口+○)-│+卜]曰。我今为汝保任斯事终不虚也。掷拂子　晚年。退居括苍芝田净觉。七十四诞辰小参。老僧年临七十五。退居莲峰为静主。本期傍壑离嚣尘。谁料拓枝还自舞。只为君亲师长恩。自惭毫发无少补。潦倒家风继大雄。不辞执务躬劳苦。躬劳苦。兹喜大梅密印继席。得人规模。屈指可观。莲峰这里。有人承当。将来可撑门户。老僧毕竟作么生。良久曰。存则效赵老请吃茶。去则如沩山书水牯(次年果示寂)　僧问。如何是第一句。师曰。佛祖攒眉。曰如何是第二句。师曰。人天乞命。曰如何是第三句。师曰。明破不堪。曰流传微妙诀。峰顶有人行。师曰。切莫向心安　问一日钵盂两度湿。百岩开粥过夏事如何。师曰。多处添些子。曰一喝不作一喝用。西院商量两个错意。又作么生。师曰。少处减些子。僧拟议。师便打　问如何是佛。师曰。烂木橛。曰如何是法。师曰。破草鞋。曰佛法已蒙师指示。了然一句事如何。师曰。放下着　问丹霞烧木佛。因甚院主须眉堕。师曰。不会作客。劳烦主人　师于康熙丁未秋。忽示微疾。遂拽杖还密印。至八月十二日。对众说偈曰。七十五年闲打哄。亦由君国出常伦。而今撒手悬崖去。一任诸方说幻真。旋嘱后事。一以俭约为尚稍。涉世谛。非我子嗣。龛速归土。不得久停。后有问者。惟轮十三指掌以示。至次日。果起坐而逝。僧腊二十有二。世寿七十有五。塔全身于瑞安白门吹台山之麓(石奇云嗣)。

　　萧山湘湖城山冷堂林禅师

　　华亭人。族姓沈。投华山一雨润披剃。初参湛然澄于云门。有契入。后参金粟悟老人。入堂苦参。一夕忽觉身心廓然。毛骨俱彻。自谓有得。次早。呈似方丈。悟不肯之。再至万峰安隐二处。依侍三峰藏。频有省入。亦未大彻。乃远涉衡湘。遍投丛席。一时。通玄奇。显宁礼。皆劝师出世。亦不顾也。后游雪窦。值云上堂。言下彻证。命居西堂。寻受嘱　上堂。昨夜西风拂石龙。今朝觌面又相逢。个中消息元无异。想像毗卢老主翁。长江浪从来电拂。湘湖水一向从容。夜半明星当午现。扶桑涌出一轮红。老僧病来五六载。静依熊耳竹丛丛。唯爱闭门打瞌睡。不接中下之凡庸。张公吃酒李公醉。熨斗煎茶铫不同。大众。此是过去句。如何是现在句。良久曰。下坡不走。快便难逢。卓拄杖。下座　上堂。天花飞战碌碌。瑞雪纷纷万方足。普贤高驾云中来。象王蹴踏擎天木。东也卜西也卜。直得大海翻腾。须弥岌峪。东海龙王引须。触着帝释鼻孔。阿修罗恶发。走向蟭螟虫眼睫里。扬声大叫。唱出清平一曲。高山流水。罕遇知音。锵玉铿金。声传深谷。喝一喝。下座　康熙戊申冬。师示寂。留偈曰。来无一丝。去无一线。七十二年。虚空闪电。撒手浩歌归去来。临行示出吹毛剑。喝一喝。奄然而逝(石奇云嗣)。

　　宁波雪窦山夫正禅师

　　嘉定陈氏子。儿时。闻老宿说韦驮。以世世童真入道。遂跃然自喜曰。我犹可及为也。遂出家。入天台。投灵鹫云剃染。一日至通玄。见悟老人。书吾宗无语句亦无一法与人十一大字。恍然有省。后在雪窦。一日云上堂。众才集。师出一喝曰。如何答话。云默然。师曰。剑为不平离宝匣。药因救病出金瓶。云便打。师曰。也不消得。又一日上堂。师问。空劫已前徒指注。空劫已后错商量。是否。云曰。出头来作么。师曰。徧界尽非常草木。何山松柏不苍苍。云曰。你看背后甚么人。师曰。错　继席资圣。上堂。妄心若息。东土远胜西天。杂毒犹存。西天不在东土。南斗六北斗七。不用安排。地上水天上星。各安其位。何待山僧拄杖子口喃喃地。虽然。有一着子。连日事忙。不曾与诸仁说破。良久曰。只因连月雨。又过一年春　师经行次。一僧忽问。摸着鼻头眼睛。是本来面目。师曰。还了得生死么。僧拟议。师笑曰。只此一拶。便不奈何　僧参。师曰。紧峭草鞋。当为何事。僧曰。觌面相呈。师曰。如何是相呈底句。僧曰。和尚向甚么处见某甲。师震威一喝。僧曰。蒙和尚重重看顾。师曰。未识山僧在　僧问。有个无面目汉。要与和尚相见。师不答。僧喝。师曰。背后底聻。僧转身归位。师曰。你只晓得眼前。不晓得背后。僧无语(石奇云嗣)。

　　溧阳屏山师南旋禅师

　　僧问。人人鼻孔撩天。个个脚跟踏地。某甲因甚么摸索不着。师打一棒曰。怎怪得老僧。僧便喝。师曰。一喝不作一喝用。你作甚么用。僧礼拜。师便打　问唤作竹篦子则触。不唤作竹篦子则背。不触不背。请和尚道。师曰。塞却狗口。僧一喝。师曰。何不早喝。僧无语。师打一棒　问蚯蚓斩四段。佛性在那一头。师打一棒曰。且道。在那一头(石奇云嗣)。

　　宜兴金沙微庵研禅师

　　上堂。禾山不是狂。普化不是颠。打鼓摇铃在目前。祇为诸人不解荐。生平伎俩与君传。传不传更何言。翡翠踏翻荷叶雨。鹭鸶冲破竹林烟(石奇云嗣)。

　　括苍椒山律牧制禅师

　　绍兴谢氏子。一日挑稻子过溪。跌落水中。释然大悟。雪窦印可之后。出世娄江南广。义兴金沙。退居洞庭天衣。复继席雪窦资圣　上堂。万仞崖前撒手行。等闲闯过大虚空。顶门迸出金刚眼。照破山河百亿重。召大众曰。且道。是甚么人。高着眼觑。喝一喝。下座　上堂。师竖拄杖。召大众曰。还见么。复卓一下曰。还闻么。若也闻处精明。见处透脱。当体现前。十方轩豁。横身宇宙。独步大方。雨致云腾。风行草偃。到者里。便可以津济四生。梯航九有。顿使人人。彻见自家本来面目。发挥本地风光。岂是分外。如或未能。但知事逐眼前过。不觉老从头上来　僧问。法身还解说法否。师曰。汝还解闻么。僧挺帽子。拍手三下。师曰。弄精魂汉。僧便喝。师曰。汝者一喝。落在宾家。落在主家。僧又喝。师曰。未在更道。僧礼拜曰。和尚是何心行。师曰。汝犹不识好恶在　师晚年。退居云盖。至康熙壬戌三月十一日。以分卫入郡。示疾下院。遂不食。至十七中夜。索笔书偈曰。堂堂无去亦无来。体露真风绝点埃。七十一年端的处。漫随流水入天台。掷笔而逝。塔于雪窦之妙高台侧(石奇云嗣)。

　　雪窦祖庵弘远绍禅师

　　族姓王。越之观海卫世胄也。父母好佛。一夕梦老人云。送和尚与你为子。师果降诞。乳名和尚。年长二十始出家。参念佛是谁话。历五年不契。上天童。礼悟老人。力参久之。后侍雪窦云于灵鹫。看云门东海鲤鱼打一棒雨似倾盆话。有疑。一日侍云次。值傍僧举问此话。云便打。僧又问。云又打。僧再问。云再打。师在傍忽然大悟。乃出众曰。可惜许三棒。也无一点。云白。你又作么生。师拂袖曰。大雨来也。便出。复呈颂曰。一棒雷轰雨似倾。翻身倒掷打云门。如今觌面无回互。东海西江一口吞。云颔之　师继席南广。一日问众曰。达磨道。心如墙壁。乃可入道。南广大众。曾恁么一回也未。僧曰。苍天苍天。师曰。乱叫作么。僧曰。却为和尚慈悲。师曰。打裂你头。莫言不道。僧曰。针札不入。师曰。果然不知痛痒　望日众集。师垂问曰。十五日以前。诸佛生。十五日以后。诸佛灭。正当十五日。作么生道。僧便喝。师曰乱喝。僧曰。和尚见甚么道理。师曰。亲切道得一句。许你亲见南广。僧曰。也迟八刻。师曰。怪得阿谁　问明月渐亏。师叱曰。何不道杲日当空(石奇云嗣)。

　　登岱僧幢建禅师

　　尝在雪窦。作妙高台颂曰。石台高出白云隈。足底风涛万壑催。极目崖前春正晓。好花不待鸟衔来　龙隐潭偈曰。曲涧水投浑玉屑。碧潭龙隐动苍烟。叮咛禅客休弹指。莫使惊人浪泼天(石奇云嗣)。

　　妙高退安道严恂禅师

　　余姚人。族姓张。原名廷宾。号客卿。以孝廉。为鄞广文。先与密云悟老人交。契后率众迎主天童法席。迨出家。受雪窦云付嘱。以孙礼事悟老人云　示众。举王常侍到临济禅堂。问曰。者一堂僧众。可看经否。曰不看经。可习禅否。曰不习禅。侍曰。既不看经。又不习禅。毕竟作个甚么。济曰。总教他成佛作祖去。侍曰。金屑虽贵。着眼成翳。济曰。我将谓你是个俗汉。师曰。当时临济大师。若无后语。几被常侍折倒。如今又复重扬家丑。山僧罪过。大众。凡为临济儿孙。直须如狮子儿。哮吼一声。壁立千仞。始得　布袋和尚赞曰。兜率陀天不住明州市上遨游。布袋时收时放。随缘旷荡悠悠。阿呵呵。你笑世间人不唧[口*留]。我笑你忒杀卖风流。若不是蒋摩诃识破。惑乱众生未得休　即心即佛。非心非佛。颂曰。即心即佛亦非即。非心非佛未为非。自携瓶去沽村酒。不把渔竿卧钓矶　师道风高峻。海内咸称古佛。年八十余。严持戒法。如新学比丘。着有瀑雪集。行世(石奇云嗣)。

　　南岳隐峰尔愚环禅师

　　蜀人也。住昆山安禅。上堂。举僧问云门。如何是诸佛出身处。门曰。东山水上行。佛果道。有问诸佛出身处。但与他道。熏风自南来。殿阁生微凉。若问安禅则不然。但曰我爱夏日长。人皆苦炎热。喝一喝。下座　僧参。师曰。死了烧了。阿谁礼拜。僧曰。今日亲见和尚。师曰。离却四威仪。向甚处相见。曰觌面相呈。师曰。离却四威仪聻。僧拟答。师曰。觌面相呈(石奇云嗣)。

　　苏州西园澄清月禅师

　　上堂。连日风头峭硬。直得滴水滴冻。圣僧裂破面门。衲子冻歪鼻孔。达磨大师。暴怨当门齿落。布袋和尚。噤得眼睛无缝。拈拄杖。卓一下曰。只有者个木土座。具大自在。有大受用。横拈竖放。安然不动。且道。他有甚奇特。得恁顽赖。遂倚杖叉手曰。仲冬严寒。恭惟头首知事。洎勤旧大众。起居珍重　上堂。看看结制又半月。古岸风高横宝筏。众生役役趂光阴。把手招伊谁肯入。碍膺有物未消除。临岐亡羊徒悲泣。吾有末后一句子。几番拟说恐饶舌。直待眼光落地时。尘说剎说一切说。诸人若也瞥地。归堂吃茶。自知生涩。若也未瞥。记取仲冬初一　上堂。九十日中。眉毛厮结。今朝解制。便觉春风满颊。拟放一线道。可惜口门窄。然虽如是。震天锣鼓泄真机。刮地笙歌太饶舌。阿呵呵。露丰骨。万象森罗侧耳听。百亿灯明炽然说。山僧忍俊不禁。也来锦上铺花。未免应个时节。山门头合掌。佛殿里烧香即不问。汝诸人且道。十字街头廖胡子。因甚当风立。若也识得此人。且喜参学事毕。其或眼目定动。一任撞头磕额。喝一喝　上堂。问世尊未离兜率。已降王宫。未出母胎。度人已毕。和尚即今有何法说。师曰。天寒日短。两人共一碗。曰与么则大众沾恩也。师曰。有甚么交涉。问昔日世尊。睹明星悟道。未审是那一个星。师呈拄杖示之。曰恁么则一震雷音徧大千也。师曰。不是知音。徒劳侧耳。乃曰。午夜雪山寒。面南看北斗。用尽自己心。笑破他人口。召大众曰。不见释迦老子。於此日打失眼睛。无处扪摸。便尔大惊小怪自夸。直与尽大地众生。昆虫草木。情与无情。同时成佛。无前后际。岂不畅哉。及乎逗到结角罗纹处。依旧祖祢不了。殃及儿孙。且道。誵讹在甚么处。遂振威一喝曰。此时若不究根源。直待当来问弥勒　问既是帝释峰。因甚不执笏。师曰。天下太平　趂船次。有士问。师分明是船载人。为甚唤做人载船。师曰。几乎错。唤汝作俗汉　师拣米次。有僧问。虫吃米。米吃虫。师随手拈一粒曰。少不得有你者一分　士问。西华和尚云。虚空无向背。因甚有东西南北。华曰。东西南北。复问师。师举茶瓯曰。者个是建窑。士拟再举。师曰。请吃茶　问某甲眼睛突出时如何。师曰。你眼在甚么处。曰现问次。师打曰。未梦见在　一日抱猫次。僧见便问。老师莫是南泉否。师遂掷猫於地曰。今日放过这畜生。僧无语　问。霜风刮地。冻雨洒空。学人拟借一滴兴波作浪。得么。师曰。山僧只管看。僧便喝。师曰。将谓跃过龙门。元来犹滞死水。便打趂　问如何是本分一句。师曰。狮子峰与虎丘山相扑。你还知么曰恁么。则非本分也。师曰。山僧罪过　师性至孝。终身有孺慕之悲。忽一日有煦然安和之色。同门道严恂。叩其所以。师曰。吾已整衣钵资。立从弟君耀。为先君子后矣。实与妙喜杲。为上下五百年有同志云(石奇云嗣)。

　　杭州雄圣尼惟极致禅师

　　姚江名家女。童真入道。常随父。参悟老人于天童。后参云和尚于雪窦。云举舜老夫古镜因缘。问曰。古镜未磨时如何。师曰。看脚下。磨后如何。师曰。两眼对两眼。云曰。何不举问老僧。师便问。古镜未磨时如何。云曰。看脚下。师曰。磨后如何。云曰。两眼对两眼。会么。师曰。会即会。道不出。云曰。是果然会道不出。不会道不出。师曰。道个甚么。云便掌。师曰。甜瓜彻蒂甜。苦瓜连根苦。云曰。你又恁么去也。师便喝。随呈偈曰。不具冰霜骨。谁参乳窦禅。断崖飞雪处。千古逼人寒。次日入室。云曰。昨日的作么生。师近前曰。和尚吃棒有分。云曰。老僧过在甚么处。师曰。知恩报恩。云曰。莫污涂老僧。师曰。苍天苍天　上堂。神剑初离宝匣。谁敢犯其锋铓。涂毒布於太虚。远近何堪侧耳。豁开正眼。凡圣莫测。其由觌面全提。万别从教路绝。遂举拂曰。还见么。见则刺破汝眼睛。复喝一喝曰。还闻么。闻则塞断汝耳根。众兄弟。离却见闻。向甚么处。安身立命。若是真正参学人。上不见有诸佛。下不见有众生。外不见有山河大地。内不见有见闻觉知。万缘放下。大死一回。方许你有吃棒分。何故聻。绝后再苏。欺君不得　上堂。几度扶筇懒出山。萧然无事白云间。深林野鸟难寻觅。镇日千峰相对闲。风凛凛水潺潺。若人问我生缘处。舜水姚山孰敢攀。我手佛手。驴脚生缘。喝一喝曰。扑落非他物。纵横绝往还　上堂。向上机。末后句。利似箭。疾如锥。眨得眼来是几时。新罗鹞子迟。拈棒一时打散　上堂。德山棒临济喝。无孔铁锤当面掷。大丈夫须猛烈。从前伎俩一时歇。拶破虚空知不知。开眼明明休着贼。咄。百丈耳聋。黄檗吐舌。拈去佛祖机。拔却系驴橛。元鸟语幽岩。清风来不绝。直得天花乱坠。地涌金莲。百草头上。放大光明。庞公灵照。在山僧拂子头上。合掌赞叹。且道。渠赞叹个甚么。举拂子曰。武陵春已老。台榭绿阴多　上堂。百草头上。荐取老僧。十字街头。识取夫子。喝一喝曰。拟议思量。剑去久矣。卓拄杖曰。有句无句。如藤倚树。日映晴街。寒风匝地。树倒藤枯。句归何处。一棒当头。打出骨髓。众中还有知痛痒者么。良久曰。大众。天寒久立。伏惟珍重　上堂。当机觌面提。觌面当机疾。南山鳖鼻蛇。相见不相识。今日正当前。几个知端的。喝一喝　上堂。横按拄杖曰。杀人刀。活人剑。直下与君通一线。寒风凛凛立当头。拶着依然须自荐。星驰电卷露神机。铁眼铜睛觑不见。竖拄杖曰。看剑。震声一喝曰。直得通身冷汗流。汉王已过鸿门宴。卓拄杖　上堂。海岳震。虚空裂。凛凛霜威寒不彻。三顿乌藤孰放行。金刚宝剑当阳截。一喝纵横双耳聋。黄檗无端惊吐舌。奔流度刃不知忙。铁脚波斯遭点额。以拂子打○曰。真不掩伪。曲不藏直　上堂。狮子儿任哮吼。戴角擎头空里走。终朝踞地振全威。赢得通身都是口。吞却杨岐栗棘蓬。放出子湖一只狗。忽然撞着狮子端。好手手中呈好手。等闲拈起破沙盆。一一面南看北斗。喝一喝曰。若向这里承当。许你权衡佛祖。规鉴后昆。又一喝曰。若向这里承当。倚草附木。自救不了。良久曰。大众且道。一等是喝。又作么生分疏。复喝曰。鹅王择乳。素非鸭类　问如何是君。师曰。深殿无人见。如何是臣。师曰。殷勤问至尊。如何是臣向君。师曰。德化清寰宇。如何是君视臣。师曰。恩光照九州。如何是君臣道合。师曰。天长地久。日月齐明　问如何是宾中主。师曰。风清月朗。如何是宾中宾。师曰。万里风尘。如何是主中宾。师曰。入廛垂手。如何是主中主。师曰。大坐当轩。曰天不能盖。地不能载。又作么生。师振威一喝。曰坐断白云峰项上。大家齐贺太平时。师曰。礼拜了退　问雪岭分枝远。灵峰一脉亲。如何是临济宗。师曰。当门火箭。如何是云门宗。师曰。脑后金锤。如何是曹洞宗。师曰。寒如霜雪。如何是沩仰宗。师曰。活似龙蛇。如何是法眼宗。师曰。夜半太阳晖。曰宗旨蒙师指。临机句若何。师曰。不许夜行。投明须到　问昔日赵州老汉见人来。便云吃茶去。今日和尚见人来。将甚么祇待。师曰。饮者也须呕却。曰苍天苍天。师曰。叫甚冤苦　问如何一喝是金刚王宝剑。师曰。魔宫胆丧。如何一喝是踞地狮子。师曰。野兽潜踪。如何一喝是探竿影草。师曰。贼身已露。如何一喝不作一喝用。师便喝。僧亦喝。师曰。险　问如何是学人用心处。师曰。切莫问人。曰古人用心又如何。师曰。鹞子过新罗　康熙壬子闰七月二十六日。师至姚江示疾。遣弟子。速法嗣静诺越至。遂辞众。越出问曰。四大分张。向甚么处去。师曰。月到天心皎。曰如何是到家一句。师曰。日出事还生。语毕。跏趺而逝。塔于黄隺山永庆寺侧(石奇云嗣)。

　　五灯全书卷第七十五
　　五灯全书卷第七十六

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十五世随录

　　苏州秀峰岫云玮禅师

　　长洲顾氏子。年十二。白父求出家。投虎丘西隐房本如披剃。取名法恒。年十六。采茶入苕山。虎为引道。黄石斋太史。异之曰。此沙弥。他日肇兴祖庭无疑也。年二十五。随古南门。谒天童悟於大鉴堂。旁僧曰。此僧从虎丘来。悟曰。我早已识渠。命随众涤食器。每进方丈参谘。屡遭痛棒。门呼之曰。尔涤食器多时。摸着碗底否。师大疑。猛力参究。忽一夕下单卷帘。洞然大彻。亟趋见悟。悟曰作么。师便展坐具礼拜曰。谢和尚不通一线之恩。悟微笑而颔之。亲炙既久。将辞行。悟曰。闻汝在山打饭。牧书记。是难亲近的人。汝善事之。后门开法古南。命师为第一座。一夕晚参。门曰。心生大欢喜。自知当作。只是下面一个字。山僧续不来。请大众续看。师出众曰。贼。门可之。乃付源流衣拂。偈曰。太白寮中曾九拜。荷担大事许英灵。只今致嘱无他语。大器由来必晚成　住秀峰上堂。今朝十月十有五。初构茅堂击法鼓。虽然此地旧祖庭。数百年来少香火。病僧养病煨药炉。岂暇开炉煅佛祖。现前一众贤兄弟。各自摩裈并擦裤。阿呵呵。太湖三万六千顷。秀峰插天青一朵。仔细看莫粗卤。甜瓜彻底甜。苦瓜连根苦。以拂子击禅床　挂钟板曰。上祖风流。丛林标格。满耳非声。满眼非色。毕竟明明是何物。遂击曰。一椎打就。彻髓彻骨　小参。万法是心光。银山铁壁。诸缘惟性晓。铁壁银山。直下透得。本无迷悟人。其或未然。只要今日了　康熙丙辰六月。师示微疾。二十一日沐浴更衣。留偈曰。吾年六十七。世缘今已毕。长歌归去来。扶桑日初出。泊然而寂。塔全身吾家山麓(牧云门嗣)。

　　嘉善大胜崇巳峻禅师

　　吴兴施氏子。母梦旛盖拥异僧入室而生。襁褓中。解称佛号。髫年失怙恃。决志出家。投嘉善慈云。礼秀峰剃染。往参金粟乘。求进堂结制。参万法归一话。至第七日。早行至殿。闻打铁声有省。诣方丈。呈所得。乘曰。不虚此来。师礼退。复上天童。挂搭堂中。一日维那监香。问师曰。别人经行。你在此做甚么。师掣香板便打。那退后。师曰。接取香板去。那无语。师曰。不是弄潮人。休入洪波里。一日首座落堂勘问。师经行不顾。座劈胸扭住曰。你也道道看。师便掌。座曰。未在更道。师复掌。座休去。时一众骇然。解制后。再参古南门。命颂灵云见桃花公案。师曰。眼睛打失桃花里。本末相通不自私。独有玄沙能合调。一回拈出一回奇。门颔之。晋后堂职。由自晨参夕叩。痛拶深锥。輙欲呈解。便遭热骂。将从前所得。一旦释然。门鸣鼓上堂。授师衣拂源流。出住武塘大胜　上堂。问如何是宗门中捷径一路。师曰。十字纵横。曰如何履践。师曰。蓦直去。乃曰。一炷香焚。三通鼓罢。八字打开。十字成现。有眼共见。有耳共闻。不是诸佛机。亦非祖师意。若是个汉。聊闻举着。一肩承荷得去。则事出当然。多少省力。便能握金刚王宝剑。七纵八横。受用自在。控过量机。发过量用。虽然。不可便唤他作过量人。何以。阿呵呵。好大哥。那个男儿不丈夫。卓拄杖下座　上堂。时节不相饶。又逢六月望。不扯闲葛藤。直截提向上。遂拈拄杖。卓一卓。喝一喝　秉拂小参。心生法亦生。心灭法亦灭。心法两俱忘。红炉飞片雪。到者里。取不得舍不得。是不得非不得。名不得状不得。临济喝。拈向一边。德山棒。置之一处。敢问众兄弟。只如山河大地。见闻觉知。且道。是心耶。是法耶。欲得不招无间业。莫谤如来正法轮　小参。山空木落。古佛家风。月白霜清。衲僧活计。若能从自己库藏中。运出七珍八宝。堪与从上佛祖。把手共行。金声玉振。电卷星驰。随处皆真。全彰宝印。还委悉么。家家门前火把子　小参。新月挂檐牙。寒松暄夕籁。万古不异今。千圣无别道。非心非物。非色非声。到者里。不论智如鹙子。辨若满慈。贵在当阳直入还有与么人么。其或未然。靠拄杖曰。放过一着　小参。谈元谈妙。说性说心。俱是诸方煎过底药滓。行棒行喝。举古举今。乃是弄猢狲底家具。峻上座。今晚总不恁么要与众兄弟。别开一路。独步大方。蓦掷拂子曰。看脚下　小参。师竖拄杖曰。不可以有心求。不可以无心得。不可以语言造。不可以寂默通且道。作么生得相应去。拈拄杖。卓一卓曰。嘉善原是魏塘镇　问如何是座元。师为人处。师曰札。僧拟议。师便打　问如何是天童境。师曰。廿里径松千里秀。万工池水四时清曰如何是境中人。师曰。巍巍堂堂。炜炜煌煌。曰谢师答话。师嘘一声　师于康熙甲寅八月示疾。至重阳日。沐浴更衣。问众曰。此是甚么时节了。众曰。日中午时。师曰。胥山东北。虚空迸裂。乘此而行。正是时节。且道。老僧行到甚么处去。众中还有道得的么。众无语。遂大喝一声而逝。世寿六十有五。僧腊四十。奉全身。塔于祖灯庵之西北隅(古南门嗣)。

　　汾阳龙光达本元禅师

　　上堂。问正大光明。日被日光所转。夜被月光所转。黑暗被灯光所转。请问。和尚如何不被一切所转。师劈头打曰照天照地无遮碍。僧失色。师乃曰父母未生前。鼻孔撩天。脚跟朝后。眉毛向前。大众会么者僧所问。不被日光所转。月光所转。不被黑暗灯光所转。你自己带得一片镜不识。喝一喝。下座　问如何是弟子安身立命处。师曰。上是天下是地(牧云门嗣)。

　　湛虚微禅师

　　参古南门。充西堂。一日玮首座秉拂上堂。师问曰。格外酬机即不问。箭锋相拄事如何。座曰。两眼对两眼。师曰。恁么则有意气时添意气。不风流处也风流。座曰。难瞒识者。师曰。非兄不委。座曰。涂污人不少。师便喝(牧云门嗣)。

</div>
    <div class="pagination">
<a href="五灯全书_page136.html">上一页</a><span>...</span><a href="五灯全书_page132.html">132</a><a href="五灯全书_page133.html">133</a><a href="五灯全书_page134.html">134</a><a href="五灯全书_page135.html">135</a><a href="五灯全书_page136.html">136</a><span class="current-page">137</span><a href="五灯全书_page138.html">138</a><a href="五灯全书_page139.html">139</a><a href="五灯全书_page140.html">140</a><a href="五灯全书_page141.html">141</a><a href="五灯全书_page142.html">142</a><span>...</span><a href="五灯全书_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
