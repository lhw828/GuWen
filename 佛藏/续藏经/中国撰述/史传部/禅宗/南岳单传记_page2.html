<!DOCTYPE html>
<html>
 <head>
  <meta charset="utf-8"/>
  <title>
   南岳单传记 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南岳单传记 - 第 2 页/共 4 页
  </h1>
  <div class="content">
   室罗筏城宝庄严王之子也。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多为之师。积十九载。未尝退倦。每自念言。身居王宫。胡为出家。一夕天光下属。见一路坦平。不觉徐行。十里许。至大岩前。有石窟焉。乃燕寂于中。父既失子。即摈禅利多出国。访寻其子。不知所在。罗睺罗多至城。有河名金水。其味殊美。中流复现五佛影。罗多告众曰。此河之源。凡五百里。有圣者僧伽难提。居于彼处。佛志一千年后。当绍圣位。语已领诸学众。遡流而上。至彼见尊者安坐入定。罗多与众伺之。经三七日。方从定起。罗多问曰。汝心定耶。身定耶。尊者曰。身心俱定。罗多曰。身心俱定。何有出入。尊者曰。虽有出入。不失定相。如金在井。金体常寂。罗多曰。若金在井。若金出井。金无动静。何物出入。尊者曰。言金动静。何物出入。言金出入。金非动静。罗多曰。若金在井。出者何金。若金出井。在者何物。尊者曰。金若出井。在者非金。金若在井。出者非物。罗多曰。此法不然。尊者曰。彼义非着。罗多曰。此义当堕。尊者曰。彼义不成。罗多曰。彼义不成。我义成矣。尊者曰。我义虽成。法非我故。罗多曰。我义已成。我无我故。尊者曰。我无我故。复成何义。罗多曰。我无我故。故成汝义。尊者曰。仁者师谁。得是无我。罗多曰。我师迦那提婆。证是无我。尊者以偈赞曰。稽首提婆师。而出于仁者。仁者无我故。我欲师仁者。罗多以偈答曰。我已无我故。汝须见我我。汝若师我故。知我非我我。尊者心意豁然。即求度脱。罗多曰。汝心自在。非我所系。语已即以右手擎金钵。举至梵宫。取彼香饭。将斋大众。而大众忽生厌恶之心。罗多曰。非我之咎。汝等自业。即命尊者。分座同食。众复讶之。罗多曰。汝不得食。皆由此故。当知与吾分座者。即过去娑罗树王如来也。愍物降迹。汝辈亦庄严劫中。已至三果。而未证无漏者也。众曰。我师神力。斯可信矣。彼云过去佛者。即窃疑焉。尊者知众生慢。乃曰。世尊在日。世界平正。无有丘陵。江河沟洫。水悉甘美。草木滋茂。国土丰盈。无八苦。行十善。自双树示灭。八百余年。世界丘墟。草木枯瘁。人无至信。正念轻微。不信真如。惟爱神力。言讫。以右手渐展入地。至金刚轮际。取甘露水。以琉璃器。持至会所。大众见之。即时钦慕。悔过作礼。于是罗多命尊者。付法眼偈。尊者闻命。敬奉勤至。复说偈赞曰。善哉大圣者。心明逾日月。一光照世界。暗魔无不拔○及尊者攀树化后。诸罗汉欲移之不得。以诸象力挽亦不动。遂就树下焚之。身尽。树更蓊郁。
　　表曰。彼此出家儿。莫递相埋没好。尧封潜曰。四顾寥寥谁未可。

　　十八祖伽耶舍多尊者

　　摩提国人也。姓郁头蓝。父天盖。母方圣。尝梦大神持鉴。因而有娠。凡七日而诞。肌体莹如琉璃。未尝洗沐。自然香洁。幼好闲静。语非常童。僧伽难提行化至国。忽有凉风。袭众身心。悦适非常。而不知其然。难提曰。此道德之风也。当有圣者出世。嗣续祖灯乎。言讫。以神力摄诸大众。游历山谷。食顷至一峰下。谓众曰。此峰顶有紫云如盖。圣人居此矣。即与大众。徘徊久之。尊者持圆鉴。直造难提前。难提问。汝几岁耶。曰百岁。难提曰。汝年尚幼。何言百岁。尊者曰。我不会理。正百岁耳。难提曰。汝善机耶。尊者曰。佛言。若人生百岁。不会诸佛机。不如生一日。而得决了之。难提曰。汝手中当何所表。尊者曰。诸佛大圆鉴。内外无瑕翳。两人同得见。心眼皆相似。尊者父母闻语。即舍令出家。难提携至本处。受具戒讫。名伽耶舍多。闻风吹殿铃声。难提问曰。铃鸣耶。风鸣耶。尊者曰。非风铃鸣。我心鸣耳。难提曰。心复谁乎。尊者曰。俱寂静故。难提曰。善哉善哉。继吾道者。非子而谁。即付法眼。偈曰。心地本无生。因地从缘起。缘种不相妨。华果亦复尔。后尊者法付鸠摩罗多。偈曰。有种有心地。因缘能发萌。于缘不相碍。当生生不生。
　　表曰。须知有相见底事。否则上经家之义。尧封潜曰。千人排门。不如一人拔关。

　　十九祖鸠摩罗多尊者

　　大月氐国婆罗门之子也。昔为自在天人。见菩萨璎珞。忽起爱心。堕生忉利。闻憍尸迦说般若波罗蜜多。以法故升梵天。以根利故。善说法要。诸天尊为导师。以继祖时至。降月氐。伽耶舍多至舍。见有异气。将入。尊者问曰。是何徒众。舍多曰。是佛弟子。彼闻佛号。心神竦然。即时闭户。舍多良久扣其门。尊者曰。此舍无人。舍多曰。答无者谁。尊者闻语。知是异人。遽开关延接。舍多曰。昔世尊记曰。吾灭从一千年。有大士出现于月氐国。绍隆玄化。今汝值吾。应斯嘉运。於是尊者发宿命智。投诚出家。授具付法。后度阇夜多。既受具。尊者告曰。吾今寂灭时至。汝当绍行化迹。付法眼。偈曰。性上本无生。为对求人说。於法既无得。何怀决不决。又云。此是妙音如来见性清净之句。汝宜传布后学。言讫。即于座上。以指爪剺面。如红莲开。出大光明。照耀四众。而入寂灭。
　　表曰。随此则返彼。顺彼则逆此。尧封潜曰。日往月来。疮痍转多。

　　二十祖阇夜多尊者

　　智慧渊冲。鸠摩罗多至中天竺国。尊者问曰。我家父母。素信三宝。而常萦疾瘵。凡所营作。皆不如意。而我邻家。久为旃陀罗行。而身常勇徤。所作和合。彼何幸而我何辜。罗多曰。何足疑乎。且善恶之报。有三时焉。凡人但见仁夭暴寿。逆吉义凶。便谓亡因果虚罪福。殊不知影响相随。毫厘靡忒。纵经百千万劫。亦不磨灭。时尊者闻是语已。顿释所疑。罗多曰。汝虽已信三业。而未明业从惑生。惑依识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。尊者承言领旨。即发宿慧。恳求出家。罗多曰。汝何许人。可白父母而后出家。尊者曰。我国北印度也。去此三千里。然吾有小术。往返亦易。遂行其术。与罗多须臾达彼。尊者既闻其父母。罗多与授具付法○月氐国王。闻师德风。躬诣问法。修敬已。请开演。尊者曰。大王来时好道。今去亦如来时。王叹服。
　　表曰。足下烟生心两隔。尧封潜曰。半夜里道将一句来。

　　二十一祖婆修盘头尊者

　　罗阅国人也。姓毗舍佉。父光盖。母严一。家富而无子。祷於佛塔。母梦吞明暗二珠。因孕。经七日。有一罗汉。名贤众。至其家。光盖设礼。贤众端坐受之。严一出拜。贤众避席曰。回礼法身大士。光盖疑之。贤众曰。汝妇怀圣子。生当为世灯慧日。故吾避之。然当一乳而生二子。一名婆修盘头。则吾所尊者也。二名刍尼。昔如来雪山修道。刍尼巢于顶上。佛既成道。刍尼受报。为那提国王。佛记云。汝至第二五百年。生罗阅城毗舍佉家。与圣同胎。今无爽矣。后一月果诞二子。尊者年十五。礼光度罗汉出家。感毗婆诃菩萨。与之授戒。阇夜多至罗阅城。敷扬顿教。时有学众。惟尚辩论。尊者为之首。常一食不卧。六时礼佛。清净无欲。为众所归。阇夜多将欲度之。先问彼众曰。此徧行头陀。能修梵行。可得佛道乎。众曰。我师精进。何故不可。阇夜多曰。汝师与道远矣。设苦行历於尘劫。皆虚妄之本也。众曰。尊者蕴何德行。而讥我师。阇夜多曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。尊者闻已。发无漏智。欢喜赞叹。阇夜多又语彼众曰。会吾语否。吾所以为然者。为其求道心切。夫弦急即断。故吾不赞。令其住安乐地。入诸佛智。复告尊者曰。吾适对众挫抑仁者。得无恼于衷乎。尊者曰。我忆念七劫前。生常安乐国。师于智者月净。记我。非久当证斯陀含果。时有大光明菩萨出世。我以老故。策杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。遂失二果我责躬悔过以来。闻诸恶言。如风如响。况今获闻无上甘露。而反生热恼耶。惟愿大慈。以妙道垂诲。阇夜多曰。汝久植众德。当继吾宗。听吾偈曰。言下合无生。同於法界性。若能如是解。通达事理竟。
　　表曰。不觉翻然笑转新。尧封潜曰。裁衫错却领。

　　二十二祖摩挐罗尊者

　　姓剎帝利。婆修盘头。行化至那提国。王名常自在。有二子。长名摩诃罗。次即尊者。王问盘头曰。罗阅城土风。与此何异。盘头曰。彼曾三佛出世。今王国有二师化导。王曰。二师者谁。盘头曰。佛记第二五百年。有二神力大士。出家继圣。一即王之次子摩挐罗。吾虽德薄。亦当其一。初那提国有恶象为害。尊者生而象息。至是三十年矣。人尚不知其所以息。王方同盘头语。忽使者报。有象巨万逼城。王忧之。盘头曰。王次出子。患解矣。王试命尊者出。尊者遂出城南。向象抚腹大喝。城为震动。群象颠仆。顷皆驰散。至是人始知三十年之安以尊者也。王大敬信。命尊者依盘头出家。盘头即与受具付法。偈曰。泡幻同无碍。如何不了悟。达法在其中。非今亦非古。后尊者法付鹤勒那。即踊身空中。呈十八变。返座指地。而发一神泉。复说偈曰。心地清净泉。能润于一切。从地而涌出。徧济十方世。
　　表曰。而今行脚底兄弟。可信道。凡夫情量。如未经火生土坯相似。尧封潜曰。八万四千毛孔。一时开张。几人洞见。

　　二十三祖鹤勒那尊者

　　月支国人。姓婆罗门。父千胜。母金光。以求子祷於七佛金幢。梦须弥顶有神童。持金环云。我来。及诞而天雨花。国王以其有神征。乳於宫中。宫嫔育之。即分身各为其子。有千许。王曰。我无储嗣。将育尔为太子。今者千身。孰为正子哉。言已。一子放光。忽皆不见。而见於其父母家。王莫能如何。七岁睹民间淫祠。恶其宰杀。入庙叱之。庙貌遂隳。乡党称之为圣子。至年二十二出家。栖一林间九白。诵大般若。感鹤众相随。摩挐罗至西印度。国王名得度。瞿昙种族。事佛精进。一日於行道处。忽现一塔。高尺四寸。欲举以供养。竭众力莫能举。王大会四众。问所由。众莫能知。摩挐罗曰。此阿育王塔。感王精进。故现耳。王曰。敢问法要。摩挐罗曰。佛法能具七事去三物。乃可学。王问。三物七事为何。摩挐罗曰。所去三物贪嗔痴。所具七事。大慈。欢喜。无我。勇猛。饶益。降魔。无证。人所以明了不明了以此耳。王闻已曰。至圣难逢。世乐非久。即传位太子出家。七日而证四果。摩挐罗深加慰诲曰。汝居此国。善自度人。今异域有大法器。吾当往化。得度曰。师应迹十方。动念当至。宁劳往耶。摩挐罗曰然。於是焚香。遥语月支国尊者曰。汝教导鹤众。道果将证。宜自知之。时尊者为国王宝印。说修多罗偈。忽睹异香成穗。王曰。是何祥也。曰西印土摩挐罗尊者将至。此信香也。王与尊者。俱西向作礼。摩挐罗亦以手东向。三点于地。答之。即辞得度。与其具通众。凌虚趋月支国。尊者与宝印。迎摩挐罗。至王宫供养。异日尊者问摩挐罗曰。我止林间。已经九白。有弟子龙子者。幼而聪慧。我于三世推穷。莫知其本。摩挐罗曰。此子於第五劫中。生妙喜国婆罗门家。曾以旃檀。於佛宇作槌撞钟。受报聪敏。为众钦仰。又问。我有何缘。而感鹤众。摩挐罗曰。于第四劫中。尝为比丘。当赴会龙宫。汝诸弟子。咸欲随从。汝观五百众中。无有一人堪任妙供。时诸弟子曰。师尝说法。于食等者。於法亦等。今既不然。何圣之有。汝即令赴会。坐是滥食。报为羽族。师弟夙缘。故今相随。尊者曰。以何方便。令彼解脱。摩挐罗曰。吾有无上法宝。汝当听受。化未来际。乃说偈曰。心随万境转。转处实能幽。随流认得性。无喜亦无忧。鹤众闻偈。飞鸣而去○尊者三十得法。行化至中印土。为其王无畏海说法。感日月天子礼拜其前。王目见之。乃问尊者。日月国土。总有多少。尊者曰。千释迦所化世界。各有百亿迷卢日月。我若广说。即不能尽。王闻忻然。
　　表曰。从道场来。从道场去。什么世界即无昼夜。尧封潜曰。化瓦砾之墟。为梵释龙天之宫。与夫裨贩如来者异矣。

　　二十四祖师子比丘尊者

　　中印度人。姓婆罗门。博通强记。事婆罗门。有弟龙子。为鹤勒那尊者上足。早夭。将葬龙子。众力举其柩。不能动。鹤勒那谓尊者曰。昔汝弟欲冥福汝。而塑一佛像。汝方信婆罗门。投于地。今汝弟虽谢世。犹欲感悟汝。故示斯异。汝亟供像。柩斯举矣。尊者奉命而柩举。未几婆罗门师死。尊者乃归依鹤勒那。问曰。我欲求道。当何用心。鹤勒那曰。汝欲求道。无所用心。曰既无用心。谁作佛事。鹤勒那曰。汝若有用。即非功德。汝若无作。即是佛事。经云。我所作功德。而无我所故。尊者闻是语已。即入佛慧。时鹤勒那忽指东北。问曰。是何气象。尊者曰。我见气。如白虹贯乎天地。复有黑气五道。横亘其中。鹤勒那曰。其兆云何。曰莫可知矣。鹤勒那曰。吾灭后五十年。北天竺国。当有难起。婴在汝身。吾将灭已。今以法眼付嘱於汝。善自护持。乃说偈曰。认得心性时。可说不思议。了了无可得。得时不说知。尊者闻偈欣惬。然未晓将罹何难。鹤勒那乃密示之。尊者得法。游方至罽宾国。有沙门波利迦。本习小乘禅观。其学徒有五。曰禅定。曰知见。曰执相。曰舍相。曰不语。尊者谓持不语者曰。佛教勤衍般若。孰为不语。而反佛说耶。谓舍相者曰。佛教威仪具足。梵行清白。岂舍相耶。谓执相者曰。佛土清净。自在无着。何执相耶。谓知见者曰。诸佛知见。无所得故。此法微妙。见闻不及。无为无相。何知见耶。四众皆服从。惟禅定师达磨达者。闻四众义屈。愤悱而来。尊者曰。仁者习定。何当来此。既至于此。胡云习定。彼曰。我虽来此。心亦不乱。定随人习。岂在处所。尊者曰。仁者既来。其习亦至。既无处所。岂在人习。彼曰。定习人故。非人习定。我当来此。其定常习。尊者曰。人非习定。定习人故。当自来时。其定谁习。彼曰。如净明珠。内外无翳。定若通达。必当如此。尊者曰。定若通达。一似明珠。今见仁者。非珠之徒。彼曰。其珠明彻。内外悉定。我心不乱。犹若此净。尊者曰。其珠无内外。仁者何能定。秽物非动摇。此定不是净。达磨达闻已。遂作礼曰。我于学道。盖虚劳耳。尊者幸有以教我。殷懃哀请。尊者曰。诸佛禅定。无有所得。诸佛觉道。无有所证。无得无证。是真解脱。酬因答果。世之业报。于此法中。悉不如是。达磨达蒙尊者开悟。心地朗然。尊者既摄五众。名闻遐迩。以僧伽黎。密付斯多。俾之他国。随机演化。斯多受教。直抵南天○尊者谓。难不可以苟免。独留罽宾。时本国有外道二人。一名摩目多。二名都落遮。学诸幻法。欲共谋乱。诡为释子。潜入王宫。其王弥罗崛。遂毁释教。秉剑至尊者前。问曰。师得蕴空否。尊者曰。已得蕴空。王曰。离生死否。尊者曰。已离生死。王曰。既离生死。可施我头。尊者曰。身非我有。何吝于头。王即挥刃断尊者首。白乳涌高数尺。王之右臂。旋亦堕地。七日而终。太子光首叹曰。吾父何故自取其祸。延众忏悔。时象白山有仙人。深明因果。言尊者与罗崛。往世皆为白衣。以嫉法胜故。阴戕于崛乃今偿焉。众遂以尊者报体建塔。
　　表曰。晓夜恳苦。后学初心。有疑请问。尧封潜曰甚么劫中无祖师。

　　二十五祖婆舍斯多

　　罽宾国人。姓婆罗门。父寂行母常安乐。母梦得神剑而孕。既诞。拳左手。师子比丘方求法嗣。遇寂行长者。引尊者问曰。此子名斯多。当生便拳左手。年二十矣。终未能舒。愿尊者示其宿因。师子睹之。即以手接拳曰。可还我珠。尊者遽开手奉珠。众皆惊异。师子曰。吾前报为僧。有童子名婆舍。吾尝赴西海斋。受嚫珠付之。今还吾珠。理固然矣。长者遂令出家。师子会众圣授具。以前缘故。名婆舍斯多。师子即谓之曰。吾师密有县记。罹难非久。如来正法眼藏。今当付汝。汝应保护。普润来际。偈曰。正说知见时。知见俱是心。当心即知见。知见即於今。尊者得法已。后至中印度。国王迦胜。设礼供养。有外道无我尊。先亦为王礼重。乃于王前。论义冀胜。谓尊者曰。我解默论。不假言说。尊者曰。孰知胜负。彼曰。不争胜负。但取其义。尊者曰。汝以何为义。彼曰。无心为义。尊者曰。汝既无心。岂得义乎。彼曰。我说无心。当名非义。尊者曰。汝说无心。当名非义。我说非心。当义非名。彼曰。当义非名。谁能辨义。尊者曰。汝名非义。此名何名。彼曰。为辨非义。是名无名。尊者曰。名既非名。义亦非义。辨者是名。当辨何物。如是往返五十九番。外道杜口信伏。尊者又名婆罗多那。又名婆罗多罗。此二名。华云别业泉众。初中天竺王苑内有泉。热不可探。王迦胜以问尊者。尊者曰。泉热有三。一下有热石。二鬼业。三神业。此神业也。因命爇香临泉。为其忏悔。须臾有神见。谢得度脱。七日而泉清冷。如常泉。故中竺北竺。复以二名称之。后法付不如蜜多。不如蜜多问。衣可传乎。尊者曰。此衣为难故。假以证明。汝身无难。化被十方。何假传衣。
　　表曰。非究竟不与阇黎。尧封潜曰。不可作沙弥行者见解。

　　二十六祖不如蜜多尊者

　　姓剎帝利。南印度王子。婆舍斯多。至南天。潜隐山谷。王天德迎请供养。王有二子。长曰德胜。凶暴而色力充盛。次即尊者。和柔而常婴疾苦。王以问斯多。为陈因果。王敬信受。有咒术师。忌斯多。置毒食中。斯多知而食之。彼反受毒。遂投斯多出家。后六十载。德胜即位。惑外道说。因诘斯多曰。师子尊者。已遇罽宾国王难。何缘付法。斯多出师子尊者所付僧伽黎。示胜。胜命焚之。衣出五色光。薪尽如故。胜乃追悔致礼。初胜欲抑斯多。尊者往谏。因囚之。至是立出尊者。尊者遂求出家。斯多问曰。汝欲出家。当为何事。尊者曰。我若出家。不为其事。斯多曰。不为何事。尊者曰。不为俗事。斯多曰。当为何事。尊者曰。当为佛事。斯多曰。王子智慧天至。必诸圣降迹。即度出家。侍斯多六年。后於王宫受具。羯磨之际。大地震动。乃付法。偈曰。圣人说知见。当境无是非。我今悟真性无道亦无理○尊者得法后。至东印度。其王坚固。奉外道师长爪梵志。尊者至。王问曰。师来何为。曰将度众生。曰以何法度。曰各以其类度之。梵志即化为一大山。於尊者顶上。势且下压。尊者指之。山遽移在彼众顶上。复以手按地。地动。五百外道皆不能立。梵志怖惧忏礼。尊者复按地地静。指山山灭。王异日大治斋。集诸外道。恳尊者预会。尊者初不欲行。而知所会地将陷。乃往。王曰。师肯来耶。尊者曰。吾非应供。来救死耳。此地已为龙窟。须臾当下陷。王恐。与其众如高原。反顾其地。已渊然成湫矣。王益敬信。尊者为演法。即辞王曰。化缘已终。将归寂灭。愿王於最上乘。无忘外护。即还本座。现形如日。
　　表曰。兄弟得共林泉与道伴一处。啮嚼此事。也须庆幸始得。尧封潜曰。九万里则风斯下耳。

　　二十七祖般若多罗尊者

　　东印度人。婆罗门子。幼失父母。不知名氏。或自言璎珞。人遂名曰璎珞童子。丐行闾里。有问。汝行何急。即曰。汝行何缓。问何姓。即曰。与汝同姓。人莫测之。初不如蜜多于国演法时。谓王曰。王国有圣人。当继吾法。一日王与不如蜜多。同车而出。尊者稽首於前。蜜多曰。汝忆往事否。尊者曰。我念往劫中。与师同居。师演摩诃般若。我演甚深修多。罗。今日之事。盖契昔因。蜜多顾王曰。此大势至菩萨也。继后出二人。一人化南印度。一人缘在震旦。九年却返此方。即以昔因故。名为般若多罗。付法偈曰。真性心地藏。无头亦无尾。应缘而化物。方便呼为智○尊者因东印度国王请斋次。王乃问。诸人尽转经。师独为何不转。尊者曰。贫道出息不随众缘。入息不居蕴界。常转如是经。百千万亿卷。非但一卷两卷。
　　表曰。深深无底。浅浅无源。尧封潜曰。旁照三天下。正照四天下。

　　二十八祖菩提达磨大师

　　南天竺国香至王第三子也。姓剎帝利。本名菩提多罗。般若多罗尊者得法后。至南印土。香至王尊重供养。施无价宝珠。王有三子。曰月净多罗。曰功德多罗。曰菩提多罗。尊者欲试其所得。以所施珠。问三王子曰。此珠圆明。有能及否。月净功德皆曰。此珠七宝中尊。固无踰也。祖曰。此是世珠。未足为上。於诸宝中。法宝为上。此是世光。未足为上。於诸光中。智光为上。此是世明。未足为上。於诸明中。心明为上。此珠光明。不能自照。要假智光。光辨于此。既辨此已。即知是珠。既知是珠。即明其宝。若明其宝。宝不自宝。若辨其珠。珠不自珠。珠不自珠者。要假智珠。而辨世珠。宝不自宝者。要假智宝。以明法宝。然则师有其道。其宝即现。众生有道。其宝亦然。尊者叹其辩慧。乃复问曰。於诸物中。何物无相。曰於诸物中。不起无相。又问。於诸物中。何物最高。曰於诸物中。人我最高。又问。於诸物中。何物最大。曰於诸物中。法性最大。尊者知是法器。以时尚未至。且默而混之。及香至王厌世。众皆号绝。菩提多罗。独于柩前入定。经七日而出。遂依尊者求出家。受具得法。尊者谓曰。汝於诸法。已得通量。达磨者。通大之义也。宜名达磨。因改今名。祖恭禀教义。服勤四十年。迨尊者顺世。演化本国。化被南天。声驰五印。经六十载。度无量众。念东震旦国。佛记后五百岁。般若智灯。运光于彼。遂嘱弟子不若蜜多罗。住天竺传法。而躬至震旦。乃辞祖塔别学侣。且谓王曰。勤修白业。吾去一九即回。祖泛重溟。凡三周寒暑。达於南海。实梁普通七年庚子岁。九月二十一日也。广州刺史萧昂。具礼迎供。表闻武帝。帝遣使赍诏迎请。以十月一日至金陵○帝问曰。朕即位以来。造寺写经度僧。不可胜纪。有何功德。祖曰。并无功德。帝曰。何以无功德。祖曰。此但人天小果。有漏之因。如影随形。虽有非实。帝曰。如何是真功德。祖曰。净智妙圆。体自空寂。如是功德。不以世求。帝又问。如何是圣谛第一义。祖曰。廓然无圣。帝曰。对朕者谁。祖曰不识。帝不悟。
　　表曰。可以一掌置熟视之。尧封潜曰。云里帝城双凤阙。雨中春树万人家。

　　第二十九祖慧可大师

　　武牢人。姬氏子。父寂。以无子。祷祈既久。一夕有异光照室。母遂怀妊。故生而名之曰光。少则超然。博极载籍。尤善谈老庄。后览佛乘。遂尽弃去。依宝静禅师出家。徧学大小乘义。年三十三返香山。终日宴坐。又八年。于寂默中。忽见一神人。谓曰。将欲受果。汝其南矣。翌日觉头痛如刺。欲治之。忽闻空中曰。此换骨也。往见静。述其事。静视之。见顶骨峣然。如五峰秀出。以有神异。更名神光。静语祖曰。汝相吉祥。而神令汝南。彼少林有达磨大士。必汝师矣。祖遂造少室参承。达磨端坐面壁。莫闻诲励。祖自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。值大雪。祖夜侍立。迟明积雪过膝。立愈恭。达磨顾而悯之。问曰。汝久立雪中。当求何事。祖悲泪曰。惟愿和尚慈悲。开甘露门。广度群品。达磨曰。诸佛无上妙道。旷劫精勤。能行难行。非忍而忍。岂以小德小智轻心慢心。欲冀真乘。徒劳勤苦。祖闻诲励。潜取利刀。自断左臂。置达磨前。达磨知是法器。乃曰。诸佛最初求道。为法忘形。汝今断臂吾前。求亦可在。达磨因与易名。曰慧可。乃曰。诸佛法印。可得闻乎。达磨曰。诸佛法印。匪从人得。祖曰。我心未宁。乞师与安。达磨曰。将心来。与汝安。祖良久曰。觅心了不可得。达磨曰。我与汝安心竟。越九年。达磨欲返天竺。命门人曰。时将至矣。汝等盍言所得乎。有道副对曰。如我所见。不执文字。不离文字。而为道用。达磨曰。汝得我皮。尼总持曰。我今所解。如庆喜见阿閦佛国。一见更不再见。达磨曰。汝得吾肉。道育曰。四大本空。五阴非有。而我见处无一法可得。达磨曰。汝得吾骨。最后祖礼三拜。依位而立。达磨曰。汝得吾髓。乃顾祖而告曰。昔如来以正法眼。付迦叶大士。展转嘱累而至於我。我今付汝。汝当护持。并授汝袈裟。以为法信。各有所表。宜可知矣。祖曰。请师指陈。达磨曰。内传法印。以契证心。外付袈裟。以定宗旨。后代浇薄。疑虑竞生。云吾西天之人。言汝此方之子。凭何得法。以何证之。汝今受此衣法。却后难生。但出此衣。并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。达磨又曰。吾有楞伽经四卷。亦用付汝。即是如来心地要门。令诸众生开示悟入。吾自到此。凡五度中毒。我尝自出。而试之置石。石裂。缘吾本离南印。来此东土。见赤县神州。有大乘气象。遂踰海越漠。为法求人。际会未谐。如愚如讷。今得汝传授。吾意已终○祖往邺都化导。四众皈依。三十四载。遂韬光混迹。变易仪相。或入酒肆。或过屠门。或习街谈。或随厮役。或问之曰。师是道人。何故如是。祖曰。我自调心。何关汝事。
　　表曰。枯杌鬼。尧封潜曰。无行走之路。

　　第三十祖僧璨大师

　　不知何许人。北齐天平二年。年踰四十。以白衣谒可大师曰。弟子身缠风恙。请和尚忏罪。可大师曰。将罪来。与汝忏。祖良久曰。觅罪了不可得。可大师曰。与汝忏罪竟。宜依佛法僧住。祖曰。今见和尚。已知是僧。未审何名佛法。可大师曰。是心是佛。是心是法。法佛无二。僧宝亦然。祖曰。今日始知。罪性不在内。不在外。不在中间。如其心然。佛法无二也。可大师深器之。即为剃发曰。是吾宝也。宜名僧璨。其年三月十八日。于光福寺受具。自兹疾渐愈。执侍经二载。可大师遂嘱累。付以衣法。偈曰。本来缘有地。因地种花生。本来无有种。花亦不曾生。又曰。汝受吾教。宜处深山。未可行化。当有国难。般若多罗悬记。所谓心中虽吉外头凶者。是也。吾亦有宿累。今往酬之。汝谛思圣记。勿罹世难。善去善行。俟时传付○祖着信心铭曰。至道无难。惟嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同大虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。惟滞两边。宁知一种。一种不通。两处失功。遣有没有。从空背空。多言多虑。转不相应。绝言绝虑。无处不通。归根得旨。随照失宗。须臾返照。胜却前空。前空转变。皆由妄见。不用求真。惟须息见二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能由境灭。境逐能沉。境由能境。能由境能。欲知两段。原是一空。一空同两。齐含万象。不见精粗。宁有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疎亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱着。将心用心。岂非大错。迷生寂乱。悟无好恶。一切二边。良由斟酌。梦幻空花。何劳把捉。得失是非。一时放却。眼若不寐。诸梦自除。心若不异。万法一如。一如体玄。兀尔忘缘。万法齐观。归复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调直。一切不留。无可记忆。虚明自照。不劳心力。非思量处。识情难测。真如法界。无他无自。要急相应。惟言不二。不二皆同。无不包容。十方智者。皆入此宗。宗非延促。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如是。何虑不必。信心不二。不二信心。言语道断。非去来今。
　　表曰。猛虎须畔。光自照珠。尧封潜曰。如下天状。

　　第三十一祖道信大师

　　姓司马氏。世居河内。后徙於蕲州广济县。生而超异。幼慕空宗。诸解脱门。宛如宿习。年始十四。往礼僧璨大师曰。愿和尚慈悲。乞与解脱法门。璨曰。谁缚汝。祖曰。无人缚。璨曰。何更求解脱乎。祖於言下大悟。服劳九载。后于吉州受戒。侍奉尤谨。璨屡试以玄微。知其缘熟。乃付衣法。偈曰。华种虽因地。从地种华生。若无人下种。华地尽无生。又曰。昔可大师付吾法后。往邺都行化。三十余年。今吾得汝。何滞此乎。即适罗浮山。师既嗣祖风。摄心无寐。胁不至席者六十年。于隋大业十三载。领徒众抵吉州。值群盗围城。七旬不解。万众惶怖。祖愍之。教念摩诃般若。时贼众望雉堞间。若有神兵。乃相谓曰。城内必有异人。稍稍引去○贞观癸卯岁。太宗向师道味。欲瞻风彩。诏赴京。祖上表逊谢。前后三返。第四度命使曰。如果不起。取首来。使至山。谕旨。祖乃引颈就刃。神色俨然。使回。以状闻。帝弥钦重。
　　表曰。与道有损有益。尧封潜曰。古人有不了之句。

　　第三十二祖弘忍大师

　　蕲州黄梅人也。先为破头山中栽松道者。尝请于道信曰。法道可得闻乎。信曰。汝已老。脱有闻。其能广化耶。倘若再来。吾尚可迟汝。乃去行水边。见一女子浣衣。揖曰。寄宿得否。女曰。我有父兄。可往求之。曰诺。我即敢行。女首肯之。即回策而去。女周氏季子也。归辄孕。父母大恶逐之。女无所归。日佣纺里中。夕止於众馆之下。已而生一子。以为不祥。因抛浊港中。明日见泝流而上。气体鲜明。大惊。遂举之。成童随母乞食。里人呼为无姓儿。逢一智者。叹曰。此子缺七种相。不逮如来。唐武德甲申岁。道信却返蕲春。住破头山。学侣云臻。一日往黄梅县。路逢祖。见骨相奇秀。异乎常童。信问曰。子何姓。祖曰。姓即有。不是常姓。信曰。是何姓。祖曰。是佛性。信曰。汝无姓耶。祖曰。性空故无。信默识其法器。即俾侍者至其母所。乞令出家。母以宿缘故无难色。遂舍为弟子。以至付法传衣。嗣化於破头山○后法付卢能已。自后不复上堂。大众疑怪致问。祖曰。吾道行矣。何更询之。复问。衣法谁得耶。祖曰。能者得。
　　表曰。才施三拜。便合知有。二十下铁棒。尧封潜曰。闺阁中物扬不下。

　　第三十三祖惠能大师

　　姓卢氏。父行瑫。母李氏。感异梦。觉而异香满室。因有娠。六年乃生。毫光腾空。黎明有僧。来语祖之父曰。此子可名惠能。父曰。何谓也。僧曰。惠者以法惠济众生。能者能作佛事。语毕。不知所之。祖不饮母乳。遇夜神人。灌以甘露。三岁父丧。母嫠居。家贫甚。幼则樵采鬻薪。以养母。一日负薪过市中。闻客读金刚经。至应无所住而生其心。有所感悟。而问客曰。此何法也。曰此金刚经。黄梅东山五祖忍和尚。恒教人诵此经。祖闻语。勃然思出家求法。乃乞于一客。为其母备岁储。遂辞母。直抵韶州。遇高行士刘志略。结为交友。尼无尽藏者。即志略之姑也。尝读涅盘经。祖暂听之。即为解说其义。尼遂持卷问字。祖曰。字即不识。义即请问。尼曰。字尚不识。曷能会义。祖曰。诸佛妙理。非关文字。尼惊异之。告乡里耆艾。请居宝林寺。寺废已久。四众营缉。朝夕奔凑。俄成宝坊。祖曰。我求大法。止此何为。遂弃之。抵黄梅。参弘忍大师。忍问曰。汝自何来。祖曰岭南。忍曰。欲须何事。祖曰。唯求作佛。忍曰。岭南人无佛性。若为得佛。祖曰。人即有南北。佛性岂然。忍令随众作务。祖曰。弟子自心。常生智慧。不离自性。即是福田。未审和尚教作何务。忍曰。这獦獠根性太利。着槽厂去。祖礼足而退。便入碓坊。服劳於杵臼。昼夜不息。经八月。忍知付授时至。告众曰。正法难解。不可徒记。吾言持为己任。汝等各自随意。述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀畴。敢当之。神秀窃聆众誉。不复思惟。乃于廊壁。书一偈曰。身是菩提树。心如明镜台。时时勤拂拭。莫使惹尘埃。忍因经行。忽见此偈。知是神秀所述。乃赞叹曰。后代依此修行。亦得胜果。其壁本欲令处士卢珍。绘楞伽变相。及见题偈在壁。遂止不画。各令念诵。祖在碓坊。忽聆诵偈。乃问同学。是何章句。同学曰。汝不知和尚求法嗣。令各述心偈。此则秀上座所述。和尚深加叹赏。必将付法传衣也。祖曰。其偈云何。同学为诵。祖良久曰。美则美矣。了则未了。同学诃曰。庸流何知。勿发狂言。祖曰。子不信耶。愿以一偈和之。同学不答。相视而笑。祖至夜。密告一童子。引至廊下。祖自秉烛。请别驾张日用于秀偈之侧。写一偈曰。菩提本无树。明镜亦非台。本来无一物。何处惹尘埃忍后见此偈曰。此是谁作。亦未见性。众闻忍语。遂不之顾。逮夜忍潜诣碓房。问曰。米白也未。祖曰白也。未有筛。忍以杖三击其碓。祖即以三鼓入室。忍复征其初悟。应无所住。而生其心。祖言下大彻。遂启忍曰。一切万法。不离自性。何期自性。本来清净。何期自性。本不生灭。何期自性。本自具足。何期自性。本无动摇。何期自性。能生万法。忍知悟本性。谓祖曰。不识本性。学法无益。若识本心。见自本性。即名丈夫天人师佛。复告曰。诸佛出世。为一大事。故随机大小。而引导之。遂有十地三乘顿渐等旨。以为教门。以无上微妙秘密圆明真实正法眼藏。付于上首大迦叶尊者。展转传授。二十八世。至达磨。屇于此土。得可大师。承袭以至于今。以法宝及所传袈裟。用付于汝。善自保护。无令断绝。听吾偈曰。有情来下种。因地果还生。无情既无种。无性亦无生。祖跪受讫。问法则既受。衣付何人。忍曰。昔达磨初至。人未之信。故传衣以明得法。今信心已熟。衣乃争端。止于汝身。不复传也。且当远隐。俟时行化。所谓受衣之人。命如县丝也。祖曰。当隐何所。忍曰。逢怀即止。遇会且藏祖礼足已。捧衣而出。是夜南迈。大众莫知。忍大师送至九江驿边。令祖上船。祖随即把橹。忍曰。合是吾渡汝。祖曰。迷时师度。悟时自度。度名虽一。用处不同。能蒙师传法。今已得悟。只合自性自度。忍云。如是如是。以后佛法由汝大行。祖礼辞。南行者两月。至大庾岭。僧惠明。本将军。同数百人。来欲夺衣钵。明先趁及。祖掷衣钵于石曰。此衣表信。可力争耶。明举衣钵。不能动。乃曰。我为法来。不为衣来。祖曰。汝既为法来。可屏息诸缘。勿生一念。吾为汝说。明良久。祖曰。不思善。不思恶。正与么时那个。是明上座本来面目。惠明言下大悟。复问曰。上来密语密意外。还更有密意旨否。祖曰。与汝说者。即非密也。汝若返照。密在汝边。明曰。惠明虽在黄梅。实未省自己面目。今蒙指示。如人饮水。冷暖自知。今行者即惠明师也。祖曰。汝若如是。吾与汝同师黄梅。善自护持。明又问。惠明今向甚处去。祖曰。逢袁则止。遇蒙则居。明礼辞。还至岭下。谓众曰。向涉崔嵬。杳无踪迹。当别道寻之。趁众遂散。祖后至曹溪。物色之者稍稍闻。遂避难于四会之猎人队中。经十五载。时与猎人。随宜说法。猎人令守网。有获悉放。每饭时常以菜寄煮肉锅。或问。则对曰。但吃肉边菜○仪凤元年正月八日。忽念说法时至。遂出至广州法性寺。值印宗法师讲涅盘经。寓止廊庑间。暮夜风扬剎幡。闻二僧对论。一曰幡动。一曰风动。往复不已。祖曰。不是幡动。不是风动。仁者心动。一众竦然。印宗延入上座。征诘奥义。见祖言简理当。不由文字。乃曰。久闻黄梅衣法南来。莫是行者否。祖曰然。印宗作礼。请衣钵出示大众。令瞻礼。宗复问曰。黄梅付嘱。如何指授。祖曰。指授即无。惟论见性。不论禅定解脱。
　　表曰。观之又观。蚁子决定不食铁。尧封潜曰。焰头夸富贵。

　　第三十四祖南岳怀让禅师

　　金州杜氏子。唐仪凤二年四月八日。降生。有白气上属天。太史奏之高宗。高宗问。是何祥乎。对曰。国之法器。不染世荣。高宗敕金州太守韩。偕亲往存慰。年十岁惟乐佛书。有玄静三藏。告师父母曰。此子若出家。必获上乘。广度众生。至垂拱三年。年十五。依荆州玉泉寺弘景律师。出家。通天二年。受戒。习毗尼藏。一日叹曰。夫出家者。当为无为法。天上人间。无有胜者。遇同学坦然。相与谒嵩山安。安启发。乃直诣曹溪。礼能大师。能曰。何处来。师曰嵩山。能曰。什么物恁么来。师无语。经八载。忽然悟。乃白能曰。某甲有个会处。能曰。作么生。师曰。说似一物即不中。能曰。还可修证否。师曰。修证即不无。污染即不得。能曰。只此不污染。诸佛之所护念。汝既如是。吾亦如是。西天般若多罗谶。汝足下出一马驹。踏杀天下人。应在汝心。不须速说。师既得法。侍能复十五年。先天二年。往衡岳。居般若寺。示众曰。一切万法。皆从心生。心无所生。法无能住。若达心地。所作无碍。非遇上根。宜慎辞哉○僧问。如镜铸。像像成后。光归何处。师云。如大德未出家时。相状一向什么处去。僧云。成后为什么不鉴照。师曰。虽然不鉴照。谩他一点不得。
　　表曰。十八女儿不系裙。难得入地狱如箭。尧封潜曰。判官手里笔。

　　第三十五祖江西道一禅师

　　汉州什邡县人。姓马氏。故世称马祖。或云马大师。容貌奇异。牛行虎视。引舌过鼻。足下有二轮文。幼於本邑罗汉寺出家。受具於渝州圆律师。开元中。习定於衡岳。让和尚知是法器。就问曰。大德坐禅图甚么。师曰图作佛。让取一砖。於师庵前石上磨。师曰。磨作甚么。让曰。磨作镜。师曰。磨砖岂得成镜耶。让曰。磨砖既不成镜。坐禅岂得作佛。师曰。如何即是。让曰。如牛驾车。车若不行。打车即是。打牛即是。师无对。让又曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法。不应取舍。汝若坐佛。即是杀佛。若执坐相。非达其理。师闻示诲。如饮醍醐。礼拜问曰。如何用心。即合无相三昧。让曰。汝学心地法门。如下种子。我说法要。譬彼天泽。汝缘合故。当见其道。又问。道非色相。云何能见。让曰。心地法眼。能见乎道。无相三昧亦复然矣。师曰。有成坏否。让曰。若以成坏聚散而见道者。非见道也。听吾偈曰。心地含诸种。遇泽悉皆萌。三昧花无相。何坏复何成。师蒙开悟。心意超然。侍奉九秋。日益玄奥。始居建阳佛迹岭。迁於临川。次至南康龚公山○僧问。离四句绝百非。请师直指西来意。师曰。我今日劳倦。不能为汝说问。取智藏去。僧问西堂。堂云何不问和尚。僧云。和尚教来问。堂云。我今日头痛。不能为汝说。问取海兄去。僧又问百丈。丈曰。我到这里。却不会。僧却回举似师。师曰。藏头白海头黑。
　　表曰。云裹楚山头。决定多风雨。尧封潜曰。紫罗袋重盛官诰。

　　第三十六祖百丈怀海禅师

　　生福州长乐王氏。儿时随母入寺。指佛像问母。此为谁。母曰佛也。师曰。形容与人无异。我后亦当作佛。丱岁离尘。三学该练。参马祖为侍者。檀越每送斋饭来。师才揭开盘盖。马祖便拈起一片胡饼曰。是甚么。如此经三年。一日侍马祖。行次见一群野鸭飞过。马祖曰。是甚么。师曰。野鸭子。马祖曰。甚处去也。师曰。飞过去也。马祖遂把师鼻扭。负痛失声。马祖曰。又道飞过去也。师於言下有省。却归侍者寮。哀哀大哭。同事问曰。汝忆父母耶。师曰无。曰被人骂耶。师曰无。曰哭作甚么。师曰。我鼻孔被大师扭。得痛不彻。同事曰。有甚因缘不契。师曰。汝问取和尚去。同事问马祖曰。海侍者有何因缘不契。在寮中哭告。和尚为某甲说。马祖曰。是伊会也。汝自问取他。同事归寮曰。和尚道。汝会也。教我自问汝。师乃呵呵大笑。同事曰。适来哭。如今为甚却笑。师曰。适来哭。如今笑。同事罔然。次日马祖升座。众才集。师出卷却席。马祖便下座。师随至方丈。祖曰。我适来未曾说话。汝为甚便卷却席。师曰。昨日被和尚扭得鼻头痛。马祖曰。汝昨日向甚处留心。师曰鼻头。今日又不痛也。马祖曰。汝深明昨日事。师作礼而退。师再参侍立次。马祖目视绳床角拂子。师曰。即此用。离此用。马祖曰。汝向后开两片皮。将何为人师。取拂子竖起。马祖曰。即此用。离此用。师挂拂子於旧处。马祖振威一喝。师直得三日耳聋。未几住大雄山。以所处岩峦峻极。故号百丈。四方学者麇至○僧问。如何是奇特事。师曰。独坐大雄峰。僧礼拜。师便打。
　　表曰。无人情不怕业乱。走他人打入丛林。尧封潜曰。不违颜咫尺。

　　第三十七祖黄檗希运禅师
  </div>
  <div class="pagination">
   <a href="南岳单传记.html">
    上一页
   </a>
   <a href="南岳单传记.html">
    1
   </a>
   <span class="current-page">
    2
   </span>
   <a href="南岳单传记_page3.html">
    3
   </a>
   <a href="南岳单传记_page4.html">
    4
   </a>
   <a href="南岳单传记_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
