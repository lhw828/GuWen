<!DOCTYPE html>
<html>
<head>
    <meta charset="UTF-8">
    <title>建中靖国续灯录 - 第 1 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建中靖国续灯录 - 第 1 页/共 155 页</h1>
    <div class="content">续藏经   建中靖国续灯录
　宋 惟白勅集

修订句读 
 御制建中靖国续灯录序　　　〔宋刻〕

　　昔释迦如来之出世也。受燃灯之记。生净饭之家。分手指乎天地。而真机已露。游门观於生死。而幼缘顿寂。及手倡道鸡园。腾芳鹫岭。无边剎境遂现一毫之端。大千经卷毕出微尘之里。西被竺土。东流震旦。编叶而书。则一时圣教虽传於庆喜。持花而笑。则正法眼藏已付於饮光。
　　自达磨西来。寔为初祖。其传二．三．四．五。而至於曹溪。於是双林之道逾光。一滴之流浸广。自南岳．清原而下。分为五宗。各擅家风。应机酬对。虽建立不同。而会归则一。莫不箭锋相拄。鞭影齐施。接物利生。启悟多矣。源派演迤。枝叶扶踈。而云门．临济二宗。遂独盛於天下。
　　朕膺天宝命。绍　国大统。恭惟艺祖辟度门於绵寓。太宗阐秘义於敷天。章圣传灯於景德。永昭广灯於天圣。皆宏畅真风。恊助神化。以成无为之治者也。於皇神考。尤乡空宗。元丰三年。诏於大相国寺。创二禅剎。辟惠林於东序。建智海於右庑。逮壬戌之岁。以今岁国大长公主及集庆军节度观察留后驸马都尉张敦礼之请。复建法云禅寺於国之南。於是祖席辉光。丛林鼎盛。天下之袭方袍。慕禅悦者。云集於上都矣。
　　今敦礼以其寺住持僧佛国禅师惟白所集建中靖国续灯录三十卷来上。且以序文为请。惟白探最上乘。了第一义。屡入中禁。三登高座。宣扬妙旨。良惬至怀。昔能仁说法华经。放眉间白毫相光。照东方万八千世界。而弥勒发问。文殊决疑。以谓日月灯明佛。本光瑞如此。持是经者。妙光法师。得其证者。普明如来。今续灯之名。盖灯灯相续。光光涉入。义有在於是矣。
　　噫。圆澄觉海。本含裹於十方。生灭空沤。遂沉沦於三有。因明立所。由尘发知。织妄相成。转入诸趣。良可悲也。若回光内照。发真归元。则是录也。直指性宗。单传心印。可得於眉睫。可荐於言前。举手而擎妙喜之世界。弹指以现庄严之楼阁。神通运用。真不可得而思议哉。嘉与有众。缔此胜缘。俱离迷津。偕之觉路。斯朕之志已。建中靖国元年八月十五日赐序。

　　 

　　建中靖国续灯录卷第一

　　　　东京法云禅寺住持传法佛国禅师(臣)惟白集

　　正宗门

　　尔时世尊。种智圆成。熏修示迹。悲深愿广。应现受生。性洁霜花。心驰雪岭。逾城午夜。习想六年。沐尼连河。诣菩提树。升金刚座。敷吉祥茅。诸定遍修。明星现悟。顿成正觉。等念含生。四十九年。三乘显着。拈花普示。微笑初传。对大众前印正法眼。嘱行教外。别付上根。莲目普观。华偈亲说。
　　法本法无法　　无法法亦法　　今付无法时　　法法何曾法
　　尔时摩诃迦叶尊者。分坐传衣。因花悟道。岩间石室。演法度生。世尊示灭。结集圣教。斥出阿难。未尽诸漏。毕钵岩前。盘陀石上。坐至中夜。便证道果。即现神通。透石而入。於是迦叶付正法眼。而说偈言。
　　法法本来法　　无法无非法　　何於一法中　　有法有不法
　　尔时阿难尊者。坐石悟道。结集圣言。一唱我闻。三疑顿息。大事既办。将求宗嗣。诣常水河。化为金地。集诸圣众。顾得道弟子商那和修。付正法眼。而说偈言。
　　本来付有法　　付了言无法　　各各须自悟　　悟了无无法
　　尔时商那和修尊者。着自然衣。而为示生。作大商主。忽悟无常。闻佛入灭。投阿难出家而证道果。
　　一日。见长者子优婆鞠多而问曰。汝年几耶。
　　鞠多曰。我年十七。
　　师曰。汝身十七。汝性十七。
　　鞠多视师。问曰。师发白耶。心白耶。
　　和修曰。我但发白。非心白耳。
　　鞠多曰。我身十七。非性十七。
　　和修遂与授戒。传正法眼藏。而说偈言。
　　非法亦非心　　无心亦无法　　说是心法时　　是法非心法
　　尔时优婆鞠多尊者。十七出家。二十证果。广度有情。筹盈石室。
　　有长者子。名曰香象。投师出家。师乃问曰。汝身出家。汝心出家。
　　答曰。我所出家。非为身心。
　　师曰。不为身心。复谁出家。
　　答曰。夫出家者。无我我故。心不生灭。心不生灭。即是常道。既是常故。诸佛亦常。本来心相。其体亦然。
　　师曰。汝今大悟。心自明了。豁然顿证。易名提多迦。付正法眼藏。而说偈言。
　　心自本来心　　本心非有法　　有法本有心　　非心非本法
　　尔时提多迦尊者。金日出照。甘泉泛涌。应瑞而生。实亦希有。出家得道。传法度人。
　　有弥遮迦尊者。见师慈相。便省夙因。弃本仙术而求圣果。殷懃问曰。我於仙道。更无进趣。唯守虚静。不达至理。
　　师曰。佛言。修仙敬学小道似绳牵。汝可自知之。若弃小流。顿归佛法大海。便证无生。
　　弥遮迦闻语。顿证妙道。即付正法眼藏。而说偈言。
　　通达本法心　　无法无非法　　悟了同未悟　　无心亦无法
　　尔时弥遮迦尊者。弃仙投佛。出家悟道。行化北天。祥云现相。
　　有婆须蜜多者。身体严净。手执酒器。而问师曰。何方而来。欲往何所。
　　师曰。从自心来。欲往无处。
　　曰。识我手中物否。
　　师曰。此是触器而负净者。
　　曰。还识我否。
　　师曰。我即不识。识即非我。汝当称名。吾即知矣。
　　曰。姓颇罗堕。名婆须蜜。
　　师曰。佛记於汝。当绍禅祖。
　　即舍酒器。顿悟夙因。出家受具。深入觉道。弥遮迦付正法眼藏。而说偈言。
　　无心无可得　　说得不名法　　若了心非心　　始解心心法
　　尔时婆须蜜多尊者。自省夙缘。置器出家。游行诸国。广作佛事。
　　有佛陀难提曰。我今欲与尊者诸义。
　　师曰。义即不论。论即不义。若拟论义。终非义论。
　　难提即自悟心。便即敬伏。求师出家。愿可济度。师知传法时至。付正法眼藏。而说偈言。
　　心同虚空界　　示等虚空法　　证得虚空时　　无是无非法
　　尔时佛陀难提尊者。顶有肉珠。光明莹彻。智慧渊冲。辩捷无碍。
　　有伏驮蜜多而问曰。父母非我亲。谁是最亲者。诸佛非我道。谁是最道者。
　　师曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。
　　伏驮闻是妙偈。顿入佛道。五体投地。深自庆跃。即与剃度。付正法眼藏。而说偈言。
　　虚空无内外　　心外亦如此　　若了虚空故　　是达真如理
　　尔时伏驮蜜多尊者。生五十年。唯坐一床。口不曾言。足不履地。闻偈得道。传法利人。
　　有难生者。求师出家。即与剃度。羯磨之际。祥光上烛。仍感舍利。显为瑞应。长坐不卧。习常精进。通达法性。便证道果。付正法眼藏。而说偈言。
　　真理本无名　　因名显真理　　受得真实法　　非真亦非伪
　　尔时胁尊者。处胎六十年。神珠梦应。而遂诞生。满室光明。非谓凡兆。既得道果。利物为先。至一林中。地变金色。
　　有富那夜奢至师前合掌而立。师问曰。汝从何来。
　　答曰。我心非往。
　　问曰。汝何处住。
　　答曰。我心非止。
　　问曰。汝不定耶。
　　答曰。诸佛亦然。
　　问曰。汝非诸佛。
　　答曰。诸佛亦非。
　　师知是法器。传正法眼藏。而说偈言。
　　真体自然真　　因真说有理　　领得真真法　　无行亦无止
　　尔时富那夜奢尊者。心明博达。性无所求。遇胁尊者得法。化导游行。
　　有马鸣大士问曰。我欲识佛。何者即是。
　　师曰。汝欲识佛。不识者是。
　　曰。佛既不识。焉知是乎。
　　师曰。汝既不识。焉知不是。
　　曰。此是锯义。
　　师曰。彼是木义。曰。锯义者何。
　　曰。与汝平出。曰。木义者何。
　　师曰。汝被我解。
　　马鸣豁然开悟。因付正法眼藏。而说偈言。
　　迷故如隐显　　明暗不相离　　今付隐显法　　非一亦非二
　　尔时马鸣尊者。以有作无作诸功德胜。闻木义得法。转妙法轮。
　　有大魔王与师捔力。即现本身。礼拜悔过。
　　师曰。汝名谁耶。
　　答曰。我名迦毗摩罗。
　　师曰。尽汝神力。变化若何。
　　曰。我化大海。不足为难。
　　师曰。汝化性海得否。
</div>
    <div class="pagination">
<span class="current-page">1</span><a href="建中靖国续灯录_page2.html">2</a><a href="建中靖国续灯录_page3.html">3</a><a href="建中靖国续灯录_page4.html">4</a><a href="建中靖国续灯录_page5.html">5</a><a href="建中靖国续灯录_page6.html">6</a><span>...</span><a href="建中靖国续灯录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
