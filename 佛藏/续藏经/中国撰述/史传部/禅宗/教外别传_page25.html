<!DOCTYPE html>
<html>
<head>
    <meta charset="UTF-8">
    <title>教外别传 - 第 25 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 25 页/共 31 页</h1>
    <div class="content">　　潭州石室善道禅师。作沙弥时。长髭遣令受戒。谓曰。汝回日。须到石头和尚处礼拜。师受戒后。乃参石头。一日随石头游山次。石头曰。汝与我斫却面前树子。免碍我。师曰。不将刀来。石头乃抽刀倒与。师曰。何不过那头来。石头曰。你用那头作甚么。师即大悟。便归长髭。长髭问。汝到石头否。师曰。到即到。祇是不通号。长髭曰。从谁受戒。师曰。不依他。长髭曰。在彼即恁么。来我这里作么生。师曰。不违背。长髭曰。太忉忉生。师曰。舌头未曾点着在。长髭喝曰。沙弥出去。师便出。长髭曰。争得不遇於人○师寻值沙汰。乃作行者。居于石室。每见僧。便竖起杖子曰。三世诸佛。尽由这个。对者少得冥契。长沙闻乃曰。我若见。即令放下拄杖。别通个消息。三圣将此语祇对。被师认破是长沙语。杏山闻三圣失机。乃亲到石室。师见杏山。僧众相随。潜入碓坊碓米。杏山曰。行者接待不易。贫道难消。师曰。开心椀子盛将来。无盖盘子合取去。说甚么难消。杏山便休○仰山问。佛之与道。相去几何。师曰。道如展手。佛似握拳。曰毕竟如何的当可信可依。师以手拨空三下曰。无恁么事。无恁么事。曰还假看教否。师曰。三乘十二分教。是分外事。若与他作对。即是心境两法。能所双行。便有种种见解。亦是狂慧。未足为道。若不与他作对。一事也无。所以祖师道。本来无一物。汝不见小儿出胎时。可道我解看教。不解看教。当恁么时。亦不知有佛性义。无佛性义。及至长大。便学种种知解。出来便道。我能我解。不知总是客尘烦恼。十六行中。婴儿行为最。哆哆和和时。喻学道之。人离分别取舍心。故赞叹婴儿。可况喻取之。若谓婴儿是道。今时人错会○师一夕与仰山玩月。仰山问。这个月尖时。圆相甚么处去。圆时。尖相又甚么处去。师曰。尖时圆相隐。圆时尖相在(云岩晟云。尖时圆相在。圆时无尖相　道吾智云。尖时亦不尖。圆时亦不圆)。

　　青原下四世
　　石霜庆诸禅师(道吾智法嗣)

　　潭州石霜山庆诸禅师。庐陵新淦陈氏子。抵沩山为米头。一日筛米次。沩山曰。施主物。莫抛撒。师曰。不抛撒。沩山於地上拾得一粒曰。汝道不抛撒。这个是甚么。师无对。沩山又曰。莫轻这一粒。百千粒尽从这一粒生。师曰。百千粒从这一粒生。未审这一粒。从甚么处生。沩山呵呵大笑。归方丈。沩山至晚上堂曰。大众米里有虫。诸人好看。后参道吾问。如何是触目菩提。道吾唤沙弥。沙弥应诺。道吾曰。添净瓶水着。良久却问师。汝适来问甚么。师拟举。道吾便起去。师於此有省。道吾将顺世。垂语曰。我心中有一物。久而为患。谁能为我除之。师曰。心物俱非。除之益患。道吾曰。贤哉贤哉○因僧自洞山来。师问。和尚有何言句示徒。曰解夏上堂云。秋初夏末。兄弟或东去西去。直须向万里无寸草处去。良久曰。祇如万里无寸草处。作么生去。师曰。有人下语否。曰无。师曰。何不道出门便是草。僧回举似洞山。洞山曰。此是一千五百人善知识语。因兹囊锥始露果熟香飘(大阳玄云。如今直道不出门亦草漫漫地。且道。合向甚么处行履。良久云。莫守寒岩异草青。坐着白云宗不妙　白云端云。若见得庵主。便见得洞山。若见得洞山。便见得庵主。见洞山即易。见庵主即难。为他不为住持之绊。不见道。云在岭头闲不辍。水流涧底太忙生　沩山果云。斩钉截铁。豁开向上玄关。语谛言诚。且指当人要路。且道。你作么生会出门便是草。石霜恁么道。上封恁么举。你诸人不得动着。动着三十棒　径山杲云。师子一滴乳。迸散十斛驴乳。颂云。万里无寸草。但请恁么去。出门便是草。各自有公据。有公据。何拘束。清风月下守株人。凉兔渐遥春草绿　楚石琦云。贼是小人。智过君子)○师在方丈内。僧在窗外问。咫尺之间。为甚么不睹师颜。师曰。徧界不曾藏。僧举问雪峰。徧界不曾藏。意旨如何。雪峰曰。甚么处不是石霜。师闻曰。这老汉。着甚么死急。雪峰闻曰。老僧罪过(东禅齐云。秖如雪峰。是会石霜意。不会石霜意。若会。他为甚么道死急。若不会。雪峰作么不会。然法且无异。奈以师承不同。解之差别。他云。徧界不曾藏。也须曾学来始得。会乱说即不可　玄沙备云。山头老汉蹉过也　洞山价云。笑杀土地　五祖戒云。着甚来由　琅琊觉云。雪峰虽有利人之心。且无出人之眼。石霜虽有出人之眼。且未知向上。一窍　法云秀云。要见石霜么。富嫌千口少。贫恨一身多　大阳玄云。今时人要明此事。大须仔细。只如石霜恁么道。落在甚处。若不仔细。非但累及石霜。和他雪峰累及　净因成云。诸人要识石霜雪峰么。天共白云晓。水和明月流　天童觉云。雪峰石霜相去多少。直是千里万里。若有人　问长芦。徧界不曾藏。意旨如何。向道。什么处是石霜)○裴相公来。师拈起裴笏问。在天子手中为珪。在官人手中为笏。在老僧手中。且道唤作甚么。裴无对。师乃留下笏(雪窦显云。弄巧成拙　保宁勇云。只恐和尚使不着)○示众。初机未觏大事。先须识取头。其尾自至○踈山仁参问。如何是头。师曰。直须知有。曰如何是尾。师曰。尽却今时。曰有头无尾时如何。师曰。吐得黄金。堪作甚么。曰有尾无头时如何。师曰。犹有依倚在。曰直得头尾相称时如何。师曰。渠不作个解会。亦未许渠在○问如何是祖师西来意。师乃齩齿示之。僧不会。后问九峰曰。先师齩齿。意旨如何。九峰曰。我宁可截舌。不犯国讳。又问云盖。云盖曰。我与先师。有甚么冤雠○洞山问。向前一个童子甚了事。如今向甚处去也。师曰。火焰上泊不得。却归清凉世界去也○僧辞。师问。船去陆去。曰遇船即船。遇陆即陆。师曰。我道半途稍难。僧无对(云门偃代云。三十年后。此话大行。又云。临行一句。永劫不忘)○师居石霜山。二十年间。学众有长坐不卧。屹若株杌。天下谓之枯木众。

　　渐源仲兴禅师(道吾智法嗣)

　　潭州渐源仲兴禅师。在道吾为侍者。因过茶与道吾。道吾提起盏曰。是邪是正。师叉手近前。目视道吾。道吾曰。邪则总邪。正则总正。师曰。某甲不恁么道。道吾曰。汝则么生。师夺盏子提起曰。是邪是正。道吾曰。汝不虚为吾侍者。师便礼拜○一日侍道吾。往檀越家吊慰。师抚棺曰。生邪死邪。道吾曰。生也不道。死也不道。师曰。为甚么不道。道吾曰。不道不道。归至中路。师曰。和尚今日。须与某甲道。若不道。打和尚去也。道吾曰。打即任打。道即不道。师便打。道吾归院曰。汝宜离此去。恐知事得知不便。师乃礼辞。隐于村院。经三年后。忽闻童子念观音经。至应以比丘身得度者。即现比丘身。忽然大省。遂焚香遥礼曰。信知先师遗言。终不虚发。自是我不会。却怨先师。先师既没。唯石霜是嫡嗣。必为证明。乃造石霜。石霜见便问。离道吾后。到甚处来。师曰。祇在村院寄足。石霜曰。前来打先师因缘会也未。师起身进前曰。却请和尚道一转语。石霜曰。不见道。生也不道。死也不道。师乃述在村院得底因缘。遂礼拜。石霜设斋忏悔。(大沩秀云。大凡言论。须有转身之谋。道吾既无。便吃他痛棒。且道。渐源具什么眼　云居元云。石霜□上加尖。唤醒千个渐源。也无用处。当初待伊举了。以棒打出。非唯作天下宗师。亦乃为道吾雪屈。固知当断不断。返招其乱　五祖演云。白云今日。愤气不平。须要断这公案。道吾第一不解为身作主。第二不能随机入俗。当时待伊问生耶死耶。但向伊道。等归院里。向你道。若着得此语。伶俐汉一踏踏着。大小道吾和尚。也免一顿拳头。有眼者辨取　昭觉勤云。道吾横身为物。指出生死根源。渐源亲到宝山。当面蹉过。若不是金刚正性。夙植根深。争得向平田浅草。蓦地回光。见得道吾着力相为处。且作么生是道吾相为处。试请道看　径山杲云。生也不道。死也不道。公案两重。一状领到。露刃吹毛。截断纲要。脱却鹘臭衫。拈却炙脂帽。大坐当轩气浩浩。喝一喝　楚石琦云。生耶死耶。动念即乖。不道不道。何处寻讨。拽脱鼻孔。打破髑髅。腰缠十万贯。骑鹤上扬州。有意气时添意气。不风流处也风流)他日持锹。复到石霜。於法堂上。从东过西。从西过东。石霜曰作么。师曰。觅先师灵骨。石霜曰。浩波浩渺。白浪滔天。觅甚先师灵骨。师曰。正好着力。石霜曰。这里针札不入。着甚么力。师持锹肩上便出(太原孚云。先师灵骨犹在　明招谦云。莫道作什么。别下得什么语。代云。鸬鹚语鹤。又代渐源。便掷却锹子云。浅水无鱼)○师后住渐源。一日在纸帐内坐。有僧来。拨开帐曰不审。师以目视之。良久曰会么。曰不会。师曰。七佛已前事。为甚么不会。僧举似石霜。石霜曰。如人解射。箭不虚发(东林总云。渐源云七佛已前事且从。石霜。唤什么作词。良久云。渐源头白。石霜头黑。七佛已前曾漏泄。既漏泄。掩不得。南海波斯生白泽　大沩智云。要知么。空劫逈超无向背。展开春色共依依。这僧正是执持千里钞。林下道人悲。良久云。赤脚人趂兔。着靴人吃肉　鼓山永云。渐源梦中说梦。石霜接响承虚。要且二俱不了)○一日宝盖和尚来访。师便卷起帘子。在方丈内坐。宝盖一见。乃下却帘。便归客位。师令侍者传语。长老远来不易。犹隔津在。宝盖擒住侍者与一掌。侍者曰。不用打某甲。有堂头和尚在。宝盖曰。为有堂头老汉。所以打你。侍者回举似师师曰。犹隔津在(蒋山勤云。老汉一舒一卷。宾主历然。隔津通津。彼此相照。侍者亲蒙赐掌。恩大难酬。宝盖到处垂慈。费尽腕头气力)。

　　杏山鉴洪禅师(云岩晟法嗣)

　　涿州杏山鉴洪禅师。临济问。如何是露地白牛。师曰吽吽。临济曰。痖却杏山口。师曰。老兄作么生。临济曰。这畜生。师便休。

　　神山僧密禅师(云岩晟法嗣)

　　潭州神山僧密禅师。师在南泉打罗次。南泉问。作甚么。师曰打罗。曰手打脚打。师曰。却请和尚道。南泉曰。分明记取。向后遇明眼作家。但恁么举似(云岩晟代云。无手脚者始解打)○师与洞山渡水。洞山曰。莫错下脚。师曰。错即过不得也。洞山曰。不错底事作么生。师曰。共长老过水○一日与洞山鉏茶园。洞山掷下攫头曰。我今日一点气力也无。师曰。若无气力。争解恁么道。洞山曰。汝将谓有气力底是○裴大夫问僧。供养佛。佛还吃否。僧曰。如大夫祭家神。大夫举似云岩。云岩曰。这僧未出家在。曰和尚又如何。云岩曰。有几般饭食。但一时下来。云岩却问师。一时下来。又作么生。师曰。合取钵盂。云岩肯之○师与洞山行次。忽见白兔走过。师曰俊哉。洞山曰。作么生。师曰。大似白衣拜相。洞山曰。老老大大。作这个说话。师曰。你作么生。洞山曰。积代簪缨。暂时落魄○师把针次。洞山问曰。作甚么。师曰把针。洞山曰。把针事作么生。师曰。针针相似。洞山曰。二十年同行。作这个语话。岂有与么工夫。师曰。长老又作么生。洞山曰。如大地火发底道理○师问洞山。智识所通。莫不游践。径截处。乞师一言。洞山曰。师伯意何得取功。师因斯顿觉。下语非常○后与洞山过独木桥。洞山先过了。拈起木桥曰。过来。师唤价阇黎。洞山乃放下桥木。

　　夹山善会禅师(船子诚法嗣)

　　澧州夹山善会禅师。广州廖氏子。因道吾劝发。往见船子。由是师资道契。微眹不留(语见船子章)○西川座主。罢讲徧参。到襄州华严和尚处。问曰。祖意教意。是同是别。华严曰。如车二轮。如鸟二翼。座主曰。将为禅门别有长处。元来无。遂归蜀。后闻师道播诸方。令小师持此语。问师曰。雕砂无镂玉之谈。结草乖道人之意。座主闻举。遥礼曰。元来禅门中。别有长处○问拨尘见佛时如何。师曰。直须挥剑。若不挥剑。渔父栖巢。僧后问石霜。拨尘见佛时如何。石霜曰。渠无国土。甚处逢渠。僧回举似师。师上堂。举了乃曰。门庭施设。不如老僧。入理深谈。犹较石霜百步(护国元云。参须实参。见须实见。毫端许言之本末。皆为自欺。今夜忽有人问三峰。拨尘见佛时如何。和声便打。还会么。真金自有真金价。终不和沙卖与人)○师在沩山作典座。沩山问。今日吃甚菜。师曰。二年同一春。沩山曰。好好修事着。师曰。龙宿凤巢○上堂。百草头荐取老僧。闹市里识取天子(云门偃云。虾蟇钻你鼻孔。毒蛇穿你眼睛。且向葛藤里会取　云峰悦云。云门与么道。大似和泥脱墼。若无后语。疑杀天下人。山僧今日。因行不妨掉臂。乃竖起拄杖云。还见云门么　保宁勇云。百草头上。分明显露。为甚不荐。闹市里终日相逢。为甚不识。未开眼者。且莫错怪夹山。虽然如是。干保宁什么事　云居舜云。古人与么。实为慈悲。大众。且作么生是闹市门头天子。会么。愁人莫向愁人说。说向愁人愁杀人。又举了云。我则不然。妇摇机轧轧。儿弄口喎喎径山杲云。夹山垛生招箭。云门认贼为子。虽然如是。知恩者少。负恩者多　楚石琦云。百草头荐阿谁。闹市里识什么)○虎头上座参。师问。甚处来。曰湖南来。师曰。曾到石霜么。曰要路经过。争得不到。师曰。闻石霜有球子话。是否。曰和尚也须急着眼始得。师曰。作么生是球子。曰跳不出。师曰。作么生是球杖。曰没手足。师曰。且去。老僧未与阇黎相见。(雪窦显云。亲见这僧从石霜来。夹山因什么道不相识　智海逸云。夹山恁么道。肯这僧不肯这僧。若辨得出。许你具择法眼　径山策云。入虎穴者不畏死。登危竿者不怕险。这僧要路经过。夹山因兹落草。检点将来。未免如猫弄鼠。涂毒若作夹山。待他道和尚也须急着眼。即和声打出。便向道。净地上不要放屙。还知么。伤鳖恕龟。杀活由我)明日升座。师曰。昨日新到在么。虎头出应诺。师曰。目前无法。意在目前。不是目前法。非耳目之所到。虎头曰。今日虽问。要且不是。师曰。片月难明。非关天地。虎头曰。莫户沸。便作掀禅床势。师曰。且缓缓。亏着上座甚么处。虎头竖起拳曰。目前还着得这个么。师曰。作家作家。虎头又作掀禅床势。师曰。大众看这一员战将。若是门庭布列。山僧不如他。若据入理之谈。也较山僧一级地(东禅岳云。夹山口吹无孔笛。手提毡拍板。大家唱云。去年梅。今岁柳。颜色馨依旧。且道。是何曲调。还会么。曲终人不见。江上数峰青)○问如何是夹山境。师曰。猿抱子归青嶂里。鸟衔华落碧岩前(法眼益云。我二十年。秖作境话会　浮山远云。直饶不作境话会。亦未会在。何故。犀因玩月纹生角。象被雷惊华入牙　黄龙心。拈拂子云。看看。拂子变作夹山老子出来。见么。有僧云。谢和尚指示。心云。见你不顾。而今却入露柱中去也　黄龙新云。这僧分明问境。法眼因甚不作境会。既不作境会。作么生会。长忆江南三月里。鹧鸪啼处百花香　黄龙震云。直饶法眼尽力[跳-兆+孛]跳。也出夹山绻缋不得。法眼既出不得。且道。是什么人出得。乃竖起拂子云。须是这老汉始得　高峰妙云。大众还会么。直饶向这里会得。见法眼则易。见夹山则难)○师问僧。甚么处来。曰洞山来。师曰。洞山有何言句示徒。曰寻常教学人三路学。师曰。何者三路。曰玄路鸟道展手。师曰。实有此语否。曰实有。师曰。轨持千里钞。林下道人悲。

　　清平令遵禅师(翠微学法嗣)

　　鄂州清平山安乐院令遵禅师。东平人也。初参翠微。便问。如何是西来的的意。翠微曰。待无人。即向汝说。师良久曰。无人也。请和尚说。翠微下禅床。引师入竹园。师又曰。无人也。请和尚说。翠微指竹曰。这竿得恁么长。那竿得恁么短。师虽领其微言。犹未彻其玄旨○出住大通。上堂。举初见翠微机缘。谓众曰。先师入泥入水为我。自是我不识好恶○僧问。如何是大乘。师曰井索。曰如何是小乘。师曰钱贯。曰如何是有漏。师曰笊篱。曰如何是无漏。师曰木杓(法云秀云。大乘小乘。井索钱索。有漏无漏。笊篱木杓　径山杲云。且道。是醍醐句。毒药句)○问如何是清平家风。师曰。一斗面作三个蒸饼○问如何是禅。师曰。猢狲上树尾连颠。

　　投子大同禅师(翠微学法嗣)

　　舒州投子山大同禅师。本州怀宁刘氏子。初习安般观。次阅华严教。发明性海。复谒翠微。顿悟宗旨。(语见翠微章)后旋故土。隐投子山。结茅而居○一日赵州和尚。至桐城。师亦出山。途中相遇。乃逆而问曰。莫是投子山主么。师曰。茶盐钱布施我。赵州先归庵中坐。师后携一缾油归。赵州曰。久向投子。及乎到来。祇见个卖油翁。师曰。汝祇识卖油翁。且不识投子。赵州曰。如何是投子。师提起油缾曰。油油。(南堂静云。赵州作家垆鞴。要煅百炼精金。投子本分钳锤。不免途中受用。诸人还见二老落处么。十年辛苦无人问。一旦成名天下知)赵州问。大死底人。却活时如何。师曰。不许夜行。投明须到。赵州曰。我早候白。伊更候黑○师指庵前一片石。谓雪峰曰。三世诸佛。总在里许。雪峰曰。须知有不在里许者。师曰。不快漆桶。师与雪峰。游龙眠。有两路。雪峰问。那个是龙眠路。师以杖指之。雪峰曰。东去西去。师曰。不快漆桶。问一槌便就时如何。师曰。不是性燥汉。曰不假一槌时如何。师曰。不快漆桶。雪峰问。此间还有人参也无。师将镢头。抛向雪峰面前。雪峰曰。恁么则当处掘去也。师曰。不快漆桶。雪峰辞。师送出门。召曰道者。雪峰回首应诺。师曰。途中善为(雪窦显云。然则一期折挫雪峰。且投子是作家垆鞴。我当时若作雪峰。待投子道不是性[怤-寸+喿]汉。只向伊道。钳锤在我手里。诸上座。合与投子。着得个甚么语。若能道得。便乃性[怤-寸+喿]平生。光扬宗眼。若也瞒顸。顶上一椎。莫言不道　沩山喆云。雪峰虽是本分钳锤。争奈投子是作家垆鞴。山僧今日。亦为诸人。开个垆鞴。众中还有本分钳锤者么。如无。山僧为你诸人下一锤。直是火星迸散。乃卓拄杖云。看看。诸人护取眉毛好　东禅观云。与么酬对。唤作作家垆鞴。正是认狸为虎。自取疑怖。若据性空见处。投子心肝五脏。被雪峰尽情搂出)○巨荣禅客参次。师曰。老僧未曾有一言半句。挂诸方唇齿。何用要见老僧。巨荣曰。到这里不施三拜。要且不甘。师曰。出家儿得恁么没碑记。巨荣乃绕禅床一匝而去。师曰。有眼无耳朵。六月火边坐(雪窦显云。也不得放过。才转便擒住。是谁不甘若跳得出。不妨是一员衲僧　沩山喆云。这僧虽是惯战沙场。争奈投子善能折挫。何故。真金若不经垆冶。争得光华彻底鲜)○问如何是十身调御。师下禅床立。又有问。凡圣相去多少。师下禅床立(雪窦显云。此公案。诸人无不委知。若与么举。天下衲僧。尽为念话社家。雪窦还有长处也无。试为大众举看。凡圣相去多少。投子下禅床立。如何是十身调御。投子下禅床立。且道。与前来举底。是同是别。若道一般。许上座具一只眼。若道别有奇特。也许上座具一只眼。复更开一线道。凡圣相去多少。请上座下一转语。如何是十身调御。请上座答一转语。非但参见投子。亦乃知雪窦长处。或若总道下禅床立。惜取眉毛好　五祖演云。或有人问山僧。亦下禅床立。为什么。却依样画猫儿。待我计较得成。却向你道)○问一等是水。为甚么海咸河淡。师曰。天上星。地下木(法眼益别云。大似相违)○问僧。甚么处来。曰东西山礼祖师来。师曰。祖师不在东西山。僧无语(法眼益代云。和尚识祖师)。

　　白云山约禅师(翠微学法嗣)

　　建州白云约禅师。韶国师参。师问。甚么处来。韶曰。江北来。师曰。船来陆来。曰船来。师曰。还逢见鱼鳖么。曰往往遇之。师曰。遇时作么生。韶曰。咄。缩头去。师大笑。

　　歙州茂源禅师(孝义空法嗣)

　　歙州茂源禅师。因平田参。师欲起身。平田乃把住曰。开口即失。闭口即丧。去此二途。请师速道。师以手掩耳。平田放手曰。一步易。两步难。师曰。有甚么死急。平田曰。若非此个师。不免诸方点检。师不对。

　　青原下五世
　　大光居诲禅师(石霜诸法嗣)

　　潭州大光山居诲禅师。京兆人也。初造石霜。长坐不卧。麻衣草履。亡身为法。石霜遂令主性空塔院。一日石霜知缘熟。试其所得。问曰。国家每年放举人及第。朝门还得拜也无。师曰。有一人不求进。石霜曰。凭何。师曰。他且不为名。石霜曰。除却今日。别更有时也无。师曰。他亦不道今日是。如是酬问往复无滞。盘桓二十余祀。众请出世。

　　九峰道虔禅师(石霜诸法嗣)

　　瑞州九峰道虔禅师。福州人也。尝为石霜侍者。洎石霜归寂。众请首座继住持。师白众曰。须明得先师意始可。首座曰。先师有甚么意。师曰。先师道。休去歇去。冷湫湫地去。一念万年去。寒灰枯木去。古庙香炉去。一条白练去。其余则不问。如何是一条白练去。首座曰。这个祇是明一色边事。师曰。元来未会先师意在。首座曰。你不肯我那。但装香来。香烟断处。若去不得。即不会先师意。遂焚香。香烟未断。首座已脱去。师拊首座背曰。坐脱立亡即不无。先师意未梦见在(开福宁云。大众且道。首座是会先师意。不会先师意。若道会。争奈虔侍者抚背云。坐脱立亡即不无首座。先师意未梦见在。若道不会。其奈首座。良哉快便撒手便行。且道。利害在什么处。会么。路远夜长休把火。大家吹灭暗中行南华炳云。透生死关。高超物表。秉杀活剑。独据寰中。若非智眼洞明。未免扶篱摸壁。要会么。春兰与秋菊。各自一时荣　荐福行云。大凡本分法席。肘臂欲其重。非重不能权衡佛祖。爪牙欲其利。非利无以开托人天。看他石霜迁化。首座侍者。各出一只手。扶持石霜宗旨。直是光前绝后。今古罕闻。诸人要辨来端。各请拗折弓箭。踏翻射垛来。与老僧相见　径山杲云。两个无孔铁锤。就中一个最重　楚石琦云。首座坐脱立亡。侍者说黄道黑。先师意在钩头。须信曲中有直。若在临济门下。三十棒教谁吃。才说是非者。便是是非人　天奇瑞云。当时待九峰道尽。答他一个。着甚死急。使他左右侍候。不敢不依。却不向活处行机。恰似个赶山猎犬。自己尚不能了。如何与人为师。盖因二六时中趣寂。惟求速生速死。不知情沉有作返认为奇。所以古云。兔栖月殿。鹭倚雪巢。被此换却眼睛。堕在大功。虽要转身。方见剎尘受用。免滞孤虚。大众如何即是。镬汤炉炭。马面牛头)。

　　涌泉景欣禅师(石霜诸法嗣)

　　台州涌泉景欣禅师。泉州人也。自石霜开示。而止涌泉○强德二禅客。於路次见师骑牛。不识师。忽曰。蹄角甚分明。争柰骑者不鉴。师骤牛而去。强德憩於树下煎茶。师回。却下牛问曰。二禅客近离甚么处。强曰那边。师曰。那边事作么生。强提起茶盏。师曰。此犹是这边事。那边事作么生。强无对。师曰。莫道骑者不鉴好(保宁勇代师。指参随人云。归到山中。分明举似)。

　　云盖志元禅师(石霜诸法嗣)

　　潭州云盖山志元圆净禅师。游方时。问云居曰。志元不奈何时如何。云居曰。祇为阇黎功力不到。师不礼拜。直造石霜。亦如前问。石霜曰。非但阇黎。老僧亦不奈何。师曰。和尚为甚么不奈何。石霜曰。老僧若奈何。拈过汝不奈何。师便礼拜。僧问石霜。万户俱闭即不问。万户俱开时如何。石霜曰。堂中事作么生。僧无对。经半年。方始下一转语曰。无人接得渠。石霜曰。道即太煞道。祇道得八成。曰和尚又且如何。石霜曰。无人识得渠。师知乃礼拜乞为举。石霜不肯。师乃抱石霜。上方丈曰。和尚若不道。打和尚去在。石霜曰。得在。师频礼拜。石霜曰。无人识得渠。师於言下顿省(翠岩芝云。先行不到。末后太过　天童觉云。稳密田地。忌堕功勋。贴肉衣裳。会须脱去。寰中辨的。量外之机。须仔细始得。同中之异。灼然尚带依俙。异中之同。直是难臻妙极。还知石霜父子转侧处么。烛晓玉人初梦破。夜寒青女未登机)○潭州道正。表闻马王。乞师论义。王请师上殿相见。茶罢。师就王乞剑。师握剑问道正曰。你本教中道。恍恍惚惚。其中有物。是何物。杳杳冥冥。其中有精。是何精。道得不斩。道不得即斩。道正茫然。便礼拜忏悔。师谓王曰。还识此人否。王曰识。师曰是谁。王曰道正。师曰不是。其道若正。合对得臣僧。此祇是个无主孤魂。因兹道士。更不纷纭。

　　覆船洪荐禅师(石霜诸法嗣)

　　福州覆船山洪荐禅师。道吾问。久向和尚会禅。是否。师曰。苍天苍天。道吾近前掩师口曰。低声低声。师与一掌。道吾曰。苍天苍天。师把住曰。得恁么无礼。道吾却与一掌。师曰。老僧罪过。道吾拂袖便行。师呵呵大笑曰。早知如是。不见如是○僧参。师便作起势。僧便出。师曰。阇黎且来人事。僧回作抽坐具势。师却归方丈。僧曰。苍天苍天。师曰。龙头蛇尾。僧近前叉手立。师曰。败将投王。不存性命。

　　凤翔石柱禅师(石霜诸法嗣)

　　凤翔府石柱禅师。游方时。到洞山。时虔和尚垂语曰。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。阿那个是其人。师出众曰。一人说过佛祖行不得者。祇是无舌不许行。一人行过佛祖。一句说不得者。祇是无足不许说。一人说得行得者。祇是函盖相称。一人说不得行不得者。如断命求活。此是石女儿。披枷带锁。洞山曰。阇黎分上作么生。师曰。该通分上。卓卓宁彰。洞山曰。祇如海上明公秀。又作么生。师曰。幻人相逢。拊掌呵呵。

　　龙湖普闻禅师(石霜诸法嗣)

　　邵武军龙湖普闻禅师。唐僖宗太子也。幼不茹荤。长无经世意。僖宗锺爱之。然百计陶写。终不能回。中和初。僖宗幸蜀。师断发逸游。人无知者。造石霜问曰。祖师别传事。肯以相付乎。石霜曰。莫谤祖师。师曰。天下宗旨盛大。岂妄为之邪。石霜曰。是实事那。师曰。师意如何。石霜曰。待案山点头。即向汝道。师於言下顿省。

　　张拙秀才(石霜诸法嗣)

　　张拙秀才因禅月大师。指参石霜。石霜问。秀才何姓。曰姓张名拙。石霜曰。觅巧尚不可得。拙自何来。公忽有省。乃呈偈曰。光明寂照徧河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅盘生死等空花。

　　洛浦元安禅师(夹山会法嗣)

　　澧州洛浦山元安禅师。凤翔麟游人也。问道临济。后为侍者。临济尝对众美之曰。临济门下一只箭。谁敢当锋。师蒙印可。自谓已足。一日侍立次。有座主参临济。临济问。有一人。於三乘十二分教明得。有一人。不於三乘十二分教明得。且道。此二人是同是别。座主曰。明得即同。明不得即别。师曰。这里是甚么所在。说同说别。临济顾师曰。汝又作么生。师便喝。临济送座主回。问师。汝岂不是适来喝老僧者。师曰是。临济便打。师后辞临济。临济问。甚么处去。师曰。南方去。临济以拄杖画一画曰。过得这个便去。师乃喝。临济便打。师作礼而去。临济明日升堂曰。临济门下。有个赤梢鲤鱼。摇头摆尾。向南方去。不知向谁家齑瓮里淹杀。师游历罢。直往夹山卓庵。经年不访夹山。夹山乃修书。令僧驰往。师接得便坐。却再展手索。僧无对。师便打曰。归去举似和尚。僧回举似。夹山曰。这僧若开书。三日内必来。若不开书。斯人救不得也。师果三日后至。见夹山不礼拜。乃当面叉手而立。夹山曰。鸡栖凤巢。非其同类。出去。师曰。自远趋风。请师一接。夹山曰。目前无阇黎。此间无老僧。师便喝。夹山曰。住住。且莫草草匆匆。云月是同。溪山各异。截断天下人舌头。即不无阇黎。争教无舌人解语。师伫思。夹山便打。因兹服膺(兴化奖云。但知作佛。愁什么众生　雪窦显云。这汉可悲可痛。钝置他。临济。他既云月是同。我亦溪山各异。说什么无舌人不解语。以坐具劈口便摵。夹山若是个知方汉。必然明窗下安排　五祖戒。出洛浦语云。更说道理看。便出去　大阳玄代云。也要和尚证明　昭觉勤云。雪窦虽是贼过后张弓。不妨与临济雪屈。若仔细检点将来。令行一半。傥若担荷正法眼藏。待伊道争教无舌人解语。便与掀倒禅床。喝散大众。更待什么明窗下安排。剔起便行。直饶机如掣电。眼似流星。辩泻悬河。也卒着手脚不得。且道。譊讹在甚么处。乃云险)○师问夹山。佛魔不到处。如何体会。夹山曰。烛明千里像。暗室老僧迷。又问。朝阳已升。夜月不现时如何。夹山曰。龙衔海珠。游鱼不顾○夹山将示灭。垂语曰。石头一枝。看看即灭矣。师曰不然。夹山曰。何也。师曰。他家自有青山在。夹山曰。苟如是。即吾宗不坠矣○问僧。近离甚处。曰荆南。师曰。有一人与么去。还逢么。曰不逢。师曰。为甚不逢。曰若逢即头粉碎。师曰。阇黎三寸甚密。云门於江西见其僧。乃问。还有此语否。曰是。云门曰。洛浦倒退三千里○上堂。孙膑收铺去也。有卜者出来。僧曰。请和尚卜。师曰。汝家爷死。僧无对(法眼益。代拊掌三下　径山杲云。这僧没兴。死却爷。又被他人拊掌。信知祸不单行。福无双至。然洛浦善卜。法眼善断。若仔细思量爻象吉凶。二老一时漏逗。既占得火风鼎卦。何故断作地火明夷。云门却不然。蓦拈拄杖云。孙膑门下。死却即罢。连卓三下云。会么。内属艮宫。再求外象。又卓三下云。千灵万圣。万圣千灵。莫顺人情。复卓一下云。吉凶上卦　楚石琦云。洛浦道。汝家爷死。拄却舌头。妙喜牙上生牙。角上生角。妄谭休咎。强说是非。一时抖乱六十四卦了也)○问一毫吞尽巨海。於中更复何言。师曰。家有白泽之图。必无如是妖怪(保福展别云。家无白泽之图。亦无如是妖怪)○侍者谓师曰。肇法师。制得四论。甚奇怪。师曰。肇公甚奇怪。要且不见祖师。侍者无对(清凉钦代云。和尚甚么处是　云居锡云。甚么处是肇公不见祖师处。莫是有许多言语么。又云。肇公有多少言语)○十二月一日。告众曰。吾非明即后也。今有一事问汝等。若道这个是。即头上安头。若道不是。即斩头求活。第一座对曰。青山不举足。日下不挑灯。师曰。是甚么时节。作这个语话。时有彦从上座。对曰。离此二途。请和尚不问。师曰。未在更道。曰彦从道不尽。师曰。我不管汝尽不尽。曰彦从无侍者祇对和尚。师便休。至夜令侍者唤从。问曰。阇黎今日祇对。甚有道理。汝合体得先师意。先师道。目前无法。意在目前。不是目前法。非耳目之所到。且道。那句是宾。那句是主。若择得出。分付钵袋子。曰彦从不会。师曰。汝合会。曰彦从实不会。师喝出。乃曰苦苦。(报慈遂云。且道。从上座实不会。是怕见钵袋子拈着伊)二日午时。别僧举前话问师。师曰。慈舟不棹清波上。剑峡徒劳放木鹅。便告寂。

　　黄山月轮禅师(夹山会法嗣)

　　抚州黄山月轮禅师。福唐许氏子。初谒三峰。机缘靡契。寻闻夹山盛化。乃往叩之。夹山问。名甚么。师曰月轮。夹山作一圆相曰。何似这个。师曰。和尚恁么语话。诸方大有人不肯在。夹山曰。阇黎作么生。师曰。还见月轮么。夹山曰。阇黎恁么道。此间大有人不肯诸方。师乃服膺参讯。一日夹山抗声问曰。子是甚么处人。师曰。闽中人。夹山曰。还识老僧么。师曰。和尚还识学人么。夹山曰不然。子且还老僧草鞋钱。然后老僧还子庐陵米价。师曰。恁么则不识和尚也。未委庐陵米作么价。夹山曰。真师子儿。善能哮吼。乃入室受印。依附七年(天奇瑞云。神之通也。虎穴魔宫。无不自在。用之妙也。海角天涯。有何障蔽。纵之星布高穹。夺之风卷残云。自古明枪易躲。至今暗箭难防。怪哉。鼷口鼠。食。人不觉疼。若人会得。八表横行)。

　　韶山寰普禅师(夹山会法嗣)

　　洛京韶山寰普禅师。僧参。师问。莫是多口白头因么。因曰不敢。师曰。有多少口。曰通身是。师曰。寻常向甚么处屙。曰向韶山口里屙。师曰。有韶山口即得。无韶山口。向甚么处屙。因无语。师便打(云门偃代云。这话堕阿师。放你三十棒。又云。韶山今日瓦解冰消)○遵布衲访师。在山下相见。遵问。韶山路向甚么处去。师以手指曰。呜那青青黯黯处去。遵近前把住曰。久向韶山。莫便是否。师曰。是即是。阇黎有甚么事。遵曰。拟伸一问。师还答否。师曰。看君不是金牙作。争解弯弓射尉迟。遵曰。凤凰直入烟霄去。谁怕林间野雀儿。师曰。当轩画鼓从君击。试展家风似老僧。遵曰。一句迥超千圣外。松萝不与月轮齐。师曰。饶君直出威音外。犹较韶山半月程。遵曰。过在甚处。师曰。倜傥之辞。时人知有。遵曰。恁么则真玉泥中异。不拨万机尘。师曰。鲁般门下。徒施巧妙。遵曰。学人即恁么。未审师意如何。师曰。玉女夜抛梭。织锦於西舍。遵曰。莫便是和尚家风也无。师曰。耕夫制玉漏。不是行家作。遵曰。此犹是文言。如何是和尚家风。师曰。横身当宇宙。谁是出头人。遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路。速道速道。遵曰。明镜当台。请师一鉴。师曰不鉴。遵曰。为甚不鉴。师曰。水浅无鱼。徒劳下钓。遵无对。师便打(黄龙新云。好打。这般汉。打百千万个。有什么过。当时若在黄龙手里。棒折也未放过在　何山珣云。缦天布网。打凤罗龙。主则琢玉镂冰。宾则攒花簇锦。当机不让。觌面争先。结角罗纹。互存互夺诸方咸谓。好手手中呈好手。还端的。也无。若约慧日见处。遵布衲。若能慎初护末。待韶山指出路头。骤步便升堂奥。管取明窗下安排。非唯截断葛藤。亦免上他钩线。何也。一着不到处。满盘空用心　径山杲云。笑杀睦州陈尊宿　天童华。举黄龙语了云。死心和尚。一期大惊小怪。殊不知。韶山自遭遵布衲毒手之后。至今无人检得出。且道。誵讹在甚么处)。

　　太原海湖禅师(夹山会法嗣)

　　太原海湖禅师。因有人请灌顶三藏供养。敷坐讫。师乃就彼位坐。时有云涉座主。问曰。和尚甚么年行道。师曰。座主近前来。涉近前。师曰。祇如憍陈如。是甚么年行道。涉茫然。师喝曰。这尿床鬼。

　　三角令珪禅师(清平遵法嗣)

　　蕲州三角山令珪禅师。初参清平。清平问。来作么。师曰。来礼拜。清平曰。礼拜阿谁。师曰。特来礼拜和尚。清平咄曰。这钝根阿师。师乃礼拜。清平以手斫师颈一下。从此领旨。

　　投子感温禅师(投子同法嗣)

　　投子感温禅师游山见蝉蜕。侍者问曰。壳在这里。蝉向甚么处去也。师拈壳。就耳畔摇三五下。作蝉声。侍者於是开悟。

　　观音岩俊禅师(投子同法嗣)

　　东京观音院岩俊禅师者。邢台廉氏子。谒投子。投子问。昨夜宿何处。师曰。不动道场。投子曰。既言不动。曷由至此。师曰。至此岂是动邪。投子曰。元来宿不着处。投子默许之。寻住观音。众常数百。周高祖世宗二帝潜隐时。每登方丈。必施礼。及即位。特赐紫衣。署净戒大师。

</div>
    <div class="pagination">
<a href="教外别传_page24.html">上一页</a><span>...</span><a href="教外别传_page20.html">20</a><a href="教外别传_page21.html">21</a><a href="教外别传_page22.html">22</a><a href="教外别传_page23.html">23</a><a href="教外别传_page24.html">24</a><span class="current-page">25</span><a href="教外别传_page26.html">26</a><a href="教外别传_page27.html">27</a><a href="教外别传_page28.html">28</a><a href="教外别传_page29.html">29</a><a href="教外别传_page30.html">30</a><span>...</span><a href="教外别传_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
