<!DOCTYPE html>
<html>
<head>
    <meta charset="UTF-8">
    <title>五灯会元续略 - 第 9 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯会元续略 - 第 9 页/共 18 页</h1>
    <div class="content">　　青州佛觉禅师(系云门宗。嗣法未详)

　　颂仰山师子曰。一色无过指示人。白银世界里频申超然。推倒还扶起。争似东风煦日新。时佛日尧禅师提一扶临济禅。托迹圣安。分寮入室。一日自挝鼓上堂。抑扬云门临济宗风。平分半众。不辞而去。师恬不介意。

　　圆通善国师(系云门宗。嗣佛觉)

　　佛日自江右至燕。寓大圣安。一夕与佛觉晦堂夜话次。时师年方十二。座右侍立。日曰。山僧自南方来。拄杖头不拨着一个会佛法者。师叉手进曰。自是和尚拄杖短。日大惊曰。可乞此子续吾临济一宗。师曰云门临济岂有二邪。日称赏不已。金世宗幸圣安瑞像殿。问师曰。礼则是。不礼则是。师曰。礼则相敬相重。不礼则各自称尊。帝大悦。后住延圣。示众。举洞山云。秋初夏末兄弟或东去西去。直须向万里无寸草处去。又曰。只如万里无寸草处作么生去。石霜曰出门便是草。太阳曰直道不出门亦是草漫漫地。师曰。且道诸人即今脚跟下一句作么生道。若道无寸草许。你参见洞山。若道出门便是草。许你参见石霜。若道不出门亦是草漫漫地。许你参见太阳。若总道不得。许你参见延圣。何故。唯有好风来席上。更无闲语到人间。示众。举观音糊饼话。师曰。韶阳老人可谓唱弥高而和弥寡。如今却向延圣拂子头上入方纲三昧。东方入定西方起。乃至男身入定女身起。还会么。野色更无山隔断。月光直与水相通。昔有二僧同行。性急者在前呼在后者曰。光阴迅速。疾走上来。后僧曰。大道广阔忙作甚么。师颂曰。光阴迅速疾走上来。路头踏着优钵花开。大道广阔忙作甚么。放开肚皮一时包裹。师见玄悟玉香山[(雪-雨)/粉/大]言涉嘲譃。责曰。总似汝辈。佛法岂到今日。

　　燕京庆寿玄悟玉禅师(系云门宗。嗣圆通)

　　金显宗令中使持纸一张书心佛二字。问师曰。者是甚么字。时圆通在座应声答曰。不是心不是佛。称旨。次日令旨赐长短句曰。但能了净。万法因缘何足问。日用无为。十二时中更勿疑。常须自在识取。从来无挂碍。佛佛心心。心若依佛也是尘。师答谢曰。无为无作。认着无为还是缚。照用同时。电卷星流已太迟。非心非佛。唤作非心犹是物。人境俱空。万像森罗一境中。

　　黄山赵文孺居士(系云门宗。嗣圆通)

　　尝作颂曰。妄想元来本自真。除时又起一重尘。言思动静承谁力。子细看来无别人。

　　高邮定禅师(系云门宗。嗣玄悟)

　　初参玄悟。室中举僧问玄沙如何是清净法身。沙曰脓滴滴地。师于是有省。僧问透网金鳞以何为食。师曰乾屎橛。

　　郑州普照宝禅师

　　磁州武氏子。於滏阳造仰山寺。忽有题诗柱上者曰。人道斑鸠拙。我道斑鸠巧。一根两根柴。便是家缘了。师大悟。即入西山结茅以居。徧历诸山。往珙峪宝岩寺。一夕大风震地。晏坐而逝。

　　杭州径山云庵庆禅师

　　建阳人也。举僧问杨岐如何是佛。岐曰三脚驴儿弄蹄行。曰莫只者便长。岐曰湖南长老。师乃颂曰。杨岐一头驴。眼光如电烁。踏杀天下人。说甚三只脚。

　　竹林巨川海禅师

　　颂风铃曰。铜唇铁舌太尖新。楼角悬来不记春。言外百千三昧法。因风说与个中人。

　　燕京庆寿寺虚明教亨禅师

　　济州任城王氏子。先有汴京慈济寺僧福安山居有年。于芒山村倚树而化。梦求托宿遂生师焉。七岁出家。十五游方。闻郑州普照宝公法席之胜。遂往谒之。朝夕参叩未有所入。他日以事往雎阳。宿赵渡。忽於马上忆击板因缘。有省。疑情不散。将抵河津。同行惊曰。师兄此河津也。师下马。悲喜交集至于陨涕。归以语宝。宝曰。此僵卧人似欲转动。示以日面佛公案。后闻板声霍然亲证。呈颂曰。日面月面。星流电转。若更迟疑。面门着箭。咄。宝曰。吾瞒汝不得也。后五坐道场。复驻锡济州之普照。奉章庙旨主庆寿兴定。己卯秋七月十日索笔书颂。其末句曰。咦一二三四五六七。坚坐不动而逝。

　　镇府嘉山来禅师

　　僧问铁牛和尚塔何在。师以手指之。忽然省发。乃示颂曰。铁牛铁牛。更莫别求。有人问我。竖起指头。

　　玉溪通玄庵圆通禅师

　　尝着百问激励学徒。一曰没底船子为甚么无漏坚固。竖起拂子曰。为你说禅了也。作么生会。又拈起拄杖曰。还有向拄杖头上下得一转语底么。又画一圆相曰。三世诸佛六代祖师总在里许。作么生会。复以手空中点一点曰。且道者一点明甚么边事。竖起一指曰。俱胝和尚向者里放大光明。转大法轮。诸人还见么。又曰。折脚铛儿为活许。穿心椀子作生涯。通玄庵内安然坐。不管山前事似麻。且道安然底是甚么人。

　　五台铁勤院子范慧洪大师

　　因阅楞严至一人发真十方[歹*肖]殒忽悟。遂造河朔汶禅师陈所见。汶可之。临终偈曰。六十春光又八年。浮云收尽露青天。临行踢倒须弥去。后夜山头月正圆。更衣坐脱。

　　建宁府奖山慧空元模禅师

　　古田苏氏子。大德庚子至政和一日入定游奖山。至玄奖禅师道场。有老人迎谒曰。吾为师守此山五百年矣。言毕化黑龙而去。既窹乃曰。吾当返本还元於此山也。遂卓庵。一日谓众曰。吾於佛所。号慧空菩萨。今化缘既毕。即当入灭。因为众说四谛法。复说偈曰。四十余年寄俗尘。如今却显个中尊。岩头一夜东风起。吹得花开树树春。铁船无舵亦无篷。撑入金莲性海中。末后一机今说破。白云元不离长空。大地山河觅无迹。虚空撞破见端的。纵教铁轮顶上旋。本性圆明常不失。复曰。西天第三代商那和修尊者隐象白山。现龙奋迅三昧。说法调伏诸外道。然后化火自焚。吾今往象鼻岩前亦当如是。乃入龙奋迅三昧。时云雾四起雷雨大作。继而化火自焚。众收灵骨。塔於庵之西。

　　郑州普照寺佛光道悟禅师

　　临洮府兰州冠氏子。偶宿湾子店闻马嘶豁然大悟。说偈曰。见也罗。见也罗。徧虚空只者个。归告母曰某於途中拾一物。母曰何物。师曰无始来不见了的。母掌曰何喜之者。遂辞参方。母曰将何之。师曰。水流须到海。鹤出白云头。往参白云海禅师。遂承印记。泰定二十四年出主普照。身着白衣。跨黄犊。吹短笛。游於洛中。尝曰。道我凡耶。曾向圣位中来。道我圣耶。又向凡位中去。道我非凡非圣耶。却向毗卢顶上别有行处。泰和五年入灭。

　　杭州灵隐普觉淳朋禅师

　　嘉佑五年奉旨断还九里松集庆古路。上堂。山前一片闲田地。旷大劫。来无界。至今朝恢复又归来。坐断脚头并脚尾。东也是。西也是。南北东西无不是。毕竟酬恩作么生。十里荷花九里松。直指堂前香一炷。

　　九峰寿首座

　　临终偈曰。七十二年者边那边。吃十方饭。参达磨禅。今朝一掷翻身去。笑破傍观[此/束]半边。

　　天台上云峰无尽祖灯禅师

　　四明王氏子。参日溪咏公於天宁。问曰。生死事大。无常迅速。乞赐指示。溪曰。十二时中密密参究。忽然触着却来再问。师抗声曰。无常迅速生死事大。语未终。溪便喝。师遽礼拜。溪曰见何道理便尔作礼。师曰开口即错。师颔之。出参方山诸大老。寻卓锡上云峰。影不出山者五十春秋。洪武二年二月八日示微疾。夜将半。顾左右曰。天向明乎。曰未也。或曰和尚正当此际何如。师破颜笑曰。昔德山坐疾。僧问还有不病者么。德曰有。僧曰如何是不病者。德曰阿[口*耶]阿[口*耶]。师良久曰。如此唤作病得否。众无语。师曰。色身无常早求证悟。时至。吾将去矣。侍者执纸乞偈。师曰。终不无偈。便未可死耶。侍者请益坚。乃书曰。生灭与去来。本是如来藏。拶倒五须弥。廓然无背向。投笔端坐而逝。

　　杭州仙林寺雪庭禅师

　　杭之仁和桂氏子。毁齿丧父。患疽风。因双目短视。抱疾弗瘳。数求出家。谒休。休于仙林一见契合。阅楞严至一毫端上现宝王剎有疑。后在江阴乾明寺。忽睹万佛阁金碧峥嵘于眉宇间有省。弘治改元除夕闻钟声。数年行履忽尔活脱。偈曰。圆响心非闻。大千同一照。扶过上头阙。更不存玄妙。乙卯休休应湖南净寺请。师复依附询究。乃蒙印可。师号梅雪隐人。又曰幻寄。尝曰。夫幻即寄之踪。寄乃幻之迹。幻起寄亡。全寄是幻。幻逐寄生。全幻是寄。翳目生华。山河大地。华翳不生。空真实际。幻之寄之。诚哉儿戏。师举僧问云门不起一念还有过也无。门曰须弥山幸遇此僧当机不荐蹉过云门。真至于今栏街塞巷无存放处。此僧若也下得一语道。某甲者里安放不得。且请和尚掇过一边。非唯自己千古之下作个自在快活闲人。抑且拶得云门忙手忙脚。撒了收不得。收了撒不得。岂不丈夫。然虽幻寄与么也是劳神不少。且道还有安放处也无。自代曰。看取云门道底。师举百丈拨火沩山得悟因缘。指曰。家贫家富。父子方知。花落花开。春风不顾。应时应节则是未免傍观者哂呵呵。老不歇心。少不努力。

　　少林匾囤无空悟顿禅师

　　开封锡州陈氏茂族。忽辞父母求出家。父曰此儿寻常引舌过鼻非常人相。令投少林。一日跪于师前请求法名。其师曰道本无形何名之有。师曰三世诸佛皆有名号。其师授以心经。念至五蕴皆空豁然大悟。乃曰身尚是幻何处求名。一日其师手编大囤於师前。曰匾囤是汝名也。师答曰既名匾囤内也无空。其师曰教外别传方契此语。后造神仙山大川处。酬答三日辩如悬河。川曰。真少林狮子。他日截断众流去在。后到峨眉结茅以居。一日至夔州江中曰。道旷无涯。逢人不尽。下岸端坐而逝。

　　金陵永宁古渊清禅师

　　闻鸡鸣有省。偈曰。喔喔金鸡报晓时。不因它响讵能知。三千世界浑如雪。井底泥蛇舞柘枝。呈古林香禅师。林喝曰多嘴汉。

　　伏牛无碍明理禅师

　　汾州和氏子。参松竹蔓大方和尚。随众打七。有一声虚空碎独露法中王之句。后同月庵大圆入终南。一日庵举高峰银山铁壁语。师顿悟。述偈曰。一觉心空疑便消。拈来放去自逍遥。运水搬柴全体现。万象森罗一性包。又曰。妙体如如本自空。更无一物可追寻。须弥顶上翻波浪。太阳终不离乾坤。过大方印证。方曰。伏牛打七即不问。终南静室意如何。师曰。伏牛打七。泥团土块。终南静室。放大光明。方震威一喝曰。即今光明在何处。师向前一掌。方呵呵笑曰。如是如是。付偈曰。付汝金斓广利生。空宗一震海河清。性包万象人天仰。佛祖门中阐化机(大方乃临济二十六代孙。嗣法未详)。

　　杭州府云楼莲池袾宏大师

　　郡之仁和沉氏子。十七补邑庠。每书生死事大四字於案头。一日失手碎茶瓯有省。作七笔勾见志。投西山性天和尚祝发。北游参偏融。后谒笑岩於柳庵。求开示。岩曰。阿你三千里外求开示我。我有甚么开示。师恍然。辞过东昌。道中闻谯楼鼓声忽悟。偈曰。三十年前事可疑。三千里外遇何奇。焚香掷戟浑闲事。魔佛空争是与非。后住云楼。侍郎王公宗沐问。夜来老鼠唧唧。说尽一部华严经。师曰猫儿突出时如何。王无语。师自代曰。走却法师留下讲案。遂颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经世主妙严品第一。铨部虞公淳熙问慧日点五百病僧因缘。师曰。慧日自甘穷子。舍己从人。西院屈陷平民。将生就死。可惜五百僧只解点着便行。曾无一□高卧不起。令慧日显异惑众。祸及儿孙。郡主深切民瘼。我山僧急趋时难。仓卒中失带了竹杖子。不免奋空拳向居士痈肿上劈地一下。敢保沉疴溃散。毒血淋漓。万脉流通。百体舒畅。虽然如是。云何一人能令众起。不见道。阳回片叶。春满千林。者事且止。只如终日把竹杖子东指西挥。不如一直在木头上朝持暮守。守来守去。忽然枯木重花。便是死人再活。说其么竹木管取尽大地。草木丛林悉皆成佛去也。何以故。青青物外虚空体。即是如今坚实心(尝自赞曰。画九不像。恼杀丹青匠。庶几此近之。权留作供养。若道这便是。依然成两样。不两样。三十棒)。问参禅念佛可用融通否。师曰。若然是两物用得融通着。问。世尊默然良久。外道谓开我迷云。空生宴坐不言。帝释云善说般若。师曰。良久处欲望开迷。阴霾万里。宴坐边拟闻般若。说竟多时。虽然如是。鞭头得旨。空里飞花者。毕竟见个甚么。新春日示众。今日贺新春。岁时重换却。明日作么生。十二月廿八临终时。预於半月前别众曰。吾将他往矣。人皆莫测。至期示微疾。面西而逝。

　　达观真可紫柏大师

　　句曲沉氏子。性雄猛。忼慷激烈弱不好弄。不喜见妇人。十七剃发游方。闻诵张拙偈。至断除妄想重增病。趋向真如亦是邪。大疑。一日斋次忽悟。乃曰。使我在临济德山座下。一掌便醒。安用如何若何。游京师。参偏融。万历癸卯秋忽妖书发。师罹难。先是　神宗皇帝手书金刚般若。偶汗下渍纸。疑更当易。亟遗近侍质于师。师以偈进曰。御汗一滴万世津梁。无穷法藏从此於光。　上大悦。由是注意。适见章奏意甚怜之。在法不能免。因逮。及　旨下曰。着审而已。栲讯时神色自如。持议甚正。以衰老残躯备尝笞楚。抵死不屈。十二月初五日入狱。法司定罪欲死师。师说偈曰。一笑繇来别有因。那知大块不容尘。从兹收拾娘生足。铁橛花开不待春。又曰。世法若此。久住何为。乃索浴罢。嘱侍者曰。吾去矣。幸谢江南诸护法。说偈曰。事来方见英雄骨。达老吴生岂夙缘。我自西归君自北。多生晤语更冷然。端坐而逝。

　　光州黄檗无念深有禅师

　　黄州麻城熊氏子。披剃游荡山。有名宿谓曰。十方一粒光。重如须弥山。若还不了道。披毛戴角还。师闻说。密走参方。闻僧举僧问大休如何是西来意。休曰黄瓜茄子。师大疑。遂往五台伏牛。遍叩名宿。至庐山参大安。安曰汝号甚么。师曰无念。安曰那个是无念。师茫然无对。复回本山。对友叙数年行脚。友曰何不问你自家。师曰如何是自家。曰。拿物非手。吃饭非口。一夕闻哭笑二声相触有省。他日坐次。偶见面一盆。掇起送至柜中。不觉失手。柜盖打头。浑身汗流。抚掌笑曰。遍大地是个无念。何疑之有。入龙湖。一日同卓吾居士到驷马山。会有讲主至。士问曰。清净本然。云何忽生山河大地。法师讲罢。士曰无念你说看。师将开口。士将师膝上一推曰者个聻。师忽大豁。偈曰。四十余年不住功。穷来穷去转无踪。而今穷到无依倚。始悔从前错用功。住后谓众曰。参学须要知己。莫在公案言句上求明白。我前数十年只在黄瓜茄子公案上求明白。便是向外觅。后来听说拿物非手吃饭非口。回头返己。方知公案黄瓜茄子不是外头的。又曰。只教汝别求易。若教汝休歇最难。问。师和李卓吾者一起人。又无传授。糊来糊涂的。是那一宗下的人。师曰。若有传授便是邪法。我也不是五宗门下人。三世诸佛历代祖师皆从者一宗而出。问。道果有耶。果无耶。师曰。从有说无。二俱成谤。曰如何即得。师曰无求即得。曰如何是道之体。师曰满口道不着。曰四大离散时如何。师竖起拳曰者个不属四大。问。古人除却咽喉唇吻道将一句来。者一句如何道。师曰。我不除却咽喉唇吻。你且道一句看。僧无对。师曰你被音声塞却口。问见性成佛是否。师曰是。曰性是无形的如何得见。师曰性是有形的只你不见。曰请和尚指出我看。师曰我说汝不见。问如何出离生死。师召僧。僧应诺。师曰从者里出。曰和尚说的话我不晓得。师曰等你晓得堪作甚么。曰何故瞒人。师曰你梦不醒反怪别人。

　　夔州白马寺仪峰方彖禅师

　　达州罗氏子。参金佛山云庵令看如何是鬼神觑不破之机。三年有省。出峡徧谒知识。结茅双溪。一日午炊闻甑中作声忽大悟。作颂曰。三玄三要没来由。用尽机思无处求。窗前移步灶前下。白云青峰齐点头。齐点头。南岳天台共一筹。又曰。二八女子嫁新郎。绩麻捻线一如常。称家丰俭随时过。赖插堂前者炷香。无幻闻之曰此人曾作细密工夫来。万历壬辰秋归达州中兴句马。僧问如何是西来意。师曰两头烧火一头烟。手中常执一鼗鼓。一面书矗字。一面书犇字。凡答话多举而摇之。示寂塔于龙神山。

</div>
    <div class="pagination">
<a href="五灯会元续略_page8.html">上一页</a><span>...</span><a href="五灯会元续略_page4.html">4</a><a href="五灯会元续略_page5.html">5</a><a href="五灯会元续略_page6.html">6</a><a href="五灯会元续略_page7.html">7</a><a href="五灯会元续略_page8.html">8</a><span class="current-page">9</span><a href="五灯会元续略_page10.html">10</a><a href="五灯会元续略_page11.html">11</a><a href="五灯会元续略_page12.html">12</a><a href="五灯会元续略_page13.html">13</a><a href="五灯会元续略_page14.html">14</a><span>...</span><a href="五灯会元续略_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
