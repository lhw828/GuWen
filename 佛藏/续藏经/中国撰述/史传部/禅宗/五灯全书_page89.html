<!DOCTYPE html>
<html>
<head>
    <meta charset="UTF-8">
    <title>五灯全书 - 第 89 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 89 页/共 215 页</h1>
    <div class="content">　　温之平阳邵氏子。幼喜闻钟梵。十三披缁。习台教。以名相学。不足了大事。弃之。参佛智于育王。王问贵乡。师曰永嘉。王曰。还识永嘉大师否。师拟答。王喝出。遂兀然如痴。不知寝食者累月。一日闻钟声。忽有悟。上方丈。王曰。还识永嘉大师否。师曰。即日伏惟和尚起居万福。王曰。向上事又作么生。师拟对。王连棒趂出。次日又上方丈。王方发问。师抗声曰。老汉今日败阙也。一喝而出。因归里省亲。见龙翔。翔问。言无展事。语不投机。承言者丧。滞句者迷。试向言诠不及处。通个消息。师以左手画○。翔以拂左击。师以右手画○。翔以拂右击。师又画○。于中两手托呈。翔以拂画两画。师拜起而立。翔笑曰。三十年拣猫猫。今日得此乌喙。寻还鹿园。翔以谷名师庵。又尝谒显宁志。初出住智门。次迁瑞岩。师孤高绝俗。弱不胜衣。而严冷峻峭。不可挹酌。

　　五灯全书卷第四十
　　五灯全书卷第四十一

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下十一世
　　石霜圆禅师法嗣
　　袁州杨歧方会禅师

　　郡之宜春冷氏子。少警敏。及冠不事笔砚。窜名商税务掌课最。坐不职当罚。乃宵遁入瑞州九峰。恍若旧游。眷不忍去。遂落发。每阅经心融神会。能折节扣参老宿。慈明自南源。徙道吾石霜。师皆佐之总院事。依之虽久。然未有省发。每咨参。明曰。库司事繁且去。他日又问。明曰。监寺。异时儿孙。徧天下在。何用忙为。一日明适出。雨忽作。师侦之小径。既见。遂搊住曰。这老汉。今日须与我说。不说打去在。明曰。监寺。知是般事便休。语未卒。师大悟。即拜於泥途。问曰。狭路相逢时如何。明曰。你且亸避。我要去那里去。师归。来日具威仪。诣方丈礼谢。明呵曰。未在。自是明每山行。师輙瞰其出。虽晚必击鼓集众。明遽还。怒曰。少丛林。暮而升座。何从得此规绳。师曰。汾阳晚参也。何谓非规绳乎。一日明上堂。师出问。幽鸟语喃喃。辞云入乱峰时如何。明曰。我行荒草里。汝又入深村。师曰。官不容针。更借一问。明便喝。师曰。好喝。明又喝。师亦喝。明连喝两喝。师礼拜。明曰。此事是个人方能担荷。师拂袖便行。明移兴化。师辞归九峰。后道俗迎居杨歧。次迁云盖。受请日。拈法衣示众曰。会么。山僧今日无端走入水牯牛队里去也。知么。云阳九岫萍实杨岐。遂升座。时有僧出。师曰。渔翁未掷钓。跃鳞冲浪来。僧便喝。师曰。不信道。僧抚掌归众。师曰。消得龙王多少风。问师唱谁家曲。宗风嗣阿谁。师曰。有马骑马。无马步行。曰少年长老。足有机筹。师曰。念汝年老。放汝三十棒。问如何是佛。师曰。三脚驴子弄蹄行。曰莫祇便是么。师曰。湖南长老。乃曰。更有问话者。试出来相见。杨岐今日性命。在汝诸人手里。一任横拖倒拽。为甚么如此。大丈夫儿。须当众决择看。如无。杨岐今日失利师便下座。九峰勤把住曰。今日喜得个同参。师曰。作么生是同参事。勤曰。九峰牵犂。杨岐拽耙。师曰。正恁么时。杨岐在前。九峰在前。勤拟议。师拓开曰。将谓是个同参。元来不是　上堂。百丈把火开田说大义。是何言欤。杨岐两日种禾。亦有个奇特语。乃曰。达磨大师。无当门齿　上堂。杨岐一言。随方就圆。若也拟议。十万八千　上堂。秋雨洗秋林。秋林咸翠色。伤嗟傅大士。何处寻弥勒　上堂。凡圣不落。佛祖何立。大众。清平世界。不许人搀夺行市　上堂。杨岐乍住屋壁疎。满床皆布雪真珠。缩却项。暗嗟吁。良久曰。翻忆古人树下居　上堂。春雨普润。一滴滴不落别处。拈拄杖卓一下曰。会么。九年空面壁。年老转心孤　上堂。身心清净。诸境清净。诸境清净。身心清净。还知云盖老人落地处么。乃曰。河里失钱河里摝　上堂。三春将杪四海廓清。风恬浪静。是人知有。且道。将长就短一句。作么生道。良久曰。几度黑风翻大海。未曾闻道钓舟倾。参　上堂。拈拄杖卓一下曰。大众。达磨纵有真消息。也落诸人第二机。参　上堂。有句无句。如藤倚树。文殊维摩。撒手归去。云盖与么道。也是看锢鏴。更有后语。不得错举　上堂。阿呵呵是什么。僧堂里吃茶去。下座　上堂。掷下拄杖曰。释迦老子。着跌偷笑。云盖乱说。虽然。世界坦平。也是将勤补拙。参　上堂。雪雪。处处光辉明皎洁。黄河冻锁绝纤流。赫日光中须迸烈。须迸烈。那咤顶上吃蒺藜。金刚脚下流出血。参　上堂。踏着秤锤硬似铁。哑子得梦向谁说。须弥顶上浪滔天。大洋海底遭火爇。参　上堂。云盖不会禅。只是爱噇眠。打动震天雷。不直半分钱　上堂。举古人一转公案。布施大众。良久曰。口只好吃饭　杨岐提刑山下过。师出接。提刑乃问。和尚法嗣何人。曰慈明大师。杨曰。见个什么道理。便法嗣他。曰共钵盂吃饭。杨曰。与么则不见也。师捺膝曰。什么处是不见。杨大笑。师曰。须是提刑始得。师曰。请入院烧香。杨曰。却待回来。师乃献茶信。杨曰。者个却不消得。有甚乾嚗嚗底禅。希见示些子。师指茶信曰。者个尚自不要。岂况乾嚗嚗底禅。杨拟议。师乃有颂。示作王臣。佛祖罔措。为指迷源。杀人无数。杨曰。和尚为什么就身打劫。师曰。元来却是我家里人。杨大笑。师曰。山僧罪过　万寿先驰书至。师问。万寿峰前师子吼。当人返掷事如何。僧曰。[跳-兆+孛]跳上三十三天。师曰。与么则云盖直下觑也。僧曰。草贼大败。师曰。更不再勘。且坐吃茶　龙兴孜迁化。僧驰书至。师问。世尊入灭。椁示双趺。和尚归真。何有相示。僧无语。师搥胸曰。苍天苍天　慈明迁化。僧驰书至。师集众。挂真举哀。师至真前。提起坐具曰。大众会么。遂指真曰。我昔日行脚时。被者老和尚。将一百二十斤担子。放在我身上。如今且得天下太平。却顾视大众曰。会么。众无语。师搥胸曰。呜呼哀哉。伏惟尚飨　一日。道吾供养主驰书至。师问。春雨霖霖无暂息。不触波澜试道看。主曰。适来已通信了。师曰。者个是道吾底。那个是化主底。主指曰。春雨霖霖。师抚掌大笑曰。不直半分钱。主便喝。师曰。者瞎汉。向道不直半分钱。又恶发作什么。主抚掌一下。师曰。且坐吃茶　一日。石霜供养主至。师问征行战将。假道经过。札塞既圆。何不与杨岐草战。主曰。昔时谬向途中觅。今日亲逢老作家。师曰。杨岐且输小捷去也。主便喝。师曰。乱做作什么。主将坐具划一划。师曰。斋后钟。主曰嘘。师曰。只者个。别更有在。主无语。师曰。败将不斩。且坐吃茶　一日。八人新到。师问。一字阵圆。作家战将。何不出阵与杨岐相见。僧曰。和尚照顾话头。师曰。杨岐今日抱马拖旗去也。僧曰。新戒打退鼓。师曰道。僧拟议。师曰道。僧抚掌一下。师曰。谢上座答话。僧无语。师曰。将头不猛。累及三军。且坐吃茶　宋仁宗皇佑改元己丑。示寂。塔于云盖。

　　南岳下十二世
　　杨岐会禅师法嗣
　　舒州白云守端禅师

　　衡阳葛氏子。幼事翰墨。长依茶陵郁披剃。往参杨岐。岐一日忽问。受业师为谁。师曰。茶陵郁和尚。岐曰。吾闻。伊过桥遭颠有省。作偈甚奇。能记否。师诵曰。我有明珠一颗。久被尘劳关锁。今朝尘尽光生。照破山河万朵。岐笑而趋起。师愕然。通夕不寐。黎明咨询之。适岁暮。岐曰。汝见昨日打驱傩者么。师曰见。歧曰。汝一筹不及渠。师复骇曰。意旨如何。岐曰。渠爱人笑。汝怕人笑。师大悟。巾侍久之。辞游庐阜。圆通讷。举住承天。声名籍甚。又逊居圆通。次徙法华龙门兴化海会。所至众如云集　上堂。若常似今日。承天谩得诸上座。若不似今日。承天谩诸上座不得。何谓如此党理不党亲　上堂。卓拄杖曰。一沤生波澜始。又卓曰。一沤生文殊起。又卓三下曰。者个又作么生。良久曰。谁知远烟浪。别有好思量　上堂。佛身无为。不堕诸数。且道。六入。十二缘。十八界。乃至八万四千法门。从甚处来。以手怕禅床曰。好女不着嫁时衣　上堂。叶落归根。来时无口。大众。祖师可谓善解借手行拳。有般汉往往便道。言犹在耳。不见道。子期去不返。浩浩良可悲。不知天地间。知音复是谁　合肥请师不赴。上堂。不住城隍果所期。山花山鸟又同嬉。石泉昨夜窗前过。何似清声胜旧时。卓拄杖三下　上堂。日消万两黄金。法华门下不着。直饶不直半分钱。正入得法华门。未升得法华堂。入得法华室。且道。什么人升得法华堂。入得法华室。眼生三角。头峭五岳　上堂。法华收得三般希奇之宝。寻常少曾拈出。今生麻头谷头进发。不免将出奉送诸人。拈拄杖卓三下曰。前头第一不得擘破。又须分教两平。纵遇南番舶主。也须换却眼睛　上堂。闻声悟道。见色明心。展两手曰。有么有么。又摇手曰。无也无也。乃曰。曾经大海休夸浪。除却巫山总是烟。拍禅床一下　上堂。此事。如在万丈崖头相似。总知道放手着便扑到底。祇是舍命不得。法华今日不动着一毫头。教诸人到底去。乃掷下拄杖。下座　上堂。法尚应舍。何况非法。拈拄杖曰。者个拄杖。且作么生舍。又作么生说个非法。良久曰。敲落鼻孔。露出眼睛。击禅床　上堂。一法不明。翳汝眼睛。拈起拄杖曰。者个岂不是眼睛。八万四千法门。无一点影子。八万四千法门。门门解脱。作么生翳得伊。祇如每日见山见水。分别青黄赤白不是。伊又作么生见。乃卓拄杖一下曰。瞎　上堂。贼来须打。客来须看。客来须看。礼之常道。且道。贼来作么生打。人面是贼。贼面是人。半夜三更。有甚么辩处。然虽如是。也不得放过。以拄杖击一下　上堂。佛法二字。掉去他方世界。未为分外。一日两度钵盂湿。少一点不得。不见道。常闻一饱忘百饥。今日山僧身便是。又曰。不审不审　上堂。寻常向汝道未在。也无别意。祇是要诸人吃粥吃饭。须是自家拈匙把筯便得饱。若取别人办。祇是虚饱。腊月三十日。赢得一场乾咽唾。然虽如是。莫教忘却口　郭功甫入山。上堂。夜来枕上。作得个山颂。谢功甫大儒。庐山二十年故旧。今日远访白云。举似大众。请已后分明。举似诸方。此颂岂唯谢功甫大儒。直要与天下有鼻孔衲僧。脱却着肉汗衫。莫言不道。乃曰。上大人丘乙己。化三千七十士。尔小生八九子。佳作仁可知礼也　上堂。此事。有人担得起。价值三千大千世界。有人担不得。不值半分钱。且道。三千大千世界底是。不值半分钱底是。知恩方解报恩　上堂。扬眉瞬目。拈锤竖拂。弹指謦欬。尽是抓钩搭索。海会今日还免过也无。家家观世音。处处弥陀佛　上堂。开口有时道得着。开口有时道不着。着与不着争几何。祥麟祇有一只角　上堂。一二三四五。剩得太多。六七八九十。又却少些子。且道。作么生向定盘星上。秤得恰好去。乃曰。到头霜夜月。任运落前溪　上堂。叮咛损君德。无言真有功。任从沧海变。终不为君通。者个是黄泥。那个是白石　上堂。悟了更须遇人始得。若不遇人。祇是一个无尾猢狲。才弄出人便笑　兴道者开田回。上堂。三载区区弄水泥。捎裙擗裤又扶犂。满仓收稻方归院。一任禅和韗肚皮。且道。韗底是禅是饭。乃曰。因风吹火。用力不多　上堂。少一滴不得。剩一滴不得。且道。是甚么人分上事。良久曰。日日日东上。夜夜月西流　示众。大象不游於兔径。大悟不拘於小节。是何言欤。承天道。针眼里跃出狞龙。藕丝中开张世界。何谓如此。功多业就。水到渠成　师初受讷让住圆通。时年始二十八。自以前辈让善。丛林责己甚重。故敬严临众。以公灭私。於是宗风大振。未几。讷厌闲寂。郡守至。自陈客情。大守恻然目师。师笑唯唯而已。明日升座曰。昔法眼有偈曰。难难难是遣情难。情尽圆明一颗寒。方便遣情犹不是。更除方便太无端。大众且道。情作么生遣。喝一喝。下座。负包而去。一众大惊。挽之不可。遂渡江。夏止於五祖之闲房。及舒州法华小剎依栖。学者如笼鸟不。忍飞去。舒守。闻师高风。移文以白云海会请居。师欣然杖策而来。衲子云集。至无所容　僧问。如何是佛法大意。师曰。水底按葫芦　问不慕诸圣。不重己灵。未是衲僧分上事。如何是衲僧分上事。师曰。死水不藏龙。曰便恁么去时如何。师曰。赚杀汝。宋神宗熙宁壬子示寂。世寿四十八。塔于本山。

　　金陵保宁仁勇禅师

　　四明竺氏子。容止渊秀。龆为大僧。通天台教。更衣谒雪窦觉。觉意其可任大法。诮之曰。央庠座主。师愤悱下山。望雪窦拜曰。我此生行脚参禅。道不过雪窦。誓不归乡。即往泐潭。踰纪。疑情未泮。闻杨岐移云盖。能钤键学者。直造其室。一语未及。顿明心印。岐没。从同参白云端。游研极玄奥。后出世。两住保宁　上堂。拍禅床曰。心外无法。万法唯心。心既不生。法从何立。山河大地。甚处得来。三十年后。忽有人问转身句。作么生道。良久曰。潼关须易度。剑阁转难行。参　上堂。一法有形。翳汝眼睛。眼睛不明。世界峥嵘。拈拄杖曰。见么。若见。则遮却眼光。若不见。则失却拄杖。且作么生道得不受人瞒底句。良久曰。平地未为险。远山焉足高。卓拄杖　上堂。拍禅床曰。不是心亦非佛。问君毕竟是何物。昨夜金刚努目瞋。一拳打破精灵窟。喝一喝　上堂。快马一鞭。快人一言。直饶与么。犹是钝汉。乃召众曰。吃茶去　上堂。立春日打泥牛。一棒两棒。千头百头。雪华深覆辨不得。顶门有眼徒悠悠。拍手曰。啰啰哩。恼乱春风卒未休　上堂。金毛师子一哮吼。惊起法身藏北斗。文殊普贤无处走。碧眼也徒夸好手。喝一喝　上堂。横按杖曰。云从龙。风从虎。甘草甜。黄连苦。洪波浩渺浪滔天。须弥顶上日卓午。卓拄杖　上堂。至道无难。唯嫌拣择。拈杖曰。保宁拄杖子。一时穿却天下衲僧鼻孔了也。卓一下　上堂。春雨如膏。春风如刀。填沟塞壑。拔树鸣条。会么。鱼行水浊。鸟飞毛落　上堂。祖师门下绝人行。深险过於万丈坑。垂手不能空费力。任他堂上绿苔生　上堂。拈拄杖曰。宫商角征羽。金木水火土。卓一下曰。卦上吉凶分。三日后看取　上堂。保宁寻常为人。直下是无面目。若也敲骨出髓。直得神号鬼哭。拍手笑曰。仁义尽从贫处断。世情偏向有钱家　上堂。横按杖曰。汝等大丈夫汉。须是一刀两段。直下七纵八横。掷杖曰。且待天下人判断　问寒风凋败叶。犹喜故人归。未审。谁是故人。师曰。杨岐迁化久矣。曰。更有什么人知音。师曰。无眼村公暗点头。曰死柴头有无烟火。独向应无人得知。师曰。今日未开炉。曰忽遇七纵八横时如何。师曰。不如缩却手。曰谁知烟霭里。犹有钓鱼翁。师曰。莫乱道　师与李太博。举三句颂次。博曰。祇是不了底公案。师曰。试请大博断看。博曰。七棒对十三。师曰。保宁有什么过。博无语。师曰。正是个不了底公案　上堂。众集定。良久曰。堪作个什么。便下座　上堂。众集定。良久曰。犹较些子。便下座　上堂。森罗及万象。皆於镜中现。以杖指曰。北面是厨库。南面是僧堂。中间是佛殿。直下指曰。者里是什么。乃曰。踏床子也不识　上堂。百川异流。同归於海。万涂差别。皆入此宗。卓拄杖曰。医得眼下疮。剜却心头肉　上堂。时时举。处处说。绝忌讳。无间歇。横按杖曰。会么。一夜落花雨。满城流水香。卓一下　上堂。万物滋一雨。生芽不离土。甜瓜彻蒂甜。苦瓠边根苦　上堂。从朝至暮。横说竖说。其奈未尝动着他一毫毛。拈杖曰。委悉么。初三十一。中九下七。休问天罡河魁。说甚大吉小吉。划一划　上堂。召众。以手指上指下曰。者个是释迦。擎拳曰。者个是迦叶。合掌曰。者个是阿难。展两手曰。者个是什么。羞惭杀人　上堂。日可冷。月可热。众魔不能坏真说。保宁即不然。月可冷。日可热。众魔亦能坏真说。作么生是真说。潮田种稻重收谷。村路逢人半是僧　上堂。大凡作与么事。开与么口。说与么话。须是与么人始得。祇如与么人。还甘与么道也无。摇手曰。低声低声　上堂。或是或非人不识。逆行顺行天莫测。大众是个什么。良久曰。有金有玉同欢笑。无米无柴各皱眉　上堂。是个什么得与么难会。是个什么得与么易晓。委悉么。不是怨家不聚头　上堂。赤肉团上。无位真人。左眼八两。右眼半斤。贵买贱卖。黄金白银　上堂。我有一张口。内含三寸舌。牙齿总完全。是非无不说。赵州木佛放光明。少室铁牛双角折。拍禅床　上堂。业镜当台。贼身已露。既是赃物现在。为什不肯招伏。会么。朝打三千。暮打八百　出归上堂。霜风浩浩叶纷纷。晓入深村野老门。相见但知俱默坐。更无一事可谈论。良久曰。入山擒虎易。开口向人难。

　　潭州石霜守孙禅师

　　僧问。生也不道。死也不道。为甚么不道。师曰。一言已出。曰从东过西。又作么生。师曰。驷马难追。曰学人总不与么。师曰。易开始终口。难保岁寒心。

　　长沙茶陵定林寺郁山主

　　本州人。少落发。惟以应供为事。院居诸剎往来之冲。一日杨岐化主至。师间以禅宗。主举僧问法灯。百尺竿头如何进步。灯曰恶。师从参究。未尝离念。偶一日赴外请。骑蹇驴过溪桥。驴陷足。师坠驴。不觉口中曰恶。忽然契悟。有颂曰。我有神珠一颗。久被尘劳羁锁。今朝尘净光生。照见山河万朵。走谒杨岐。为印可。

　　比部孙居士

　　因杨岐会来谒。值视断次。公曰。某为王事所牵。何由免离。岐指曰。委悉得么。公曰。望师点破。岐曰。此是比部弘愿深广。利济群生。公曰。未审如何。岐示以偈曰。应现宰官身。广弘悲愿深。为人重指处。棒下血淋淋。公於此有省。

　　南岳下十三世
　　白云端禅师法嗣
　　蕲州五祖法演禅师

　　绵州邓氏子。三十五始弃家。祝发受具。往成都。习唯识百法论。因闻菩萨入见道时。智与理冥。境与神会。不分能证所证。西天外道。尝难比丘曰。既不分能证所证。却以何为证。无能对者。外道贬之。令不鸣钟鼓。反披袈裟。玄奘法师至彼。救此义曰。如人饮水。冷暖自知。乃通其难。师曰。冷暖则可知矣。作么生是自知底事。遂质本讲曰。不知自知之理如何。讲莫疑其问。但诱曰。汝欲明此。当往南方扣传佛心宗者。师即负笈出关。所见尊宿。无不以此咨决。所疑终不破。洎谒圆照本。古今因缘会尽。唯不会僧问兴化。四方八面来时如何。化曰打中间底。僧作礼。化曰我昨日赴个村斋。中途遇一阵卒风暴雨。却向古庙里避得过。请益本。本曰。此是临济下因缘。须是问他家儿孙始得。师遂谒浮山远。请益前话。远曰。我有个譬喻说似你。你一似个三家村里卖柴汉子。把个匾担。向十字街头。立地问人。中书堂今日商量甚么事。师默计曰。若如此大故未在。远一日语师曰。吾老矣。恐虚度子光阴。可往依白云。此老虽后生。吾未识面。但见其颂临济三顿棒话。有过人处。必能了子大事。师潸然礼辞。至白云。遂举僧问南泉摩尼珠话请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。令掌磨事。未几。云至语师曰。有数禅客。自庐山来。皆有悟入处。教伊说亦说得。有来由。举因缘问伊亦明得。教伊下语亦下得。祇是未在。师於是大疑。私自计曰。既悟了。说亦说得。明亦明得。如何却未在。遂参究累日。忽然省悟。从前宝惜一时放下。走见白云。云为手舞足蹈。师亦一笑而已。师后曰。吾因兹出一身白汗。便明得下载清风。一日云示众曰。古人道。如镜铸像。像成后。光在甚么处。众下语不契。举以问师。师近前问讯曰。也不较多。云笑曰。须是道者始得。乃命分座。开示方来。初住四面。迁白云。晚居东山　上堂。三世诸佛。遥望顶礼。六代祖师。开口不得。四面今日且权为指使。且道。是个什么。一二三四五。雷门夸布鼓。谩说李将军。蓝田射石虎　上堂。真如凡圣。皆是梦言。佛及众生。并为增语。或有人出来道。盘山老[妳-女+口]。但向伊道。不因紫陌花开早。争得黄莺下柳条。若更问。四面老[妳-女+口]。自曰诺惺惺着　上堂。仲冬严寒。伏惟首座大众。尊体起居万福。两彩一赛。便下座　上堂。有一则语。举似诸人。第一不得错举。便下座　上堂。昨宵年暮夜。今朝是岁旦。大都寻尝日。世人生异见。不解逐根源。只管寻枝蔓。新旧只如今。仔细分明看。若也更商量。秦时[车*度]轹钻　诸院长老入山。上堂。临济入门便喝。是甚碗鸣声。德山入门便棒。抝曲作直。云门三句。曹洞五位。大开眼了作梦。何故如此。国清才子贵。家富小儿娇　到龙门上堂。有古何利。无口非哑。七出八没。风流儒雅。便下座　到海会上堂。白云山里白云人。把定封疆无缝罅。无缝罅知几价。莫有知价底么。乃曰。一二三四五　到兴化上堂。世事冗如麻。空门路转赊。青松林下客。几个得归家。共唱胡笳曲。分开五叶花。幸逢诸道友。同上白牛车。大众。车在这里。牛在什么处。芳草渡头寻不见。夜来依旧宿芦花。甘露资长老。把住师曰。舒州管界。元来有个草贼。师曰。和尚也须堤防。资拟议。师便拓开　上堂。叶落归根。来时无口。祖师恁么道。犹欠悟在　上堂。僧问。祖意教意。是同是别。师曰。人贫智短。马瘦毛长。乃曰。祖师说不着。佛眼看不见。四面老婆心。为君通一线　上堂。春气乍寒乍暖。春云或卷或舒。引得韶阳老子。放出针眼里鱼。乃曰。错　谢知事上堂。僧问。王索仙陀婆时如何。师曰。七孔八窍。曰如何是王索仙陀婆。师曰。鸾驾未排齐号令。曰如何是仙陀婆。师曰。眼润耳热。僧礼拜。师曰点。乃曰。文殊张帆。普贤把柁。势至观音共相唱和。赢得双泉闹中打坐。打坐即不无。且道。下水船一曲。作么生唱。啰逻哩。啰逻哩。俗气不除　上堂。今宵正月半。乾坤都一片。普贤门大开。相逢不相见。乃曰。过在阿谁　上堂。默默默。无上菩提从此得。赚杀人。便下座　上堂。上是天。下是地。南北东西依旧位。释迦老子弄精魂。达磨西来多忌讳。忽有个汉出来道。和尚低声。但向伊道。祇要抛砖引玉　上堂。山僧今日将山河大地。尽作黄金。该有情无情。总令成佛去。然后太平不入这保社。何故。争之不足。让之有余　上堂。太平不会禅。一向外边走。腊月三十日。赢得一张口。且道。那个是太平口。自曰。两片皮也不识　上堂。举保寿作街坊时。见两人相诤。一人以手打一拳曰。你得恁么无面目。宝寿因而得入。若人於此知落处。可谓公辨私辨。大众听取一颂。甚妙也甚妙。於此知性命。擗鼻与一拳。当时便打正　上堂。太平淈[泳-永+盾]汉。事事尽经徧。如是三千年。也有人赞叹。且道。赞叹个什么。好个淈[泳-永+盾]汉　上堂。教中道。假使满世间。皆如舍利弗。尽思共度量。不能测佛智。寻尝衲僧家。高揖释迦。不拜弥勒。是会佛智。不会佛智。众中有则有。只是藏牙伏爪。太平有个见处。不惜眉毛。举似诸人。待有人问。随口便答　上堂。有盐曰咸。无盐曰淡。太平闻说口。似匾担。便下座　上堂。神通妙用。不欠丝毫。通人分上。不用忉忉。泥多佛大。水长船高　上堂。一月普现一切水。一切水月一月摄。诚哉是言也。可谓塑不成。画不就。昨夜三更月如昼　谢典座上堂。变生为熟虽然易。众口调和转见难。咸淡若知真个味。自然饥饱不相干　上堂。拈起拄杖曰。昨夜三更。梦见拄杖子。教我一片禅。向我道。和尚明日早起上堂。举似大众。昨日锦上铺花。今日脚蹋实地。但看今日。明朝说甚祖师来意。翻思黄面老人。谩道灵山授记。直饶大地山河。借我鼻孔出气。不如放下身心。自然仁义礼智　上堂。今朝正月半。与诸人相见。嫩麦长新苗粒粒皆成面。荐不荐。全藉春风扇　上堂。举起拳头曰。若唤作拳头。一似不曾行脚。若不唤作拳头。对面相谩。除此之外。也少一拳不得　出队归上堂。出队半个月。眼不见鼻孔。忘却祖师禅。拾得个骨董。且道。向什么处着。一分奉释迦牟尼佛。一分奉多宝佛塔　谢首座上堂。弥勒看不见。释迦说不得。恁么尊贵生。日用无差忒。得不得。识不识。三德六味味逾多。千古万古为规则　上堂。僧问。如何是燃灯前。师曰。令人疑着。如何是正燃灯。师曰。错认定盘星。如何是燃灯后。师曰。一场懡[怡-台+罗]。乃曰。每月有个十五。无始劫来尽数。数到弥勒下生。未免有甜有苦。且道。毕竟如何。南山白额大虫。元是西山猛虎　上堂。日可冷。月可热。众魔不能坏真说。大众。作么生是真说。泼狼泼赖。若信不及。白云为汝道。一要众人会。二要龙神知。乃拈起法衣曰。这个真红色。刚然道是绯　上堂。风和日暖。古佛家风。柳绿桃红。祖师巴鼻。手亲眼辨。未是惺惺。口辩舌端。与道转远。从门入者。不是家珍。且道。毕竟如何。相见又无事。不来还忆君　上堂。卓拄杖一下。乃举起曰。拄杖子。敢问你。还说得如来禅么。自曰。说不得。还说得祖师禅么。自曰。说不得。既说不得。白云今日出自己意去也。出自己意。小儿子戏。人天众前。讨甚巴鼻　上堂。僧问。始何是白云一滴水。师曰。打碓打磨。曰饮者如何。师曰。教你无着面处。乃曰。恁么恁么。虾跳不出斗。不恁么不恁么。弄巧成拙。软似铁。硬如泥。金刚眼睛十二两。衲僧手里秤头低。有价数没商量。无鼻孔底。将什么闻香　邑中上堂。白云相送出山来。满眼红尘拨不开。莫谓城中无好事。一尘一剎一楼台　上堂。举马大师不安。院主问曰。和尚近日尊候如何。大师曰。日面佛。月面佛。师曰会么。如不会。白云与你颂出。丫鬟女子画娥眉。鸾镜台前语似痴。自说玉颜难比并。却来架上着罗衣　上堂。前回底。今日使不着。今日底。后次使不着。使不着。说不着。重遭扑。自古至如今。谁错谁不错。忽有个出来道。白云不是今日错也。自曰。错错　上堂。有一则奇特因缘。举似诸人。欲说又被说碍。不说又被不说碍。欲举山河大地。又被山河大地碍。从教头上且安头。真金不博鍮。丈夫意如此。快乐百无忧　上堂。举僧问曹山。佛未出世时如何。山曰。曹山不如。曰出世后如何。山曰。不如曹山。师曰。若以世谛观之。曹山合吃二十棒。若以祖道观之。白云合吃二十棒。然虽如是。棒头有眼。两人中。一人全肯。一人全不肯。若人简点得出。许汝具半只眼　上堂。汝等诸人。见老和尚。鼓动唇吻。竖起拂子。便作胜解。及乎山禽聚集。牛动尾巴。却将作等闲。殊不知。檐声不断前旬雨。电影还连后夜雷　上堂。释迦已灭。弥勒未生。森罗万象。推向一边。且作么生是。你诸人尝住法身。良久曰。有功无功。莫使腹空　请供头修造。上堂。白云今日。权将大宋世界。作一面碁盘。先将东岳泰山。南岳衡山。西岳华山。北岳恒山。中岳嵩山。定却五方。次将五台峨嵋支提罗浮。以为相助。左畔则斜飞雁阵。右边则虎口双关。遂举手曰。且道。这一着。落在什么处。若知落处。便为敌手。若也未然。白云试通个消息。十九条平路。争功势未休。莫教一着错。败子卒难收　上堂。若要天下横行。见老和尚。打鼓升堂。七十三八十四。将拄杖蓦口便筑。然虽如是。拈却门前上马台。剪断五色索。方始得安乐　上堂。平生百了千当底。正好吃棒。且道。过在什么处。打你百了千当　上堂。去圣时遥。人多懈怠。逆则生嗔。顺则生爱。且道。作么生是不嗔不爱。东海剪刀。西番皮袋　上堂。僧问。承师有言。山前一片闲田地。祇如威音王已前。未审什么人为主。师曰。问取写契书人。曰和尚为甚倩人来答。师曰。祇为你教别人问。曰与和尚平出去也。师曰。太远在。乃曰。五目莫睹其容。二听绝闻其向。有功者罚。无功者赏。拈须弥山秤来二两。忽有个道一方知识。为什么大秤。秤人物事。自曰。官不容针。私通车马　谢街坊上堂。街坊昨日将一把沙。到方丈前。一见老僧。劈面便撒。赖遇老僧见衫袖一遮。并不妨事。今朝举似大众。不敢隐藏。何故赏伊胆大。下得这个手脚。忽有人问白云。为什么只恁休去。不见道。老不以筋力为能。然虽如是。宾主历然　上堂。僧问。如何是佛。师曰。许多时。向什么处去来。乃曰。达磨未来时。冬寒夏热。达磨来后。夜暗昼明。诸人若下得一转平实语。吃盐闻咸。吃醋闻酸。若道不得。迦叶门前底　郭朝奉祥正请上堂。朝奉。於法座前烧香曰。此一瓣香。爇向炉中。为光明云。遍满法界。供养我堂头师兄禅师。伏愿。於此云中方广座上。擘开面门。放出先师形相。与诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲峰。师遂曰。曩谟萨怛哆钵啰野。恁么恁么。几度白云溪上望。黄梅花向雪中开。不恁么不恁么。嫩柳条金线。且要应时来。不见庞居士问马大师。不与万法为侣者。是什么人。马大师曰。待汝一口吸尽西江水。即向汝道。大众。一口吸尽西江水。万丈深潭穷到底。掠彴不是赵州桥。明月清风安可比　上堂。春雨洒无涯。乾坤已具知。东君行正令。梅柳一枝枝。祖师门下客。相见在今时。相见即不无说什么事。便下座　上堂。举唐肃宗帝问忠国师曰。和尚百年后。所师何物。国师曰。与老僧。造个无缝塔。帝曰。请师塔样。国师良久曰。会么。帝曰不会。国师曰。吾有付法弟子耽源。却谙此事。请诏问之。师曰。前面是真珠玛瑙。后面是玛瑙真珠。东边是观音势至。西边是普贤文殊。中间有一首幡。被风吹着。道胡卢胡卢　上堂。顾视禅床左右。遂拈拄杖在手中曰。只长一尺。下座　上堂。世有一物。亦不属凡。亦不属圣。亦不属邪。亦不属正。万事临时。自然号令。抵死要知。换却性命　上堂。担水河头卖。诸人尽笑怪。滞货没人猜。一似欠他倩。昨夜三更半。石人斗礼拜。这个说话。莫道你理会不得。我也理会不得。师曰。譬如水牯牛过窗棂。头角四蹄都过了。因甚尾巴过不得　师一日持锡绕廊曰。莫有属牛人问命么。众皆无语。师乃曰。孙膑今日开铺。更无一人垂顾。可怜三尺龙须。唤作寻常破布　宋徽宗崇宁甲申六月二十五日。上堂。辞众曰。赵州和尚。有末后句。你作么生会。试出来道看。若会得去。不妨自在快活。如或未然。这好事作么说。良久曰。说即说了也。祇是诸人不知。要会么。富嫌千口少。贫恨一身多。珍重。时山门。有土木之役。躬往督之。且曰。汝等勉力。吾不复来矣。归丈室。净发澡身。迄旦。吉祥而化。是夕山摧石陨。四十里内岩谷震吼。阇维。设利如雨。塔于东山之南。

　　潭州云盖山智本禅师

　　瑞州郭氏子。开堂日。僧问。诸佛出世。天雨四华。和尚出世。有何祥瑞。师曰。千闻不如一见。曰见后如何。师曰。瞎　问如何是清净法身。师曰。家无小使。不成君子　问将心觅心。如何觅得。师曰。波斯学汉语　问如何是学人出身处。师曰。雪峰元是岭南人　问素面呈相时如何。师曰。一场丑拙　问人人尽有一面古镜。如何是学人古镜。师曰。打破来。向你道。曰打破了也。师曰。北地冬抽笋　问古人道。说取行不得底。行取说不得底。未审。行不得底。作么生说。师曰。口在脚下。曰说不得底作么生行。师曰。踏着舌头　问知师久蕴囊中宝。今日当场略借看。师曰。适来恰被人借去　上堂。去者鼻孔辽天。来者脚踏实地。且道。祖师意向甚么处着。良久曰。长恨春归无觅处。不知流入此中来　上堂。高台巴鼻。开口便是。若也便是。有甚巴鼻。月冷风高。水清山翠　上堂。以楔出楔。有甚休歇。次得休歇。以楔出楔。喝一喝　上堂。高声唤侍者。侍者应诺。师曰。大众集也未。侍者曰。大众已集。师曰。那一个为甚么不来赴参。侍者无语。师曰。到即不点　上堂。满口道不出。句句甚分明。满目觑不见。山山迭乱青。鼓声犹不会。何况是钟鸣。喝一喝　上堂。祖翁卓卓荦荦。儿孙龌龌龊龊。有处藏头。没处露角。借问衲僧。如何摸索　上堂。横按拄杖曰。牙如刀剑面如铁。眼放电光光不歇。手把蒺藜一万斤。等闲敲落天边月。卓一下　僧问。如何是齩人狮子。师曰。五老峰前。曰这个岂会齩人。师曰。今日拾得性命　上堂。头戴须弥山。脚踏四大海。呼吸起风雷。动用生五彩。若能识得渠。一任岁月改。且道。谁人识得渠。喝一喝曰。田厍奴。

　　滁州琅琊永起禅师

　　襄阳人。上堂。僧问。庵内人。为甚么不见庵外事。师曰。东家点灯。西家暗坐。曰如何是庵内事。师曰。眼在甚么处。曰三门头合掌。师曰。有甚交涉。乃曰。五更残月落。天晓白云飞。分明目前事。不是目前机。既是目前事。为甚么不是目前机。良久曰。此去西天路。迢迢十万余　上堂。良久。抚掌一下曰。阿呵呵。阿呵呵。还会么。法法本来法。遂拈拄杖曰。这个是山僧拄杖。那个是本来法。还定当得么。卓一下。

　　英州保福殊禅师

　　僧问。诸佛未出世时如何。师曰。山河大地。曰出世后如何。师曰。大地山河。曰恁么则一般也。师曰。敲砖打瓦　问如何是和尚家风。师曰。椀大椀小。曰客来将何祇待。师曰。一杓两杓。曰未饱者作么生。师曰。少吃少吃　问如何是大道。师曰。闹市里。曰如何是道中人。师曰。一任人看　问如何是禅。师曰。秋风临古渡。落日不堪闻。曰不问这个禅。师曰。你问那个禅。曰祖师禅。师曰。南华塔外松阴里。饮露吟风又更多　问如何是真正路。师曰。出门看堠子　上堂。释迦何处灭俱尸。弥勒几曾在兜率。西觅普贤好惭愧。北讨文殊生受屈。坐压毗卢额汗流。行筑观音鼻血出。回头摸着个匾担。却道好个木牙笏。喝一喝。

　　袁州崇胜院珙禅师

　　上堂。举石巩张弓架箭话颂曰。三十年来握箭弓。三平才到擘开胸。半个圣人终不得。大颠弦外几时逢。

　　提刑郭祥正

　　字功甫。号净空居士。志乐泉石。不羡纷华。因谒白云。云上堂曰。夜来枕上。作得个山颂。谢功甫大儒。庐山二十年之旧。今日远访白云之勤。当须举与大众。请已后分明举似诸方。此颂岂唯谢功甫大儒。直要与天下有鼻孔衲僧。脱却着肉汗衫。莫言不道。乃曰。上大人丘乙己。化三千七十士。尔小生八九子。佳作仁可知礼也。公切疑。后闻小儿颂之。忽有省。以书报云。云以偈答曰。藏身不用缩头。敛迹何须收脚。金乌半夜辽天。玉兔赶他不着。宋元佑中。往衢之南禅。谒泉万卷。请升座。公趋前拈香曰。海边枯木叉手成香。爇向炉中。横穿香积如来鼻孔。作此大事。须是对众白过始得。云居老人。有个无缝布衫。分付南禅。着得不长不短。进前诸佛让位。退步则海水澄波。今日嚬呻。六种震动。遂召曰。大众还委悉么。有意气时添意气。不风流处也风流。泉曰。递相钝置。公曰。因谁致得　到保宁。请勇升座。公拈香曰。法鼓既鸣。宝香初爇。杨岐顶[宁*页]门。请师重着楔。保宁卓拄杖一下曰。着楔已竟。大众证明。又卓一下。下座　到云居。请佛印升座。公拈香曰。觉地相逢一何早。鹘臭布衫今脱了。要识云居一句元。珍重后园驴吃草。召大众曰。此一瓣香。熏天炙地去也。印曰。今日不着便。被这汉当面涂糊。便打。乃曰。谢公千里来相访。共话东山竹径深。借与一龙骑出洞。若逢天旱便为霖。掷拄杖下座。公拜起。印曰。收得龙么。公曰。已在这里。印曰。作么生骑。公摆手作舞便行。印拊掌曰。祇有这汉犹较些子。

　　保宁勇禅师法嗣
　　郢州月掌山寿圣智渊禅师

　　上堂。僧问。祖意西来即不问。如何是一色。师曰。目前无阇黎。此间无老僧。曰既不如是。如何晓会。师曰。领取钩头意。莫认定盘星。乃曰。凡有问答。一似击石迸火。流出无尽法财。三草二木普沾其润。放行也。云生谷口。雾罩长空。把定也。碧眼胡僧。亦须罔措。寿圣如斯举唱。犹是化门。要且未有衲僧巴鼻。敢问诸人。作么生是衲僧巴鼻。良久曰。布针开两眼。君向那头看。

　　安吉州乌镇寿圣院楚文禅师

　　上堂。拈拄杖曰。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众曰。莫谓棒头有眼明如日。上面光生尽是漆。随声敲一下　上堂。一叉一札。着骨连皮。一搦一抬。粘手缀脚。电光石火。头垂尾垂。劈箭追风。半生半死。撞着磕着。讨甚眉毛。明头暗头。是何眼目。总不恁么。正在半途。设使全机未至涯岸。直饶净裸裸。赤洒洒。没可把。尚有廉纤。山僧恁么道。且道。口好作甚么。良久曰。嘻留取吃饭。

　　信州灵鹫山宝积宗映禅师

　　开堂日。乃横按拄杖曰。大众到这里。无亲无疎。自然不孤。无内无外。纵横自在。自在不孤。清净毗卢。释迦举令。弥勒分疎。观根逗教。更相回互。看取宝积拄杖子。黑漆光生。两头相副。阿呵呵。是何言欤。良久曰。世事但将公道断。人心难与月轮齐。卓一下。下座。

　　隆兴府景福日余禅师

　　上堂。僧问。如何是道。师曰。天共白云晓。水和明月流。曰如何是道中人。师曰。先行不到。末后太过。又僧出众。画一圆相。师以手画一画。僧作舞归众。师曰。家有白泽之图。必无如是妖怪。乃拈拄杖曰。无量诸佛。向此转大法轮。今古祖师。向此演大法义。若信得及。法法本白圆成。念念悉皆具足。若信不及。山僧今日因行不妨掉臂。更为重说偈言。卓一下。下座。

　　安吉州上方日益禅师

　　开堂日。上首白槌罢。师曰。白槌前。观一又不成。白槌后。观二又不是。到这里。任是铁眼铜睛。也须百杂碎。莫有不避危亡底衲僧。试出来看。时有两僧齐出。师曰。一箭落双雕。曰某甲话犹未问。何得着忙。师曰。莫是新罗僧么。僧拟议。师曰。撞露柱汉。便打。问如何是未出世边事。师曰。井底虾蟇吞却月。曰如何是出世边事。师曰。鹭鸶踏折枯芦枝。曰去此二途。如何是和尚为人处。师曰。十成好个金刚钻。摊向街头卖与谁。问如何是多年水牯牛。师曰。齿疎眼暗。问闹市相逢事若何。师曰。东行买贱。西行卖贵。曰忽若不作贵不作贱。又作么生。师曰。镇州萝卜。问一切含灵。具有佛性。既有佛性。为甚么却撞入驴胎马腹。师曰。知而故犯。曰未审向甚么处忏悔。师打曰。且作死马医。问觌面相呈时如何。师曰。左眼半斤。右眼八两。僧提起坐具曰。这个聻。师曰。不劳拈出。乃左右顾视曰。黄面老周行七步。脚跟下正好一锥。碧眼胡兀坐九年。顶门上可惜一札。当时若有个为众竭力底衲僧。下得这毒手也免得。拈花微笑。空破面颜。立雪齐腰。翻成辙迹。自此将错就错。相楼打篓。遂有五叶芬芳。千灯续焰。向曲录木上。唱二作三。於楖栗杖头。指南为北。直得进前退后。有问法问心之徒。倚门傍墙。有觅佛觅祖底汉。庭前指柏。便唤作祖意西来。日里看山。更错认学人自己。殊不知此一大事。本自灵明。尽未来际。未尝间断。不假修证。岂在思惟。虽鹙子有所不知。非满慈之所能辩。不见马祖一喝。百丈三日耳聋。宝寿令行。镇州一城眼瞎。大机大用。如迅雷不可停。一唱一提。似断崖不可履。正当恁么时。三世诸佛。祇可傍观。六代祖师。证明有分。大众且道。今日还有证明底么。良久曰。札　上堂。拾得搬柴。寒山烧火。唯有丰干。岩中冷坐。且道。丰干有恁么长处。良久曰。家无小使。不成君子。

　　赣州西堂显首座

　　赋性高逸。机辩自将。保宁示以神剑颂曰。提得神锋胜太阿。万年妖孽尽消磨。直饶埋向尘泥里。怎奈灵光透匣何。师曰。漫效颦。亦提得一个。宁曰。何不呈似老僧。师便曰。凛凛寒光出匣时。乾坤闪烁耀潜辉。当锋截断毗卢顶。更有何妖作是非。宁曰。忽遇天魔外道来时如何。师以坐具便摵。宁作倒势。师拂袖而行。宁曰。且来。师曰。且去掘窟。宁笑而已。

　　五灯全书卷第四十一
　　五灯全书卷第四十二

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下十四世
　　五祖演禅师法嗣
　　成都府昭觉寺佛果克勤禅师

　　彭州骆氏子。世业儒。师儿时。日记千言。偶游妙寂寺。见佛书三复。怅然如获旧物。乃喜曰。予殆过去沙门也。即去家。依自省祝发。从文照通讲说。又从敏行授楞严。俄得病濒死。叹曰。诸佛涅盘正路。不在文句中。吾欲以声求色见。宜其无以死也。遂弃去。参真觉胜。胜方创臂出血。指示师曰。此曹溪一滴也。师矍然。良久曰。道固如是乎。即徒步出蜀。首谒玉泉皓。次依金銮信。大沩喆。黄龙心。东林度。诸老佥指为法器。而晦堂称。他日临济一派属子矣。最后见五祖。尽其机用。祖皆不诺。乃谓祖强移换人。出不逊语。忿然而去。祖曰。待你着一顿热病打时。方思量我在。师到金山染伤寒困极。以平日见处试之。无得力者。追绎五祖之言。乃自誓曰。我病稍间。即归五祖。病痊寻归。祖一见而喜。令即参堂。便入侍者寮。方半月。会部使者解印还蜀。诣祖问道。祖曰。提刑少年曾读小艳诗否。有两句颇相近。频呼小玉元无事祇要檀郎认得声。提刑应诺诺。祖曰。且子细。师适归侍立次。问曰。闻和尚举小艳诗。提刑会否。祖曰。他祇认得声。师曰。祇要檀郎认得声。他既认得声。为甚么却不是。祖曰。如何是祖师西来意。庭前栢树子聻。师忽有省。遽出。见鸡飞上栏干。鼓翅而鸣。复自谓曰。此岂不是声。遂袖香入室。通所得。呈偈曰。金鸭香销锦绣帏。笙歌丛里醉扶归。少年一段风流事。祇许佳人独自知。祖曰。佛祖大事。非小根劣器所能造诣。吾助汝喜。祖徧谓山中耆旧曰。我侍者。参得禅也。由此所至推为上首。宋崇宁中。还里省亲。四众迓拜。成都帅翰林郭知章。请开法六祖。更昭觉。政和间。谢事。复出峡南游。时张无尽。寓荆南。以道学自居。少见推许。师舣舟谒之。剧谈华严旨要曰。华严现量境界。理事全真。初无假法。所以即一而万。了万为一。一复一。万复万。浩然莫穷。心佛众生。三无差别。卷舒自在。无碍圆融。此虽极则。终是无风匝匝之波。公於是。不觉促榻。师遂问曰。到此与祖师西来意。为同为别。公曰同矣。师曰。且得没交涉。公色为之愠。师曰。不见云门道。山河大地。无丝毫过患。犹是转句。直得不见一色。始是半提。更须知有向上全提时节。彼德山临济。岂非全提乎。公乃首肯。翌日。复举事法界理法界。至理事无碍法界。师又问。此可说禅乎。公曰。正好说禅也。师笑曰。不然。正是法界量里在。盖法界量未灭。若到事事无碍法界。法界量灭始好说禅。如何是佛乾屎橛如何是佛麻三斤是故真净偈曰。事事无碍。如意自在手把猪头。口诵净戒。趂出淫坊。未还酒债。十字街头。解开布袋。公曰。美哉之论。岂易得闻乎。於是。以师礼留居碧岩。复徙道林。枢密邓公子常。奏赐紫服师号。诏住金陵蒋山。学者无地以容。勅补天宁万寿。徽宗召见。褒宠甚渥。高宗建炎初。又迁金山。适驾幸维扬。入对。赐圆悟禅师。改云居。久之复领昭觉　僧问。云门道须弥山。意旨如何。师曰。推不向前。约不退后。曰未审还有过也无。师曰。坐却舌头　问法不孤起。仗境方生。提坐具曰。这个是境。那个是法。师曰。却被阇黎夺却枪　问古人道。楖栗横担不顾人。直入千峰万峰去。未审那里是他住处。师曰。腾蛇缠足。路布绕身。曰朝看云片片。暮听水潺潺。师曰。却须截断始得。曰此回不是梦。真个到庐山。师曰。高着眼　问。猿抱子归青嶂后。鸟衔花落碧岩前。此是和尚旧时安身立命处。如何是道林境。师曰。寺门高开洞庭野。殿脚插入赤沙湖。曰如何是境中人。师曰。僧宝人人沧海珠。曰此是杜工部底。作么生是和尚底。师曰。且莫乱道　问如何是夺人不夺境。师曰。山僧有眼不曾见。曰如何是夺境不夺人。师曰。阇黎问得自然亲。曰如何是人境俱夺。师曰收。曰如何是人境俱不夺。师曰放　问有句无句。如藤倚树。如何得透脱。师曰。倚天长剑逼人寒。曰祇如树倒藤枯。沩山为甚么呵呵大笑。师曰。爱他底着他底。曰忽被学人掀倒禅床。抝折拄杖。又作个甚么伎俩。师曰。也是贼过后张弓　问明历历露堂堂。因甚么乾坤收不得。师曰。金刚手里八棱棒。曰忽然一唤便回。还当得活也无。师曰。鹙子目连无奈何。曰不落照不落用。如何商量。师曰。放下云头。曰忽遇其中人时如何。师曰。骑佛殿出山门。曰万象不来渠独语。教谁招手上高峰。师曰。错下名言　上堂。通身是眼见不及。通身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道。如何展演。域中日月纵横挂。一亘晴空万古春　上堂。山头鼓浪。井底扬尘。眼听似震雷霆。耳观如张锦绣。三百六十骨节。一一现无边妙身。八万四千毛端。头头彰宝王剎海。不是神通妙用。亦非法尔如然。苟能千眼顿开。直是十方坐断。且超然独脱一句。作么生道。试玉须经火。求珠不离泥　上堂。本来无形段。那复有唇觜。特地广称扬。替他说道理。且道。他是阿谁　上堂。十五日已前。千牛拽不回。十五日已后。俊鹘趂不及。正当十五日。天平地平。同明同暗。大千沙界。不出当处。可以含吐十虚。进一步。超越不可说香水海。退一步。坐断千里万里。白云不进不退。莫道阇黎。老僧也无开口处。举拂子曰。正当恁么时如何。有时拈在千峰上。划断秋云不放高　上堂。十方同聚会。本来身不昧。个个学无为。顶上用钳锤。此是选佛场。深广莫能量。心空及第归。利剑不如锥。庞居士。舌拄梵天。口包四海。有时将一茎草。作丈六金身。有时将丈六金身。作一茎草。甚是奇特。虽然如此。要且不曾动着向上关。且如何是上关。铸印筑高坛　上堂。有句无句。超宗越格。如藤倚树。银山铁壁。及至树倒藤枯。多少人失却鼻孔。直饶收拾得来。已是千里万里。祇如未有恁么消息时如何。还透得么。风暖鸟声碎。日高华影重　上堂。第一句荐得。祖师乞命。第二句荐得。人天胆落。第三句荐得。虎口横身。不是循途守彻。亦非革辙移途。透得则六臂三头。未透亦人间天上。且三句外一句。作么生道。生涯祇在丝纶上。明月扁舟泛五湖　示众。一言截断。千圣消声。一剑当头。横尸万里。所以道。有时句到意不到。有时意到句不到。句能刬意。意能刬句。意句交驰。衲僧巴鼻。若能恁么转去。青天也须吃棒。且道。凭个甚么。可怜无限弄潮人。毕竟还落潮中死　示众。万仞崖头撒手。须要其人。千钧之弩发机。岂为鼷鼠。云门睦州。当面蹉过。德山临济。诳呼闾阎。自余立境立机。作窠作窟。故是鬼家活计。且独脱一句。作么生道。万缘迁变浑闲事。五月山房冷似冰　绍兴乙卯八月己酉。示微恙。趺坐书偈遗众。投笔而逝。茶毗。舌齿不坏。设利五色无数。塔于昭觉寺之侧。谥真觉禅师。阅世七十有三。坐夏五十有五。
</div>
    <div class="pagination">
<a href="五灯全书_page88.html">上一页</a><span>...</span><a href="五灯全书_page84.html">84</a><a href="五灯全书_page85.html">85</a><a href="五灯全书_page86.html">86</a><a href="五灯全书_page87.html">87</a><a href="五灯全书_page88.html">88</a><span class="current-page">89</span><a href="五灯全书_page90.html">90</a><a href="五灯全书_page91.html">91</a><a href="五灯全书_page92.html">92</a><a href="五灯全书_page93.html">93</a><a href="五灯全书_page94.html">94</a><span>...</span><a href="五灯全书_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
