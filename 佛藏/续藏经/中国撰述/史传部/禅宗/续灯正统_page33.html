<!DOCTYPE html>
<html>
<head>
    <meta charset="UTF-8">
    <title>续灯正统 - 第 33 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续灯正统 - 第 33 页/共 65 页</h1>
    <div class="content">
　　　　南海普陀嗣祖沙门西蜀　性统　编集
　　临济宗

　　大鉴下第二十世
　　灵隐岳禅师法嗣
　　宁波府天童灭翁天目文礼禅师

　　杭临安阮氏子。家天目之麓。故号天目。六岁携篮随母采桑。俄念携之者谁。遂有出家志。年十六。依真相寺智月剃落。往净慈。参混源。源举现成公案放汝三十棒话。不契。乃谒育王佛照。照问。恁么来者。那个是汝主人公。师豁然领旨。一日照问。是风动是幡动。者僧如何。师曰。物见主眼卓竖。照曰。不是风动。不是幡动。甚处见祖师。师曰。揭却脑盖。照喜其俊迈。命典书记。回杭。听一心三观於上竺。时松源岳唱道荐福。室中问僧。不是风动。不是幡动。拟议即棒出。师闻顿忘知解。遂往见之。获印可。辞去巡礼江淮间祖塔。时浙翁琰主蒋山。举师立僧。嘉定壬申。张约斋请师开法慧云。次迁温之能仁。未几退归钱塘之西丘。赵节斋微服过访师。与语终日而去。翌日奏请师住持净慈。室中每举南山筀笋东海乌鰂话。学者拟议。师便打。莫有凑泊之者。后迁福泉。晚居天童。
　　上堂。法不孤起。仗境方生。境既不生。法从何立。龙湫泻千尺瀑布。且不是境。雁峰耸万丈高寒。且不是法。明眼衲僧。到者里。合作么生。直饶倜傥分明。山僧棒折也未放在。何故。杀人刀活人剑。
　　上堂。事事无碍。青山掩映斜阳外。法法无差。槛前古木闹群鸦。君不见太原孚上座。走天涯扬州。五更闻画角。吹断落梅花。直至如今未到家。
　　冬至上堂。黄锺才起时。九数从头数。相将幽谷莺啼。次第雕梁燕语。田父祭勾芒。丛祠敲社鼓。农父狎牛郎。村姑教蚕妇。光阴老尽世间人。冬至寒食一百五。
　　宏智忌日。上堂。夜明帘外。宝鉴堂前。元无兼带。岂有偏圆。正恁么时。毕竟谁居正位。古渡无人霜月冷。芦花风静鹭鸶眠。
　　上堂。长颈鸟乔林不栖。横飞天外。穴鼻牛山田耕了。直上峰头。天下衲僧仰望不及。何故。嘉州打大象。
　　上堂。投子道。迎之不见其首。随之罔眺其后。大似徐六担版。天童则不然。仰之弥高。俯察非遥。横塘宿鹭斜飞起。几只银瓶挂树梢。
　　上堂。众生本不曾迷。夜阑鸡向五更啼。诸佛本不曾悟。秋清雁度长空去。拍膝一下曰。西窗昨夜月华明。凉飙已到梧桐树。
　　元宵上堂。昨夜摩腾法师。徧点莲灯。助佛光明。直得善信真人。失却光彩。太白龙王出来道。我从龙种上尊王佛时住此山。未闻有者个消息。于是空中打个闪电。变作满天黑风暴雨。还委悉么。我见灯明佛。本光瑞如此。
　　僧问。牛头未见四祖时如何。师曰牛头。曰见后如何。师曰。牛头牛头。
　　僧问。和尚见佛照时如何。师曰。石中有玉。曰见松源后如何。师曰。沙里无油。
　　来上座问。某甲有状。告投和尚。师曰。对头在那里来。曰和尚便是。师曰。老僧与汝有甚么冤雠。来无语。师捉住曰。冤家冤家。
　　问新到。汝名甚么。僧曰智虎。师退身作怕势。僧拟议。师便归方丈。
　　僧问。观方知彼去。去者不至方。意旨如何。师曰。前不构村。后不迭店。
　　举楞严诸可还者自然非汝。不汝还者非汝而谁。颂曰。不汝还兮复是谁。残红流在钓鱼矶。日斜风定无人扫。燕子衔将水际飞。
　　师尤邃於易。乾淳诸儒大阐道学。师与之游。直示心法。朱晦庵问毋不敬。师叉手示之。杨慈湖问不欺之力。师答以偈曰。此力分明在不欺。不欺能有几人知。要明象兔全提句。看取升阶正笏时。其晓人类如此。
　　师主五剎。通不过八九年。而投闲於良渚之西丘。岁月尤多。然群衲参叩。无异领众时也。将入寂。谓侍者曰。谁与我造个无缝塔。者曰。请师塔样。师良久曰。尽力画不出。遂怡然脱去。阇维。弟子收舍利并遗骨。附葬於应庵塔左。寿八十四。腊六十八。

　　湖州府道场运庵普岩禅师

　　题赵州像赞曰。无端提起七斤衫。多少禅人着意参。尽向青州做窠窟。不知春色在江南。
　　举洞山冬夜吃果子公案。颂曰。洞山玷辱家风。首座埋没自己。双双绣出鸳鸯。寸舌扶持不起。

　　镇江府金山掩室善开禅师

　　上堂。举密庵破沙盆话。颂曰。法眼拈来早自谩。无端错对破沙盆。而今徧界难遮掩。殃害丛林子又孙。

　　□□府华藏无碍觉通禅师

　　青苗会上堂。破一微尘出大经。鸢飞鱼跃更分明。不将眼看将心看。已是重敲火里氷。揞黑豆昧平生。直须劫外话丰登。缲成白雪桑重绿。割尽黄云稻正青。

　　温州府龙翔石岩希琏禅师

　　潮阳马氏子。上堂。举广慧琏与杨大年夜话次。慧曰。秘监曾与甚人道话来。公曰。某曾问云岩谅监寺。两个大虫相齩时如何。谅曰。一合相。某曰。我祇管看。未审恁么道还得么。慧曰。者里则不然。公曰。请和尚别一转语。慧以手作拽鼻势曰。者畜生更[跳-兆+孛]跳在。公於言下。脱然无疑。遂述偈曰。八角磨盘空里走。金毛师子变作狗。拟欲将身北斗藏。应须合掌南辰后。师曰。内翰攀南辰倚北斗。广慧转天关翻地轴。寥寥千古许谁知。断弦须是鸾胶续。
　　僧问。昔日佛照光。因宋孝宗宣问。释迦佛入山六年。所成何事。光曰。将谓陛下忘却。此意如何。师答以颂曰。大根大器大熏修。瞥转机轮向上头。万亿斯年惟一佛。雪山元不隔龙楼。

　　台州府瑞岩少室光睦禅师

　　举曹山霞因僧侍立次。山曰。道者可煞热。曰是。乃问。祇如热。向甚么处回避。山曰。向镬汤炉炭里回避。曰祇如镬汤炉炭里。又作么生回避。山曰。众苦不能到。师颂曰。瞎却顶门三只眼。镬汤炉炭里优游。若言众苦不能到。端的何曾有地头。
　　题四祖像赞曰。破头峰顶紫云飞。三却天书老翠微。滞货虽然无用处。不应分付小孩儿。

　　湖州府道场北海悟心禅师

　　举黄檗在盐官殿上礼佛时。唐宣宗为沙弥。问。不着佛求。不着法求。不着僧求。长老礼拜。当何所求。檗曰。不着佛求。不着法求。不着僧求。常礼如是事。弥曰。用礼何为。檗便掌。弥曰。太粗生。檗曰。者里是甚么所在。说粗说细。随后又掌。颂曰。曾施三掌触君王。佛法何曾有寸长。粗行沙门封断际。至今无地着惭惶。
　　举唐文宗蛤蜊因缘。颂曰。合水和泥底事忙。被渠点破大乖张。虽然契得君王意。争奈全身入镬汤。

　　宁波府雪窦无相范禅师

　　上堂。举赵州道。才有是非纷然失心。还有答话分也无。僧举似洛浦。浦扣齿。又举似云居。居曰。何必。僧回举似赵州。州曰。南方大有人丧身失命。僧曰。请和尚举。赵州方举前话。僧指旁僧曰。者个师僧。吃却饭了。作恁么语话。师颂曰。坐底见立底。立底见坐底。咄哉老赵州。白日眼见鬼。

　　台州府瑞岩云巢岩禅师

　　举经题[?北]字话。颂曰。以字不成八字非。当阳拈起大家知。释迦老子舌无骨。黄叶将来吓小儿。
　　举灵云见桃花话。颂曰。三月桃花烂熳红。灵云打失主人翁。随邪逐恶玄沙老。半是真情半脱空。

　　宁波府雪窦大歇仲谦禅师

　　义乌应氏子。幼读傅大士心王铭。矢志出家。初参息庵。庵器而抑之曰。汝儒者习气不除。焉能学道。要到大休大歇田地。须是如木偶人去。师蒙激发。益自奋励。一日忽有省。遂以大歇自名。后依松源岳。岳室中。举秘魔擎叉话。师豁然大悟。出住后。举应庵问密庵。如何是正法眼。密曰破沙盆话。颂曰。白玉琢成泥弹子。黄金铸就铁昆仑。千年滞货无人买。未免如今累子孙。
　　送维那偈曰。兴化当年打克宾。丛林千载话犹存。云黄有棒且高阁。只么煎茶送出门。

　　杭州府净慈谷源道禅师

　　举丹霞然初参石头。刬佛殿前草公案。颂曰。石头刬草验英豪。懵懂丹霞眼不高。若解转身行活路。至今应不累儿曹。

　　苏州府虎丘蒺藜昙禅师

　　初住四明延庆。迁苏之穹窿震泽普济镇江甘露真州长芦。后住虎丘。上堂。举僧问香林。如何是衲衣下事。林曰。腊月火烧山。师曰。兔子何曾离得窠。若有人问延庆。如何是衲衣下事。只对他道。就船买得鱼偏美。踏雪沽来酒倍香。
　　上堂。念念释迦出世。时时弥勒下生。顿超天地未分之前。不历阶梯。掀翻宝所。便恁么去。可以开无量法门。可以演百千妙义。蓦拈拄杖卓一下曰。无量法门百千妙义。尽向者里百杂碎了也。还知虎丘落处么。靠拄杖曰。祖祢不了。殃及儿孙。
　　举灵云见桃花话。颂曰。三月桃华是处开。灵云双眼尽尘埃。谢郎重整钓鳌手。未免将身一处埋。

　　诺庵肇禅师

　　举松源示众曰。明眼衲僧。因甚打失鼻孔。有贼无赃[○@●]话。颂曰。杀人一万损三千。独弄单提机不全。万顷沧波明月夜。一声短笛钓鱼船。
　　赞二祖像曰。觅心无处自欺谩。甘受齐腰深雪寒。三拜起来依位立。谁知徧界是波澜。
　　华亭怀古。活计都卢一钓舟。锦鳞入手便抽头。我来不睹师亲训。柳岸依依蘸碧流。

　　秘监陆游居士

　　字务观。号放翁。山阴人。尝谒松源於灵隐。问心传之学可得闻乎。源曰。既是心传。岂从闻得。士点首默契。呈偈曰。几度驱车入帝京。逢人一例眼双青。今朝始见宗门别。说有言无要眼听。

　　卧龙先禅师法嗣
　　杭州府径山无准师范禅师

　　蜀梓潼雍氏子。九岁依阴平山道钦出家。绍熙甲寅。登具戒。明年游成都。坐夏正法。请益瞎堂高弟尧首座坐禅法。尧曰。禅是何物。坐底是谁。师於是昼夜体究。一日如厕有省。明年谒佛照于育王。照问何处人。师曰剑州。照曰。带得剑来么。师随声便喝。照笑曰。者乌头子也乱做。久之。复至灵隐。时破庵居第一座。同游石笋庵。庵之道者。请益猢狲子捉不住话。庵曰。用捉他作么。如风吹水自然成纹。师侍旁有省。未几。破庵扫塔天童。师偕往。复拉石溪月。同游台雁。至瑞岩云巢。留师分座。夜梦伟衣冠者。持把茅见授。翌日明州清凉专使至。师受请入院。见所谓伽蓝神。姓茅。衣冠与所梦无异。升堂开法。一香供破庵焉。三年迁焦山。次迁雪窦。又三年。被敕移育王。又三年。领嵩山少林。次补径山。明年寺毁。师不动容经意。是冬十月。旨下召入内廷。上御修政殿引见。师奏对详明。上赐金襕僧伽黎。复宣诣慈明殿。升座说法。上垂帘而听。赐佛鉴禅师号。三年寺成。阅六年复毁。而多助云至。不数年。复还旧观。
　　僧问。赵州道。三十年前在南方行脚。火炉头有个无宾主话。直至如今无人举着。此意如何。师曰。舌头拖地。曰毕竟如何是无宾主话。师曰。言满天下。曰祇如玄沙闻得乃曰。者老汉脚跟未点地在。又作么生。师曰。一坑埋却。曰可谓焦砖打着连底冻。赤眼撞着火柴头。师以拄杖划一划。
　　上堂。五峰门下。百种全无。禅床迫窄。堂供萧踈。脚下踏着底。破砖头碎瓦片。面前撞见底。王獦獠李麻胡。恁么薄福住山。真个孤负老胡。良久曰。虽然如是。更点分明。
　　上堂。一夏已满。无事不办。遂府钵盂。邛州磁碗。
　　上堂。灵山指月。曹溪话月。递代相传。证龟成鳖。范上座。寻常一张口。挂在壁上。今日无端入者行户。未免拈出多年历日。说似诸人。且要郭大李二邓四张三。知得江南两浙。春寒秋热。
　　示众。若论个事。直是省要。奈何诸人自作艰难。自作障碍。所以寻常东廊西廊。见诸人和南问讯。山僧便乃低头相接。其实无他。只要诸人识得长老是西川隆庆府人氏。若也识得。便与诸人打些乡谈。说些乡话。如今且未问你识得长老。且各自知得自家乡井也得。还知么。明州六县。奉化八乡。
　　淳佑戊申秋。筑室明月池上。榜曰退耕。乞老于朝。己酉三月旦。升堂示众曰。山僧既老且病。无力得与诸人东语西话。今日勉强出来。将从前所说不到底。尽情向诸人面前。抖擞去也。遂起身抖衣曰。是多少。十八日集两序。区画后事。亲书遗表。及遗书十数封。言笑如平时。其徒请遗偈。乃执笔疾书曰。来时空索索。去也赤条条。更要问端的。天台有石桥。移顷而逝。停龛二七日。奉全身。葬於万年正续之侧。去寺四十里。塔曰圆照。

　　杭州府灵隐石田法熏禅师
</div>
    <div class="pagination">
<a href="续灯正统_page32.html">上一页</a><span>...</span><a href="续灯正统_page28.html">28</a><a href="续灯正统_page29.html">29</a><a href="续灯正统_page30.html">30</a><a href="续灯正统_page31.html">31</a><a href="续灯正统_page32.html">32</a><span class="current-page">33</span><a href="续灯正统_page34.html">34</a><a href="续灯正统_page35.html">35</a><a href="续灯正统_page36.html">36</a><a href="续灯正统_page37.html">37</a><a href="续灯正统_page38.html">38</a><span>...</span><a href="续灯正统_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
