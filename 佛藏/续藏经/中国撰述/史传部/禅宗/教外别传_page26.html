<!DOCTYPE html>
<html>
<head>
    <meta charset="UTF-8">
    <title>教外别传 - 第 26 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 26 页/共 31 页</h1>
    <div class="content">　　青原下六世
　　禾山无殷禅师(九峰虔法嗣)

　　吉州禾山无殷禅师。福州吴氏子。七岁从雪峰出家。依年受具。谒九峰。九峰问。汝远远而来。睴睴(音衮)随众。是何境界而可修行。由何径路而能出离。师曰。重昏廓辟。盲者自盲。九峰乃许入室○后住禾山。江南李氏。召而问曰。和尚何处来。师曰。禾山来。曰山在甚么处。师曰。人来朝凤阙。山岳不曾移。国主重之。

　　六通院绍禅师(涌泉欣法嗣)

　　台州六通院绍禅师。一日涌泉问。甚么处去来。师曰。烧畬来。涌泉曰。火后事作么生。师曰。铁蛇钻不入。

　　青峰传楚禅师(洛浦安法嗣)

　　凤翔府青峰传楚禅师。泾州人也。一日洛浦问曰。院主去甚么处来。师曰。扫雪来。洛浦曰。雪深多少。师曰。树上总是。洛浦曰。得即得。汝向后住个雪窟定矣○访白水。白水曰。见说洛浦有生机一路。是否。师曰是。白水曰。止却生路。向熟路上来。师曰。生路上死人无数。熟路上不着活汉。白水曰。此是洛浦底。你底作么生。师曰。非但洛浦。夹山亦不奈何。白水曰。夹山为甚么不奈何。师曰。不见道生机一路。

　　永安善静禅师(洛浦安法嗣)

　　京兆府永安院善静禅师。郡之王氏子。唐天复中。南谒洛浦。洛浦器之。容其入室。乃典园务。力营众事。一日有僧。辞洛浦。洛浦曰。四面是山。阇黎向甚么处去。僧无对。洛浦曰。限汝十日。下语得中。即从汝去。其僧经行冥搜。偶入园中。师问曰。上座既是辞去。今何在此。僧具陈所以。坚请代语。师曰。竹密岂妨流水过。山高那阻野云飞。其僧喜踊。师嘱之曰。不得道是某甲语。僧遂白洛浦。曰谁语。曰某甲语。洛浦曰。非汝语。僧具言园头见教。洛浦至晚上堂。谓众曰。莫轻园头。他日座下有五百人在。后住永安。众余五百。果符洛浦之记。

　　洞溪戒定禅师(洛浦安法嗣)

　　嘉州洞溪戒定禅师。初问洛浦。月树无枝长覆荫。请师直指妙玄微。洛浦曰。森罗秀处。事不相依。渌水千波。孤峰自异。师於是领旨。

　　木平善道禅师(蟠龙文法嗣)

　　袁州木平山善道禅师。初谒洛浦。问一沤未发已前。如何辨其水脉。洛浦曰。移舟谙水脉。举棹别波澜。师不契。乃参蟠龙。语同前问。蟠龙曰。移舟不别水。举棹即迷源。师从此悟入(云峰悦云。木平若於洛浦言下会去。犹较些子。可惜许向蟠龙死水里淹杀。后有问。如何是木平。对云。不劳斤斧。果然只在这里。诸禅德。大凡发言超方。也须甄别邪正。识辩真伪。带些子眼筋始得。虽然如是。也是贼过后张弓　径山杲云。云峰此语。亦能瞎人眼。亦能开人眼)○凡有新到。未许参礼。先令运土三担。而示偈曰。南山路侧东山低。新到莫辞三转泥。嗟汝在途经日久。明明不晓却成迷○金陵李氏。向其道誉。迎请供养。待以师礼。尝问。如何是木平。师曰。不劳斤斧。曰为甚么不劳斤斧。师曰木平。

　　郢州桐泉禅师(黄山轮法嗣)

　　郢州桐(或作潼)泉山禅师。参黄山。黄山问。天门一合。十方无路。有人道得。摆手出漳江。师曰。蛰户不开。龙无龙句。黄山曰。是你恁么道。师曰。是即直言是。不是直言不是。黄山曰。摆手出漳江。黄山复问。卞和到处荆山秀。玉印从他天子传时如何。师曰。灵鹤不於林下憩。野老不重太平年。黄山深肯之。

　　教外别传卷十四
　　教外别传卷十五(洞曹宗)
　　青原下四世
　　洞山良价禅师(云岩晟法嗣)

　　瑞州洞山良价悟本禅师。会稽俞氏子。幼岁从师。念般若心经。至无眼耳鼻舌身意处。忽以手扪面。问师曰。某甲有眼耳鼻舌等。何故经言无。其师骇然异之。曰吾非汝师。年二十一。诣嵩山具戒。游方。首诣南泉。值马祖讳辰修斋。南泉问众曰。来日设马祖斋。未审马祖还来否。众皆无对。师出对曰。待有伴即来。南泉曰。此子虽后生。甚堪雕琢。师曰。和尚莫压良为贱。次参沩山。问曰。顷闻南阳忠国师。有无情说法话。某甲未究其微。沩山曰。阇黎莫记得么。师曰记得。沩山曰。汝试举一徧看。师遂举。僧问。如何是古佛心。国师曰。墙壁瓦砾是。僧曰。墙壁瓦砾。岂不是无情。国师曰是。僧曰。还解说法否。国师曰。常说炽然。说无间歇。僧曰。某甲为甚么不闻。国师曰。汝自不闻。不可妨他闻者也。僧曰。未审甚么人得闻。国师曰。诸圣得闻。僧曰。和尚还闻否。国师曰。我不闻。僧曰。和尚既不闻。争知无情解说法。国师曰。赖我不闻。我若闻。即齐於诸圣。汝即不闻我说法也。僧曰。恁么则众生无分去也。国师曰。我为众生说。不为诸圣说。僧曰。众生闻后如何。国师曰。即非众生。僧曰。无情说法。据何典教。国师曰。灼然言不该典。非君子之所谈。汝岂不见。华严经云。剎说众生说三世一切说。师举了。沩山曰。我这里亦有。祇是罕遇其人。师曰。某甲未明。乞师指示。沩山竖起拂子曰。会么。师曰不会。请和尚说。沩山曰。父母所生口。终不为子说。师曰。还有与师同时慕道者否。沩山曰。此去澧陵攸县。石室相连。有云岩道人。若能拨草瞻风。必为子之所重。师曰。未审此人如何。沩山曰。他曾问老僧。学人欲奉师去时如何。老僧对他道。直须绝渗漏始得。他道。还得不违师旨也无。老僧道。第一不得道老僧在这里。师遂辞沩山。径造云岩。举前因缘了。便问。无情说法。甚么人得闻。云岩曰。无情得闻。师曰。和尚闻否。云岩曰。我若闻。汝即不闻吾说法也。师曰。某甲为甚么不闻。云岩竖起拂子曰。还闻么。师曰不闻。云岩曰。我说法。汝尚不闻。岂况无情说法乎。师曰。无情说法。该何典教。云岩曰。岂不见。弥陀经云。水鸟树林。悉皆念佛念法。师於此有省。乃述偈曰。也大奇也大奇。无情说法不思议。若将耳听终难会。眼处闻时方得知。师问云岩。某甲有余习未尽。云岩曰。汝曾作甚么来。师曰。圣谛亦不为。云岩曰。还欢喜也未。师曰。欢喜则不无。如粪扫堆头。拾得一颗明珠。师问云岩。拟欲相见时如何。曰问取通事舍人。师曰。见问次。曰向汝道甚么。师辞云岩。云岩曰。甚么处去。师曰。虽离和尚。未卜所止。曰莫湖南去。师曰无。曰莫归乡去。师曰无。曰早晚却回。师曰。待和尚有住处即来。曰自此一别。难得相见。师曰。难得不相见。临行又问。百年后忽有人问。还邈得师真否。如何祇对。云岩良久曰。祇这是。师沈吟。云岩曰。价阇黎。承当个事。大须审细。师犹涉疑。后因过水睹影。大悟前旨。有偈曰。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如○他日因供养云岩真次。僧问。先师道祇这是。莫便是否。师曰是。曰意旨如何。师曰。当时几错会先师意。曰未审先师还知有也无。师曰。若不知有。争解恁么道。若知有。争肯恁么道(长庆棱云。既知有。为甚么恁么道。又云。养子方知父慈)○师在泐潭。见初首座。有语曰。也大奇也大奇。佛界道界不思议。师遂问曰。佛界道界即不问。祇如说佛界道界底。是甚么人。初良久无对。师曰。何不速道。初曰。争即不得。师曰。道也未曾道。说甚么争即不得。初无对。师曰。佛之与道。俱是名言。何不引教。初曰。教道甚么。师曰。得意忘言。初曰。犹将教意向心头作病在。师曰。说佛界道界底病大小。初又无对。次日忽迁化。时称师为问杀首座价○师因云岩讳日营斋。僧问。和尚於云岩处。得何指示。师曰。虽在彼中。不蒙指示。曰既不蒙指示。又用设斋作甚么。师曰。争敢违背他。曰和尚初见南泉。为甚么却与云岩设斋。师曰。我不重先师道德佛法。祇重他不为我说破。曰和尚为先师设斋。还肯先师也无。师曰。半肯半不肯。曰为甚么不全肯。师曰。若全肯。即孤负先师也○问欲见和尚本来师。如何得见。师曰。年牙相似。即无阻矣。僧拟进语。师曰。不蹑前踪。别请一问。僧无对(云居膺代云。恁么则不见和尚本来师也　僧问长庆棱。如何是年牙相似者。长庆云。古人恁么道。阇黎又向这里。觅个甚么)○问寒暑到来。如何回避。师曰。何不向无寒暑处去。曰如何是无寒暑处。师曰。寒时寒杀阇黎。热时热杀阇黎(投子同云。几乎与么去　琅琊觉云。我即不然。如何是无寒暑处。僧堂里去　云居舜云。大小琅琊。作这个去就。山僧即不然。如何是无寒暑处。三冬向暖火。九夏取凉风　宝峰文云。大众。若也会得。不妨神通游戏。一切临时。寒暑不相干。若也不会。且向寒暑里。经冬过夏　上封才云。洞山一句。可谓主宾交参。正偏涉入。诸人如今向甚处回避。无事。上山。行一转。借问诸人会也无泐潭准云。若为人时。冰也暖。不为人时火也寒)　○师与泰首座。冬节吃果子次。乃问。有一物。上拄天。下拄地。黑似漆。常在动用中。动用中收不得。且道。过在甚么处。泰曰。过在动用中。(同安显别云。不知)师唤侍者。掇退果卓　(五祖戒。别首座云。朝来更献楚王看　琅琊觉云。若不是洞山老人。焉能辨得。虽然如是。洞山犹欠一着在　沩山喆云。诸人还知洞山落处么。若也不知。徃徃作是非得失会去。山僧道。这果子。非但首座不得吃。假使尽大地人来。亦不得正眼觑着　云盖本云。洞山虽有打破虚空钳锤。而无补缀底针线。待伊道过在动用中。但道。请首座吃果子。泰首座若是个衲僧。吃了也须吐出　南堂静云。洞山坐筹帷幄。决胜千里。泰首座通身是口。有理难伸　沩山果云。洞山压良为贱。泰首座有理难伸。山僧路见不平。要为雪耻。当时才见与么问。只向道。灵山授记未到如此。待他拟议。拈果子劈面便掷。不唯塞断咽喉。免见后人妄生卜度　净慈昌云。洞山虽然掇得果卓去。要且塞泰首座口不得)○问雪峰。从甚处来。曰天台来。师曰。见智者否。曰义存吃铁棒有分○有僧不安。要见师。师遂往。僧曰。和尚何不救取人家男女。师曰。你是甚么人家男女。曰某甲是大阐提人家男女。师良久。僧曰。四山相逼时如何。师曰。老僧日前也向人家屋檐下过来。曰回互不回互。师曰。不回互。曰教某甲向甚处去。师曰。粟畬里去。僧嘘一声曰珍重。便坐脱。师以拄杖敲头三下曰。汝祇解与么去。不解与么来　(昭觉勤云。大凡行脚人。正要透脱这一件事。这僧既是大阐提人家男女。直至四山相逼。手脚忙乱。若不是洞山具大慈悲。放一线道。与他平展。争解恁么去。所以古人道。临终之际。若一毫头。圣凡情量未尽。未免入驴胎马腹里去。只如洞山道。我也亦从人家檐下过。粟畬里去。鼎鼎碍四山。不碍四山。到这里。须是桶底子脱始得。且道。洞山意作么生。还会么。金鸡啄破瑠璃壳。玉兔挨开碧海门)○因夜参不点灯。有僧出问话。退后。师令侍者点灯。乃召适来问话僧出来。其僧近前。师曰。将取三两粉来。与这个上座。其僧拂袖而退。自此省发。遂罄舍衣资。设斋得三年。后辞师。师曰善为。时雪峰侍立。问曰。祇如这僧辞去。几时却来。师曰。他祇知一去。不解再来。其僧归堂。就衣钵下坐化。雪峰上报师。师曰。虽然如此。犹较老僧三生在○雪峰上问讯。师曰。入门来须有语。不得道早个入了也。雪峰曰。某甲无口。师曰。无口且从。还我眼来。雪峰无语(云居膺。别前语云。待某甲有口即道。长庆棱别云。恁么则某甲谨退)○雪峰搬柴次。乃於师面前。抛下一束。师曰。重多少。雪峰曰。尽大地人提不起。师曰。争得到这里。雪峰无语○问时时勤拂拭。为甚么不得他衣钵。未审甚么人合得。师曰。不入门者。曰祇如不入门者。还得也无。师曰。虽然如此。不得不与他却。又曰。直道本来无一物。犹未合得他衣钵。汝道。甚么人合得。这里合下得一转语。且道。下得甚么语。时有一僧。下九十六转语。并不契。末后一转。始惬师意。师曰。阇黎何不早恁么道。别有一僧密听。祇不闻末后一转。遂请益其僧。僧不肯说。如是三年相从。终不为举。一日因疾。其僧曰。某三年请举前话。不蒙慈悲。善取不得。恶取去。遂持刀白曰。若不为某举。即杀上座去也。其僧悚然曰。阇黎且待。我为你举。乃曰。直饶将来。亦无处着。其僧礼谢。(雪窦显云。他既不受是眼将来。必应是瞎。还见祖师衣钵么。若於此入门。便乃两手分付。非但大庾岭头一个提不起。设使合国人来。且欵欵将去　翠岩芝云。总不合得他衣钵。却与古佛同参。且道参阿谁　天童觉云。长芦则不然。直须将来。若不将来。争知不受将来底。必应是眼。不受底真个是瞎。还会么。照尽体无依。通身合大道　灵隐岳。举翠岩语了云。到江吴地尽。隔岸越山多)○有庵主不安。凡见僧便曰。相救相救。多下语不契。师乃去访之。庵主亦曰相救。师曰。甚么相救。庵主曰。莫是药山之孙。云岩嫡子么。师曰不敢。庵主合掌曰。大家相送。便迁化。僧问。亡僧迁化。向甚么处去。师曰。火后一茎茆○师谓众曰。知有佛向上人。方有语话分。僧问。如何是佛向上人。师曰非佛(保福展别云。佛非　云门偃云。名不得。状不得。所以言非　法眼益别云。方便呼为佛)○师与密师伯过水。乃问。过水事作么生。密曰。不湿脚。师曰。老老大大。作这个语话。密曰。你又作么生。师曰。脚不湿○僧问茱萸。如何是沙门行。茱萸曰。行则不无。有觉即乖。别有僧举似师。师曰。他何不道。未审是甚么行。僧遂进此语。茱萸曰。佛行佛行。僧回举似师。师曰。幽州犹似可。最苦是新罗。(东禅齐云。此语还有疑讹也无。若有。且道甚么处不得。若无。他又道最苦是新罗。还点检得出么他道。行则不无。有觉即乖。却令再问是甚么行。又道佛行。那僧是会了问。不会了问。请断看)僧却问。如何是沙门行。师曰。头长三尺。颈长二寸。师令侍者持此语。问三圣然和尚。然於侍者手上搯一搯。侍者回举似师。师肯之○师见幽上座来。遽起向禅床后立。幽曰。和尚为甚么回避学人。师曰。将谓阇黎不见老僧○问三身之中。阿那身不堕众数。师曰。吾常於此切(僧问曹山。先师道。吾常於此切。意作么生。曹山云。要头便斫去。又问雪峰。雪峰以拄杖。劈口打云。我亦曾到洞山来　承天宗云。一转语海晏河清。一转语风高月冷。一转语骑贼马趂贼。试请辨看。忽有个衲僧出来道。总不与么。也许伊具一只眼　径山杲云。恁么葛藤。也未梦见三个老汉在。复云。何不向膏肓穴上下一针)○会下有老宿。去云岩回师问。汝去云岩作甚么。老宿曰不会。师代曰。堆堆地○师行脚时。会一官人曰。三祖信心铭。弟子拟注。师曰。才有是非。纷然失心。作么生注(法眼益代云。恁么则弟子不注也)○师看稻次。见朗上座牵牛。师曰。这个牛须好看。恐伤人苗稼。朗曰。若是好牛。应不伤人苗稼○师作五位君臣颂曰。正中偏。三更初夜月明前。莫怪相逢不相识。隐隐犹怀旧日嫌。偏中正。失晓老婆逢古镜。分明觌面别无真。休更迷头犹认影。正中来。无中有路隔尘埃。但能不触当今讳。也胜前朝断舌才。兼中至。两刃交锋不须避。好手犹如火里莲。宛然自有冲天志。兼中到。不落有无谁敢和。人人尽欲出常流。折合还归炭里坐○师因曹山辞。遂嘱曰。吾在云岩先师处。亲印宝镜三昧。事穷的要。今付於汝。词曰。如是之法。佛祖密付。汝今得之。宜善保护。银碗盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。迭而为三。变尽成五。如荎草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭着。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之[马-(烈-列)+廾]。以有下劣。宝几珍御。以有惊异。狸奴白牯。[舁-(印-ㄗ)+((巨-匚)@一)]以巧力。射中百步。箭锋相直。巧力何预。木人方歌。石女起舞。非情识到。宁容思虑。臣奉於君。子顺於父。不顺非孝。不奉非辅。潜行密用。如愚若鲁。但能相续。名主中主○师又曰。末法时代。人多乾慧。若要辨验真伪。有三种渗漏。一日见渗漏。机不离位。堕在毒海。二曰情渗漏。滞在向背。见处偏枯。三日语渗漏。究妙失宗。机昧终始。浊智流转。於此三种。子宜知之○又纲要偈三首。一敲唱俱行偈曰。金针双锁备。叶路隐全该。宝印当风妙。重重锦缝开。二金锁玄路偈曰。交互明中暗。功齐转觉难。力穷忘进退。金锁网鞔鞔。三不堕凡圣(亦名理事不涉)偈曰。事理俱不涉。回照绝幽微。背风无巧拙。电火烁难追○上堂。道无心合人。人无心合道。欲识个中意。一老一不老(后僧问曹山。如何是一老。曹山云。不扶持。云如何是一不老。曹山云枯木。僧又举似逍遥忠。忠云。三从六义)○师与密师伯行次。指路傍院曰。里面有人。说心说性。密曰是谁。师曰。被师伯一问。直得去死十分。密曰。说心说性底谁。师曰。死中得活○师不安。令沙弥传语云居。乃嘱曰。他或问和尚安乐否。但道。云岩路相次绝也。汝下此语须远立。恐他打汝。沙弥领旨去传语。声未绝。早被云居打一棒。沙弥无语(同安显代云。恁么则云岩一枝不坠也云居锡云。上座且道。云岩路绝不绝　崇寿稠云。古人打此一棒。意作么生)○师将圆寂。谓众曰。吾有闲名在世。谁人为吾除得。众皆无对。时沙弥出曰。请和尚法号。师曰。吾闲名已谢(石霜诸云。无人得他肯　云居膺云。若有闭名。非吾先师　曹山寂云。从古至今。无人辨得　踈山仁云。龙有出水之机。无人辨得)。

　　青原下五世
　　曹山本寂禅师(洞山价法嗣)

　　抚州曹山本寂禅师。泉州莆田黄氏子。少业儒。年二十五登戒。寻谒洞山。洞山问。阇黎名甚么。师曰本寂。洞山曰。那个聻。师曰。不名本寂。洞山深器之。自此入室。盘桓数载。乃辞去。洞山遂密授洞上宗旨。复问曰。子向甚么处去。师曰。不变异处去。洞山曰。不变异处。岂有去邪。师曰。去亦不变异。遂往曹溪。礼祖塔。回吉水。众向师名。乃请开法。师志慕六祖。遂名山为曹。寻值贼乱。乃之宜黄。由是法席大兴。学者云萃。洞山之宗。至师为盛○稠布衲问。披毛带角是甚么堕。师曰。是类堕。曰不断声色是甚么堕。师曰是随堕。曰不受食是甚么堕。师曰。是尊贵堕。乃曰。食者即是本分事。知有不取故。曰尊贵堕。若执初心。知有自己及圣位故。曰类堕。若初心知有己事。回光之时。摈却色声香味触法。得宁谧。即成功勋。后却不执六尘等事。随分而昧。任之则碍。所以外道六师。是汝之师。彼师所堕。汝亦随堕。乃可取食。食者即是正命食也。亦是就六根门头。见闻觉知。祇是不被他染污。将为堕。且不是同向前。均他本分事尚不取。岂况其余事邪。师凡言堕。谓混不得类不齐。凡言初心者。所谓悟了同未悟耳○僧问。学人通身是病。请师医。师曰不医。曰为甚么不医。师曰。教汝求生不得。求死不得○问沙门岂不是具大慈悲底人。师曰是。曰忽遇六贼来时如何。师曰。亦须具大慈悲。曰如何具大慈悲。师曰。一剑挥尽。曰尽后如何。师曰。始得和同○僧问。具何知解。善能问难。师曰。不呈句。曰问难个甚么。师曰。刀斧斫不入。曰恁么问难。还有不肯者么。师曰有。曰是谁。师曰曹山○师闻钟声乃曰。阿[口*耶]阿[口*耶]。僧问。和尚作甚么。师曰。打着我心。僧无对(五祖戒代云。作贼人心虚)○问维那。甚处来。曰牵醋槽去来。师曰。或到险处。又作么生牵。维那无对(云居膺代云。正好着力　踈山仁代云。切须放却始得)○问金峰志曰。作甚么来。曰盖屋来。师曰。了也未。曰这边则了。师曰。那边事作么生。曰候下工日白和尚。师曰。如是如是○师一日。入僧堂向火。有僧曰。今日好寒。师曰。须知有不寒者。曰谁是不寒者。师策火示之。僧曰。莫道无人好。师抛下火。僧曰。某甲到这里却不会。师曰。日照寒潭明更明○僧问。清税孤贫。乞师赈济。师召税阇黎。税应诺。师曰。清原白家酒三盏吃三。犹道未沾唇。(报慈遂云。甚么处是与他酒吃)○镜清问。清虚之理。毕竟无身时如何。师曰。理即如此。事作么生。曰如理如事。师曰。谩曹山一人即得。争奈诸圣眼何。曰若无诸圣眼。争鉴得个不恁么。师曰。官不容针。私通车马(沩山喆云。曹山虽然善能切磋琢磨。其奈镜清玉本无瑕。要会么。不经敏手。终成废器)○云门问。不改易底人来。师还接否。师曰。曹山无恁么闲工夫○问子归就父。为甚么父全不顾。师曰。理合如是。曰父子之恩何在。师曰。始成父子之恩。曰如何是父子之恩。师曰。刀斧斫不开○问灵衣不挂时如何。师曰。曹山孝满。曰孝满后如何。师曰。曹山好颠酒○问世间甚么物最贵。师曰。死猫儿头最贵。曰为甚么死猫儿头最贵。师曰。无人着价○师问德上座。菩萨在定。闻香象渡河。出甚么经。曰出涅盘经。师曰。定前闻。定后闻。曰和尚流也。师曰。道也太煞道。祇道得一半。曰和尚如何。师曰。滩下接取(径山杲云。甚么处去也)○问学人十二时中。如何保任。师曰。如经蛊毒之乡。水也不得沾着一滴○问国内按剑者是谁。师曰曹山。(清凉钦别云。汝不是恁么人)曰拟杀何人。师曰。一切总杀。曰忽逢本生父母。又作么生。师曰。拣甚么。曰争奈自己何。师曰。谁奈我何。曰何不自杀。师曰。无下手处○纸衣道者参。师问。莫是纸衣道者否。道者曰不敢。师曰。如何是纸衣下事。曰一裘才挂体。万法悉皆如。师曰。如何是纸衣下用。道者近前应诺。便立脱。师曰。汝祇解恁么去。何不解恁么来。道者忽开眼问曰。一灵真性。不假胞胎时如何。师曰。未是妙。道者曰。如何是妙。师曰。不借借。道者珍重便化○问强上座曰。佛真法身。犹若虚空。应物现形。如水中月。作么生说个应底道理。曰如驴觑井。师曰。道则太煞道。祇道得八成。曰和尚又如何。师曰。如井觑驴○云门问。如何是沙门行。师曰。吃常住苗稼者是。曰便恁么去时如何。师曰。你还畜得么。曰畜得。师曰。你作么生畜。曰着衣吃饭。有甚么难。师曰。何不道披毛戴角。云门便礼拜　(径山杲云。二尊宿恁么问答。未免在驴胎马腹里作活计。虽然如是。狗衔赦书。诸侯避道)○陆亘大夫问南泉。姓甚么。南泉曰姓王。曰王还有眷属也无。南泉曰。四臣不昧。曰王居何位。南泉曰。玉殿苔生。后僧举问师。玉殿苔生意旨如何。师曰。不居正位。曰八方来朝时如何。师曰。他不受礼。曰何用来朝。师曰。违则斩。曰违是臣分上。未审君意如何。师曰。枢密不得旨。曰恁么则燮理之功。全归臣相也。师曰。你还知君意么。曰外方不敢论量。师曰。如是如是○僧问香严。如何是道。香严曰。枯木里龙吟。曰如何是道中人。香严曰。髑髅里眼睛。(玄沙备别云。龙藏枯木)僧不领。乃问石霜。如何是枯木里龙吟。石霜曰。犹带喜在。曰如何是髑髅里眼睛。石霜曰。犹带识在。又不领乃问师。如何是枯木里龙吟。师曰。血脉不断。曰如何是髑髅里眼睛。师曰。乾不尽。曰未审还有得闻者么。师曰。尽大地未有一人不闻。曰未审枯木里龙吟。是何章句。师曰。不知是何章句。闻者皆丧。遂示偈曰。枯木龙吟真见道。髑髅无识眼初明。喜识尽时消息尽。当人那辨浊中清　(神鼎諲云。石霜一向打揲。向真界里作活计。又举曹山云。恁么会取好　昭觉勤云。念不异。心不差。圆融五位君臣。跳过无明三毒。便可以向枯木上生华。寒岩中吹律。看他三个老宿。一人透语渗漏。一人透情渗漏。一人透见渗漏。若善参详。便可玄关独步。还委悉么。莫守寒岩异草青。坐断白云机不妙　径山杲。举圆悟透三种渗漏语了云。诸人还拣得出么。若拣不出。妙喜不惜眉毛。为诸人说破。香严透语渗漏。被语言缚杀。石霜透情渗漏。被情识使杀。曹山透见渗漏。被见闻觉知惑杀。分明说了。具眼者辨　楚石琦云。妙喜老人。全身坐在三种渗漏里。却不被三种渗漏所拘。虽然。要见古人。直是远在。为什么如此。无事教坏人家男女　天奇瑞云。髑髅里露出两个眼睛。牙[月*匡]里拍搭一条舌头。却如做梦。犹自不知。这老子只道。这僧鼻孔通气。固向命根上一掐。所以师子捉象。全用其力。捉兔亦全用其力。引得。这僧转生狐疑这老子亦[打-丁+勃]撒不下。当时待他开口。便劈口打。看他知不知。大盖当断不断返招其乱)○问朗月当空时如何。师曰。犹是阶下汉。曰请师接上阶。师曰。月落后来相见。

　　云居道膺禅师(洞山价法嗣)

　　洪州云居道膺禅师。幽州玉田王氏子。游方至翠微问道。会有僧自豫章来。盛称洞山法席。师遂造焉。洞山问。甚处来。师曰。翠微来。洞山曰。翠微有何言句示徒。师曰。翠微供养罗汉。某甲问。供养罗汉。罗汉还来否。翠微曰。你每日噇个甚么。洞山曰。实有此语否。师曰有。洞山曰。不虚参见作家来。洞山问。汝名甚么。师曰道膺。洞山曰。向上更道。师曰。向上即不名道膺。洞山曰。与老僧祇对道吾底语一般。师问。如何是祖师意。洞山曰。阇黎他后有把茅盖头。忽有人问。如何祇对。师曰。道膺罪过○洞山问师。吾闻思大和尚。生倭国作王。是否。师曰。若是思大。佛亦不作。洞山然之○洞山问师。甚处去来。师曰。蹋山来。洞山曰。那个山堪住。师曰。那个山不堪住。洞山曰。恁么则国内。总被阇黎占却。师曰不然。洞山曰。恁么则子得个入路。师曰无路。洞山曰。若无路。争得与老僧相见。师曰。若有路。即与和尚隔山(山或作生)去也。洞山乃曰。此子已后。千人万人。把不住去在○师随洞山渡水次。洞山问。水深多少。师曰不湿。洞山曰粗人。师曰。请师道。洞山曰。不乾　(五祖演云。二人恁么说话。还有优劣也无。山僧今日。因行掉臂。为你诸人说破。过水一句不湿。库藏真珠堆积。过水一句不乾。无锥说甚贫寒。乾湿二途俱不涉。任他绿水与青山)○南泉问僧。讲甚么经。曰弥勒下生经。南泉曰。弥勒几时下生。曰见在天宫。当来下生。南泉曰。天上无弥勒。地下无弥勒。师问洞山。天上无弥勒。地下无弥勒。未审谁与安名。洞山被问。直得禅床震动。乃曰。膺阇黎。吾在云岩。曾问老人。直得火炉震动。今日被子一问。直得通身汗流　(大阳玄云。如今老僧举起也。有解问者。致将一问来。乃云。地动也　径山杲云。禅床动。火炉动。地动。即不无这三个老汉。要见南泉。直待弥勒下生始得。忽有个汉出来道。天上无弥勒。地下无弥勒。却教甚么人下生。又作么生秖对。但向他道。老僧罪过。楚石琦云。啼得血流无用处。不如缄口过残春)　○师后结庵于三峰。经旬不赴堂。洞山问。子近日何不赴斋。师曰。每日自有天神送食。洞山曰。我将谓汝是个人。犹作这个见解在。汝晚间来。师晚至。洞山召膺庵主。师应诺。洞山曰。不思善。不思恶。是甚么。师回庵。寂然宴坐。天神自此竟寻不见。如是三日乃绝○洞山问师。作甚么。师曰合酱。洞山曰。用多少盐。师曰旋入。洞山曰。作何滋味。师曰得○洞山问。大阐提人。作五逆罪。孝养何在。师曰。始成孝养。自尔洞山许为室中领袖　(天奇瑞云。担板汉。只解恁么去。不解恁么来。直饶圣凡不通。阴阳难判。也堕在孤虚地狱。几时得个转身。复云。水暖花开春散漫。秋千堕在柳阴中)○刘禹端公问。雨从何来。师曰。从端公问处来。公欢喜赞叹。师却问公。雨从何来。公无语(有老宿代云。适来道甚么归宗柔别云。谢和尚再三)　○问如何是诸佛师。师喝曰。这田厍儿。僧礼拜。师曰。你作么生会。僧喝曰。这老和尚。师曰。元来不会。僧作舞出去。师曰。沿台盘乞儿　(昭觉勤云。识机宜。别休咎。有回互。转关底眼。千百人中。难得一个半个。为什么却成沿台盘乞儿去。也是怜儿不觉丑　何山珣云。翻手为云。覆手为雨。主宾互换。当机作舞。堪笑沿台盘乞儿。也是面南看北斗)○师曾令侍者送袴。与一住庵道者。道者曰。自有娘生袴。竟不受。师再令侍者问。娘未生时。着个甚么。道者无语。后迁化有舍利。持似於师。师曰。直饶得八斛四斗。不如当时下得一转语好○师在洞山作务。悞刬杀蚯蚓。洞山曰。这个聻。师曰。他不死。洞山曰。二祖往邺都。又作么生。师不对。后有僧问。和尚在洞山。刬杀蚯蚓因缘。和尚岂不是无语。师曰。当时有语。祇是无人证明○问山河大地。从何而有。师曰。从妄想有。曰与某甲想出一铤金得么。师便休去。僧不肯(云门偃云。已是葛藤。不能折合得。待伊道想出一锭金得么。以拄杖便打)○师问雪峰。门外雪消也未。曰一片也无。消个甚么。师曰。消也(保福展云。要且无雪上加霜)○上堂。如人将三贯钱买个猎狗。祇解寻得有踪迹底。忽遇羚羊挂角。莫道踪迹。气息也无。僧问。羚羊挂角时如何。师曰。六六三十六。曰挂角后如何。师曰。六六三十六。僧礼拜。师曰会么。曰不会。师曰。不见道无踪迹。其僧举似赵州。赵州曰。云居师兄犹在。僧便问。羚羊挂角时如何。赵州曰。九九八十一。曰挂角后如何。赵州曰。九九八十一。曰得恁么难会。赵州曰。有甚么难会。曰请和尚指示。赵州曰。新罗新罗。又问长庆。羚羊挂角时如何。长庆曰。草里汉。曰挂后如何。长庆曰。乱叫唤。曰毕竟如何。长庆曰。驴事未去。马事到来○问教中道。是人先世罪业。应堕恶道。以今世人轻贱故。此意如何。师曰。动则应堕恶道。静则为人轻贱(崇寿稠别云。心外有法。应堕恶道。守住自己。为人轻贱)○有僧在房内念经。师隔窗问。阇黎念者。是甚么经。僧曰。维摩经。师曰。不问维摩经。念者是甚么经。其僧从此得入○荆南节度使成汭。入山设供。问曰。世尊有密语。迦叶不覆藏。如何是世尊密语。师召尚书。成应诺。师曰会么。成曰不会。师曰。汝若不会。世尊有密语。汝若会。迦叶不覆藏(清凉钦云。且道唤底是密语。应底是密语。若也应唤总是去。即不密也。且道。作么生是密语。时有僧问。清凉云何曾得密来　东林总云。怪哉弘觉二十年羚羊挂角。绝迹亡踪。及乎被尚书一问。直得带水拖泥。遭人笑怪。法灯也是日午点灯。夜半泼墨。东林不然。如何是密语。却向伊道。甚处不密。且道。与么道还有过也无。良久云。更不用别人　东禅观云。逢人且说三分话。未可全抛一片心)。

　　疎山匡仁禅师(洞山价法嗣)

　　抚州疎山匡仁禅师。吉州新淦人。造洞山。值洞山早参。出问。未有之言。请师示诲。洞山曰。不诺无人肯。师曰。还可功也无。洞山曰。你即今还功得么。师曰。功不得即无讳处。洞山他日上堂曰。欲知此事。直须如枯木生花。方与他合。师问。一切处不乖时如何。洞山曰。阇黎。此是功勋边事。幸有无功之功。子何不问。师曰。无功之功。岂不是那边人。洞山曰。大有人笑子恁么问。师曰。恁么则迢然去也。洞山曰。迢然非迢然非不迢然。师曰。如何是迢然。洞山曰。唤作那边人即不得。师曰。如何是非迢然。洞山曰。无辨处。洞山问师。空劫无人家。是甚么人住处。师曰不识。洞山曰。人还有意旨也无。师曰。和尚何不问他。洞山曰。现问次。师曰。是何意旨。洞山不对。洎洞山顺世。弟子礼终。乃到潭州大沩。值沩山示众曰。行脚高士。直须向声色里睡眠。声色里坐卧始得。师出问。如何是不落声色句。沩山竖起拂子。师曰。此是落声色句。沩山放下拂子归方丈。师不契。便辞香严。香严曰。何不且住。师曰。某甲与和尚无缘。香严曰。有何因缘。试举看。师遂举前话。香严曰。某甲有个语。师曰。道甚么。香严曰。言发非声。色前不物。师曰。元来此中有人。遂嘱香严曰。向后有住处。某甲却来相见。乃去。沩山问香严曰。问声色话底矮阇黎在么。香严曰。已去也。沩山曰。曾举向子么。香严曰。某甲亦曾对他来。沩山曰。试举看。香严举前语。沩山曰。他道甚么。香严曰。深肯某甲。沩山失笑曰。我将谓这矮子有长处。元来祇在这里。此子向去。若有个住处。近山无柴烧。近水无水吃。(天童华云。在今天下觅一个。言发非声。色前不物底。正如掘地觅天。何况更要会他沩山说话。虽然。切忌钻龟打瓦)师闻福州大沩安和尚示众曰。有句无句。如藤倚树。师特入岭到彼。值安泥壁。便问。承闻和尚道。有句无句如藤倚树。是否。安曰是。师曰。忽遇树倒藤枯。句归何处。安放下泥盘。呵呵大笑。归方丈。师曰。某甲三千里。卖却布单。特为此事而来。和尚何得相弄。安唤侍者。取二百钱。与这上座去。遂嘱曰。向后有独眼龙。为子点破在。安次日上堂。师出问。法身之理。理绝玄微。不夺是非之境。犹是法身边事。如何是法身向上事。安举起拂子。师曰。此犹是法身边事。安曰。如何是法身向上事。师夺拂子折折。掷向地上。便归众。安曰。龙蛇易辨。衲子难瞒。后闻[婺-矛+牙]州明招谦和尚出世。(谦眇一目)径往礼拜。谦问。甚处来。师曰。闽中来。谦曰。曾到大沩否。师曰到。谦曰。有何言句。师举前话。谦曰。沩山可谓头正尾正。祇是不遇知音。师亦不省。复问。忽遇树倒藤枯。句归何处。谦曰。却使沩山笑转新。师於言下大悟。乃曰。沩山元来。笑里有刀。遥望礼拜悔过○谦一日问。虎生七子。那个无尾巴。师曰。第七个无尾巴○香严出世。师不爽前约。遂往访之。香严上堂。僧问。不求诸圣。不重己灵时如何。香严曰。万机休罢。千圣不携。师在众作呕声曰。是何言欤。香严闻便下座曰。适对此僧语。必有不是。致招师叔如是。未审过在甚么处。师曰。万机休罢。犹有物在。千圣不携。亦从人得。如何无过。香严曰。却请师叔道。师曰。若教某甲道。须还师资礼始得。香严乃礼拜蹑前问。师曰。何不道肯诺不得全。香严曰。肯又肯个甚么。诺又诺於阿谁。师曰。肯即肯他千圣。诺即诺於己灵。香严曰。师叔恁么道。向去倒屙三十年在○师到夹山。夹山上堂。师问。承师有言。目前无法。意在目前。如何是非目前法。夹山曰。夜月流辉。澄潭无影。师作掀禅床势。夹山曰。阇黎作么生。师曰。目前无法。了不可得。夹山曰。大众。看取这一员战将○师参岩头。岩头见来。乃低头佯睡。师近前而立。岩头不顾。师拍禅床一下。岩头回首曰。作甚么师曰。和尚且瞌睡。拂袖便行。岩头呵呵大笑曰。三十年弄马骑。今日被驴扑○上堂。病僧咸通年前。会得法身边事。咸通年后。会得法身向上事。云门出问。如何是法身边事。师曰枯桩。曰如何是法身向上事。师曰非枯椿。曰还许某甲说道理也无。师曰许。曰枯椿岂不是明法身边事。师曰是。曰非枯桩岂不是明法身向上事。师曰是。曰祇如法身。还该一切也无。师曰。法身周徧。岂得不该。云门指净瓶曰。祇如净瓶。还该法身么。师曰。阇黎莫向净瓶边觅。云门便礼拜(径山杲云。云门礼拜。不是好心　笑岩宝云。枯椿非枯椿。也且不足论。只如法身向上。还曾会得也未。大慧只知云门礼拜不是好心。正不知踈山老汉打初头已着贼了也)○有僧为师造寿塔毕白师。师曰。将多少钱与匠人。曰一切在和尚。师曰。为将三钱与匠人。为将两钱与匠人。为将一钱与匠人。若道得。与吾亲造塔来。僧无语。后僧举似大岭庵闲和尚。(即罗山也)闲曰。还有人道得么。僧曰。未有人道得。闲曰。汝归与疎山道。若将三钱与匠人。和尚此生决定不得塔。若将两钱与匠人。和尚与匠人。共出一只手。若将一钱与匠人。累他匠人。眉须堕落。僧回如教而说。师具威仪。望大岭作礼叹曰。将谓无人。大岭有古佛放光。射到此间。难然如是。也是腊月莲花。大岭后闻此语曰。我恁么道。早是龟毛长三尺。(浮山远云。踈山以锥锥地。大岭用刀剜空。虽然二古德错下锥刀。今时人亦难构副。何故。后语中有梢有杀。然虽如是。河里失钱河里摝　雪窦宗云。说甚么龟毛长三尺。腊月莲华。尽是和衣草里辊。直饶向这里。分三列四。说得倜傥分明。祖师正眼。未梦见在。我当时若见踈山恁么道。只向道。一文也无。待他更说道理。便与掀倒禅床。拆却寿塔。教这老汉无依倚处。为甚如此。知恩方解报恩)○师常握木蛇。有僧问。手中是甚么。师提起曰。曹家女○因鼓山举威音王佛师。师乃问。作么生是威音王佛师。鼓山曰。莫无惭愧好。师曰。阇黎恁么道即得。若约病僧即不然。鼓山曰。作么生是威音王佛师。师曰。不坐无贵位。

　　青林师虔禅师(洞山价法嗣)

　　青林师虔禅师。初参洞山。洞山问。近离甚处。师曰。武陵。曰武陵法道。何似此间。师曰。胡地冬抽笋。洞山曰。别甑炊香饭。供养此人。师拂袖便出。洞山曰。此子向后走杀天下人在○师在洞山栽松次。有刘翁者。求偈。师作偈曰。长长三尺余。郁郁覆青草。不知何代人。得见此松老。刘得偈。呈洞山。洞山谓曰。此是第三代洞山主人○师辞洞山。洞山曰。子向甚么处去。师曰。金轮不隐的。徧界绝红尘。洞山曰。善自保任。师珍重而出。洞山门送。谓师曰。恁么去一句。作么生道。师曰。步步踏红尘。通身无影像。洞山良久。师曰。老和尚何不速道。洞山曰。子得恁么性急。师曰。某甲罪过。便礼辞○师住青林。后迁洞山。凡有新到。先令般柴三转。然后参堂。有一僧不肯。问师曰。三转内即不问。三转外如何。师曰。铁轮天子寰中旨。僧无对。师便打趂出(大沩秀云。夫欲君臣道合。应须水乳和同。这僧既抗节朝堂。不觉丧身失命。当时见道铁轮天子寰中勑。将坐具便摵。待伊拟议便打)○上堂。祖师门下。鸟道玄微。功穷皆转。不究难明。汝等诸人。直须离心意识参。出凡圣路学。方可保任。若不如是。非吾子息(径山杲云。饶你离心意识参得透。出凡圣路学得成。也是雪峰道底)。

　　白水本仁禅师(洞山价法嗣)

　　高安白水本仁禅师。因设先洞山忌斋。僧问。供养先师。先师还来也无。师曰。更下一分供养着○上堂。老僧寻常。不欲向声前色后。鼓弄人家男女。何故。且声不是声。色不是色。僧问。如何是声不是声。师曰。唤作色得么。曰如何是色不是色。师曰。唤作声得么。僧作礼。师曰。且道。为汝说答汝话。若向这里会得。有个入处(雪窦显云。本仁也甚奇怪。要且贪观天上。既非声前句后。且作么生入　大沩秀云。本仁只知横千。不会竖百如何是声不是声。莫逐音响。如何是色不是色。莫逐青黄。且从伊向声前句后。觅个安身。自然别有生涯　径山杲云。本仁将一穿云居子。换却天下人眼睛。却被这僧将一条断贯索。不动干戈。穿却鼻孔。后来舜老夫拈云。本仁既已入草。这僧又落深村。然则阳春雪曲。时人难和。邨歌社舞。到处与人合得着。妙喜云。舜老夫是则也是。未免随搂搜。杲上座。不惜眉毛。为诸人说破。声不是声。色不是色。马后驴前。神出鬼没。雪曲阳春和不齐。邨歌社舞且淈[泳-永+盾]。以拂子击禅床云。这个决定不是声。复举起云。这个决定不是色。且毕竟是个甚么。喝一喝云。此时若不究根源。直待当来问弥勒　楚石琦云。本仁也只道得个声不是声色不是色。别有甚么奇特。白雪阳春虽唱得。争奈时人和不得。誵讹在甚么处。声不是声。色不是色　天奇瑞云。三个老汉。皆明物外就里。掬水月在手。弄花香满衣。不知放倒旗枪。和泥合水。免得强生枝节。反陷自身。且道色即是色。声即是声。要不闷依本分。会么。万顷荷花遮碧水。一群练雀噪青林。他日逢人。不得错举)○师谓镜清曰。时寒道者。镜清曰不敢。师曰。还有卧单也无。曰设有。亦无展底工夫。师曰。直饶道者滴水氷生。亦不干他事。曰滴水氷生。事不相涉。师曰是。曰此人意作么生。师曰。此人不落意。曰不落意此人聻。师曰。高山顶上。无可与道者啖啄○长生然和尚问。如何是西来意。师曰。还见庭前杉樧树否。曰恁么则和尚今日。因学人致得是非。师曰。多口座主。然去后。师方知是雪峰禅客。乃曰。盗法之人。终不成器(然住后。众缘不备。果符师记。因僧问。从上宗乘。如何举唱。然云。不可为阇黎一人。荒却长生山也。玄沙闻云。然师兄。佛法即大行。受记之缘亦就)。

　　白马遁儒禅师(洞山价法嗣)

　　洛京白马遁儒禅师。僧问。如何是法身向上事。师曰。井底虾蟆吞却月(僧问黄龙。如何是井底虾蟆吞却月。黄龙云。不奈何。云恁么则吞却去也。黄龙云。一任吞。云吞后如何。黄龙云。好虾蟇)。

　　龙牙居遁禅师(洞山价法嗣)

　　潭州龙牙山居遁证空禅师。抚州人也。因参翠微。乃问。学人自到和尚法席。一个余月。不蒙一法示诲。意在於何。翠微曰。嫌甚么。师又问洞山。洞山曰。争怪得老僧　(法跟益别云。祖师来也　云居齐云。此三人尊宿。还有亲踈也无。若有。那个亲。若无。亲踈眼在甚么处)○师又问翠微。如何是祖师意。翠微曰。与我将禅板来。师遂过禅板。翠微接得便打。师曰。打即任打。要且无祖师意。又问临济。如何是祖师意。临济曰。与我将蒲团来。师乃过蒲团。临济接得便打。师曰。打即任打。要且无祖师意。后有僧问。和尚行脚时。问二尊宿祖师意。未审二尊宿明也未。师曰。明即明也。要且无祖师意。(东禅齐云。众中道。佛法即有。祇是无祖师意。若恁么会。有何交涉。别作么生会无祖师意底道理　五祖戒云。祖师土宿临头。又云。和尚得与么面长　雪窦显云。临济翠微。只解放不解收。我当时若作龙牙。待伊索蒲团禅板。拈得劈胸便掷　翠岩芝云。当初如是。今时衲僧。皮下还有血么　沩山喆云。翠微临济。可谓本分宗师。龙牙一等是拨草瞻风。与他后人为龟鉴。又举住后僧问处。乃云。龙牙瞻前顾后。应病与乐。大沩则不然。待问当年二尊宿明不明。劈脊便棒。非唯扶竖翠微临济。亦乃不孤他来问　石门聪云。龙牙无人拶着犹可。才被个衲子拶着。失却一只眼　昭觉勤云。这僧参来莽卤。学处颟顸。虽然顾后瞻前。争奈藏身露影。既是无祖师西来意。用明作么。若向这里辨得出。山僧与。你拄杖子。若辨不出。和鼻孔一时穿却)师复举德山头落底语。因自省过。遂止于洞山。随众参请。一日问。如何是祖师西来意。洞山曰。待洞水逆流。即向汝道。师始悟厥旨。服勤八稔○问十二时中。如何着力。师曰。如无手人欲行拳始得○问终日区区。如何顿息。师曰。如孝子丧却父母始得(东禅齐云。众中道。如丧父母。向有闲暇。恁么会。还息得人疑情么。除此外。且作么生会龙牙意)○问如何是祖师西来意。师曰。待石乌龟解语。即向汝道。曰石乌龟语也。师曰。向汝道甚么○问无边身菩萨。为甚么不见如来顶相。师曰。汝道如来还有顶相么○问大庾岭头。提不起时如何。师曰。六祖为甚么将得去○问维摩掌擎世界。未审维摩向甚么处立。师曰。道者汝道。维摩掌擎世界○问如何是西来意。师曰。此一问最苦○问如何是无事沙门。师曰。若是沙门。不得无事。曰为甚么不得无事。师曰。觅一个也难得○报慈屿。赞师真曰。日出连山。月圆当户。不是无身。不欲全露。师一日在帐中坐。僧问。不是无身。不欲全露。请师全露。师拨开帐子曰。还见么。曰不见。师曰。不将眼来(报慈屿闻云。龙牙祇道得一半　法眼益别云。饱丛林)。

　　华严休静禅师(洞山价法嗣)

　　京兆华严寺休静禅师。在洛浦作维那时。一日白槌普请曰。上间般柴。下间锄地。第一座问。圣僧作甚么。师曰。当堂不正坐。不赴两头机(泐潭准云。也好个消息。华严和尚。虽解临时对答。应用不识其宜。只解顺水撑船。不解逆风把拖。当时若是准上座。即不然。才见首座云。圣僧作么生。便打一槌云。大众普请罢。首座当出院。谨白诸禅德。且道因什么如此。不见道。一朝权在手。看取令行时　昭觉勤云。珠钻九曲。休静可谓神功玉解连环。山僧更资一路。或有问圣僧作个甚么。只对他道。廓如明镜当堂照。不动形声应万缘)○师问洞山。学人无个理路。未免情识运为。洞山曰。汝还见有理路也无。师曰。见无理路。洞山曰。甚处得情识来。师曰。学人实问。洞山曰。恁么则直须向万里无寸草处去。师曰。万里无寸草处。还许某甲去也无。洞山曰。直须恁么去○师般柴次。洞山把住曰。狭路相逢时如何。师曰。反侧反侧。洞山曰。汝记吾言。向南住。有一千人。向北住。止三百而已。初住福州东山之华严。众满一千。未几属后唐庄宗征入辇下。大阐玄风。其徒果止三百○庄宗问。祖意教意。是同是别。师曰。探尽龙宫藏。众义不能诠○问大悟底人。为甚么却迷。师曰。破镜不重照。落花难上枝○问大军设天王斋求胜。贼军亦设天王斋求胜。未审天王赴阿谁愿。师曰。天垂雨露。不拣荣枯○庄宗请入内斋。见大师大德总看经。唯师与徒众不看经。帝问。师为甚么不看经。师曰。道泰不传天子令。时清休唱太平歌。帝曰。师一人即得。徒众为甚么也不看经。师曰。师子窟中无异兽。象王行处绝狐踪。帝曰。大师大德。为甚么总看经。师曰。水母元无眼。求食须赖鰕。帝曰。既是后生。为甚么却称长老。师曰。三岁国家龙凤子。百年殿下老朝臣。

　　北院通禅师(洞山价法嗣)

　　益州北院通禅师。初参夹山。问曰。目前无法。意在目前。不是目前法。非耳目之所到。岂不是和尚语。夹山曰是。师乃掀倒禅床。叉手而立。夹山起来。打一拄杖。师便下去。(法眼益云。是他掀倒禅床。何不便去。须待他打一棒了去。意在甚么处)次参洞山。洞山上堂曰。坐断主人公。不落第二见。师出众曰。须知有一人不合伴。洞山曰。犹是第二见。师便掀倒师床。洞山曰。老兄作么生。师曰。待某甲舌头烂。即向和尚道。后辞洞山拟入岭。洞山曰。善为。飞猿岭峻好看。师良久。洞山召通阇黎。师应诺。洞山曰。何不入岭去。师因有省。更不入岭。

　　洞山道全禅师(洞山价法嗣)

　　洞山道全禅师。问先洞山。如何是出离之要。洞山曰。阇黎足下烟生。师当下契悟。更不他游。云居进语曰。终不敢孤负和尚足下烟生。洞山曰。步步玄者。即是功到。暨洞山圆寂。众请踵迹住持。

　　京兆蚬子和尚(洞山价法嗣)

　　京兆府蚬子和尚。不知何许人也。事迹颇异。居无定所。自印心於洞山。混俗闽川。不畜道具。不循律仪。冬夏唯披一衲。逐日沿江岸。采掇鰕蚬。以充其腹。暮即宿东山白马庙纸钱中。居民目为蚬子和尚。华严静禅师闻之。欲决真假。先潜入纸钱中。深夜师归。静把住曰。如何是祖师西来意。师遽答曰。神前酒台盘。静放手曰。不虚与我同根生。

　　幽栖道幽禅师(洞山价法嗣)

　　台州幽栖道幽禅师。镜清问。如何是少父。师曰。无标的。曰无标的。以为少父邪。师曰。有甚么过。曰祇如少父作么生。师曰。道者是甚么心行。

　　越州乾峰和尚(洞山价法嗣)

　　越州乾峰和尚。上堂。法身有三种病二种光。须是一一透得。始解归家稳坐。须知更有向上一窍在。云门出问。庵内人。为甚么不知庵外事。师呵呵大笑。云门曰。犹是学人疑处。师曰。子是甚么心行。云门曰。也要和尚相委。师曰。直须与么始解稳坐。云门应喏喏(雪窦显云。若明得褒贬句。未必善因而招恶果　昭觉懃云。动弦别曲。问一知十。手搦手抬。以胶投漆。庵内不见庵外。无孔铁锤不会。人生相识贵知音。水入水兮金博金　沩山果云。乾峰平地生堆。韶阳因风起浪。然虽合水和泥。千古丛林榜样既是合水和泥。为甚么是丛林榜样。不入洪波里。争见弄潮人　天童觉云。坐着病在膏肓。用着光不透脱。直饶纵横十字。圆转一机。也未知有向上一窍在。还得稳坐地么。到头霜夜月。任运落前溪)○上堂。举一不得举二。放过一着。落在第二。云门出众曰。昨日有人。从天台来。却往径山去。师曰。典座来日不得普请。便下座(雪窦显云。诸德。云门老。只解一手抬。不能一手搦。还有共相着力底么。试露爪牙看　云居元云。此语众中商量甚多。会者极少。乾峰梦里合眼跳黄河。觉来身在床上。云门醉后扶人倒上树。醒来只在座中。二人打作一团。至今分踈不下。若人知得落处。许你解空第一　沩山喆云。乾峰善唱。云门善拍。唱拍相随。风清古格。还有知音者么。一堂风冷淡。千古意分明　径山杲云。乾峰洗面摸着鼻。云门吃饭咬着砂。二人蓦地相逢着。元来却是旧怨家。虽然如是。只许老胡知。不许老胡会。又云。彼此扬家丑。赖遇无傍观者　育王光云。眼亲手辩。彼此作家。检点将来。犹欠一着。在鸿福即不然。举一不得举二放过一着。落在第二。忽有人出。劈脊便打。何故。击碎髑髅消息尽。从教大地黑漫漫　天奇瑞云。虽然片云顾月。就里光灼乾坤。所以明眼人前三尺暗。诚不虚也。休夸霹雳鍧空。到底丝毫不露。也是雉鸡藏山。钻头不顾尾。山僧既乃剖判。争肯轻存曲直。岂不见道。擒纵在我。杀活非他　笑岩宝云。拾得酒酣。寒山醉倒。相扶相搀。和泥卧草。天明携手出松门。直至如今无处讨)○问十方薄伽梵。一路涅盘门。未审路头在甚么处。师以拄杖画曰。在这里。(僧后请益云门偃。云门拈起扇子云。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。会么　雪窦显代僧便喝。又有僧请益长庆。长庆云。问取堂中第二座。雪窦代僧云错。寻有僧问雪窦。雪窦云。堕坑落堑。又自代云。作贼人心虚　黄龙南云。乾峰一期指路。曲为初机。云门乃通其变。故使后人不倦　大沩秀云。今古尽道。乾峰安居祖师之堂。开后人之径路。殊不知。乾峰老汉。被这僧一问。直得手忙脚乱。诸德且道。譊讹在甚处。良久云。不在水兮不在山。只在人心返覆间　南华炳云。乾峰曲尽慈悲。当机提掇。云门巧开方便。觌面发机。直得枯木生华。冷灰腾焰。且道。东海鲤鱼打一棒。雨似盆倾。明什么边事。因风吹火。用力不多　沩山泰云。把定乾坤眼。绵绵不漏丝毫。游戏诸尘中的的。全彰妙用。稳密处三界显露。孤危处八面坦平。须弥山上走马。日本国里藏身。即不问你。且道。路头在什么处。或若总道在这里。我也知你在鬼窟里作活计　径山琰云。唱愈高和愈峻。还他二老。若是十方薄伽梵。一路涅盘门。总未踏着在　灵隐岳云。乾峰也是钉桩摇橹)。

　　钦山文邃禅师(洞山价法嗣)

　　澧州钦山文邃禅师。福州人也。少依杭州大慈山寰中禅师受业。时岩头雪峰在众。睹师吐论。知是法器。相率游方。二大士各承德山印记。师虽屡激扬。而终然凝滞。一日问德山曰。天王也恁么道。龙潭也恁么道。未审和尚作么生道。德山曰。汝试举天王龙潭道底看。师拟进语。德山便打。师被打。归延寿堂曰。是则是。打我太煞。岩头曰。汝恁么道。他后不得道见德山来。(法眼益别云。是则是。错打我　雪窦显云。诸德。钦山置个问端。甚是奇特。争奈龙头蛇尾。汝试举天王龙潭底看。以坐具便摵。大丈夫汉。捋虎须。也是本分。他既不能。德山令行一半。令若尽行。雪峰岩头。总是涅盘堂里汉　翠岩芝云。钦山只顾其前。不顾其后。如今作么生与钦山出气　五祖戒云。德山只解打死钦山。不会打活钦山　沩山喆云。德山门下。草偃风行。大沩不然。待问未审和尚作么生道。劈脊便打。且道。德山是。大沩是会么。横按镆铘全正令。太平寰宇斩痴顽　天童华云。宗师非具透关眼。有格外机。临垂手之际。又焉能辨其缁素。只如德山令行一半。雪窦还免得也无。既不能免。当时从德山门下过。也是吃棒底汉。还见德山么。蓦拈拄杖。卓一卓。贼是小人)后於洞山言下发解。乃为之嗣。年二十七。止于钦山。对大众前自省过。举参洞山时语。洞山问。甚么处来。师曰。大慈来。曰还见大慈么。师曰见。曰色前见。色后见。师曰。非色前后见。洞山默置。师乃曰。离师太早。不尽师意(法眼益云。不尽师意。不易承嗣得他)○德山侍者来参。才礼拜。师把住曰。还甘钦山与么也无。侍者曰。某甲却悔久住德山。今日无言可对。师乃放手曰。一任祇对。侍者拨开胸曰。且听某通气一上。师曰。德山门下即得。这里一点用不着。侍者曰。久闻钦山。不通人情。师曰。累他德山眼目。参堂去○师与岩头雪峰坐次。洞山行茶来。师乃闭眼。洞山曰。甚么处去来。曰入定来。洞山曰。定本无门。从何而入○入浴院。见僧踏水轮。僧下问讯。师曰。幸自辘辘地转。何须恁么。曰不恁么又争得。师曰。若不恁么。钦山眼堪作甚么。曰作么生是师眼。师以手作拨眉势。曰和尚又何得恁么。师曰。是我恁么。你便不恁么。僧无对。师曰。索战无功。一场气闷。良久乃问曰。会么。曰不会。师曰。钦山为汝担取一半○师与岩头雪峰。过江西。到一茶店吃茶次。师曰。不会转身通气者。不得茶吃。岩头曰。若恁么。我定不得茶吃。雪峰曰。某甲亦然。师曰。这两个老汉。话头也不识。岩头曰。甚处去也。师曰。布袋里老鸦。虽活如死。岩头退后曰。看看。师曰。奯公且置。存公作么生。雪峰以手画一圆相。师曰。不得不问。岩头呵呵曰。太远生。师曰。有口不得茶吃者多(蒋山勤云。钦山虽解转身吐气。亦未有吃茶分。何也。话在)○巨良禅客参。礼拜了。便问。一镞破三关时如何。师曰。放出关中主看。良曰。恁么则知过必改。师曰。更待何时。良曰。好只箭放不着所在。便出去。师曰。且来阇黎。良回首。师下禅床擒住曰。一镞破三关即且置。试为钦山发箭看。良拟议。师打七棒曰。且听个乱统汉疑三十年。有僧举似同安察。察曰。良公虽解发箭。要且未中的。僧便问。未审如何得中的去。察曰。关中主是甚么人。僧回举似师。师曰。良公若解恁么。也免得钦山口然虽如此。同安不是好心。亦须看始得○上堂。横按拄杖。顾视大众曰。有么有么。如无。钦山唱菩萨蛮去也。啰啰哩哩。便下座。

　　青原下六世
　　洞山道延禅师(曹山寂法嗣)

　　瑞州洞山道延禅师。因曹山垂语曰。有一人。向万丈崖头。腾身直下。此是甚么人。众无对。师出曰。不存。曹山曰。不存个甚么。师曰。始得扑不碎。曹山深肯之。

　　金峰从志禅师(曹山寂法嗣)

</div>
    <div class="pagination">
<a href="教外别传_page25.html">上一页</a><span>...</span><a href="教外别传_page21.html">21</a><a href="教外别传_page22.html">22</a><a href="教外别传_page23.html">23</a><a href="教外别传_page24.html">24</a><a href="教外别传_page25.html">25</a><span class="current-page">26</span><a href="教外别传_page27.html">27</a><a href="教外别传_page28.html">28</a><a href="教外别传_page29.html">29</a><a href="教外别传_page30.html">30</a><a href="教外别传_page31.html">31</a><a href="教外别传_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
