<!DOCTYPE html>
<html>
<head>
    <meta charset="UTF-8">
    <title>天圣广灯录 - 第 5 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天圣广灯录 - 第 5 页/共 57 页</h1>
    <div class="content">　　第十九祖鸠摩罗多尊者

　　大月氏国婆罗门之子也。昔为自在天人。见菩萨璎珞。忽起爱心。堕生忉利。闻帝释说法。复生梵天。以根利故。善谈法要。诸天尊为导师。遂降月氏。
　　后至中天竺国。有大士名阇夜多。问曰。我家父母素重三宝。而尝婴疾瘵。凡所营作。皆不如意。而我邻家久为旃陀罗行。而身常勇健。所作和合。彼何幸。而我何辜。
　　尊者曰。何足疑乎。且善恶之报。有三世焉。凡人但见仁夭暴寿。逆吉义凶。便为亡因果。虚罪福。殊不知影响相随。毫厘靡忒。纵经百千万劫。亦不磨灭。时阇耶多闻是语已。顿释所疑。
　　尊者曰。汝虽已信三业。而未明业从惑生。惑从识有。识依不觉。不觉依心。心本清净。无生灭．无造作．无报应．无胜负．寂寂然．灵灵然。汝若入此法门。可与诸佛同矣。一切善恶．有为无为。皆如梦幻。阇夜多承言领旨。即发宿慧。恳求出家。
　　既受具。尊者告曰。吾今寂灭时至。如来以正法眼藏嘱授迦叶。展转相付而至於吾。吾今付汝。汝善护持。流布将来。无令断绝。汝受吾教。听吾偈曰。
　　性上本无生　　为对求人说　　於法既无得　　何怀决不决
　　师曰。此是妙音如来见性清净之句。汝宜传布。言讫。即於座上放大光明。照曜四众。而入寂灭。阇夜多起塔崇奉。即王莽时也。

　　第二十祖阇夜多尊者

　　北天竺国人也。智慧渊冲。化导无量。后至罗阅城。数扬顿教。彼有学众。唯尚辩论。为之首者。名婆修盘头。常一食不卧。六时礼佛。清净无欲。为众所归。
　　尊者将欲度之。先问彼众曰。此徧行头陀能修梵行。可得佛道乎。
　　众曰。道由行证。必获圣果。
　　尊者曰。今此头陀与道远矣。不久当堕。
　　众曰。尊者有何德行而讥我师。
　　尊者曰。我不求道。亦不颠倒。我不礼拜。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。
　　时徧行闻已。发无漏智。欢喜赞叹尊者。而说偈曰。
　　稽首三昧尊　　不求於佛道　　不礼亦不慢　　心不生颠倒　　不坐不懈怠　　但食无所好　　虽慢而不迟　　虽急而不躁　　今我遇尊者　　和南依师教
　　尊者谓众曰。会吾语否。吾所以然者。为其求道心切。夫弦急即断。故吾不赞。令其住安乐地。入于佛慧。复告徧行头陀曰。吾适对众抑挫仁者。得无恼於衷乎。
　　曰。我忆念过去劫前。生安乐国。师於智者月净。记我当证斯陀含。时有大光明菩萨出世。我以老故。策杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。退失二果。我悔咎以来。闻诸恶言。如风如响。惟愿尊者大慈。以妙法垂诲。
　　尊者曰。汝久殖德本。当继吾宗。如来以大法眼藏密传迦叶。次第嘱授而至於吾。吾今付汝。汝善护持。流布将来。勿令断绝。汝受吾教。听吾偈曰。
　　言下合无生　　同於法界性　　若能如是解　　通达事理竟
　　尊者付法已。不起于座。奄然归寂。阇维。收舍利起塔。即汉明帝朝也。

　　第二十一祖婆修盘头尊者

　　罗阅城人也。姓毗舍佉。父光盖。母字严一。家富而无子。父母祷于佛塔而求嗣焉。一夕。母梦吞明昧二珠。觉而有孕。经七日。有一罗汉名为贤众。至其家。问曰。
　　我行四国土　　寻光到於此　　汝是谁居舍　　而感生圣子
　　光盖设礼。贤众端坐受之。严一出拜。贤众避席。光盖罔测其由。遂取一宝珠跪献。贤众既受之。殊无逊谢。光盖不能忍。问曰。我是丈夫。致礼不顾。我妻何德。尊者避之。
　　贤众曰。我受礼纳珠。贵福汝尔。汝妇怀圣子。生当为世明灯。故吾避之。非重女人也。
　　贤众又曰。汝妇当生二子。一名婆修盘头。则吾所尊者也。二名刍尼。(此云野鹊子)昔如来在雪山修道。刍尼巢於顶上。佛既成道。刍尼受报为那提国王。佛记曰。汝至第二五百年。生罗阅城。毗舍佉家。与圣同胞。今无爽矣。
　　既生二子。尊者婆修盘头年至十五。礼光度罗汉出家。感毗婆诃菩萨与之受具。至那提国。彼王名常自在。有二子。一名摩诃罗。次名摩拏罗。王问尊者曰。罗阅城土风与此何异。
　　尊者曰。彼土曾三佛出世。今王国有二师化导。
　　曰。二师者谁。
　　尊者曰。佛记第二五百年。有一神力大士出家继圣。即王之次子也。吾虽德薄。当预其志。
　　王曰。诚如尊者所言。当舍此子作沙门。
　　尊者曰。善哉大王。能遵佛旨。
　　后告之曰。如来以大法眼藏密传迦叶。如是次第展转以至吾。吾今付汝。汝善护持。流化将来。无令断绝。汝受吾教。听吾偈曰。
　　泡幻同无碍　　如何不了悟　　达法在其中　　非今亦非古
　　尊者付法已。凝然示寂。众奉香大师焚其身。收舍利建塔。即炀帝朝也。

　　第二十二祖摩拏罗尊者

　　那提国常自在王之子也。年三十。遇婆修尊者。至西印土。彼国王名得度。即瞿昙族姓。归依佛乘。勤行精进。一日。於行道处现一小塔。欲取供养。众莫能举。王即大会梵行．禅观．咒术等三众。皆莫能办。尊者即为王广说塔之所因。今之所现。王福力之所致也。(阿育王塔。此不繁录)王闻是说。乃曰。至圣难逢。世乐非久。即传位太子。投祖出家。遂证四果。
　　尊者深加慰诲曰。汝居此国。善自度人。今异域有大法器。吾当化之。
　　曰。师应迹十方。举念当至。宁劳往耶。
　　尊者曰。然。
　　时鹤勒那为彼国王宝印说修多罗偈。忽曰。祖师摩拏罗将至。时王与鹤勒那俱遥作礼。尊者即辞得度比丘。往月氏国。受王与鹤勒那供养。
　　后鹤勒那问尊者曰。我止林间。已经九白。(印土以一年为一白)有弟子龙子者。幼而聪慧。我於三世推穷。莫知其本。
　　尊者曰。此子於往劫中。生妙善国婆罗门家。曾以梅檀施於佛宇。作槌橦钟。受执聪敏。为众钦仰。
　　尊者曰。我有无上法宝。汝当听受。乃曰。如来以正法眼藏传授迦叶。展转次第以至於吾。吾当授汝。汝善护持。流布将来。无令断绝。汝受吾教。听吾偈曰。
　　心随万境转　　转处实能幽　　随流认得性　　无喜复无忧
　　摩拏罗付法已。即从座踊身虚空。呈十八种变。还本座跏趺而逝。鹤勒那与宝印王等。共奉香木茶毗。收舍利起塔。即桓帝朝也。

　　天圣广灯录卷第四
　　天圣广灯录卷第五　　　〔宋实〕
　　第二十三祖鹤勒那尊者

　　月氏国人也。姓婆罗门。父千胜。母金光。其家富而无子。乃祷于七佛金幢。既而金光梦神童手持金环而谓曰。吾来矣。觉而有孕。
　　一日。有沙门至其舍。曰。汝所怀子。德业非世所知。能仁遗记。当隆佛事。可净心保护。
　　洎降诞日。天雨异花。地现金宝。其王闻之。严驾往视。因持子还宫而育之。嫔御千人皆愿傅养。付与未决。尊者化千子各置嫔怀。相貌无殊。王深叹异。乃说偈曰。
　　我今无太子　　欲收於汝故　　汝现神通者　　令我心不定　　汝有神通者　　当现本来身　　汝无神通者　　常作宫千子
　　偈已。所化千子变白光而没。其婆罗门之子已在其家矣。
　　七岁。游行聚落。睹民间淫祀。乃入庙叱之曰。汝妄兴祸福。幻惑於人。岁废牲牢。伤害斯甚。言讫。庙貌忽然而坏。由是乡党谓之圣子。
　　年二十二。出家受具。三十遇摩拏罗尊者。行化至中印土。彼国王名无畏海。崇信三宝。尊者为说正法次。王忽见二人绯素服拜尊者。王问曰。此何人也。
　　师曰。此是日月天子。吾昔曾为说法。故来礼耳。有顷不见。唯闻异香。
　　王曰。日月国土总有多少。
　　尊者曰。千释迦佛所化世界。各有百亿弥卢日月。我若广说。即不能尽。王闻忻然。
　　时尊者以上足龙子早夭。有兄师子事婆罗门。厥兄既逝。弟复云亡。乃归依於尊者。而问曰。我欲求道。当何用心。
　　尊者曰。汝欲求道。无所用心。
　　曰。既无用心。争作佛事。
　　尊者曰。汝若有用。即非功德。汝若无作。即是佛事。以佛有言。我所作功德。而无我所故。师子闻是言已。即入佛慧。
　　时尊者忽指东北问云。是何气象。
　　师子曰。我见气如白虹。贯乎天地。复有黑气五道。横亘其中。
　　尊者曰。其兆如何。
　　曰。莫知矣。
　　尊者曰。吾灭后五十年。北天竺国当有难起。婴在汝身。吾将灭矣。今以如来正法眼藏。自迦叶相传而至於我。我今付汝。汝善护持。流布将来。无令断绝。汝受吾教。听吾偈曰。
　　认得心性时　　可说不思议　　了了无可得　　得时不说知
　　尊者现十八变而归寂。阇维毕。分舍利。各欲兴塔。尊者复现空中。而说偈曰。
　　一法一切法　　一切一法摄　　吾身非有无　　何分一切塔
　　众闻偈。就驮都之场而建塔焉。

　　第二十四祖师子比丘尊者

　　中印土人也。姓婆罗门。幼而聪悟。游罽宾国。有波利迦者。本习禅观。故有禅定．知见．执相．舍相．不语之五众。尊者诘而化之。四众皆心服。唯禅定师达磨达者。闻四众被责。愤悱而来。尊者曰。仁者习定。何当来此。既至于此。胡云习定。
　　曰。我虽来此。心亦不乱。定随人习。岂在处所。
　　尊者曰。仁者既来。其习亦至。既无处所。岂在人习。
　　曰。定习人故。非人习定。我虽来此。其定常习。
　　尊者曰。人非习定。定习人故。当自来时。其定谁习。
　　彼曰。如净明珠。内外无翳。定若通达。必当如此。
　　尊者曰。定若通达。一似明珠。今见仁者。非珠之徒。
　　彼曰。其珠明彻。内外悉定。我心不乱。犹若此净。
　　尊者曰。其珠无内外。仁者何能定。秽物非动摇。此定不是净。达磨达蒙尊者开示。心地涣然。
　　尊者既摄五众。名闻遐迩。方求法嗣。遇一长者引其子问尊者曰。此子名斯多。当生便拳左手。今既长矣。而终未能舒。愿尊者示其宿因。
　　尊者睹之。即以手接曰。可还我珠。童子遽开手奉珠。众皆惊异。
　　尊者曰。吾前报为僧。有童子名婆舍。吾尝赴西海斋。受嚫珠。付之。今还吾珠。理固然矣。
　　长者遂舍其子出家。尊者即与受具。以前因缘故。名婆舍斯多。
　　尊者即谓之曰。吾师鹤勒密有悬记。罹难非久。以如来正法眼藏。自摩诃迦叶展转相授而至於我。我付於汝。汝应保护。流布将来。并僧伽梨衣亦同授汝。令正法眼永永不断。汝受吾教。听吾偈曰。
</div>
    <div class="pagination">
<a href="天圣广灯录_page4.html">上一页</a><a href="天圣广灯录.html">1</a><a href="天圣广灯录_page2.html">2</a><a href="天圣广灯录_page3.html">3</a><a href="天圣广灯录_page4.html">4</a><span class="current-page">5</span><a href="天圣广灯录_page6.html">6</a><a href="天圣广灯录_page7.html">7</a><a href="天圣广灯录_page8.html">8</a><a href="天圣广灯录_page9.html">9</a><a href="天圣广灯录_page10.html">10</a><span>...</span><a href="天圣广灯录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
