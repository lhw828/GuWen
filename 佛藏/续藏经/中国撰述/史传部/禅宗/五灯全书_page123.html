<!DOCTYPE html>
<html>
 <head>
  <meta charset="utf-8"/>
  <title>
   五灯全书 - 第 123 页/共 215 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五灯全书 - 第 123 页/共 215 页
  </h1>
  <div class="content">
   字元公。初阅五灯。妄以机锋领荷处为禅宗。及参寿昌经。始知别有妙悟一着。尝憩开元。拈柏树子话。反覆提撕。一日夜坐。正举话时。蓦然契证。偈曰。更深夜静绝行踪。月上匡庐第一峰。谁意髑髅崩裂处。等闲灭却少林宗。明崇祯戊辰。举进士。自京师旋。见博山来。详叙所证。来首肯之。两任浙中司理。时海内知识。公与之唱和甚洽　径山谒雪峤信。问如何是金刚经当头一句。信画○示之。公画[○@│]。信复画○。公又画⊙呈。信以拳槌⊙。公便喝。信呵呵大笑曰。今日亲见沩仰父子　访石雨方于宝寿。问如何是不迁义。方拈核桃。从桌东过西。曰东已无此。西正有此。何名不迁。公曰。和尚见有核桃耶。方曰。不见核桃。将何立论。公曰。师意如何。方曰。我见有核桃。但不见全核桃耳。公跃然。少顷。士拈圆眼问。者个是甚么。方别拈果曰。枣子也不识。公曰。错了也。方曰。错错。公颔之　公生平。以卫法为心。忠烈是任。当明弘光乙酉五月。清师渡江。时南都君臣。逃散殆尽。独公不畏。且大书于门曰。大明忠臣黄端伯居此。及兵至被执。坚节不屈至下狱。六月初十。别家人。有偈曰。义士何忧死。忠臣不爱生。祇留方寸赤。千舌放光明。八月十三日临法场。又说偈曰。四大原无我。消归烈焰中。红炉焰灭处。徧地起清风。偈毕。引颈就刃。从容自得。自非生平学力真实。何以能此。

　　青原下三十六世
　　云门澄禅师法嗣
　　湖州苕溪指南明彻禅师

　　金华应氏子。年二十六。礼崇德古卓为师。示以万法归一话。日夜参叩。竟无所入。向佛前自励立誓。两断其指。走双径天台。遍叩名宿。尝依真寂及无择。虽有所入。而终是碍膺。后参云门澄于梅墅。师以平日所做工夫。逐一吐露澄知其所诣真实。但未有人明示安乐法。澄甚悯之。直指心要。其时豁然透脱。疑虑冰消。澄诘之曰。僧问法眼。如何是佛。眼曰。即汝便是。其僧礼拜。倘有问汝。作么生答。师曰。但向他道。清风度廊下。澄曰。未在更道。师曰。叫某道个甚么即得。澄心肯之　一日同麦浪怀侍次。澄召师曰。老僧四大不和。汝能疗否。师曰。苍天苍天。澄召怀曰。汝能疗否。怀曰。谵语作么。澄曰。不如者个不识字底　后住静苕溪。偶至土桥示疾。僧问。大师得力宗门。今日临行一句。如何分付。师震威一喝而逝。

　　绍兴明因麦浪明怀禅师

　　越之山阴王氏子。五岁出家天王寺。十七秉具云栖。遍游讲肄。闻宗门事有疑。遂参云门澄。澄问。见见之时。见非是见。见犹离见。见不能及。如何是见不及处。师下语不契。求示旨要。澄曰。汝向后但看个见不及处。殷勤参叩。无有入处。一日见云栖。举海底泥牛话问众。澄推出傍僧曰。大众证明。师于此有省。及澄主东塔。值定林参次。师问。大德尊号。定曰定林。师曰。叶落归根时如何。定曰。某甲早已叶落归根了也。师曰。未在。何不道本来无枝节。到底赤条条。定曰。大德尊号。师曰麦浪。定曰。无风时向何处安身立命。师于定面上。轻摇一扇。定曰。某甲怕风。师曰。无风时遍界定林。一扇处满面尘埃。定曰未在。师曰。三尺浪高鱼化龙。痴人犹戽夜塘水。定曰未在。师曰。语不知偏正。理不识倒斜。为人则祸生。澄曰。虽然麦浪善行剑刃上事。若无后语。二人都成布袋里老鸦。何故。机不离位。堕在毒海。师豁然顿释。得大自在。命师为第一座。以偈印焉。时埭山明因虚席。请师主之　示众。洛阳牛犊食禾头。荆益田畴减半收。舜若多神枵腹死。江河淮济泪长流。大众委悉去　示众。昨日雨今日风。非空非色。天台来径山去。是圣是凡。孟八郎汉。检点得七穿八穴。犹是隔靴[打-丁+瓜]痒。其或未然。一任钻龟打瓦。后示寂。塔于明因之前山。

　　杭州佛日石雨明方禅师

　　嘉兴武塘陈氏子。祷定光古佛而生。年二十二。礼杭之南高峰西筑为师。一日念佛真切。忽掷鱼子。大笑曰。不特西方可生。东方亦可生矣。参云门澄于石佛。呈所得。澄曰。此信心真切。尘劳暂息耳。嗣阅楞严。至如汝文殊更有文殊是文殊者。便觉身心世界打成一片。同参扭住曰。道道。师满口逼抑。不能加答。复走见云门。门示以本色钳锤。不少假借。次谒博山憨山诸尊宿。复回云门。一日澄上堂曰。放下着。师乃豁然。通身庆快。呈偈曰。平空一掷绝踌躇。转眼风波彻太虚。会得竿头舒卷意。放生原是钓来鱼。澄问。如何是一口道不尽的句。师曰。晨昏礼拜和尚。也是寻常事。澄曰。赵州道无。意作么生。师曰。和尚喜着棋。某甲粗知。澄曰。他道有。又作么生。师颂曰。家家有幅遮羞布。放下便能当雨露。独怪当年老赵州。掷却头巾顶却裤。澄笑以偈印曰。分明识得赵州狗。拾得鼻孔失却口。莫于万丈峰头立。且向丛林陆沈走。付断拂一枝。故别号断拂。当明熹宗癸亥腊八也。于是走楚谒黄檗。养静鹞儿山下。丁卯。奔讣云门。南入香柏峰。决志活埋。毅宗崇祯辛未。始起象田。壬申。开法天华。甲戌。领显圣院事。丙子。主余杭宝寿。兼理龙门。戊寅。住西禅。己卯。主雪峰。壬午。复结制天华。甲申。主东塔。顺治丙戌。住佛日　上堂。举拂曰。未入云门。人人尽有者个。及至到来。为甚么却在山僧手中。莫为两眼所瞒么。且道。者个唤作甚么。众无语。师曰。尽道冰霜苦。谁知节后寒　司理黄元公请上堂。士礼拜曰。请大师举扬云门未了公案。师曰。竹拖凤尾慵迎客。士曰。今日亲见作家。师曰。松作龙吟懒送人。乃曰。说法不待人。待人乃可说。及至有人来。依旧无言说。无言说。佛殿山门强饶舌。大众。今日元公居士。特特入山。要山僧举扬未了公案。祇如大慧道。二僧入门。一僧已悟。一僧未悟。不待他开口。便拣辨得出。方可为人。且问。大众。还辨得元公居士已悟未悟底端的么。铁山推倒谁能信。深入云门孰可凭。士遂问。还扶得铁山起么。师曰。山门头。与居士道了也。曰明头来时如何。师曰。耶溪不许扁舟宿。曰暗头来时如何。师曰。此去钱塘尚隔程。曰不明不暗来时如何。师曰。杭州理公事时。向居士道　上堂。上首白椎。师举拂子曰。此是第二义。又举曰。此是第三义。百义千义万义。咄。有甚么交涉。若是个汉子。拈起斧子。从教斧子讴歌。放下锄头。直得锄头作舞。那管江南江北。瓦砾荆棘。如或未然。也要披苔剥藓。读残碑续断碣。免使碌砖瓦子。七片八片。泥金刚努目。木罗汉攒眉　僧问。重扬古路。拈提今时门头。今时门头且置。重扬古路一句。请师指示。师曰。锄头柄短斧头长。曰今时门头。又作么生。师曰。栽完芋子又栽瓜　上堂。操一叶之扁舟。是第一义。泛鉴湖之晓月。是第一义。拈妙香而氤氲。是第一义。散天花以怡悦。是第一义。法筵龙象众。在甚么处去也。移彤山向天华。天华不大。移天华向彤山。彤山不小。没弦琴弹得者。头头合拍。篱边菊赏得底。处处成欢。虽然若是。陶渊明何须赋归去　师在报国院。与金粟乘同座。黄元公问车曰。两石相磕时如何。车曰。一辗粉碎。公顾师。师曰。只可自怡悦。不堪持赠君　问如何是主中主。师曰。江南不曾带得来。曰为甚么不曾带得来。师曰。也亏你　祝寿上堂。侍者问。七九六十三且止。父母未生前。还许学人会也无。师曰。问即不得。曰恁么则不弄啼莺舌。解吟无字碑。师曰。易拾炉中雪。难分海底灯。曰肯诺不全。蒙师指。不犯师颜。请借宾。师曰。好炊无米饭。供养莫将来。曰祇如将来又作么生。师曰。恐丧我儿孙。者作女人拜曰。恁么则借他香烛。称他寿去也。师曰。新荔枝新荔枝　问古人道。出门便是草。不出门亦是草。请问和尚。为甚么不出门亦是草。师曰。唤甚么作门。曰恁么则三世诸佛。历代祖师。尽是草里汉也。师曰。说三世诸佛历代祖师的。请出来与老僧相见看。曰相逢不拈出。且道。是具眼。不是具眼。师曰。直饶举意便知有的。亦未许他具眼在。曰毕竟是什么人。才许他具眼。师曰。脑后见腮。莫与往来　师天性仁慈。容止修雅。应机接物。循循善诱。行道十有九年。屡迁名剎。去留信缘。毫无沾碍。是冬结制。宿衲响臻。师有厌世意。乃择开春三日解制。众惊讶。盖师历坐道场。凡结冬。俱于二十九日解。因师是日诞辰。诸禅德必申庆祝。而后去也。众白师。请如旧例。师不许。三之日解制。上堂。人人藤斗笠。个个水云包。出门踏着草。途路转迢遥。到者里不倒断得一回。直饶说个回途得妙。就路还家。便是千里万里。昔洞山辞云岩。岩问。什么处去。山曰。虽离和尚。未卜所止。岩曰。莫湖南去。山曰无。岩曰。莫还乡去。山曰无。岩曰。早晚却回。山曰。待和尚有住处即来。岩曰。此去难得相见。山曰。难得不相见。今日若道难得相见。便生几多情见了也。祇因洞山是个得的。便道个难得不相见。看他何等隐密。何等把细。佛日期中。岂少一知半解。只是到些原委处。未免走作。即今你要东去西去。不见古人道。直须向万里无寸草处去。又曰。出门便是草。又曰。直饶不出门亦是草漫漫地。便见举措不得。只因你不能向异类中行。且道。异类又如何行。乃屈指曰。一鸡二犬三猪四羊五牛六马。为什么七不道。参。次日辞众出山。首座问曰。和尚几时回。师曰。初八九。初六日至宝寿。初七日上龙门。至晚示疾。届旦。命具汤沐浴。师端坐不语。门弟子环侍。察师有去意。亟问曰。和尚还有分付也无。师曰。我无什么分付。时诸檀护来问候。师一见。合掌微笑。遂坐脱。时顺治戊子元正八日之申时也。筮塔于龙门案山金龟岩下。世寿五十六。僧腊三十五。

　　绍兴府显圣三宜明盂禅师

　　武林丁氏子。生而有异。八岁与群儿戏。喜歌梵呗。十四断荤。喜习定。有禅者叱其非。令看高峰主人公话。忽一日触庞公语。成偈曰。铁牛解吼。木人善走。心境如何。打个筋斗。但于托钵产难话有疑。年二十三。投真寂印剃染。喜博闻。印尝挫抑之。一夕经行。忆婆子转藏因缘。触香桌有省。举似印。印曰。汝悟道耶。师曰。道即不悟。捉败赵州。印曰。甚处见赵州。师乃叙所得。印曰。如何是那半藏。师曰。此是透法身事。印遽劈面一掌。师退。次参云门澄。入堂约不语戒正提撕。忽门入堂。高声曰。放下着。师不觉掀眉一笑。入室。澄问曰。如何是一口道不尽底句。师曰。问取典座。澄喜之。复问。赵州道。狗子佛性无。意作么生。师呈偈曰。佛性无佛性无。秤锤落井不曾浮。知得赵州端的意。拍手终朝唱鹧鸪。门可之。遂与佛日方。同承印记。嗣是事徧参。抵黄麻。谒无念有。有见。诟骂不已。师问。南泉斩猫。意旨如何。有凭陵曰。我杀不得汝耶。师曰。杀则任杀。斩猫意旨毕竟如何。有曰。待赵州来。与汝道。师拂袖便出。明天启丁卯。闻云门计归哭影堂。冬从天童圆聚。崇祯乙亥。住龙门。次住化山。癸未。继席显圣。顺治戊子。结制宗会。己丑。说戒真寂。次结愚庵湖滨养母。庚寅。主梵受。丙申。主朱明　上堂。芭蕉碎剪难添线。霜叶因风落似花。最惜上林萧索。也不知花发在。谁家谩咨嗟。到得一番寒彻骨。竖拂子曰。且看雪里一枝斜　上堂。好休休去不休休。白首登科恋墨裘。黄菊谩夸霜后色。白云红叶满荒丘。舍利弗没来由。剑去徒劳更刻舟。果然世系金轮子。岂肯要功万户侯。大众且道。舍利弗悟个甚么。良久曰。两段不同。收归上科　上堂。描不成兮画不就。山光飘渺水连天。髑髅有眼看霜叶。枯木龙吟古路边。逢迎处吾无隐乎尔。何必道象帝之先。幽禽处处呼人梦。莫道春风听杜鹃　上堂。修多罗。青天云翳。老瞿昙。眼中一刺。四十九年。云行雨施。末后又道。我未曾谈着一字。盂上座也是曳尾灵龟。无事生事。不见道。如虎之缺。如马之[马-(烈-列)+廾]　上堂。穿靴赤脚走。面南观北斗。我脚是驴脚。我手是佛手。用尽自己心。笑破他人口。更有一句子。大众知否。良久曰。曹山颠酒　谢两序上堂。大业不论功。大悟不存师。龙门跃鳞。不堕渔人之手。来仪彩凤。不入庶子之家。山僧与古人。可谓同港不同舟。不见道。南山有竹。不扶而直。筈而羽之。其入不愈深乎。北溟鱼化。不假他缘。风培云拥。其飞不愈疾乎。拈拄杖曰。渡水穿云。全凭渠力。且道。是什么力。摘杨花。摘杨花　上堂。如是身空法亦空。千差品类悉皆同。大众。者个空字。陶渊明饮酒。苏子瞻脸红。棕鞋竹杖。自西自东。篮舆最爱秋光好。历徧桃花杨柳风　上堂。对朕者谁诚不识。良遂知处或可知。去岁岭梅今岁落。今年花发旧年枝　上堂。牛头前百鸟衔华。牛头后野鬼飞沙。堪笑长汀布袋子。却从闹市作生涯。大众。归堂请吃茶　上堂。不是心不是佛不是物。王廿八老。开眼着贼。非背非触。东震旦国升堂。中印土打鼓。古殿风摇挂角铃。一钩新月清江浦　上堂。竖拂子曰。不得已作死马医。东西十万。南北八千。须弥倒卓。四海播迁。剎竿头上煎[饥-几+追]子。三个猢狲夜簸钱　上堂。有缘佛出世。缘尽佛入灭。到处度众生。犹如水中月。水中月。香山居士李谪仙。以拂子打圆相曰。捉得便呈君。万里山河明不彻。山僧夜起北窗看。芦花浪静寒江雪　上堂。祖翁巴鼻。达磨不识。流传至今。织壁织壁　上堂。万法归一。一归何处。赵州道。我在青州做领布衫重七斤。山僧却不恁么。人行窄径印霜踪。残月僧房淡晓钟。好句等闲狼藉也。断云斜挂隔林松　上堂。稻子秋登蟹正肥。果然一饱便忘机。堪嗟清白传家客。身入西山自采薇。云冉冉水依依。主人何事不来归。大众要识主人么。以手斫额曰。猫　小参。风光匝地。满目韶华。杨柳放圆通眼。溪声吼师子音。山花似锦。难为话会。好鸟呼春。不堪图度。得之者。握土成金。失之者。刻舟求剑。君不见。金轮王御四天下。到处称尊。又不见寒山子。十年归不得。忘却来时道。击拂子曰。坐着其中宗不妙　退院谢两序小参。拈拄杖曰。山僧老矣。鬓销容瘦。筋衰力竭。卓一下曰。全凭此上座。左提右挈。还有首座借去看牛。西堂携来玩月。打克宾维那。建立宗旨。指杨岐监寺。竭尽股肱。典座撼门。圆却野狐公案。知浴挑柴。续他堕薪家风。放下拄杖曰。山僧叙谢两序。本拟说些法要。为甚么却将个拄杖来塞白诸兄弟。只因一期中。今朝小参。明日普说。逗到临末梢头。自然肚里乾乾净净。无一字可吐。山僧今日打个赊帐。你们到湖上来呵小庵。前有扁舟一叶。泉烹虎跑。茶饮兰雪。作摇橹势曰。咿咿哑哑载你去。以手西指曰。此是两峰插云。东指曰。又看断桥残雪。且住着。到晚来雷峰夕照。直玩到三潭印月。掷拄杖曰。接　僧辞曰。某甲出山去。和尚有甚佛法说否。师曰。脚下草鞋系紧些。曰恁么则得路便行去也。师曰。看路滑　问某甲一向参底是死句。不得活句。如何是活句。师曰。我右边耳聋。你过左边来。僧过左边立拟问。师便起身曰。殴杀人　问青州布衫意旨如何。师翘一足示之　问二亲俱丧时如何。师曰。好个消息。曰还假保任否。师曰。一翳在眼。空花乱坠　问洞山曰。吾常于此切。意旨如何。师曰。老僧二十年。亦曾疑着。今日被你一问。直得口哑　问万法归一。毕竟一归何处。师曰。我清早割菜。晚上抬水。那有闲气力与你们缠。僧无语。师曰。菩提萨婆诃　问某甲参万法归一不明。求和尚开示。师顾侍者曰。者个袖口。你与我缝缝。僧罔措。师便喝　一僧礼拜起。师以鞋覆桌上曰。是何意旨。僧喝。师曰。是何意旨。你便喝。直棒出　问今日比丘追荐先亡。未审先亡超登何处。师曰。雨过君山一点青　师以母老。退居西湖愚庵奉母。常居于此。后母顺世。遂痛哭失明。未几。忽语近侍曰。三日后我行矣。至期集诸弟子。规训辞行。众流涕曰。师今尊候如宜。何云便去。师曰。看老僧登场一笑。泊然而逝。时康熙乙巳孟冬十一日也。寿六十七。腊四十五。即显圣前冈建塔。归窆全身焉。

　　五灯全书卷第六十二
　　五灯全书卷第六十三

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　曹洞宗
　　青原下三十六世
　　云门澄禅师法嗣

　　绍兴府东山尔密明澓禅师

　　会稽王氏子。剃发开元。服勤於贞白珊者数载。性相二宗。咸领微旨。嗣参云门澄。恍有宿契。命充维那。一日澄上堂曰。放下着。师因此全身脱落。呈偈曰。夜半霜寒月忽低。行人到此尽迟疑。翻身踏着来时路。默默星辉斗柄垂。澄嘉共绵密。师自是晦迹东山。一日抵金陵。适博山来开法天界。师谒之。来与论物不迁旨。征辨竟日。了无窒碍。来曰。江南佛法。洵自有人。既而东山国庆寺。延师为中兴第一代　上堂。二既不偶。一亦不奇。捏聚非即。扑破非离。破草鞋三双五双。老山藤根垂梢垂。昨日赴村斋。金沙锣里满盛油。汝等诸人。眼似擂槌。口似铁丘。弥陀寺前。一条官驿路。也好跑马。也好行舟。争奈今日云悠悠。雨飕飕。说与愁人愁更愁　上堂。天地与我同根。万物与我一体。惟有后园竹鞭。东邻欲取烧火。西邻欲取夹篱。昨夜分付主山神。一抹直入金刚际。天明起来芽头抽。在摩酰首罗鼻孔里。叵耐他不能被盖囊藏。也费山僧唇嘴　上堂。得者不轻微。明者不贱用。识者不咨嗟。解者不厌恶。云居四语。非特买石云饶。移花蝶至。尚可为古今禅者之良方药忌。兼举病无不瘳。争奈显圣修行不得力。恒被鬼神觑破。昨夜偶染疾。徧身红烂。自家尚觅起处不得。现前大众。若有能知药忌者。决不敢以世礼相酬。山僧当与你。大展九拜　上堂。红叶飘空。重添灵云眼翳。浓霜露地。冻杀渔父栖巢。红白虽分。寒暑各别。要知总是者个时节。谁能向红叶飘空时。突出眼睛。浓霜露地处。揭开脑盖。养鳞泉畔见天真。黄泥坪里逢活佛。上酬不报之德。下化非生之众。其或未然。东山依旧失利　上堂。举拂子曰。且喜一众幸然无事。东山安敢吹毛。堂内者。烧香打坐。问讯和南。经行习静。乃至语默动静。揖逊雍容。无非卖弄文殊家风。堂外者。拨火烧羹。担浆洗菜。搬柴拽石。一一漏泄普贤妙用。即今四海五湖。注入诸人毛孔。三山五岳。聚於诸人眉梢。犹为不足。更乃伐鼓考钟。据座商量。不知讨甚兔子　小参。立功勋。存禅观。大似缘木求鱼。收视听。黜聪明。何殊[谷-(一/禾)+牛]角取乳。又道。道非见闻觉知。不离声色言语。如上所说。且道。毕竟如何行履得恰好去。路逢死蛇莫打杀。无底篮子盛将归　僧问。如何是向。师曰。不打者鼓笛。曰如何是奉。师曰。一向不恁么。曰如何是功。师曰。吃饭穿衣。曰如何是共功。师曰。山僧阇黎相对面。曰如何是功功。师曰。打杀阇黎。遗累老僧　崇祯癸未夏示微疾。绝食旬余。而示诲谭笑。不异平昔。六月十六日寅时。说偈而化。世寿五十三。僧腊二十四。塔全身於显圣之南山。

　　绍兴府香雪庵具足明有禅师

　　会稽杨氏子。初参念佛是谁。谒云门澄。闻澄拈提宗旨。疑情顿发。一日在殿经行次。举首见前山。豁然大悟。偈曰。虚空粉碎无偏正。大地平沉孰是亲。从今了却相思债。石虎泥牛笑转新。澄印可之。出住上虞之香雪　僧问。久滞不通时如何。师曰。数珠在手。曰音声未息时如何。师曰。葶苈子。曰六窗未净时如何。师曰。相见了也　佛日方问。堪与佛祖为师。佛祖又学个甚么。师曰。佛祖聻。方曰。与佛祖为师聻。师曰。黄山谷后园种菜。方曰。不问佛。不问祖。速道速道。师曰。东村桃树。西陇梅花　示寂日。未有嗣。乃以如意法衣。寄佛日方曰。香栢枝分秀。随缘折一枝。花开香雪远。何必异苗为。遂坐脱。塔於显圣之南山。

　　南昌府百丈瑞白明雪禅师

　　桐城人。俗姓杨。从九华聚龙庵剃发。往云栖受具。参云门澄於圣寿。澄问。向来作甚么。师曰。持毗舍偈。澄曰。四大是假。妄心是空。阿谁拖你者死尸来。师钝置疑甚。一日闻钟声大彻。遍谒天童博山黄檗诸尊宿。归云门。遂承印记。迨澄迁化。请师继席。未几移锡湖之弁山　上堂。漫天网未张。唬得金乌藏海底。涂毒鼓才振。惊起玉兔上松梢。藏白额於烟云。笼乌鸦於寨岭。龙吟雾起。虎啸风生。篱菊呈祥。芙蓉现瑞。正恁么时。且道。是何人境界。竖拂曰。会么。山头白浪涌。海底火通红　上堂。扶桑日出。须弥[山*突]屼。北俱卢洲。人无贪欲。南阎浮提。衣足食足。特地报知莫生疑惑。且作么生是不疑底事。良久曰。静倚长松忘百虑。抬头祗见帝王家　上堂。孟冬初临。大地朔风寒彻骨。一阳才复。乾坤万象气稍和。茅笋土底抽芽。水仙盆中发笑。梅蕊含玉粒。茶花吐珠玑。正恁么时。且道。是何人分上事。黑帝令行犹正切。那许东风弄柳条　上堂。主山高。案山低。白虎长。青龙短。洗钵崖前。触着磕着。迎圣道上。往往来来。且道。是何人境界。不因樵子径。怎到葛翁家　上堂。今朝腊月一。枯木生银花。千峰咸玉耸。万水总白霞。古渡迷过客。林深隐樵家。鸟道无踪影。元途安可夸。大众。正恁么时。六花现瑞。寒光散彩。且道。是正位一色也。今时一色也。会么。琉璃殿上君臣合。珠玉帘垂父子同　小参。师举船子偈曰。三十年来江上游。水清鱼现不吞钩。钓竿斫尽重栽竹。不计工程得便休。大小船子。虽是落草求人。太煞劳嚷生。弁山即不然。数十年来山上游。草深林聚兽群稠。等闲撒个漫天网。也有金毛也有狐。只如野狐。堪作何用。寻常翻个筋斗子。惹得傍观笑忻忻。野狐且置。莫有金毛狮子么。出来抖擞爪牙看。僧出。以坐具覆头曰。和尚见么。师曰。野狐精。曰又被风吹别调中。师曰。总没交涉　小参。元鸟来翼。仓庚初鸣。桃花结蕊。雷霆发声。西来大意全彰。祖师巴鼻独露。正恁么时。截断众流即不问。随波逐浪一句。作么生道。柳眼乍开风日暖。山河无处不新机　示众。一不得放过。二不得话堕。三不得孤峰顶上行。四不得三家村里坐。於此会得。逍逍遥遥。於此不会。亦不曾失落。作么生是不失落底事。良久曰。一条拄杖无长短。满面春风满面凉　示众。暑气将清未清。梧桐叶落不落。不是三元三要。亦非君臣道合。会么。岭上白云寥廓　端阳示众。今日端阳佳节。画龙艾虎斗额。夺得锦标归来。特与诸君漏泄。且作么生是漏泄底事。石榴红似火。栀子白如棉　竖碑示众。碑文镌白字。万古徽猷。当道种青松。见闻不昧。如此会得。犹在半途。如此不会。白云万里。会么。良久曰。弁山一日雨。桥流水不流　上堂。秦山卓烁。鉴湖寥廓。炉峰岌[山/口/咢]。会稽咭咶。昨夜一阵西风起。满山黄叶尽零落。会么。须弥[跳-兆+孛]跳三千界。磉礅花开百亿春　过清泰庵示众。桃源洞口来。清泰庵里过。明月庭中辉。清风白云播。如此会得。觌面无私。如此不会。也不妨处处磕着。会么。天台山上清流水。一路随吾下剡溪　过天华寺示众。西风微微。细雨霏霏。天台老汉。带水拖泥。遂举拂子曰。扁舟过若耶。白浪涌清波　师一日礼云门像。一僧曰。像在此。老和尚在甚么处。师曰。东山西岭松。僧无语。师曰。且道。在甚么处。曰东山西岭松。师打曰。学语之流　问五家宗派流芳远。洞下元微请指陈。师曰。寒蛩鸣砌壁。曰意旨如何。师曰。白鹭上青松。曰与么则理事全彰。如何是不涉理事一句。师曰。鉴湖波底月。曰学人则不然。师一喝。僧礼拜曰。鉴湖波底月。师打曰。学语之流　问千山迭迭。万竹森森。是什么人行履处。师曰。秋风来我舍。细雨洒芭蕉　问文殊是一切智人。为甚么出女子定不得。师曰。嘴长三尺。曰罔明为甚么出得。师曰。舌短二寸。曰出得出不得。是同是别。师曰。猛虎齩大虫　士问。经云。大火所烧时我此土安隐。如何是安隐处。师曰。三两绵子六两绦。曰经云。我今为汝保任此事。如何保任。师曰。明月照阶前　问如何是住山斧子。师曰。八两半斤　问古云。渠正是我。为甚我不是渠。师曰。秋水连天碧　问如何是大机大用。师曰。三十棒一棒也饶汝不得　问者[○@│]字意旨如何。师曰。瞎　问灯笼遭扑。为甚么露柱头疼。师曰。九曲池。近来被沙塞　问鸿蒙未判。天地未分。如何是空劫已前事。师曰。水枯草冷　问金钩玉线将收挽。鲸鲵忽现时如何。师曰。虚空撒下漫天网。纵使飞鳌争出头。曰拏云攫雾去也。师曰。霹雳一声魂胆碎。曰三级浪高鱼化龙。渔翁空捕夜江水。师曰。已被柳条穿却　云门九周上堂。先师自丙寅年腊月初四日去世。遂屈指曰。丁卯年腊月一周。戊辰己巳庚午辛未壬申癸酉甲戌乙亥。却有九周也。虽去世九年。元不曾离今日。虽不离今日。不妨又去世九周。且作么生话会。若也未会。病朽为汝举扬正偏五位。以报先师恩德。遂喝曰。病朽未出法堂。原无此一喝。既登此座。方有此一喝。是正中偏也。即此一喝。当处寂然。是偏中正也。即此一喝。不带名言。是正中来也。今对诸人。有此一喝。你等诸人。因此一喝。得知本有。是兼中至也。我此一喝。圣凡情尽。能所两忘。妙尽有无。是兼中到也。以济宗论之。正中偏夺人也。偏中正夺境也。正中来人境俱夺也。兼中至人境俱不夺也。兼中到即元要妙旨也。以云门宗论之。即此一喝。应彼来机。谓之函盖乾坤句。即此一喝。凡圣扫除。绝彼知解。谓之截断众流句。即此一喝。问事答事。问理答理。谓之随波逐浪句。以沩仰宗论之。即此一喝。直显大月轮三昧。谓之圆相。即此一喝。示向上一机。谓之暗机。即此一喝。元从自心流出。谓之意语。即此一喝。见者闻者。默默知归。谓之默论。即此一喝。无量妙义。一时收尽。谓之义海。即此一喝。四十二字母。及世间文字。无不统摄。谓之字海。以法眼宗论之。即此一喝。直示一真法界。谓之总。即此一喝。有照有用。有收有放。有赏有罚。谓之别。虽纵夺赏罚之别。总归一心。谓之同。虽同一心。纵不是夺。赏不是罚。谓之异。虽赏罚收放之异。咸成一个自己。谓之成。虽成一体。不妨杀活纵夺。各住本位。谓之坏。非唯一喝如然。至於一棒一拂一句一字。乃至扬眉瞬目。折旋俯仰。莫不皆然。复喝曰。且道。此一喝。是正耶偏耶。人耶境耶。三句耶圆相耶。六义耶。若简点得出。则参学事毕。其或未然。可到先师座前触礼三拜。先师为汝说破　后住赣州之崆峒。建安王。钦师道望。请住百丈。崇祯辛巳三月十九。浴毕。书偈曰。来亦无一物。去亦无一物。若知端的意。百丈花梢月。掷笔吉祥而逝。世寿五十有八。坐夏三十有八。迎全身。塔於弁山。师自叙一花五叶。拈散木香。谓达磨四十二世云。

　　雁田柳浈居士

　　山阴人也。参云门澄。澄示但举个是甚么。他日问。世尊意旨。为复是升座处。为复是白椎处。澄应声一掌。士曰。分明勾贼破家。澄曰。还要第二顿那。一日有省。呈偈曰。是甚么是甚么。对着家亲莫问爷。金不换金随处使。从来常御白牛车。澄曰。且道。赵州勘破婆子。甚处是勘破处。士曰。壁外盖茅屋。澄曰。不是更道。士曰。雷声甚大。雨点全无。澄曰。不信道。

　　叶昙茂居士

　　南昌人。始为大僧。从云门澄。参究有省。一日茶次。出曰。昨日偏众解制了。特来谢和尚。澄合掌曰。恭喜恭喜。曰和尚不得谤某甲。澄曰。如何是解制的道理。曰仲冬严寒。请和尚万福。澄曰。似则也似。是则未是。曰大众散去。遂和声归众。澄颔而印之。后以母老归养。遂蓄发焉　觉浪盛。住上蓝。时士过访次。盛问。云门得力句。还记得么。士曰。当时恨不唧[口*留]。盛曰。如今又作么生。士曰。却放过和尚一着。盛曰。咦。

　　博山来禅师法嗣
　　广信府瀛山雪关智誾禅师

　　本郡上饶傅氏子。参博山来。默究船子藏身公案。偶见槽厂拽磨。忽然磨鼻拽脱。遂有省。呈偈曰。直下相逢处。由来绝覆藏。舌头元是肉。嚼破也无妨。来曰。子可参得禅也。吾助汝喜。示偈。有未及朝天子。回机却有妨之句。因矢志服役无违。一日侍次。来指衲衣。谓师曰。此是寿昌老汉底。我曾以一偈博得。子能似我。我当不惜。师曰。莫是师翁睡着。被和尚窃来。来笑曰。汝试窃看。师援笔立成五颂。来阅罢。置案曰。据子见处。天下人把你不住。我者里未肯点头在。师曰。何谓也。山曰。汝偈皆佳。但患风骨太露。须知宗门语句。如满口含冰。不曾道出水字。复曰。汝根利。当钝却利。使死却全心始得。师拜受。即闭关六载。关中悬大镜。日对跏趺。才觉业识心起。无明发现。便指镜中人唾骂。既久。收放自由。作雪关歌。来见之。击节称善。乃为师开关曰。始行大事六年雪。顿入圆明一片冰。今日幸亲无缝塔。掣开关锁万千层。命师秉拂。晚率众入室。来问。堂中首座。人天眼目。如何是人天眼目。师曰。顶门上。来曰。还假鉴照也无。师曰。君不见。来曰。不虚参见作家来。师掩耳而出　师於天启丁卯。出住瀛山。崇祯辛未。继席博山。丙子。赴浙之虎跑大慈妙行诸剎　腊八上堂。直下承当。是何话杷。官不容针。私通车马。须弥高大柱堪题。海天空阔桥难跨。花堤柳巷尽穿通。宝殿珠帘谁放下。雪山夜半睹明星。通身是口装聋痖。卓拄杖曰。若是者老子。好吃痛棒打。复卓拄杖曰。果是者老子。何须痛棒打。靠拄杖下座　上堂。卓拄杖曰。诸兄弟。分明祇者个。因甚么有一类人。锁不住猕猴子。又卓曰。分明祇者个。因甚么有一类人。捏不杀猕猴子。又卓曰。分明祇者个。因甚么有一类人。弄不活猕猴子。若还弄得活。捏得死。放得开。收得住。管取任意逍遥。随缘散诞。其或未然。九旬禁足。还须坚铸铜墙。三月安居。正好高耸铁壁。莫教揭破封皮。决定走风露影。只饶不露风影。卓杖曰。鸡声假报秦关晓。关吏而今不受欺　上堂。痴盲无觉照。业识沉纷掉。起床忙到晚。伸脚睡到晓。醉生梦死。多丧却形山宝。縠穿雀惊飞。藤枯树崩倒。无限聪明人。送命还阎老。诸兄弟。此是未悟人光景。阎老子算饭钱。也合甘受。祇如大悟人分上。还被阎老子拘束也无。蓦卓拄杖曰。阎老子。你合吃山僧痛棒。何故。不识庐陵米价。与人算甚饭钱。山僧倒行此令。苍天抱屈含冤。靠拄杖下座　上堂。诸方狂浪滔天。博山死水浸杀。看来担板禅和。枉费钩锥点拨。点不点拨不拨。把断关津须定夺。龙王按剑绝傍观。看谁来把虎须[摇-缶+寸]。还有捋虎须者么。众无对。师笑曰。直饶[摇-缶+寸]得。也是沿台盘乞儿　上堂。参禅不制心。业识纷飞苦。僧家不养猫。禅堂多老鼠。忽被猫儿追到牛角里时。且道。老鼠还有性命也无。拈起拄杖子。作摇势曰。若人捉得渠。当下偷心死。卓一卓　上堂。说底不是禅。悟底不是道。推倒葡萄棚。春风寒料峭。然虽如是。今日若是端师子来。也合吃山僧拄杖。何故。为他不解扶起。只解放倒。忽有个傍不甘底出来道。和尚。你还会扶起么。山僧也与他拄杖。何故。为他矮子看戏。随人上下　小参。高峰老人偈曰。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。会得此一偈。则照用料拣。棒喝交驰。正好作曹洞儿孙。洞山老人道。五台山顶云蒸饭。佛殿阶前狗尿天。剎竿头上煎锤子。三个猢狲夜簸钱。会得此一偈。则偏正妙叶机位环旋。正好作临济儿孙。恁么道。大似搓圆捏匾。换柱移梁。要且不是乾嚗嚗地。或问山僧。又作么生。规圆方竹杖。添却断纹刊。家活临时用。安排便不真。复笑曰。也只是八成　僧问。如何是宝镜三昧。师曰。不照闲光影。还他旧面皮　问如何是不借借。师曰。背手摸着枕。逢人转送伊　问鸳鸯绣出从君看。不把金针度与人。如何是鸳鸯。师曰。一双扑地恁孤飞。曰如何是金针。师曰。从来不度　问倩女离魂事若何。师曰。月淡花移影。曰未审他是业识是意生。师曰。风摇水作波。曰毕竟是一个。是两个。师曰。形影不须彰。便脱狐窠臼。曰脱却后如何。师曰。急急如律令　丁丑冬。抵瀛山。病体尪羸。群心汹汹。阒然谧问曰。和尚安否。师弹指一声。谧曰。末后句。也须分付。师曰。且道。我生耶死耶。遂微笑而逝。坐三十七夏。享年五十三。迎归博山。建塔莲花峰之西原。所着。有摘灯录。炊香堂诗文书。复语录若干。行世。

　　淮安府檀度嵩乳道密禅师

　　泗洲唐氏子。年十四。投景会剃染。初历讲肆。阅楞严。至虽得多闻不成圣果。遂弃之。首参寿昌。次参博山来。来门庭严重。师为死心焉。一日随众采茶。忽白云从涧底起。师睹之有省。归以偈呈来。来曰。者且置。祇如一口气不来。向甚么处安身立命。师曰。不向和尚通去处在。来曰。莫便是你安身立命处么。师曰。道密终不作此见解。来曰。好与三十痛棒。嗣是。来命名授戒。且印以偈。於是辞来。缚芽郁洲山数年。始开法淮安檀度。次住安东能仁。徐州云龙。乃若青峰菩提。法起等处　上堂。诸仁者。过去诸佛。已入涅盘了也。汝等不应追念。未来诸佛。未出於世。汝等不要妄想。正当今日。又作么生。瘦影自临春水照。卿须怜我我怜卿　上堂。一九二九。相逢不出手。三九四九。黄河氷块走。冻折云龙山腰。奎山塔顶伸首。拟欲普请往看。争奈天寒。立久　上堂。寿昌师翁。搬底是石块。博山先师。见底是一株树。瀛山师兄。径山师兄。一等是口挂鼻上。老僧睹白云底聻。顾左右曰。药王菩萨。勇施菩萨。宿王华菩萨。上行意菩萨。庄严王菩萨。喝一喝曰。住住。老僧见底。诸人不知。诸人见底。老僧不知。蓦起身曰。慧炬三昧。净光明三昧。连击拂子。下座　上堂。昨日雪今日消。仔细高着眼。莫错会好。连点首曰。释迦口门不窄。弥勒肚皮不宽。要得通上彻下。亦须饱腹充肠。良久曰。唤钟作瓮　上堂。师顾视左右曰。座中亦有江南客。何必樽前唱鹧鸪。一僧出众曰。某甲不甚惭愧。师打一棒曰。七棒对十三。曰也不消得。师曰。观自在菩萨。又一僧才出礼拜。师曰。怕烂却那。曰南无佛。南无法。师曰。可惜许。曰谢和尚再三。师顾侍僧曰。老僧三寸甚密　上堂。临济擎拳。德山作舞。沩山作礼。法眼赞礼。惟有洞山老祖。连声道。你者些兄兄弟弟。一等是饭饱弄筯。者四个汉。到者里。依旧各归寮舍。蓦拈拄杖曰。主人二千石。幕舍两三间。送送空劳结。良久。卓拄杖一下曰。不可道老僧是洞上第三十三代也　上堂。僧问。石头大底大小底小。一总提不起。三十日到来。毕竟如何了脱去。师曰。三日前。五日后。曰当阳唱出无私曲。闻见分明没覆藏。师曰。山依旧高。水依旧深。曰恁么则佛日增辉。道风远扇也。师曰。讨者些剩下底作么。曰和尚谛听谛听。师打一棒曰。三百五不徒然。乃曰。三日前。五日后。山依旧高。水依旧深。讨者些剩下底作么。乃高声曰。三百五百不徒然。顾视左右。下座　上堂玉容不露。尊贵天然。宝印未施。全彰文彩。没阴阳地上。瑞草呈辉。叫不响山中。清音匝地。到者里。却也好个时节。且如何得承当去。聻。良久曰。扑破香囊熏大国。拨开天窍透真风　春日上堂。枯木寒岩时节至。春风吹起律筒灰。石人抚掌呵呵笑。莫认春牛是土堆　上堂。你看者震旦国里。洞山被者三觔麻缚倒。赵州被者七觔衫累倒。云门被者乾矢橛压倒。灵云被者桃花换却。玄沙被者脚指换却。天龙被者手指换却。咄咄。大洋海底黑云生。回首西山日初出。良久。作女人拜曰。敕　除夜上堂。说到不如行到。罕逢穿耳客。行到不如说到。多见刻舟人。行说俱不到。十里一铺。落花香店酒。五里一亭。荒月野桥烟。拈拄杖曰。是车声。是风声火声。是水声。是锣鼓声。山川草木声。卓一下曰。者里是什么所在。一僧出众曰。若教无此夜。那得暂闲人。师曰。也是东山左边底。乃顾左右曰。穿耳客。刻舟人。卓拄杖一下曰。那得暂闲人　僧问。如何是正中偏。师曰。夜半日当天。曰如何是偏中正。师曰。闹市那伽定。曰如何是正中来。师曰。木马舞春台。曰如何是兼中至。师曰。石女游古寺。曰如何是兼中到。师曰。无足人能造。曰是谁证明。师曰。无舌人。曰如何是无舌人证明底语。师曰。谁敢道着。曰正偏五位向上更有事否。师曰。道士头上冠　年七十。与答之间。皆寓诀别意。旋取道涟水登青峰。度夏法起。归休菩提。顺治戊戌三月五日。遂绝食。示诲谆谆。书偈。有石火电光平田荆棘之语。十一日。沐浴端坐而逝。寿七十一。腊五十八。塔全身于菩提社之右。

　　福州长庆宗宝道独禅师

　　广州陆氏子。丱岁出岭。参博山来。来一见器之。一日呈偈曰。贪程不觉晓。愈求愈转渺。相逢不是渠。才是却颠倒。蚁子牵大磨。石人抚掌笑。别有活生机。不落宫商调。来以为深入堂奥。后开法於广之罗浮。闽之长庆。粤之海幢　僧问。一切诸佛。皆从此经出。如何是此经。师震声一喝　示众。举六祖风幡话。颂曰。不是风兮不是幡。关山把住路行难。愚人只管贪程去。那想全身在此间　示众。举高峰无梦无想话。颂曰。无梦无想主在么。相随来也没如何。谁家门首无明月。颇奈夜行人更多。师童真入道。年六十。寂于海幢寺。

　　金陵独峰竹山道严禅师

　　西川大竹县人。族姓沈。总角染衣。南询讲肆。一日走京口。登凌云亭。忽身心世界顿然一空。遂走白下。参博山来和尚於天界。乃问。和尚离博山来白下。为人事作么生。来曰。今日特为先君设奠。师曰。还有向上事也无。来曰有。师曰。如何是向上事。来曰。请坐吃茶。於是。命典第二座。其领众入室。当机应对。动合宗旨。来喜之甚。尝曰。博山一枝横出。秘在汝躬。自是韬迹承恩阅四年。开极乐祗园於滁上。又五年。住独峰。入院时。恍然如旧。师於是作投老计。尝榜三问语。勘验方来。一曰。不是心不是佛不是物。毕竟是个什么。二曰。此经深固幽远。无人能到。且道。唤什么作此经。三曰。独峰路险。把关令严。欲到者。试借公验看　临终日。集众垂诫。当午浴毕而逝。塔全身於本山龙山之阳。

　　建宁府回龙古航道舟禅师

　　泉州晋江郑氏子。生万历乙酉。幼失父。事母有孝声。母逝。乃弃家寓承天寺。阅寿昌录。至问僧死了烧了作么生是你本姓处。有疑。往参博山。山为剃染圆具。尝坐不语。堂目不交睫者三月。参究益切。适余集生至。与语有契。延师闭关全陵。一日洗面。脱然有省。自谓。吾於无可奈何处。得个巴鼻。会博山说法天界。上堂。师出问。钟未鸣。鼓未响。还有佛法也无。山曰。木人井底吹。师曰。石女溪边舞。山曰。祇如语中带元一句。又如何道。师曰。夜半正明。天晓不露。山便下座。山回博山。乃以如意付之曰。当慎重勿负老僧。师复掩关。明年奔讣博山。乃入闽主法回龙。复隐里之戴云山。丙子。林宗伯季翀。请结制承天。丁丑。继席雪峰。结冬长庆。戊寅。还回龙。己卯。住博山。辛巳。庵建阳祀二亲木主。所住之处。不循开堂请。唯有示众而已。故有示众曰。老僧不上堂。盖因无法说。性不近人情。恰似个铁橛。一味放痴憨。任人道朽拙。虽然称住持。直是口无舌之句。盖实录也　示众。拈花示众。有口难开。断臂归来。无法可得。四七祖师。无非望空启告。递代儿孙。总是掘地讨天。老僧当年不识好恶。悞入博山社伙。被伊热瞒。至今有屈难伸。虽领众住持。三缄其口。盖不敢钝置诸人。亦恐有玷法门。大众且道。恁么住院。是为人。不是为人。不见道。啼得血流无用处。不如缄口过残春　示众。夜夜抱佛眠。情真罪当。朝朝还共起。死欵亲招。起坐镇相随。刀斧斫不开。如形影相似。去离亦不可。欲识佛去处。未敢相许。祇者语声是。切忌错认。诸昆仲。还识傅大士么。只知开口易。不顾舌头长　僧问。真觉有言。石卵爆尽。柽枝扫地。吾当再来。师今继席。莫非再来么。师曰。诬人之罪。以罪加之。曰恁么则据欵结案了也。师曰。一状领过　师病次。僧问。和尚何病。师曰。针灸不得的病。曰与么则神医拱手也。师曰。须知有不病者。曰如何是不病者。师拈如意便打　云荆州亲藩惠王法语。宗门无语句。实无一法与人。只要人自参自悟。自证自修。以见自己本来面目而已。非有他术。盖此本来面目。不以圣贤而庄严。不以庸愚而丑陋。王公与士庶同。士庶与含生等。凡属有情。体元无二。特以迷而不参。昧却自己精光。谓之众生。若参究一明。如天普盖。似地普擎。则谓之佛祖矣。佛祖众生。只一迷悟间。参究不参究。斯有天地之殊耳。达磨西来。直指人心。见性成佛。灵俐汉。一觑便了。更无许多周折。所以宝志云。欲识大道真体。不离声色言语。者里无疑。说个见性。说个成佛。早成剩语也。如未然者。必须猛着精彩。二六时中。看是谁见谁闻。谁为觉知。是谁穿衣御膳。是谁起居动作。看到无可看处。自然大悟。彻底洞明。迷云破散。智日高升。始知。大地众生。由来一体。森罗万象。共贯同条。且无情与非情之异。又何有贵贱凡圣之殊哉　师骨鲠性成。於衲子中即英灵。绝无肯诺语。故於壁立万仞无愧也。顺治乙未示微疾。视事如常。八月二十五酉刻。趺坐而逝。寿七十一。腊三十三。塔全身於建阳凤山之阳。

　　广信府博山雪磵道奉禅师

　　建阳龚氏子。夙根敏异。幼不茹荤。十七。听楞严有感。遂投支提剃染。二十六。随杖人於凤山罗山玄沙间。仅二载。知有己躬下事。乃抵浙。参真寂有年。次参博山。山问。甚处来。师曰窑中。山曰。天不能盖地不能载。因甚却埋在窑中。师曰。今朝且喜得见和尚。山曰。向来作何所务。师曰。看一归何处。山曰。即今看者何在。师曰。伸手只在缩手里。山曰。甚处学得者虚头来。师曰。某甲终不敢自瞒。后於勺庵。闻鸡鼓翅大叫。乃顿悟。述偈曰。栢子焚残焰欲无。邻鸡忽听一声呼。昔年错认驴窥井。今日方知井觑驴。走呈山。山颔之。顺治丙戌。开法瀛山。丙申。继席博山。高泉普宁。间尝应之　上堂。水之湄。山之麓。是处是桃花。是处是修竹。红者红兮绿者绿。一般性质出天然。直者直兮曲者曲。知归谩谓许灵云。善用休夸只多福。究竟其中委宛情。总是画蛇重添足。不添足。六六谁云三十六。拈头作尾尾为头。饥吃饭兮困就宿。咄　小参。今朝九月初五。天气半晴半雨。最好时节因缘。一众耳闻目睹。且道。睹闻的是个什么。南山老大虫。咬杀重牙虎。万象森罗。一齐起舞。大众。虎咬大虫则且置。万象因甚么起舞。不见道。甜瓜彻蒂甜。苦瓠连根苦　康熙己酉春。以院事托座元。明年六月二十日示寂。临寂时。黄龙岑按师身问。屋破不蔽风雨时如何。师曰。乾坤翻转更由谁。曰与么则一众景仰有分也。师拱手而逝。寿七十九。腊六十二。塔灵骨於本山莲华峰之阳。

　　开府集生余大成居士

　　桐城人。参博山来。於法堂中。抬头睹对联。至密移一步话。有省。自是决信无疑。上来书曰。自见和尚后。觉来胸臆杂毒。被少分醍醐洗括顿尽。归来笔砚付之祖龙。书籍付之豚犊。丈室而外一物不将。独是坐断十方。密移一步。粗知奉教而行。而长安甚闹。我国晏然。去冬解组归时。於冻舟结八十日不语期。所谓佛也没奈何。良然良然。一日与同参。争一公案互不肯。士乃曰。我最喜长庆道。唯人自肯乃方亲。同参云。惟人不肯乃方亲。士闻之吐舌　雪关誾问。闭门作活为何事。士曰。出卖[车*度]轹钻　问补网张风成何用。士曰。添个黑捞波。

　　庐江冶父星朗雄禅师

　　闽漳龙溪林氏子。家世宦显。师幼年。闻诵华严偈。矢志离尘。常觐老宿。求开示参禅决要。每坐究阁上。一日身心顿忘。起时不觉坠阁伤足。遂豁然开悟。二十一。举孝廉。过浙。参天童云门。俱获领益。崇祯己巳。闻博山来道冠江南。师特诣天界参礼之。来见便问。甚么物恁么来。师曰。不见道。说似一物即不中。来曰。汝因甚随别人脚跟转。师曰。一番拈起一番新。来含笑而已。一日命师颂世尊拈花迦叶微笑话。洎征诘洞上宗旨。师於言下透脱。深领的要。来见其机语稳捷。授名道雄。乃以偈印证。有倒跨金鳞自在时。手把明珠千万颗之句。师拜受。遍历名剎。依润之杨彭法天剃染。复圆具於三峰。嗣后云间。相国钱畿老。都谏许霞城。请住长生院。钱问。如何得成佛去。师曰。杀尽众生。钱猛省。於是道誉藉着。由檇李转九华。激扬法化无虚日。顺治丁亥秋。迁住冶父古实际寺。上堂。诛茅剪棘。开实际广廓之基。垦土耕烟。下无尽光明之种。人天道路斯通。双桥迅捷。祖师家声复振。一句超然。千眼圆明底。到者里。脱体担当。田地稳密底。到者里。全履机践。所以寿昌师翁道。长空无路。禅者徧行。白浪滔天。智人能艧。若向者里荐得。便可号令寰中。提持向上。俾云鱼水鸟。顿现遮那之身。瓦砾砖头。尽显金刚之秘。正恁么时。门庭施设即且置。入理深谭一句。作么生道。苔封古殿人踪渺。凤宿高梧枝影稀　博山扫塔上堂。大匠不凿。大儒不学。动輙中方圆。举皆成礼乐。者是我雪磵和尚。数居丈室。徧启群英。特出只手。扶竖宗乘。已曾举似大众。更为庄严毕备了也。只为山僧。自先师一赚。堕此险危三十年。无纤毫移易。幸先师留半步地。与吾辈卓足。今日承先师荫。登先师座。露先师面目。了先师公案。同门法属。即此就路还家。转身向父。致使弘规有绍。大业无荒。正当此际。主宾互换。又作么生。栖凤岭头云霭霭。浴龙池内浪层层　上堂。梅坞已浮闲澹影。流莺乍啭声犹涩。堤柳千条色半青。东风拂碎寒江雪。一段风流作者知。莫教心识强分别。垂丝千尺意如何。随随随得得得　小参。心不是佛。智不是道。正当恁么时。毕竟作么生。良久曰。面南看北斗　问跨虎头收虎尾。犹是时人窠臼。如何得截断众流。万机寝息。师曰。如汝所问。曰把断要津。不通凡圣。透网金鳞。毕竟以何为食。师曰。汝还记得话头么。曰一种没弦琴。惟师弹得妙。师曰。多买黄金铸子期　康熙癸丑秋。将院东委南洲月。即示疾。索浴更衣。说偈而逝。门人奉全身。塔於本山罗汉井。世寿七十六。僧腊三十七。有语录洎教外直指。行世。

　　东苑晦台镜禅师法嗣
　　江宁府天界觉浪道盛禅师

　　建宁浦城张氏子。十九岁。见大父归寂。自疑曰。有一点灵明。向甚么处去。一日闻猫叫有省。遂往瑞岩剃落。随师住梦笔山。誓死闭关。因见百丈再参公案。顿彻马祖大机大用。参博山於董岩。受具。是冬谒东苑镜。镜问。子在董岩。曾闻博山提唱维摩经否。师曰曾闻。镜曰。弥勒得一生受记作么生。师曰。大有人疑着。镜曰。你又恁么去。师异之。向火次。因举僧问古德。劫火洞然。者个坏不坏。有曰坏。有曰不坏。此意如何。镜曰。你又恁么来。师遂折节过冬。镜细究其生平参证处。及征诘五家门庭差别之旨。师恣意披其所见。镜感叹曰。不期子乃能深入此秘密法门。吾寿昌者枝慧命。属子流布去也。遂付以偈曰。道盛群英祖。德尊万古师。钦承诸圣旨。启我永怀思。师拜受。明日随镜礼寿昌。及见经。勘问之次。经大奇之　崇祯乙亥秋。会冢宰李长庚。请宝筏开堂。值宼乱。辞往寿昌扫塔。阒然谧。请主其席。明秋主福船。又明秋主圆通　上堂。有时相逢不相见。有时相见不相逢。东山起云西山雨。南山烧炭北山红。无位真人。面门出入。没缝塔子。透彻玲珑。现成公案。好与三十棒。礼拜了退。一任齐立下风。吽吽。太平景象无人识。大坐当轩笑浪公。珍重　上堂。师震声一喝曰。太阿锋前。不许之乎者也。大圆镜内。宁容远近疎亲。者个人那个人。唤醒你须精神。水不洗水。金不博金。昆仑骑象。入诸人鼻孔里去。提出心肝五脏。鲜血淋淋。黧奴白牯。蓦然[跳-兆+孛]跳。三世诸佛。有屈无伸。阿呵呵。特地示人疑不彻。等闲看破更惊人　上堂。杖者笑呵呵。诸人还会么。眉毛才策起。鹞子过新罗。既已过莫吟哦。且吃云门饼。再饮赵州茶。打起关南鼓。唱出德山歌。阿呵呵。会也么。墙角一株梅。生得两个叉。未结黄金子。先开白玉花。卓拄杖下座　上堂。一年三百六十日。日日日头东畔出。照见十方诸如来。个个眼前黑似漆。祇为觌面相逢不相识。寻珠不必翻海。求玉何劳凿石。知亦不可知。得亦不可得。木马嘶开碧落天。泥牛踏破澄潭月。汝等毕竟如何。切忌口横鼻直　腊八上堂。山僧昨夜正熟睡。五更钟响方瞥地。醒来犹自眼眯[矌-黄+林]。拈得口来失却鼻。低头吃粥乃思量。不胜令人大惭愧。愧个甚么。愧彼雪山彻骨寒。半夜星儿独自觑。叫苍天。说向人前不值钱。千古万古空自怜。珍重　除日上堂。昆仑奴着锦袴。打一棒行一步。打发根本无明。撞翻从上佛祖。逗到腊月三十日来。折合不下。依旧甜瓜彻蒂甜。苦瓜连根苦。且道。福山正当重开门庭斩新条令。作么生与大众折合。喝一喝曰。踏倒须弥第一峰。太岁头上添新土。珍重　上堂。良久曰。佛未出世。曹山不如。金乌抱子归青汉。佛已出世。不如曹山。玉兔怀胎入紫微。正当出未出时。同声相应。同气相求一句。作么生道。黄海岸居士出曰。云从龙。风从虎。师曰。春风开竹户。夜雨滴花心。公曰。且喜曹山犹在。师曰。蓝水远从千磵落。玉山高并两峰寒　小参。雨打虚空湿。自愁无晒[日*良]。急敲石火烘。汗滴龟毛上。者一滴。西天东土真消息　端午上堂。福山端午。却忆南阳忠国师。与大耳三藏。在大唐天子殿上。特地向西川看竞渡。且道。大耳三藏。因甚第三度不见忠国师落处。良久曰。哺醉扬波谁好手。汨罗江上独惺惺。珍重　福山上堂。海岸居士问。狮子丛林。法王出世。便请哮吼一声。师击如意一下曰。会么。曰如何是踞地狮子。师曰。黄巢昔日不曾灭。雪窦山中草尚存。曰如何是入窟师子。师曰。活捉鳗龙分九截。镬汤锅里解飞腾。曰如何是出窟狮子。师曰。晓云横锁玉屏峰。曰今日亲见狮子吼也。师曰。落花啼断山禽语。乃画○曰。常啼菩萨。卖心肝求般若。寿昌杖人。卖般若求心肝。看看。双林佛殿。骑箫曲峰。入诸人鼻孔去也。绍隆大师合掌曰。唵嘛呢叭[口*迷]吽。家有白泽之图。必无如是妖怪。会么。却将我语同他语。须是他心似我心　福山下寺小参。秦时[车*度]轹钻头新。拈起偏能杀活人。晴久也须加一札。髑髅半夜发清吟。且道。吟个甚么。一曲两曲无人会。雨过夜塘秋水深　福山上寺小参。木人特地击铁鼓。大虫吞却石老虎。八角菱花北斗藏。惊短法身三尺五。若向此中会得来。打破虚空许你补。若不会。且待腊月三十日。参取云门普　小参。赵州在厕坑上呼文远。此处不可与说佛法。文远欲狭路傍把断。赵州要讨个公验。此是镇州萝卜头开花。青州布衫裹石。被皋亭抛向东洋大海底。惹得铁牛背上蚊子飞。到十字街头。自歌自唱曰。土旷人稀。相逢者少。汝等者队没料掉。禅和子。在长连床上打睡。舂那知有恁么事　小参。三七日前。释迦掩室於摩竭。三七日内。海底波斯嚼生铁。三七日后。大家笑龟不成鳖。无论是七后七前。只要你自奋自烈。不有伤心人。争解死冤结。说甚么。为人须为彻。杀人须见血。若作一场鬼戏。徒自掉棒打月　上堂。人从贤溪来。请击皋亭鼓。策杖独登堂。一喝惊今古。是谁直下耳聋。又谁当央舌吐。不劳象骨更抛球。且看玄沙是甚虎。巢知风穴知雨。动植飞潜各有主。电卷星驰。龙翔凤翥。者些儿须自许。太平一曲韵深长。流水高山何足谱　上堂。料峭锋芒。五台会上云蒸饭。轩渠绝倒。水牯栏边雪散花。老沩山。击来石火之机。刘铁磨。闪出电光之眼。不是天然妙叶。安能啐啄同时。莫怪者里断岸把竿。水寒鱼少。或到春风浪暖。振鬣而起者。应不灭在。试为拈出。相见不扬眉。君东我自西。红霞穿碧海。白日绕须弥　上堂。疎山手握木蛇。自命是曹家女。吞吐八面机锋。肯诺不得全许。似者等聱头禅。若非推倒有句无句底枯桩子。彻见他笑里有刀。安能向猛虎口中夺雀儿。饥鹰爪下争兔子。我者里。潦倒随时。跛跛挈挈。无暇缚鬼搓芒绳。且喜。一掌峰前。尚有寻宗问祖者。来此酌水献花。亦可慰在　小参。举秀才问长沙。弟子只见千佛名经。不知居何国土。亦化物也无。沙曰。秀才曾到黄鹤楼否。曰曾到。沙曰。崔颢题诗后。还有人题否。曰无。沙曰。得闲题取一篇好。师曰。岑大虫洒食大地。皮毛有滴血。落处可成甘蔗种族。若是我。但呼秀才。待应诺便向道。你好个彩头。一试便中状元。颂曰。饱腹文章半字无。俨然殿试便传胪。春风得意马蹄疾。一日观花满帝都　立监院上堂。曰会么。福山重兴。住持不易。类之弗齐。混则知处。明鉴当台列像殊。露柱生花须自许。看看。满林新笋将成竹。一个人归监院房　观音诞辰上堂。师召曰。会么。雨洗澹红桃萼嫩。风摇浅碧柳丝轻。白云影里怪石露。绿水光中古木清。咦。你是何人。复曰。此是宝峰照自题其像赞也。今日福山。借花献佛。特地拈出。为普门大士。作庆生文。祇如普门大士。只今出生底消息。如何得见。乃击如意曰。金凤不栖无影树。峰峦才动海云遮。僧才出问。师震声一喝曰。速道。者一喝落在甚么处。僧拟进语。师抛下如意。僧接如意送上。师曰。收你三十去。遂下座　元宵小参。海底泥牛衔月走。撞倒南星落北斗。黑龙怒触雨翻盆。打湿元宵灯悄悄。忽然霹雳满空绕。击杀狮子身中虫。山河大地俱哮吼。珍重　小参。欲行奉马。当食进盐。王索仙陀婆智。乃在机先。凤林关键太密。十字街多白拈。灵龟脱壳方堪占。不卜孙膑无饭钱。况乃久雨不晴。打湿眉毛。无处晒[日*良]。只得横眸读梵字。弹舌念真言。争奈吹火长尖嘴。柴生满灶烟　小参。举长庆示众。撞着道伴交肩过。一生参学事毕。杖人曰。撞着道伴交肩过。一生冤结不开。且道。长庆与杖人撞着。是个甚么道伴而利害如此。祇如汝等。摩肩接踵在者里。又是个甚么。试道看。众无语。师曰。也怪汝等不得　小参。明镜当台。纤毫不隐。灵峰出匣。凡圣不存。须知向上一机。如击石火闪电光相似。还有转得身吐得气者么。良久曰。没孔锤。礼拜了退　小参。杖人伸左手向西牛贺洲。捉得东胜神洲一物。伸右手向东胜神洲。捉得西牛贺洲一物。且道。此两物是何物。若有能识得。与他一笑。若无能识得。与他一笑。何故。赏罚分明。杀活自在　僧问。五位王子。有同别也无。师曰。一有多种。二无两般。曰如何是诞生王子。师曰。银盘盛雪。曰如何是朝生王子。师曰。明月藏鹭。曰如何来末生王子。师曰。类之不齐。曰如何是化生王子。师曰。混则知处。曰如何是内生王子。师曰。夜半正明。天晓不露。曰五位王子。还有父也无。师曰。东宫虽正嫡。不面帝尧颜。曰恁么则九重得密人难见也。师曰。须知向上一路。尊贵自别。僧礼拜曰。谢师指示。师曰。山僧失利　问大慧竹篦子。和尚也拈提否。师曰不拈。曰为甚不拈。师曰。没者闲工夫。曰莫是和尚亲切为人处也无。师曰。浪荡拾花针　问如何是一大藏教诠不出底意旨。师曰。泪出痛肠。曰末后拈花又作么生。师曰。要头砍将去　梅逢到崇先。师曰。何处来。逢曰庐山。师曰。在彼何为。逢曰。若有所为即呈似和尚。师曰。脱空谩语作么。逢曰。某甲终不敢负心。师便掌。逢曰。和尚探头太过。师曰。逢人切莫错举　顺治己亥。归天界。休夏毗庐阁。九月四日。命移几杖。入旧方丈。七日。起礼佛。巡各堂寮舍。开示谆谆。回室索笔。书偈曰。万象指头明卓异。纵擒不换机何利。无端拶断破蒲鞋。翻然直入千峰去。掷笔而逝。塔于栖霞天开岩。寿六十八。腊四十九。

　　鼓山永觉贤禅师法嗣
　　泉州府开元为霖道霈禅师

　　参鼓山贤。针芥契合。亲炙三十秋。鼓山八旬大庆。举为首座。始垂记莂　住后上堂。庾岭一铺功德。无量劫来成就。今日一回拈出。便见光辉宇宙。不须雪点红炉。一切万法仍旧。春水盈盈竞流。春山迭迭挺秀。春鸟关关和鸣。春树葱葱郁茂。若能直下便见。即是瞿昙之后。更作佛法商量。此人却不唧[口*留]。乃举拂召大众曰。见么。是大神咒。是大明咒。击案下座　佛诞上堂。昨夜虚空迸裂。无端生下小儿。为渠安年立岁。也是当面糊涂。虽然不免将错就错。道个天上天下。唯我独尊。祇得八表钦承。十方向顺。山河国土。屈身低影。正与么时。还有行正令底跛脚阿师么。若有。山僧与他结个同参。如或未然。且与木人同接拍。高声唱起太平歌。乃卓拄杖曰。吽吽　佛成道日上堂。雪山六载忍饥冻。一睹明星佛便成。却道众生皆具足。祇因妄想堕凡情。大众且道。者妄想作么生断。良久曰。待释迦老子作凡夫时。为诸人道破　上堂。秋风凉。秋夜长。未归客思故乡。拍禅床曰。者里是甚么所在。切忌开眼尿床　上堂。一入信门。便登祖位。且作么生信。尽十方世界是一人。尽无量劫是一寿。以如是寿。寿如是人。不长不短。不灭不增。且道。人是何人。寿是何寿。还委悉么。桃花海水杳然去。别有天地非人间　上堂。虚度浮生半百年。知非知命总茫然。饥餐渴饮寻常过。笑破虚空嘴半边。是者般无出豁汉不辨月之大小。岁之余闰。凡不收圣不管。正好贬向无生国里。直教觅个出头地不得。安用为渠画眉指目攒花簇锦耶。虽然。者汉却有个长处。解向人道。饭是米做。锅是铁铸。若也不信。试向自己灶门前口门边。一一检点去　上堂。大衍之数五十。其用四十有九。赵州擎茶。曹山奉酒。乾闼婆王献乐来。无孔笛中歌本有。恭贺无位真人千寿万寿。只如无位真人。还受也无。匝地红轮秀。海底不栽花　上堂。今朝十月二十二日。伐鼓敲钟众云集。时节因缘既现前。听取唱个波罗蜜。乃举拂子。召大众曰。君不见。又放下拂子曰。君不见。良久曰。呵呵。不是知音者。徒劳话岁寒　小参。金牛唤人吃饭。赵州令人吃茶。二老觌面分付。不知谁是作家。或有个汉出来问鼓山又作么生。有愿从来不撒沙　上堂。法是本法。心是本心。水不洗水。金不博金。甘露泉声鸣活渺。清源山色碧岑岑。大众会么。今日山僧亲拈出。不劳低首更沉吟。珍重　小参。有人赞叹此事。如虎带角。捧撮土以培泰山。有人轻毁此事。分文不值。滴一毛以乾巨海。所以道。赞不得。毁不得。不可得中只么得。且道。毕竟得个什么。咄。切忌花眼　上堂。无见顶相。个个圆满。为什么我显汝隐。灯王座子。人人有分。为什么我坐汝立。大众知么。镆铘未出匣。游丝千万丈。等闲拈出来。一断一切断　上堂。菩提本无树。秤锤是铁铸。明镜亦非台。光明徧九垓。本来无一物。千足与万足。何处惹尘埃。莲花火里开。诸人还见祖师么。良久曰。清源方举首。紫帽笑咍咍　上堂。一心不生。万法俱息。山河大地。甚么处得来。一心不生。万法无咎。山河大地。有甚么过。举拂子曰。且道。者个是生是不生。三千里外逢人。不得错举　元旦上堂。年新月新。日新时新。普天之下。自天子至庶人。共纳新福。同贺新正。林下衲子。德业新进。性地新明。共翌皇化。同乐升平。惟有上村李大伯。依旧满面埃尘。年去年来渠不管。从教铁树自生春。大众还识此人么。良久曰。万福　师居鼓山二十余载。道风遐播。远近瞻依。着有洞宗源流辨谬三刻。因本宗白岩净符。擅改景德龙藏。为祖灯大统。削去淳了珏鉴净觉六世正传之祖。故痛斥白岩混滥谱牒之罪。救正曹洞源流。并着鼓山餐香录。圣箭堂共古暨全录十二卷。行世。

　　少室喜禅师法嗣
　　少室彼岸涵宇海宽禅师

　　直隶内丘王氏子。父母得异征而生。师年十六。暴疾几亡。父母祝许出家。便愈。送入崇恩寺剃染。初从听讲有疑。极力参究。因汲水园中。翻却辘轳杷。打腕一下。忽地有省。呈偈曰。实相妙法。寻不见踪。一下打着。内外圆通。从此徧历诸方。游心蕴奥。辨析精微。末参心悦喜於少林。一见即许参堂。随例入室。喜见师履践绵密。遂以衣拂并偈。而记莂焉。乃明崇祯戊辰岁也。是夏。周藩上雒王。礼请说法。师应入汴有年。上党沈王。征聘再三。於卧龙冈开堂。嗣因宼入中原。师窥势不可挽。潜渡河北。深隐太行山。白日说法。暮夜樵汲运筹供众。了无难色　圣朝定鼎。师寓京都开法。三载后辞归山。以图恢复祖庭。此时。少林以兵革蹂躏。废坠不堪。鞠为榛荆瓦砾之场。几无片席说法之地。登封张令。同本山耆宿。固请上堂。卓锥无地也升堂。及至升堂锥也亡。两袖清风难把赠。满船明月任君将。遂拈拂子曰。山僧遭际沧桑。本欲深隐高藏。奈九鼎祖庭。在山僧一线肩持。倘今失续。罪将焉归。今日不免将历代佛祖继住。开来不了底公案。对众拈出。竖起拂子曰。大众还会么。登封山色高万丈。汴河水气涌千层　师因宋金元明五百年来。诸尊宿宗风大义。泯灭无闻。遂渡河。简拾河朔诸先觉。断碑残碣。缵续於五灯会元之后。名曰五灯会元缵续。至顺治丙申。诣都具疏。奉。
　　旨颁入龙藏。

　　京都安国别山性在禅师
  </div>
  <div class="pagination">
   <a href="五灯全书_page122.html">
    上一页
   </a>
   <span>
    ...
   </span>
   <a href="五灯全书_page118.html">
    118
   </a>
   <a href="五灯全书_page119.html">
    119
   </a>
   <a href="五灯全书_page120.html">
    120
   </a>
   <a href="五灯全书_page121.html">
    121
   </a>
   <a href="五灯全书_page122.html">
    122
   </a>
   <span class="current-page">
    123
   </span>
   <a href="五灯全书_page124.html">
    124
   </a>
   <a href="五灯全书_page125.html">
    125
   </a>
   <a href="五灯全书_page126.html">
    126
   </a>
   <a href="五灯全书_page127.html">
    127
   </a>
   <a href="五灯全书_page128.html">
    128
   </a>
   <span>
    ...
   </span>
   <a href="五灯全书_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
