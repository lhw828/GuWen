<!DOCTYPE html>
<html>
<head>
    <meta charset="UTF-8">
    <title>宗统编年 - 第 56 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 56 页/共 68 页</h1>
    <div class="content">　　禅师天伦住广德东泉。
　　伦参晦机熙於净慈。居侍司。复掌藏钥。叹曰。世降道衰。人根浮薄。宿师硕德。具大知见。犹不为学者信服。无他。盖表里不纯也。乃缚茅吴兴之桃花坞。一日灌园。忽云瞑。骤雷疾风拔木。胸中疑碍顿释。出世东泉。迁明之佛岩。笑隐欣住龙翔。招居第一座。后住金陵保宁。
　　戊辰(致和元九月改天历元)年。
　　禅师大欣住金陵龙翔自如补中竺。
　　欣字笑隐。参晦机熙於百丈净慈。俱掌记。出世湖之乌回。迁杭之报国中竺。文宗以金陵潜邸为大龙翔集庆寺。简名德开山。欣首膺其选。号曰广智全悟大禅师。如字一溪。欣举补住中竺。
　　文宗。
　　文宗己巳二年。
　　敕谥中峰祖曰智觉塔曰法云诏奎章学士虞集撰铭。
　　庚午至顺元年(正月朝廷命赵世延世安纂修经世大典加封孔子父齐国公叔梁纥为启圣王母鲁国太夫人颜氏为启圣王夫人颜子兖国复圣公曾子郕国宗圣公子思沂国述圣公孟子邹国亚圣公河南伯程颢豫国公伊阳伯程颐洛国公)。
　　禅师嘉兴大中祥符寺梅屋念常集佛祖历代通载成。
　　常华亭黄氏子。年十二出家。十四剃发受具。佛智熙自江西百丈。迁杭之净慈。常往参承。熙上堂。举太原孚上座闻角声悟道因缘。颂曰。琴生入沧海。太史游名山。从此扬州城外路。令严不许蚤开关。常於言卜豁然有省。投丈室呈所解。熙颔之。俾掌记室。迨熙迁径山。常职后版。表率一众。后奉旨选召。出世祥符。集佛祖通载。凡二十二卷。
　　祖复居士宋濂书。
　　濂字景濂。号无相居士。金华人。生时母梦异僧。手写华严经来谓母曰。吾乃永明延寿。愿假一室以终此卷。觉已濂即生。因名曰寿。后更名濂。六岁日记二千余言。九岁能诗。入青萝。尽阅郑氏所着书数万卷。闻祖吐辞如奔雷。欲屈之。特往谒。相与诘难数千言。不契而退。复上祖书。祖答曰。前日承一宿山中。今日有书来报。无明读一过。不觉失笑。笑个甚么。笑景濂坐井观天。又如贫儿拾得锡。说与人要做银子卖。只是自不识货。教别人不识货则不可。何以故。景濂每尝在尘劳声色境界中。辊得烂骨地熟了。思量计较文字语言。弄聪明业识多了。乍闻吾辈说一个放下。可以做寂静工夫。透脱生死。暂起一念厌离心。退步静坐。乃见无思量。无语言处。便错认作法身。喻如玲珑八面窗。喻如须弥山。言说不得。这个只是暂时歧路。如何便骂得佛。赞得祖。赞得无明耶。赞骂憎爱心不除。但增长我见。我见未忘。目前只见别人过失。不知自家过失。要成办透脱生死大事。难矣。景濂果欲办这件事。只向无思量无言语处。仔细推穷。不用说向人。蓦忽命根断。偷心绝。绝后更苏。欺君不得。却来求印可。亦不迟。
　　辛未二年。
　　禅师清珙出住当湖福源。
　　珙常熟温氏子。首谒高峰祖。服勤三年。后参道场信。中途举首见风亭。豁然。请住当湖福源。坚卧不起。往返至再。勉就入院。后隐居霞浦山。清苦自持。不事干谒。苟绝食。饮水而已。作为诗偈。多警发语。诵之者。心爽神慕。以为有古德遗风。高丽国师大古愚尝侍珙得旨。王闻钦仰。表达朝廷。敕谥佛慈慧照禅师。仍请舍利归国供养。
　　壬申三年(五月白虹并日出长亘天　八月天鼓鸣于东北)。
　　禅师绍大出世乌龙。
　　大严州吴氏子。参虚谷陵於径山。佩服心印。遍游江湖。出住郡之乌龙。迁云黄宝林。法席称一时之盛。后坐化。舍利如绀珠。
　　顺帝。
　　顺帝癸酉元统元年。
　　重修百丈清规。
　　百丈德辉。龙翔大欣。奉勅重修。
　　圆通讷曰。昔百丈大智禅师。建丛林。立规矩。欲救像季不正之弊。曾不知像季学者。盗规矩以破百丈之丛林。上古之世。虽巢居穴处。人人自律。大智之后。虽高堂广厦。人人自废。故曰安危德也。兴亡数也。苟德可将。何必丛林。苟数可凭。曷用规矩。
　　祥符荫曰。圆通之言。为丛林行清规者言之也。曾不知修清规而主之行者。曲狥世典。大意不申。道随时替。乌乎难哉。
　　甲戌二年(正月汴梁雨血　三月彰德路雨毛如线)。
　　禅师高峰支下天目正觉了义寂。
　　义住师子正宗禅寺。元统元年岁除日。谓侍者曰。有一件事天来大。你还委悉么。良久曰。明日是年朝。正月六日。诣法云塔西。指空地曰。更好立个无缝塔。其夕与禅者谈笑如平时。至夜分乃曰。老僧明日天台去也。禅者曰。某甲随师去。义曰。你走马也趁我不及。翼旦趺坐而化。化之日。雷砰雨射。白昼晦暝。及葬雪华缤纷。林木缟素。送葬者数千人。悲动山谷。初中峰祖示寂。会葬斋次。义谓众曰。后十二年。更为老僧一会。众未深信。至是始验。勅谥佛慧圆明正觉普度禅师。
　　禅师时蔚来参居第一座。
　　蔚参止岩於虎跑。岩示以南泉三不是语。因入明州达蓬山佛趾寺侧卓庵。昼夜力参。一日闻寺主举沩山踢倒净瓶公案。蓦地触发。说偈曰。颠颠倒倒老南泉。累我工夫却半年。当下若还亲荐得。如何不进劈胸拳。闻祖。直造丈室。祖曰。将甚么来与老僧相见。蔚竖起拳曰。者里与和尚相见。祖曰。死了烧了。向何处安身立命。蔚曰。沤生沤灭水还在。风息波平月印潭祖曰。莫要请益受戒么。蔚掩耳而出。明日普请砍松次。蔚拈圆石作献珠状。曰请和尚酬价。祖曰。不值半文钱。蔚曰瞎。祖曰我也瞎。你也瞎。蔚曰瞎瞎。即呈偈曰。龙宫女子将珠献。价值三千与大千。却被旁观人决破。谁知不值半文钱。祖谓左右曰。蔚山主颇有衲僧气息。遂命居第一座。寻卓庵於蔺溪之嵩山。
　　禅师瑞岩下华顶真觉无见先睹寂。
　　睹仙居叶氏子。参方山宝於瑞岩。尽得其法要。结茅华顶。学者云集。道俗以为无田不可蓄众。往往持田劵来施。皆却之。冬夏一衲。食惟充饥。迁化火浴。忽胸中清水逆出如注。得舍利大如菽。光耀人目。勅号真觉。塔曰寂光。
　　乙亥至元元年。
　　禅师梵琦自海盐天宁迁杭州报国。
　　琦字楚石。嗣元叟端。出世海盐福臻。迁天宁。复主杭州报国。
　　丙子二年(正月宿松县地震山裂南阳邓州五月至八月霖雨湍河白河水灾秦州山崩浙江自春至八月不雨民大饥)。
　　禅师高峰支下处州白云空中　假寂。
　　假嗣高峰祖。栖白云山。四方禅衲。闻风来赴。屦满户外。夏一日。援笔书偈曰。地水火风先佛记。掘地深埋第一义。既免檀那数片柴。又省人言无舍利。书毕坐化。
　　丁丑三年(六月京师大霖　八月京师地震)。
　　戊寅四年(四月京师雨红沙昼晦　六月信州山震邵武路大水　十二月太白屡经天)。
　　禅师法林住灵隐。
　　林字竹泉。参元叟端於中竺。掌藏钥。居净慈蒙堂。不出户者九年。丞相脱欢请住浙之万寿。迁中竺。复迁灵隐。宗风大振。帝锡金襕法衣。时元叟在径山。同时唱道五山。传为盛事。
　　己卯五年(六月汀州大水　七月常州宜兴山水溢高一丈自七月至九月太白屡经天)。
　　禅师昙噩开山瑞龙。
　　噩嗣径山端。初出世庆元保圣。迁国清。己卯。瑞龙更禅剎。请噩开山。每戒诸徒。日研究空宗。当外形骸。忘寝食。以消累劫宿习。然后心地明明耳。自是日唯一食。终夜凝坐。有重修历代高僧传行世。
　　庚辰六年。
　　辛巳至正元年。
　　禅师藏叟下径山慧文正辩元叟行端寂。
　　壬午二年(四月冀宁地震裂声如雷惠州罗浮山崩)。
　　禅师惟则住吴阊菩提正宗寺。
　　中峰本祖寂后。诸名山屡请惟则主席。则坚却不赴。隐居华亭城北。距城二里许。至元辛巳。客吴门幻住。至正壬午。门人相与筑室於姑苏城中师子林。号菩提正宗寺。奉则居焉。
　　禅师了堂一住台州紫箨。
　　一荐福道嗣。住紫箨。次迁天童。上堂曰。长嘴鸟。芳树不栖。摩斯迦。沧溟不入。龙泉与鈯斧同铁。利钝悬殊。良骥与驽骀同途。迟速有异。以拂子画一画曰。花须连夜发。莫待晓风吹。
　　禅师智及住昌国隆教。
　　及字以中。吴县人。俗姓顾。初生时。灵梦发祥。祝发受具。往听贤首法界观未终章。筦尔而笑曰。一真法界。圆同太虚。但涉言辞。即成剩法。纵获天雨宝华。於我奚益哉。遂走建业见大欣。欣以文章道德倾动一世。见及文彩彰露。交相延誉。有同袍诃曰。子才俊爽若此。不思负荷正法。甘作诗骚奴仆乎。无尽灯偈。所谓黄叶飘飘者。不知作何见解。及舌噤不能答。即归海云。胸中如碍巨石。目不交睫者踰月。忽见秋叶吹坠於庭。豁然有省。於是登双径谒元叟端。自列其所证甚悉。端勘辩之。及随机参会。不间一发。未几命侍左右。俄迁藏室。及取教典益温绎之。宗通说贯。若决江河。出世昌国隆教。
　　禅师辅良住嘉兴圣寿。
　　良字用贞。号介庵。范文正公十世孙。诞锤粹气。聪悟夙发。见佛书辄跃然朗诵。若所素习。有相士谓父母曰。是儿清耸。恐非世间法可缚。若使学佛。必能弘大宗乘。里多阿兰若。良日与群童遨游其间。徘徊爱慕终日不忍去。父察其志。与相者言合。乃曰。昔范蜀公好与名僧交。尝勉圆悟勤参叩道要。卒为天下禅宗。吾能惜尔而不使遂其志乎。遂俾剃落受具。即慨然曰。学佛将以明心。心非师无以示肯綮。终日墙面可乎。去习天台教。白云杓诲之曰。教乘固当学。若沉溺不返。如入海算沙。徒自困耳。何不更衣以事禅乎。笑隐欣公见主龙翔。其道大被东南。盍往依焉。良即往参欣。问答之际。棒喝交驰。一剎那间。凡情顿丧。久之遂契心法。出世嘉兴圣寿。
　　禅师松隐茂住明州瑞云。
　　茂字实庵。奉化郑氏子。幼尝中夜趺坐。母恶之。推其使仆。辄达旦不瞑。年十六。剃染受具。主僧使司米盐细务。茂叹曰。离家为求道耳。有羁绁於此。何异狗苟蝇营者耶。乃潜行至江西。见南涧泉。泉命入室。一夕闻岩泉泠泠。微有觉触。遽往白泉。泉曰。此间不足发子大机大用。古林茂乃横川嫡嗣。子当往依之。茂即趋谒古林。林曰。尔来欲何为。茂曰。生死事大。特来求出离耳。林曰。子明知四大五蕴是生死本。何缘入此革囊耶。茂拟对。林以杖击之。茂遂悟。自是机辩峻绝。出世明州瑞云。
　　癸未三年。
　　祖招嵩山蔚复分座。
　　蔚居嵩山凡九载。云水颂德。祖三为手书殷重招之。复居第一座。寻返嵩山。
　　禅师径山下雪窦石室祖瑛寂。
　　瑛嗣径山熙。住雪窦天童。晚得痿痹疾。造一龛曰木裰。日坐其中。不涉世事。是年三月。见一衰衣妇人。叩头请瑛应身为国王。瑛曰。我不愿生天王家。逾十七日趺坐而化。临终偈曰。五十三年。弄巧成拙。踏破虚空赤脚行。万象森罗笑不辍。
　　甲申四年(明太祖是年托身皇觉寺)。
　　禅师径山下金陵龙翔广智大欣寂。
　　欣嗣径山熙。住龙翔。驿召赴阙。见上奎章阁。赐坐谘问法要。及顺帝御极。待遇益隆。后以老病求退。优诏不许。勅外台护视。使安居终老。五月示微疾。作手书别交游。嘱其徒以两朝所赐金币。作万佛阁。上报国恩。二十二日。书偈趺坐而寂。黄文宪溍撰塔铭。虞文靖集着行道纪。有四会语录。蒲室集行世。
　　乙酉五年。
　　丙戌六年。
　　丁亥七年。
　　禅师天宁下妙果竺源水盛寂。
　　盛谒无能教於无为州之天宁。尽脱玄妙知解。隐居南巢。迁杭之西湖妙果。槌拂之下。悬崖壁立。务期实证实悟。示众曰。凡学道人。当洞明诸佛心宗行解相应。岁久月深。具大无畏。如透水月华。万浪千波。触之不散。方始不被生死阴魔所惑。
　　祖复答居士宋濂书。
　　濂每致书论道。祖复答书曰。士林中来者。无不盛谈左右。乃间气所生。文章学问绝出。为浙东群儒之冠。且犹深於内典。欣羡无已。承叙自幼读佛书。领其要旨。出入有无空假中中。至於中且不有。有无何在。三复斯言。此今之士夫。执有执无。离边离中。分彼此儒释之异。如左右儒释一贯者。能有几人。人言为不虚矣。张无尽云。余因学佛然后知儒。古德云。居无为界中。而不断灭有为之法。居有为界中。而不分别无为之相。暗合道妙。不易不易。审如是。则有为底便是无为底。左右已百了千常何处更有身心之虑未祛。事物之来未息。又何处更有真实工夫可做。而后出离有为了生死大事耶。左右与山野交二十年。会或剧谈。别或寄语。未有如此书之至诚也。人天之际。唯诚。朋友之道。亦诚而已。只如左右未动念。未操觚拂纸。未陈一言。及写在纸上了。是有为是无为。是生是死。是生死法。是出生死法。这些子。直是誵讹。故孔子谓子路曰。未知生。焉知死。孔子底说话。莫道子路不知落处。尽大地人都不知落处。岂不见黄山谷访死心。死心云。闻公会禅。诸方皆印可。是否。答云不敢。死心云。我有一问问公。公试答看。彼此烧作一堆灰。在甚处相见。山谷茫然。后参晦堂。示吾无隐乎尔一言。闻桂花香打破漆桶。鼻孔撩天。大丈夫欲成办个事。自有个般时节。山谷虽是一块精金。须入死心晦堂作家炉鞴。恶辣钳锤。始得。这一队汉。若到无明门下。更须一一勘过。何也。不是弄潮人。休入洪波里。山野如是杜撰。左右以为如何。
　　报国梵琦锡号佛日普照慧辩禅师。
　　戊子八年。
　　己丑九年。
　　嵩山蔚入吴。
　　先是祖谓蔚曰。汝缘在吴。可往化导。大振吾宗。蔚遂入吴。凡三筑精蓝。方之邓尉。
　　庚寅十年。
　　辛卯十一年。
　　佛灭后二千三百年。
　　曹洞第二十三世香严祖示寂。

　　曹洞第二十四世祖

　　讳子严。氏里失载。嗣香严。
　　壬辰十二年。
　　曹洞第二十四世南阳万安松庭祖嗣宗统(三十年)。
　　祖韬光晦迹。
　　祖躬耕南阳。尝作力田偈云。昼拈块石驱山鸟。晓坐巢庵逐野豚。肠断秋风频击柝。目窥夜月更消魂。时比之镜清风穴。
　　祖付首座嵩山蔚衣法。
　　三月十四日。祖令源藏主赍法衣顶相。付首座时蔚曰。老僧袈裟一顶。付与嵩山蔚长老。表丛林之道念。
　　癸巳十三年。
　　甲午十四年。
　　禅师高峰首座无象易寂。
　　易字无象。将门之子。应袭父封爵。弃去出世。危坐禅定。屹如枯株。上天目谒高峰祖。机语契合。俾为首座。至正初。至明州海会。端居一室。栈绝诸缘。年九十九。正月礼佛告众。趺坐泊然而逝。阇维舍利无算。
　　师子林惟则锡号佛心普济文慧大辩禅师兼赐金襕法衣。
　　则不住山。居恒随机开导。行省平章。咸稽颡执弟子礼。屡起江浙诸名山。坚却不赴。遁迹吴湘间。缁素就吴中构地结屋名师子林。寂后塔於水西源。
　　乙未十五年(六月明太祖起兵太平路)。
</div>
    <div class="pagination">
<a href="宗统编年_page55.html">上一页</a><span>...</span><a href="宗统编年_page51.html">51</a><a href="宗统编年_page52.html">52</a><a href="宗统编年_page53.html">53</a><a href="宗统编年_page54.html">54</a><a href="宗统编年_page55.html">55</a><span class="current-page">56</span><a href="宗统编年_page57.html">57</a><a href="宗统编年_page58.html">58</a><a href="宗统编年_page59.html">59</a><a href="宗统编年_page60.html">60</a><a href="宗统编年_page61.html">61</a><span>...</span><a href="宗统编年_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
