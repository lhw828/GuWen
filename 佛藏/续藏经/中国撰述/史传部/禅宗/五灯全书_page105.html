<!DOCTYPE html>
<html>
 <head>
  <meta charset="utf-8"/>
  <title>
   五灯全书 - 第 105 页/共 215 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五灯全书 - 第 105 页/共 215 页
  </h1>
  <div class="content">
   杭州凤山一源灵禅师

　　宁海人。从径山云蜂芟染。参方山宝於瑞岩。充堂司。一日入室。请益赵州勘婆子话。宝曰。维那。你试下一语看。师曰。尽大地人。无奈者婆子何。宝曰。山僧则不然。尽大地人。无奈赵州何。师当下如病得汗。后住凤山　上堂。举世尊升座。文殊白椎公案。师曰。世尊已是错说。文殊已是错传。新凤山今日已是错举。会么。字经三写。乌焉成马　一日见僧掷选佛图。示偈曰。百千诸佛及众生。休向图中强较量。心印当阳轻掷出。堂堂安坐寂光场。复曰。古人无剪爪之工。汝辈后生。忍唐丧光阴。且掷图选佛。到极合煞时。掷得一个印出。便欢喜道。我成佛了。殊不知。一切时一切处。皆是汝成佛处。汝却不知。

　　针工丁生者

　　久依方山宝。冀明本分。一日剔琉璃有省。述偈呈宝曰。提起提起。放下放下。者点光明。照天照地。宝喜其行业淳素。乃印许之。

　　天童日禅师法嗣
　　明州天童平石砥禅师

　　送愠藏主省径山元叟偈曰。山头老汉八十一。如此东南大法城。双鬓作添新岁白。片言能使古风清。为人不用击虎术。养子宁忘舐犊情。明月堂前坐深夜。余光分得到长庚。

　　高峰日禅师法嗣
　　日本国南禅梦窗智曜国师

　　姓源氏。本国势州人。宇多天王九世孙也。九岁出家。十八为大僧。每梦游中国疎山石头二剎。一老僧授以达磨像。遂名疎石。乃决志参方。初见一山宁。备陈求法之诚。宁曰。我宗无语句。亦无一法与人。师曰。岂无方便乎。宁曰。本来廓然。是大方便。师疑闷不辍。复谒高峰日。日曰。一山有何指示。师述前语。日厉声喝曰。何不道。和尚漏逗不少。师於言下有省。益自奋励。一夕坐久。忽倚壁身踣。豁然大悟。作偈。有等闲击破虚空骨之句。呈似日。日为印可。乃出无学元渊源以畀之。后於本国。大弘宗教。赐号普济国师。师志在烟霞。出世非所愿。聘至皆力辞之。其国主起师主南禅。入见引坐求退。王曰。吾非有他。欲期朝夕问道耳。复强入天龙。锡师号手书。后於兜率内院示寂。寿七十九。腊六十。全身塔于院之后。存日所剪爪发。瘗云居者。发中累累生舍利。

　　荐严道禅师法嗣
　　台州瑞岩空室恕中无愠禅师

　　本郡临海陈氏子。从径山寂照剃落。参方。首谒灵石于净慈。后参一元灵。逾年归觐。照命居择木寮。复游四明。见太白砥典藏。一日偕木庵聪大宗兴。往台州紫箨山。谒竺元道。才拟开口。问无字话。被道一喝。师豁然大悟。直得通身汗下。遂呈颂曰。狗子佛性无。春色满皇都。赵州东院里。壁上挂葫芦。道笑曰。恁么会又争得。师拂袖便出。由兹感激。间语同参曰。此事如人饮水。冷暖自知。决不在言语文字上。我辈若不过者老和尚。几被知解埋没一生。他日设有把茅盖头。当不忘所自。后古鼎铭主径山。招师归蒙堂。日涉元奥。且为学者矜式。无何。以避兵还四明。不喜出。仅两住山。皆甫及三载而退。初住象山之灵岩。复主黄岩之瑞岩。时梦堂噩居瑞龙。觊师为寂照嗣。师曰。素志有在。不可夺也。开堂日。拈香曰。古人出世拈香。酬法乳也。今人出世拈香。酬世恩也。愠上座总不然。昔年行脚。到紫箨山中。参个老布衲。彼亦无法可授。我亦无法可受。只向无授受中。拈出供养前住昆山荐严禅寺竺元道和尚。不图报德酬恩。只要大家知委。僧问。如何是瑞岩境。师曰。风吹不入。曰如何是境中人。师曰。水洒不着。曰人境已蒙师指示。向上宗乘事若何。师曰。真不掩伪。曰诸法寂灭相。因甚舟行岸移。云驶月运。师曰。好个消息。只恐错会。曰两重公案。师曰。海水不生冰　问。如何是函盖乾坤旬。师曰。猛虎口里活雀儿。曰如何是截断众流句。师曰。金刚手中八楞棒。曰如何是随波逐浪句。师曰。李白捉月。张骞乘槎　问维摩丈室。不以日月为明。和尚丈室。以何为明。师曰。物见主眼卓竖。曰摩竭掩室。毗耶杜词。相去多少。师曰。一坑埋却。曰德山入门便棒。临济入门便喝。毕竟明什么边事。师曰。塞北千人帐。江南万斛船　小参。灵岩峭绝。到者应难。已到者。享用安然。未到者。伶俜孤露。孤露底。正好踏步向前。享用底。直须退步就己。所以道。事无一向。有时拈头作尾。有时拈尾作头。收放纵横。宁存轨辙。摩竭掩室。毗耶杜词。虽曰正令全提。要且未臻其极。山僧。今夜入门之始。聚首之初。与汝诸人。约法三章。第一不得起佛见。第二不得起法见。第三不得道不起佛见法见。若也依而行之。管取眉毛厮结。蓦拈拄杖曰。明眼汉没窠臼。高高处观之不足。低低处平之有余。卓拄杖曰。铁牛不吃栏边草。直向须弥顶上眠　谢专使上堂。达磨大师。十万里西来。要作个驰书达信汉。及乎面对梁王。尽力只道得个不识。拈拄杖曰。有宾有主。有礼有乐。手面分开白玉团。顶门撼动黄金铎　上堂。明月照高岩。悬水响前岭。耳目一何清。冥然了心境。咄哉观世音。担雪来填井　上堂。风不来树不动。心不生境不到。僧问云门。如何是佛。门曰乾屎橛。僧问杨岐。如何是佛。岐曰三脚驴子弄蹄行好。大众。向道是龙刚不信。果然夺得锦标回　上堂。禅和家道。我无有不知。无有不会。忽有人问如何是行脚事。便口如匾担。病在于何。病在多知多解。恁么参学。不如三家村里种田汉。忽有人问今岁稼穑如何。一一道出。如瓶泻水。盖其无知解故。无拣择故。秋气向寒。各自归堂。珍重　上堂。辞亲割爱。剃发染衣。入此门来。合为何事。若也知惭识愧。是真出家。一出尘俗恩爱家。二出三界火宅家。三出粗惑烦恼家。四出细惑无明家。出得四家。始称衲僧家。且道。如何是衲僧家。撞着冤家。恶口小家　上堂。心如工伎儿。意如和伎者。五识为伴侣。妄想观众伎。大众还识得心也未。若识得心。便识得意。识得意。便识得诸识。识得诸识。便识得妄想。妄想灭则诸识灭。诸识灭则意灭。意灭则心灭。心灭则一切灭。所以道。心生种种法生。心灭种种法灭。喝一喝曰。山河大地。日月星辰。有什么过　上堂。惟一坚密身。一切尘中现。拈拄杖曰。释迦老子来也。三百六十骨节。八万四千毫窍。一一放大光明。照彻恒沙国土。于其中间。若圣若凡。有情无情。被其光者。无不证大涅盘。获大安乐。得大受用。靠拄杖曰。此时若不究根源。直待当来问弥勒　示众。岩寺春深草树肥。几回特地启柴扉。行人只在青山外。杜宇声声唤不归　上堂。赤肉团上有一物。昭昭灵灵。恍恍惚惚。随事变通。了无拘束。要知来处。分明不离举足下足。今时丛林中。闻与么道。便道说老婆禅。殊不知。云无心而出岫。水盈科而或流。遇高山而必止。至大海而方休。拍禅床下座　上堂。诸佛出世。是第二头。祖师西来。是第三首。饶你向威音那畔。别立生涯。百草头边。全明杀活。布袋里老鸦。未知有出身一路在。且道。作么生是出身一路。拈拄杖曰。祝融峰顶上。露滴万年松　开山忌拈香。未见岩头。口似磉盘。既见岩头。眼如木揬。本然理拄地撑天。何劳置问主人翁。呼来唤去。犹欠惺惺。插香曰。相逢不下马。各自奔前程　散忌上堂。法不孤起。仗境方生。今日是开山空照祖师大涅盘之辰。山僧将不可说不可说恒河沙世界。作一筵席。百亿须弥卢山。作一碗饭。百亿香水海。作一碗羹。聊陈供养。正恁么时。且道。将此筵席。向什么处铺设。若向世界上铺设。世界已成筵席。若向虚空铺设。虚空又如何铺设。不得颟顸儱侗。只与么休去。众中莫有出手措置者么。如无。山僧自出手去也。竖拂子曰。恒河沙世界。百亿须弥山。百亿香水海。花簇簇。锦簇簇。总在拂子头上。不宽不隘。无欠无余。大众且道。空照祖师。还来受此供养也无。受与不受且置。你道。他即今在什么处。安身立命。击拂子曰。家家门前赫日月。太平不用将军威　结夏小参。圆觉伽蓝。人人具足。在天同天。在地同地。自是诸人探头太过。不能构得。故劳释迦调御。曲开方便之门。立期立限。如逼生蛇化龙。要汝亲证亲悟。庞居士道。十方同聚会。个个学无为。此是选佛场。心空及第归。好大众。箭不虚发。发必中的。语不虚发。发必全真。针眼鱼吞却嘉州大象。即不问。且道。可大师三拜得髓。还端的也无。拍禅床曰。一年春又过。台榭绿阴多　上堂。相逢不拈出。举意便知有。打失双眼睛。留得一张口。孤峰顶上。呵佛骂祖。窍凿顶门。十字街头。掣风掣颠。符悬肘后。长沙虎子胡狗。拈起粗辣藜。好与劈脊搂　请侍者上堂。赵州与文远。斗劣不斗胜。老大不识羞。相席还打令。致使明眼人。无由辩邪正。邪正既不辩。展转成毛病。瑞岩百不能。受用无星秤。称起太虚空。锱铢无欠剩。以此为瑞为祥。以此为坑为阱。断衲僧之咽喉。续佛祖之慧命　上堂。坐深井者。不知太虚之宽广。忘偏见者。方明至理之圆融。与么说话。譬如以大地作射垛。挽弓所向。无不中的。众中忽有人出来道。如斯举唱。今古罕闻。山僧唤侍者。点一碗茶供养他。更有出来道。如斯举唱。未获全提。亦唤侍者。点一碗茶供养他。且道。还有为人处也无。雪压难摧涧底松。风吹不动天边月　师尝室中垂语曰。稳坐家堂。主人翁因甚不识。掀翻大海。掴碎须弥。平地上。因甚抬脚不起。眼光烁破四天下。自家眉毛落尽。因甚不见。前后下语多不契。其机峰峻拔。学者莫能拟议　师谢事入松岩。岩为秋江湛隐处。万山之巅。人迹罕至。师悉遣徒御。崭然独处。众涕泣哀请。坚拒不出。明太祖洪武甲寅夏。日本国遣使入贡。向师道风。奏请师化其国。以水晶数珠峨山石砚为贽。上召至阙。师以老病辞。上悯而不遣。留处天界。全室泐延致丈室。时宋公景濂。方在翰林。诣师剧谈道妙。一时朝士。靡不敬慕。是年冬。奉诏东还。甲子。弟子居顶。住鄞之翠山。迎师就养。四方叩谒者无虚日。金齿大理僧至京。特入翠山。五十余人。拜床下。各求偈语而去。一日示微疾。谆谆勉众。以祖道自重。索笔书偈曰。七十八年。无法可说。末后一句。露柱饶舌。咄。书毕端坐而逝。时洪武丙寅七月十日也。寿七十有八。腊五十有九。遗命阇维。煅骨散水竹间。居顶不敢遵。乃于唐岙之原。奉骨[疗-(日/小)+土]焉。师天性纯粹。待衲子如慈母。遇法门有叛教背义者。必面折之不少贷。奉师惟谨。尝侍寂照。立至三鼓。不命不敢退。所着有二会录。重拈雪窦拈古一百则。续颂大慧竹庵颂古。一百一十则。山庵杂录。净土诗。四明乌斯道。撰行业碑。

　　明州天童了堂一禅师

　　元至正壬午。住台之紫箨。次迁天宁天童。上堂。僧问。昔日保寿开堂。三圣横身相为。临济住院。普化尽力扶持。毕竟明什么边事。师曰。两头俱坐断。一剑倚天寒。曰与么则五位君臣齐列下。三元戈甲一时收。师曰。错下名言。僧喝。师曰。乱统禅和。如麻似粟。乃曰。拈一茎草。作丈六金身。将丈六金身。作一茎草。好大众。不是苦心人不知。便下座　上堂。最初一句。末后一机。直下构得。灯笼露柱。动地放光。其或未然。竹山今日失利　示众。樵歌来迭嶂。帆影落汀洲。猢狲戴纸帽。直上树梢头。七星剑五云楼。球打人兮人打球。万事难把玩。鱼吞水面沤　上堂。长[此/束]鸟芳树不栖。摩斯迦沧溟不入。龙泉与鈯斧同铁。利钝悬殊。良骥与驽骀同途。迟速有异。以拂子画一画曰。花须连夜发。莫待晓风吹　小参。灵光不昧。万古徽猷。智鉴洞明。十虚普应。时临亚岁。节届书云。击动法鼓。大众云集。一一天真。一一明妙。更说个甚么。若说有法。又被有碍。若说无法。又被无碍。若说不有不无法。又被不有不无法碍。若说不不有不不无法。又被不不有不不无碍。云从龙。风从虎。圣人作而万物睹。日可冷。月可热。众魔不能坏真说。以拂子画一画曰。黄檗树头悬蜜果。无言童子唱巴歌　问文殊与普贤。万法悉同源。如何是同源底法。师曰。胡张三黑李四。曰一毛吞巨海。于中更何言。师曰。不劳悬古镜。天晓自鸡鸣。曰是非不到处。还有句也无。师曰。情知你乱会　问名假法假。人空法空。请师直指。师曰。曾问几人来。曰无根树子。向什么处栽。师曰。更深犹自可。午后更愁人。曰只在目前。为什么再三不睹。师曰。千年常住一朝僧。

　　径山大宗兴禅师

　　台州人。尝与恕中木庵三人。结伴参方。罢游紫箨。累历名剎。后迁径山。临终忽叹曰。夫三十。妇六龄。毕竟偶不成。遂坐脱去。

　　五灯全书卷第五十一
　　五灯全书卷第五十二

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下二十二世

　　保宁茂禅师法嗣
　　苏州灵岩南堂了庵清欲禅师

　　族台州临海朱氏子。得法於古林。初出世中山之开福。继迁本觉。三主灵岩。开堂日。僧问。丹山鸾凤九苞文。地位清高隔五云。四海具瞻时一见。愿闻真唱答明君。师曰。千峰朝华岳。万派肃沧溟。曰万方有道归明主。一句无私利有情。师曰。黄河九曲。水出昆仑。曰祝赞已蒙师指示。向上宗乘事若何。师曰。眼不见鼻孔　问曹溪流非止水。一滴忽来。千波竞起时如何。师曰。退后退后。曰平生不解藏人善。到处逢人说项斯。师曰。莫谤山僧好　问天不言四时行。地不言万物生。学人有疑。愿闻开示。师曰。万人遐仰处。红日到天心。曰野老不知尧舜力。冬冬打鼓祭江神。师曰。眼见如盲。口说如哑。曰千古华山山下路。又添潘阆倒骑驴。师便喝　问仲冬严寒。年年事。晷运推移事若何。师曰。昨夜日轮飘桂花。今朝月窟生芝草。曰仰山近前叉手。意旨如何。师曰。奴见婢殷勤。曰香严叉手近前。又作么生。师曰。大家厮淈[泳-永+盾]。曰去此二途。请师别道。师曰。无人处斫额望汝　问单传直指。已涉离微。坐断千差。请师答话。师曰。破镜不重照。落花难上枝。曰便恁么去时如何。师曰。乌龟钻败壁。曰即色明心。附物显理时如何。师曰。癞马系枯桩。曰三九二十七。牛头南马头北。如何是接手句。师曰。百花深处鹧鸪啼　问一不做二不休时如何。师曰。水底捞明月。曰退一步又作么生。师曰。相逢尽道休官去。林下何曾见一人　问如何是佛。师曰。面前案山子。曰法即不问。如何是僧。师曰。三头两面得人憎。僧礼拜。师却问曰。如何是法。曰明年更有新条在。恼乱春风卒未休。师曰。洎不问过　问。阴极阳生则不问。祖师门下事如何。师曰。石笋抽条长丈二。曰牛头未见四祖时如何。师曰。华阴山前百尺井。曰见后如何。师曰。祝融峰顶万年松。曰去此二途。愿闻法要。师曰。休将闲学解。埋没祖师心　问举一不得举二。放过一着。落在第二时如何。师曰。怀州牛吃禾。益州马腹胀。曰云门扇子。[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。又作么生。师曰。西川斩画像。陕府人头落　问牛头未见四祖时如何。师曰。处处绿杨堪系马。曰见后如何。师曰。家家门首透长安。曰见与未见时如何。师曰。鲇鱼上竹竿。俊鹘趂不及　问说法不应机。总是非时语。作么生得应机去。师曰。夜半起来失却牛。天明起来失却火　问如何是通宗通途。师曰。东去西去。曰如何是叶带叶路。师曰。南来北来　问蟭螟虫吞却虎时如何。师曰。赏你大胆。曰恁么则退身三步。师曰。漳泉福建。头匾如扇。僧拟议。师便打曰。一任举似诸方　问如何是德山棒。师曰。义出丰年。曰如何是临济喝。师曰俭生不孝　问佛未出世时如何。师曰。释迦自释迦。曰出世后时如何。师曰。弥勒自弥勒。曰承师有言。释迦不受燃灯记。毕竟受什么人记。师曰。自家肚皮自家画　问腊人冰铁弹子即且置。如何是金刚圈棘栗蓬。师曰。我早知你吞透不下。曰岂无方便。师喝曰。棒上不成龙　问以字不成。八字不是。是什么字。师曰。一大藏教里寻取。曰恁么则辉天鉴地去也。师曰。烁破阇黎面门　问云门放洞山三顿棒。意旨如何。师曰。沙里无油。曰鸟窠吹起布毛。又作么生。师曰。石中有髓　问离四句绝百非。请师直指西来意。师曰。拈灯笼来佛殿里。将山门安灯笼上。曰还有为人处也无。师曰。若无举鼎拔山力。千里乌骓不易骑　上堂。夜来州中琴。堂上般杂剧。也有端严奇特。也有丑陋不堪。鬼面神头。亦自好笑。且道。笑个什么。我观世间人。是个大杂剧。所谓文武医卜。士农工商。各逞己能。互相欺诳。逗到腊月尽头。不觉一场败阙。具眼旁观。掩口不暇。喝一喝曰。元正启祚。万物咸新。岸柳摇金梅破玉。万邦一气转洪钧。下座。巡堂吃茶　上堂。绝罗笼。脱羁锁。虽是善因。而招恶果。咄。老松源与么说话。於唱教门中。足可观光。要作临济儿孙未得在。开福莫有长处么。击拂子曰。星河秋一雁。砧杵夜千家　上堂。举松源示众。古者道。拈起也。天回地转。放下也。草偃风行。冶父则不然。拈起也乾坤黯黑。放下也瓦砾生光。忽有一个半个。蓦然[翟*支]瞎顶门。达磨一宗。未至寂寥在。松源只见锥头利。不见凿头方。寿山即不然。拈起也南山起云。放下也北山下雨。不拈不放时如何。三级浪高鱼化龙。痴人犹戽夜塘水　上堂。南泉斩猫。赵州戴草鞋而出。兴化法战。克宾设饡饭便行。是皆发挥本有灵光。要且不借别人鼻孔出气。所以前日首座说法。高耸人天。今朝道伴相过。光扬宗眼。且道。山僧鼓两片皮。成得什么边事。拍禅床曰。从前汗马无人识。只要重论盖代功　清明上堂。冬至寒食一百五。今朝正是三月六。山又青水又绿。一声欵乃渔家曲。山僧昨日偶尔郊行。作得一偈。举似大众。华冠不整舍那衣。秃帚还随破畚箕。五个老婆三个丑。一双红杏换消梨　上堂。举五祖演道。诸庄旱涝。不以为忧。一堂兄弟。不会狗子无佛性话。深为可忧。师曰。重处偏坠。松源曰。久聚兄弟。正路行者有。只是不能用黑豆法。难以荷负正宗。佛法到此平沉。苦屈苦屈。师曰。同坑无异土。克由叵耐。二大老把他诸人。埋向万仞坑里。若据山僧见处。黑豆法有甚难用。僧问洞山。如何是佛。山曰。麻三斤。岂不是黑豆法。僧问云门。杀父杀母。佛前忏悔。杀佛杀祖。向什么处忏悔。门曰露。岂不是黑豆法。乾峰示众曰。举一不得举二。放过一着。落在第二。云门出众曰。昨日有人从径山来。却往天台去。峰曰。典座明日不得普请。岂不是黑豆法。者里悟去。山僧性命。在诸人手里。若也蹉过。诸人性命。却在山僧手里。卓拄杖曰。路遥知马力。岁久见人心　上堂。药山久不上堂。院主椎钟击鼓。分明尽底掀翻。犹道一词不措。本觉据令提纲。不作者般调度。今朝月旦拈香。拨开向上一路。谁言射虎不真。枉发千钧之弩　元宵上堂。释迦老子道。一人发真归元。十方虚空悉皆消殒。五祖和尚道。一人发真归元。十方虚空。筑着磕着。若向筑着磕着处会得。只会得祖师禅。不会如来禅。若向悉皆消殒处会得。只会得如来禅。要且未会祖师禅。山僧道。一人发真归元。十方虚空。性相平等。且道。是如来禅。是祖师禅。喝一喝曰。一释迦。二元和。三佛陀。自余是什么碗脱丘　满散青苗上堂。佛以一音演说法。众生随类各得解。灵山会上。退席五千。逝多林中。半聋半哑。眼空四海。必有商量。心洞十方。孰辨真假。卓拄杖曰。绿杨阴里戴嵩牛。芳草渡头韩干马。喝一喝　上堂。春日晴黄莺鸣。大藏小藏。鼻孔眼睛。木马嘶泥牛舞。寿山不打者破鼓。便下座　上堂。一大藏教。束之高阁。长期短期。无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。颠杀黄番绰。五味拈来饡枰锤。别有香风满寥廓。喝一喝　上堂。八月秋何处热。达磨老臊胡。有语非千舌。啮镞破关。斩钉截铁。父子虽亲不传。未是神仙妙诀。喝一喝　上堂。九九九。释迦老子不知有。翻转面皮。伸出毛手。握金刚椎碎窠臼。突出无位真人。一一面南看北斗。应庵老人。一时逞俊。未免以己方人。本觉则不然。九九九。狸奴白牯却知有。展开驴脚。伸出佛手。把住黄绢幼妇。放行外孙齑臼。铁鞭击碎珊瑚枝。惊起土星犯牛斗。喝一喝　上堂。正觉山前明星现时释迦世尊。与大地众生。一时成佛。祖师门下。蹉口道着佛字。[口*敕]口三日。前行不到。末后太过。各与二十拄杖。忽有一个不顾危亡底汉。出来道。本觉与么判断。也合吃二十拄杖。山僧却须分付明窗下安排。何故佛灭二千岁。比丘少惭愧　上堂。如来不出世。亦无有涅盘。以本大愿力。示现自在法。拈拄杖曰。不是大愿力。卓拄杖曰。不是自在法。举起也。千身弥勒。放下也。随处释迦。只为诸人眨上眉毛。却入娑罗双树间去也。靠拄杖曰。见之不取。千载难忘　元顺帝至正丁未八月二十五日。示寂于秀之南堂。寿七十三。会录二十二卷。行世。

　　苏州定慧大方因禅师

　　元至正丙申春。出世定慧。时方丘兴占住佛屋。缁徒戚戚。师曰。何不休去歇去。语嘿跌宕不可测识。一日谢院事。侨居灵岩华首座寮。盛称总管周侯义卿之贤。且曰。我将火化。须侯作证明。戊戌九月八日。侯以郡事登灵岩。时苏录判善长贾典史天瑞。从侯至山。师闻欣然出迎。陪侯夜话曰。某将此月十四日。即此山火化。侯其为我证明。兼吾教下衰。侯念世尊付嘱国王大臣。为法外护。慎无忘此言。至十三日。复以偈寄侯曰。昨日岩前拾得薪。明朝幻质化为尘。殷勤寄。语贤侯道。碧落云收月一痕。侯未深信。师复以偈别众曰。前身元是石桥僧。故向人间供爱憎。憎爱尽时全体现。铁蛇火里嚼寒冰。是夜请于华。乞以燥薪迭高棚。仍借一龛坐去。华谓薪当从命。龛则无有。师指其床曰。此亦足矣。翌晨登殿。与众僧别。即升柴棚。两袖皆析。燥薪得火。即烈焰炽然。于大火聚中。祝香曰。灵苗不属阴阳种。根本元从劫外来。不是休居亲说破。如何移向火中栽。於烈焰中。度数珠与华曰。聊当记忆。於是。四众始惊信拜礼。烟焰所至。多得舍利。且闻异香。薪尽火灭。不坏者二。舌根齿牙。侯闻惊怛不已。作诗悼之。建塔於灵岩。郑明德为之铭。

　　明州瑞云清凉实庵松隐茂禅师

　　奉化郑氏子。幼喜习禅。趺坐輙达旦。年十八。投杭之传法寺希颜出家。既剃落。禀戒於昭庆惠。奋志参方。见南涧泉于云居。一夕松下经行。闻岩泉声。微有所触。泉命往永福。谒古林茂。茂问。来作什么。师曰。生死事大。特求出离。茂曰。明知四大五蕴是生死根本。何缘入此革囊。师拟对。茂便打。师豁然悟入。茂器之。命居第一座。逾年回浙中。月江印主道场。延师分座说法。元至正壬午。行宣政院。请主明之瑞云山清凉寺　一日有僧问答未竟。以手拍地而笑。师曰。滞货何烦拈出。僧嘘一声。师厉声便喝。一住十五年。后退隐东堂。影不出山。元明良。师之犹子也。迎归天童之此轩　一日示微疾。集众诀别。众请偈。师举手自指曰。此中廓然。何偈之为。端坐凭几。握右手为拳。枕额而逝。火葬。有天花之祥。舍利无数。塔于瑞云西冈。世寿八十五。僧腊六十七。谥佛光普照大师。

　　温州仙岩仲谋猷禅师

　　腊八上堂。百亿须弥悬日月。三千剎海现优昙。虚空昨夜翻觔斗。白牯狸奴解放憨　元宵上堂。东西南北。四维上下。大智洞明。大机圆应。竖起拂子曰。然灯佛来也。向拂子头上。与诸人说偈曰。一灯百千灯。眼里要闻声。识取钩头意。莫认定盘星。喝一喝　客至上堂。举琅琊曰。若论此事。如鸣钟待扣应声长空。宝鉴当轩影临万象。又曰。若论此事。说甚龙树马鸣提婆鹙子。辨似悬河。智如流水。莫能知之。师曰。古人赤心片片。说亦说了也。诸人闻亦闻了也。且毕竟作么生是此事。人天眼目觑不破。一大藏教诠不及。人生相识贵知音。水入水兮金博金。喝一喝　上堂。今朝三月旦。百花开烂熳。陌上游人多。不知谁解看。家家门首含元殿。喝一喝曰。几乎错下注脚。复举云门道札久雨不晴。师曰。札字分明见最难。千重铁壁万重关。藏身北斗面南看。雾敛云收虎有斑　上堂。仙岩结夏。全无柄杷。八两半斤。自有定价　上堂。棒打石人头。嚗嚗论实事。因甚么拶破虚空底人。却无形段。良久曰。知恩者少　恕中藏主。洎明瑞二侍者至。上堂。一默相酬。雷轰电激。三呼领旨。玉转珠回。七十三八十四。[祝/土]着磕着。碍塞煞人卓拄杖曰。昨夜西风枕簟秋。无限蝉声噪高树　上堂。打鼓升堂说底。是何言义。大众簇簇上来。听者如风过树。既然天地无物。须知我亦无己。祖师背负肩挑。是甚闲家泼具。喝一喝　佛涅盘日上堂。涅盘后有最初句。开口分明道却难。啼彻子规春雨过。万重烟水万重山　开炉上堂。向无烟火。说无生话。不分宾不分主。可谓得大自在。憍陈如尊者。闻钟鼓声吃粥了。跳入汝诸人眼睛里打坐。因什么不觉。喝一喝　上堂。举五祖病起示众曰。病来又病皮粘骨。抖擞起来无一物。行不成步语声低。鼻孔依然高突兀。师曰。古人恁么。只能自病不能病人。仙岩即不然。众生有病我有病。众生病除我病除。昨日溪头照清泚。又添霜雪上须眉　上堂。披毛戴角。拽耙拖犂。耕荆棘木。种无明果。二千年前。消息话头。只在今时。拈拄杖曰。昆仑奴着铁袴。打一棒行一步。卓一下　上堂。有亦不拘。无亦不管。圣亦不收。凡亦不立。九十日内行住坐卧。但与么去。正因二字。自然现前。不用东卜西卜。蓦拈拄杖。卓一下曰。我不轻於汝等。汝等皆当作佛　上堂。丁一卓二。放去收来。神头鬼面。马额驴腮。搥不碎。擘不开。大家齐敛念。拍手舞三台。喝一喝　谢秉拂并斋。上堂。口似匾担者。辨泻悬河。眼似铜铃底。堕坑落堑。西天四七。东土二三。天下老和尚。个个匙挑不上。以手约曰。过者边着。仙岩与么。也是食饱伤心　上堂。行住坐卧但与么。到底不曾离者个。一番举起一番新。谁道年深成滞货。顾视左右曰。无人估价。打与五百　上堂。休与么莫乱做。且与么又用做。仔细看来。是什么人。尽道。达磨西来九年。只传者个。遂呵呵大笑曰。且道笑个什么。我笑他开口即错　上堂。摩竭陀亲行此令。东震旦触处流通。九旬期满。今朝也试问。渠侬有底功。拈拄杖曰。拄杖子谩忿忿。祖机元不在西东。复卓拄杖曰。清秋帘幙千家雨。落日楼台一笛风　上堂。中秋对月。清光皎洁。照彻大地山河。凡圣了无途辙。西天四七。东土二三。一棒一条痕。一掴一掌血。因忆任公钓巨鳌。解把三山连一掣。拍禅床下座　九日上堂。九日不登高。东篱看黄菊。悠悠见南山。六六三十六　至日上堂。昨夜家教小参。今朝祝赞升座。横说竖说。直说到底不离者个。太史台上书云。来岁丰登。定个一语。报汝诸人。留取口吞饭颗。遂展两手曰。那那。

　　越州龙华会翁海禅师

　　台之临海人。年三十弃家。投径山虎岩祝发。初诣栴檀林挂搭。或见其举止山野讥诮之。师发愤。即往天目。参中峰求开示。於是寝食皆废。久之无所入。时东州居虎丘。古林居开元。东屿居寒山。师出入三老之门有年。后住龙华。嗣古林。年九十三。往育王。守横川祖塔。偶损左足。艰於步履。日床坐。每至清夜。朗吟古人偈语。其徒文涣曰。和尚一生参学。至此不能受用。托吟咏自遣。师笑曰。不见大慧祖。因病呻吟。左右曰。生平呵佛骂祖。今乃尔。大慧道。痴子呻吟。便不是耶。涣便礼拜。既寂火化。异香袭人。

　　灵隐海禅师法嗣
　　明州育王大千慧照禅师

　　永嘉麻氏子。年十五出家于邑之瑞光。礼了定落发。受具后。首谒晦机于净慈。一日阅真净语。头陀石被莓苔裹。掷笔峰遭薜荔缠。默识悬解。遂谒东屿海于荐严。海问。东奔西走。将欲何为。师曰。特来参礼。海曰。天无四壁。地绝八荒。汝向什么处措足。师拍案而退。海复召至。返覆勘辨。遂留执侍。元天历戊辰。出世乐清之明庆　示众。佛法欲得现前。莫存知解。参禅看教。皆为障碍。何如一法不立。而起居自在乎。德山棒临济喝。亦有大不得已尔　至正乙未。迁宝陀。未几宣政院。署师主育王。室中垂三关语。以验来学。一曰。山中猛虎。以肉为命。何故不食其子。二曰。虚空无背向。何缘有东西南北。三曰。饮乳等四大海水。积骨如毗富罗山。何者是汝最初父母。一时罕有契其机者。居九年。退居妙喜泉上。筑室曰梦庵。掩关独处。凝尘满案。泊如也　明高帝洪武癸丑。沐浴更衣。索纸书偈。恬然坐逝。世寿八十五。僧腊七十。茶毗。牙齿目睛不坏。设利五色。塔于梦庵之后。

　　杭州径山悦堂颜禅师

　　出家于婺之宝林。得法东屿。初住昆山之东禅。次迁万寿。升净慈。后主径山。上堂。世尊不说说。迦叶不闻闻。今日人天众前。山僧举扬个事。汝等闻么。若是闻。山僧毕竟不曾说。若是说。汝等毕竟不曾闻。各自参取。毋劳耳目。玺书锡金襕法衣。

　　明州育王雪窗悟光禅师

　　蜀新都杨氏子。初出世白马。继迁开元育王。复领天童。虞文靖公集。尝尝问道至山中。师曰。老僧这里。无道可谭。若欲求道。须自往参取。公退而叹曰。佛果一枝。师其凤毛麟角乎。有四会语录。宋文宪公濂。序之。

　　杭州径山月林镜禅师

　　本郡人。受业於无传。久依东屿。因参本来人有省。述偈曰。本来人。本来人。无脑无头作么寻。蓦然揪着个鼻孔。试看元来是白丁。时有老宿睨视曰。可是。师与一掴。由是名振丛林。后主径山。元顺帝至正己卯示寂。寿八十六。塔凌霄东崖。

　　建宁府斗峰大圭正璋禅师

　　福州福清人。礼湖南绝听祝发。参东屿海。闻海颂俱胝竖指话言。顿悟。遂上方丈呈所得。海曰作么。师曰。古今现成事。何必涉思惟。海曰。既不涉思惟。汝来者里作么。师曰。请和尚证明。海曰。证明个什么。师便喝。海俾颂狗子无佛性话。师遽曰。狗子佛性无。觑着眼睛枯。瞥尔翻身转。唵悉哩苏嚧。海抚而印之。后结茅斗峰。渐成丛席　上堂。顾视左右。良久曰。黄金虽贵。入眼成尘。便下座　上堂。玉宇霜清。琼林叶落。一句全提。万机寝削。作者好求无病药　上堂。举青州布衫话。颂曰。昨夜三更里。雨。打虚空湿。狸奴知不知。倒上树梢立　元旦上堂。元正启祚。万物咸亨。唤作新年头佛法。瞎却你眼。不唤作新年头佛法。结却我舌。毕竟作么生。便下座　临终偈曰。生本不生。灭亦无灭。幻化去来。何用分别。大众珍重。不在言说。合掌而逝。

　　椔塘明因天渊湛禅师

　　得法於东屿。尝依凤山一源。分座说法。一日呈秉拂语曰。翔凤山前。行看白云。乍舒乍卷。禺泉亭畔。坐听流水。或抑或扬。眼处作耳处佛事。耳处作眼处佛事。便见非唯观世音。我亦从中证。凤山指便见两字曰。有此二字。便是别人说话。师不觉解颜。点首礼谢而退。出语人曰。还丹一粒。点铁成金。堂头老汉之谓也。

　　天宁昙禅师法嗣
　　三空道人

　　自幼具丈夫志。不为富贵所夺。见竺云昙。示赵州无字话。阅数年。一日复见昙。问生死到来时如何。昙曰。生是谁耶。死是谁耶。空乃低头问讯。昙觉其异於常时。再以前话征之。空又低头问讯。昙呵之曰。切忌死在者里。空拈起槵子曰。数珠一百八。不数日示微疾。说偈而化。火后得舍利无算。

　　天童坦禅师法嗣
　　金陵天界孚中怀信禅师

　　明奉化姜氏子。年十五出家。参竺西坦。由华藏。迁天童。一日室中。举兴化打克宾因缘。师曰。俊哉狮子儿。坦颔之。俾掌维那职。后出世明之观音。迁补陀。诏赐广慧妙悟智宝弘教禅师　元至正间。升中竺。继住天童。御史台奉疏。命主大龙翔集庆寺。明兵下金陵。僧徒窜散。师宴坐一室。明太祖亲幸嘉之。敕改龙翔为大天界寺。一日晨兴。沐浴更衣趺坐。谓左右曰。吾归去矣。遂瞑目。侍僧撼之请说偈。师瞋目叱之。遂握笔书曰。平生为人列挈。七十八年漏泄。今朝撒手便行。万里晴空片雪。书毕复瞑。丁酉八月二十四日也。时帝统兵江阴。梦师谒见。问师来何为。对曰。将西归告别耳。帝还闻师迁化。与梦符。异之。诏出内府帛币助丧。且命卜藏龛之地于伏牛。举龛之日。帝亲致奠。送出都门。茶毗。舍利如菽。贮以宝瓶。光发瓶外。世寿七十八。僧腊六十九。宋文宪公濂。为之铭。

　　天宁舜田明牧禅师

　　台之黄岩人。出家仙居三学寺。闻天童坦道望。往见之。坦问。达磨不来东土。二祖不往西天。意旨如何。师曰。金不博金。水不洗水。坦异之。谓左右曰。此法门爪牙也。复徧参名宿。古林茂。竺元道。东州永。元叟端。东屿海。咸器重之。时。日溪泳居天宁。师相与激扬。元泰定初。出世天台净慧。次迁仙居。广度处州连山。寻隐居雁山。丞相列怯里不华。强起主天宁。锡号佛智普慧禅师。并赐金襕法衣。师气肃如秋。尝即中峰。辟室以居。蓄一鹤。自号鹤松主人。一日鹤忽死。师以诗悼之。踰年师亦示寂。
  </div>
  <div class="pagination">
   <a href="五灯全书_page104.html">
    上一页
   </a>
   <span>
    ...
   </span>
   <a href="五灯全书_page100.html">
    100
   </a>
   <a href="五灯全书_page101.html">
    101
   </a>
   <a href="五灯全书_page102.html">
    102
   </a>
   <a href="五灯全书_page103.html">
    103
   </a>
   <a href="五灯全书_page104.html">
    104
   </a>
   <span class="current-page">
    105
   </span>
   <a href="五灯全书_page106.html">
    106
   </a>
   <a href="五灯全书_page107.html">
    107
   </a>
   <a href="五灯全书_page108.html">
    108
   </a>
   <a href="五灯全书_page109.html">
    109
   </a>
   <a href="五灯全书_page110.html">
    110
   </a>
   <span>
    ...
   </span>
   <a href="五灯全书_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
