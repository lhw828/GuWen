<!DOCTYPE html>
<html>
<head>
    <meta charset="UTF-8">
    <title>续灯正统 - 第 47 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续灯正统 - 第 47 页/共 65 页</h1>
    <div class="content">
　　示众。默堂老人。平地上涌起波涛。虚空里敲出木楔。中人毒气。回来刚道亲见宝月。不知瞎却多少人眼睛。哑。洎合饶舌。

　　大冈宁禅师法嗣
　　杭州府天目宝芳进禅师

　　付法偈曰。真性本无性。真法本无法。了知无法性。何处不通达。

　　性空闻禅师法嗣
　　荆州府圆通梦庵懒牧湛觉禅师

　　长安曲江张氏子。幼慕禅悦。从蓝田秀芟染。矢志究明生死。朝夕孜孜。至於寝食俱废。一日有省。往见性空求决择。既而蒙印证明。成化丙戌。开法圆通。上堂。选佛场草深三尺。空王殿浪卷千寻。圆通有一句子。囫囵吐不出。吐出不囫囵。若有人检点得出。许他具一只眼。

　　净慈休禅师法嗣
　　杭州府昭庆幻寄雪庭禅师

　　仁和桂氏子。成化癸巳。谒休休於仙林。一见契合。因阅楞严。至於一毫端现宝王剎有疑。后诣江阴乾明寺。睹万佛阁金碧峥嵘。忽有省明。弘治戊申除夕。闻钟声。从前履践。不觉瓦解。述偈曰。圆响心非闻。大千同一照。抹过上头关。更不存玄妙。乙卯休休。应净慈请。师复依侍。乃蒙印可。年四十开法昭庆。
　　上堂。心不是境。境全是心。触处不逢。渠何背汝。所以心不自心。邻鸡唱晓露观音。境不自境。庭树花开吐光影。尘中总是自来宾。堂内主人须唤惺。良久曰。切忌瞌睡。便下座。
　　上堂。洪钟有口元无舌。一击全声四海闻。拶得锦鳞头角露。伫看平地卷风云。
　　举岩头示众。吾教意如涂毒鼓。击一声。远近闻者皆丧。时有小严问。如何是涂毒鼓。头以手按膝亚身云。韩信临朝底。严无语。颂曰。乌藤搅动四溟水。鰕蟹鱼龙丧胆魂。进退触波遭点额。那堪[跳-兆+孛]跳听雷崩。
　　举雪峰示众。饭箩边饿死人无数。海水里渴杀人无数。至云门云通身是饭通身是水话。颂曰。小店梨花酒正香。牧童指出几人尝。任渠点滴不沾口。已是浑身卧醉乡。
　　举南泉见邓隐峰来。指净瓶曰。净瓶是境。你不得动着境。与我将水来。峰将瓶倾水於泉前。泉休去。颂曰。落英片片逐东风。狼藉春光满地红。设使向前收拾得。余香犹有隔墙东。
　　举僧问玄沙。如何是学人自己。沙曰用自己作么话。颂曰。平生不作江南梦。怪杀人来说鹧鸪。衣锦未能归故国。三家村里觅皇都。
　　举洞山初。言无展事。语不投机。承言者丧。滞句者迷话。颂曰。白圭三复瑕难掩。一默如缄语路差。稍变动已迷家。万顷秋光天水碧。一声渔笛隔芦花。
　　又尝有咏黄鹂诗。曰多情自信惜春光。飞入园林锦绣乡。记得小窗惊我梦。满庭红杏带斜阳。

　　大鉴下第三十世
　　宝峰瑄禅师法嗣
　　安陆府荆门州天奇本瑞禅师

　　南昌锺陵人。父江堂。母徐氏。年廿二弃家。远投荆门无说能剃发。能示万法归一一归何处话令参。后遇高邮全首座。同往襄阳。途中偶闻妇人呼猪声。全曰。阿娘墙里唤哪哪。途路师僧会也么。拶破者些关棙子。娘娘依旧是婆婆。师矍然汗下。一日病甚。有晖禅者勉。师曰。病中工夫。切不可放过。因举大慧在径山患背疮。昼夜叫唤。或问慧。还有不痛底么。慧曰有。曰作么生是不痛底。慧曰。痛杀人痛杀人。师於言下豁然。透得娘娘依旧是婆婆意旨。又一日。闻山鹿叫唤。会得日用之中。无不是底道理。遂往蜀中谒楚山。问某甲闲时看来了然明白。及至临机。因甚茫然。山曰。毫厘有差。天地悬隔。后游金陵路次。忽然如从梦觉。从前所得。一场懡[怡-台+罗]。遂参宝峰於高峰。针芥相契。遂蒙印证。(语具宝峰章中)住后落堂开示。祖师西来。不立文字。直指人心。见性成佛。更无别法。若向者里。知个落处。定也有分。慧也有分。宗也有分。教也有分。佛法世法。无可不可。腰缠十万贯。骑鹤上扬州。其或不然。定也不是。慧也不是。宗也不是。教也不是。盖为不识本心。名为狂妄。经云。虚妄浮心。多诸巧见。不能成就圆觉方便。诸佛诸祖。惟传一心。不传别法。汝等不达本心。便向外求。於妄心中。起妄功用。如邀空华欲结空果。纵经尘劫。只名有为。须知所谓见性成佛者。见性不是见他人之性。成佛不是成他人之佛。决定是汝诸人本有之性。与十方法界。秋毫不昧。人人本具。个个不无。但向二六时中一切处。回光返照。看是阿谁。不得执定一处。须是於一切处。大起疑情。将高就下。将错就错。一丝一毫。毋令放过。行住坐卧时。便看者行住坐卧底是谁。见色闻声时。便看者见底闻底是谁。觉一触时。便看者觉底是谁。知一法时。便看者知底是谁。乃至语默动静。周旋往返。一一返看。昼夜无疲。倘若一念忘了。便看者忘了底是谁。妄想起时。便看者妄想底。是谁。你道不会。只者不会底。又是阿谁。现今疑虑。你看者疑虑底又是阿谁。如是看来看去。万境不能侵。诸缘不能入。得失是非。都无缝罅。明暗色空。了无彼此。山河大地。日月星辰。尽圣尽凡。都卢祇是一个谁字。更无别念。上下无路。进退无门。山尽水穷。情消见绝。豁然爆地一声。方知非假他求。咄。
　　示众。闲花野草露真机。剑号巨阙。蛱蝶穿园拍板扉。珠称夜光。两岸芦花齐点首。云腾致雨。一条江水伴鸥飞。露结为霜。山僧於此尽情吐露。更有一句。尚未曾道。[○@十]会么。那边不坐空王殿。争肯耘苗向日轮。
　　寂后。门人於弘治十一年戊午。建塔於卫辉府辉县白鹿山之白云寺左。

　　云溪瑛禅师法嗣
　　九江府匡山天池林隐静庵智素禅师

　　东莱赵氏子。生景泰甲戌八月十八。早年父母俱丧。十五从五台天成寺大用祝发。谒云溪得旨。后住天池。
　　上堂。体露金风光皎洁。一色明明无间歇。羚羊挂角觅无踪。海底蟾蜍吞却月。
　　荆藩请住东山。上堂。在天天高。在地地厚。一毫端上应时纳佑。此犹是者边事。且道。那边事作么生。拊几曰。释迦睡重。弥勒起迟。下座。

　　吉庵祚禅师法嗣
　　嘉兴府天宁法舟道济禅师

　　郡之思贤里张氏子。年二十一。投天宁为行者。时默堂宣受宝月记。归自繁昌。师往谒。服勤久之。复诣东禅从昂祝发。参吉庵。庵门庭孤峻。师能朝夕咨叩。一日闻磬声。豁然洞彻。寻趋方丈。庵曰。子着贼也。师曰。贼已收下。曰赃在甚处。师振坐具曰。狼藉狼藉。曰者掠虚汉。狼藉个甚么。师一喝归众。庵可之。未几长安觉王寺。请居第一座。室中秉拂机用。莫能凑泊。嘉靖初住金陵安隐。
　　僧问。如何是安隐境。师曰。三山半落青天外。二水中分白鹭洲。曰如何是安隐家风。师曰。石虎山前斗。泥牛水底眠。曰不会。师曰。用会作么。
　　精严寺晚参。精严寺里撞钟。府谯楼上擂鼓。同时显大神通。穿透千门万户。大众还闻么。若道不闻。争奈钟鼓分明。人人有耳。若道闻。将甚么闻。即今鼓绝钟消。闻底事又作么生。试道看。卓拄杖曰。黄金自有黄金价。终不和沙卖与人。
　　陆五台问。画前元有易不。师曰。若无。伏羲将甚么画。台曰。画后如何。师曰。元无一画。台曰。现有六十四卦。何得言无。师曰。莫着文字。台曰。请和尚离文字发一爻看。师召居士。台应诺。师曰。者一爻从何处起。又问。至人无梦何也。师曰。常人於现前虚幻分别境界。不知全体是梦。认为实有。而以昏昧想心系念。神识纷飞。境界为梦。所谓寤寐俱梦。梦中复作梦也。至人於自心境界。如实而知。故於现前虚幻境界。妙用冷然。通彻无碍。而睡梦亦自明明而知。历历而觉。所谓寤寐一如者也。故至人无梦之说。非有无之无。乃是无梦无非梦。梦与非梦。一而已矣。又问。梦里须臾。何以历涉万里。师弹指一下曰。千里万里。只在者里。问圣人有妄念不。师曰无。曰既无妄念。何用兢兢业业。师曰。兢兢业业。故无妄也。问为政如何得无倦。师曰。荣辱得丧。毁誉是非。一切不管。但虚其心行其所无事。则无倦矣。问终日吃饭。何故不曾齩着一粒米。师曰。吃饭底人。居士还曾见不。问四方上下有穷尽不。师曰。居士试返观自己心量。有穷尽不。士良久曰。实无穷尽。师曰。世界亦然。又问。地狱实有不。师曰。人作了恶。历历自知。虽经久远。忆持不忘。便是业镜。自心明知自恶。不能自释。便是法王。心地不空。地狱实有。心若空了。地狱随空。
　　示禅人偈曰。工夫不间四威仪。听板闻钟好下疑。打破未生时面目。好来炉畔受钳锤。道本无为岂属修。有修头上更安头。虚空若使重加柄。野草闲华正好愁。将谓衣中有宝珠。衣穿方信宝珠无。前年尚有无珠说。今日无珠说也无。内不寻思外不求。大千沙界一毫收。尘尘剎剎莲华藏。认着依然是外头。后迁弁山。晚退归天宁。嘉靖庚申秋示寂。寿七十四。腊五十二。茶毗塔禅悦堂。

　　天通显禅师法嗣
　　湖州府天池月泉玉芝法聚禅师

　　嘉禾富氏子。母冯。生弘治壬子子月晦日。儿时每藉地趺坐。折草念佛。母曰。此儿佛弟子也。稍长通经史。年十四。从资圣坚受业。受具后。矢志参学。夙夜匪懈。一日阅坛经有省。往谒吉庵不契。复见法舟。舟多所启发。一日闻僧举。僧问大颠。如何是见性。颠曰见即是性。不觉释然一笑。述偈曰。湖光倚杖三千顷。山色开门五六峰。触目本来成现事。蒲团今不炼顽空。未几结制於漏泽之云峰。忽忆雪岩问高峰。正睡着时。无梦无想。无见无闻。主人公在甚么处话。便见得生死一致。寤寐一如。一日闻友人诵天通梦居碧峰寺里有如来之句。遂诣碧峰。才见便问。碧峰寺里有如来。莫便是和尚不。峰曰。上座还见么。师曰。纵见也是金屑落眼。峰曰。者汉死去多少时。汝来为他乞命。便归方丈。次日峰上堂。举古德曰。打破大唐国。觅个不会佛法底也无。又曰。向南方走了一转。拄杖头不曾拨着一个会佛法底。此二语甚有誵讹。试为酬一语看。师曰。前不构村。后不迭店。峰曰。未在更道。师曰。不遇知音者。徒劳话岁寒。峰曰。有甚得力句。试举看。师遂呈二偈。峰曰。未免落人圈缋。师曰。如何得不落人圈缋。峰便掌曰。是落不落。师豁然大悟。平昔所蕴。皆氷释已。而侍峰过杭游南屏。至宗镜堂。峰登座曰。此处正好说法。师曰。说法已竟。峰便下座。顾师问曰。还记得我所说底法么。师曰。剑去久矣。峰颔之。遂为印可。后出住天池。
　　示众。至道无为。非有为无以造其深。绝学无学。非力学无以臻其极。譬犹玉之在璞。珠之在渊。非剖凿探求。终无以获。故赵州三十年。不杂用心。香林四十年。方成一片。孜孜矻矻。废寝忘餐。惟欲究明大事。此皆参禅学道之榜样也。奈兹禅林秋暮。法道荒凉。逐妄随邪。无复自振。惟知粥饭现成。不愧虚消信施。或游心异学。肆志辨聪。或穿凿机缘。驰求义解。是皆唐丧光阴。徒增业识。如舍父穷子飘零无据。可胜叹哉。若是英灵汉。直须於生死岸头。猛着精彩。一念纯真。纤尘不立。如遇怨敌。单刀直入。不顾危亡。如堕深井。念念无他。但求出路。若能具如是深心。管取到家有日也。
　　上堂。举赵州勘二庵主公案。颂曰。铺席经过只一般。争知死货活人拈。东行卖贵西行贱。看破方知不直钱。
　　上堂。释迦世尊。降诞於毗蓝园中。一手指天。一手指地。周行七步。目顾四方曰。天上天下。唯我独尊。已是漏逗不少。末后拈华示众曰。吾有正法眼藏涅盘妙心。分付摩诃迦叶。露布重彰。便恁么休去。犹较些子。使再扬家丑。以聋瞽后昆。岂予之所愿哉。只如众兄弟久参练达者。举着便知。宁堪矢上加尖。若是初参晚进。不免曲垂方便。还有问话者么。僧问。金躯初降。九龙吐水。圣诞重逢。未审有何祥瑞。师曰。金凤衔花呈瑞彩。锦莺翻调奏新篁。曰周行指顾示真机。今日如何露消息。师拈拄杖曰。拄杖子。上透三十三天。筑着帝释鼻孔。下透十八重地狱。击破阎罗王顶门。俯应群机。万象森罗咸稽首。宣扬般若。大地山河侧耳听。僧曰。恁么则昔时灵鹫。今日天池。师曰。一道神光辉宇宙。莫将今古较疎亲。便下座。
　　陆五台问。东土一千七百善知识。即今总在甚么处。师指庭树鸣蝉曰。者里也有一个。士曰。声响便是么。师曰。唤作声响。即蹉过也。士又指石问。无情说法。只如者个。作么说得。师曰。居士唤者个作甚么。士曰石头。师曰。又道说不得。
　　师於嘉靖癸丑五月十九日示寂。世寿七十二。僧腊五十八。有语录二卷。行世。

　　金台觉禅师法嗣
　　杭州府径山万松慧林禅师

　　郡之仁和沈氏子。从天自平野。获闻心要。后游金陵。闻僧诵丹霞上堂语。遂大彻。时伏牛空幻寓广德。师往谒。呈所见。即蒙印可。后住径山。一日辞众。书偈曰。七十六年。萍踪何倚。本无去来。应缘而已。书毕而逝。

　　天目进禅师法嗣
　　嘉兴府东塔野翁晓禅师

　　无趣空参。每呈见解。师皆不诺。一日谓趣曰。我有一言。要与汝说。趣耸耳而听。师但笑而不语。趣再四恳请。师复笑。趣始具威仪作礼。跽而哀恳。师乃曰。祖师西来。直指人心。见性成佛。贵在直下体究。子若果信得及。可放下万缘。参个一归何处。趣从此死心看话头经三载。一日闻鸡鸣有省。诣师求证。师反覆征诘有绪。乃付以大法。偈曰。非法非非法。非性非非性。非心非非心。付汝心法竟。

　　寿堂松禅师法嗣
　　建宁府斗峰古音净琴禅师

　　本郡建阳蔡氏子。幼卓荦不羁。每叹世间有求皆苦。年二十五。从东峰祝发。初见大阐。无所启发。次谒性空关主。得遇宿衲静晃邻席。一日见晃阅古梅语录。中有僧。上方丈曰。某有个入处。梅便打出。僧又进方丈。梅复打出。晃笑曰。者僧实有悟处。只是大法未明耳。师聆晃语。便起身设礼。求示入道旨要。晃曰。佛性虽人人本有。若不以智慧攻化。只名凡夫。今欲成办此事。直须尽扫葛藤枝蔓。只将一句无义味话头。自疑自问。自逼自拶。不肯求人说破。不肯依义穿凿。决要命根顿断。亲证亲悟。如此昼三夜三。迫勒将去。年深月久。忽然心华发明。如云开见日。古人公案。一一洞了。始知无禅可参。无佛可做。头头上了。物物上通。如人到家。不问路也。师蒙示诲。即死心研究。看万法归一一归何处话。复过滇南参寿堂。抵鸡鸣滩。忽然大悟。洎见寿堂。针芥相投。即承记莂。归隐斗峰。正德壬申迁瑞岩。
　　示众。学道人当截断诸缘。屏息杂念。单提本参话头。於行住坐卧苦乐逆顺一切时中。不得忘失。凡静中所见。善恶影象。皆繇不正思惟。致见种种境界。若是正因衲子做工夫。当睡便睡。一觉便醒。起来抖搂精神。摩娑两眼。齩定牙关。捏紧拳头。专心正念。切切思思。疑来疑去。到水穷山尽时节。忽然疑团迸散。顿见自己一段本地风光。非从外得。到者个时节。才名入门。亦名得地。更要求明眼宗匠决择。不可便休。一法不明。直须辨明。一理不通。直须通透。假使悟后。不能通达化门。古人谓之坐在百尺竿头。不能透彻一切智海。悬崖撒手。自肯承当。绝后再苏。欺君不得。珍重。

　　续灯正统卷二十九
　　续灯正统卷三十

　　　　南海普陀嗣祖沙门西蜀　性统　编集
　　临济宗

　　大鉴下第三十一世
　　荆门瑞禅师法嗣
　　德安府随州关子岭龙泉无闻绝学明聪禅师

　　邵武奚氏子。母吴。十七出家。二十受具。习止观唯识论。一日有宿衲。相诘曰。大通智胜佛。十劫坐道场。佛法不现前。不得成佛道。其意如何。师依文而答。宿讥诃之。师从此疑情顿发。坐卧不安。经六载。一日闻马嘶大悟。遂往见天奇。奇可之。
　　住后上堂。僧问云门。如何是一代时教。门曰。对一说。龙泉则不然。若有问如何是一代时教。劈脊便打曰。合取狗口。
　　僧问。如何是本来面目。师曰。石香亭。曰便恁么去时如何。师曰。丧却了也。
　　问。今朝四月八日。天下丛林。皆庆如来圣诞。未审如来何处降生。师於几画圆相示之。
　　笑岩宝。侍师围炉次。师曰。人人有个本来父母。子之父母今在何处。岩曰。一火焚之。师曰。恁么则子无父母耶。岩曰。有则有。佛眼觑不见。师曰。子还见不。岩曰不见。师曰。为甚不见。岩曰。若见即非真父母。师曰善哉。岩复以偈呈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明呈似师。师遂付以偈曰。汝心即吾心。吾心本无心。无心同佛心。佛心非吾心。复嘱曰。汝当护持。缘熟智愚皆度。后示微疾。诀众说偈。趺坐而逝。全身塔於寺右。

　　汉阳府□□古岩禅师

　　中年双目失明。笑岩参。师问。何所来。岩曰。亲从关子岭来。师曰。无闻老兄好么。岩曰好。师曰。如何见得好。岩曰。老来康健。师曰。争见得康健。岩曰。着衣吃饭。坐卧经行。师曰。与么则不出常情。岩曰。要且常情莫测。师仰面大笑。翌日岩入室。师曰。岭头老兄。先师尝许他悟处见骨。只是太朴无博学。岩曰。和尚博学乎。师曰。老僧亦非博学。岩曰。恁么则一同也。师曰。亦有不同处。岩曰。如何是不同处。师曰。他有眼。我无眼。岩曰。和尚若无眼。争得见渠无博学。师又大笑。嘱曰。子器非凡。深根固蒂。广作利益。非汝而谁。惜吾衰老不及见矣。岩拜谢而去。

　　河南府嵩县伏牛济庵大休实禅师

　　新郑李氏子。幼投宝珠受业。年二十访老宿古心。心示万法归一一归何处话令参。寻入火场。打三有省。述偈曰。法身本无相。法相本来空。会得者消息。处处显家风。后往谒天奇。途遇天真月印二禅客。同至关子岭。奇问。你三人一路么。师曰。虽然一路。来处不同。奇曰。如何是你本来面目。师便珍重。奇曰。未在更道。师便喝。奇曰。父母未生前。喝个甚么。师无语而出。自后数呈伎俩。奇皆不诺。一日侍奇於承天。奇问。藏身处没踪迹。没踪迹处莫藏身。你作么生会。师曰。当堂不正坐。那赴两头机。奇为助喜。
　　住后升座。须弥作舞。海水腾波。龙象交参。人天共聚。大地山河。同宣妙句。三贤十圣。共证菩提。眉藏宝剑起寒光。袖隐金锤行正令。明杀活显全机。举拂子曰。还有明眼衲僧。不顾危亡。向前一肩担荷得么。便下座。
</div>
    <div class="pagination">
<a href="续灯正统_page46.html">上一页</a><span>...</span><a href="续灯正统_page42.html">42</a><a href="续灯正统_page43.html">43</a><a href="续灯正统_page44.html">44</a><a href="续灯正统_page45.html">45</a><a href="续灯正统_page46.html">46</a><span class="current-page">47</span><a href="续灯正统_page48.html">48</a><a href="续灯正统_page49.html">49</a><a href="续灯正统_page50.html">50</a><a href="续灯正统_page51.html">51</a><a href="续灯正统_page52.html">52</a><span>...</span><a href="续灯正统_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
