<!DOCTYPE html>
<html>
<head>
    <meta charset="UTF-8">
    <title>联灯会要 - 第 43 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 43 页/共 81 页</h1>
    <div class="content">　　示众云。圆通门户。八字打开。若是从门入得。不堪共语。须是入得无门之门。方可坐登堂奥。所以道。过去诸如来。斯门已成就。现在诸菩萨。今各入圆明。未来参学人。当依如是法。从上诸圣。幸有如此广大门风。不能继绍。甘自鄙弃。穿窬墙壁。好不丈夫。敢问大众。无门之门。作么生入。良久云。非唯观世音。我亦从中证。
　　示众云。床窄先卧。粥稀后坐。热即取凉。寒即向火。拾得哭寒山笑。莫道无事好。
　　示众云。法无定相。遇物斯形。事无固必。功成不宰。有时风高寥廓。不可得而亲疎。有时屈己伸他。不可得而玩狎。恁么则易。不恁么则难。世法佛法。俱成戏论。须知老僧。不在这里。且道。在甚么处。披蓑侧立千峰上。引水浇蔬五老前。
　　僧问。如何是佛。师云。志公和尚。云某甲问佛。和尚为甚么。答志公和尚。师云。志公不是闲和尚。
　　云如何是法。师云。黄绢幼妇。外甥齑臼。云意旨如何。师云。绝妙好辞。云如何是僧。师云。钓鱼舡上谢三郎。
　　云如何不直说。云玄沙和尚。云向上还更有事也无。师云。王乔诈仙得仙。僧呵呵大笑。师乃扣齿。
　　僧问。香严上树话。意旨如何。师云。描不成画不就。云李陵虽好手。争免陷番身。师云。甚么处去来。

　　饶州荐福道本禅师(凡五)

　　江州人也。示众云。高揖释迦。不拜弥勒者。与三十拄杖。何故。为他只会步步登高。不会从空放下。东家牵犁。西家拽把者。与三十拄杖。何故。为他只会从空放下。不会步步登高。山僧恁么道。还有过也无。众中莫有检点得出者么。若检点得出。须弥南畔。把手共行。若检点不出。布袋里老鸦。虽活如死。
　　示众。举肇法师道。诸法无异者。不可续凫截鹤。移岳盈壑。然后为无异者哉。师云。僧堂穿过厨库。佛殿走出三门。拽占波共新罗斗额。云门扇子[跳-兆+孛]跳。上三十三天。[祝/土]着帝释鼻孔。东海鲤鱼。打一棒。雨似盆倾。且道。是异无异。良久云。用尽自己心。笑破他人口。
　　示众云。千峰顶上一句子。十字街头不知。十字街头若知。便是千峰顶上。十字街头一句子。千峰顶上莫测。千峰顶上若测。便是十字街头。恁么也得。不恁么也得。恁么不恁么。总得。然后种田博饭。拽把牵犁。混俗和光。拖泥带水。正当恁么时。且道。到家一句。作么生道。良久云。一堂风冷淡。千古意分明。
　　示众云。当头坐断。未解转身。蹈步向前。脚跟蹉过。直下漆桶子脱去。马簸箕。三十年。不少盐酱。是甚热碗鸣声。老赵州。十八上。便解破家散宅。徒为戏论。虽然如是。不因一事不长一智。
　　示众云。善言言者。言所不能言。言既无言。终日言而未尝言。善迹迹者。迹所不能迹。迹既无迹。终日迹而未尝迹。譬如虚空。体非群象。而不碍诸相发挥。日出之时。明徧天下。而虚空未尝明。日没之时。暗徧天下。而虚空未尝暗。如今忽有个不受人谩底。闻恁么说话。忍俊不禁。出来掀倒绳床。喝散大众。向三千里外侧足。威音那畔摇头。视佛祖。如万世仇雠。闻禅道。似千锥札耳。岂不是有些衲僧气息。虽然如是。要且只入得祖师门。未入得祖师室在。敢问大众。且道。祖师室。毕竟作么生入。还委悉么。白云乍可来青嶂。明月难教下碧天。

　　潭州大沩法宝禅师(凡三)

　　福州人也。示众云。一句语具三玄门。一玄门具三要路。有玄有要孰得知八臂那咤擎铁柱。击拂子云。是玄门。是要路。若缁素得出。许你。具衲僧正眼。其或未然。却为诸人指出。玉兔挨开碧海门。金乌飞上珊瑚树。
　　示众。举肇法师道。言之者失其真。知之者返其愚。有之者乖其性。无之者伤其躯。大众。古人一期方便。大似把髺投衙。抱赃叫屈。衲僧门下。千山万水。且道。衲僧有甚长处。举头天外看。谁是个中人。
　　示众云。丫角女子雪满头。毗卢顶上倒骑牛。寒山拾得呵呵笑。不风流处也风流。虽然如是。且道。拾得寒山。笑个甚么。拈起拄杖云。还见么。一片月生海。几家人上楼。

　　明州阿育王佛照德光禅师(凡七)

　　临江军彭氏子。志学之年。依本郡南山光化寺。吉禅师。落发。
　　一日入室。吉问。不是心。不是佛。不是物。是甚么。师罔措。遂致疑。通夕不寐。次日诣方丈请益。昨日蒙和尚垂问。既不是心。又不是佛。又不是物。毕竟是甚么。望和尚慈悲指示。吉震威一喝云。这沙弥。更要我与你。下注脚在。拈棒劈脊打出。师於是有省。
　　后谒月庵果。应庵华。百丈震。终不自肯。
　　适妙喜领育王。四海英材鳞集。师亦与焉。妙喜室中问师。唤作竹篦则触。不唤作竹篦则背。不得下语。不得无语。师拟对。妙喜便棒。师豁然大悟。从前所得。瓦解氷消。
　　示众云。临济三遭痛棒。大愚言下知归。兴化於大觉棒头。明得黄檗意旨。若作棒会。入地狱如箭射。若不作棒会。入地狱如箭射。众中商量。尽道。赤心片片。恩大难酬。总是识情卜度。未出阴界。且如临济悟去。是得黄檗力。是得大愚力。若也见得。许你。顶门眼正。肘后符灵。其或未然。鸿福更为诸人。通个消息。丈夫气宇冲牛斗。一蹈鸿门两扇开。
　　示众。举金刚经云。三世诸佛。及诸佛阿耨多罗三藐三菩提法。皆从此经出。错认定盘星。德山入门便棒。临济入门便喝。着甚死急。天下老和尚。拈锤竖拂。瞬目扬眉。自屎不知臭。浮山冷地觑着。这一队汉。败阙不少。诸人若也知去。许他鼻孔辽天。若也未知。且莫云居罗汉。
　　示众。举僧问灵树。如何是祖师西来意。树据坐。树举似云门云。如何得一转语。镌上碑去。门云不难。遂代云师。后来白云端师翁。颂云。师之一字太巍巍。独向寰中定是非。毕竟水须朝海去。到头云定觅山归。
　　山僧即不然。师之一字见还难。直下须教透祖关。纵使顶门开正眼。前头更有万重山。
　　示众云。七手八脚。三头两面。耳听不闻。眼觑不见。苦乐逆顺。打成一片。且道。是甚么。路逢死蛇莫打杀。无底篮子盛将归。
　　示众云。闻声悟道。落二落三。见色明心。错七错八。生机一路。犹在半途。且道。透金刚圈。吞栗棘蓬底。是甚么人。披蓑侧立千峰上。引水浇蔬五老前。
　　僧问。浩浩尘中。如何辨主。师云。巾峰顶上塔心尖。

　　福州雪峰崇圣普慈蕴闻禅师(凡二)

　　洪州沈氏子。久依妙喜。发明心要。后出世信州怀玉。迁福州幽岩雪峰。被　旨。住临安双径。再乞归老于本山。
　　示众云。大丈夫事。不要回头转脑。拟议则丧身失命。乡关万里。到这里。象王行处。狐兔潜踪。师子嚬呻。野干脑裂。释迦弥勒犹是他奴。文殊普贤。权为小使。临机应变。不失其宜。放去也。春花似锦。海晏河清。收来也。衲僧祸害。佛祖冤雠。敢问诸人。总不恁么。落在什么处。竖起拂子云。天人群生类。皆承此恩力。
　　示众云。拈花微笑。饭里着砂。少室传心。脑门中箭。行棒行喝。大胆粗心。举古举今。虾蟆涎唾。修禅入定。活殡深埋。如斯举唱。哂者还多。具眼衲僧。一拨便转。虽然如是。事无一向。案不空行。又道。杀人须是杀人刀。活人须是活人剑。杀人刀则不问。作么生是活人剑。喝一喝。下座。
　　示众云。旃檀丛林。旃檀围绕。师子丛林。师子围绕。虎狼丛林。虎狼围绕。荆棘丛林。荆棘围绕。大众四种丛林。合向那一种丛林。安居好。若也明得。九十日内。管取个个成佛作祖。其或未然。般若丛林岁岁凋。无明荒草年年长。

　　建宁府。竹原庵主宗元(凡六)

　　本府连氏子。久随妙喜。得旨之后。径归桑梓。结茆韬晦。诸方屡请不出。终于是庵。
　　示众云。达磨西来。已成多事。二祖安心。一生受屈。后来乘虚接响。将谓多少禅道佛法。尽是迷头狂怖。殊不知。古圣曲垂方便。事出急家。今时满口道。随意说。如之若何。尽是染污。兄弟不知。却谓是好。点头咽唾。若真实全体作用。却理会不得。盖谓不曾证悟。不遇真善知识。向心意识里卜度。自谓百了千当。苦哉。可惜许。皮下还有血么。老僧。只是个吃饭屙屎底。老和尚。无一法与人。你才入门。便知你端的。若是个中人。如上将军出阵。不顾危亡得失。决胜千里。把从上佛祖。蹈向脚跟下。一突突出。嗄。天下人。不奈你何。然后更须知有向上一窍子。若透顶透底。方得自由自在。若只得个入头处。使宝惜。坐在胜妙境界中。堪作甚么。大丈夫汉。一等是踏破草鞋。须是大彻大悟。方能出生入死。如其毫发不透。则十万八千。古人云。转凡成圣易。转圣成凡难。如今凡圣难易。总不得动着。但一切时中。着精彩看。忽然撞着无面目汉。老僧罪过弥天。达磨二祖。隐身无地。
　　师垂语云。诸方为人。抽钉拔榍。解粘去缚。我这里为人。添钉添榍。加绳加缚。送向深潭里。侍地自理会。
　　师垂语云。参禅须是透彻这一着子。始得。悟了。大法不明者。固有之。大法虽明。脚跟下红线子不断者。比比皆是。诸方闻恁么道。尽骂老僧云。既是大法明了。又安得脚跟下红线子。也怪他不得。为渠欠这一解。尽教他疑着。
　　师垂语云。这一些子。恰如撞着杀人汉。相似。你若不杀了他。他便杀了你。
　　师垂语云。楞严经。有十种魔界。如今尽大地人。参禅更高。也出他不得。时有僧云。和尚落在第几界。师云。和你在里许。僧云。某甲不入这保社。师云。驴汉。你拟那里去那。

　　平江府资寿尼妙总禅师(凡五)

　　师徧参诸大老。后谒妙喜于径山。因上堂。闻举石头云。恁么也不得。不恁么也不得。恁么不恁么。总不得。因缘。
　　时冯楫侍郎。在座下。忽有省。趋方丈。告妙喜曰。和尚适来。举石头话。楫会也。妙喜曰。侍郎作么生会。冯云。恁么也不得。苏噜娑婆诃。不恁么也不得。[口*悉]哩娑婆诃。恁么不恁么。总不得。苏噜[口*悉]哩娑婆诃。
　　须臾师至。妙喜举侍郎语。似师。师笑云。郭象注庄子。有识者谓。庄子注郭象。妙喜点之。
　　次日入室。妙喜问。古德既不出门。因甚却在庄上。吃油糍。师云。和尚放妙总过。即道。妙喜云。我放你过。试道看。师云。妙总亦放和尚过。妙喜云。争奈油糍何。师便喝。遂出去。
　　作投机颂云。蓦然摸着鼻头。伎俩氷消瓦解。达磨何必西来。二祖枉礼三拜。更问如何若何。一队草贼大败。
　　后出世平江资寿。
　　示众云。宗乘一唱。三藏绝诠。祖令当行。十方坐断。二乘闻之怖走。十地到此犹疑。若是俊流。未言而喻。设使用移星换斗底手段。施搀旗夺鼓底机关。犹是空拳。岂有实义。向上一路。千圣不传。学者劳形。如猿捉影。灵山付嘱。俯徇时机。演唱三乘。各随根器。始於鹿野苑。转四谛法轮。度百千万众。山僧今日。与此界他方。乃祖乃佛。山河大地。草木丛林。见前四众。各转大法轮。交光相罗。如宝丝网。若一草一木。不转法轮。则不得名为转大法轮。所以道。於一毫端。现宝王剎。坐微尘里。转大法轮。乘时於其中间。作无量无边。广大佛事。一一佛事。周徧法界。一为无量。无量为一。小中现大。大中现小。不动步。游普贤楼阁。不反闻。入观音普门。情与无情。性相平等。不是神通妙用。亦非法尔如然。於此倜傥分明　皇恩佛恩。一时报足。且道。如何是报恩一句。天高群象正。海阔百川朝。
　　示众云。若也孤峰顶上。目视云汉。则辜负先圣。若也披毛带角。土面灰头。又埋没己灵。於斯二途。诚难去取。若也全提正令。如倚天长剑。凛凛神威。恁么也不得。不恁么也不得。若放一线道。合水和泥。则恁么也得。不恁么也得。便能向虎穴魔宫。安身立命。街头市尾。入草求人。驱耕夫牛。夺饥人食。不为分外。若是听不出声。见不超色。未免望崖而退。所以道。直似秋潭月影。静夜钟声。随扣击以无亏。触波澜而不散。犹是生死岸头事。到这里。直须上无攀仰。下绝己躬。人人常光现前。个个壁立千仞。还委悉么。鹤有九皋难翥翼。马无千里谩追风。
　　示众云。若论此事。如按太阿。拟之则犯锋伤手。如大火聚。近之则燎却面门。若是同声相应。同气相求。则举一明三。目机铢两。如奔流度刃。似疾焰过风。聊闻举着。踢起便行。可以起临济宗。可以持摩竭令。点着不来。白云万里。所以道。悬崖撒手。自肯承当。绝后再苏。欺君不得。非常之旨。人焉廋哉。我恁么告报。犹涉化门。且道。不涉化门一句。又作么生。毕竟水须朝海去。到头云定觅山归。
　　问如何是夺人不夺境。师云。野花开满路。徧地自清香。云如何是夺境不夺人。师云。茫茫宇宙人无数。那个男儿是丈夫。云如何是人境俱不夺。师云。处处绿杨堪系马。家家门底透长安。云如何是人境两俱夺。师云。雪覆芦花。舟横断岸。

　　温州净居妙道禅师(凡五)

　　延平黄氏子也。徧参尊宿。后谒妙喜。因妙喜室中问。不是心。不是佛。不是物。是什么。师立门外闻之。豁然大悟。妙喜印具所解。
　　后开法延平福兴。后终于本山。
　　僧问。言无展事。语不投机。时如何。师云。未屙已前。堕坑落堑。
　　乃云。问话且止。直饶有倾湫之辩。倒岳之机。衲僧门下。一点也用不着。且佛未出世时。一事全无。我祖西来。便有许多建立。列剎相望。碁布名山。以至今日。累及儿孙。遂使山僧。於人天大众前。无风起浪。向第二义门。通个消息。语默该不尽底。弥亘大方。言诠说不及处。徧周沙界。通身是眼。觌面当机。电卷星驰。如何凑泊。有时一喝。生杀全威。有时一喝。佛祖莫辨。有时一喝。八面受敌。有时一喝。自救不了。且道。那一喝。是生杀全威。那一喝。是佛祖莫辨。那一喝。是八面受敌。那一喝。是自救不了。若向这里荐得。堪报不报之恩。脱或未然。山僧无梦说梦去也。拈起拂子云。还见么。若见。被见刺所障。击禅床云。还闻么。若闻。被声尘所惑。直饶离见绝闻。正是二乘小果。跳出一步。盖色骑声。全放全收。主宾互换。所以道。欲知佛性义。当观时节因缘。敢问诸人。即今是什么时节。荡荡仁风扶圣化。熙熙和气助升平。
　　示众云。若论本分相见。不必高升此座。然法不孤起。仗境方生。即今权衡在手。应变临时。擒纵卷舒。得大自在。有时孤峰顶上。把断要津。恁么也不得。不恁么也不得。有时闹市门头。放开一线。恁么也得。不恁么也得。便能搅长河为酥酪。变大地作黄金。拈一枝草。作丈六金身。将丈六金身。作一枝草。把定则三玄戈甲。五位正偏。竖拂拈槌。默然良久。石火电光。总用不着。又况勾章棘句。展露言锋。簇锦攒花。只益戏论。所以道。穷诸玄辩。若一毫致於太虚。竭世枢机。似一滴投於巨壑。况是人人具足。各各圆成。履地顶天。眼横鼻直。春行万卉。月映千波。无欠无余。何思何虑。如斯举唱。犹涉支离。且与大众。赴个时节。卓拄杖云。还会么。千尺鲸喷洪浪飞。一声雷震清飙起。
　　示众云禅非意想。立意乖宗。道绝功勋。建功失旨。闻清声外句。莫向意中求。转照用机关。柄佛祖钳键。有佛处。互为宾主。无佛处。风飒飒地。心宁意泰。响顺声和。似恁么人。且道。向什么处安着。良久云。披蓑侧笠千峰外。引水浇蔬五老前。
　　示众云。眨上眉毛蹉过。大似开眼尿床。现成公案放行。正是黠儿落节。恁么不恁么。总不得。曳尾灵龟。不是心。不是佛。不是物。虚空钉橛。离得许多闲门破户。犹是死水藏龙。倾湫倒岳一句。又作么生。巨灵抬手无多子。分破华山千万重。

　　侍郎张公九成(凡十三)

　　字子韶。盐官人也。初谒灵隐明禅师。扣其旨要。明云。公年盛气豪。正欲唾手取功名。何暇死生大事乎。公云。先儒尝云。死生亦大矣。世出世间之法。初无有二。前辈超达之士。曾何儒释之异哉。师既主盟。大法为事。安用峻拒耶。请至于再。明嘉其诚。示以栢树子话。久无所契。
　　即谒善权清禅师。遂问尝闻此事。人人具足。个个圆成。是否。清云然。公云。既如是。某甲为甚无个入处。清袖中出数珠。示之云。此是谁底。公伫思。清复藏诸袖云。若是你底。便拈取去。才涉思惟。便不是也。公於是领旨。
　　公复谒胡文定公。问治心修己之道。胡云。公但熟读孟子。将他言仁义处。类作一处看。
　　一日如厕。因思恻隐之心。乃仁之端。忽闻蛙鸣。豁然有省。不觉自举云。如何是祖师西来意。庭前栢树子。不觉大笑。汗下被体。遂作颂云。春天月下一声蛙。撞破乾坤共一家。正恁么时谁会得。岭头脚痛有玄沙。
　　公访规首座。才相见。便问。承闻学录因蛙鸣。有个入处。是否。公云。那里得这消息来。规云。现成公案。讳作甚么。公召云。首座火发也。规云。滑头作甚么。公云烧到首座脚下也。规云。将谓你有长处。元来只如此。
　　规一日同公。坐於围炉。规蓦拈起香匙云。学录不得唤作香匙。毕竟唤作甚么。公掣却香匙。踢倒汤瓶而出。规坐灰火中。笑云。幸自好向火。引得这汉无礼。
　　公一日。诣明静庵尚禅师营供。尚还其金。及相见。尚展两手。公以手拨之。尚批其颊。公骤步而前。尚云张学录谤般若。公云。九成见处只如此。和尚有何方便。尚示以即心即佛因缘。公作颂云。叵耐人间一老兵。巧拈粪块惑平人。百般计解都呈尽。却作妖狐现本身。
　　尚一日谓公云。天下无禅师。且如马祖升堂。百丈卷席。谁会得耶。公云。有甚难会。尚云。公作么生。公云。但举来。尚才举。公遽踢倒香卓。尚厉声云。张学录杀人。公回顾傍僧云。汝作么生。僧无语。公打僧一掌。却顾尚云。祖奶不了。殃及儿孙。尚乃大笑。
　　公魁多士后。再谒尚。尚举浮山语云。饶你入得汾阳室。未可望浮山门。公作么生。公叱侍僧云。何不祗对。僧罔措。公打僧一掌云。虾蟆窟里。果没蛟龙。
　　公因读妙喜赞云。黑漆粗竹篦。佛来也一棒。公掩卷叹云。今日方知佛法有人在。且以语尚。尚云。此老将一条竹篦。坐在径山顶上。谁敢近傍。公云。你去。也须吃棒始得。尚仰首云。如何打得我。公云。这钝根阿师。从朝至暮。吃他棒了。自不知痛痒。大笑而起。
　　公谒妙喜不遇。妙喜报谒公私第。但寒温而已。妙喜归。谓参徒云。张侍郎。不假师承。有个自得处。学徒云。闻相见。未尝说着个禅字。何以知之。妙喜云。要我眼。作甚么。
　　公一日。复谒妙喜。论格物之旨。妙喜云。公只知有格物。不知有物格。公沉吟。须臾云。师岂无方便耶。妙喜哂之。公云。还有样子否。妙喜云。不见。小说载。唐时有与安禄山谋叛者。其人先为阆守。有画像在焉。明皇幸蜀。见之大怒。令侍臣。以剑击像首。其人在陕西。忽然首堕。公闻之。顿领厥旨。遂作偈云。子韶格物。昙晦物格。欲识一贯。两个五百。
　　公一日问妙喜。前辈既得了。何故。理会临济四料简作甚。妙喜云。也不得。公乃嫚语。妙喜云。余尝以此问圆悟先师。政与公无少异。然公所见。只可入佛。不可入魔。可不从料简中去耶。公由是默究。得法自在。
　　妙喜一日访公。公云。九成每於梦中。必诵论孟。师以谓如何。妙喜云。岂不见。圆觉经云。由寂静故。十方世界。诸如来心。於中显现。如镜中像。公拊几云。奇哉非老师。莫闻此论。
　　公作黄龙三关颂云。我手何似佛手。天下衲僧无口。纵饶撩起便行。也是鬼窟里走(讳不得)。我脚何似驴脚。又被黐胶粘着。翻身直上兜率天。已自遭他老鼠药(吐不出)。人人有个生缘。铁围山下几千年。三灾烧到四禅天。者汉犹自在傍边(杀得工夫)。

　　明州阿育王山端裕禅师法嗣
　　湖州道场法全禅师(凡三)

　　示众云。第一句。佛祖不存。第二句。称提佛祖。第三句。与佛祖把手共行。此三句如摩酰首罗三目。非纵非横。不并不别。照破本有灵机。着着元无虚弃。方知赵州道。有佛处不得住。无佛处急走过。三千里外。逢人不得错举。透过差别语言。不落一切音响。横抛竖掷。示大威光。发大机。施大用。使一切人。脱笼头。卸角驮。随时应变。或杀或活。或收或放。总在当人。全身出没。得到恁么田地。方知从上佛祖。握阃外威权。提验人巴鼻。敢问大众。作么生辨仙林验人底句。大启洪炉烹佛祖。狐狸煅作王麒麟。
　　示众云。一尘起大地收。释迦老子。为甚么。於三七日中。思惟如是事。一花开徧界春。达磨大师。为甚么。九年面壁。若人道得收足句。可以坐致太平。
　　示众云。欲得现前。莫存顺逆。卓拄杖云。三祖大师。变作马面夜叉。向东弗于逮。西瞿耶尼。南瞻部洲。北郁单越。却来山僧手里。首身元来只是一条黑漆拄杖。还见么。直饶见得。入地狱如箭射。卓拄杖一下。

</div>
    <div class="pagination">
<a href="联灯会要_page42.html">上一页</a><span>...</span><a href="联灯会要_page38.html">38</a><a href="联灯会要_page39.html">39</a><a href="联灯会要_page40.html">40</a><a href="联灯会要_page41.html">41</a><a href="联灯会要_page42.html">42</a><span class="current-page">43</span><a href="联灯会要_page44.html">44</a><a href="联灯会要_page45.html">45</a><a href="联灯会要_page46.html">46</a><a href="联灯会要_page47.html">47</a><a href="联灯会要_page48.html">48</a><span>...</span><a href="联灯会要_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
