<!DOCTYPE html>
<html>
<head>
    <meta charset="UTF-8">
    <title>宗统编年 - 第 49 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 49 页/共 68 页</h1>
    <div class="content">　　庚午二十年。
　　宗杲徙梅州。
　　杲迁衡凡十年。又徙梅州。梅瘴疠寂寞之地。衲子裹粮从之。虽死不悔。
　　辛未二十一年。
　　佛灭后二千一百年。
　　壬申二十二年。
　　癸酉二十三年。
　　曹洞第十世长芦悟空祖示寂。
　　祖九坐道场。四膺丹诏。高宗宸翰赠答。有云。草深烟景重。林茂夕阳微。不雨花犹落。无风絮自飞。二月朔。忽呼首座曰。吾行矣。跏趺俄顷而逝。禅师月明杲同嗣丹霞。方作务。闻之。亦呵呵倚树而寂。谥悟空。塔桐华坞。
　　存考　长芦法嗣一十三人。
　　(天童宗珏　长芦妙觉　龟山义初　保宁兴誉　北山法通　寿山德初　龙翔道晖　上蓝祖卿　能仁崇寿　幽岩子咏　长芦慧悟　神光道新　雪窦鉴五人见录　八人无录)。

　　曹洞第十一世祖

　　讳宗珏。久依长芦。嗣法。
　　甲戌二十四年。
　　曹洞第十一世天童祖嗣宗统(十四年)。
　　上堂曰。劫前运步。世外横身。妙契不可以意到。真证不可以言传。直得虚静敛氛。白云向寒岩而断。灵光破暗。明月随夜船而来。正恁么时。作么生履践。偏正不曾离本位。纵横那涉语因缘。
　　祖住归宗。
　　上堂曰。参禅人切忌错用心。悟明见性是错用心。看经讲教是错用心。行住坐卧是错用心。吃粥吃饭是错用心。屙屎撒尿是错用心。一动一静一往一来是错用心。更有一处错用心。归宗不敢与诸人说破。何故。一字入公门。九牛车不出。时杲在梅阳。见祖归宗垂示语。极口称叹。以偈寄曰。坐断金轮第一峰。千妖百怪尽潜踪。年来又得真消息。报道杨歧正脉通。先是瞎堂远。住衢州定业。有传其语至者。杲骇曰。老师暮年有子如是耶。因寓书通诚。并寄赠圆悟祖所付法衣。
　　祥符荫曰。退翁储和尚行三峰之道於天台能仁。时雪窦云和尚在景星。以天童悟和尚所服伽黎致之。储复书引妙喜归宗话。噫。虚衷雅韵。蔼然可想。古道照人。可称法门盛德事也。
　　乙亥二十五年。
　　禅师晓莹集萝湖野录(嗣大慧杲)。
　　宗杲诏自便。
　　丙子二十六年。
　　禅师道颜住圆通。
　　颜号卍庵。久参圆悟祖有省。洎祖还蜀。嘱令依杲。仍以书致曰。颜川彩绘已毕。但欠点睛耳。他日未可量也。杲居云门及洋屿。颜皆在焉。朝夕质疑。方大悟。丙子杲过九江。守请住圆通。三辞不获。因举颜补其处。
　　宗杲复僧服诏住育王。
　　诏杲住阿育王山。十一月杲至明州开堂说法。裹粮问道者。万二千指。百废具举。冠於今昔。
　　丁丑二十七年。
　　禅师丹霞支下天童宏智正觉寂。
　　觉住天童。创辟一新。九月辞众。十月八日。沐浴更衣。端坐作书。遗育王杲。请主后事。书偈掷笔而逝。
　　禅师长芦下平江灵岩佛海智讷寂。
　　讷前后凡五住灵岩。更二十余年。尚书孙觌题其丈室。曰五至堂。每见讷所为。辄叹曰。才智不下澄观也。异迹炳着。觌铭其塔。
　　禅师灵隐下径山藏叟善珍寂。
　　珍谒妙峰善於灵隐。入室悟旨。出世光孝。迁承天雪峰。诏移育王径山。
　　戊寅二十八年。
　　祖自蒋山徙天童。
　　育王宗杲诏复移径山。
　　杲再住径山。道俗歆慕。如见其所亲。普安郡王时在建邸。遣使入山请法。亲书妙喜庵。及制真赞赐之。
　　己卯二十九年。
　　庚辰三十年。
　　辛巳三十一年。
　　杲退居明月堂。
　　禅师印肃住南泉。
　　肃号普庵。宜春余氏子。嗣牧庵忠。因阅华严合论。至达本情忘。知心体合。豁然遍体汗流。曰我今亲契华严法界矣。自此弘誓。开化人天。
　　居士龙舒王日休述净土文。
　　日休字虚中。为国学进士。端静简洁。博通群书。训传六经诸子数十万言。一旦捐之曰。是皆业习。非究竟法。吾其为西方之归。自是一意念佛。年六十。蔬茹布衣。重趼千里。以是教人。风雨寒暑弗皇恤。闲居日课千拜。夜分乃寝。面目奕奕有光。见者知为有道之士。绍兴辛巳。述净土文十卷刊行於世。刊时舍利流於板。
　　壬午三十二年。
　　孝宗。
　　孝宗癸未隆兴元年。
　　临济第十三世归宗祖示寂。
　　祖住天童。远近奔凑。时宗杲住径山。叔侄相望。往来憧憧。必至二大士之门。六月十三日。临终。或以辞世偈为请。祖曰。吾尝笑诸方所为。而自为之耶。区处院事。纤毫不遗。奄然趺坐而化。祖於普说小参问答勘辨之属。皆从容暇豫。曲尽善巧。而室中机辩。操纵杀活。尤号明妙。饱参宿学。一近椎拂。亦汗下心死。尝领徒典剎者。俱晦匿名迹。以得寓巾钵为幸。至於行业高洁。每当住持。虽料理建置。小物细故。动为无穷计。而纤毫不可意。即飘然径去。莫能回夺。尝自言。衲僧家着草鞋住院。何至如蚖蛇恋窟。勉励徒众。不许放逸。事事必身率之。其将示寂也。犹挂牌入室。至夜分。他日多类此。塔全身於天童。

　　临济第十四世祖

　　讳咸杰。福州郑氏子。嗣归宗华祖法。
　　临济第十四世常州华藏祖嗣宗统(三十二年)。
　　径山宗杲诏号大慧禅师。
　　禅师昭觉支下径山明月堂大慧普觉宗杲寂。
　　杲以老退居明月堂。诏以明月堂为妙喜庵。八月十日亲书遗奏封毕。侍僧请留偈。杲励声曰。无偈便死不得也。索笔大书曰。生也只恁么。死也只恁么。有偈与无偈。是什么热大。投笔而逝。上闻叹惜。谥普觉。塔於本山曰宝光。
　　晋陵尤煜尝题大慧语录曰。大慧说法。纵横踔厉。如孙吴之用兵。而广阔宏深。不可涯涘。如大海水。鱼龙饮者。莫不取足。今举平昔闻见二则。朱文公少年不乐读时文。因听一尊宿说禅。直指本心。遂悟昭昭灵灵一着。十八岁时。从刘屏山。屏山意其必留心举业。暨搜其箧。只大慧语录一帙尔。次年登科。故公平生深知禅学骨髓。透脱关键。此上根利器。於此取足者也。煜蚤得於潘子善丈云尔。因取语录读之。至老不放释手。往在舂陵。永嘉徐棘卿瑄。亦贬是邦。未几忽迁象台。忧愁涕泣。煜授以所携本。徐卿亟取读之。达旦不寐。次日欣悦忘忧。与昨日敻然二人也。遂携以去。手抄一本乃见还。后三年。徐殁於贬所。临终殆同游戏。不疾沐浴而逝。此书之灵验如此。盖煜之亲睹也。
　　虞山钱谦益曰。佛祖阐教。以言说法。有宋最着者三家。镡津以孤亢崇教。其文裁而辨。石门以通敏扶宗。其文奥而丽。径山以宏广应机。其文明而肆。夫文而至於辨也。丽也。肆也。其城堑日以坚。其枝叶日以富。其捞笼引接日以博。浩浩乎卮言之日出。而岌岌乎津梁之日疲也。系辞有之。易之作也。其於中古也。作易者其有忧患乎。岂不信哉。
　　长芦了明补住径山。
　　明豪迈盖众。身长八尺。腹大十围。所至人必聚而观之。妙喜谪梅州。防送甚严。祸在不测。明为荷枷以行。间关辛苦。未曾少怠。既至贬所。衲子追随问道者众。明肩栲栳诣街坊。日给参众。无不具足。十七年如一日。杲法嗣之盛。在贬所接者居其半。明之力也。举住投子。迁长芦。所至衲子辐凑。丛林改观。及杲寂。特诏明补径山。一日阳和王梦一异僧。长大皤腹缓行。而言欲化苏州一庄。觉而异之。未言也。翼日明忽杖履徒步而至。门者呵不止。以白王。王出见之。遥望明与梦中无异。遽呼其眷属出观之。并炷香作礼。茶罢。首言愿大王施苏州一庄。以为径山供佛斋僧无穷之福。王未有可否。因令办斋。斋毕便出。更无他语。时内外閧传施庄一事。达於帝听。会王入朝。帝曰。闻卿舍苏州庄与径山。朕当为蠲赋税。王谢恩归。次日。以书至径山。请明入城。而明二日前先已坐化矣。自是王宴居窹寐之际。或少倦交睫。即见明在前语曰。六度之大。施度为先。善始善终。斯为究竟。王即以庄隶本山。其疏略曰。特来谒郡王。故意丁宁说。冷处着把火。大家相暖热。两堂坐禅僧。真个修行彻。心源湛如水。脊梁硬似铁。等心供养渠。因果岂虚设。福慧自庄严。共出轮回劫。又偈曰。做事还须烈汉。拈起笔来便判。若要功果完成。切莫前思后算。
　　甲申二年。
　　禅师石室祖琇撰隆兴佛运通论。
　　乙酉乾道元年。
　　丙戌二年。
　　丁亥三年。
　　祖住衢州乾明。
　　八月初一日。住衢州乌巨山乾明禅院。上堂曰。一个葫芦才倒地。满地葫芦尽倾倒。欲识单传直指禅。今日斗凑得恰好。
　　禅师祖先来参领悟。
　　先蜀之广安王氏子。从罗汉院德祥出家。闻缘老宿住昭觉。往参扣。语契。令奉圆悟祖香火。一日从方丈前过。缘问庵头有人么。先云无人。语未竟。缘劈胸与一拳云。你聻。先忽有省。出峡依澧州德山涓祝发受具。徧扣诸方。抵苏之万寿。值雪夜坐。自念行脚数年。未得悟彻。正闷闷间。忽见钟动。趋后架。举首见照堂二字。疑情顿释。既而见水庵一於双林。一曰。师子尊者被罽宾斩却头且置。你道西天胡子为甚么无须。先曰。非双林不举此话。一曰。作家禅客。先曰。心不负人面无惭色。一遂以手拓开。先曰。勘破了也。迨水庵谢事。来参祖。祖即命典客。一日祖对旁僧举不是风动不是旛动语。先闻豁然大悟。次日祖遇先於寮前。谓曰。总不得作伎俩。试露个消息来。先应声曰。方丈里有客。祖呵呵大笑。
　　禅师崇岳来参。
　　岳处州龙泉吴氏子。天姿纯笃。首造灵石。继见大慧杲於径山。杲升堂称蒋山应庵祖为人径捷。岳闻不待旦而行。既至。入室未契。退愈自奋励。朝夕咨请。蒋山举世尊有密语迦叶不覆藏。岳曰。钝置和尚。蒋山厉声一喝。岳有省。蒋山大喜。以为法器。说偈劝使祝发。隆兴初。岳始得度於临安西湖白莲精舍。自是遍参诸大老。罕当其意者。乃入闽见乾元水庵永。一日辞永。永举有句无句如藤倚树。岳云裂破。永云琅邪道好一堆烂柴聻。岳云矢上加尖。如是应酬数反。永云吾兄下语。老僧不能过。其如未在。他日拂柄在手。为人不得。验人不得。岳云。为人者使博地凡夫。一超入圣域固难矣。验人者。打向面前过。不待开口。已知渠骨髓。何难之有。永举手云。明明向汝道。开口不在舌头上。后当自知。逾年见祖於衢州之西山。随问即答。祖微笑而已。岳切於究竟。至忘寝食。
　　戊子四年。
　　曹洞第十一世明州天童珏祖示寂。

　　曹洞第十二世祖

　　讳智鉴。滁州吴氏子。儿时母与洗手疡。因曰。是甚么。对曰。我手似佛手。长失恃怙。依真歇祖於长芦。大休珏首众。即器之。后遁象山。百怪不能惑。深夜开悟。求证於延寿然。复见大休嗣其法。住雪窦。
　　曹洞第十二世雪窦祖嗣宗统(四年)。
　　祖住雪窦上堂曰。世尊有密语。迦叶不覆藏。一夜落花雨。满城流水香。
　　己丑五年。
　　祖自明果迁祥符。
　　禅师牧庵下慈化普庵印肃寂。
　　肃嗣牧庵忠。住慈化。随宜说法。广作津梁。神变莫测。或问修何行业而得此。肃当空画曰。还会么。曰不会。曰止止不须说。又尝自赞曰。苍天苍天。悟无生法。谈不说禅。开两片皮。括地该天。如何是佛。十万八千。七月日。书偈於方丈西壁云。乍雨乍晴宝象明。东西南北乱云深。失珠无限人遭劫。幻应权机为汝清。书毕趺坐而逝。
　　庚寅六年。
　　祖住蒋山太平兴国。
　　禅师慧远应诏住灵隐。
　　远眉山金流彭氏子。往成都习经论。还峨嵋云岩寺。时徽禅师住焉。徽黄龙南四世孙。知见甚高。远初入门。值徽饭罢。於庭庑间闲行。远才见。即放包问曰。文殊为七佛祖师。未审甚么人为文殊之师。徽云。金沙溪畔马郎妇。时有起铁拂者。为首座。远亦往亲近。起尝诱掖之。两岁未有所得。一日静坐次。有僧独行自语云。假四大以为覆盖。缘六尘而生心。忍遇六尘顿息。唤甚么作心。远闻之忽有省。遽起告首座。首座可之。上方丈告徽。徽亦可之。明日即告行。同志挽留。远不听曰。吾师以为可。而我终未释然也。时圆悟自云居归蜀住昭觉。远造焉。每问话请益。辞旨峭硬。圆悟深器之。一日圆悟普说。举庞居士问马祖。不与万法为侣者是什么人。马祖云。待汝一口吸尽西江水。即向汝道。远闻举豁然大悟。仆於众中。众以为中风。共掖起之。远乃曰。吾梦觉矣。至夜圆悟小参。远出问曰。净裸裸。空无一物。赤骨律。贫无一钱。户破家残。乞师赈济。答云。七珍八宝一时拏。远曰。争奈贼不入慎家之门。答云。机不离位。堕在毒海。远随声便喝。悟以拄杖击禅床云。吃得棒也未。远又喝。圆悟连喝两喝。远礼拜。悟大喜。以偈赠之。有旧铁舌转关棙之语。众目之为铁舌。远自此机锋峻发。无所抵牾。绍兴乙卯春。眉守延居象耳山。不赴。是岁圆悟祖示寂。叹曰。哲人云亡。继之者谁乎。乃扁舟下峡。初抵淮南。住龙蟠。八年迁琅邪。又移婺之普济。衢之定业。远自发明心要。即得游戏如风大自在三昧。俄迁光孝。安定郡王赵表之与远为世外交。侍郎曾开从妙喜游甚久。而未颕脱。从远参叩。始尽余疑。乃延住湘江南台。时龙王琏。方广行。皆月庵高第。道着湖湘间。私相语云。此间壁立万仞。远何所措足乎。因请升座。设三十余问。皆誵讹险节关棙。远随机开答。辞旨深奥。议论超诣。始大叹服。琏即率其属环拜曰。此膝不屈於人久矣。未几过天台。历住护国国清鸿福三寺。乾道丁亥。尚书沈德龢守平江。以虎邱大道场。比不得人。力邀远主之。至则接物无倦。法令整肃。适丁荒歉。虽斋粥不继。而户外之屦常满。忘躯为法者集焉。道益显着。遂奉诏住皋亭山崇先寺。再诏住灵隐。开堂。中使降香。
　　如净至雪窦参祖领悟。
　　净生而岐嶷。不类常童。长学出世法。参足庵鉴祖於雪窦。看庭前栢树子话有省。呈颂曰。西来祖意庭前栢。鼻孔寥寥对眼睛。落地枯枝才[跳-兆+孛]跳。松萝亮鬲笑掀腾。祖颔之。
　　辛卯七年。
　　灵隐远召对宣德殿。
　　正月二十日。远召对於宣德殿。赐坐。问如何免得生死。曰不悟大乘道。终不能免。曰如何得悟。曰本有之性。以岁月磨之。无不悟者。曰悟后如何。曰悟了始知陛下所问。与臣所奏。悉皆不是。曰一切处不是如何。曰脱体见前。了无毫发可见之相。上大悦。远复曰。古德道。无所是。是菩提。曰即心即佛如何。曰目前无法。陛下唤什么作心。曰如何是心。远正身叉手而立。曰只这是。上又问德山临济机缘。远一一陈之。复曰。悟后千句万句。乃至一大藏教。只是一句。曰是那一句。曰好语不出门。曰不与万法为侣可参乎。曰老庞致此一问。惊天动地。驱山塞海。超古今。脱是非。离言说。绝依倚。如陛下至尊至贵。大道本然。曰得道者谁。曰觉道之人。随其器量浅深。验在意表。得底人他亦自知时节。学佛者众。机缘亦广。恐劳圣听。不敢具奏。
　　禅师可观应丞相魏杞请住姑苏北禅　发明(观清韵泠然。杞愿力不昧。故并书)。
　　观字宜翁。一室萧然。曰松风山月。此我无尽衣钵也。丞相魏杞出镇姑苏。请住北禅。入院。指法座曰。胸中一寸灰已冷。头上千茎雪未消。老步只宜平地去。不知何事又登高。杞击节不已。杞字南夫。寿春人。累官参知政事。笃信佛法。每发愿祈来世为僧。一日命丹青写为僧相。揭之高堂。请德光禅师作赞曰。身从果位中来。位冠百僚之上。只因熟处难忘。故见比邱真相。后杞将卒。命诸子曰。吾已去。当为削发着袈裟以僧相殓之。诸子遵命。以三衣一钵投棺中。
　　曹洞第十二世雪窦祖示寂。
</div>
    <div class="pagination">
<a href="宗统编年_page48.html">上一页</a><span>...</span><a href="宗统编年_page44.html">44</a><a href="宗统编年_page45.html">45</a><a href="宗统编年_page46.html">46</a><a href="宗统编年_page47.html">47</a><a href="宗统编年_page48.html">48</a><span class="current-page">49</span><a href="宗统编年_page50.html">50</a><a href="宗统编年_page51.html">51</a><a href="宗统编年_page52.html">52</a><a href="宗统编年_page53.html">53</a><a href="宗统编年_page54.html">54</a><span>...</span><a href="宗统编年_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
