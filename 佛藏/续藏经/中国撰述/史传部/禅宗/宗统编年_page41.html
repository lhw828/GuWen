<!DOCTYPE html>
<html>
<head>
    <meta charset="UTF-8">
    <title>宗统编年 - 第 41 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 41 页/共 68 页</h1>
    <div class="content">　　祖辞梁山祖塔。出山至郢州太阳。主席坚禅师。欣然让法席请主之。退处偏室。祖受其请。上堂曰。诸禅德。须明平常无生句。妙玄无私句。体明无尽句。第一句通一路。第二句无宾主。第三句兼带去。一句道得。师子嚬呻。二句道得。师子返掷。三句道得。师子踞地。纵也周徧十方。擒也一时坐断。正当恁么时。作么生通得个消息。若不通得个消息。来朝更献楚王看。
　　辛丑四年。
　　禅师蕴聪住谷稳。
　　壬寅五年。
　　癸卯六年。
　　甲辰景德元年。
　　禅师元琏住汝州广慧。
　　杨亿字大年。建宁人。幼举神童。及壮负才名。而未知有佛。一日过同僚。见读金刚经。笑且罪之。彼读自若。亿疑之曰。是岂出孔孟之右乎。何佞甚。因阅数叶。茫然。始少敬信。后会翰林李维勉令参问。及由秘书监。出守汝州。首谒琏。於言下脱然无疑。作偈曰。八角磨盘空里走。金毛师子变作狗。拟欲将身北斗藏。应须合掌南辰后。
　　乙巳二年。
　　丙午三年。
　　清剖显如参太阳俱悟旨。
　　剖参太阳祖得悟。作园头。有僧问剖。妙竭出海乾坤震。觌面相呈事若何。曰金翅鸟王当宇宙。个中谁是出头人。曰忽遇出头时又作么生。曰似鹘捉鸠君不信。髑髅前验始知真。曰恁么则叉手当胸退身三步也。曰须弥座下乌龟子。莫待重遭点额回。罗浮山显如参祖。祖问。汝是甚处人。曰益州。曰此去几里。曰五千里。曰你与么来。还曾踏着么。曰不曾踏着。曰汝解腾空耶。曰不解腾空。曰争得到这里。曰步步不迷方。通身无辨处。曰汝得超方三昧耶。曰圣心不可得。三昧岂彰名。曰如是如是。汝应信此。即本体全彰。理事不二。善自护持。
　　丁未四年。
　　沙门道原纂传灯录成曰景德传灯录。
　　起自七佛。终於咸平三年庚子。济宗止於汾州。洞宗止於太阳。共诸方广语。凡三十卷。
　　祥符荫曰。宗门师匠。绝迹忘言。向上全提。与人相见。而禁记持言句。所以传灯一书。久无人纂。道原因宝林传。圣胄集。纂成传灯录。翰林杨亿。员外李淮等。共为校定。真宗撰序颁入大藏。可谓法门文献足征之典。但以一人而定五宗世系。容有择而不精。语而不详者。史之阙文。孔子以吾犹见为幸。则甚矣立言之难也。宝林传文字鄙俗。序致繁乱。明教嵩尝言之矣。又岂无舛漏之失乎。
　　戊申大中祥符元年。
　　楚圆出家。
　　圆少为书生。连眉秀目。颀然丰硕。年二十二。依湘山静隐寺出家。其母有贤行。使之游方。所至忽绳墨。为老宿所诃。圆崖柴而笑曰。龙象蹴蹋。非驴所堪。尝橐骨董箱。以竹杖荷之。游襄沔间。
　　禅师法眼下第三世温州瑞鹿寺本先寂。
　　先韶国师嗣。住瑞鹿。足不历城邑。手不度财帛。不设卧具。卯斋终日。宴坐申旦。三十年如一日。二月谓上首如昼曰。可造石龛。中秋望日。吾将顺化。及期。远近趋仰。先参问如常。至午坐方丈。手结宝印。与如昼问答罢。奄一目微视而逝。
　　己酉二年。
　　禅师洞山道诠移住栖贤以晓聪继席。
　　聪曲江杜氏子。少出家。头角峣然。一帔阅寒暑。周游荆楚。饫厌保社。由云居至洞山。依诠座下。诠移栖贤。以聪继其席。示众。一大藏教。是个之字。祖师西来是右字。作么生是正义。良久曰。天晴盖却屋。趂闲打却禾。输纳王租了。鼓腹自高歌。聪凡见僧来有所问。辄嗔目视之曰。我击虎术。汝不会去。
　　衡岳諲住神鼎。
　　諲隐衡岳二十年。有湘阴豪贵。来游福严。见諲气貌闲静。一钵挂壁。余无长物。倾爱之。遂拜跪请曰。师宁甘长客於人。亦欲住山乎。神鼎乃我家植福之地。久乏宗匠。愿师俱往。諲笑曰诺。乃以己马迎諲还。諲至神鼎。设鱼鼓粥饭如诸方。一年成丛席。十年有众三十辈。
　　禅师归省住叶县。
　　省住持严冷枯淡。法远义怀往参。时方寒雪。省诃骂驱逐。至以水泼地。僧皆怒而去。惟远怀整湿衣安坐。省曰。你更不去。我打你。远曰。某二人数千里来参和尚。岂以一杓水泼便去。即打杀也不去。省乃令挂搭。续命远充典座。众苦枯淡。远乘省出。窃取油面。为众僧造五味粥。省知。算所值罚远。估衣钵还讫。打趁出。因寄居廊房。省出见。复索租钱。远持钵於市化钱还之。省乃曰。远真有意参禅。乃呼之归。
　　祥符荫曰。神鼎叶县。皆当时明眼尊宿。其高风冷韵乃如此。后世喜行平易狥门庭者。或未之思夫。
　　庚戌三年。
　　楚圆至汾州。
　　圆与守芝谷泉俱结伴入洛中。闻汾州祖望。为天下第一。决志亲依。时朝廷方问罪河东。潞泽皆屯重兵。多劝其无行。圆不顾。渡大河。登太行。易衣类厮养。窜名火队中。露眠草宿。至陇州。遂造汾阳。祖壮之。先是祖预告首座。非久有异僧至。传持吾道。一日忽率首座出山曰。接侍者去。果逢圆至。
　　祥符荫曰。寒梅雪冷。翠竹霜清。其与芳草繁花。低徊於和风甘雨之下者。风韵自异矣。求师者如圆芝之造汾州。煅炼来学如叶县之待怀远。方有少分衲子风规。校他暖室商量。净几安排者。相去夫何如哉。
　　辛亥四年。
　　异僧至汾州请法。
　　并汾苦寒。祖暂罢夜参。有异比邱振锡而至。谓祖曰。会中有大士六人。奈何不说法。言讫腾空而去。祖密记以偈曰。胡僧金锡光。请法到汾阳。六人成大器。劝请为敷扬(时楚圆。守芝。慧觉智圆。谷泉。齐举等。在座下)。
　　禅师楚圆悟道。
　　圆每诣祖。祖揣其志。必诟骂。使令者。或毁诋诸方。及有所训。皆流俗鄙事。一夕诉曰。自至法席。已再夏。不蒙指示。但增世俗尘劳。念岁月飘忽。己事不明。失出家之利。语未卒。祖熟视骂曰。是恶知识。敢裨贩我。怒举杖逐之。圆拟伸救。祖掩其口。圆大悟。曰。乃知临济道出常情。
　　祥符荫曰。真师成就学者。如天地陶冶万物。造化无痕。和风甘雨。亦且不得已而用之。况迅雷掣电乎。观祖之於圆。可见今之打七坐香。扭抳人家鼻孔者。皆第二三等接人者也。谓之门庭施设则可。若云。行此出情之道。则未也。然学者岂尽能如圆哉。则今之门庭施设。正自不可少也。金将火试。玉将石攻。宗师垂手接人。不出常情之外。学者不离常情之中。会归出情之道。方不负参学边事也。
　　居士李遵勖谒谷隐(参悟了截。居士中无如勖者。故书之)。
　　都尉李遵勖谒谷隐聪。问山家事。聪举径山钦答崔赵公话。出家乃大丈夫事。非将相之所能为。勖於言下大悟。说偈曰。学道须是铁汉。着手心头便判。直趋无上菩提。一切是非莫管。
　　壬子五年。
　　癸丑六年。
　　重显参北塔祚得其道。
　　显遂宁李氏子。浮沉荆渚间。横经讲席。无有抗其锋者。尝典客太阳。与客论赵州宗旨。时有苦行名韩大伯者。貌寒寝。侍其旁。辄匿笑而去。客退。显数曰。我偶客语。汝笑何事。曰笑知客智眼未正。择法不明。显曰。岂有说乎。对以偈曰。一兔横身当古路。苍鹰才见便生擒。后来猎犬无灵性。空向枯桩旧处寻。显阴异之。结以为友。北游至复州北塔参光祚。即伸问曰。不起一念。云何有过。祚召显近前。显才近前。祚以拂子蓦口打。显拟开口。祚又打。显豁然开悟。留止五年。尽得其道。
　　甲寅七年。
　　乙卯八年。
　　丙辰九年。
　　丁巳天禧元年。
　　禅师楚圆受祖记嘱造洞山为第一座。
　　圆服役七年。同守芝辈辞祖。祖曰。此行不可以戒腊推。听吾偈曰。天无头。吉州城外起戈矛。将军匹马林下过。员州城里闹啾啾。圆遽出班曰。楚圆何人敢。受和尚如此记莂。祖嘱之曰。吾在先师处亲证三昧。汝今已得。宜往南方大兴吾道。先是祖谓圆曰。我徧参云门儿孙。特以未见聪为恨。圆以母老。乃辞祖归筠州。於路访唐明嵩。与杨亿李遵勖机语投契。寻造洞山。聪升堂请居第一座。
　　安隐忍曰。汾州参善知识者七十一人。犹以不见聪老为恨。慈明已悟出情之道。又依聪三年。可谓朝宗百川。故为当世仰重如此。
　　戊午二年。
　　禅师守芝住大愚。
　　芝自受汾阳心印。辞游南方。住高安大愚。僧问如何是佛。芝曰。锯解称锤。
　　禅师重显出世翠峰。
　　显自得法智门。乃复徧参洞山大龙南岳大愚诸宗匠。初学士曾会。与显厚善。相值淮上。问显何之。显曰。将游钱塘。绝西兴。登天台雁荡。会曰。灵隐天下胜处。珊禅师吾故人。以书荐显。显至灵隐三年。陆沉众中。俄会奉使浙西。访显於灵隐。无识之者。时堂中僧千余。使吏检床历物色乃至。会问向所附书。显袖纳之曰。公意勤。然行脚人於世无求。敢希荐达哉。会大笑。珊奇之。吴江翠峰虚席。举显出世。烧香法嗣北塔。
　　神鼎諲说法智度。
　　諲住神鼎。枯淡无比。一朽木床。夜则諲坐其上。三十辈环听其诲。智度寺沙门本延谒諲夜语。还谓郡守曰。諲公所谓本色老宿。惜陆沉山中。郡以礼请开法。諲辞不得。乃升座说法。道俗欢呼。得未曾有。於是諲名声普闻。
　　己未三年。
　　庚申四年。
　　禅师楚圆开法南源。
　　圆在洞山首众三年。辞去游仰山。杨亿以书抵宜春守黄宗旦。请开法南源。
　　禅师法远至太阳受祖付托(远来太阳。关系洞宗法脉。故书至。喜之之词也)。
　　远初谒三交嵩。次谒汾州。次谒叶县省受记莂。天禧中游襄汉。至郢州太阳。与祖机语相契。祖会下有承剖两衲子。皆先卒。祖叹无可继洞宗者。欲嘱累远以大法。远以业有师承辞。祖曰。吾老矣。洞上一宗。遂竟无人耶。以平生所着直裰皮履示之。远曰。当为持此衣履。求人付之。如何。祖嘱记曰。他日果得人。出吾偈为证。偈曰。杨广山前草。凭君待价烹。异苗翻茂处。深密固灵根。书其尾云。得法者。潜众十年。方可阐扬。远拜受辞去。
　　鹤林门曰。太阳严以清佛祖之源。远公厚以护佛祖之统。余尝叹二老。当失常处变之际。各有精微深远之意。存乎其间。以匡法门。非太阳不启远公之笃义。非远公不副太阳之重托。故其高风峻德。至今存焉。呜呼。古人之心。诚难及也。代之一字。古人以之绝滥。今人以之开滥。相去不天渊哉。
　　祥符荫曰。古今人不相及。时为之也。古人灼见法运污隆之际。不妨严以杜其滥。今人诚有见於接续之重。故不得不代以存其脉。总之从法道起见。而无庸心於其间也。
　　辛酉五年。
　　台宗法师省常往生净土。
　　常字造微。淳化中住昭庆。慕庐山之风。易莲社以净行。与士大夫结净行社。丞相王旦为之首。一时公卿牧伯。百二十人。比邱千人。皆称净行社弟子。正月日端坐念佛。有顷。厉声曰。佛来也。泊然而化。众见地皆金色。移时方没。
　　壬戌乾兴元年。
　　台宗法师孤山法惠智圆寂。
　　圆字无外。号中庸子。又称潜夫。传台宗於奉先清。居西湖孤山。与处士林和靖为友。王钦若出抚钱塘。慈云遣使邀圆同迓之。圆笑谓使者曰。钱塘境上。且驻却一僧。蚤婴瘵疾。又号病夫。讲道吟咏未尝倦。预诫门人曰。吾殁后。毋厚葬我。毋建塔以诬我。毋谒有位求铭。以虚美我。宜以陶器二合而瘗之。立石志名字年月而已。二月十七日寂。寿四十七。门人如所诫。后十五年。积雨山颓。门人启视陶器。肉身不坏。爪发俱长。乃更袭新衣。而重瘗之。撰着甚富。谥法惠大师。
　　仁宗(名祯在位四十一年)。
　　仁宗癸亥天圣元年。
　　南源圆访神鼎。
　　圆居南源三年弃去。访神鼎諲。諲望尊一时。衲子非人类精奇。无敢登其门者。住山三十年。门弟子气吞诸方。圆发长不剪。毙衣楚音。通谒称法侄。一众大笑。諲遣童子问。长老谁之嗣。圆仰视屋曰。亲见汾阳来。諲杖而出。顾见颀然。问曰。汾州有西河师子是否。圆指其后绝叫曰。屋倒矣。童子返走。諲回顾相矍铄。圆地坐脱只履而视之。諲忘所问。又失圆所在。圆徐起整衣。且行且语曰。见面不如闻名。遂去。諲遣人追之不可。叹曰。汾州乃有此儿耶。自是名重丛林。
　　翠峰显移住雪窦。
　　曾会守四明。延显住雪窦。既至。宗风大振。天下龙蟠凤逸衲子。争集座下。号云门中兴。
　　临济第六世汾州祖示寂。
　　龙德府尹李侯请主承天。使三反不赴。使者受罚。复至曰。必欲俱往。不然。有死而已。祖笑曰。老病业已不出山。借往。当先后之。何必俱耶。使曰。师诺则先后惟所择。祖乃令设馔。且俶装告众曰。老僧去也。谁人随得。一僧出曰。某甲随得。祖曰。汝日行几里。僧曰。五十里。祖曰。汝随我不得。又一僧出曰。某甲随得。祖曰。汝日行几里。僧曰。七十里。祖曰。汝也随我不得。侍者出曰。某甲随得。但和尚到处。某甲即到。祖曰。汝却随得老僧。言讫。谓侍者曰。吾先行矣。停箸而逝。侍者即立化。阇维。收舍利起塔。

　　宗统编年卷之十九
　　宗统编年卷之二十
　　临济第七世祖

　　讳楚圆。全州清湘李氏子。嗣汾阳。
　　仁宗甲子天圣二年。
　　临济第七世潭州石霜慈明祖嗣宗统(一十七年)。
　　祖住道吾禅师方会佐之。
　　定林沙门本延。有道行。雅为士大夫所信敬。神鼎对延称祖知见。可兴临济。会道吾虚席。延白郡守请主之。法令严肃。忘躯为法者集焉。自南源徙道吾。及石霜。会皆佐之总院事。上堂曰。一喝分宾主。照用一时行。要会个中意。日午打三更。遂喝一喝曰。且道是宾是主。还有分得者么。若也分得。朝打三千。暮打八百。若也未能。老僧失利。
　　乙丑三年。
　　丙寅四年。
　　丁卯五年。
　　曹洞宗第六世郢州大阳祖示寂。
　　七月十六日祖辞众。又三日以偈寄王曙侍郎。停笔而化。年八十五。
　　考定(按洞宗第七世祖投子青。以熙宁六年还龙舒。道俗请住白雪海会寺。计其得法之岁。至此适十年。以符太阳之记。是投子青祖受法於浮山时。乃英宗治平初年也。即以是年绍统。从天圣五年至嘉佑八年癸卯。中间三十七年。洞上宗统阙焉。载籍昭然。书以存信)。
　　戊辰六年。
　　性宗法师四明延庆法智知礼寂。
　　礼传台教於宝云通。住承天。迁延庆。学徒如林。日本国师遣使询法要。撰指要妙宗二钞。大悲忏仪。并金光明。普门诸记行世。学士杨亿。驸马李遵勖。荐锡紫衣师号。正月五日寂。
</div>
    <div class="pagination">
<a href="宗统编年_page40.html">上一页</a><span>...</span><a href="宗统编年_page36.html">36</a><a href="宗统编年_page37.html">37</a><a href="宗统编年_page38.html">38</a><a href="宗统编年_page39.html">39</a><a href="宗统编年_page40.html">40</a><span class="current-page">41</span><a href="宗统编年_page42.html">42</a><a href="宗统编年_page43.html">43</a><a href="宗统编年_page44.html">44</a><a href="宗统编年_page45.html">45</a><a href="宗统编年_page46.html">46</a><span>...</span><a href="宗统编年_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
