<!DOCTYPE html>
<html>
<head>
    <meta charset="UTF-8">
    <title>宗统编年 - 第 36 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 36 页/共 68 页</h1>
    <div class="content">　　踪嗣南泉愿。住子湖。於门下立牌曰。子湖有一只狗。上取人头。中取人心。下取人足。拟议即丧身失命。示众曰。诸法浩浩。何绊何拘。汝等於中自生难易。心源一统。绵亘十方。上上根人。自然明白。历历分明。无有不是。只少个丈夫之志。致见如斯疲劳。欲得易会么。自古及今。未有一个凡夫圣人出见汝前。亦无有一善语恶语到汝分上。为甚么故。为善善无形。为恶恶无相。既已无我。把甚么为善恶。立那个是凡圣。汝信否。还保任否。有甚么回避处。恰似日中逃影。还逃得么。子湖山下有陶家无子。夫妇日夕焚祷。踪一日过而问曰。尔何所祈。陶告之故。踪曰。汝施我竹我施汝子。陶遂施竹。其夕感异梦。随举一男。众因号神力禅师。
　　辛丑中和元年(正月帝幸成都)。
　　禅师船子下澧州夹山传明善会寂。
　　会广州廖氏子。初住夹山上堂。有僧问如何是法身。会曰。法身无相。曰如何是法眼。会曰。法眼无瑕。时道吾智在座中。不觉失笑。会便下座。请问道吾。某适来对这僧话。必有不是。致令上座失笑。望不吝慈悲。吾曰。和尚一等是出世。未有师在。会曰。甚处不是。望为说破。吾曰。某甲终不说。请和尚却往华亭船子处去。会曰此人如何。吾曰。此人上无片瓦。下无卓锥。和尚若去。须易服而往。会乃散众束装。直造华亭。船子才见便问。大德住甚么寺。会曰。寺即不住。住即不似。船子曰。不似。似个甚么。会曰。不是目前法。船子曰。甚处学得来。会曰。非耳目之所到。船曰。一句合头语。万劫系驴橛。船又问。垂丝千尺。意在深潭。离钩三寸。子何不道。会拟开口。被船子一桡打落水中。会才上船。船子又曰。道道。会拟开口。船子又打。会豁然大悟。乃点头三下。船曰。竿头丝线从君弄。不犯清波意自殊。会遂问。抛纶掷钓。师意如何。船曰。丝悬绿水。浮定有无之意。会曰。语带玄而无路。舌头该而不谈。船曰。钓尽江波。金鳞始遇。会乃掩耳。船子曰。如是如是。遂嘱曰。汝向去直须藏身处没踪迹。没踪迹处莫藏身。吾三十年在药山。祇用斯事。汝今已得。他后莫住城隍聚落。但向深山里。镢头边。觅取一个半个接续。无令断绝。会乃辞行。频频回顾。船子遂名阇黎。会乃回首。船子竖起桡子曰。汝将谓别有。乃覆舟入水而逝。会自此幽遁。至咸通庚寅。复开席夹山。道吾复遣僧往问。如何是法身。仍答曰。法身无相。如何是法眼。仍答曰。法眼无瑕。僧归举似道吾。吾曰。这汉此回方彻。僧问如何是夹山境。会曰。猿抱子归青嶂里。鸟衔花落碧岩前。示众曰。百草头荐取老僧。闹市里识取天子。十一月七日召主事曰。吾与众僧话道累岁。佛法深旨。各应自知。吾今幻质。时尽即去。汝等善保护。如吾在日。勿得雷同世人。辄生惆怅。言讫。奄然而逝。谥传明大师。塔曰。永济。
　　祥符荫曰。悟后贵须遇人。尽却师承边事。方能大法自在。观夹山之於船子。世之竹叶精灵。可以泠然愧避矣。然不得道吾发药。则自堕於云雾而不知非。此启迪之功不可缓也。当时夹山已开堂蓄众。道吾当众笑之不以为嫌。乃虚心下问。一闻船子。即散众直造。此一段风规。岂今之高头强项者。能望其后尘乎。至船子嘱曰。莫住城隍聚落。但向深山里。镢头边。觅取一个半个接续。尤为末法抱道者。顶门金针云。
　　普闻断发造石霜。
　　闻僖宗第三子。僖宗幸蜀。亲王宗室皆逃亡。闻断发逸游。人无知者。造石霜。谒庆诸。诸与语。叹异曰。汝乘愿力而来。乃生帝王家。脱身从我。火中莲也。
　　壬寅二年。
　　通玄禅师开法末山隆济。
　　玄初参德山。时已腊高。门风益峻。独奇玄。然玄不大彻。辞谒洞山。与语。喜。抚之曰。掌有神珠。白昼示人。人且按剑。况玄夜乎。子可贵也。曰但不识珠耳。傥识。亦无昼夜。洞称为俊士。洞入灭。玄庐塔旁三年。学者依从日盛。玄曰。太平时世。饥餐困卧。复有何事。吾本无事。汝与么来相寻。是无事生事。无事生事。道人所忌。何不各自歇去。中和初寓塔北游。久之南还。寓止豫章。南平锺王执弟子礼。玄厌城居。王为买末山建精舍。号隆济。以延之。学者云集。
　　癸卯三年(五月李克用破黄巢收复长安)。
　　禅师百丈支下福州庆圆智大安寂。
　　安继席沩山。豫章廉使崔公敦崇礼誉。咸通十四年诏号延圣大师。赐紫袈裟。安室中每问僧。有句无句。如藤依树。子意旨如何。僧问。黄巢军来。和尚向甚么处回避。安曰。五蕴山中。僧曰。忽被他捉着时如何。安曰。恼乱将军。春秋九十一。十月二十二日。奄然坐化於怡山丈室。赠圆智大师。塔号证真。博陵司空相国。及诗人周朴。仰慕笃重。着诗文礼颂焉。
　　甲辰四年。
　　乙巳光启元年。
　　丙午二年。
　　丁未三年。
　　禅师德山下鄂州岩头全奯寂。
　　奯德山嗣。住岩头。光启之后。中原盗起。众皆避地。奯端居自若。一日贼大至。奯知宿缘。乃顺化焉。门人焚之。获舍利四十九粒。起塔。
　　祥符荫曰。岩头初谒临济。后参德山。鳌山阻雪。打脱雪峰漆桶。托钵堂前。重挝德山涂毒。四藏锋。末后句。天下人不奈伊何。乃一棹烟波。孤行於芳草渡头。迄今流风遗韵。凛然与曲录床拥千百众者。同其高峭。噫。道岂在形迹间哉。
　　祖付慧颙正法。
　　颙生缘河北。参祖於兴化。祖付以法印。
　　祖摈克宾维那。
　　祖一日谓克宾维那曰。汝不久为唱导之师。宾曰。不入这保社。祖曰。会了不入。不会了不入。曰总不与么。祖便打曰。克宾维那。法战不胜。罚钱五贯。设饡饭一堂。次日祖自白椎曰。克宾维那。法战不胜。不得吃饭。即便出院。
　　戊申文德元年。
　　禅师道吾下石霜庆诸寂。
　　诸嗣道吾智。不出霜华二十年。学众多有常坐不卧。屹若株杌。天下谓之枯木众。齐己贯休泰布衲等。俱在座下。皆以吟咏为佛事。而泰更力於禅。秀才张拙尝。与泰等道话。一日谓泰曰。三师中何不选一人为长老。意少己休等以诗笔见长。泰曰。先辈何失言也堂头和尚肉身菩萨。会下一千五百人。如我辈者。七百余人。胜我辈者七百余人。拙愧服。乃同上拜谒。诸问先辈何姓。曰姓张名拙。曰觅巧了不可得。拙自何来。拙遂有省。呈偈曰。光明寂照遍河沙。凡圣含灵共我家。一念不生全体见。六根才动被云遮。断除烦恼重增病。趣向真如亦是邪。随顺世缘无挂碍。涅盘生死是空华。诸肯之。二月日安坐而化。寿八十二。腊五十九。
　　祥符荫曰。道吾云岩。同出药山之门。敲唱双行。有似岩头之於雪峰。洞山五位王子。石霜互阐明之。酥酪醍醐。皆出於乳。而味则同中有异矣。浏阳古佛。推自洞山。住山三十年。一众如枯木。然贯休齐己辈。不妨联吟座下。先师意旨。首座与九峰各出一只手。此从上宗门中爪牙也。
　　临济第二世魏州兴化广济祖寂。
　　尧封潜正讹记曰。景德传灯录。魏府兴化存奖禅师。为后唐庄宗师。庄宗一日谓师曰。朕收大梁。得一颗明珠。未有人酬价。师曰。请陛下珠看。帝以手舒开幞头脚。师曰。君王之宝。谁敢酬价。碑文。师化於文德元年七月十二日。唐僖宗文德元年戊申。去后唐庄宗同光元年癸未。凡三十六年。则非庄宗明矣。今考其时。舒幞头脚者。盖晋王李克用。而误为其子庄宗存勖也。按僖宗广明元年庚子。黄巢入长安。帝走兴元。黄巢僭号。中和二年壬寅。李克用将沙陀兵趣河中。三年癸卯五月。李克用破黄巢。收复长安。诏以李克用为河东节度使。四年甲辰五月。黄巢趣汴州。李克用追击大破之。秋七月时溥献黄巢首。八月进李克用为陇西郡王。传灯录所谓收大梁得一颗无价宝珠者也。其称朕者。以庄宗而讹也。碑又言大德奉先师之遗命。於龙纪元年。八月二十二日。於本院焚我真身。用观法相。即示寂。次年己酉。昭宗元年也。而五灯会元谓后唐庄宗车驾幸河北。回至魏府行宫。诏师问曰。朕收得中原。获得一宝。及龙颜大悦。赐紫衣师号。皆不受等语。皆因庄宗而讹也。史之贵阙文。岂不信哉。传灯录师灭后。勅谥广济大师。塔曰通寂。而不见於塔碑。得之塔碑之后也。传灯录师为魏府大觉禅师院宰。时觉一日问曰。我常闻汝道向南行一回。拄杖头未曾拨着一个会佛法底人。汝凭什么道理。有此语。师乃喝。觉打之。师又喝。觉又打。来日师从法堂过。觉召曰。院主。我直下疑汝昨日行底喝。与我说来。师曰。存奖平生於三圣处学得底。尽被和尚折倒了也。愿与存奖个安乐法门。觉曰。这瞎驴。卸却衲帔。待痛决一顿。师即言下领旨。虽同嗣临济。而常以觉为助发之友。其事在临济示灭之先。不待辨而明。而五灯会元诸书。讹而为师於言下荐得临济先师於黄檗吃棒底道理。此先师二字。盖从拈香法语。不如供养临济先师之句而讹也。佛祖纲目系存奖禅师开法兴化於僖宗乾符元年甲午。则在晋王之前也。皆异於塔碑。又祖塔碑左记曰。当周之时。西方有圣人曰释迦氏。东土有圣人曰仲尼氏。东土圣人生鲁国。而西方圣人已示灭四百年矣。当是时。东土之人。固未知有西方圣人也。而东土圣人始知之。而始名之。其后东土圣人灭六百年。西方圣人之教乃至於东土。又历年。东土得达摩氏传西方圣人不传之心印。又历年。东土五宗拔起。以应一花之瑞。而首承临济氏之宗祧者。实东土圣人之孙也。其事景德传灯录阙焉。文苑英华卷第八百六十八。碑第二十五。释碑第十九。宣州新兴县寺碑后。载魏州故禅大德奖公塔碑。作者公乘亿。碑曰。和尚姓孔字存奖。家本邹鲁。即阙里之裔孙也。南潜年来欲集僧宝献征。意盖在拾遗而补阙也。公乘亿兴化塔碑。则非独拾遗而补阙也。西方圣人。东土圣人。风教设施之同异。后世子孙之会通。以端俗学之歧涂。以定人天之眼目。实在於是。盘山甘泉。着其抽簪。三统讲筵。明其义虎。京华水国。表其游迹仰山击指。及其同声。临济止观音寺江西禅院补宝寿之佚文。未期迁化。克尽茶毗之礼。证三圣之同侍。南砖门外。通衢之左。兴化旧基。舍利一千余粒。德仪殊胜。建塔於府南贵乡县熏风里。附於先师之塔。志也。父子存亡。始终靡间。昭垂万古矣。余特悲世之奉教於东土圣人者。於东土圣人之心法。皆背而驰。而岸然自谓於东土圣人之教。若执干戈以捍御焉。噫。亦异矣。夫东土圣人。仲尼氏二传而为子思氏。亲得东土圣人之心法着中庸。其第一句曰。天命之谓性。非世之所谓天命者也。世所谓天命云者。所以开近世天主邪说之渐。而子思氏之言。则西方圣人之心也。其末后句曰。无声无臭。非世之所谓无声臭也。世之所谓无声臭云者。所以承宋儒混茫一气之讹。而子思氏之言。则西方圣人之心也。夫东土圣人仲尼氏二传之孙。手着中庸以阐东土圣人之道。则仲尼氏之心也。阙里裔孙。亲承临济以传西方圣人之心。则亦仲尼氏之心也。此世儒之所不察也。
　　安隐忍曰。祖英挺天纵。如虎生三日。气便食牛。与洛浦俱为临济侍者。然皆坐在一悟。视天下无人。微大觉夹山。则一堕无尾巴队中矣。浦嗣夹山。不忘最后之得。而化嗣临济。使济上宗风不致灭裂。盖师友力也。师既脱鞴於大觉。便有驱耕夺食之手。后来接人不轻放过。故子孙十余世。皆光明照人。其渊源承接。有自来矣。昔法云杲公入圆通玑道者之室。一语相合。而圆通称赏之。明日秉拂。机思迟钝。众大笑。杲为之置茶。惭无以自处。偶打翻茶具。因而有省。於是机锋迅捷。无敢当者。未几谒真净。复大悟。此等公案甚多。使后世读之。如明镜当台。妍丑自见。存录良有以也。近世衲子叙悟由。槩多修饰。凡师匠发药之语。或临机挫抑之言。尽情删去。甚欲改换师承所示之偈颂。惟褒扬者存之。夫所贵从师。为能与我解黏去缚。若一皆称赞。又安在其为师匠耶。因及化之悟繇。一并拈出。以见古今之不逮。悲夫。
　　祥符荫曰。宗师垂示。鉴定机宜。病治末流之病。如良医设药。透彻膏肓。观兴化之於大觉。及接见同参。摈克宾维那等公案。天下后世。师资上下之间。可以不言喻矣。而犹岸然呶呶。是何异於负贩儿童。安在其为亲承决择。称人天祖佛师哉。其时宼盗充斥。云扰烟驰。以致化迹讹传。甚多遗漏。然存大意於千载。祖可谓不忝滹沱后劲矣。

　　宗统编年卷之十六
　　宗统编年卷之十七
　　临济第三世祖

　　讳慧颙。河北人。嗣兴化。住汝州南院。一名宝应。
　　昭宗(名杰在位一十六年)。
　　昭宗己酉龙纪元年。
　　临济第三世汝州南院祖嗣宗统(四十二年)。
　　祖上堂曰。赤肉团上。壁立千仞。僧出问。赤肉团上。壁立千仞。岂不是和尚道。祖曰。是。僧便掀倒禅床。祖曰。这瞎驴乱做。僧拟议。祖便打趂出。
　　八月二十二日。茶毗兴化祖全身得舍利一千余粒谥广济塔曰通寂。
　　庚戌大顺元年　时天下分裂。霸据一方者。凡十三处(西秦。吴。吴越。燕。楚。前蜀。荆。闽。南汉。后蜀。南唐。殷。东汉)。
　　嗣沩山法同建宗旨沩仰宗第一世智通祖示寂(书法同曹山)。
　　祖自仰山开法。迁观音。接机利物。为禅宗标准。将迁化前数年。有偈曰。年满七十七。老去是今日。日轮正当午。两手攀膝屈。至大顺庚戌。时在韶州东平山。将入灭。有数僧侍立。祖示偈曰。一二二三子。平目还仰视。两口无一舌。此是吾宗旨。言讫。以两手抱膝而逝。年七十七谥智通。塔号妙光。
　　存考(按仰山距沩山祖人灭时。凡三十八年。一传为西塔光穆。霍山景通。龙泉文喜。新罗顺支。南塔光涌等。共六人。南塔涌再传为清化全付。芭蕉慧清等共五人。西塔穆再传。为资福如宝一人。芭蕉清三传。为兴阳清让。幽谷法满等共四人。资福宝传真邃德韶等。亦四人。而此后传灯。无考。又自西塔而后。诸师皆年代不载唯文喜禅师。载开成二年。赵郡具戒。咸通三年。至洪州观音院见仰山。言下顿了。心契仰山。令典常住。光启三年。钱王请住龙泉廨署。大顺元年。钱王表荐赐紫衣。乾宁四年。又奏师号曰无着。光化二年示寂。余俱寥寥语句。仅以存其大端。今并阙焉。以俟后来详考。云门法眼。亦同此例也)。
　　辛亥二年。
　　壬子景福元年。
　　癸丑二年。
　　甲寅乾宁元年。
　　乙卯二年。
　　禅师临济支下灌溪志闲寂。
　　闲馆陶史氏子。初参临济祖。后参末山然。住灌溪嗣临济。五月一日问侍者曰。坐死者谁。曰僧伽。问立死者谁。曰僧会。闲乃行七步垂手而逝。
　　禅师沩山支下径山洪諲寂。
　　諲嗣沩山。住径山。九月日院前柽树忽萎。厨内饭如金色。諲令鸣镜集众。升座曰。牟尼掩足。迦叶藏峰。彼彼不落见闻。一句莫教人说。汝须急切。各自知时。法界虽长。世人景促。佛法非远。大道不迷。孝顺住持。如吾在日。久立珍重。遂入灭。
　　禅师洞山支下九峰通玄寂。
　　玄嗣洞山。由末山迁九峰。二月十七日诫众曰。无虚度光阴。无虚消信施。既已出家。惟道是履。名大丈夫。言讫。遂寂然在定。至三月二十日乃化。
　　丙辰三年。
　　延沼生於余杭刘氏。
　　丁巳四年。
　　戊午光化元年。
　　禅师华岳玄伟纂圣胄集成。
　　伟编次贞元已来宗师机缘行世。曰圣胄集。
　　禅师南泉下尊宿赵州观音院真际大师从谂寂。
　　谂住赵州观音院。燕赵二王同至院见谂。谂端坐不起。燕王问曰。人王尊耶。法王尊耶。谂曰。若在人王。人王中尊。若在法王。法王中尊。二王欢然敬服。乃同供养。谂志效古人。住持四十余年。道满天下。所有言句。诸方传播。尊为古佛。寿一百二十岁。
　　祥符荫曰。南泉赵州。皆称尊宿。如岁寒松栢。挺秀丹山碧嶂间。时花芳草。对之异矣。住持四十余年。未尝以一事告檀越。绳床一角折。以绳系残薪支之。噫。高风硕德。所以冠卓古今也。
　　禅师夹山下澧州洛浦(或作乐普)元安寂。
　　安夹山会嗣。初为临济侍者。济称之为门下一只圣箭。后辞临济住夹山住庵。夹山修书招之。乃服膺。语具本传。住洛浦上堂曰。末后一句。始到牢关。锁断要津。不通凡圣。寻常向诸人道。任从天下乐欣欣。我独不肯。欲知上流之士。不将佛祖言教贴在额头上。如龟负图。自取丧身之兆。凤萦金网。趣霄汉以何期。直须旨外明宗。莫向言中取则。是以石人机似汝。也解唱巴歌。汝若似石人。雪曲也应和。指南一路。智者知疏。八月诫主事曰。出家之法。长物不留。播种之时。切宜减省。缔构之务。悉从废停。流光迅速。大道玄深。苟或因循。曷由体悟。冬示微疾。不倦请参。十二月二日午时。与僧问答罢。便告寂。
　　禅师沩山支下邓州香严智闲寂。
　　闲青州人。徧参诸方。在百丈时。性识聪敏。参禅不得。洎丈迁化。遂参沩山。山问。我闻汝在百丈先师处。问一答十。问十答百。此是汝聪明灵利。意解识想。生死根本。父母未生时。试道一句看。闲被一问。直得茫然。归寮将平日看过底文字。从头要寻一句酬对。竟不能得。乃自叹曰。画饼不可充饥。屡乞沩山说破。山曰。我若说似汝。汝已后骂我去。我说底是我底。终不干汝事。闲遂将平昔所看文字烧却曰。此生不学佛法也。且作个长行粥饭僧。免役心神。乃泣辞沩山。直过南阳。睹忠国师遗迹。遂憩止焉。一日芟除草木。偶抛瓦砾。击竹作声。忽然省悟。遽归沐浴焚香。遥礼沩山。赞曰。和尚大慈。恩踰父母。当时若为我说破。何有今日之事。乃有颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻得。谓仰山曰。此子彻也。仰曰。此是心机意识。着述得成。待某甲亲自勘过。仰后见闲曰。和尚赞叹师弟发明大事。你试说看。闲举前颂。仰曰。此是夙习记持而成。若有正悟。别更说看。闲又成颂曰。去年贫。未是贫。今年贫。始是贫。去年贫。犹有卓锥之地。今年贫。锥也无。仰曰。如来禅。许师弟会。祖师禅。未梦见在。闲复有颂曰。我有一机。瞬目视伊。若人不会。别唤沙弥。仰乃报沩山。曰且喜闲师弟会祖师禅也。闲初开堂。沩山令僧送书。并拄杖至。闲接得便哭苍天苍天。僧曰。和尚为甚么如此。闲曰。祇为春行秋令。闲有偈曰。子啐母啄。子觉母壳。子母俱亡。应缘不错。同道唱和。妙云独脚。
　　祥符荫曰。聪明障道。为其难透脱也。香严得力於师友。粪扫堆头一击而了。所以啐啄俱亡。应缘不错。后之学者。应无俟腾口说矣。
　　己未二年。
　　庚申三年。
　　禅师仰山支下杭州龙泉无着文喜寂。
　　喜仰山嗣。嘉禾御儿朱氏子。七岁出家。开成二年登戒。咸通三年礼仰山於豫章观音院。言下了契。充典座。有异迹。七年旋浙右。止千顷山。十年居龙泉古城院。乾符六年。避地至湖州余不亭。刺史杜孺休请居仁王院。光启二年。钱武肃王疏请住龙泉。大顺元年赐紫。乾宁四年赐师号。曰无着。十月二十七日夜中时。告众曰。三界心尽。即是涅盘。言讫。跏趺而寂。春秋八十。夏六十。塔於灵隐西坞。天佑二年叛兵发塔。肉身不坏。发爪俱长。吴越王重加封瘗。
　　祥符荫曰。无着神异炳着。是再来果位中人。仰山东土小释迦。故一时参承之士。如南塔光涌者。山每对人称之曰。此子是肉身佛。栴檀林中无秽草。师子窟中无异兽。法化之隆。隐显莫测。此所以为护持正眼者欤。
　　辛酉天复元年。
　　嗣洞山法同建宗旨曹洞宗第一世抚州曹山祖示寂　书法(曹山为洞山子。同建宗旨。为曹洞第一世。故书法如此)。
　　祖住仰山。南平锺王雅重。致礼敦请。祖但书隐山山居颂一首付使者。曰摧残枯木倚寒林。几度逢春不变心。樵客遇之犹不顾。郢人那得苦追寻。六月日。问知事。今日是几何日月。曰六月十五日。曰曹山平生行脚。到处只管九十日。为一夏。明日辰时。吾行脚去。及时焚香宴坐而化。
　　或问祥符曰。洞山寂后。曹山住世尚三十二年。云居既称曹洞二世。何不嗣统於曹山寂后。曹山既逊统矣。而书其寂於云居三十二年。此三十二年。曹山毋乃赘旒乎。祥符曰。佛祖付正法眼。以毋令断绝为嘱。洞宗传持於今者。皆云居之后。云居嗣法洞山。曹山同建宗旨者也。以宗旨言。曹山合洞山而成一世。洞山寂而曹山不单书者。曹山统於洞山。所以从洞山。尊洞山也。不然。洞山寂而曹山单书。是二宗统矣。洞山寂而书云居嗣统者。尊曹山为一世也。今之传持洞宗者。皆云居之后。而并尊曹山合洞山为一世。称曹洞者。大同之道。无彼此也。曹山既逊位。而书其寂於云居三十二年者。如唐之玄宗。传位於天宝十五载。而崩於肃宗之宝应元年。宋高宗禅位於绍兴二十三年。而崩於孝宗淳熙十三年。何赘旒之有。云居嗣统为第二世。自当并尊曹山为第一世。亦如宋太宗以弟而承兄太祖正统。则兄弟而祖宗焉。统序昭然。百世不易。仰山之寂亦然。沩仰云门法眼三宗。止於首建。济洞编年。历世相次者。二枝嫩桂久昌昌。祖谶光垂。至今未艾也。
　　师禅了悟补住曹山。
　　壬戌二年。
　　曹洞宗第二世洪州云居弘觉祖示寂(作天福者误)。
　　祖住持三十余年。道徧天下。众至千五百人。南昌锺王师尊之。愿以为世世师。天复元年秋。示微疾。十二月八日。为大众最后开方便门。叙出世始末。是年正月三日问侍者。今日是几。对云初三。祖曰三十年后。但云祇这是。乃端然告寂。
　　祥符荫曰。江河之行万里。未闻源清而流浊。法脉相承。宗眼相照。如空镜交融。不合而合。观云岩洞山云居三世。可暸然矣。

　　曹洞宗第三世祖

　　讳　丕生缘传灯失载。
　　癸亥三年。
　　曹洞宗第三世洪州凤栖山同安祖嗣宗统(约十三年)。
　　僧问如何是和尚家风。祖曰。金鸡抱子归霄汉。玉兔怀胎入紫微。曰忽遇客来。将何祗待。祖曰。金果朝来猿摘去。玉花晚后凤衔归。新到参。祖问甚处来。曰湖南。祖曰。还知同安这里风云体道。花槛璇玑么。曰知。祖曰。非公境界。僧便喝。祖曰。短贩樵人。徒夸书剑。僧拟进语。祖曰。剑甲未施。贼身已露。
　　存考(按云居传同安丕。丕传凤栖志。志传梁山观。观传太阳玄。丕与志。传灯诸录皆不载其生缘示寂之年月。考太阳玄。以宋咸平三年庚子观殁。辞塔出山。至太阳谒坚禅师。坚欣然让法席。使主之。是梁山寂于咸平三年之际也。从唐天复三年癸亥。至宋咸平庚子。为九十余年。而同安凤栖梁山三世。三世之间。各准三十年为一世。以定宗统。细故虽则脱略。微茫无征。而大旨粲然不失。存之以俟后来考定云)。
　　禅师道简继席云居。
　　简范阳人。童子剃落。受满分戒。徧游丛席。后谒云居。与语连三日。大奇之。诫令刻苦事众。於是简躬操井臼同樵爨。徧掌寺务。不妨商略古今。众莫有知者。以腊高。为堂中第一座。先是高安洞山有神灵甚。云居祖住三峰时。神受服役。既来云居。神亦随至。舍於枯树之下而树茂。号安乐树神。云居将顺寂。主事僧白曰。和尚即不讳。谁可继者。曰堂中简主事意不在简。谓当拣择堪说法者。佥曰。第二座可。然姑请简。意简必辞。简既夙受记莂。即摄众演法。主事大沮。简察知之。一夕遁去。其夕安乐树神号泣。诘旦众追至麦庄。悔过迎归。闻空中连声唱曰。和尚来也。僧问。如何是和尚家风。曰随处得自在。问维摩岂不是金粟如来。曰是。曰为甚么却在释迦会下听法。曰他不争人我。问路逢猛虎时如何。曰千人万人不逢。为甚么阇黎偏逢。问孤峰独宿时如何。曰闲却七间僧堂不宿。阿谁教汝孤峰独宿。问古人云。若保任此事。直须向高高山顶立。深深海底行。意旨如何。曰高峰深海。逈绝孤危。似汝闺阁中软暖么。简契悟精深。履践明验对机应物。度越格量。天下宗师之。寿八十余。无疾而化。
　　甲子天佑元年(八月朱全忠弒帝於椒殿。立太子祝为昭宣帝。虽立而不改元。仍称天佑)○(此后唐末并五代注纪)。
　　乙丑二年。
　　禅师长沙下四明雪窦常通寂。
　　通嗣长沙岑。住雪窦。郁然盛化。七月集众。焚香付嘱讫。合掌而逝。
</div>
    <div class="pagination">
<a href="宗统编年_page35.html">上一页</a><span>...</span><a href="宗统编年_page31.html">31</a><a href="宗统编年_page32.html">32</a><a href="宗统编年_page33.html">33</a><a href="宗统编年_page34.html">34</a><a href="宗统编年_page35.html">35</a><span class="current-page">36</span><a href="宗统编年_page37.html">37</a><a href="宗统编年_page38.html">38</a><a href="宗统编年_page39.html">39</a><a href="宗统编年_page40.html">40</a><a href="宗统编年_page41.html">41</a><span>...</span><a href="宗统编年_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
