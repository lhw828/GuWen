<!DOCTYPE html>
<html>
<head>
    <meta charset="UTF-8">
    <title>五灯全书 - 第 145 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 145 页/共 215 页</h1>
    <div class="content">　　五灯全书卷第八十补遗
　　临济宗
　　南岳下第三十五世随录(磬山下)

　　天目全庵进禅师

　　上堂。去年佛欢喜僧自恣。佛法有得说。今年佛欢喜僧自恣。佛法无得说。且道。去年有得说底是。今年无得说底是。蓦拈拄杖曰。维舟不棹飞流上。剑峡徒劳放水鹅。掷拄杖下座　上堂。柴米油盐酱醋茶。般般出在别人家。我也一些愁不得。且锄明月种梅花。古人与么道。为是随顺世谛。为是举扬佛法。西峰当此青黄不接之际。办道高人若为会取。良久曰。束腰懒用三条篾。毛孔分来七日香　上堂。绿暗千山。红稀万树。翠鸟冲开碧落烟。黄猿啼歇青林雨。昨日丙寅。今辰丁卯。明朝芒种更加忙。采茶未尽又栽秧。自古没量大人。早年苦行作资粮。晚节梅花喷鼻香　小参。春光明媚。万卉争奇。桃开笑眼。柳展欢眉。多情更有子规啼。唤尔游人归去兮　小参曰。轻暖轻寒春已去。乍晴乍雨夏将来。迷头演若颠狂走。何日心华忽地开　晚参。人莫不饮食也。为甚么十个有五双。不知饭是米做。尔诸大众。到这里也不得不疑好　问大死底人。却活时如何。师曰。只得一橛。曰不许夜行。投明须到时如何。师曰。此夜一轮满。清光何处无　松月参。师问。松顶月。松底月。僧无语。师打曰。夜行莫蹋白　颂世尊初生。稳步云梯下月楼。娇羞已应汉宫秋。王孙脱口惊寰海。养子当如孙仲谋　颂古德吃油[饥-几+(磁-石)]。失照仙翁下阡陌。幸逢明证到台前。吴刚伐月何奇绝。书史偏偏作话传　颂香严上树。陷之亡地而后存。置之死地而后生。淮阴曾施背水阵。谁能拔帜解先登　颂狗子佛性无。砒霜鸩酒何尝毒。最毒其如一个无。殃害平民遭横死。三千条罪更重科(玉林琇嗣)。

　　常熟虞山拂水岩藏海洪济演禅师

　　山西闻喜张氏子。五岁依舅氏。剃染受具。南询江浙祖处。最后参报恩琇。依止二十余年。力参得悟。遂受记莂。琇葬母。师於拂水岩。遂成丛席。乃命师住持。上堂。山顶秋高。大树垂阴。一触忘所知。一见绝狐疑。不免尚留观听。未透声色句在。若能见无见之色。问无问之声。拨转路头。壁立万仞。蹈翻关棙。坐断十方。然后传持正法眼藏。播扬大解脱门。斩钉截铁。共乐升平。鼓腹讴歌。归家稳坐。具到家一句。作么生道。吹落黄花满地金。西风昨夜透园林　示众。举世尊拈花曰。世尊设锦阱以陷兽。垂香饵以钓鱼。固是眼亲手便。其如金色头陀。瘼速老眼。错认定盘。以致后代儿孙。一个个随邪逐恶　示众。举女子出定曰。文殊抛砖。罔明引玉。翻手覆手。有直有曲。赚却多少人。勘者女子不破。妄生捏目。藏海今日据令而行。有三十拄杖。要世尊甘。何故聻。不因夜来雁。怎见海门秋　示寂于庚申十月二十三日。奉全身。塔于本寺之东坡(玉林琇嗣)。

　　济宁玉露彻也融禅师

　　佛诞上堂。云门打。丹霞烧。玉露者里。好与一杓恶水蓦头浇。且道。与他二老。是同是别。顾左右曰。土广人稀。知音者少　元旦上堂。儒曰。苟日新日日新又日新。俗曰。百年难遇岁朝春。吾宗则道。惟此一事实。余二则非真。良久曰。大众还委悉么。不惟年丰物阜。且喜天下太平　结制上堂。世尊於灵山会上。说圆说顿。罔谈彼短。达磨西来。直指人心。靡恃己长。玉露今日。封却在城闸。浣笔泉水泄不通。把住运粮河。龙王宫针札不入。正与么时。太白楼只得七跳八跳。古南池未免东触西触。纵有凌云气宇。也须待春雷一击。大地阳回。始有参学分。其如不然。吃了福山大德斋。各各归堂。口挂壁上。塞却耳根。仔细听取　因事示众。无明烦恼。智慧菩提。若解就路还家。直须翻转面皮。咄。仔细好看　冬至早参。山僧适命挝鼓落堂。更无别事商量。兹有一句子。不惟吞不下。而且吐不出。今值长至之辰。未卜阴阳。还能迁变得么。晷运可以推移得么。众无语。师以拄杖。旋风打散　颂德山托钵曰。鱼翁矶上才抛饵。负命鲸鳞冲浪来。只顾昂须吞巨牝。不知暗里已穿腮　颂破砂盆曰。东户把来撮米。西家将去盛面。纵然未是破砂盆。大底中心绽一线(玉林琇嗣)。

　　陕西终南元山白眉贞禅师

　　入院上堂。举大觉先师住天目。入院小参曰。掩关行脚廿年余。祖翁田地悉荒芜。今朝杖笠归青嶂。万仞岩前葺旧庐。师曰。大众尽是家里人。应明祖师事。且道。如何是祖师事。良久曰。一关坐断十方。万古高山仰止　上堂。举先老人世尊睹明星颂曰。家住深山别觅山。眼开何处着惭颜。殷懃为惜王孙醉。霜满荷花月满鬟。师曰。这老汉。何得将释迦老子。头目髓脑。鼻孔皮肉。净尽无余。和盘托出。普令人天瞻仰。下个金刚种子。虽然如是。还见先师落处么。现前大众。切忌被明星换却眼睛　上堂。举世尊初生话。颂曰。开口过头便丧身。郡知脚下混泥尘。不平拔剑须相助。莫道知恩解报恩(大觉琇嗣)。

　　杭州大雄来云岩禅师

　　徽州潘氏子。上堂。未离天目。已至龙渊。未曾开口。说法已竟。大众还会么。若也会得。大事了毕。如或未然。向第二门头施设去也。卓拄杖。喝一喝　示众。销金烁日而不热。堕指裂肤而不寒。且道。是什么人境界。参　示众。法中王称最胜。恒沙如来同共证。有人解此如意珠。穿衣吃饭皆相应。且道。如意珠作么生证。向者里说得。倜傥分明。不枉共住。如或未然。切须究明始得。久立珍重(玉林琇嗣)。

　　杭州大雄济芝觉禅师

　　四明慈溪王氏子。示众。秋风淅淅黍离离。秋夜凄清秋月辉。此事明明无盖覆。阿谁觑见到无疑。途路乐不如归。珍重现前诸道侣。莫教错过祖师机　问不是心不是佛不是物。是个甚么。师曰。拄杖长七尺。曰不会。师曰。扶过断桥水。伴归明月村　问如何是学人用心处。师曰。吃饭莫动口。曰如何是亲切处。师曰。着衣不挂丝　师於康熙庚申八月望后。染微疾。更衣沐浴。侍者请示语。师厉声呵曰。无语定死人不得么。遂坐脱。塔於大雄(玉林琇嗣)。

　　润州夹山汝汾恒禅师

　　江阴刘氏子。上堂。举僧问云门。如何是佛。门曰。乾矢橛。师曰。千山鸟飞绝。万境人踪灭。孤舟蓑笠翁。独钓寒江雪　上堂。官不容针。私通车马。今日索性。打开库藏。展两手曰。异宝奇珍。一任取足　上堂。万里无云。青天吃棒。觅心了不可得。只道得一半。师示寂於润之八公洞汉隐庵。塔建庵右(玉林琇嗣)。

　　京都西山戒坛天逸圆禅师

　　昭阳张氏子。生而英拔。智识过人。幻具出尘志。过维扬东隐脱白。首参夹山问。入堂发愤。不复晏卧。次参报恩琇。一日值琇落堂。以香板掷地。师由是悟入。后问移磬山。师归省。复得深锥痛拶。往复纵辨。机锋甚锐。问默然许可。集众付衣拂。师坚让归东隐。问复召师至。留守丈室。问入灭。遗一法衣。命上首五祖冈嘱师。师服心丧毕。冈以法衣源流规谏始受。出住都门。应请戒坛仁寿临清清凉　和硕公主请。上堂。雁吟新韵。露滴寒渊。性地无庆。灵苗自长。神功造物。真风扇象帝之先。太极既分。大道合洪荒之内。育斯贤成斯德。遇斯缘立斯愿。创如是法门。建如是法幢。提持向上宗。启迪当阳路。是恁么事。须是恁么人。若是恁么人。不愁恁么事。且道作么生是恁么事。善财别后无消息。楼阁门开竟日闲　晚参。达磨不来东土。二祖不往西天。七佛未曾开印。我侬行说在先。滚油铛子。狗舐不得。脱壳乌龟。飞上青天。喝一喝　示众。憍梵波提嚼镔铁。舜若多神遭一跌。无位真人眼豁开。惊得虚空流白血。喝一喝　颂香严独脚曰。泼墨徒施造化工。义中无义实难穷。乌鸡子夜谁能辨。花笑灵云两眼红　颂三顿痛棒曰。无端风雨催春去。落尽枝头桃李花。泠地有人歌且笑。笑今天下乱如麻　师将示寂。召众曰。吾缘尽矣。偶同参至。握手相问曰。吾兄身虽有恙。还有不病者么。师曰。尽大地人扶不起。曰扶不起的。是甚么人境界。师曰。者汉与他相与不得。曰因甚相与不得。师曰。只为他无眼耳鼻舌身意。曰即今在甚么处。师曰。且礼拜着。遂声钟趺坐趋寂。时康熙七年七月十二日也。世寿五十。法腊二十有一。塔於天台大南峪之麓(箬庵问嗣)。
　　五灯全书卷第八十一

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十五世随录

　　江阴敔山退庵行重禅师

　　九江高安彭氏子。随父出家郡之曲水庵。礼匡山太虚得度。初精律乘。遇禅者激发。荷策南游。徧参名宿。上金粟结冬。看杨岐佛话。有省。后参报恩琇。呈世尊拈花颂曰。倚天长剑露锋铓。拈出何人敢近旁。老倒饮光轻触着。面门血溅太郎当。琇阅曰。只见锥头利。不见凿头方。师曰。却被和尚看破。琇曰。谁人知此意。令我忆庞公　师参方回。再谒琇于报恩。才礼拜。琇曰。你三年在外。成得些甚么事。师呈坐具曰。和尚证明。琇便喝。师作礼。琇曰。不消一喝。师便出　宣城海会。迎师主法。师坚辞不应。退居澄江之敔山。琇勉以偈曰。忘世情怀尔我同。茅镰铁镢振先风。得人不在门如市。好忆当年面壁翁　顺治戊子四月二十八日。师书偈辞众。坐脱于报恩监院寮。塔于大觉潭上(玉林琇嗣)。

　　宜兴善权白松行丰禅师

　　参玉林琇。充维那。一日侍立次。琇问。尽大地是火坑。得何三昧。师曰。金不博金。水不洗水。琇曰。我问你。尽大地是个火坑。得何三昧不被烧却。师曰。尽大地是火坑。琇举拄杖曰。你唤者个作火。又唤甚么作拄杖。师曰。和尚惜取眉毛。琇便打。师礼拜　师受嘱日。琇命参堂曰。为众无过先自为。风行草偃共精勤。师进曰。撒手悬崖上。分身万象中　小参。理开事变。事得理融。不涉理事一句。作么生道。良久曰。熏风自南来。殿阁生微凉　晚参。久默斯要。不务速说。今晚真实相为。特与诸人拈出。蓦卓拄杖曰。还委悉么。冬寒夏热　晚参。心同虚空界。示等虚空法。证得虚空时。无是无非法。且道。虚空作么生证。波漂菰米沉云黑。露冷莲房坠粉红　夜归投宿偈曰。穿云度水带烟霞。楖栗横空兴转赊。薄暮不愁无处宿。蒲团掷地便为家　师住善权。严于律行。定业现前。遂罹于难。临难时。大众惊惧。师率众经行。诵持以待之。非真得火光三昧者耶。高邮孙孝则居士。寄书吴门曰。正如琉璃国王。提婆达多。劈面相值。不过从容就席。说寂灭为乐半句偈下座耳。不谓白首座。竟证到此地也(玉林琇嗣)。

　　武林大雄不退勇禅师

　　钱塘韩氏子。脱白后。随全庵进。入金车山。一日普请次。见荷空畚行者有省。玉林琇曰。勇子佛法大纲。自有宿慧。未尝费我心力。屡命分座领众　结制小参。问大开炉鞴。煅凡成圣。未离兜率。已出母胎。如何通信。师曰。霜打芭蕉光碌秃。曰已离兜率已出母胎。又作么生。师曰。头破作七分。乃曰。三间茅屋通天眼。七尺乌藤抹太虚。要明临济三元旨。荆棘林中舞柘枝。昨夜无位真人。倒骑三脚驴子。直上万仞峰头。欲与诸人通个消息。蓦卓拄杖　小参。即心即佛。文殊着贼。非心非佛。普贤叫屈。不是心不是佛不是物。观世音菩萨摸着了。一个毛头大。结十字街头。蓦然撞着了。大肚子弥勒。放下布袋。呵呵大笑曰。青天白日。为甚么着贼　因事小参。云开杲日现。雨过草堂寒。恬澹无移志。晨昏好自看。卓拄杖曰。十二面观音来也。众拟议。师以拄杖。旋风打散　晚参。师拈拄杖曰。十五日以前。诸人不休。我要你休。要你识取拄杖子。十五日以后。诸人要休。我不肯与你休。要你识取拄杖子。正当十五日。又且何如。蓦抝折拄杖曰。要你识取拄杖子　入室。师高声曰。世尊一日在灵山会上。拈起一枝花。蓦喝一喝曰。莫错认驴鞍桥。作阿爷下颔。独有迦叶。破颜微笑。拈拄杖曰。若将凑泊终难会。达者应须暗里。惊良久曰。更与诸人颂出。利刀有蜜不须舐。蛊毒之家水莫尝。不舐不尝依本分。华岳巫山面面寒　元旦小参。师卓拄杖曰。新年佛法全无。去年留得些子。不妨布施大众。掷拄杖。下座　触事小参。半夜虾蟇跳上树。翻身犹在枕头边。空林细雨梳春梦。杜口黄鹂过草堂。不得作佛法商量。参　开炉小参。铜头铁额诸禅客。肘后横悬夺命符。尚有火炉吞不下。冰霜肝胆细磋磨。蓦然南斗北翻身。赤县神州火里坐。掷拄杖。召众曰。看火　谢两序小参。少林面壁。白玉琢成西子骨。雪庭肘堕。黄金铸就伍员心。六耳不同谋。一花开五叶。蓦喝一喝。高声召新充两序职事　小参。蓦眼撒沙看不得。栗蓬刺口道不得。连腮便掌。拟议不得。劈脊便棒。回互不得。[口*邪]。临济未是白拈贼。且道。山僧具何眼目。卓拄杖曰。有约不来过夜半。闲敲棋子落灯花　小参。师拈拄杖曰。一冬又一冬。穷人怕过冬。若向无人烟处去冻杀。若向三家村里去笑杀。若向衲僧门下去打杀。山僧曾记得古人曰。穷来不必离家计。待得春回又出头。卓拄杖　小参。赤肉团上。壁立万仞。世尊摩竭。鼻祖嵩山。岂许九旬聚众。画地为牢。若有高见。山僧性命。蚤已不存。有么有么。如无。喝一喝曰。此令还是我行　师将示寂。众请遗偈。师接纸曰。信手拈来。一笔写尽。都卢丢在。大江东连。以手向空画○○○○○○一笑。坐脱于南岳高台(玉林琇嗣)。

　　杭州大雄骨岩峰禅师

　　示众。三八晚参。舐着棒头苦味寥。胡子拍手大笑。失脚跌折驴腰。许他做个同参　早参。举千岩长祖云。诸人不把无明为事。无明赤不把诸人为事。算来也是空筛气。何不留将暖肚皮。师曰。千岩老汉。遣将不如激将。崇福不然。诸人把沤关为事。沤关把诸人为事。何故。我不轻於汝等。汝等人人是佛　早参。一处通。千处万处通。世尊三昧。迦叶不知。迦叶三昧。阿难不知。又作么生。三世诸佛不知有。狸奴白牯却知有　晚参。诸佛诸祖悟处。即是现前诸人疑处。现前诸人疑处。即是诸佛诸祖悟处。法从分别生。法从分别灭。灭却诸分别。诸法无生灭。卓拄杖和声一喝(玉林琇嗣)。

　　报恩栖云岳禅师

　　晚参。僧问。入门便喝。平地生波。入门便棒。无风起浪。入报恩门。如何相待。师以拄杖画一画曰。截断葛藤。曰不受言诠。不假棒喝。且又如何。师曰。趂出山门。曰擎头带角。横吞巨海。背负须弥。又且如何。师曰。入地三尺。曰与么则掀倒禅床。喝散大众去也。师曰。未到阇黎在。乃曰。摩尼珠人不识。如来藏里亲收得。蓦竖拄杖曰。不是摩尼珠。大众观视。师掷拄杖。下座　结制小参。举香严闲禅师道。去年贫未是贫。今年贫始是贫。去年贫。犹有卓锥之地。今年贫。锥也无。师喝一喝曰。少卖弄。真净文禅师道。去年富未是富。今年富始是富。去年富。做得一领黑黪布褊衫。今年富。添得一条百衲山水袈裟。师喝一喝曰。少卖弄。报恩寺里。去年也不贫。今年也不富。饭熟陈年之米。茶烹峰顶之泉。云卷遮山之帘。风送岩花之雨。菉竹回廊。托高怀以散步。寒松覆屋。坐竟夜以忘心。一一天真明妙。一一超佛越祖。且道。以何三昧。而能不落限量。得大自在。蓦拈拄杖曰。还见么。又卓拄杖曰。还闻么。离却见闻了。见闻里荐取　晚参。傅大士。在双林寺里。打个喷嚏。惊醒八大龙王瞌睡。雷轰电闪。雨似盆倾。普天之下。盈沟溢壑。来者往者。头上漫漫。脚下漫漫。无计回避。十字街头石敢当。涌身虚空遮拦之。弥勒菩萨。抚掌大笑曰。争怪得伊。争怪得伊。顾视左右。蓦喝一喝　晚参。把住咽喉。老鸦入袋。放行一线。狂猿上树。不把不放时。石马向风嘶。尽大地火发且置。须弥山为甚在诸人鼻孔里。良久曰。吽吽　晚参。拈拄杖曰。即心即佛。少妇柘榴裙。新装白玉面。非心非佛。江风浊浪起。愁杀渡头人。不是心不是佛不是物。惊飞鸿雁宿。半夜起沙滩。卓拄杖曰。能迷烟水客。不许时相见　晚参。临济大师曰。有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。遂喝一喝曰。且道。者一喝。是金刚王宝剑耶。是踞地狮子耶。是探竿影草耶。是一喝不作一喝用耶。若辨白得。出来道看。若辨白不得。直饶喝得岳上座。向虚空里拨下来。我且缓缓向你道。切忌胡喝乱喝　晚参。秋风凉秋夜长。远行客思故乡。且道。故乡在甚么处。良久曰。老老大大。故乡也不识(玉林琇嗣)。

　　大雄慧舟济禅师

　　示众。举慧力昌禅师。因僧问。佛力法力即不问。如何是慧力。昌曰。蹋倒人我山。扶起菩提树。本师琇曰。报恩则不然。有问如何是慧力。但向他道。吃官酒卧官街。当处死当处埋。且道。与古人是同是别。师曰。我老人。纵有越古超今之作略。也未免遭人检点。何故聻。草鞋钱且置。浆粉钱教谁还　中秋示众。中秋前一夕。皎皎转银盘。既望还如旧。光明分外圆。正当十五夜。大地黑漫漫。好个真消息。诸人莫受瞒　示众。举僧问石霜。咫尺之间。为甚不睹师颜。师曰。触破上座面门。霜曰。我道。徧界不曾藏。师曰。也许道一半。僧后问雪峰。徧界不曾藏。意旨如何。师曰。脑后着箭。峰曰。甚么处不是石霜。师曰。和尚聻。僧举似石霜。霜曰。这老汉。着甚死急。师曰。何不蚤恁么道。玄沙曰。错过了也。师曰错错。师复曰。者僧传言送语。有甚了期。石霜恁么答话。狼籍不少。又遇雪峰。趂势推曰。甚么处不是石霜。霜便盖覆曰。者老汉。着甚死急。殊不知转见不堪。玄沙恁么道。也只救取一半。何故聻。家丑不合外扬　示众。举世尊在灵山会上。拈起一枝花。百万人天。悉皆罔措。惟迦叶尊者。破颜微笑。世尊曰。吾有正法眼藏。涅盘妙心。付嘱摩诃迦叶。师曰。平生阿漉漉地。末后犹较些子。某若当时见他。才舒手便曰。不劳拈出。非但当时剿绝。亦免殃及儿孙　示众。举僧问临济。如何是佛法大意。济便喝。僧礼拜。济曰。这个师僧。却堪持论。师曰。者僧。初欲见月。及乎才见标指便休。临济。虽埋兵调斗。惯用神机。检点将来。只振涂毒。无返魂香。舟上座则不然。见者僧拟开口。便与振威一喝。岂不令渠当下披云见日去也(玉林琇嗣)。

　　圆照慈翁茆溪森禅师

　　惠州博罗人。明刑部侍郎黎绍爵之子也。母李。感白光入怀而生。长博群书。目数行下。以恩荫入国学。年二十七。病剧。为恶梦感发。藉言秋试入京。路次归宗。投宝公剃落。初参博山。不契。再走云门。见雪峤信。一日落堂。师问。未离方丈句作么生。信侧耳。师曰。谢答话。遂许入室。呼为岭南长子。后参大雄琇。一见便令颂本来面目。师即充口颂曰。苕溪屈曲水潺潺。万迭关山一境闲。乍雨乍晴云散后。满天风月到人间。琇颔之。一日琇顾师曰。古人道。悟则不无。怎奈落第二头。既是悟了。因甚落二头。师曰。为有悟在。琇便喝。师顿彻法源。即日命居第一座。师在大雄报恩首众。一十七夏。接机迅利。人称茆铁棒云。师手辟龙溪。为众开法。即今奉勅圆照寺。顺治己亥夏。琇举师应诏。入都与世祖相见。奏对机缘甚多。另见别录　小参。婆子转半藏。升斗计亲疎。涅盘三段义。文殊不奈何。堪笑仰山老。梦里演摩诃。咄。慈翁慈翁又道甚么。曲躬曰。也不较多　师游五台。宿显通寺。寺前见一婆头缠红布。鬓插山花并雕翎。身披杂袄。左足花履。右脚黄鞋。目光射人。手提竹篮。篮中诸物俱有。口食石子。师问。婆在此何为。婆曰。乞我一文钱。师曰。年多少。婆曰。六十六。师曰。有家主公么。婆曰。徧地都是。师大笑。婆睁目视师。师便打。婆喝。师又打。婆携篮作舞而去。师游中台回。婆仍在路食石。见师便笑。口称南无佛南无佛。师问。婆生缘何处。婆曰太原。师曰。几时到者里。婆曰。今日六月二十七。师曰。识得你也。婆合掌曰。大通佛大通佛。便作礼。提篮而去。师曰。几不问过。
　　世祖遗诏召师。至景山寿王殿。秉炬曰。释迦涅盘。人天齐悟。先帝火化。更进一步。顾左右曰。大众会么。寿王殿前。官马大路。遂进炬　晚参。江平秋万里。人静夜初更。彷佛寒烟外。长洲落雁声。旷古乾坤观不尽。海昌塔上错分明　早参。日短读书少。夜长转侧多。不可不可。如何如何。但知其一。不知其他。只知暴虎。不知冯河。鹿生三年。其角乃堕　早参。一快不足以成善。积快而为德。一怨不足以成非。积怨而成恨。千载之积誉。百世之积毁。向甚么处见释迦老子。今朝八月初一。眼睛岂是金州漆　晚参。雕云高卷晚风清。天外孤鸿来远声。报道山纹斜界路。莫疑树影抝枝横。明明明白雏分浪。出烧痕入古城。呵呵。换却你眼睛　腊八早参。释迦佛。世路无知己。乾坤孰爱才。雪山别业在。且喜早归来。盐官寺里。烧香供养。我老人。恭贺一件事。适才大众起来。合家欢喜。今朝粥有果子　祈雨晚参。这一着。那一着。难摸索。难摸索。下注脚。忽然青天白日。忽然雨倾盆落。打一拂　晚参。开口时。便成增语。不开口时。便成剩语。孙阿竖。盐官今夜声。不是当年谱。诸大德。莫与么去。可惜许　晚参。天溪一片月。万户捣衣声。便恁么去。旱地遭钉。不恁么去。有眼如盲。毕竟作么生。三脚驴儿弄蹄行。秋入银屏梦不成　问古人道。吐得黄金。堪作甚么。意旨如何。师曰。殿前穿草鞋。曰拈过不奈何。人来时向那里安置。师曰。少刻便知　晚参。天溪八折云来。难认湾头。桑竹林深叶落。但敲门扇。多少人到这里。忘前失后。圆照。今晚开个大方便。击案曰。葫芦　问如何是清净伽蓝。师曰。东司街西。曰如何是伽蓝中人。师曰。高声叫看。曰拈一放一。未为好手。如何是好手。师曰。孙行者　问髑髅粉碎时如何。师曰。僧排夏腊。俗列耆年　晚参。诸禅德。一语不能践。万卷徒空虚。试问目前人。何如天地初。展手曰。是何言欤　康熙丙辰六月二十七日。示众曰。明年此日。能见我于别峰乎。否则弗及见矣。众罔测。至次年春。归圆照。又示众曰。慈翁住持大雄。将及三载。诸禅德。今日解制归去来也。咄。天开路。年去年来自烟雨。渐渐烟浓湿燕丝。蒙蒙晓色迷禽树。大众恁么去恁么去。慈明圆祖笑道有趣有趣。拽杖便行。到吴山华岩。憩于灵山院。至六月二十四日。题佛涅盘图毕。为侍者曰。明日吾行矣。众泣留。师曰。三日可至期。沐浴更衣。复为弟子剃度传衣。受最后供毕。索笔书偈。跏趺而逝。塔于圆照寺右(玉林琇嗣)。

　　湖州报恩美发淳禅师

　　闽之将乐熊氏子。天姿颕敏。体貌魁岸。少习举子业。然非所乐。因病苦呻吟。世念消殒。礼寿昌阒为师。请益参究。命看狗子无佛性语。胁不至席者五年。有省。书偈曰。胸中广博小虚空。直上黄龙第一峰。首座问曰。如何是第一峰。师良久。座曰。毕竟如何。师曰。第二第三了也。从此机用全彰。出参诸方。就诸尊宿。往反扣击。以证其所悟。皆以法器期之。谒大觉琇。甫入。琇即问。向佛未出世前。道一句来。师曰。和盘托出。琇颔之。命居第一座。受记莂焉。出住汀州天隐临安天目嘉兴寿圣。继住报恩　上堂。缃水龙渊浮玉山。廿年冰雪侍师颜。无端推出成狼藉。满面惭惶何处安。行淳虽亲依老汉。二十余年。并不曾参老汉禅。亦不曾得老汉说话。祇是被老汉骂。得彻骨彻髓。身心顽了。一味瞌睡。佛法总未梦见。记得几则古人因缘。在肚皮里。多年安排。今日宝华王座上。阐扬佛祖宗猷。开焕人天正眼。不意来到野猫洞口。打一个喷嚏。都忘却了。一字也想不起来。祇见金轮峻峭。万木森严。山青水碧。鹊噪虫吟。秋风飒飒。秋雨萧萧。缁是缁。素是素。钟是钟声。鼓是鼓向。一一现成。一一明妙。一一为诸兄弟发向上机。一一为诸兄弟转大法轮。一一从自己胸襟流出。所谓我本无心。有所希求。今此无尽宝藏。自然而至。大众。前是山门佛殿。后是方丈寝室。左是斋堂。右是禅堂。且道。无尽宝藏。在甚么处。蓦卓拄杖。下座　晚参。九月今朝又十三。庭开金菊为司南。头头物物虽成现。未悟还须扣己参　上堂。万迭山含荆岫玉。宜黄人唱晋江曲。冰河焰发梵天红。燕地冬生闽地竹。咄。是何物。蓦竖拂子。召众曰。大众。众举头。掷下拂子曰。鹘儿已过瑠球国　晚参。久雨不晴。江河水深。山林黯黑。溪涧平沈。赫赫红轮从海涌。遍尘沙界尽黄金。蓦卓拄杖曰。唯有衲僧拄杖子。长年无暗亦无明。与虚空合其德。与天地合其心　晚参。慧性圆明万法宗。休将知解拟心空。纵然枕子呵呵笑。依旧朦胧在梦中。良久。顾左右曰。高峰大师。在汝诸人脚底。各各抬头向上看　上堂。正体堂堂。千镜交光。脱珍着敝。满面惭惶。化被草木。赖及万方。山苍苍水茫茫。芍药花开一院香　僧问。如何是夺人不夺境。师曰。缃溪水急。金谷峰高。曰如何是夺境不夺人。师曰。几片寒云归远洞。一曲樵歌出翠微。曰如何是人境俱夺。师曰。此间无山僧。目前无阇黎。曰如何是人境俱不夺。师曰。一人有庆。万国讴歌　师于康熙己未九月示微疾。索笔书偈而逝。世寿六十三。僧腊四十。塔于本山。大学士王公熙。为之铭塔(玉林琇嗣)。

　　大雄栖贤寂庵洽禅师

　　汝州光邑王氏子。十七披缁。依报恩琇为侍司。一日江南回。琇曰。达磨不来东土。二祖不住西天。汝东来西往作么。师曰。某甲不着便。琇曰。许与玄沙把臂打　师僧腊十五。载三十二而卒。同退庵重合塔(玉林琇嗣)。

　　西谷德岩绍禅师

　　参报恩琇。看狗子话有省。常有偈曰。法以衰为盛。众以多为胜。举个狗子话。千中无一应(玉林琇嗣)。

　　青溪蕴荆璧禅师

　　参报恩琇。入室曰。某甲有个见处。琇曰。狗子为甚无佛性。师拳琇肋下曰。一向在赵州处落节。今日在和尚处拔本。琇便推出。次日师复入。琇曰。尽大地火发。得何三昧。不被烧却。师曰。特来度夏。琇便喝。师呈颂曰。圆似满月圆。宽同太虚宽。历来无姓氏。从古绝跻攀。圣凡由此出。剎海任伊安。始终无变异。触处即随缘(玉林琇嗣)。

　　万安山法海祖山地禅师

　　畿南文安刘氏子。幼端凝坚静。有出世志。剃染于昌平之清净庵。南询。首谒天童。勤苦参究。至忘寝食。忽有省入。复参大觉琇于报恩。琇问。如何是正法眼。师曰。觌面不相瞒。琇曰。作家禅客。师曰。不得涂污人好。入室。琇举竹篦子话。师便作掀禅床势。琇曰。汝见个甚么道理。师曰。这老汉。纳甚败阙。琇连棒打出。师从前碍膺。涣然冰释。自是往复纵横。箭锋相拄。琇乃许可。授以衣拂。师因省母北归。得西山弘教寺旧址。刈茅以栖。琇应世祖章皇帝诏。师随侍万善殿。帝顾问出家始末。并诸机缘。师奏对详切。帝大悦。命易弘教。为法海禅寺。　锡碑额。　赐紫衣。驾两幸法海。以师为报恩嫡子。惟务真实。眷注特隆　小参。翠岩道。一夏已来。为众兄弟。东语西话。看翠岩眉毛在么。法海则不然。一冬已来。并无一字与众兄弟说。还知法海为人处么。若也会得。鼻孔依然。如或未荐。直须挽起眉毛参　小参。有一物。明历历。竖穷三际。横亘十方。遇贵则贱。遇贱则贵。汝等诸人。作么生酬价。良久曰。解释春风无限意。枝枝相对笑颜开　示众。一口气不来。何处安身去。安身去急荐取。等闲拶破六尘关。直得虚空笑点地。蓦召大众曰。还识本来面目么。众无语。师振威一喝　示众。举拄杖曰。不动唇齿。要吞却这个。众等试吞吞看。众下语。不契。师掷下拄杖曰。山僧今日失利。便归方丈　师问僧。万法归一。一归何处。曰露柱。师曰。露柱与你说甚么。曰无得无说。师曰。情知你在鬼窟里作活计　师问僧。正睡着时。无梦无想。主人公在甚么处。僧一喝。师曰。也是学来底。曰从来不被人转。师曰。谁从堂里来。曰某甲。师曰。大好不随人转　一僧揭帘方跨门。师即把住曰。出门是。入门是。速道速道。僧拟议。师便掌　师于康熙丙午仲冬。示微疾。语诸弟子曰。四大假合。吾不久留。至五日。开示法要。复拍膝吟曰。金风飒飒飘黄叶。明月团团照九垓。直下了然含万有。何须睁眼妄疑猜。即趺坐而逝。寿五十有一。腊二十有一。茶毗日。获舍利无算。越数日。犹有于草间得之者。塔于本寺山前(玉林琇嗣)。

　　磬山云居嵿禅师

　　初参博山。便有省处。后入天童之室。扣击多方。悟犹未彻。力参八载。乃谒琇于报恩。琇问曰。引者风颠汉参堂去。是舐犊。是陷虎。师曰。灵山授记。未至如斯。琇曰。行数里却疑此事。是黄杨木禅。别有长处。师曰。欲穷千里目。更上一层楼。琇曰。约住便掌。与前随后便掌。有誵讹。没誵讹。师曰。捏聚放开　观音诞日。师礼拜次。琇问。大士本无有死。云何有生。师曰。今日礼拜过了。琇曰。山僧衣袖里。掷出一座须弥山。师曰。填沟塞壑无人会。师之毛孔尽观音。琇大笑　继席天目。上堂。佛以一音演说法。众生随类各得解。试问大众。如何是随类各得解。一众进语不契。师代曰。蚁子解从腥处走。青蝇便向臭边飞(玉林琇嗣)。

　　杭州大雄慧济舟禅师

　　淮安人。全家披剃。参琇于报恩。一日坐禅次。琇曰。坐的是谁。师便喝。琇便打。师起作礼。琇曰。尽大地是个火坑。得何三昧。不被烧却。师便出。琇唤回曰。你见个甚么道理。恁么喝。恁么走。师曰。没有道理可说。和尚恁么问。某甲恁么对。琇颔之　孙孝则居士。见琇次。琇招手者三。随闭却门。士曰。一脚踏断半山桥。师曰。居士脚跟。在甚么处。士他顾。师曰。要道一句看。士曰。首座天地与我同根。根在甚么处。师一掌。士曰。首座是有脚跟的。师休去(玉林琇嗣)。

　　湖州扣冰息心伟禅师
</div>
    <div class="pagination">
<a href="五灯全书_page144.html">上一页</a><span>...</span><a href="五灯全书_page140.html">140</a><a href="五灯全书_page141.html">141</a><a href="五灯全书_page142.html">142</a><a href="五灯全书_page143.html">143</a><a href="五灯全书_page144.html">144</a><span class="current-page">145</span><a href="五灯全书_page146.html">146</a><a href="五灯全书_page147.html">147</a><a href="五灯全书_page148.html">148</a><a href="五灯全书_page149.html">149</a><a href="五灯全书_page150.html">150</a><span>...</span><a href="五灯全书_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
