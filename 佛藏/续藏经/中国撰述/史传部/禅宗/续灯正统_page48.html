<!DOCTYPE html>
<html>
<head>
    <meta charset="UTF-8">
    <title>续灯正统 - 第 48 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续灯正统 - 第 48 页/共 65 页</h1>
    <div class="content">　　笑岩参问。如何是祖师西来意。师竖起拂子。岩曰。此外更有指示也无。师掷下拂子。岩便礼拜。复叙及参关子岭话。师曰。怪道亲见作家来。岩便喝。少顷师又问。无闻别来四十年。未知近日鼻孔如何。岩曰。与和尚鼻孔一般。师曰。上座还见老僧鼻孔么。岩曰见。师曰。向甚么处见。岩曰。两眼下口门上。师曰。有秘密句。曾向上座道么。岩曰曾道。师曰。试举看。岩曰。合取臭口。师拈拂子。岩便拂袖而出。

　　天池素禅师法嗣
　　襄阳府大觉圆禅师

　　汉川人。仪貌丰硕。声如洪钟。参静庵。默有所契。庵付以偈曰。一枝正法眼。列祖递传来。付汝待时至。馨香徧九垓。师受嘱后。隐居襄西。笑岩爽庵。来求依侍。师曰。上座错了也。老拙平生温饱自适。别无所长。爽曰。某等生死事大。语未竟。师约而笑曰。老拙亦有生死。何独尔有。爽曰。某恨晚进多无恒志。和尚岂拒人哉。师曰。出家儿本自无事。尔何无事生事。少间曰。粥饭自办始得。一日室中。举外道问佛。不问有言。不问无言。世尊良久。外道大悟语曰。问既不涉有无。良久亦是闲名。正恁么时。外道悟个甚么。岩拟进语。师遽以手掩其口曰。犹挂唇齿在。岩乃释然曰。可谓东土衲僧。不及西天外道。占偈曰。自笑当年画模则。几番红了几番黑。如今谢主老还乡。那管平生得未得。师称赏之。后无疾而化。世寿七十三。僧腊五十三。

　　天宁济禅师法嗣
　　嘉兴府胥山云谷法会禅师

　　嘉善怀氏子。投大云寺芟染。时法舟掩室天宁。师往参。舟示以念佛是谁话。一日斋次。食器坠地。豁然有省。於是入天界。韬晦三年。复庵栖霞千佛岭下。又移天开。岩吊影如初。凡客见无论贵贱。皆问以日用事。略叙寒温。必展蒲团。令坐返观。终日无杂话。别时必叮咛。曰人命无常。莫空过日。再见必问。别后用心如何。以故归向者日多。僧问。如何是祖师西来意。师曰。有水皆含月。无山不带云。曰莫更有奇特处么。师曰。切忌唤龟作鳖。
　　问如何是吾人直捷用心处。师曰。举不顾即差悞。拟思量何劫悟。
　　居常不设卧具。昼夜危坐。四十余年如一日。万历乙亥正月五日示寂。寿七十五。腊五十六。塔於大云寺右。

　　嘉兴府精严东溪方泽禅师

　　嘉善任氏子。首谒天宁法舟。舟一日室中。举龙潭见天皇悟。至何处不是指示汝心要话。师言下有省。后获印可。
　　解制秉拂。佛法虽徧一切世间。而未尝有丝毫透漏。你作么生结。虽无丝毫透漏。亦未尝有丝毫囊藏。你又作么生解。故知百丈曲引初机为此方便之辞。其实莫能结莫能解也。设使有个孟八郎汉出来道。我能向百丈结不得处。一结结断。直使天下衲僧。忘前失后。求出无门。亦能向百丈解不得处。一解解开。直使天下衲僧。七纵八横。自由自在。却甚奇特。诸上座。彼既丈夫。我何不尔。良久击拂子一下曰。吽。

　　天池聚禅师法嗣
　　绍兴府浮峰普恩上座

　　山阴金氏子。年十岁。往从延福鉴湖受业。至十九。忽念生死事大。奋志寻师。初至大慈。叩首座无际。际示以心生则种种法生之语。师当下有所契。入呈偈曰。返本还源便到家。亦无玄妙可称夸。湛然一片真如性。迷失皆因一念差。复见法舟於天宁。呈所见。舟可之。又谒万松林於乌石峰。松问何来。师曰天宁。松曰。有何言句。师举前话。松曰。不是不是。师曰。天宁道是。和尚如何道不是。松曰。天宁则是。我则不是。师疑不决。后参玉芝。复举前话。芝曰。是与不是。未出常情。二俱吃棒有分。师曰。如何是出常情句。芝与一掌。师当下豁然。平昔碍膺。一时融释。芝曰。汝既如是。当善护持。复以偈嘱曰。莫向支流辨浊清。是非尽处出常情。铁鞭击碎珊瑚月。会看东山水上行。

　　东塔晓禅师法嗣
　　嘉兴府敬畏无趣如空禅师

　　本郡秀水施氏子。生弘治辛亥十月十八。幼慕宗乘。留心体究。同法舟济。参访数载。后见野翁。彻法源底。
　　启关示众。自结玄关自活埋。自吾闭也自吾开。一拳打破玄关窍。放出从前者汉来。
　　元宵示众。画角声中。荐得观音。未是作家。彩灯影里。捉得室利。谩夸好手。恁么告报与诸人。未免笑破虚空口。诸人若也未瞥然。再看鳌山颠倒走。参。
　　小参。众立定。师喝一喝曰。祸出私门。便归方丈。
　　示众。言前荐得已天涯。句下承当路转赊。一击铁围如粉碎。海天空阔雁行斜。
　　除夕小参。时穷何似日穷好。日若穷来岁亦然。三十六旬穷过了。东村王老夜烧钱。老汉虽无一物。也要应个时节因缘。乃拈拄杖曰。只者个无穷无尽。历劫经年。今夜随时送去。免教涉蔓相牵。掷下拄杖曰。历劫得来今断送。拍双空手接新年。
　　示众。佛是众生。屋里了事人。众生是佛。屋里不了事汉。诚能以佛与众生。一时放却。则了与不了。并为剩语。卓拄杖曰。但於事上通无事。见色闻声不用聋。
　　端阳示众。佳节端阳。何曾订约。五月五日。年年撞着。风摇蒲剑碧楞楞。日照榴华红灼灼。道在时节因缘。岂论正法末法。向来着意驰求。通身是草。今日信手拈来。无不是药。竖拂子曰。大众且道。此药治甚么人的病。击拂子曰。不但老维摩。药王药上也须一剂。
　　示众。豁开顶门眼。照彻大千界。既作法中王。於法得自在。便下座。
　　一日湖边步月。谓一僧曰。明月与清风。水天同一色。人人在此中。只是出不得。僧曰。打草惊蛇作么。师曰。上座又作么生。曰看脚下。师大笑曰。将谓胡须赤。更有赤须胡。
　　万历己卯仲冬。谓门人性冲曰。来岁仲秋十五六间吾行矣。子宜知之。庚辰八月十六日。冲如斯而至。师集众说偈曰。生来死去空华。死去生来一梦。皮囊付与丙丁公。白骨断桥随众。阿呵呵。明月清风吟弄。语毕端坐而逝。世寿九十。

　　石门海禅师法嗣
　　德安府随州七尖峰大休宗隆禅师

　　青州益都贾氏子。依郡之石佛剃发。后寓成都北寺为典座。一日出街挑水。忘所行。忽头撞壁有省。冲口成偈曰。大地山河体性空。那分行走与西东。偶然撞着无私句。万水千山总一同。因就河南乾明寺无尽。室中呈所得。无尽乃印以偈曰。道高不假修。德重事理周。一枝正法眼。付与隆大休。
　　住后垂三关语。以示学者。一曰。吹毛宝剑。被石人持去。挂在万仞峰头。四壁无路。如何取得。二曰。有一如意珠。被木人擎来。抛向大海波中。不假舟航。如何觅得。三曰。尽大地是个火坑。烧却了也。惟有一茎眉毛在。未审是何人见得。
　　在菜园次。僧问。如何是西来意。师指菜曰。黄瓜茄子。僧不契。下山见一尊宿。宿曰。你从何处来。僧曰。尖峰来。曰大休有何言句。僧举前话。尊宿合掌曰。真大慈悲　嘉靖壬寅十一月八日。集众书偈曰。三际握来为拄杖。十方原是旧袈裟。泥牛石虎知消息。踏破虚空便到家。置笔端坐而逝。

　　华山定禅师法嗣
　　广信府鹅湖养庵广心禅师

　　字无它。上饶郑氏子。偶过戚属会道者。谈四生义。遂了物我平等大意。万历乙亥。从洛太平寺剃染。南还至焦山度腊。闻江中推船声有省。述偈曰。夜静江空阔。船推[囗@力][囗@力]声。不知何所往。担子半边轻。次走见华山。山拈一段生缘六不收话。有疑。猛提七日。始得身心脱然。归里住灵山中台。除夕睹闽山野火始大悟。尝画大圆相於壁曰。内写莫教涂黑。外写勿使伤白。若能向圈里圈外。下得注脚。许你学道无疑。后迁鹅湖。己亥以无异典元座。室廊尝置无门锁。以验方来。锁旁书偈曰。上古留传锁。凭君智钥开。若无开锁法。相见不须来。
　　僧问。尝闻明心见性。未审性作么生见。师曰。今日有客忙。不暇向汝道。客去。僧仍理前问。师曰。适来对客见么。曰见。师曰。向汝道不暇。还在此作么。
　　问。打破虚空时如何。师举手约退曰。走开走开。僧走。师曰。可惜许。癸丑说法建阳东山董岩。天启丁卯三月朔。示微疾。至二十八丑刻。召众至。说偈曰。八十余年幻梦中。铁牛耕破太虚空。临行一句相分付。半夜金乌带日红。偈毕端坐而逝。寿八十一。腊五十三。塔唐帽山。

　　斗峰琴禅师法嗣
　　建宁府斗峰天真道觉禅师

　　本郡建安张氏子。看万法归一一归何处话有省。占偈曰。一手拍兮一手鼓。无位真人越格舞。口中唱出无腔歌。三千诸佛同一母。往见古音。音赏之。旋嘱以大事。

　　大方宽禅师法嗣
　　河南府伏牛无碍明理禅师

　　汾州和氏子。参松竹大方。随众打七。有一声虚空碎独露法中王之句。后同月庵大圆入终南。一日庵举高峰银山铁壁话。师顿悟。述偈曰。一觉心空疑便消。拈来放去自逍遥云云。过谒大方。方曰。伏牛打七即不问。终南静室意如何。师曰。伏牛打七。泥团土块。终南静室。放大光明。方震威一喝曰。即今光明何在。师向前一掌。方呵呵大笑曰。如是如是。

　　大鉴下第三十二世
　　龙泉聪禅师法嗣
　　顺天府善果月心笑岩德宝禅师

　　金台吴氏子。生正德壬申腊月望日。弱冠听讲华严。至十地品。不觉身心廓然。叹曰。千古同一幻梦耳。遂决志出家。从广惠能祝发。明年受具。虽深信知有。不肯自休。徧谒大川月舟古春古拙诸老。后至关子岭参无闻。问十圣三贤。已全圣智。如何道不明斯旨。闻乃厉声曰。十圣三贤汝已知。如何是斯旨。速道速道。师连下数语。皆不契。遂发愤寝食俱废。一日携篮。临涧洗菜。忽一菜叶堕水旋转。捉不住。因有省。提篮喜跃而归。闻立檐下问。是甚么。师曰。一篮菜。闻曰。何不别道。师曰。请和尚别问来。至晚入室。闻举玄沙敢保老兄未彻话。师曰。贼入空室。闻曰。者则公案不得草草。师喝一喝。拂袖便出。未几复往见济庵古岩大觉辈诸老。皆器重之。再参无闻。乃授记莂。复亲炙年余辞去。回翔湘汉间。后抵金陵。寓净海牛首高座等处。数载还里居圆通。次迁南寺鹿苑慈光善果诸剎。
　　端阳上堂。大慧道。今朝又是五月五。大鬼拍手小鬼舞。蓦然撞着桃符神。两手槌胸叫冤苦。大慧老汉。大似少个禁方。向青天白日。见神见鬼。笑岩则不然。今朝正是五月五。云从龙兮风从虎。山僧要与现前诸大圣。凡赌个赌。信手拈来百草头。甜者甜兮苦者苦。拈拄杖曰。蓦然突出者一条。穿过从上诸佛祖。是你现前诸人。百样俱有。为甚么只少者一条。忽有个见义勇为底。愤愤地向前道。和尚且莫压良为贱。若论者一条。敢道人人不欠分毫。乃掷下拄杖曰。汝宛不知。何妨尖上更加尖。堆上重添土。
　　上堂。男儿固奋冲天志。莫若从头放下来。直把髑髅枯死尽。仍教死眼豁然开。
　　上堂。举南岳一日遣僧。去探马祖。且嘱曰。待渠上堂时。便出问作么生。看渠有何言句。可记将来。僧往一如所教。马祖曰。自从胡乱后三十年。不少盐酱。僧回举似岳。岳深肯之。师曰。马大师三十年不少盐酱。方可聚徒说法。山僧者里。三十年不曾见个盐酱。汝等在者里。讨甚么碗。以拄杖一时趂散。
　　上堂。当门一只箭。来者看方便。拟通问如何。穿过髑髅面。
　　僧参问。从上千七百老冻侬。某甲今日一串穿来。献与和尚。伏请判断。时门外忽犬吠。师遽顾侍者曰。看是甚么客来。侍者出问话。僧罔措。师曰。上座适才问甚么。僧拟重举。师与连棒打出。
　　一日有二尼参。礼拜起左右各立。师曰。女子如来前入定。有钱不解使。台山婆子蓦直去。解使却无钱。你道者两个老婆禅。如何得恰好去。尼左者走过右边。右者走过左边。合掌相向。各嘘一声。师曰。与么非但解老婆禅。更会鼓粥饭气。尼曰。和尚惜取眉毛好。师曰。山僧眉毛且置。周金刚买油餈点心。食到口边。被婆子夺却。刘铁磨请沩山往台山大会斋。沩山不赴。等是者个时节。你道。为甚么取舍不同。二尼作礼曰。某等若不来礼拜和尚。争得见古人神通大用。师曰。好各与三十棒。恰值拄杖不在。且归茶堂吃茶。
　　僧问。如何是文殊普见三昧。师曰。死人眼。曰如何是观音普闻三昧。师曰。死人耳。曰如何是一言道尽底句。师曰。死人口。
　　一僧请益。现世为人轻贱。是人先世罪业应堕恶道话。师曰。汝有疑否。曰有疑。师曰。有疑则为人轻贱。无疑则应堕恶道。僧沉吟。师曰会么。曰不会。师曰。把出你不会底来看。曰不会。教某甲把出个甚么。师曰。汝之罪业。划然消矣。僧礼谢而去。
　　问。玄沙不出岭。保寿不渡河。落第几机。师曰。总落第二机。曰如何是第一机。师曰。玄沙不出岭。保寿不渡河。曰毕竟得个甚么。师曰。灼然毕竟得个甚么。
　　问。祖意教意。是同是别。师曰。柳影横塘鱼上树。槐阴罩地马登枝。僧曰。与么则形影两分。曲直自显去也。师曰。未曾饱食庐陵米。徒把蒲团认作天。
　　僧参问。承闻诸佛出世为一大事因缘。如何是大事因缘。师曰。着衣吃饭。屙屎放尿。僧不肯。不拜而出。师唤回。示以偈曰。诸佛出於世。唯为大因缘。屙屎并放尿。饥餐困打眠。目前紧急事。人只欲上天。谈玄共说妙。遭罪复输钱。僧惭惶。作礼而去。
　　有两官人游山。入门哦曰。茂松修竹。回顾见师。便问。如何是道人家风。师曰。茂松修竹。曰有何旨趣。师曰。自家观不足。留与客来看。
　　有士人。阅师净土偈。乃问。佛说是经。则有六方诸佛。出广长舌相作证。吾师说偈。有何人证。师曰。居士舌头亦不短。又问。何为不思议功德。师曰。前街人唤犬。后巷骂猫儿。又问。老师今年高寿。师曰。论年不见个荤腥。作么不槁瘦了。
　　僧问。处处入法界。念念见遮那。如何是遮那。师曰。净地不须屙。
　　举赵州问投子。大死底人却活时如何。子曰不许夜行投明须到话。颂曰。三十六物都灰烬。只遗一双枯眼睛。置向九衢深夜后。无光明处作光明。
　　举世尊拈华公案。颂曰。师资妙契芥投针。似海如何无处寻。石火光中曾着眼。始知佛祖不传心。
　　举经题[米-木+八]字。颂曰。黑白未分已堕偏。那堪拟议费钻研。西乾此土诸贤圣。鼻孔撩天总被穿。
　　示座主。荷鉏到处费工夫。三两文钱足可图。鉏得他家田地净。自家田地尽荒芜。
　　示僧。法中幽趣眼中翳。向上玄机境上尘。黑漆桶边篐子断。太平国内自由人。静坐寒岩此病难。男儿争肯自相瞒。转身一步无多子。始信尘含法界宽。
　　室中垂语曰。佛未出世。祖未西来。元无佛法世法之名。迥出黑山鬼窟一句。作么生道。又佛既出世。祖已西来。佛法世法。相为建立。不犯化门。道将一句来。又佛生凡圣。对待之门。世法佛法。名言强立。总拈过一边。衲僧本分一句。试道将来。又寻常间。语言问答甚平易。甚不思议。刚被人问个如何是汝本有底佛性。为甚么却反眼竖口哑。又既为佛子。志阶佛地。因甚一个佛字。最不喜闻。
　　晚年退居京城柳巷。於万历辛巳正月十六日示寂。奉全身塔於小西门外。世寿七十。僧腊四十八。

　　汉阳岩禅师法嗣
　　九江府庐山大安禅师

　　襄阳郝氏子。幼礼古宗。祝发於梅林宗。与古岩。同出天奇之门。而岩居终南。龙象景附。宗因使师就岩参学焉。师至。一语投机。輙授衣钵。后栖庐岳三十年。道风蔼着。楚人事之尤谨。新都汪伯玉。尝从师质疑。多有开发。万历己卯五月朔。说偈示寂。弟子就庐傍筑浮屠。以藏舍利。世寿七十有三。僧腊五十有。

　　石州洪禅师法嗣
　　太原府五台山龙树庵宝应禅师

　　一日晨兴。睹明星有省。述偈曰。日出东山。月沉西嶂。昨日今朝。曾无两样。

</div>
    <div class="pagination">
<a href="续灯正统_page47.html">上一页</a><span>...</span><a href="续灯正统_page43.html">43</a><a href="续灯正统_page44.html">44</a><a href="续灯正统_page45.html">45</a><a href="续灯正统_page46.html">46</a><a href="续灯正统_page47.html">47</a><span class="current-page">48</span><a href="续灯正统_page49.html">49</a><a href="续灯正统_page50.html">50</a><a href="续灯正统_page51.html">51</a><a href="续灯正统_page52.html">52</a><a href="续灯正统_page53.html">53</a><span>...</span><a href="续灯正统_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
