<!DOCTYPE html>
<html>
<head>
    <meta charset="UTF-8">
    <title>五灯会元续略 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯会元续略 - 第 14 页/共 18 页</h1>
    <div class="content">　　越之萧山董氏子。家世宗儒。九岁即就外传诸书。经目成诵。十九剃发於武林灵芝寺。会行丞相府饭僧。师随众受供。适中峰在座。即呼曰汝日用何如。师曰念佛。峰曰佛今何在。师拟议。峰厉声叱之。师遂跪求法要。峰授以赵州无字话令参。於是缚茅灵隐山中。未几复以他务移动。随顺世缘倐忽十载。复还灵隐。胁不沾席者三年。因往望亭闻鹊声有省。亟见峰具陈悟因。峰又斥之。师愤然来归。夜将寂忽鼠食猫饭堕其器有声。恍然开悟。复往质於峰。峰问曰赵州何故言无。师曰鼠食猫饭。峰曰未在。师曰饭器破矣。峰曰破后如何。师曰筑碎方甓。峰乃微笑。住后示众。龙门水急。一句截流。茅屋风高。千山起浪。三世诸佛望风结舌。六代祖师斫额有分。天下老和尚仰羡仰羡。是汝诸人既到者里。作么生与山僧相见。蓦拈拄杖曰。与么与么人境俱夺。不与么不与么照用同时。卓一下曰。龙生金凤子。冲破碧琉璃。僧问从上诸圣所传何事。师曰本来无一物赫赫动乾坤。曰如何是和尚为人处。师曰老鼠吃猫饭。曰学人不会。师曰椀子扑落地打破常住砖。上堂。僧问如何是第一句。师曰有口如哑。曰如何是第二句。师曰有眼如盲。曰如何是第三句。师曰棒折也未放你在。师乃掷拂子曰。此是老僧第二句。如何是第一句。师便下座。僧问如何是和尚家风。师曰无力竖拳头。施法被上堂。春雪乍卷。春雨初晴。花红柳绿。水碧山青。紫燕黄鹂深谈实相。丛林草木尽作琴声。突出释迦鼻孔。豁开达磨眼睛。只如今日齐郡夫人张氏德真所施一片法被。上有一卷心经。唤作一卷心经又是一片法被。唤作一片法被又是一卷心经。金焰焰。锦层层。结角罗纹重重宝印。纵横十方朵朵珠缨。庄严既妙。德相弥增。一一从夫人心中流出。一一於诸佛分上圆明。老僧受了诸人无分。诸人受了老僧无分。不如打归常住。千年万岁耀真灯。耀真灯。复何凭。有时挂向华王座。也胜诸方黑漆屏。至正丁酉六月十四日示微疾。会众书偈曰。平生饶舌今日败阙。一句轰天正法眼灭。遂投笔而逝。谥佛慧圆鉴禅师。

　　苏州狮子林天如惟则禅师

　　吉安永新谭氏子。幼岁入禾山祝发。后游天目。依附中峰。每见峰曰老幻一生参禅不得开悟。师心中窃有所疑。后来得旨。精究禅微。示众。僧问。佛佛授手祖祖相传。毕竟传个甚么。师曰脚未跨门与你三十棒了也。问。达磨未来东土。二祖不往西天。还有为人处也无。师曰有。曰如何是和尚为人处。师曰浴院里灯笼笑破半边口。曰莫便是学人转身处么。师曰上天无路入地无门。曰今日多幸得闻狮子吼也。师便喝。僧礼拜。师曰。拜即任拜。者一喝不曾倒地在。乃击拂子召众曰。声前一路千圣不传。不离当处常湛然。喝一喝。信手拈来万化千变。觅即知君不可见。喝一喝。且道者两喝是同是别。若道同。争奈是两喝。若道别。争奈只一般。者里会去。火焰不妨蚊蚋泊。者里不会。藕丝牵动铁昆仑。你若是个抝性汉。不问会不会。不问同不同。将古人说底两句。山僧喝底两喝。同时扬在他方界外。却看无依道人弄出神头鬼面。有时吞却十方虚空。教一切有情无情都无出头分。有时放出山河大地。任他森罗万象徧界纵横。到者里唤作不离当处常湛然也不得。唤作觅即知君不可见也不得。分身两处看也不得。并作一处看也不得。取不得。舍不得。不可得中只么得。还会么。惟证乃知难可测。木龛成示众。生死与涅盘。六六三十六。无常等不来。我且先瞑目。诸禅德。且道天如即今是死是活。死却活天如。活却天如死。佛佛受轮回。只为者些子。示寂。塔于水西原。

　　日本国相州建长禅寺古先印原禅师

　　世居相州。姓藤氏。为国中贵族。十三剃发。遍历户庭咸无所证。遂入中夏参无见於华顶。见指参中峰。师屡呈见解。峰呵之。师饮食俱废。峰怜其诚乃曰。此心包罗万象。迷则生死。悟则涅盘。生死之迷固是未易驱斥。涅盘之悟犹是入眼金尘。当知般若如大火聚。近之则焦首烂额。唯存不退转一念。生与同生。死与同死。自然与道相符。脱使未悟之际。千释迦万弥勒倾出。四海大水入汝耳根。总是虚妄尘劳。皆非究竟事也。师闻之不觉汗下。一日有省告峰曰。原以撞入银山铁壁去也。峰曰既入银山铁壁来此何为。师超然领解。后辞去。参古林东屿诸大老。会清拙澄公将入日本。拉师同行。遂出世甲州之慧林。迁万寿净智长寿诸剎。一日微疾。谓侍者曰。时至矣。可持觚翰来。乃曰。吾塔已成。唯未书额耳。大书心印二字。遂逝。初门人欲画师像预索赞语。师作一圆相题其上曰。妙相圆明。如如不动。触处相逢。是何面孔。

　　般若诚禅师法嗣
　　建宁府高仰山古梅正友禅师

　　广信贵溪丁氏子。自幼出家。礼末山本公为师。住江淮南浙便参知识。一日因小便触地得个入处。请益绝学(语具绝学章)。到雪岩阅法昌语录。至驱耕夺食忽有彻处。不觉汗下。便颂公案数则寄呈学。学曰此人得我第三番竹篦上气力。但是尚欠脱壳在。越三年因过堂打动钵盂。忽大悟。出住天心。继住高仰。上堂。慧剑单提。明行正令。拟议不来。丧身失命。还有当锋底么。良久曰。正好一帆风过海。个中不遇驾涛人。小参。月落山头惨。云横谷口阴。欲明生死事。直指本来心。还有会得本来心底么。夜静不劳重借月。玉蟾常拄太虚中。至正壬辰五月初三日跏趺示寂。全身安於石塔。

　　平山林禅师法嗣
　　杭州止庵德祥禅师

　　杭州人。一日倚座曰。一队噇酒糟汉。我争如你何。不道竟寂。

　　智者义禅师法嗣
　　杭州净慈德隐普仁禅师

　　婺之兰溪赵氏子。十岁祝发。参了然。机缘相契命为侍香。至正乙未住金华西峰。　太祖高皇帝取婺州。　幸智者禅寺。诏师住之。晚莅南屏。忽示微疾。屈指计曰。今夏五月矣。左右曰然。师曰。此八月八日最良。吾将逝矣。至朝整衣端坐而逝。

　　海门则禅师法嗣
　　湖州辨山白莲寺懒云智安禅师

　　嘉兴沈氏子。依海昌净妙寺出家。首谒天真。发明教外别传之旨。自此韬光。名剎交聘不就。恪遵竹杖禅师遗命住白莲寺。示众。万法归一。无孔铁锤当面掷。一归何处。抹过西天并此土。青州布衫重七斤。寒岩古木璚花春。仁者殷勤问端的。娘生鼻孔从来直。倘於言下解。知归九九方明八十一。晚归净妙。久之托疾告终。塔於苍弁之南阡。

　　华顶睹禅师法嗣
　　处州福林院白云智度禅师

　　处之丽水吴氏子。从空中假禅师剃发。深习禅定。参无见问。西来密意未审何如。见曰待娑罗峰点头却向你道。师以手遥曳欲答。见遽喝。师曰。娑罗峰顶白浪滔天。花开芒种后。叶落立秋前。见曰我家无残羹剩饭也。师曰此非残羹剩饭而何。见颔之。后主普慈诸剎。洪武己酉应　召。寻隐福林。一日书偈曰。无世可辞。有众可别。太虚空中。何必钉橛。掷笔而逝。师平日随机开导。所作偈颂不容人录。

　　别源源禅师法嗣
　　明州天童元明原良禅师

　　宁海周氏子。初住台之瑞岩。后主天童。其侑宏智禅师词曰。呜呼。山不让尘故能成其高。海不让流故能成其深。师非宿备六度万行之愿轮。则曷由树斯大法之功於古今。圣人出兴作百世师。千载一时惟师得之。巍巍窣堵镇兹东谷。洞上一宗真规复复。昭告菲词深勒崖谷。愿师再来为法作则。

　　天童一禅师法嗣
　　抚州云居呆庵普庄禅师

　　台之仙居袁氏子。母梦梵僧入室而生晬岁岐嶷颕异。负笈入乡校授书成诵。长依天童左庵剃发。受具披郡之天宁。参了堂。堂曰何来。师曰天童。堂曰昌雨冲寒着甚死急。师曰正为生死事急。堂曰如何是生死事急。师以坐具作摵势。堂曰。敢来者里捋虎须。参堂去。一日堂室中举庭前柏树子话。师拟开口。堂劈口掌之。豁然有省。洪武己未师出世抚州北禅。示众。昨日开荒地。请诸人刬却荆棘除去瓦砾。本来基址已见分明。只有中间树子无人拔得。山僧今日未免别行方便。利刀剪尽繁枝叶。钝镢深锄邪倒根。实地工夫成一片。住山鈯斧了无痕。师凡见僧便问。近奉公文务要打点。上座。僧曰某甲不是奸细。师曰也须勘过始得。曰和尚莫得倚势欺人。师展手曰把将公验来。僧拟议。师掌之。铲草次。僧问者片田地几时铲得乾净。师举起锄头曰。不得唤作锄头。未审上座唤作甚么。僧无语。师抛下锄头曰者片田地几时铲得乾净。问。骑虎头。撩虎尾。中间事作么生。师曰渠侬得自由。曰。只如古人道。我也弄不出。意且如何。师曰入水见长人。僧请益。师曰汝自己分上少个甚么却来请益。僧拟对。师曰只知贪程不觉蹉路。问如何是云居境。师曰路转溪回空院静。曰如何是境中人。师曰太平时代自繇身。曰。人境已蒙师指示。愿闻一句接初机。师曰无毛鹞子贴天飞。问路逢达道人不将语默对时如何。师曰达道者方知。曰和尚何得干戈相待。师曰捉贼不如吓贼。曰明眼人瞒他一点也不得。师曰情知汝不是好心。上堂。老僧开荒时。於法堂基上掘得一个鈯斧子。久聚兄弟。若有用得着者两手分付。若是荷负不去老僧收得来。着甚死急。不如扬向垃圾推头。从他日炙风吹去也。蓦拈拄杖卓一下曰。鞭起铁牛耕大地。谁能井底种林檎。洪武二十六年春　诏征天下高行沙门。师举与首。对扬称　旨。秋函　命祭庐山。礼成复　命赐衣一袭。是冬得　旨升住径山。上堂。自有生佛以来。说法如云如雨者不可胜纪。径山今日权借虚空为口。须弥为舌。宣说真俗不二法门。十方世界情与无情。一时异口同音赞言。善哉善哉希有希有。众中莫有旁不甘的么。出来与拄杖子相见。拈拄杖卓一下曰。谛观法王法。法王法如是。上堂。一从庐岳来。接得华顶信。报道南山白额虎。却在龙渊里藏牙伏爪。东海赤梢鲤。直上鹫峰头跃浪冲波好。大众。一大藏教何曾说到者里。虽然。径山拄杖子未肯放过在。拈拄杖画一画曰。仙人张果老。不爱药葫芦。靠拄杖下座。忽於十月二十三日谓众曰。难难。二八娇娘上高山。老僧扶不得。言竟遂寂。

　　径山悦禅师法嗣
　　杭州灵隐见心来复禅师

　　南昌丰城王氏子。祝发於邑之西方寺。誓屏诸缘直明涅盘妙旨。久之全体无碍。谒南楚。楚然之。留司内记。初住越之定水。作室东涧。名曰蒲庵。示睦州思亲之意。掩关示众。槁木形骸百念灰。溪猿野鹤苦相猜。闭门独掩青松雨。笑口逢人亦懒开。尝赋白牛偈曰。耕云不住海门东。收向楞伽小朵峰。露地已忘调伏力。雪山谁识去来踪。放归祇树随羊鹿。种就昙花伴象龙。一色天阑头角别。水精池沼玉芙蓉。洪武元年冬以高行　召说法锺山。赐食　内廷。时　蜀王椿为　太祖所锺爱。命儒臣李时荆苏伯衡与师等论道无虚日。　蜀王遇师甚恭。命撰坐心观道崇本敬贤四箴榜於宫以自警。二十曰年山西捕获胡党。举师等往来胡府。坐罪入灭。

　　灵隐明禅师法嗣
　　杭州净慈无旨可授禅师

　　台之临海李氏子。十九得度。叹曰。所贵为比丘者。务欲究明心宗尔。苟缠蔽文字相中。何时能脱离耶。杖策而出。参普觉。问答之际疑情顿释。觉可之。至元六年住台之大雄山。晚居净慈。临终众求偈。师曰吾宗本无言说。合掌而寂。

　　南岳下二十四世
　　伏龙长禅师法嗣
　　苏州邓尉山万峰时蔚禅师

　　温之乐清金氏子。参止岩示以三不是语。别入达蓬山卓庵佛迹寺故趾。一日闻寺主举沩山踢倒净瓶公案。忽契悟。即说偈曰。颠颠倒倒是南泉。累我工夫却半年。当下若能亲荐得。如何不进劈胸拳。访无见。见问万法归一一归何处。师进前问讯叉手而立。见曰如何是道。师曰道无可道。见曰不道有不道个甚么。师曰正要和尚疑着。见曰疑着即错。师曰不疑亦错。见便喝。师亦喝。见又喝。师亦喝拂袖而行。参千岩。岩问不是心不是佛不是物是个甚么。师将坐具打一圆相叉手而立。岩曰将甚么与老僧相见。师竖起拳头曰者里与和尚相见。岩曰死了烧了向何处安身立命。师曰。沤生沤灭水还在。风息波平月映潭。岩曰莫要请益受戒么。师掩耳而去。明日岩请众斫松。师拈圆石作献珠状曰请和尚酬价。岩曰不值半文钱。师曰瞎。岩曰我也瞎你也瞎。师曰瞎瞎。即说偈曰。龙宫女子将珠献。价值三千与大千。却被傍观人觑破。谁知不值半文钱。一日岩升座举无风荷叶动决定有鱼行。师出众震声一喝拂袖而行。岩示偈曰。郁郁黄花满目秋。白云端坐碧峰头。无宾主句轻拈出。一喝千江水逆流。师遂往兰溪州嵩山结庵。上堂。舒两手曰。大开方便门。便从者里入。复握双拳曰。闭却牢关。说家里话。且道不开不闭一句又作么生道。良久敛僧伽黎下座。后移锡邓尉构大伽蓝。号曰圣恩。洪武十四年正月二十九日趺坐偈曰。七十九年一味杜田。悬崖撒手杲日当天。语毕而逝。奉全身庵於[疗-(日/小)+土]之西冈。

　　松江府松隐唯庵德然禅师

　　郡之张氏子。少祝发於无用贵公。次谒千岩。闻其提唱豁然悟入。后嗣主其席。上堂。元正启祚万物咸亨。蓦拈拄杖曰。拄杖子昨夜抽条今朝吐蕊。花开五叶香徧大千。且道当得新年头佛法也无。卓拄杖喝一喝。上堂。天无门。地无户。俊快衲僧一任来去。藏里摩尼照彻十方。洞里桃花千葩竞吐。假劫外之春风。应今时之律吕。海神夜半看鲛珠。眼光挂在扶桑树。喝一喝。上堂。蜡人为验。始於今日。九十日终。推功辨的。黄面老瞿昙。结住布袋头。百万人天咸皆受屈。松隐结制。总不恁么。以手作摇橹势曰。山僧即今驾无底铁船。普请大众同入大圆觉海游戏去也。喝一喝曰。看取定南针上塔顶宝索。上堂。钩索连环。连环钩索。觌体全彰。眼眼相顾。其横也穿却虚空鼻头。其竖也锁住须弥铁柱。亲从恶辣钳上煅炼得来。岂比寻常麻缠纸里个是。谷宝居士壮观浮图。腾今亘古底作也。虽然如是。且道高悬倒挂一句如何举似。四檐平定香云绕。万世光华佛日长。

　　杭州天龙无用守贵禅师

　　婺之浦江张氏子。首参千岩恍有所契。次见中峰诸老乃曰。千江虽殊而明月则一。吾今后无疑矣。至正庚寅主天龙。示寂日书偈曰。一蜗臭壳内外秽恶。撒手便行。虚空振铎天龙一指。今犹昨。掷笔而逝。

　　金华府花山明叟昌庵主

　　辞众偈曰。生本非生。灭亦无灭。撒手便行。虚空片月。端坐而逝。

　　白莲安禅师法嗣
　　杭州正传院空谷隆景禅师

　　苏之洞庭陈氏子。为童时不茹荤。趺坐若禅定。从辨山懒云受业参禅。虽家居而湖海禅伯如古拙辈靡不参谒。后礼虎丘石庵为师。宣德二年从杭昭庆受戒。遂依石庵住灵隐。七年往天目礼祖塔。憩锡一载刻苦参究。忽有省。因造[仁-二+赖]云剖露。云印可之。师示敬堂曰。向上一着者。悟彻之后结角罗纹。杀着一槌。所谓末后一句也。言语说不到。只用活机手段调治。而至百丈再参马祖。马祖正用此机。临济再参黄檗。黄檗亦用此机。临济打洛浦亦此机也。后於夹山棒下方始瞥地。兴化打克宾亦此机也。真净和尚颂曰。丈夫当断不自断。兴化为人彻底汉。日后从他眼自开。棒了罚钱趂出院。此颂甚对机。汝今公案未明。如何明得此一着子。夙有灵根者公案亦甚易明。不见临济凡问佛法便被黄檗殴打。十分切当。后得大愚一句打发。洞明黄檗机用。假如今日汝问我向上一着。我亦不用摇唇动舌。只用殴打。再问再打。汝被我打得荒了。无计可施无理可说。不得意中忽然猛省。亦未可知。我虽不施棒喝。汝但恁么承当去看。正统九年师存年五十二。自作塔铭于武林西湖之修吉山。(按禅灯世谱。空谷隆嗣天如则。及读空谷集。乃知师为懒云嗣也。其自制塔铭曰。懒云和尚是景隆受业师之受业师。景隆心法受印可于懒云。即南极安禅师也。得临济正传二十世。师上泝天真。则无极源雪岩钦前后嗣法亦无定规。前嗣后者阿难嗣迦叶。后嗣前者兴化嗣临济。理贯古今诣实为至云云。柱恐有续灯元者执此而非彼。如天皇天王争端互起。故特表而出之)

　　福林度禅师法嗣
　　太平府繁昌八峰山古拙俊禅师

　　无际参。师问还我照用来。际曰若有照用即成障隔。师曰。者厮着空。佛也救不得。际曰。有无俱寂灭。空佛悉皆非。后示以偈曰。忆昔繁昌一别时。此心能有几人知。无弦曲子真堪续。慧命悬悬付阿谁。

　　南岳下二十五世
　　邓尉蔚禅师法嗣
　　苏州邓尉山宝藏普持禅师

　　虚白参。师问曰。心不是佛。智不是道。汝云何会。白向前问讯叉手而立。师呵曰汝在许多时还作者见解。白乃发愤忘食。至第二夜大彻。师笑曰。虽然如是。也须善自护持。时节若至。其理其彰。

　　苏州邓尉山果林禅师

　　虚白参。师掷下蒲团索颂。白曰。只些消息。本无言说。破蒲团上地迸天裂。师曰且道裂个甚么。白拟进。师便打。

　　武昌府九峰无念胜学禅师

　　德安随州应山人。陈姓。九岁礼本郡宝林缘公出家。初不识字。执苦经年。自觉己事不明。参无闻开示万法归一话后。入嵩山住静。一日有省。偈曰。数载东山昏雾蒙。凭栏终日待晴空。夜来忽起霜天月。万象全彰一镜中。由是遍访参万峰于邓尉。峰举牛过窗棂公案令颂。师曰头角峥嵘。曰足蹄通身过隙月沉西。当机若解翻身去。哮吼一声更不疑。峰寻以偈证之。复回宝林。道风昭着。楚昭王建剎延师居之。示众。师问众如何是达磨直指一句。众无语。师代曰五乳峰前谈少室。洪武间　太祖召至　奉天殿亲问法要。师进偈　上大悦。　御制诗文以赐。永乐三年乙酉三月二十九日说偈曰。世尊七十九。无念八十边。打破华藏海。依旧水连天。俨然而逝。塔全身於狮子岩。谥清福广惠禅师。

　　繁昌俊禅师法嗣
　　普州东林无际悟禅师

</div>
    <div class="pagination">
<a href="五灯会元续略_page13.html">上一页</a><span>...</span><a href="五灯会元续略_page9.html">9</a><a href="五灯会元续略_page10.html">10</a><a href="五灯会元续略_page11.html">11</a><a href="五灯会元续略_page12.html">12</a><a href="五灯会元续略_page13.html">13</a><span class="current-page">14</span><a href="五灯会元续略_page15.html">15</a><a href="五灯会元续略_page16.html">16</a><a href="五灯会元续略_page17.html">17</a><a href="五灯会元续略_page18.html">18</a><a href="五灯会元续略_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
