<!DOCTYPE html>
<html>
<head>
    <meta charset="UTF-8">
    <title>五灯全书 - 第 188 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 188 页/共 215 页</h1>
    <div class="content">
　　苏州开元睦闻纯禅师

　　昆山顾氏子。世业儒。投逊时剃度。礼双塔受具。参古灯炯于金明。命看父母未生前话。寝食俱废。炯落堂曰。做工夫贵要疑情。重把话头。如银墙铁壁相似。用尽气力。忽然推倒。多少庆快。师闻。觉心境廓然。出问曰。只如墙壁倒坏。意旨如何。炯曰。怎奈砖头瓦砾何。师曰。一总奉还和尚。炯曰。本来面目聻。师曰。一月当天。无处不照。炯曰。月落后又作么生。师拟开口。遭炯痛棒打退。师自谓曰。明明知是般事。为什道不出。放在胸中一十四载。未尝吐露於人。忽闻妙云雄。至玉文陈居士留度岁。师往叩。合掌曰。拜即是。不拜即是。雄劈脊便打。师拟开口。雄又打。师复拟开口雄蓦掩师口。师豁然顿悟。便礼拜。雄曰。汝见个什么。便礼拜。师曰。今日幸遇和尚。得见金明和尚立地处。雄曰。莫承嗣古兄去么。师曰。若恁么则不来亲见和尚也。雄颔之(妙云雄嗣)。

　　湖州证道天屋福禅师

　　参妙云雄于大悲。雄问。你是何处邨僧。师曰。浙西子道什么。雄拈棒便打。师便喝。雄竖棒曰。向者里再喝看。师礼拜曰。今日亲见和尚。雄颔之(妙云雄嗣)。

　　苏州何栋居士

　　字楚生。本郡人。世业儒。喜宗门事。初参灵岩储。看三不是话。一日储问。不是心不是佛不是物。是个甚么。士茫然无对。即请益曰。求和尚指示一言。储曰。我吃饭汝还饱否。士曰。岂无方便。储曰。汝如何用心。士曰。弟子竟无用心处。储曰。即此无用心处。正是汝着力处。自是体究亦切。尝与无住子盘桓。得见三塔雄。雄问何姓。士曰姓何。曰台字。士曰楚生。雄曰。居士吴人。因什楚生。士曰。和尚莫分别好。雄曰。岂不闻。云月是同。溪山各异。士曰。弟子不恁么道。雄曰。汝试道看。士曰。尽大地是个自己。何同何异。曰只如毗岚风起。大地销烁。自己在什么处。士豁然。便礼拜。雄拈棒拟打。士摇手止曰。不必。雄曰。汝向何处用心。士曰。尽大地。总被和尚占却了也。雄曰。居士在什处。士便喝。雄肯之(妙云雄嗣)。

　　嘉兴龙渊诺岩惺禅师

　　武塘夏氏子。少业儒。博综子史。屡试不遂。年二十六。感异梦。有出尘志。偶于僧舍阅楞严。未及半。置卷长叹曰。至理不明。孜孜役於笔墨何为哉。即投清净祝发。谒净慈岩圆具。执侍久之。一日闻僧举应无所住而生其心。有悟入。后参梦庵觉于青莲。问末后一着。始到牢关。未审如何透得。觉拈杖打曰。不妨为汝通一线。师曰。通后如何。觉曰。七纵八横。师便喝。觉又打。师约住送一送。觉掷杖曰。今日放汝出一头地。师礼拜。觉颔之　上堂。拈拄杖云。者一着子。光腾焰炽。五眼难窥其际。电掣雷轰。千耳莫闻其声。及尽去也。相逢者少。龙渊者里。有时恁么。倒卷银河千丈雪。有时不恁么。放开金谷万层光。有时不恁么中却恁么。花影月移香蕊露。有时恁么中不恁么。柳絮风吹半点无。此四句中。有宾有主。有照有用。莫有检点得出者么。卓杖云。为抛香饵钓金鳞。不惜纶竿频滞水(梦庵觉嗣)。

　　苏州法华履昙凉禅师

　　本郡卢氏子。父无嗣。祷南海大士。至古松庵。见一老尼礼法华。如有旧识。问曰何来。曰求嗣。曰嗣即有。待期年。父礼谢。明年上元后。见尼至舍。父问。莫是古松老师否。言毕。报生子矣。父默识之。师儿时。喜见佛。及冠。礼不二剃染。叩五台受具。徧谒十余知识。后见青莲觉。诘师所得。师曰。某参诸老。并无所益。特乞慈悲开我聋瞶。若此番大事不明。誓投江海。以供鱼鳖。泪犹雨下。觉曰。我者里。不同诸方图门庭热闹。惟种田博饭。汝且种田去。月余。复诣方丈。觉问。你的田聻。师以手指心。复作一圆相曰。若无我师亲指示。几送残躯鱼鳖吞。适有僧。持花供佛。觉指花问。花开见佛。佛在何处。师曰。见花非眼。眼见非花。觉深肯　浴佛上堂。尽道。释迦老子今日降生。然释迦老子。于娑婆世界。七千返矣。且道。今日是第几番降生耶。若说不是今日降生。现前缁素请山僧升座。却是矢上加尖。蓦竖拂子云。释迦老子降生也。诸人还委悉么即以杓舀香水。浇于佛头曰。也少者杓恶水不得(梦庵觉嗣)。

　　苏州报恩断崖净禅师

　　本郡史氏子。往华严披剃。礼报国受具。初游讲肆。次谒天童悟。命看念佛是谁。一夕身心俱定。香板一击。豁然冰释。即趋方丈悟才见便问。念佛的是谁。师曰。寒来向火。热则乘凉。悟曰。今日阎罗王打算饭钱。汝作么生。师展两手。悟打曰。赃物不劳拈出。师一喝便出。后参企贤清子牧园。清举如意问。者个苏州有么。师曰。近来王令稍严。不许抢夺行市。清曰。漏逗不少。师便喝。清曰。者一喝。落在甚么处。师曰。两眼相对不相识。清便打。乃命掌记室。参诘无虚日。清一日。嘱以偈。后还里。住报恩寺(企贤清嗣)。

　　秀水李钦岩居士

　　行履端肃。一介不苟。初谒金明介。领一归何处话。潜究数载。应务之际。忽有省。介示寂。后执弟子礼。见空诸性。性曰。我与子同师金明。何得如此。士曰。老师也不得打作两橛。性曰。师今先师在甚处。士曰。不辞道破。恐成埋没去也。性曰。也不得推却。士竖拳曰。金明老人来也。性曰。埋没不少。士曰。师又作么生。性亦竖拳。士曰。一样拳头。因甚有得有不得。性喝曰。者是甚么所在。道得不得。士廓然契悟。便礼拜。性曰。子既如是。深加保惜。士岁首觐性。性曰。子将何度岁。士竖拳。性曰。我将谓别有。士曰。机惺无剩语。性曰。忽有人问。张公吃酒李公醉。又作么生。士鞠躬曰。恭惟吾师新正万福。性曰。且坐吃茶。一日性问。从上佛祖。即今何在。士竖一指。性曰。子又在何处。士乃作一圆相。性曰。子与佛祖。相去多少。士便喝。性曰。真狮子善哮吼。士礼拜。性深肯。与偈印焉(空诸性嗣)。

　　嘉兴普光潜夫峻禅师

　　金陵萧氏子。礼纯湛脱白。年十七。谒金粟孤云鉴秉戒。看万法归一话。经岁不契。请益茫然。才出门。值直岁问。公务斧子在那里。曰原在旧处。师当下释然。转趋方丈曰。和尚如今瞒某甲不得。鉴曰。如何是万法归一。一归何处。师伸手曰。捏之为拳。舒之为掌。曰未在。师便掌。鉴曰。好与三十棒。最后见牧公谦。有师资之契。侍随二载。谦诘师行脚。师次日呈之。谦阅毕。问曰。还有么。师曰。甚处还少。谦曰。只因太多。师豁然点首。谦便打。师礼拜。一日谦举衣拂曰。鸡足山前披坐。大庾岭头特来。瓶山今日事不获已。从头注破。瓶山曾於博山得其毛。次见三十余尊宿。得其皮骨。末后在金明。得其髓。不欲囊藏。和盘托出。然此衣。固非形相可拘。亦非情识所测。佛祖到来。不敢正眼觑着。而今有个牙如剑树。口似血盆。个无面目汉。转身就父。蓦举拂子云。汝在诸方参得的。拈置一边。向者里道一句看。师曰。金香炉下铁昆仑。谦打一拂子。师礼拜。谦以衣拂并偈授之。出住普光。上堂。诸佛出兴。列祖降迹。以至拈花面壁断臂破颜。总是以讹传讹。将错就错。无非要汝诸人识取者个。且如何是者个。聻。松篁拂汉。梵宇排空。鸟语花香。风清月朗。头头上显。物物上明。于斯会去。自见尧风荡荡。舜日熙熙。海宴河清。民康物阜。且道法筵重辟法令初行一句。又作么生。丰年野老讴歌日。共喜嘉禾合穗生　小参。举断桥上堂云。德山低头。夹山点头。俱胝竖起手指头。玄沙筑破脚指头。提起拄杖云。都来不出山僧拄杖头。何以见得。卓拄杖云。一叶落天下秋。师颂曰。几座画阁琼楼。数条花街柳巷。从头说与游人。总在长安市上　小参。举车溪冲。烧火次僧问。如何是自性天真佛。冲曰。与我搬取一束柴来僧搬柴了又问。冲曰者奴子好恶也不识。便打。师颂曰。桃源洞口寻春色。野老频呼在此中。游徧园林犹借问。不知身在万花丛(牧公谦嗣)。

　　眉州报忠慈林旃禅师

　　淮安大河洪氏子。剃发受具。谒夹山报恩。皆不契。末后见瓶山谦于心空斋。一夜侍次。谦与纸烛出。师才接。谦便吹息。师有省。便礼拜。谦曰。你向什处会。师曰。龙门无宿客。谦曰。为甚不兴波作浪。师震威一喝。谦打曰。放过不可。又月夜经行。偶到端本堂。抬眸见皎月当空。胸怀廓落。浑忘身世。忽踏石作声。顿释所疑。述偈呈谦曰。孤轮皎洁镜磨天。上下光通珠走盘。彻体风流无一似。大千沙界没毫端。谦然之。师亲炙两载。洞悉微旨。谦付以偈　上堂。举阿育王内宫斋。宾头卢尊者策起眉毛因缘毕。师曰。育王被宾头卢涂污一上。当时见他策起眉毛。劈面便掌。待云阿耨达池请佛斋吾亦预数。但合掌云。谢尊者指示。看他怎生合煞　小参。举瑞岩主人公。颂曰。春山片片五花飞。杜宇声中最可悲。啼得夕阳山影乱。此心能有几人知(牧公谦嗣)。

　　湖州天圣师王[、/(、*、)]禅师

　　嘉兴项氏子。年十六。有出尘志。是岁避兵晟溪。值素华讲楞严。有所契。后礼悦闲披剃。习天台教观。听愚庵盂讲。次谒雪窦云。究心三载。而云入寂。乃徧参。后谒瓶山谦。谦以竹篦击香几曰。响从何处。师曰。从心起。曰心在什处。师曰。闻在什处。谦便谒一日随谦。觐金明进。进问。汝做何工夫。师曰。无工夫。曰不空过也。师曰。好儿不使爷钱。曰汝字谁。师曰师王。曰既是师王。为什却被文殊骑。师曰。老老大大。作者般语话。进顾谦曰。出群须是英灵子。师曰。莫涂污人好。进便打。师礼拜。次日谦付偈印焉　上堂。举临济问座主。业何经论。曰粗习百法明论。济曰。有一人於三乘十二分教明得。有一人於三乘十二分教明不得。是同是别。曰明得即同。明不得即别。洛浦曰。者里是什么所生。说同说别。济回问浦曰。汝又作么生。浦便喝。济送座主回。乃问。适来是汝喝老僧那。浦曰是。济便打。师曰。一等是借路经过。了无奇特。当时待问是汝喝老僧那。但向道。古佛过去久矣。管教临济老汉。另眼相看。抑且有出身之路(牧公谦嗣)。

　　秀水罗绍棠居士

　　字雪匏。幼闻祖空诸性。与衲子谈禅。恍如宿习。向性启问。性曰。是非汝所知。士曰。孙已知得。性曰。试道看。士曰。可与祖道。即非真知也。性异之曰。汝何得此消息来。士曰。于不思议处得之。从此尝与性盘诘此事。奥旨日益。后性违和。调实煐讯候次。性指士谓曰。小孙於本分事。有些子光影。乞再为开示。令其竿头更进。则不受人瞒也。士遂问煐曰。百尺竿头如何进步。煐曰。直须一脚踏到底。士曰祇如踏到底。又作么生。煐曰。待汝翻身返掷。即向汝道。士便喝。煐曰。者一喝。落在何处。士曰。虚空迸裂。煐与性大笑。一日煐谓士曰。昔何太守。得田素庵。庵后得四人。其法道大行于世。朽受金明法要。今欲托之吾子。士曰。绍棠何人。敢当此任。煐曰。据子所见。有过人处。此子分内事也。勿却。士遂礼拜。煐取名机彻。付之以偈(调实煐嗣)。

　　金明天铎源禅师

　　上堂。乾坤之内。宇宙之间。中有一宝。秘在形山。与么说话。大似饥逢王膳不能餐。依然忍肚过日。山僧则不然。乾坤之内。宇宙之间。中有一宝。不是金山美玉。亦非赤海玄珠。蓦竖拂子曰。看看。复掷下曰。剑去久矣。汝方刻舟　示众。师拈拄杖曰。有一则公案。三世诸佛。不曾说着。历代祖师。不曾举着。山僧今日忍俊不禁。特为诸人拈出。以拄杖作鼓棹势。召众曰。大众会么。不会则山僧自道去也。高吟朗唱曰。自是不归归便得。五湖烟浪有谁争。复作鼓棹势。下座(别传化嗣)。

　　吴县茂林松禅师

　　唐氏子。世儒业。有出尘志。竟造大悲。礼则髡落。参父母生前话。久不契。一日礼佛投地。顿释厥疑。呈则。则拈拄杖曰。识得者个么。师曰。闲家具。则曰。娘未生时作么生。师曰。鼻孔依然搭上唇。则肯之。一日问。尽十方世界。是一枝花。汝试拈起看。师曰。又是从头起。则曰。未在更道。师曰。和尚嫌少那。则打一拂子。师礼拜。则颔而印之(安化则嗣)。

　　九江护国次僧伦禅师

　　河南人。徧参江楚。未得悄然。特叩多云性。才入门。性问。是甚么。师曰。也要和尚疑着。性怒色叱曰。者野狐精。即推出关却门。师曰。久慕和尚慈悲。乞垂方便。性不尔。师侍立至晚。适侍司点灯出。师蓦有省。乃擒住侍司。叫曰。和尚快来。某甲捉得一个贼。性出问曰。贼在甚处。师於性膊上。捏两捏曰。低声低声。性乃许入室。一日命颂世尊拈花因缘。师即冲口曰。未拈已前花含笑。已拈谁复笑花开。头陀一自羞惭后。惹得时人尽见猜。性曰。花开后又作么生。师曰。一夜凄残雨。满城流水香。性颔之(多云性嗣)。

　　吉安钝峰锐禅师

　　姓旷。本郡人。屡赴棘闱不第。愤志出尘。徧谒禅讲名宿。气宇卓荦不羁所见无不称赏晚见源於龙兴。师资契合。执侍三载。源一日升座。举僧问保福。雪峰生平。有何言句。得似羚羊挂角时。福曰。我不可作雪峰弟子。源曰。设有问碧云。金明生平有何言句。得似羚羊挂角时。只向他道。金明不可作我本师。且道。与古人道的。是同是别。还有缁素得者么。试出来道看。师出便喝。源竖拂子曰。云从龙。风从虎。且道。者个从什么。师曰。今日不得钝置和尚。源曰。你作么生用。师以坐具摵一摵。源曰。用后如何。师曰。云从龙风从虎。源拈法卷曰。者个话杷。从佛及祖。传至山僧。即今上座。悉在者个话杷袋里。师曰。灵山授记。未至如此。源度卷。师便礼拜。出世荆溪。有语录。行世(报恩源嗣)。

　　扬州九莲季彬质禅师

　　首参硕揆志。看未生话。被志一踏豁然。乃呈偈曰。一脚踏翻生铁瓮。重关直破气春容。虚空扑地须弥舞。无数笙歌乐禁中。志曰。虚空扑地。你甚处安身立命。师曰。某甲到者里。有口道不出。志曰。为甚么道不出。师曰。舌头无肉。志曰。好与三十棒。后遍访名宿。莫不契机。师与旭晦岳友喜。几二十年。闻旭住甘露。师渡江访旧。值雄退禾之三塔还山左大悲。师曰。久向和尚高风。无缘亲觐。雄曰。即今是有缘耶。是无缘耶。师曰。且喜亲见和尚。雄曰。如何是亲见底事。师曰。偶得瞻礼。怎敢造次。劈面便掌。师礼拜曰。果然名不浪传。雄曰。那里见得。师珍重归位立。雄遂授之以偈。而印焉(妙云雄嗣)。

　　苏州陈溯汉槎居士

　　本郡人。善岐黄之学。志慕禅宗。往亲金明炯十有余稔。参万法归一话。有契入。因合药次。炯曰。文殊令善财采药。善财拈一茎草。度与文殊。殊曰。此药亦能杀人。亦能活人。你作么生会。士曰。知恩方解报恩。炯打曰。者是什么药头。试吞吐看。士便喝。炯曰。不得喝。不得擎拳竖指。道取一句来。士曰。冬日严寒。请归暖室商量。炯休去。甲戌除夜。适龙渊雄。至读雪楼。士怀香谒见。有水乳之契。雄曰。今夜阎老与你算饭钱。你如何祇对。士曰。风吹片雪补梅花。雄又问。如何是万法归一。士曰。鸡寒上树。雄曰。一归何处。士曰。鸭寒下水。雄曰。辞旧迎新。又作么生。士曰。暮夜事繁。明日拜祝和尚新禧。雄拈拄杖掷地曰。露地白牛翻身去也。士便礼拜。雄颔之。付偈曰。佛祖心灯照不偏。灯灯递互古今传。真源一贯无缁素。此事从来不自瞒(妙云雄嗣)。

　　玉田文龙洞源耀禅师

　　木邑吴氏子。幼依慧山披剃。受具於愍忠。后参大悲则。则见便问。死了烧了。向那里安身立命。师曰。光前绝后。则曰。毕竟得何受用。师便喝。则曰。我有三十棒。且待别时。又命入室。则问。佛祖正传。毕竟传个甚么。师曰。豁开千圣眼。风光遍九垓。则曰。如是如是。随付偈曰。豁开千圣眼。风光遍九垓。信手亲拈出。曹溪一脉来(世高则嗣)。

　　文学梁洪居士

　　字崇此。云中人也。生时。母梦三大士送入室。解语时。闻祖母诵金刚经一切有为法如梦幻泡影。有省。初谒大悲则。令参一归何处。一夜忽人境两忘。觅了不得。乃呈偈曰。四大原无相。身心何处安。秋风摇翠竹。一夜枕边寒。则然之。以偈记莂焉　一日与僧渡河。乃问。丝纶千尺。意在深潭。未下丝纶时如何。僧无对。士曰。此水无鱼。僧曰。何不收纶。士曰。今日不利　同学讲易曰。六十四卦。都不离太极。士曰。太极未分时如何。同学无语。士曰。喜得无语。救得一半　问。二龙争珠。谁是得者。士曰露。颂曰。团团皓月正当空。湖海江河影不同。笑把玉鞭鞭石马。一声咆哮舞西风　问。尽大地是水。且道是谁的鼻孔浸烂。士曰。尽大地是水。且道是谁的鼻孔不浸烂。颂曰。日中有乌。月中有兔。天上天下。光明独露(世高则嗣)。

　　抚宁张澍居士

　　字念艺。初不信佛。凡庵寺幢塔钟磬等字。文中槩禁弗用。及谒大悲则。始感悔。则追问父母未生前本来面目。读易之寂然不动感而遂通语。悟而有得。则尝语士曰。汝有拄杖子。与汝拄杖子。汝无拄杖子。还我拄杖子。士曰。多谢和尚老婆心切。则问。如何是居士家风。士曰。禽翻竹叶霜初下。人立梅花月正高。则曰。也要你担当。士曰。大家有分。则印之以偈(世高则嗣)。

　　大同梁垕居士

　　字叔敏。通权达变。而简默持重。每语人曰。退一步行。是安乐法。尝独坐自思。酬酢之中。主人公在甚么处。闻空中雁声。忽有省。谒大悲则。则问。世尊拈花。迦叶微笑。毕竟笑个甚么。士曰。太杀多事。则曰。那里得这个消息来。士进前捏则一把。则与一掌。士便礼拜。则以偈印焉(世高则嗣)。

　　津门龙震居士

　　字东溟。性嗜酒。常游大悲。于树阴塔影间。买酒酌之。则亦不禁。颓后或哭笑。或歌骂。多有以颠名之者。则以颂古摘珠贻士。士受之。以作下酒物。一日读至调达谤佛生身陷地狱因缘。士乃浮一大白。引声作偈曰。佛不入地狱。魔不出地狱。佛一入地狱。魔已出地狱。无魔亦无佛。何处有地狱。举似则。则大喝一声。以拄杖子掷士前。便归方丈。士笑而呈偈曰。信步入空山。空山空香发。寻到枯梅根。枝枝吐明月。则亦付之以偈(世高则嗣)。

　　天津大悲圆音铎禅师

　　本卫刘氏子。儿时喜趺坐。里人咸谓有宿习。及长剃落。参世高则。蒙指示。尝彻夜不寐。一晚经行廊下。闻猫声有省。述偈曰。夜深新月照檐楹。忽地猫儿解做声。踏碎虚空无着处。当阳独露劫前身。呈则。则曰。如何是你劫前身。师曰。泥牛夜半吼。金乌出海门。则曰。一归何处。师曰。延龄不用九还丹。则曰。心佛物俱非。毕竟是甚么。师曰。簸箕不安唇。则颔之。师亲依数稔。则受偈曰。普化摇铃铎。圆音万古传。一滴车溪水。流出在机先(世高则嗣)。

　　金世纯邑侯

　　字静庵。铁岭卫人。尝翻禅史。及莅任郏县。政事之暇。必禅坐。后丁父艰。侨居天津。造大悲则请益工夫。则命看一归何处话。极力参究。偶见死尸。私谓曰。一灵何往。疑之益甚。夜坐书斋。观生灭相。皆如幻梦。乃述偈曰。死生皆如梦幻。一灵超越古今。吞却乾坤无相。当空皓月独明。呈则。则曰。吞却乾坤。月在甚处。纯鸣指一下曰。那里学者虚头来。纯曰。含元殿里。玉液翻波。曰一归何处。纯曰。谢和尚重问。则然之。亲炙二载。遂印以偈。参妙云雄。雄曰。闻居士会得死生如梦。是否。纯曰。泥牛踏碎千江月。木马冲开五岳云。曰犹是生死事。纯曰。太岁头上土。雄打一掌曰勑。纯便喝(世高则嗣)。

　　法云了心相禅师

　　苏州唐氏子。参妙云雄於拈花客舍。雄问我手何似佛手。师曰。昨日闻和尚到此。雄曰。我脚何似驴脚。师曰。今朝相见恨迟。雄曰。人人有个生缘。如何是上座生缘。师曰。和尚前怎敢讳却。雄拈拄杖曰。为甚木上座不知。师曰。风吹梧叶落。何处不秋清。雄打曰。正好吃棒。师礼拜。执侍半载。雄以偈印焉　一日雄问。如何是佛。师曰。眼不见鼻孔。曰如何是法。师曰。钓丝绞乾沧海。曰如何是僧。师曰。眉直眼睔瞪　颂石镜像曰。三清偶眺上蓬瀛。酌尽壶浆兴已醒。几变沧桑浑不醒。酣歌天际曲难赓(妙云雄嗣)。
</div>
    <div class="pagination">
<a href="五灯全书_page187.html">上一页</a><span>...</span><a href="五灯全书_page183.html">183</a><a href="五灯全书_page184.html">184</a><a href="五灯全书_page185.html">185</a><a href="五灯全书_page186.html">186</a><a href="五灯全书_page187.html">187</a><span class="current-page">188</span><a href="五灯全书_page189.html">189</a><a href="五灯全书_page190.html">190</a><a href="五灯全书_page191.html">191</a><a href="五灯全书_page192.html">192</a><a href="五灯全书_page193.html">193</a><span>...</span><a href="五灯全书_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
