<!DOCTYPE html>
<html>
<head>
    <meta charset="UTF-8">
    <title>五灯全书 - 第 95 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 95 页/共 215 页</h1>
    <div class="content">　　福州清凉坦禅师

　　有僧举大慧竹篦话请益。师示以偈曰。径山有个竹篦。直下则无道理。佛殿厨库山门。穿过衲僧眼耳。其僧言下有省。

　　临安府净慈水庵师一禅师

　　婺州马氏子。十六披削。首参雪峰照。照举藏身无迹话问之。师数日方明。呈偈曰。藏身无迹更无藏。脱体无依便厮当。古镜不劳还自照。澹烟和雾识秋光。照质之曰。毕竟那里是藏身无迹处。师曰。嗄照曰。无踪迹处。因甚么莫藏身。师曰。石虎吞却木羊儿。照深肯之　住后上堂。举圆悟师翁道。参禅参到无参处。参到无参始彻头。水庵则不然。参禅参到无参处。参到无参未彻头。若也要穷千里目。直须更上一层楼。下座　上堂。冻云欲雪未雪。普贤象驾峥嵘。岭梅半合半开。少室风光漏泄。便恁么去。犹是半提。作么生是全提。无智人前。莫说打你头破脑裂　上堂。寂然不动。感而遂通。古人恁么话。大似预抓待痒。若教踏着衲僧关棙。管取别有生涯　宋孝宗淳熙戊戌。退净慈。有偈曰。六年洒扫皇都寺。瓦烁翻成释梵宫。今日功成归去也。杖头八面起清风。己亥浴佛日。入内观堂。投老嘉禾。为终焉计。未几。示寂。作书别郡官。端坐而逝。茶毗。得五色舍利。齿拳不坏。其辞世偈曰。平生要用便用。死蛇偏解活弄。一拳粉碎虚空。佛祖难窥罅缝。

　　安吉州道场无庵法全禅师

　　姑苏陈氏子。投东斋川落发。久依佛智。每入室。智以狗子无佛性话问之。师罔对。一日闻僧举五祖颂。曰赵州露刃剑。忽大悟。有偈曰。鼓吹轰轰袒半肩。龙楼香喷益州船。有时赤脚弄明月。踏破五湖波底天　住后上堂。欲得现前。莫存顺逆。卓拄杖曰。三祖大师。变作马面夜叉。向东弗于逮。西瞿耶尼。南赡部洲。北郁单越。却来山僧手里。首身元来。只是一条黑漆拄杖。还见么。直饶见得。入地狱如箭射。卓拄杖。下座　上堂。拈拄杖曰。汝等诸人。个个顶天立地。肩横楖栗。到处行脚。勘验诸方。更来这里。觅个甚么。才轻轻拶着。便言天台普请。南岳游山。我且问你。还会收得大食国里宝刀么。卓拄杖曰。切忌口衔羊角　僧问。牛头未见四祖时如何。师曰。天下无贫人。曰见后如何。师曰。四海无富汉　宋孝宗乾道己丑七月二十五日。将入寂。众求偈。师瞪目下视。众请益坚。遂书无无二字。弃笔而逝。火后设利五色。塔於金斗峰。

　　泉州延福寒岩慧升禅师

　　建安吴氏子。十九披削。参佛智有悟。侍智居座元。还里结庵。曰寒岩。闽帅问诸山。佛智之嗣。杰出为谁。佥以师对。遂出住支提。次迁承天黄龙泐潭。后主鼓山。上堂。喝一喝曰。尽十方世界。会十世古今。都卢在里许。畐畐塞塞了也。若乃放开一针锋许。则大海西流。巨岳倒卓。鼋鼉鱼龙。虾蠏蚯蚓。尽向平地上。涌出波澜。游泳鼓舞。然虽如是。更须向百尺竿头。自进一步。则步步踏转无尽藏轮。方知道鼻孔搭在上唇。眉毛不在眼下。还有委悉么。复喝一喝曰。切忌转喉触讳　结夏后一日。忽问侍者。今日何日。曰十六日。又问。是何日辰。曰辛卯。即入室坐脱。寿六十九。塔香炉峰下。

　　大沩泰禅师法嗣
　　潭州慧通清旦禅师

　　蓬州严氏子。初出关至德山。值泰上堂。举赵州道。台山婆子。已为汝勘破了也。且道。意在甚么处。良久曰。就地撮将黄叶去。入山推出白云来。师闻释然。翌日入室。山问。前百丈。不落因果。因甚么堕野狐。后百丈。不昧因果。因甚么脱野狐。师曰。好与一坑埋却　住后上堂。说佛说祖。正如好肉剜疮。举古举今。犹若残羹馊饭。一闻便悟。已落第二头。一举便行。早是不着便。须知个事。如天普盖。似地普擎。师子游行。不求伴侣。壮士展臂。不借他力。佛祖拈掇不起。衲僧愿见无门。迷悟双忘。圣凡路绝。且道。从上诸圣。以何法示人。喝一喝曰。莫妄想　佛性忌日上堂。三脚驴子弄蹄行。步步相随不相到。树头惊起双双鱼。拈来一老一不老。为怜松竹引清风。其奈出门便是草。因唤檀郎识得渠。大机大用都推倒。烧香勘证见根源。粪埽堆头拾得宝。丛林浩浩谩商量。劝君莫谤先师好。

　　澧州灵岩仲安禅师

　　幼为比丘。壮游讲肆。后谒圆悟於蒋山。时佛性为座元。师扣之。即领旨。逮性住德山。遣师至锺阜通嗣书。圆悟问。千里驰来。不辱宗风。公案现成。如何通信。师曰。觌面相呈更无回互。曰此是德山底。那个是上座底。师曰。岂有第二人。曰背后底聻。师投书。悟笑曰。作家禅客。天然有在。师曰。付与蒋山。次至僧堂前。师捧书问讯首座。座曰。元沙白纸。此自何来。师曰。久默斯要。不务速说。今日拜呈。幸希一览。座便喝。师曰。作家首座。座又喝。师以书便打。座拟议。师曰。未明三八九。不免自沉吟。师以书复打一下曰。接时圆悟与佛眼见。悟曰。打我首座死了也。佛眼曰。官马厮踢。有甚凭据。师曰。说甚官马厮踢。正是龙象蹴踏。悟唤师至曰。我五百人首座。你为甚么打他。曰和尚也须吃一顿始得。悟顾佛眼吐舌。眼曰。未在。却顾师问曰。空手把鉏头。步行骑水牛。人从桥上过。桥流水不流。意作么生。师鞠躬曰。所供并是诣实。眼笑曰。元来是屋里人。又往见五祖。自通法眷书。祖曰。书里说个甚么。师曰。文彩已彰。曰毕竟说个甚么。师曰。当阳挥宝剑。曰近前来。这里不识几个字。师曰。莫诈败。祖顾侍者曰。是那里僧。曰此上座。向曾在和尚会下去。祖曰。怪得恁么滑头。师曰。被和尚钝置来。祖乃将书於香炉上熏曰南无三曼多没陀南。师近前。弹指而已。祖便开书。回德山日佛果佛眼。皆有偈送之。未几。灵岩虚席。衲子投牒。乞师住持。遂嗣大沩焉　上堂。参禅不究渊源。触途尽为留碍。所以守其静默。澄寂虚闲。堕在毒海。以弱胜强。自是非他立人我量。见处偏枯。遂致优劣不分。照不构用。用不离窠。此乃学处不元尽为流俗。到这里。须知有杀中透脱。活处藏机。佛不可知。祖莫能测。所以古人道。有时先照后用。且要共你商量。有时先用后照。你须是个汉始得。有时照用同时。你又作么生抵当。有时照用不同时。你又向甚么处凑泊。还知么。穿杨箭与惊人句。不是临时学得来。

　　成都府正法灏禅师

　　上堂。举永嘉到曹溪因缘。乃曰。要识永嘉么。掀翻海岳求知己。要识祖师么。拨动乾坤建太平。二老不知何处去。卓拄杖曰。宗风千古振嘉声。

　　成都府昭觉辨禅师

　　上堂。毫厘有差。天地悬隔。隔江人唱鹧鸪词。错认胡笳十八拍。要会么。欲得现前。莫存顺逆。五湖烟浪有谁争。自是不归归便得。

　　护国元禅师法嗣
　　台州国清简堂行机禅师

　　本郡杨氏子。风姿挺异。才压儒林。年二十五。弃妻拏。学出世法。晚见此庵。密有契证。出应筦山。刀耕火种。单丁者一十七年。尝有偈曰。地炉无火客囊空。雪似杨花落岁穷。拾得断麻穿坏衲。不知身在寂寥中。每谓人曰。某犹未稳在。岂以住山乐吾事耶。一日偶看斫树倒地。忽大悟。平昔碍膺之物。泮然氷释。未几。有江州圆通之命。乃曰。吾道将行。即欣然曳杖而去　登座说法曰。圆通不开生药铺。单单只卖死猫头。不知那个无思算。吃着通身冷汗流　上堂。单明自己。乐是苦因。趣向宗乘。地狱劫住。五日一参。三八普说。自扬家丑。更若问理问事。问心问性。克由叵耐。若是英灵汉。窥藩不入。据鼎不尝。便於未有生佛已前转得身。却於今时大官路上。捷行阔步。终不向老鼠窟草窠里。头出头没。若也根性陋劣要去。有滋味处咬嚼。遇着义学阿师。递相锢鏴。直饶说得云兴雨现。也是虾蟇化龙。下梢依旧吃泥吃土。堪作甚么　上堂。仲秋八月旦。庭户入新凉。不露风骨句。愁人知夜长　上堂。无隔宿恩。可参临济禅。有肯诺意。难续杨岐派。穷厮煎饿厮炒。大海祗将折箸搅。你死我活。猛火然铛煮沸。喋恁么作用。方可撑门拄户。更说声和响顺。形直影端。驴年也未梦见　僧问。三圣问雪峰。透网金鳞。未审以何为食。峰曰。待汝出网来。即向汝道。意旨如何。师曰。同途不同辙。曰三圣道。一千五百人善知识。话头也不识。峰曰。老僧住持事繁。又作么生。师曰。前箭犹轻后箭深。曰祇如雪窦道。可惜放过。好与三十棒。这棒一棒也较不得。直是罕遇作家。意又作么生。师曰。陈败说兵书。曰这棒。是三圣合吃。云峰合吃。师以拂子击禅床曰。这里荐取　示众。衲僧拄杖子。不用则已。用则如鸩鸟落水。鱼鳖皆死。正按傍提。风飒飒地。独步大方。杀活在我。所以道。千人排门。不如一人拔关。若一人拔关。千人万人。得到安乐田地。还知么。鸳鸯绣出从君看。不把金针度与人　示众。观色即空。成大智故。不住生死。观空即色。成大悲故。不证涅盘。生死不住。涅盘不证。汉地不收。秦地不管。且道。在甚么处。安身立命。莫是昭昭於心目之间。而相不可睹。晃晃於色尘之内。而理不可分么。莫是起坐镇相随。语默同居止么。若恁么。总是髑髅前敲磕。须知过量人自有过量用。且作么生。是过量用。北斗藏身虽有语。出群消息少人知。

　　镇江府焦山或庵师体禅师

　　台州罗氏子。初参此庵。举十方同聚会。个个学无为。此是选佛场。庵遽震威一喝。师大悟。有以天封勉师出世者。师摇手曰。我不解悬羊卖狗也。即遁去。瞎堂住国清。於江心稠人中得。请师为第一座。后出住平江觉报。晚移焦山　上堂。举临济示众四喝公案。乃召众曰。这个公案。天下老宿。拈掇甚多。第恐皆未尽善。焦山不免四棱着地。与诸人分明注解一徧。如何是踞地师子。咄如何是金刚王宝剑。咄如何是探竿影草。咄如何是一喝不作一喝用。咄若也未会。拄杖子与焦山吐露看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机举话。长老也理会不得　上堂。年年浴佛在今朝。目击迦维路不遥。果是当时曾示现。宜乎恶水蓦头浇　上堂。热月须摇扇。寒来旋着衣。若言空过日。大似不知时　上堂。道生一。无角铁牛眠小室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添少处减。大虫怕吃生人胆。有若无实若虚。争掩骊龙明月珠。是则是。祇如焦山坐断诸方舌头一句。作么生道。肚无偏僻病。不怕冷油齑。拍禅床。下座　僧问。如何是即心即佛。师曰。鼎州出狞争神。曰如何是非心非佛。师曰。闽蜀同风。曰如何是不是心。不是佛。不是物。师曰。穷坑难满　问起灭不停时如何。师曰。谢供养　问我有没弦琴。久居在旷野。不是不会弹。未遇知音者。知音既遇。未审如何品弄。师曰。钟作钟鸣。鼓作鼓响。曰云门放洞山三顿棒。意旨如何。师曰。和身倒。和身擂。曰饭袋子。江西湖南。便恁么去。又作么生。师曰。泪出痛肠。曰真金须是红炉煅。白玉还他妙手磨。师曰。添一点也难为　室中常举苕帚柄。问学者曰。依稀苕帚柄。彷佛赤斑蛇。众皆下语。不契。有僧请益。师示以颂曰。依稀苕帚柄。仿髴赤斑蛇。棒下无生忍。临机不识爷　宋孝宗淳熙己亥八月朔。示微疾。染翰别郡守。夜半书偈。辞众曰。铁树开花。雄鸡生卵。七十二年。摇篮绳断。掷笔示寂。

　　常州华藏湛堂智深禅师

　　武林人。佛涅盘日上堂。兜率降生。双林示灭。掘地讨天。虚空钉橛。四十九年。播土扬尘。三百余会。纳尽败缺。尽力布网张罗。未免唤龟作鳖。末后拘尸城畔。椁示双趺。旁人冷眼看来。大似弄巧成拙。卓拄杖曰。若无这个道理。千古之下。谁把口说。且道。是恁么道理。痴人面前。切忌漏泄。

　　临安上竺证悟智圆禅师

　　台州林氏子。依白莲仙。问具变之道。莲指行灯曰。如此灯者。离性绝非。本自空寂。理则具矣。六凡四圣。所见不同。变则在焉。师不契。后因扫地。诵法华经。至知法常无性佛种从缘起。始谕旨告仙。仙然之。师领徒以来。尝本宗学者。囿名相。胶笔录。至以天台之传。为文字学。南宗鄙之。乃谒此庵元。夜语次。师举东坡宿东林偈。且曰。也不易到此田地。元曰。尚未见路径。何言到耶。师曰。祇如他道。溪声便是广长舌。山色岂非清净身。若不到此田地。如何有者个消息。元曰。是门外汉耳。师曰。和尚不吝可为说破。元曰。却祇从者里。猛着精彩觑捕看。若觑捕得他破。则亦知本命元辰着落处。师通夕不寐。及晓钟鸣。去其秘畜。以前偈别曰。东坡居士太饶舌。声色关中欲透身。溪若是声山是色。无山无水好愁人。持以告元。元曰。向汝道。是门外汉。师礼谢。有化马祖殿瓦者。求语发扬。师书曰。寄语江西老古锥。从教日炙与风吹。儿孙不是无料理。要见冰消瓦解时。此庵见之笑曰。须是者阇黎始得。

　　参政钱端礼居士

　　字处和。号松窗。从此庵。发明己事。宋孝宗淳熙丙申冬。简堂归住平田。遂与往来。丁酉秋。微恙。修书召堂。及国清瑞岩主僧。有诀别之语。堂与二禅诣榻次。公起趺坐。言笑移时。即书曰。浮世虚幻。本无去来。四大五蕴。必归终尽。虽佛祖具大威德力。亦不能免这一着子。天下老和尚。一切善知识。还有跳得过者无。盖为地水火风因缘和合。暂时凑泊。不可错认为己有。大丈夫磊磊落落。当用处把定。立处皆真。顺山使帆上下水。皆可。因斋庆赞。去留自在。此是上来诸圣。开大解脱一路涅盘门。本来清净。空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔顾简堂曰。某坐去好。卧去好。堂曰。相公去便了。理会甚坐与卧耶。公笑曰。法兄当为祖道自爱。遂敛目而逝。

　　灵隐远禅师法嗣
　　庆元府东山全庵齐己禅师

　　邛州谢氏子。上堂。举修山主偈曰。是柱不见柱。非柱不见柱。是非已去了。是非里荐取。召大众曰。荐得是。移华兼蝶至。荐得非。担泉带月归。是也好。郑州棃胜青州枣。非亦好。象山路入蓬莱岛。是亦没交涉。踏着秤锤硬似铁。非亦没交涉。金刚宝剑当头截。呵呵呵。会也么。知事少时烦恼少。识人多处是非多　莲社会上堂。渐渐鸡皮鹤发。父少而子老。看看。行步躘蹱疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。惟有径路。修行依旧打之绕。但念阿弥陀佛。念得不济事。复曰。恶这条活路。已被善导和尚。直截指出了也。是你诸人。朝夕在径路中往来。因甚么当面蹉过。阿弥陀佛这里荐得。便可除迷倒障。拔犹豫箭。截疑惑网。断痴爱河。伐心稠林。浣心垢浊。正心谄曲。绝心生死。然后转入那边。抬起脚。向佛祖履践不到处。进一步。开却口。向佛祖言诠不到处。说一句。唤回善导和尚。别求径路修行。其或准前舍父逃走。流落他乡。撞东磕西。苦哉阿弥陀佛。

　　抚州疎山归云如本禅师

　　台城人。上堂。久雨不晴。戊在丙丁。通身泥水。露出眼睛。且道。是甚么眼睛。卓拄杖曰。林间泥滑滑。时叫两三声。

　　日本睿山觉阿上人

　　本国藤氏子。十四得度受具。习大小乘有声。二十九。属商者。自中都回。言禅宗之盛。阿奋然。拉法弟金庆。航海而来。袖香谒灵隐海。海问其来。阿輙书而对。复书曰。我国无禅宗。惟讲五宗经论。国主无姓氏。号金轮王。以嘉应改元。舍位出家。名行真。年四十四。王子七岁。令受位。今已五载。度僧无进纳。而讲义高者赐之。某等仰服圣朝禅师之名。特远投诚。愿传心印。以度迷津。且如心佛及众生。是三无差别。离相离言。假言显之。禅师如何开示。海曰。众生虚妄见。见佛见世界。阿书曰。无明因何而有。海便打。阿即乞海升座决疑。明年秋。辞游金陵。抵长芦江岸闻鼓声。忽大悟。始知佛海垂手旨趣。旋灵隐。述五偈叙所见。辞海东归。偈曰。航海来探教外传。要离知见脱蹄筌。诸方参徧草鞋破。水在澄潭月在天。扫尽葛藤与知见。信手拈来全体现。脑后圆光彻太虚。千机万机一时转。妙处如何说向人。倒地便起自分明。蓦然踏着故田地。倒裹幞头孤路行。求真灭妄元非妙。即妄明真都是错。堪笑灵山老古锥。当阳抛下破木杓。竖拳下喝少卖弄。说是说非入泥水。截断千差休指注。一声归笛啰啰哩。海称善。书偈赠行。归本国。住睿山寺。洎通嗣法书。海已入寂矣。

　　杭州净慈济颠道济禅师

　　出家灵隐。性不稽。尝与市井浮沈。喜打筋斗。不着裈形媟露。人姗笑自视夷然。与明颠同时。师为尤。甚饮酒。居常为守僧唾骂笞逐。走居净慈。为人诵经下火。得酒食便赴。有诗曰。何须林景胜潇湘。只愿西湖化为酒。和身倒卧西湖边。一浪来时吞一口。时从市喜息人之诤。救人之死。戏谑笑谈。神出鬼没。人罕有能测之者。年七十三而没。一日与明颠。偶识於朱泾。明目之曰。咦济颠。乃赠以诗。诗曰。青箬笠前天地阔。碧蓑衣底水云宽。不言不语知何事。只把人心不自瞒。

　　内翰曾开居士

　　字天游。久参圆悟。暨往来大慧之门有日矣。绍兴辛未。佛海补三衢光孝。公与赵超然访之。问曰。如何是善知识。海曰。灯笼露柱。猫儿狗子。公曰。为甚么。赞即欢喜。毁即烦恼。海曰。侍郎曾见善知识否。公曰。某三十年参问。何言不见。海曰。向欢喜处见。烦恼处见。公拟议。海震声便喝。公拟对。海曰。开口底不是。公罔然。海召曰。侍郎向甚么处去也。公猛省。遂点头。说偈曰。咄哉瞎驴丛林妖孽震地一声。天机漏泄。有人更问意如何。拈起拂子劈口截。海曰。也祇得一橛。

　　知府葛郯居士

　　字谦问。号信斋。少擢上第。玩意禅悦。首谒无庵。令究即心即佛。久无所契。请曰。师有何方便。使某得入。庵曰。居士太无厌生。已而佛海来居剑池。公因从游。乃举无庵所示之语。请为众普说。海发挥之曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而返。一日举不是心。不是佛。不是犹话。豁然顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书颂呈佛海。海报曰。此事。非纸笔可既。居士能过我。当有所闻矣。遂复至虎丘。海迎之曰。居士见处。止可入佛境界。入魔境界。犹未得在。公加礼不已。海正容曰。何不道金毛跳入野狐窟。公乃脱然　尝问诸禅曰。夫妇二人相打通。儿子作证。且道。证父即是。证母即是。或庵体着语曰。小出大遇　宋孝宗淳熙己亥。守临川。辛丑感疾。一夕忽索笔。书偈曰。大洋海里打鼓。须弥山上闻钟。业镜忽然扑破。翻身透出虚空。召僚属示之曰。生之与死。如昼与夜。无足怪者。若以道论。安得生死。若作生死会。则去道远矣。语毕。端坐而化。

　　华藏民禅师法嗣
　　临安府径山别峰宝印禅师

　　嘉州李氏子。世居峨嵋之麓。幼通六经。而厌俗务。乃从德山清素。得度具戒。后听华严起信。既尽其说。弃依密印於中峰。一日印举僧问岩头。起灭不停时如何。岩叱曰。是谁起灭。师启悟。即首肯。会圆悟归昭觉。印遣师往省。因随众入室。悟问。从上诸圣。以何接人。师竖拳。悟曰。此是老僧用底。作么生是从上诸圣用底。师以拳挥之。悟亦举拳。相交大笑而止　后至径山。谒大慧。慧问。甚处来。师曰。西川。慧曰。未出剑门关。与汝三十棒了也。师曰。不合起动和尚。慧忻然。扫室延之。慧南迁。师乃西还运主数剎。后再出峡。住保宁金山雪窦径山　开堂升座曰。世尊初成正觉。於鹿野苑中。转四谛法轮。憍陈如比丘。最初悟道。后来真净曰。今日新丰洞里祇转个拄杖子。遂拈拄杖。着左边曰。还有最初悟道者么。若无。丈夫自有冲天志。莫向如来行处行。遂喝一喝。下座。若是印上座。则不然。今日向凤凰山里。初无工夫。转四谛法轮。亦无气力。转拄杖子。祇教诸人。行须缓步。语要低声。何故。欲得不招无间业。莫谤如来正法轮　上堂。三世诸佛。以一句演千百万亿句。收百千万亿句。祇在一句。祖师门下。半句也无。祇甚么合吃多少痛棒。诸仁者且道。诸佛是。祖师是。若道佛是。祖不是。祖是。佛不是。取舍不忘。若是。佛祖一时是。佛祖一时不是。颟顸不少。且截断葛藤一句。作么生道。大虫裹纸帽。好笑又惊人。复举僧问岩头。浩浩尘中如何辩主。头曰。铜沙锣里满盛油。师曰。大小岩头。打失鼻孔。忽有人问保宁。浩浩尘中如何辩主。祇对他道。天寒不及卸帽　上堂。六月初一。烧空赤日。十字街头。雪深一尺。扫除不暇。回避不及。冻得东村廖胡子。半夜着靴水上立　上堂。将心除妄妄难除。即妄明心道转迂。桶底趯穿无忌讳。等闲一步一芙蕖　师至径山。宋孝宗。召对选德殿称旨。入对日。赐肩舆於东华门内。淳熙癸卯二月。上注圆觉经。遣使驰赐命作序。师年迈。益厌住持。戊申冬。奏乞庵居得请。绍兴庚戌十一月。往见交承策。言别。策问行日。师曰。水到渠成。归索纸。书十二月初七夜鸡鸣时九字。如期而化。奉蜕质。返寺之法堂。留七日。颜色明润。发长顶温。越七日。葬于庵之西冈。谥慈辨禅师。塔曰智光。寿八十二。腊六十四。

　　昭觉元禅师法嗣
　　凤栖慧观禅师

　　上堂。前村落叶尽。深院桂花残。此夜初冬节。从兹特地寒。所以道。欲识佛性义。当观时节因缘。时节若至。其理自彰。喝一喝曰。恁么说话。成人者少。败人者多。

　　文殊道禅师法嗣
　　潭州楚安慧方禅师

　　本郡许氏子。参文殊於大别。未几。改寺为神霄宫。附商舟过湘南。舟中闻岸人操乡音。厉声曰叫那。由是有省。即说偈曰。沔水江心唤一声。此时方得契生平。多年相别重相见。千圣同归一路行　住后上堂。临老方称住持。全无些子元机。开口十字九乖。问东便乃答西。如斯出世讨甚元微。有时拈三放两。有时就令而施。虽然如是。同道方知。且道。知底事作么生。直须打翻鼻孔始得　上堂。达磨祖师在脚底。踏不着兮提不起。子细当头放下看。病在当时谁手里。张公会看脉。李公会使药。两个竞头医一时。用不着药不相投。错错。吃茶去。

　　常德府文殊思业禅师

　　世为屠宰。一日戮猪次。忽洞彻心源。即弃业为比丘。述偈曰。昨日夜叉心。今朝菩萨面。菩萨与夜叉。不隔一条线。往见文殊。殊曰。你正杀猪时。见个甚么。便乃剃头行脚。师遂作鼓刀势。殊喝曰。这屠儿。参堂去。师便下参堂　后继席文殊。上堂。举赵州勘婆话。乃曰。勘破婆子。面青眼黑。赵州老汉。瞒我不得。

　　何山珣禅师法嗣
　　婺州义乌稠岩了赟禅师
</div>
    <div class="pagination">
<a href="五灯全书_page94.html">上一页</a><span>...</span><a href="五灯全书_page90.html">90</a><a href="五灯全书_page91.html">91</a><a href="五灯全书_page92.html">92</a><a href="五灯全书_page93.html">93</a><a href="五灯全书_page94.html">94</a><span class="current-page">95</span><a href="五灯全书_page96.html">96</a><a href="五灯全书_page97.html">97</a><a href="五灯全书_page98.html">98</a><a href="五灯全书_page99.html">99</a><a href="五灯全书_page100.html">100</a><span>...</span><a href="五灯全书_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
