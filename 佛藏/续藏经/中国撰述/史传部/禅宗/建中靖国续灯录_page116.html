<!DOCTYPE html>
<html>
<head>
    <meta charset="UTF-8">
    <title>建中靖国续灯录 - 第 116 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建中靖国续灯录 - 第 116 页/共 155 页</h1>
    <div class="content">　　问。佛地三千金世界。仙家十二玉楼台。未审摩耶夫人即今在什么处。
　　师云。妙体本来无处所。通身何更有踪由。
　　僧曰。与么则紫金莲捧千轮足。白玉毫迎万德身。
　　师云。须知佛国三千界。祇在　吾皇一化中。
　　僧曰。祇如　吾皇化内。还许学人露个消息也无。
　　师云。皇天不碍闲云点。杲日何妨爝火光。
　　僧曰。九衢百万人烟里。祇见烧香贺太平。
　　师云。一气无私。群生有赖。
　　问。法具随身。逢场佛事。不施三拜。不唱一喏。置问得也无。
　　师云。礼可兴。不可废。
　　僧曰。诸法寂灭相。不可以言宣。选佛场开。如何举唱。
　　师云。觉花绽处千林秀。佛日圆时万像融。
　　僧曰。金鸡啼子夜。刍狗吠天明。
　　师云。你道什么人知音。僧合掌白看。
　　师云。不妨惺惺。
　　僧曰。力扶圣嗣传洪业。本望千秋庆太平。限尽难留今五七。请师说法悼　仙灵。
　　师云。始随玉兔光中去。又逐金乌影里来。
　　僧曰。至理一言资　素识。未知　仙驭在何方。
　　师云。王舍城中日。祇桓会上时。
　　僧曰。水流元在海。月落不离天。
　　师云。已是第二月。
　　问。华严教云。菩萨现身作国王。於世位中最无等。福德威光胜一切。普为群萌兴利益。且道　当今皇帝是什么菩萨。
　　师云。荡荡莫能名。
　　僧曰。大悲愿力为　人主。日用佛心治万民。
　　师云。知恩始解报恩。
　　问。三乘十二分教则不问。如何是圣谛第一义。
　　师云。云尽日月正。风和天地春。
　　僧曰。与么则功流万世而长存。道通百劫而弥固。
　　师云。含容巨细尧天阔。照烛高低舜日长。
　　僧曰。若然者。荡荡无为。元元自化。
　　师云。威光振大千。巍巍主中主。
　　僧曰。可谓梵天一会。今日重新。
　　师云。摩尼宝殿中。千古无私照。
　　僧曰。千载一时。谢师答话。
　　师云。谢子问话。
　　师云。适来净因禅师云。最初说法者。不知末后句。末后说法者。不知最初句。臣僧今当末后说法。却奉为　大行太后演最初句。还知么。灵源湛寂。物我皆如。佛性精真。圣凡同体。明妙弥纶。千古圆澄。廓彻十虚。本绝去来。何尝生灭。秖为昧之者。情存知解。见有我人。认十界为家乡。执一身为自己。所以妄生憎爱。强起贪嗔。恣业识而造苦因。徇报缘而依轮转。
　　从此缠绵积劫。不知思返本之方。沦溺诸流。未省发还源之念。既背违真际。当困踣昏途。纵忆光明。莫能舍离。诸仁者。如斯弱丧。谁可哀怜。还知么。唯吾佛释迦如来。为此因缘故出现。所以四十九年住世。度群生而转根本法轮。双林树下真归。命高第而付毗卢密印。
　　由是佛祖相承之后。古今授手而来。虽广设方便化门。唯指此一心妙法。大矣哉。妙法也。非智慧辩才所能议。非神通修证所能为。不可以有心知。不可以无心得。悟之。祇消一言洞达。当处便脱死生。傥迷之。纵尔历位进修。到底不离虚妄。祇如今日。人天交接。幽显普临。　皇风习习以和春。帝日迟迟而育物。万乘正登於舜殿。六禅齐仰於尧天。奉为　大行太后建此法筵。须明指古佛妙心。要其开悟。
　　乃举起袈裟角云。还见么。三世如来在遮里。坐宝莲台。放光现瑞。诸大祖师尽在遮里。据师子座。入定安禅　大行太后若於斯见得。则不离当处。顿悟自己本心。不动道场。坐登自己佛地。便见生者灭者。未尝有灭有生。即此说人听人。未尝有听有说。所以适来适去。宛尔全真。在昔在今。更无别体。
　　以至朱楼玉殿。重重现清净法身。金阙瑶池。处处露本来面目。纵有尘剎神通三昧。无作而自成。河沙微妙法门。不行而自到。　大行太后若如是了达得。始笑他娑竭龙少女。待往南方而成佛。未是作家。韦提希夫人愿向西土而受生。徒为妄想。诸人且道　大行太后悟处。如何便得恁么猛利。要会么。唯佛与佛同证同知。非彼常情所能测度。
　　臣僧智清以此举扬般若功德。无边妙利。谨进庄严。惟为　　大行太后上资　仙驭。恭惟　太后内政齐家。厚德载物。勤俭着於中外。明哲迈於古今。方　圣政之惟新。繄　母仪而是托。夫何阎浮报尽。安养果成。抛　慈德之故宫。游光严之净土。叹二轮迅速。丁五七斯临。　圣心敬竭於孝诚。佛事钦修於永日。命诸禅而升座。大敷阐於宗猷。冀凭佛法之殊勋。上荐　神仙之化路。伏愿　大行太后谛闻般若。解脱尘缘。深悟本心。入佛知见。更冀锡兹福祉。佑　宗社於灵长。使　我国家跻民於仁寿。
　　臣道行无取。名实全虚。今辰遭遇　圣恩。赐此举扬祖令。自惟蹇浅。益负震惊。此盖伏遇　今上皇帝陛下。神智渊深。天慈溥博。嗣　登宝位。不变时雍。潜通三宝之妙心。密运万机之神政。但是昆虫草木悉沐　恩波。乃至蛮貊戎夷咸归德化。实千载昌运。乃一遇　圣时。
　　臣倾兹方外之诚。效彼封人之祝。恭愿　皇帝陛下南山比寿。增圣寿以无疆。北海为年。资卜年而更远。金枝腾茂。玉叶弥芳。　覆育群生。兴隆正法。
　　皇太妃　皇后　皇子。伏愿　德合天地。上扶　君父之明。寿等山河。下慰黎元之望。
　　伏念臣本山林槁木。岩谷微僧。忝领智海禅徒。奉事　国家香火。自量山野。累受　圣恩。斯日伏遇　　皇帝陛下抚念禅林。特回　天睠。令臣等於　慈德殿升座。举扬般若。禅门从此万载光辉。念荷　圣恩。无以为报。臣不揆万死。敢陈　佛法数言。愿补　陛下万机一二。所以道。三界爱河浪阔。四生苦海波深。要得解脱出离。须是悟明佛法。然而佛法非由心外而得。亦不从他传。全是　陛下清净圣心。本来佛性。圆明洞彻。日用全彰。但一念相应。则无时不现。
　　昔西竺波罗提尊者。常开示一国王佛性云。王若作用。八处出现。何谓八处。在胎曰身。处世曰人。在眼曰见。在耳曰闻。在鼻齅香。在舌谈论。在手执捉。在足运奔。遍现俱该沙界。收摄在一微尘。悟之者。谓之真如佛性。迷之者。谓之妄想精魂。彼国王闻之。即时开悟。
　　今　我皇帝陛下。但自己回光。即便同本得。所以日应万机。而无非是　陛下佛性三昧。云为千变。而无非是　陛下佛性光明。以至动容周旋。见闻觉知。头头显现。一一圆明。无不具足。如昔　仁宗皇帝。在宥四十余年。深穷禅理。洞了渊源。每万机之暇。常召大觉禅师怀琏．圆明禅师道隆於后苑升堂。交相问难。唱和偈颂。敷演宗乘。流布迨今。禅林取则。又元丰初年。　神宗皇帝为求　圣嗣。乃革相蓝律院。分为两禅。一曰惠林。一曰智海。召南方圆照禅师宗本．正觉禅师本逸领徒住持。开堂说法。尝从容召对。问佛法宗猷。而禅考圣心益深有悟达。
　　自祖师到中国而来。亦未有如本朝崇重之盛遇。　仁宗皇帝　神宗皇帝皆肯回　圣心研机顾问。建立禅林。则知佛法至尊至贵。至妙至神。所以教云。若在帝释梵王。帝释梵王中尊。而为说法此法。若在国王大臣。国王大臣中尊。而说此法。若在皇后嫔妃。皇后嫔妃中尊。而说此法。若在皇亲太子。皇亲太子中尊。而说此法。若在内臣宰官。内臣宰官中尊。而说此法。乃至在僧在俗。在物在人。悉皆等平。而说此法。
　　佛法既有如是胜妙。有如是尊严。愿　陛下万机之余。能留　圣意。一念开悟。触处现前。方知本自圆成。不从外得。所谓一言了　万化。尧舜诚无为。臣輙课山颂一章。普告人天大众。使其知　我皇帝陛下是现在诸佛。以大悲愿力。顺天应人。覆育苍生。护持佛法。臣无任瞻　天荷圣。激切屏营之至。颂曰。佛有多身是处分。人间天上化凡伦。要知昔日灵山老。现作中华　圣宋君。臣举扬荒鄙。尘渎　天聪。伏惟珍重。
　　开堂日。　哲宗皇帝遣中使降香。师谢　恩毕。登座拈香。祝延　圣寿罢。乃敷坐。法云大通禅师白槌竟。师左右顾视云。乾坤廓落。日月晖华。四民子来。群芳辐辏。比比法门宏启。欲视之。则眼病花浮。重重心印炳彰。拟执之。则形枯臂断。诸人到此。合作么生观。还知么。除是超方上士。不向眉上画眉。其如晚路初机。且就水中洗水。
　　问。名香天赐爇金炉。为瑞为祥举世无。如是　君恩恩最重。师将何法赞　皇图。
　　师云。日月光天德。山河壮　帝居。
　　僧曰。恁么则金枝长自秀。玉叶永弥芳。
　　师云。一句既流通。群生皆稽首。
　　僧曰。若然者。尧风与祖风并扇。舜日与佛日齐明。
　　师云。寒山拊掌。拾得讴歌。
　　问。先帝首更禅苑。　今皇绍圣。重扇宗风。莫大之恩。将何补报。
　　师云。炉上檀烟起。空中瑞气浮。
　　僧曰。恁么则　君恩师已报。祖意又如何。
　　师云。长记在莲岳。多年看白云。
　　僧曰。今日得闻於未闻。
　　师云。闻个什么。
　　僧曰。九重城畔祥云起。五凤楼前瑞气生。
　　师云。好个真消息。宜须子细看。
　　僧曰。从此平分霄汉月。冷然相照若团圆。
　　师云。瞻仰有分。
　　问　帝业兴隆。　睿潭润无边之境。宗风普扇。优昙开上国之春。直截根源。请师速道。
　　师云。石渠清梦岳。金殿冷吟霜。
　　僧云。一言已祝　南山寿。八表无私贺太平。
　　师云。祝寿一言从尔晓。太平底句又如何。
　　僧曰。天上有星皆拱北。人间无水不朝东。
　　师云。思量尘世人。几个知恩德。
　　僧曰。若不上来。焉知如是。
　　师云。早回头看。
　　师拈拂子。召云。大众还见么。手中拂子层层为诸人放百种宝光。
　　复击禅床云。还闻么。坐下猊台句句为诸人演一乘了义。诸人若向遮里悟得。则旷大劫来我人业识。当体烟灭灰飞。现前身世根境尘劳。彻底冰融雪泮。便见灵山正法眼藏。昭昭溢目全彰。少室涅盘妙心。晃晃通身独露。譬演若悟鉴中面目。元来只是己头。犹力士获额上圆珠。到了不从他得。如斯则无量神通三昧。尘尘本尔圆成。恒沙诸佛法门。念念一时具足。诸仁者。有能恁么构去。便谓立证无生。不待僧祇即登正觉。如今要见无生么。
　　良久。云。一气不言含有象。万灵何处谢无私。臣僧道无兼济。行不远闻。灰木身心。分守塞岩之下。鹿麋疎迹。何堪辇毂之游。远承　明诏下临。固欲窃逃宁敢。但念食　国王之水乳。佩至德难任。受天地之生成。荷大恩曷报。故云趋波涌。而赴海从龙。此盖伏遇　皇帝陛下。以等妙觉心。现为人主。扬佛祖正道。丕绍先基。
　　故兹苾草之微芳。叨被蓼萧之宠渥。臣敢不策勤香火。警肃缁流。力传真寂之风。仰赞无为之化。谨将兹辰开堂介善。上祝　皇帝陛下。伏愿　德光尧舜。道迈羲轩。资景运於万年。保瑶图於百世。风调雨顺。物阜民康。臣请祝诚深。言诠靡罄。久立众慈。伏惟珍重。

　　庐山罗汉禅院系南禅师

　　本汀州人。俗姓张氏。少依城下金泉寺出家。识性纯淡。志节高远。披缁受具。徧历丛林。参道林佑禅师。密契心地。后归庐山。出世住持。道誉远播。四方学者皆谓小南。
　　开堂日。问。师唱谁家曲。宗风嗣阿谁。
　　师云。后五日看。
　　僧曰。恁么则黄龙儿孙。罗汉嫡子。
　　师云。错下名言。
　　问。世尊出世。地涌金莲。师今出世。有何祥瑞。
　　师云。鲸吞海水尽。露出珊瑚枝。
　　僧曰。昔日世尊。今朝和尚。
　　师云。气冲牛斗。
　　问。声色不到。病在见闻。言诠不及。过在唇吻。此一理二义。请师直指。
　　师云。一字不着画。
　　僧曰。古溪澄水迎新月。旧岭寒松再遇春。
　　师云。二字不成双。
　　僧曰。半夜彩霞笼玉像。天明峰顶五云遮。
　　师云。好个真消息。
　　问。师子儿。众随后。三年便能大哮吼。未出林一句作么生道。
　　师云。头破额裂。
　　僧曰。出林后一句作么生。
　　师云。脑门着地。
</div>
    <div class="pagination">
<a href="建中靖国续灯录_page115.html">上一页</a><span>...</span><a href="建中靖国续灯录_page111.html">111</a><a href="建中靖国续灯录_page112.html">112</a><a href="建中靖国续灯录_page113.html">113</a><a href="建中靖国续灯录_page114.html">114</a><a href="建中靖国续灯录_page115.html">115</a><span class="current-page">116</span><a href="建中靖国续灯录_page117.html">117</a><a href="建中靖国续灯录_page118.html">118</a><a href="建中靖国续灯录_page119.html">119</a><a href="建中靖国续灯录_page120.html">120</a><a href="建中靖国续灯录_page121.html">121</a><span>...</span><a href="建中靖国续灯录_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
