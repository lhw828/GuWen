<!DOCTYPE html>
<html>
<head>
    <meta charset="UTF-8">
    <title>五家正宗赞 - 第 7 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五家正宗赞 - 第 7 页/共 25 页</h1>
    <div class="content">　　师问。适来新到是成褫伊那。
　　济曰。我谁管你成褫不成褫。
　　师曰。和尚即解将死雀就地弹。不解将一转语盖覆却。
　　济曰。你又作么生。
　　师曰。请和尚作新到。
　　济遂曰。新戒不会。
　　师曰。却是老僧罪过。
　　济曰。你语藏锋。师拟议。济便打。
　　至晚。济又曰。我今日问新到。是将死雀就地弹。就窠里打。及你出得语。又喝起。向青云里打。
　　师曰。草贼大败。济便打。
　　师后到三圣。请为首座。常曰。我向南方行脚一遭。拄杖头不曾拨着一个会佛法底。
　　圣闻得。问曰。你具什么眼。师便喝。
　　圣曰。须是你始得。
　　大觉闻。乃云。作么生得风吹入大觉门来。
　　师后到大觉。请为院主。一日。觉唤曰。我闻你道。向南方行脚一遭。拄杖头不曾拨着一个会佛法底。你具什么眼。师便喝。觉拈棒。师拟议。觉便打。师又喝。觉又打。
　　次日。师从法堂过。觉召。院主。我直下不疑你昨日两喝。你试说看。
　　师曰。我於三圣师兄处得个宾主句。总被师兄折倒了也。与某甲个安乐法门。
　　觉曰。者瞎汉。来者里纳败缺。卸下衲衣。痛打一顿。师於言下荐得临济先师在黄蘗处吃棒底道理。
　　后开堂拈香云。此一炷香。若为三圣。三圣为我太孤。若为大觉。大觉为我太赊。不如供养我临济先师。
　　云居住三峰时。师问曰。权借一问以为影草时如何。居无对。
　　师曰。想和尚答者话不得。不如礼拜了退。
　　后二十年。居云。如今思量当时。不消道个何必。
　　后遣化主到师处。师曰。和尚住三峰时。老僧问伊话。答不得。如今道得也未。
　　主举前话。师曰。兴化则不然。争如道个不必。
　　僧问师曰。四方八面来时如何师曰。打中间底。僧作礼。
　　师曰。兴化今日赴个村斋。中路遇一阵卒风暴雨。却去古庙里避得过。
　　示众曰。我闻长廊下也喝。后架也喝。诸子。莫盲喝乱喝。直饶你喝得兴化上三十三天。却扑下来。一点气也无。待兴化苏息起来。欵欵地向你道未在。何故。我未曾向紫罗帐里撒真珠与你诸人。在虚空里胡喝作什么。
　　师谓克宾维那曰。汝不久当为唱导之师。
　　宾曰。不入者保社。
　　师曰。会了不入。不会不入。
　　宾曰。总不恁么。
　　师便打。乃白众云。克宾维那法战不胜。罚钱五贯。设饡饭一堂。仍不得吃饭。即赶出院。
　　师见同参来。才上法堂。师便喝。僧亦喝。行三两步。师又喝。僧亦喝。师近前拈棒。僧又喝。师云。你看。者瞎汉犹作主在。僧拟议。师便打。直打下法堂。
　　时有僧问。者僧有甚触忤和尚。
　　师云。是伊适来也有权。也有宝。也有照。也有用。及乎将手向伊面前横两横。便去不得。似者般汉。不打更待何时。
　　僧问。宝剑知师藏已久。今日当场略借看。
　　师曰。不借。
　　曰。为什么不借。
　　师曰。不是张华眼。徒窥射斗光。
　　曰。用者如何。
　　师曰。横身当宇宙。谁是出头人。
　　同光帝问师。朕收中原获一宝。未有人酬价。
　　师云。借陛下宝看。帝以手引幞头脚示之。
　　师云。君王之宝。谁敢酬价。
　　帝大悦。赐衣．号。不受。乃赐马。师骤马忽惊。坠地伤足。凭拐子行。问僧曰。还识老僧否。
　　曰。争得不识和尚。
　　师曰[跳-兆+戾]。脚法师说得行不得。
　　赞曰。
　　临济的儿　　三圣首座　　热喝似雷奔　　粗胆如天大　　皮下无血　　见大觉吃痛棒荐得先师　　板齿生毛　　到云居借一问以为影草　　赴村斋遇暴风卒雨　　古庙里谁云亸得浑身　　向南方探虎穴魔宫　　拄杖头未曾拨着一个　　扬声止喝　　紫罗帐里撒明月珠　　有眼无筋　　幞头脚边辨君王宝　　勘同行将手横面门两上　　死伎已穷　　打克宾出院罚饡饭一堂　　欺人不少　　借宝剑当场看　　光射斗窥遇生盲　　将死雀就地弹　　语藏锋功难补过
　　对龙颜。乘御马。虽得一场荣[跳-兆+戾]。双脚穷祖道。尽力行之不到。

　　南院颙禅师

　　师嗣兴化。河北人。法讳慧颙。俗名宝应。师上堂曰。诸方只具啐啄同时眼。不具啐啄同时用。
　　僧便问。如何是啐啄同时用。
　　师曰。作家不啐啄。啐啄同时失。
　　曰。此未是学人问处。
　　曰。汝问处作么生。
　　曰。失。师便打。僧不肯。
　　示众云。赤肉团上。壁立千仞。
　　时有僧出问。赤肉团上。壁立千仞。岂不是和尚语。
　　师云。是。僧便掀倒禅床师云。你看者瞎汉乱做。僧拟议。师便打趁出院。
　　僧问。二王相见时如何。
　　曰。十字街头吹尺八。
　　又问。从上诸圣向甚处去。
　　曰。不上天堂。则入地狱。
　　曰。和尚又作么生。
　　曰。还知宝应落处么。僧拟议。师打一拂。
　　师问僧。近离甚处。
　　曰。襄州。
　　曰。是什么物恁么来。
　　曰。和尚试道看曰。适来礼拜底。
　　曰。错。
　　曰。礼拜底错个什么。
　　曰。再犯不容。
　　曰。三十年弄马骑。今被驴扑。瞎汉。参堂去。
　　僧问。人逢碧眼时如何。
　　曰。鬼争漆桶。
　　僧问。古殿重兴时如何曰。明堂瓦插檐。
　　僧曰。恁么则庄严毕备去也。
　　曰。斩草蛇头落。
　　僧问。瞥喜瞥嗔时如何。
　　曰。倾湫倒岳。
　　僧问。如何是无缝塔。
　　曰。七花八裂。
　　曰。如何是塔中人。
　　曰。头不梳。面不洗。
　　僧问。祖意教意。是同是别。
　　曰。黄尚书．李仆射。
　　曰。意旨如何。
　　曰。牛头向北马头南。
　　师问僧。近离甚处。
　　曰。龙兴。
　　曰。发足莫离叶县也无。僧便喝。
　　曰。好好问汝。又发恶作么。
　　僧曰。唤作恶发。得么。
　　师却喝曰。你既恶发。我也恶发。近前来。我也没量罪过。你也没量罪过。瞎汉。参堂去。
　　赞曰。
　　一语定纲宗　　作家不啐啄　　兴化的子　　氷蘗胸怀　　临济亲孙　　麟龙头角　　赤肉团上壁立千仞　　掀禅床棒打瞎驴　　十字街头相见二王　　吹尺八声乱雅乐　　诸圣甚处去　　谩云入地狱不上天堂　　何物恁么来　　灼然弄马骑今被驴扑　　一机一境　　换斗移星　　瞥喜瞥嗔　　倾湫倒岳　　头不梳面不洗　　塔中人描画未全真　　马向北牛向南　　祖教意搏量俱是错　　从游老作　　与廓侍者一再同参　　弄出小家　　随龙兴僧递相发恶
　　殚千圣眼。拟觅踪由。白日青天。风雷雨雹。
</div>
    <div class="pagination">
<a href="五家正宗赞_page6.html">上一页</a><span>...</span><a href="五家正宗赞_page2.html">2</a><a href="五家正宗赞_page3.html">3</a><a href="五家正宗赞_page4.html">4</a><a href="五家正宗赞_page5.html">5</a><a href="五家正宗赞_page6.html">6</a><span class="current-page">7</span><a href="五家正宗赞_page8.html">8</a><a href="五家正宗赞_page9.html">9</a><a href="五家正宗赞_page10.html">10</a><a href="五家正宗赞_page11.html">11</a><a href="五家正宗赞_page12.html">12</a><span>...</span><a href="五家正宗赞_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
