<!DOCTYPE html>
<html>
<head>
    <meta charset="UTF-8">
    <title>五灯全书 - 第 82 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 82 页/共 215 页</h1>
    <div class="content">　　五灯全书卷第三十八
　　五灯全书卷第三十九

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下十三世

　　云居佑禅师法嗣
　　庐山罗汉院系南禅师

　　汀州张氏子。初参佑于道林。获记莂。随迁罗汉。掌堂司。即分座接衲。及佑移云居。以师继席。学者归之。准世系。以黄龙是大父。名同而道望逼亚。故人目为小南　上堂。禅不禅。道不道。三寸舌头胡乱扫。昨夜日轮飘桂华。今朝月窟生芝草。阿呵呵。万两黄金无处讨。一向绝思量。诸法不相别　师临示寂。升座告众曰。罗汉今日倒骑铁马。逆上须弥。踏破虚空。不留朕迹。乃归方丈。跏趺而逝。住世四十有五。

　　潭州慈云彦隆禅师

　　上堂。举玄沙示众曰。尽大地都来是一颗明珠。时有僧问。既是一颗明珠。学人为甚不识。沙曰。全体是珠。更教谁识。曰虽然全体是争奈学人不识。沙曰。问取你眼。师曰。诸禅德。这个公案。唤作嚼饭喂。小儿把手更与杖。还会么。若未会。须是扣己而参。直要真实。不得信口掠虚。徒自虚生浪死。

　　郢州子陵山自瑜禅师

　　僧问。如何是古佛心。师曰。赤脚[跳-兆+叉]泥冷似冰。曰未审意旨如何。师曰。休要拖泥带水　问泗洲大圣。为甚么杨州出现。师曰。业在其中。曰意旨如何。师曰。降尊就卑。曰谢和尚答话。师曰。贼是小人。智过君子。

　　隆兴府东山景福省悦禅师

　　上堂。十二时中。跛跛挈挈。且与么过。大众。利害在甚么处。良久曰。听诸方断看。击禅床。下座。

　　毫州白藻清俨禅师

　　信州人。僧问。杨广失槖驼。到处无人见。未审是甚么人得见。师以拂子约曰。退后退后。莫妨他别人问。曰毕竟落在甚么处。师曰。可煞不识好恶。便打。

　　台州宝相元禅师

　　僧问。一切诸佛。及诸佛阿耨多罗三藐三菩提。皆从此经出。如何是此经。师曰。长时诵不停。非义亦非声。曰如何受持。师曰。若欲受持者。应须用眼听。

　　信州永丰慧日庵主

　　本郡丘氏子。丱岁出家。於明心寺得度。自机契云居。熟游湘汉。暨归里。或处岩谷。或居廛市。令乡民。以丘师伯称。凡有所问。以莫晓答之。忽语邑人曰。吾明日行脚去。汝等可来相送。於是赆路者毕集。师笑不已。众问其故。即书偈曰。丘师伯莫晓。寂寂明皎皎。日午打三更。谁人打得了。投笔而逝。

　　泉州南峰永程禅师

　　示众。始自鸡峰续焰。少室流芳。大布慈云。宏开慧日。教分三藏。直指一心。或全提而棒喝齐施。或纵夺而宾主互设。或金刚按剑。或师子翻身。或照用雷奔。或机锋电掣。无非剪除邪妄。开廓元微。直下明宗。到真实地。诸仁者到此。方许一线道。与你商量。苟或未然。尽是依师作解。无有是处。

　　东京智海佛印智清禅师

　　泉州同安叶氏子。依鹿苑惠儒出家。徧参至沩山。始明心地。初出世五祖。嗣奉诏住智海。开堂日。宋哲宗。遣中使降香。师登座问答罢。乃拈拂子。召众曰。还见么。层层。为诸人放百种宝光。复击禅床曰。还闻么。句句。为诸人演一乘了义。诸人。向者里悟得。便见灵山。正法眼藏。昭昭溢目全彰。少室涅盘妙心。晃晃通身独露。演若悟鉴中面目。元来只是己头。力士获额上圆珠到了。不从他得。如斯则无量神通三味。尘尘本尔圆成。恒沙诸佛法门。念念一时具足。诸仁者。有能便恁么构去者么。良久曰。一气不言含有象。万灵何处谢无私。元符庚辰。哲宗上仙。百日宣师入内。赐佛印禅师号。明年二月。太后上仙。五七被旨。演法于慈德殿。

　　安庆白云海会守从禅师

　　僧问。药山一句人皆姿。白云演唱事如何。师曰。逼塞虚空。曰谁知今日里。明月锁舒城。师曰。斫额望扶桑　问曹溪一滴。普洽大千。白云出山。如何利物。师曰。云横洞口。归鸟迷巢。曰指南一路又如何。师曰。铁蛇当大道。通身黑似烟。

　　大沩秀禅师法嗣
　　潭州大沩祖瑃禅师

　　福州吴氏子。僧问。如何是沩山家风。师曰。竹有上下节。松无今古青。曰未审其中饮啖何物。师曰。饥餐相公玉粒饭。渴点神运仓前茶　上堂。道无定乱。法离见知。言句相投。都无定义。自古龙门无宿客。至今鸟道绝行踪。欲会个中端的意。火里蝍蟟吞大虫。咄　上堂。雨下阶头湿。晴乾水不流。鸟巢沧海底。鱼跃石山头。众中大有商量。前头两句。是平实语。后头两句。是格外谈。若如是会。祇见石磊磊。不见玉落落。若见玉落落。方知道宽廓。咦。

　　南岳福严文演禅师

　　僧问。如何是佛。师当面便唾　上堂。野华飘尽古城根。渐次蝉鸣湘水渡。霏霏梅雨洒高空。匝匝熏风满庭户。三十三兮老古锥。象转龙蟠曾显露。才显露成点污。谨白参玄人。光阴莫虚度。

　　南岳南台允恭禅师

　　开堂日。上堂。稀逢难遇。正在此时。何谓释迦已灭。弥勒未生。拈拂子曰。正当今日。佛法尽在这个拂子头上。放行把住。一切临时。放行也风行草偃。瓦砾生光。拾得寒山。点头拊掌。把住也。水泄不通。精金失色。德山临济。饮气吞声。当恁么时。放行即是。把住即是。良久曰。后五日看。

　　衡州南岳后洞方广有达禅师

　　上堂。拈拄杖曰。诸禅德。展无碍手。和云折取带雪将来。对众拈出。瞻之不足。玩之有余。遂画一画曰。早晚散为霖。草木滋天下　上堂。离四句。绝百非。便恁么息狂。机不恁么转狐疑。离此凭何旨。赵州东院西。还委悉么。镇州萝卜有滋味。喝一喝。

　　黄檗胜禅师法嗣
　　成都府昭觉绍觉纯白禅师

　　梓州飞乌支氏子。有宿根。因过溪有省。遂依峨嵋山。出家受具。首谒太平俊。次参黄檗。住岁余。檗未始一顾。师奉事益勤。一日。檗抬眸熟视之。师咄曰。者老汉把不定作么。檗大笑。乃为印可。宋神宗元丰末。南康郡王。邀檗诣辇下。师侍行。未几。会太学生。上书讼博士者。语连檗。有旨。故归蜀。门人星散。师独从侍。会成都府帅。改昭觉为十方。师应之。既领院。变律而居　上堂。寒便向火。热即摇扇。饥时吃饭。困来打眠。所以赵州庭前柏。香严岭后松栽来无别用。祇要引清风。且道。毕竟事作么生。甲子乙丑海中金。丙寅丁卯炉中火　示寂。以偈付小师宗显曰。风高月冷。水远天长。出门无影。四面八方。怡然而逝。寿五十九。腊三十四。塔于本山。

　　开元琦禅师法嗣
　　饶州荐福道英禅师

　　僧问。佛未出世时如何。师曰。瑠璃缾贮花。曰出世后如何。师曰。玛瑙钵盛果。曰未审和尚今日是同是别。师曰。趯倒缾。较倒钵　上堂。据实而论。语也不得。默也不得。直饶语默两忘。亦没交涉。何故句中无路。意在句中。无意无不意。非计较之所及。若是劈头点一点。顶门豁然眼开者。於此却有疾速分。若低头向意根下寻思。卒摸索不着。是知万法无根。欲穷者错。一源绝迹。欲返者迷。看他。古佛光明。先德风彩。一一从无欲无依中发现。或时孤峻峭拔。竟不可构。或睦含融混会。了无所睹。终不椿定一处。亦不系系两头。无是无不是。无非无不非。得亦无所得。失亦无所失。不曾隔越纤毫。不曾移易丝发。明明古路。不属元微。觌而擎来。瞥然便过。不居正位。岂落邪途。不蹈大方。那趋小径。腾腾兀兀。何住何为。回首不逢。触目无对。一念普观。廓然空寂。此之宗要。千圣不传。直下了知。当处超越。是知赤洒洒处。恁么即易。明历历处。恁么还难。不用沾黏点染。直须剥脱屏除。若是本分手脚放去。无收不来底。一一放光现瑞。一一削迹绝踪。机上了不停。语中无可露。彻底搅不浑。通身扑不碎。且道。毕竟是个甚么。得恁么灵通。得恁么奇特。得恁么坚确。诸仁者。休要识渠面孔。不用安渠名字。亦勿觅渠所在。何故。渠无所在。渠无名字。渠无面孔。才起一念追求。如微尘许。便隔十生五生。更拟管带。思惟益见。纷纷丛杂。不如长时放教自由自在。要发便发。要住便住。即天然非天然。即如如非如如。即湛寂非湛寂。即败坏非败坏。无生恋。无死畏。无佛求。无魔怖。不与菩提会。不与烦恼俱。不受一法。不嫌一法。无在无不在。非离非不离。若能如是见得。释迦自释迦。达磨自达磨。干我甚磨椀。恁么说话。衲僧门下。推勘将来。布裙芒鞋。不免撩他些些泥水。岂况汝等诸人。更道。信个是平实语句。这个是差别门庭。这个是关棙巴鼻。这个是道眼根尘。递相教习。如七家村里传口令相似。有甚交涉。无事珍重。

　　泉州尊胜有朋讲师

　　本郡蒋氏子。丱岁试经。中选下发。多历教肆。尝疏楞严维摩等经。学者宗之。每疑祖师直指之道。故多与禅衲游。一日谒开元迹。未及阃。心忽领悟。元出遂问。座主来作甚么。师曰。不敢贵耳贱目。元曰。老老大大。何必如是。师曰。自是者不长。元曰。朝看华严。夜读般若。则不问。如何是当今一句。师曰。日轮正当午。元曰。闲言语。更道来。师曰。平生仗忠信。今日任风波。然虽如是。祇如和尚恁么道。有甚交涉。须要新戒草鞋穿。元曰。这里且放你过。忽遇达磨问。你作么生道。师便喝。元曰。这座主。今日见老僧。气冲牛斗。师曰。再犯不容。元拊掌大笑。

　　南康庐山双溪宝严允光禅师

　　上堂。阿呵呵。也大诧。不卷帘兮见天下。神光得髓是谁云。达磨不曾来东夏。西江一口吸易乾。中原至宝难酬价。也大诧。令人转忆老兴化。喝一喝。

　　仰山伟禅师法嗣
　　潭州龙王山善随禅师

　　僧问。如何是龙王境。师曰。水晶宫殿。曰如何是龙王如意宝珠。师曰。顶上髻中。僧礼拜。师曰。莫道不如意。好。

　　瑞州黄檗山祇园永泰禅师

　　僧问。如何是祖师西来意。师曰。铁铸就。僧拟议。师打曰。会么。僧礼拜。师曰。何不早如此。

　　庐山慧日明禅师

　　上堂。不用求真。唯须息见。三祖大师。虽然回避金钩。殊不知已吞红线。慧日。又且不然。不用求真并息见。倒骑牛兮入佛殿。牧笛一声天地宽。稽首瞿昙。真个黄面。

　　襄阳谷隐静显禅师

　　僧问。一镞破三关。即不问。道人相见时如何。师曰。贼身已露　上堂。今朝正月五。大众明看取。火上更加热。苦中更加苦。堪笑谷隐太无端。空谷岩前流谜语。喝一喝。
</div>
    <div class="pagination">
<a href="五灯全书_page81.html">上一页</a><span>...</span><a href="五灯全书_page77.html">77</a><a href="五灯全书_page78.html">78</a><a href="五灯全书_page79.html">79</a><a href="五灯全书_page80.html">80</a><a href="五灯全书_page81.html">81</a><span class="current-page">82</span><a href="五灯全书_page83.html">83</a><a href="五灯全书_page84.html">84</a><a href="五灯全书_page85.html">85</a><a href="五灯全书_page86.html">86</a><a href="五灯全书_page87.html">87</a><span>...</span><a href="五灯全书_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
