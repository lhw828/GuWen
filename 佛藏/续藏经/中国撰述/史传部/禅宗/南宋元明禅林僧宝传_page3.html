<!DOCTYPE html>
<html>
<head>
    <meta charset="UTF-8">
    <title>南宋元明禅林僧宝传 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南宋元明禅林僧宝传 - 第 3 页/共 6 页</h1>
    <div class="content">　　禅师出四明毛氏。名妙堪。号笑翁。十岁授以世典。过目成诵。不悦也。乃从野庵钦。潜心释训。竟为大僧。受无用全禅师之嘱。住后以持纲不屈。声达朝廷。朝廷屡以名山居堪。堪去就自若淡如也。一时争慕之。堪初参松源於灵隐不契。偶禅者读全无用自赞曰。匙挑不上个村夫。文墨胸中一点无。曾把虚空揣出骨。恶声赢得满江湖。堪悚然欲见全。未及发。会全公访灵隐。堪心幸之。松源引座。全乃曰。适来松源和尚。举竹篦话。令天童纳败缺。诸人要知么。听取一颂。黑漆竹篦握起。迅雷不及掩耳。德山临济茫然。懵底如何插嘴。堪於此信入。即随至天童。告香入室。全公以赵州无字征堪。堪拟对。全骤击之。堪大悟曰。大涂毒鼓。轰天震地。转脑回头。横尸万里。全公可之。堪后出世妙胜。迁金文。又广孝。始终不务姑息。诚感征应。绍兴乙亥。祷雨。有司欲援徽宗事例。以道居僧之左。而尊其符水之术。堪力言不可。遂退归雪窦。天竟不雨。童叟谣曰。以右为左。天曰不可。四月五月。池潭起火。闻於朝。复旧序。雨乃大通。卫藩遂以台山报恩请堪。堪以台山旧无律宗。乃议十寺为坛。弘施毗尼。於是四众云合。化行南国。乃至屠父行慈。狗盗弭节。奉诏住虎丘。未几升灵隐。卫王特建大慈寺。请堪为开山首祖。既而退隐上栢。台郡陈使君。邀居瑞岩。居无何。又迁江心寺。乃淳熙壬寅年也。当是时。孝宗留神内典。常制圆觉楞严经注。普赐文臣。又尝召对诸禅宗。如佛照光者。出入禁廷。以内观堂。为禅师邸。甚盛典也。俄有奏。令僧道买紫衣师号。为大剎住持。堪骇叹曰。审是。则商贾皆可主法耶。吾道危矣。即诣阙抗疏。切直数千言。议寝。绍熙癸丑年。佛照再赴寿皇诏。而育王席虚。以堪补之。堪历主名坊。机不虚发。深怜根有利钝。而法无小大。尝以颂示诸学流曰。车牛脑后痛加鞭。弃却黄金抱碌砖。逐恶随邪至今日。即非心佛错流传。又曰。觉城东际老婆婆。白发毿毿意气多。与佛同生嫌见佛。恶人无柰恶人何。又曰。柳毅传书只自知。得便宜是落便宜。亲生爱子都抛却。痛惜深怜乞养儿。犹以柬致石鼓夷曰。先师法道。惟我与公。我既日就衰颓。无足道者。公今应迹灵隐。利生接物。去就当如秋叶春云。任缘聚散。凡与公卿贵人相见。务翻其窠窟。绝其偷心。若稍有院子。一念挂在胸次。模棱苟合。便成流俗阿师。虽为万指住持。何足贵也。词甚激切。庆元庚申春。书遗表上达。并作短语。挽张寺丞主后事。乃趺坐白众曰。业镜高悬。七十二年。一锤粉碎。大道坦然。再与曹通守诀别。敛目而逝。其僧腊六十也。后嗣无文灿。灿付愚叟鉴。鉴闽人。有实德。元世祖诏住攴提。赐号通悟明印。明印去妙喜。其世有五。
　　赞曰。硕果不食。厥功伟也。当南迁后。司衡多建中之余。至今方外。以市名职。吾道微矣。公乃毅然拨乱。而反之正。功孰大焉。谓之硕果非耶。殊不知浩然纲领之节。又原於妙喜云。

　　华藏民禅师

　　禅师生於嘉定府朱氏。讳安民。字密印。有异表。声若洪钟。心契圆悟之机。圆悟举民首众。曰。休夸四分罢楞严。按下云头彻底参。莫学亮公亲马祖。还如德峤访龙潭。七年往返游昭觉。三载翱翔上碧岩。今日烦充第一座。百花丛里现优昙。盖民初开讲於成都。雅称楞严独步。因访友过昭觉。适圆悟小参。举赵州拈南阳三唤侍者话云。如人暗中书字。字虽未成。文彩已彰。且道那里是文彩已彰处。民闻疑之。次日拟行。踌躇未决。其友谓民曰。君既匡徒领众。文彩日彰。倘有从上道理。消不去处。直与堂头和尚。坐而商略。何不可耶。顾而蕴结胸次。无乃病乎。民唯唯。遂告香入室。圆悟徐举楞严。征其心之所在。民多呈义解。悟笑曰。座主他日入地狱。莫怨老僧不道。民愕然折节。胡跪求说前旨。悟又笑曰。文彩已彰。民俯首出。而叹曰。禅门委有长处。叶公之龙不足贵也。即散讲依栖焉。一日白圆悟曰。和尚休举话。待某说看。寻常拈椎竖拂。岂不是经中道。一切世界诸所有相。皆即菩提妙明真心。下喝敲床时。岂不是反闻闻自性。性成无上道。悟唾之曰。你元来在者里作活计。民於此信入。复请曰。古帆未挂时如何。悟曰。庭前栢树子。民积滞顿豁。踊跃趋出曰。古人道一滴投於巨壑。殊不知巨壑投於一滴矣。於是民之美誉溢丛林。佛鉴闻而笑曰。何日吹到蒋山门下。别有商量在。民后谒鉴。鉴问曰。佛果有不曾乱为人说底句。曾向你说么。对曰。合取狗口。鉴变色震声曰。不是者个道理。曰。无人夺你盐茶袋。叫作甚么。鉴曰。佛果若不为你说。我为你说。曰。和尚疑时退院别参去。鉴呵呵大笑。以殊礼延之。民遂开法保宁。而建康缁素。强民至华藏。升座以篆钥委之。座下各趋而去。民知中计。叹曰。三十年弄马骑。今日却被驴子扑。是时海内宗风大盛。丛林最小者。千指聚集。民独严持风裁榻。无杂宾春爨之役。常躬为之。至法鼓鸣时。龙蛇竞势。民不禁也。示众曰。众卖花兮独卖松。青青颜色不如红。算来终不与时合。归去来兮翠蔼中。可笑古人恁么道。大似逃峰赴壑。避溺投火。争如随分到尺八五分镢头边。讨一个半个。虽然如是。山僧半个也不要。何故富嫌千口少。贫恨一身多。又从华藏退居。故里之中峰。乃以圆悟白拂。付之宝印。会圆悟归蜀。民遣印省之。悟问曰。从上诸圣以何接人。印竖拳悟曰。此是老僧用底作么生。是从上诸圣用底。印以拳挥之。悟亦举拳。相交大笑。一众改观。而民公之望益重。民竟无疾。终於本山。阇维。心舌不坏。舍利无数。细民穴地尺许。皆得之尤。光明莹洁焉。

　　径山印禅师

　　宝印禅师者。嘉州人。号别峰。初业儒。弃儒剃染。业华严。又弃华严。从华藏民禅师。悟明心要。其祖圆悟每誉之谓。印有超师之略。印之名遂着。乃通谒於妙喜。自称西川法侄。时径山多士。窃笑之。妙喜问曰。未出剑门关。与你三十棒了也。印遂展拜曰。不合起动和尚。妙喜忻然。顾左右曰。你们骑马趂不及。是日万指。丛林为之震动。於是西还开法。而两川素称义虎之雄者。皆从印游。印仍慰其开讲曰。宗教无二致。而公白岐耳。公以无欺心而演教。教中之宗也。我以无欺心而弘宗。宗中之教也。我佛初转四谛於鹿苑。而憍陈如乃无欺之首也。后拈枝花於灵峰。而迦叶乃无欺之终也。故其间谈经三百余会。皆以无欺法。而利无欺众。公但自反能无欺乎。既无欺矣。以无欺舌而流无欺教。则教与宗。是一是二乎。惟诸公勉之。印又出峡。住持保宁。次迁金山。自金山移雪窦。自雪窦补双径。其众盛矣。尝示众曰。世尊初成正觉於鹿野苑中。转四谛法轮。憍陈如比丘最初悟道。真净拈云。今日新丰洞里。秖转个拄杖子。遂拈拄杖卓左边云。还有最初悟道者么。若无丈夫。自有冲天志。莫向如来行处行。遂喝一喝。下座。若是印上座不然。今日向凤凰山里。初无工夫。转四谛法轮亦无气方。转拄杖子。秖教诸人。行须缓步。语要低声。何故欲得不招无间业。莫谤如来正法轮。又曰。三世诸佛。以一句演百千万亿句。收百千万亿句只在一句。祖师门下半句也无。祗恁么合。吃多少痛棒。诸仁者。且诸佛是祖师是。若道祖是佛不是。佛是祖不是。取舍未忘。若道祖佛一时是。佛祖一时不是。颟顸不少。且截断葛藤一句。作么生道。大虫裹纸帽。好笑又惊人。又曰。将心除妄。妄难除。即妄明心道转。纡桶底趯穿。无忌讳等闲。一步一芙蕖。印年迈。日常宴坐。匡床颓然。一老比丘士夫访拜床下。爱慕倍於父母。孝宗皇帝知而召之。印以足疾。辞不奉诏。帝赐肩舆。於东华门内。迎入选德殿。初礼臣议。朝仪及见。印直登榻跏趺。群臣皆失色。帝喜其真率。乃问圆觉之旨。印随机酬对。帝默有契。辄注圆觉经。命印撰经首之序。自是东华门置禅师舆。以备顾问。十五年冬。力请庵居。绍熙改元。过访智策禅师。兼与言别。策问行日。印曰。水到渠成。归索纸书十二月初七夜。鸡鸣时。如期而化。奉蜕质。返寺之法堂。留七日。颜色明润。发长顶温。又七日择退居之西冈而閟焉。谥慈辨禅师。塔曰智光。
　　赞曰。民禅师义坛之翅虎也。一入昭觉之门。翻然易辙与夫抱英敏之姿。负昂藏之表甘。若捉月之猿。趋阳之鹿者。岂非日劫相倍乎哉师。以己愈之方。施之别峰印。自然水乳合。而针芥投。为万古我慢之正鉴。是则西山亮。何足为多耶。

　　道林渊禅师

　　渊禅师者。失其里氏。木讷寡文。为人无竞。尝点胸自警曰。参方须具择法眼。不然。踏碎铁鞋。何益哉。是时吴楚法席。以物色相胜。独大沩月庵果公峭甚。室中惟置一方木榻。兀坐如铁橛。霜雪不释。每诫知事。不可以软语诱人。学流见辄引去。惟渊坚依决择。每受诃责。株立弗避。月庵每切齿熟视而休。有檀家入山求法。月庵因起谓众曰。奚仲造车一百幅。拈却两头除却轴。蓦打圆相曰。切莫错认定盘星渊。於此尽脱廉纤。后出世潭州道林。法嗣月庵。月庵嗣开福宁。宁入五祖演禅师之炉鞴。故渊为演克肖之孙也。同出月庵之门。有八人。各化一方。独渊瞿然。以卑自牧。群贤竞起。成褫之故。道林声价甚迈。穷谷琏尝曰。道林颔下有逆鳞。不可撄他。有僧挺身曰。便撄时如何。琏曰。横尸万里。僧传语道林。渊曰。穷谷瞎秃错下名言。僧请别置一答。渊曰。只恐不是玉。是玉也大奇。于是禅流往来。馨炙其语。僧问曰。雪峰一问德山低头便归方丈意旨如何。渊曰。奔雷迸火。曰。岩头道其未会末后句。又作么生。渊曰。相随来也。曰。未审。那里是岩头密启其意处。渊曰。万年松在祝融峰。曰。三年后果迁化。还端的也无。渊曰。摩尼达哩吽癹咤。渊令不易出。出则风行草偃。而便懒之毙。靡然易向。然复不驰刺檀家。日以锄镢为佛事。普请归。忽拈拄杖。告众曰。离却色声言语。道将一句。来众无对。渊曰。动静色声外。时人不肯对。世间出世间。毕竟是谁会。言讫倚杖。当轩庄立而逝。
　　赞曰。余读东山演祖语录。则青山白云。开遮自在。嗣后尊宿肖之者几几。岂碧潭明月。捞摝方知乎。今拣道林数语。颇类之。不可不传之也。然月庵恣於孤硬。而道林继之。青阳解冻矣。万类不获荣。愿者未之有也。

　　白杨顺禅师

　　法顺禅师者。绵州文氏子也。弃冢行脚。观宝轮藏迅转。顿彻教外别传之旨。得受记於龙门佛眼。同出佛眼门者。有高庵悟竹庵珪雪堂行辈。顺住白杨时。其同门俱播令名矣。独白杨败屋数楹。东倾西压。以木丫支拄焉。顺日携钵袋。走抚之乡城。至晚或负斗粟而还。及门数十人乐与之。俱每夜参。必端据木床。徒属或栗足侧耳而听曲折。顺曰。好事堆堆迭迭来。不须造作与安排。落林黄叶水推去。横谷白云风卷回。寒雁一声情念断。霜锺才动我山摧。白杨更有过人处。尽夜寒炉拨死灰。忽有个衲僧出来道。长老少卖。弄得恁么穷乞相。山僧祇向它道。却被你道着。又曰。鸡啼晓月。狗吠枯桩。只可默会。难入思量。看不见处。动地放光。说不到处。天地玄黄。抚州尺六。状纸原来。出在清江。大众分明话出人难见。昨夜三更月到窗。又曰。风吹茅茨屋脊漏。雨打阇黎眼睛湿。恁么分明却不知。却来者里低头立。顺住白杨既久。激励学者。妙有方略。虽枯淡不堪。有青原绍灯辈。始终侍从。后俱出世。大显其声。顺老疾。一日诸山趋询。顺起示众曰。久病未尝离木枕。人来多是问如何。山僧据问随缘对。窗外黄鹂口更多。只如七尺之躯甚处受病。众中具眼者。试为山僧指出病原。看众争下语。顺乃拊掌一下。作呕吐声曰。好个木枕子。便趋寂。依法阇维。收五色舍利。并诸不坏者。曰目睛齿舌数珠。[疗-(日/小)+土]於寺西。初顺在龙门时。云居虚席。闻高庵悟表里端劲。趋龙门聘之。悟固辞。佛眼勉其出住。悟仍不就。顺告悟曰。先知觉后知。先觉觉后觉。盖素分也。况云居为江右名剎之首。安众甚便。沾沾小节。奚足喜焉。君应之。顺虽不敏。愿请为辅。悟乃欣起。於是顺自为藏主。邀贤真牧任维那。通乌头典知客。应庵华莅副寺。德用为监寺。自圆为首座。故佛眼之风大振焉。
　　赞曰。余初阅师行实。疑其为踽凉之士。逮味师语句。乃政黄牛端狮子之上也。高庵最劲挺。不近人情。师降尊招贤。阐扬一代时教。其迹岂可测哉。然其示枯淡於一时。流膏腴於百代。於戏尚矣。

　　径山涂毒策禅师

　　涂毒禅师。名智策。祖籍天台陈氏。幼入塾强记。父携游桐栢宫策。见古石相。问曰。此为谁。其父曰。周之义士伯夷叔齐也。策低首。良久曰。审如是。则人世富贵不足取矣。父奇之。又过护国寺。徧观僧寮佛舍。恍忆前因。坚求脱白。父亦不阻其志。遂为大僧。首谒国清光。光指见万寿圆。圆曰。甚处来。策对曰。天台。曰。见智者大师么。策曰。即今亦不少。曰。因甚在你脚跟下。策曰。当面蹉过。圆曰。上人不耘而秀。不扶而直。欵之不可。闻云岩游老人退居武宁。策趋求依。道经云居。阻雪月余。偶闻板声大悟。不俟霁。达武宁。适游庭坐。乃指策曰。何处见神见鬼来。策曰。打破虚空。全无把柄。游摇手曰。未在。策曰。东家暗坐。西家厮骂。游大喜曰。他日起家。一麟足矣。於是亲侍。久之辞应双径。游谓策曰。阐扬一代时教。必须福与慧齐。汝福不逮慧。吾为汝忧。策对曰。惟愁己眼不明。己眼若明。即独对圣僧吃饭。何歉焉。游以为贤。既而果策一人大唱黄龙之道。盖游初为儒生。不屑贡籍。弃名。出成都。道遇黄山谷。山谷见游风骨不凡。乃同舟下江陵。竟染衣匡庐。而投机於湛堂准。准之师真净文。文师黄龙南。是南为游之四世祖也。游年九十三。退休武宁。扁曰典牛。典牛之户。无冗履闲。和牧牛颂。寄张无尽居士。其颂曰。两角指天。四蹄踏地。拽断鼻绳。牧甚屎屁。无尽发笑曰。狂翁故态也。策主丛席。其拈提大类湛堂。操重坚劲。又似黄龙。故黄龙三关之旨。至策为之一新。尝举教中道。若以色见我。以音声求我。是人行邪道。不能见如来。虽然恁么正是捕得老鼠。打破油瓮。怀禅师道。汝眼在甚么处。虽则识破释迦老子。争柰拈[饥-几+追]舐指。径山则不然。色见声求也不妨。百花影里绣鸳鸯。自从识得金针后。一任风吹满袖香。又曰。一见便见。犹隔铁围。玄沙老汉脑后痛锥名高。岂在镌顽石路上。行人口似碑。庆元庚申秋。上堂抚法座曰。此床子我不复临矣。汝等当以文祭我。明日沐浴。更衣端坐。命供头设祭。弟子如命。鞠躬拜跪。宣其文。策倾听。至尚飨。为之一笑。遂引声曰。四大既分飞。烟云任意归。秋天霜夜月。万里转光辉。竟化。
　　赞曰。眇视报缘。独尊道眼。盛衰之迹。何足浼焉。此盖中峰赞公生平之略也。或怪公大泄典牛之气。门士如云。全不肯诺。岂王刀有异耶。抑精金跃冶乎。虽然不肯诺中即肯诺矣。末法觅人肯诺。起自雌黄。哀哉。

　　南宋元明僧宝传卷五
　　南宋元明禅林僧宝传卷六

　　　　紫箨山沙门自融撰
　　　　门人性磊补辑

　　松源岳禅师

　　禅师名崇岳。号松源。乃龙泉吴氏子也。师事密庵。得法后。凡七竖剎竿。有嗣一十二人。人各有名。岳为人重。嘿每见贵客。则问曰。大力量人。因甚抬脚。不起见禅流。则问曰。明眼衲僧。因甚脚跟红线不断。有对者輙哂而顾之。时称岳得应庵之机得密庵之用云。盖岳早岁厌尘弃家。以白衣参灵石妙。不契即上径山。径山万指轩腾。岳随众末听妙喜杲和尚说法。蒙无所知。但闻杲盛赞。当今应庵真得临济正传。岳輙走参应庵。应庵益难近。岳乃奋励。垢面露肘。不暇恤。应庵怜之示岳曰。世尊有密语。迦叶不覆藏。岳随声进曰。钝置和尚。应庵喝之。岳有省。应庵笑曰。者俗汉成得甚么。岳乃求剃发。时年三十矣。既受满分戒。入闽见木庵永。永谛视曰。树倒藤枯。知落处么。对曰。裂破。曰。琅琊道好一堆柴聻。对曰。矢上加尖。永休去。於是岳益自负。永曰。公每下语。老僧不能过。其如未在。他日拂柄在手。为人不得。验人不得。岳曰。为人者。使博地凡夫。一超入圣。固难矣。验人者。打向面前过。不待开口。已知骨髓。何难哉。永举手反覆曰。明明向你道。开口不在舌头上。岳愤去之。出岭逢二道者。耦坐评论诸方。岳所举心肯者。道者皆拂之。岳曰。如是则谁可君意。道者以指。书密庵不凡四字。岳已知密庵为人。遂至衢之西山。折节事之。几进商略。密庵几笑之。岳复心疑。乃至密庵移居双径。於入室时始彻。木庵道。开口不在舌头上。久之出世澄照。演唱宗乘。以报密庵。湖海以岳言行无欺。多从之。迁光孝。遂有大名。庆元间。诏移灵隐。盖晚年也。是时门弟有文礼辈。已阐化大方。岳仍升堂入室。从未以风晨雪夕不打参钟尝以秘魔擎叉语。接谦头陀。以有贼无赃语。接肇道者。以心学无闻语。接陆游枢密。游得证后。隐镜湖。自称放翁。嘉泰壬戌秋。岳年七十有一。忽召众言别。有偈曰。来无所来。去无所去。瞥转玄关。佛祖罔措。跏趺脱去。塔於北高峰。岳居灵隐时。与密庵尊严无异。初密庵居灵隐。岳首众僧。密庵常称疾。阖户不许通谒。潜上座窃议之。岳曰。不然。师严道尊千古。明鉴当今。汲引豪贵者。将谓行道建立为心。殊不知礼。轻则慢易生。辞繁而情识长。尘劳卜度。安有了期。缁俗既为道而来。必发露真心。至诚激切。然后一言入耳。永为道种。兜率悦之待张无尽。叶县省之接浮山远。是也。若区区老婆禅。何足重哉。
　　赞曰。岳公以白衣有省。於应庵语下。固非草草矣。终乃死心於密庵。其祖父壸奥。如樊将军拥盾入鸿门。孰得而御之。故驱耕夺食。於分座灵隐时。班班着闻见焉。不然。彼天目礼辈。各抱奇志。其甘入公彀中哉。

　　净慈云禅师

　　禅师义云者。号退谷。福州闽清黄氏子也。黄氏世以诗礼传家。云有异姿。一目数行。然倜傥不善浮沉。每病其宗。不达圣原。各执隅说。疑悞后学。乃淹贯性理。先辈重之。时有胡妪。居乌石山。年将百岁。精术数。眇忽不遗。人争谒之。云亦诣妪。妪大喜。欵留数日。乃谓云曰。君福人也。当有大遇我目下即归国有一敝裘奉赠。聊表殷勤。云受归。怪其重。折线路。皆珍珠碎金。云失足叹曰。嗟乎七尺丈夫。乃为胡妪所买也。遂沉弃其裘於江而北游。国学群士俱出其下。因释中庸。有所悟入。裂缝掖而去。问道於山堂淳禅师。淳曰。子以聪明之质。枉顾山野。山野毫无所长。试言子之见处。为子证据。云论静定工夫。娓娓千余言。淳曰。子所说道理。似不违背。更有一问。譬有一人。正走后面。百千虎狼赶来。又有一人。扯住要问。静定工夫。若答。它后面虎狼迫至则伤身失命。若不答。他则静定工夫安在汝。於此时。毕竟如何施设。云茫然。淳公大笑而起。云彻夜惭惶。抚膺叹曰。涂路之学。终非实着。乃求落须发。择絮务以自励。且勇不自矜。行脚至吴。见铁庵。铁庵与语。大奇之。云又辞去。铁庵曰。抱道衲子。须以己度人。不可矫激其行。自居清白地上。以骇聋俗於此行去。形卜於影。毫不生惭。斯可为人师范。云书其语於襟。遂造灵隐。机契佛照。佛照移住育王。云为首众。佛照命其秉拂。以为宛如雪堂。惜妙喜先师未及见也。遂以妙喜所付袈裟披云云。出世香山。次继育王。育王以佛照遗风规摸阔大。岁计浩繁。云独以朴俭为先。中多引去者。宗印禅师过访云。奉蔬食之外。焚炉对坐。永宵清淡而已。印心笑之。间谓云曰。氷淡家风。千秋美典。至若尊宿。士夫过我。山门礼体。似不可简也。云良久谢曰。我非不知也。老人住世。德尊寰宇。岁计动满千万。诸方相习成风。非锦屏大碗。不见客。云尝窃怪。以为过当。据蒙见如尊宿惠慈山门。有幸住持。则当率众翘勤恭请。普施法利。此待尊宿礼体也。至於士夫为道相访住持。面无謟色。心无求事。直辞开导。俾贵人知有林下气象。其礼体也。不亦优乎。否则古风凌夷。必为明眼取笑。印大然之。庆元间。诏云居净慈。杖履渡江。同禅徒数十。皆敝衣楚楚。意貌翛然。武林吏佐并绅士。迎於途。私相慰谕。易其华服。而尊礼如一佛出世焉。既主净慈。规制画一。与育王时无异。惟提唱纲宗。以为供养。其上堂曰。奔流度刃。疾焰过风。啐啄同时。崕州万里。有的道。如人学射。久习则巧。殊不知未彀以前中的早涉纡迥了也。赵州到茱萸。靠却拄杖。则且置。只如孚上座道圣箭子折也。作么生喝云。若不同床睡。安知被底穿。又曰。昔僧问云门。杀父杀母。佛前忏悔。杀佛杀祖。甚处忏悔。云门曰。露还会么斗。转风雷吼。星移海岳昏。谁知席帽下。元是昔愁人。开禧二年示疾。侍僧以榻施褥云叱去之。曰。吾末骨立也。安用此。遂卓杖别众曰。意乌猝猝。万人气索。佛法向上。何曾踏着。临行业识。茫茫一任。诸方卜度。投杖敛目而寂。
　　赞曰。昔高庵闻成枯木。住金山侈甚。叹曰。比丘法贵清俭。岂宜如此。此与后生习轻肥者何异。得不愧古人乎。按退谷处可为之秋。而能简约乃尔。其清操真足。龟镜将来。

　　灵隐善禅师

　　禅师名之善。吴兴人也。其先刘姓。世历膴仕。善自视欿。然年十三。志决出尘。其亲谓之曰。吾家欬唾青云之上。若更何慕而欲为。之善对。曰欲为佛耳。其亲恻异。知不可禁。乃许受业於齐政沙门。内行纯粹。人敬爱之。出入经论。胸无宿义。乃徧扣禅坊。未得究竟。晚谒佛照光禅师。辨论风旛公案。光不诺。善固求明破。光示曰。非风旛话露全机。千古丛林起是非。咄者新州卖柴汉。得便宜是失便宜。善厉声曰。啊[口*耶]却只恁么。光以杖击曰。今日与君通一线。斩钉截铁起吾宗。光自此旬月不下堂。问其故。光曰。吾妙喜先师。担子幸卸肩矣。善历衡湘。游庐岳。保养圣胎。於妙高峰下。迭柴为室。不谋宿舂。一住十载。时以妙峰尊宿称之尝咏曰。庐陵米价报君知。浩浩尘中识者稀。回首不知何处去。白云流水共依依。又曰。有时笑兮有时哭。调高和寡难拘束。一派清音彻九天。风前谁解联芳躅。邻山有座主。自负妙悟楞严。携数徒属访善善揖坐相视移时。座主曰。昨见大慧。有八还颂曰。春至自开花。秋来还落叶。黄面老瞿昙。休摇三寸舌语虽工俏。但未出经意耳。善蓦召座主。座主应诺。善曰经意且止。还出得大慧老人意么。座主咿唔莫措。善呵呵大笑而起。座主归避席数月。复具师弟。礼请益於。善善示偈曰。没弦琴上无私曲。一曲弹来转辘辘。断崕流水少知音。六六不成三十六。善东游雁山。阐法於临海。慧因历洪福。迁万年。乃示众曰。久参高士。眼空四海。鼻孔撩天。见也见得。亲说也说。得亲行也行。得亲用也用。得亲只是未识。老僧拄杖子在。何故将成九仞之山。不进一篑之土。是时善之名满江南。卒退休皋亭。道俗仍以明州瑞岩居。善居无何。平江晋陵请符迭至。善任缘而应。不执可否。善既久领众事。法令益略。衲子益新。及却天童赴灵隐。盖暮年也。虽檀旋憧憧。善仍萧然一衾室中。长物竹篦禅杖而已。端平二年。自题小像。遗龙济宗鍪。复诫诸弟子曰。像法垂秋。名利根深。如象没深泥。珠沉巨海。识浪尘缘。终无了日。我为僧七十余载。目之所到。耳之所闻。卫护法门。隐忍受垢者。间或有之求。其不奉明诏。不接公卿。如寒岩枯木。确不可回者鲜矣。人但知法门繇显而盛。殊不知繇盛而衰。故有缘之功於法门者。其功一时也。无缘之功於法门者。其功万世也。谚云。庭前生瑞草。好事不如无。又岂谬哉。九月二十八日。书偈趺坐。瞑目而寂。寿八十四。僧夏七十有一。火浴。舍利无数。门人善珍。号藏叟。丐清之郑公为铭。塔於灵隐之西冈。

　　龙济鍪禅师

　　宗鍪禅师者。号友云。姓王氏。庐陵人也。幼不茹荤。年十九。辞亲修大僧事。长者多器之。既而遍见大有道者。不事宗乘章句。独以睡梦。时不能作宰为忧。晋陵华藏善公迁灵隐。鍪南渡依之。踰年机不合。拟别参。未发。偶见僧读珍藏叟自赞。鍪亦随玩。乃咀嚼其语。始骇灵隐门贤非泛泛也。其词曰。参禅无悟。识字有数。眼三角似燕山愁。胡面百折如赵婆呷。醋一着高出。诸方敢道。饭是米做。鍪遂坚志请益於善。而兄事於珍。久方契旨。辞去。道繇佛顶峰下。倦行憩山庄。盘石。爱其山林蓊蔚。指问庄叟。叟告曰。内有龙济古寺。先系修山主故址。今废鍪曰。居之可乎。庄叟曰。彼中狼虎甚多。师能居之。何不可。鍪竟剪棘缚茅以居。木食涧饮。或雪寒无宿。火日啖菖[莰-土+蜀]数寸而已。有时长笑而吟曰。山僧有分住烟萝。无米无钱莫管它。水似琉璃。山似玉。眼前尽有许来多。灵隐善公知之大喜。自题小相。以赠鍪曰。妙峰孤顶草离离。横按竹篦三尺铁。只许佛顶龙济知。父子不传真妙诀。於是有志之士。餐风而向之。因人建立丛社焉。鍪尝书门曰。除却眼耳鼻舌那个是你自己。若也道得许你。亲见龙济。其或未然。且居门外有对者。鍪皆叱逐之。珍藏叟闻而笑曰。恁么为人。其灵龟曳尾乎。虽然也是六月霜花。乃遣僧问曰。和尚曾接得几人。鍪曰。山僧失利。僧回举似藏叟。叟唯唯。乃疏辞径山。推鍪代之。鍪曰先师垄土未乾。遗训在耳。矧我龙锺无似之人。更何所图甘言软语。而与朱紫为邻哉。称病不起。鍪年八十。日不停务。夜据匡床。合众环听垂训。孜孜不倦。一日告众曰。先师春秋八十有四。吾年虽得企及。但法运衰矣。罪在我躬。言讫涕下。已而弹指一声曰。只此是别众语也。僧问。腊月三十日时如何。鍪曰。门无索债人。众凄然。请开末后方便。鍪曰。一灯在望。更无言说。大地平沉。虚空迸裂。泊然而化。塔於佛顶峰上。初道俗请建寿塔。鍪固止之曰。何哉老僧朝死夕埋。独污龙济一块土。不必寻山择地也。我每笑溺信形家。图穴兴旺。使圣贤法缘媚於黄土。顾而为之。岂初心乎。
　　赞曰。妙峰父子。始末行藏。不汇而符。所谓水月交罗。镜灯互入。岂可以孤峻而病之。易曰。十年乃字反常也。

　　净慈自得晖禅师

　　自得禅师。名慧晖。乃会稽张氏之宠子也。自少割爱辞亲。得度於澄照寺。孤锡云游。见长芦真歇。以为有所证。於闪电机下。竟南归。所遇丛社如逆旅。一阅而弃之。遂投谒於觉宏智和尚。宏智威德自在。道望隆当世。当世见者。皆为神悚。晖独心负所畜。不藉通词。特拟观光。於座下。宏智熟视晖而容之。晖微疑其所以。乃自请挂塔。宏智召晖。至榻前。诘以宝镜颂。晖骤进语。智正色。遣出之。晖乃折节自悔。从前宝惜一齐放下。一夕正往圣僧前烧香。适宏智来前。晖见之。顿悟大旨自尔。问答无滞。得授记莂焉。绍兴丁巳。开法补陀。驰其提唱。语於宏智。宏智大悦。其语曰朔风凛凛扫寒林。叶落归根露赤心。万派朝宗舡到岸。六窗虚映芥投针。本成现莫他寻性地。闲闲耀古今。户外冻消。春色动四山。浑作木龙吟。又曰。释迦老子穷理尽性。金口敷宣一代时教。珠回玉转。被人唤作拭不净故纸。达磨祖师以一乘法。直指单传面壁九年。不立文字。被人唤作壁观婆罗门。且道作么生行履。免被傍人指注。衲被蒙头万事休。此时山僧都不会。又曰。巢知风。穴知雨。甜者甜兮苦者苦。不须计较作思量。五五从来二十五万般。施设到平常。此是丛林饱参句。诸人还委悉么。野老不知尧舜力。冬冬打鼓祭江神。谷之神枢之要里许旁参。回途得妙。云虽动而常闲。月虽晦而弥照。宾主交参。正偏兼到。十洲春尽花凋残。珊瑚树林日杲杲。於是补陀风范与天童并峙。其迁万寿。次吉祥。又雪窦。皆名公巨卿为之劝请。淳熙丙申。有诏补净慈。上堂曰。皮肤脱落绝方偶。明了身心一物无。妙入道寰深静处。玉人端驭白牛车。妙明田地达者还。稀识情不到唯证。方知白云儿灵。灵。自照青山父卓卓。常存机分顶后光智契。劫前眼所以道。新丰路兮峻仍皾。新丰洞兮湛然沃。登者登兮不动摇。游者游兮莫忽速。亭堂虽有到人稀。林泉不长寻常木。诸禅德向上一着。尊贵难明琉璃殿。上不称尊翡翠。帘前还合伴正与么。时针线贯通真宗。不坠合作么生施设。满头白发离岩谷。半夜穿云入市廛。当是时大振曹洞宗风者。多出宏智之门。瑞岩有石窗恭。光孝有了堂彻。常州善权有法智。而闻庵居翠岩。法真居清凉。乃至大洪长芦皆属焉。以故净慈典职班序者。半皆诸方弟侄。酬唱叶谐。称为新丰正韵也。庚子秋。退归雪窦。白发垂肩。逍遥怡怿。爱携禅客。谈空白日。而笑落青山。常作偈曰。重重去尽自平常。春暖风和日渐长。户外鸟啼声细碎。岩花狼藉满山房。以癸卯冬月二十九。沐浴而逝。痊於明觉塔右。
　　赞曰。晖公以奇隽之。姿英发锐。上睹影响。於掣电光中。便肯承当。及入天童炉鞴镕成大器。辄能振大声。以达九重。其境何顺也。细简今古。匪流则亢矣。公乃履满不溢。顺而能节。抑何谦以退也。芳型在望。不禁高山仰止之思云。

　　北磵简禅师

　　禅师名居简。出潼川王。姓号敬叟。又称北磵。盖居北磵之日久也。简姿秀而文当世尚之。游广福读出世典。輙弃冠。具戒。参别峰。别峰指见涂毒。涂毒示其心要。简以从前所学凑泊不可。疑情猛切。常立达旦。偶过择木寮。阅万庵语云。欲识诸佛心。但向众生心行中识取。欲识常住不凋性。但向万物迁变处会取。简於此忽省。以为万庵与佛照同条。遂别策造灵隐。机契佛照光禅师。於是往来妙喜下尊宿。一十五年。激扬宗旨。大有力焉。乃辞佛照。经瓯闽。历江西。过罗湖。访仲温。仲温与论。大喜曰。妙喜之后一人也。乃以妙喜居洋屿庵。竹篦为赠。且曰。公之后必大。未几出住台州紫箨。迁报恩。及广孝。名大振。退居武林飞来峰之阴。卿士犹物色之不顾。当是时出佛照之门者。有灵隐善径山琰天童派东禅观上方铦。交章劝简。应旴江刺史之命。又不顾。而江州使者以东林云居力致之。简亦不顾。乃寿北磵集。行世。宿儒附之。叶水心曰。简公话柄特惊人。六反掀腾不动身。说与东家小儿女。涂青染绿未禁春。简叹曰。狼虎之害。世人易知也。文章害世。则难知矣。狼虎在山。藜藿不采。文章欺世。耳目沉沦。余比见近流施为阔略。非先圣之言不言。非古哲之迹不举。然境风乍飘。荣辱无主。取快一时。名节扫地。则向之所言所举。皆为饰词。以欺世者也。欺世之害。甚於狼虎。余颓躬不逮。深为是惧。所见所闻。偶笔成集。若稍存心。欲以诗文鸣世。则又吾教之罪人也矣。遂毁板。晚居净慈。其门人大观以高庵楞严纲要颂。请简发其旨。简向慕高庵为人。乃联和而序之。淳佑丙午春。示众曰。识得一万。事毕了事。衲僧一字不识。直饶恁么。未称全提。禹力不到处。河声流向西。归方丈。大书四月一日珍重六字。至期。言语移时。敛目而逝。简初在紫箨。委羽有二姓。争竹山。竭产不已。仙居丞启简讽之。简示以种竹赋。二姓之讼遂止。台氓谣曰。简公笔甜如蜜。
　　赞曰。齐桓侯有疾。在腠理以忽扁鹊。终至骨髓。虽司命无柰之何。而末造众生。言行参差之。疾不啻在骨髓间也。故北磵生平行李。惟恐针石之不逮。然以文字得度者。则北磵法化。宁当有别论也。否乎。

　　南宋元明僧宝传卷六
　　南宋元明禅林僧宝传卷七
　　径山无准范禅师

　　无准禅师者。讳师范。蜀都雍氏子也。九岁依阴平山沙门。试经。目不遗照绍。熙五年。具戒访道。乃求坐禅诀於老宿尧公。有信入。即出峡。谒佛照光禅师。光曰。生缘何处。对曰。剑州。曰。带得剑来么。师便喝。光笑曰。者乌头子也乱做。又过灵隐。参密庵禅师。密庵不易见乃入破庵先首座之室。先与语。阴奇之。一日要师游石笋庵。有道者问。胡狲子捉不住时如何。先答曰。如风吹水自然成纹。师恍然大彻。失声曰。诺。先大喜而归。师遂事先公。赴穹窿。盖先以师深得玄要主宾之旨。可倚重正宗也。先公移居卧龙。师辞。游天台。寻开法明州清凉。以香酬破庵先公。於是吴越知名。师初寓瑞岩。梦伟衣冠者持茅授。师及至清凉。见伽蓝像。即向所梦者也。茅乃神之姓焉。三年迁焦山。次三年迁雪窦。有大名者皆归之。乃示众曰。面面相看。眼眼厮觑。衣外别传。有甚凭据。到却门前剎竿着。凤栖不在梧桐树。又曰。[一/几][一/几]地思量。无可得思量。无可思量处。真个好思量。大庾岭头逢六祖。鳌山店上见曾郎。又曰。贼火相逢恰五更。现成赃物不须争。暗中多少都分了。天晓依然各自行。又曰。日面月面突出难辨。拟欲抬眸空中两片。师居雪窦三年。诏补育王。又三年。住径山。居无何。径山毁。知事者惧。师引咎自归。一众咸安。师整顿荒基。说法如故。仍请希叟为副寺。退耕为监院。别山智为化主。雪岩钦为座元。未久寺成。朝旨召入慈明殿升座。师举宾头卢尊者赴阿育王宫因缘。乃曰。君王一语出如纶。尊者眉毛八字分四海风清烟浪静。碧天无际水无垠。上大悦。赐金纹袈裟。号佛鉴禅师。六年径山复毁毁之夕。风雨暴作。师端座别舍。漠然不问。且笑且吟曰。雨散云收后。崔嵬数百峰。王维虽妙手。难落笔头踪。仍结茅安众。寺复成。又去四十里。别筑万年。正续以憩。云水不远。复建精舍为归藏所。藏前后所赐宸翰。敝室左右奉祖师。与先世香火。或期诞讳。必为饭僧佛事。以赞冥福。盖蜀乱。师之先祀绝矣。故祠之上。闻嘉叹赐。名圆照庵。淳佑戊申。又小筑於明月池上。为退休计。师腊既高。纶音次序。存问不间。师惟历书古德机缘。谢对而已。或大宾过山。师独揭心宗要领。间咨南比国运。师俯首一默而已。己酉三月望。升座曰。山僧既老且病。无力得与诸人东语西话。今日勉强出来。从前所说。不到底尽情向诸人。面前抖擞了也。乃起抖衣曰。是多少。遂区嘱后事。复手书达上言别。上遣中使慰问后事。师曰来时空索索。去时赤条条。更欲问端的。天台有石桥。移顷而寂。塔於圆照庵。嫡嗣有雪岩钦禅师。
　　赞曰。南堂谓。师居五峰。法席之盛。不下妙喜时也。众多粮少。而重罹回禄。不无奔走四方之劳。想见其曲折。苟非以荷负正宗为心。则安能籧篨若此。呜呼南堂其知言矣。

　　别山智禅师

　　别山祖智禅师者。蜀人也。其先杨姓。世有显任。智既生正信之家。幼绝世缘。七岁绍印沙门化为行童。授以圭峰圆觉叙。脱口成诵。宋嘉定癸酉。试所习得度。其年十四矣。又五年。参[仁-二+幻]牛全於昭觉。经二载苦。制话头。不敢展衾。每至后夜。或假寐而已。偶闻姑苏僧诵杀六岩法语。字字皆点着自己禅病。时岩住姑苏之穹窿山。智径走见。以古德因缘求指。岩惟瞑目端坐。展掌示之。不决请益。岩如前无它语。於此又二载。智所求益哀。岩竟不换机智。乃拟简藏经。融会本参。因阅华严。善财入弥勒楼阁。见阁中有无量不可思议诸佛境界。有省。默举祖师公案。皆会节目。举似於岩。岩方启齿曰。灵云见桃意在甚处。对曰。万绿丛中红一点。几人欢喜几人嗔。岩以为然。乃可之。智复遍历名席。俱获美誉。渡钱塘。游天台。友断桥伦。见无准范禅师於雪窦。范棒喝风驰。智结舌不能仰对。范每受参垂问。智每拟当机。瞻视范公。不能进措一辞。乃私叹曰。我生平所参所悟底。皆死法也死法何济哉。乃尽捐宿负。坚依范公。久之於范公棒喝中。大通妙旨。遂呈偈曰。用尽工夫夜欲阑。东挑西拨见还难。无端豆爆寒灰里。便把柴头作火看。范公迁育王。径山。智皆负包与俱。径山毁。知事者多惧。劝范弃之。智曰。不可。昔南禅师住归宗。归宗被火。有司责其咎。南尚顺而居之。以故南公之名大重。今径山虽火。而时清道泰。且堂头和尚以咎自归。无弃去之心。我辈为人子臣。当仰体君父之心。父子君臣道合。反废为新。庸何虑焉。智於是自充化主。而殿阁楼台。从鼓舞中。涌起五峰矣。嘉熙二年。出住洞庭之天王寺。以真言实践。接纳方来。然好贬剥诸方。江湖以智天王哂之。痴绝冲尝问。洞庭来僧曾见智天王否。对曰。学人适从天王来。曰寻常有何言句。僧举天王示众语曰。带锁担枷招罪犯。安禅入定坐深坑。两头踢脱无依倚。一个闲人天地间。冲笑曰。恁么则智天王罪过不少。丞相游公侣以西余虚席。请智补之。未久智自西余。荷策迁金陵之蒋山。参徒蚁聚。名满淮南。悦堂誾道者。初游吴。闻智寻常怒气噀人不减。居天王时。乃谒智。智问曰。是何法讳。对曰。祖誾。近离何处。对曰。江西曰马大师安否。对曰。起居和尚。智拽杖便起。誾蹑履便行。侍僧问曰。适来者僧未知留否。智笑曰。是必去也。侍僧出访。旦过堂。果去矣。誾住后乃曰。我当时只肯别山收。不肯别山放。宝佑四年。天童火。无少剩。州帅吴公潜以疏闻上。上以智居天童智。曰携。吾白骨以伴。青山足矣。兴复之事。岂吾望也。遂於瓦砾堆中。构草庐。以安众。三载之间。松关尽处青山。捧出梵宫。而壮甲东南焉。智处众。能耐小节。深得衲子之心。衲子互相颂曰。吾师讳祖智。即弘智再来也。景定改元九月朔。示众曰。云淡月华新。木脱山露骨。有天有地来。个个眼睛活。乃掩室。复令传语曰。不及相见。各自努力。越十日。珍嘱后事。叉手捐世。寿六十一。坐四十七夏。塔於中峰。
　　赞曰。我师翁悟老人。新天童时。修辑历祖。石塔。余得见智公之塔。圮於荆棘丛中。及考天童中兴图志。惟公大有功於天童者也。公初事无准。居径山。以大义鼓舞。遽成五峰楼阁。后公居天童。不三载而重兴莫大之精蓝。亦座下有其人。而鼓舞之。嗟乎非忠於事上。诚以接下。曷克有此哉。

　　净慈断桥伦禅师

　　断桥和尚。名妙伦。姓徐氏。台之黄岩人也。弱冠欲入瑞岩。邻寺出家。其父兄不许。强伦治生产。伦不乐业。乃遁永嘉。圆顶於广慈寺。受戒归省。得问道於瑞岩谷源禅师。源以麻三斤话示伦。伦大疑之。如面千尺铁墙。因邻僧读楞伽经曰。蚊虫蝼蚁无有言说。而能辨事。伦有省。会无准范公中兴雪窦。雪窦风峻。禅者不易上谒。伦下包。直趋方丈。左右莫能止。范公怒曰。甚处来底。对曰。瑞岩。曰。到此何为唐突若是耶。伦从容进曰。实为己躬事切。来呈似耳。曰。有甚驴事马事。试举看。伦乃陈其所得。范曰。狗子因何有业识。伦进语。范不顾。如是滚滚不住。连进三十语。范俱不顾。拟再进语。无可凑泊者。乃跪泣请曰。师宁无方便乎。范公怜之。以古颂示曰。言有业识在。谁云意不深。海枯终见底。人死不知心。伦悚栗沉吟。忽闻板响。通身汗下。连拜范公足下。范笑曰。我不汝欺也。伦弗吐一词而出。范公移居育王径山。伦皆从而相之。是时出公门者。雪岩钦别山智等。各化一方。称有道焉。伦亦领祗园小剎。据室烧香。甚有大体。一时名衲。趋其座下。院窄无所容。移居瑞岩。又移国清。伦为人径直无讳。好采群言。评量古今。议论既出。如束湿薪。然皆援经据史。如披晓镜。人以为博物宗匠。若智若愚。争识一面而后已。晚居净慈。尝谓众曰。荆山有玉。获得者不在荆山。赤水有珠。拾得者不在赤水。衲僧有无位真人。证得者出入不在面门。横按拄杖曰。会么幽州江口石人蹲。又曰。德山低头。夹山点头。俱脂竖起手指头。玄沙筑破脚指头。拈拄杖云。都来不出山僧拄杖头。何以见得。卓一卓曰。一叶落天下秋。又曰。达观。颕云。七佛是性隶。万法是心奴。且道主人翁在甚么。处自喝云。七佛以下出头。又自喏云。各自祇候唤七佛作性。隶指万法为心奴。达观自谓。有出身路。及其自喝自。喏又是奴隶边。事主人翁。何曾梦见。在要会么。挥拂云。晓来一陈春风起。开遍园林百树花。伦晚年罢上堂。一日忽挂牌入室。已而谓众曰。斯乃老僧末后一场搬弄也。复问誾上人曰。临济三遭黄檗痛棒是否。对曰是。曰。因甚大愚肋下筑三拳。对曰。得人一牛还人一马。伦怡然抚几曰。后当有人据此。为你证明在(誾号悦堂。后嗣介石朋)。遂以后事分付门人方山宝竹屋。简又裁书。别诸方知己。魏国公阅伦书。大惊。即遣使问曰。师生天台。为甚死在杭州。伦微笑。以手指左右曰。日出东方。夜落西。其使拟拜。伦已化去。
　　赞曰。断桥和尚以英伟之姿。入雪窦范公之门。始知肘。后灵符不从人得。及出世而簸扬淘汰。可谓精於得人矣。以故方山宝辈数传而世其家。诸方称之曰。断桥一脉有以也。不然。则如世暴流。朝盈夕涸。而断桥一派嘉声何从而挹之。

　　径山冲禅师

　　禅师名道冲。字痴绝。出武信荀氏。少为书生。精通六艺。有声。然数困棘围。冲自解曰。无忧也。非当成我出尘之志乎。竟剃落於梓州妙音院。具戒。出蜀放浪。於吴楚间。藐诸宗匠。而不愿见也。当此之时。曹源生禅师唱密庵之道於妙果。冲几拟进谒。复中止。流连讲肆。惟见禅者接足往来妙果。且颂妙果之机用。冲心计生公。若无长处。何得人心若是耶。乃奋起往见。与生酬对数语。深畏之。求侍左右。不去者一年。生公宗乘玄旨。冲俱领会。但於拳棒交驰。似有所滞。且屡呈伎俩。生屡拂之。冲恨辞去曰。尚余一双穷相手。要向诸方痒处爬竟去。历诸保社。信宿即行。又见灵隐岳。岳又不诺。冲又拟去。乍遇故友挽之。住经八余月。或告岳曰。冲君才华非易得也。不以方便接之。其失士乎。岳曰。我已八字打开。渠当面错过。却怪阿谁。冲闻之。口耳俱丧。彻见生公妙用。乃北面妙果。而拜之曰。几负吾师。几负吾师。住后嗣法曹源。生初江湖衲子观望不归。及其开堂。接纳星飞电卷。老师宿德称善。於是众归如云。上堂。有僧问。心佛及众生。是三无差别如何是过去。心曰。放待冷来看。如何是现在。心曰。你问我答如何是未来。心曰。后次上堂向你道。如何是过去差别智。冲以拂子击禅床左。如何是现在差别智。冲击禅床右。如何是未来差别智。冲向中间一点。僧乃礼拜曰。心佛众生无向背。十方剎海一毫收。冲曰。过去心不可得。现在心不可得。未来心不可得。三心既不可得。唤甚么作差别智。若人见得彻去。三世诸佛无一时。不在诸人顶[宁*页]上。转大法轮。更来者里挨肩。并足讨甚么椀。以拄杖一时赶散。冲初住嘉禾光孝。次迁蒋山。蒋山濒江。多恶岁。艰於行乞。一众有菜色。冲振起谓之曰。我佛祖门风处违常顺。且饥寒冻馁。独非佛事乎。况法喜之食。食无穷也。即自携布袋。日走街坊。不以风雨自间。每回必命鼓集众。提持不倦。如此一十三载。如一日。丛林不窘。有诏移居天童。会育王又虚其席。以为冲善荷大众。请冲摄理之。乃小参曰。天童用底来。育王用不着。育王用底来。天童用不着。用不着处。用有余一箭。双雕随手落。晚迁径山。一日上堂曰。世尊生平用尽伎俩。及其摩胸。告众。求生不得生。求死不得死。山僧则不然。要行便行。要去便去。八臂那咤拦不住。移时坐寂焉。冲善书。暮年尤好之。然所书者。皆先觉古德警策偈颂。无杂言也。有学士求书。欲冲自撰诗文。冲诺。即命引纸。乃大书摩诃般若波罗蜜七字。学士笑曰。仍是旧底。冲以手婆娑曰。我不敢轻慢你等。你等皆当作佛。
　　赞曰。田单持不二心以守节。即墨不逾年。下七十余城。还之於齐。可谓壮矣。冲公以妙年持不二心入道。蹶然绍生公一脉。於将绝未绝之际。且处违常顺奠。蒋山一众。於风雨飘摇中。俾曹源生公之道。复振於时。不亦伟哉。

　　天目礼禅师

　　天目禅师文礼者。字灭翁。生阮氏。为临安籍也。得度於真相寺智月沙门。得道於荐福松源岳禅师。出世於郡之广寿。次则雁山能仁。复诏居南屏净慈。终於天童者。盖赴暮年之诏也。四会谈禅。两赴明诏。於其西丘福泉。乃退闲之所也。礼居雁山时。南国衣冠君子多从之游。礼杖拂萧然。清风迫人。松下云间。泉声石色。无尊卑目遇而已。然卒不乐。乃退居梁渚西丘。自述曰。我自南山退席回。懒将藤杖接方来。有时拄到晴坡上。简点梅花几树开。方是时。晦庵居士朱熹者。以道学开馆台南订。有司挽礼。再居能仁。不起。乃作偈。简雁山耆宿曰。我抛一语堕龙湫。逗石穿云几度秋。白发讵那看不透。月寒高挂冷猿愁。礼既休闲於梁渚。道俗相寻不绝。礼多兀坐绳床。熟视摇手而已。或格外相惬。礼自理瓶铛。谈笑连朝夕不厌也。节斋赵公慕礼高行。微服过访。坐语竟日。节斋去。礼竟不问其姓名。适净慈席虚。节斋起礼补之。不赴。节斋乃言於上。上强命之入院。礼曰。九重命下。四海同钦。山岳欢呼。禽鱼起舞。且物外道人因甚也被转。却顺是菩提。四众称善。未久又杖策宵遁。退居福泉。上惜之。复敕天童居礼。礼居天童。常以南山筀笋东海乌鲫话验。方来拟对。礼輙督牙三下。识者惊焉。一时及其门者。非智过於师。不易放行。故自书曰。无韶阳来扣门。终不拶人脚折。有德山至诘问。方才吹灭纸烛。堪嗟狐媚妄。相嗣续宁教。草满法堂。苔封古屋。杨岐不得保宁白云晦堂。若非死心灵源。其余碌碌。难为接足。礼住天童。不久又弃。归西丘旧隐。然方宾益胜。朱晦庵尝诣礼。礼以格外潇洒示之。晦庵则彬彬然有容。整冠进问。母不敬。礼蓦起叉手。晦庵退语人曰。碧落碑果无赝本也。杨慈湖亦问不欺之力。礼答曰。要明兔象全提句。看取升阶正笏时。礼四历住持。仅八九载。而退居之日。多其风调高古。见者神肃。然叙及法道体势。则慷慨太息。或继以涕。故嗣其志者。皆着大名於当时。淳佑十年冬月。忽晨起。谓众曰。谁与我造个无缝塔。侍者曰。请师塔样。礼微笑曰。尽力画不出。即蜕去。年八十有四矣。阇维。顶骨牙齿不坏。舍利如灿珠。附天童应庵祖塔之左而閟焉。
　　赞曰。余核公道行。垂手三十余龄。四迁五退。如白云影内神仙。可仰而未可攀也。再味其说法。若志公之容谩。许僧繇描摹。当时君子以公之名齐於妙喜应庵。诚不谬矣。

　　天童如净禅师

　　如净禅师。字长翁。奇逸有远大志。受可印於足庵。不屑肥遁。广诸方便经。其笑詈者。皆脱略成器。故尝开会浙江左右。六坐名坊。而净慈天童最久焉。其升座曰。有问有答。矢尿狼藉。於是眉毛庆快。鼻孔轩昂。直得大地平沉。虚空迸裂。正当恁么时。且与宏智古佛相见。竖拂云。相见已了。合谈何事。从前汗马无人识。只要重论。盖代功开炉打圆相。召众曰。个是天童火炉。近前则烧杀。退后则冻杀。忽有汉出来道。作么生。[囗@力]火炉动也。又曰。螟蛉子殪而逢蜾。祝之曰。类我类我。天童门下莫有类我者么。万里不挂片云。天地一团猛火。又曰。陆修静陶渊明文殊普贤。作圆相云。咦一欵具呈。且道凭谁批判。若是孔夫子吾无隐乎。尔有觉禅者。亲依年久。夜分请决於净。净曰。我困倦旦去。明日为你说。觉念日月蹉跎。含涕而出。露立待旦。整威仪入室。净怜之。乃上堂曰。一个乌梅似本形。蜘蛛结网打蜻蜓。蜻蜓落了两边翼。堪笑乌梅齩铁钉。觉傍失声曰。早知灯是火。饭熟已多时。净便喝。识者称净险要。颇类云门。其缜密实如洞山。但未见禀承何人。或间请曰。师唱道多年。名满丛林。高足已阐化。方得法源委。乞明指示。净良久笑曰。涅盘堂里向汝道(有本云。涅盘堂里看)。又示众曰。古人大雪满长安。天童卖却者心肝。无神通菩萨猛劈。一椎千手眼大悲。捏怪多端还会么。狮子教儿迷子诀。老婆心切不相瞒。净年六十六。忽命侍者设香案。声鼓集众。拈香嗣足庵焉。其语曰。如净行脚四十余年。首到乳峰。失脚堕於陷阱。此香今不免拈出。钝置我足庵大和尚。足庵名智鉴。鉴法嗣天童珏。珏嗣长芦清了。了字真歇。乃丹霞子淳入室之子也。是净为青原下十七世之正裔。初足庵鉴公为儿时。母与洗手疡。执鉴手曰。好似个甚么。鉴曰。似佛手。亲殁。即从长芦真歇禅师得度。珏首座器其进止端庄。以方便示鉴。鉴即隐象山。屏绝诸缘。一镢为伍。廓达玄旨。复就珏。珏可其见处。鉴住后。以枯淡集方来。晚年徙居雪窦座下。明眼衲子皓首相依。如净以栢子话请益鉴。鉴本色策之。净乃领悟曰。西来祖意庭前栢。鼻孔寥寥对眼睛。落地枯枝才[跳-兆+孛]跳。松罗亮格笑掀腾。鉴曰。老成持重为人天眼。声光暴耀非我所望。净既受记莂。乃重其师训。半生开化。不邀虚名。又疾时辈冒称越继。故临末际。方示法源。乃召众曰。六十六年。罪犯弥天。打个[跳-兆+孛]跳。活陷黄泉。咦从来生。死不相干。奄然长往。
　　赞曰。丹霞大隆洞宗之后。而冒滥之弊。骎骎有矣。长翁举措风规无。乃涂毒鼓不容侧耳。抑识法者惧乎。但其入理深谈。不滞玄微。真洞下狞龙。而云行雨施。讵可量哉。

　　上都华严全一温禅师

　　禅师名至温。字全一。邢州郝氏子。为天童如净禅师。八世之裔也。性敏捷。不易出语。语则合度。六岁从万松秀禅师。祝发为大僧。是时万松之庭。多俊杰。会伪金章宗明昌四年(即南宋光宗绍熙四年癸丑)。召秀说法於内廷。其王亲贵戚罗拜求示。秀俱无言说。惟合爪当膺而已。温大疑其所以。乃请问於秀公。秀公拂之。温益疑。遂心计曰。至道虽玄。非言莫显。师於佛法。得无吝乎。一日见僧问。秀曰。是处是慈氏无门无善财为甚道。琉璃殿上无知识。秀厉声曰。折却殿了。与你相见。温不觉失笑。秀顾温曰。笑甚么。对曰。可惜打破瓦。秀曰。打破后如何。温又无语。然温博学强记。与雪庭裕公。往还辩论。裕每誉之。秀公迁大都。仰山之栖隐寺。丞相耶律楚材。常问道栖隐。因与温甚善。会同学林泉伦上座。出住万寿。温以大事未了为愧。且忧愤成疾。久之乃得秀公之旨。於是机不可撄。秀公暮年常课华严。门下得法者。虽一百二十人。惟温最惬公意。其金都应酬。悉以温代之。秀公殁。会元主伐金。温开法华严。林泉伦继席报恩。其道价齐重於京都。元主研究三教典籍。以为宋徽宗不业三教正经。佞於方士丹升之说。以至亡国。诏有实学之士。较诸道藏伪撰。除道德南华外。尽行烧毁。命林泉伦於大都悯忠寺举火。是日倾都传闻。士庶毕集。伦乃以火炬打圆相云。诸仁者只如三洞灵文。还能证此火光三昧也。无如斯会得。家有北斗经枉。教人口不安。宁其或未然。从此灰飞烟灭。后任伊到处觅天尊。急着眼看。便烧之。众口杂然。称正时。至元庚申也(即南宗景定元年)。元主将西征有嫉我教者。遂奏议曰。释氏虽托方外。然多忠烈之辈。今五台等处。僧徒有能咒术武略及膂力者。宜募为部伍。扈从西征。可为开国之一助也。温闻大惊。乃顾楚材。而折其说。楚材亟白元主曰。释氏之高行者。必守不杀戒。奉慈忍行。故有危身。不证鹅珠。守死不拔生草者。法王法令拳拳奉行。虽死不犯。用之从军。岂其宜乎。若不循法律者。必无智行在。彼既违佛制。在此岂终王事哉。一举两失。实不可也。元主遂然之。太保刘秉忠以僧服而辅元主。元主甚敬之。忠曰。臣乃宇宙之废品耳。何当圣眷。此有万松秀禅师之高弟。名曰至温。唱曹洞宗旨於上都华严寺。其学兼内外。道贯天人。陛下若诏而宾之。必充扩仁风。为苍生之依赖也。於是温入内廷。与元主朝。夕论道。元主尝恨相见之晚。河北诸禅剎。自宋政和以来。加之辽金壬辰兵。秽祖庭。未得兴复。元主敕立禅僧为主持。於是三河寺院。沛然兴矣。燕赵秦晋之间。洞室宗风大鬯。皆温之力也。温居内庭。三载如一日。辞还。锡号佛国普安大禅师。至元丁卯五月(即南宋度宋三年)。示疾。沐浴更衣而逝。异香三日。茶毗。舍利无数。四众分塔而祀之。
　　赞曰。朝生凤雏。自与千岁玄鹤。同途而异辙。余观温公。驱乌於万松之庭。其胸中固已吞云。梦八九耳。及演化大都。果远出群贤之上。然兵火之余。能使王公贵人。信有此事。非氷霜洁行。不足以感之。今人独味万松评唱之语。而不闻公有回天之力。何哉。余故表而出之。为洞宗之威凤云。

　　南宋元明僧宝传卷七
</div>
    <div class="pagination">
<a href="南宋元明禅林僧宝传_page2.html">上一页</a><a href="南宋元明禅林僧宝传.html">1</a><a href="南宋元明禅林僧宝传_page2.html">2</a><span class="current-page">3</span><a href="南宋元明禅林僧宝传_page4.html">4</a><a href="南宋元明禅林僧宝传_page5.html">5</a><a href="南宋元明禅林僧宝传_page6.html">6</a><a href="南宋元明禅林僧宝传_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
