<!DOCTYPE html>
<html>
<head>
    <meta charset="UTF-8">
    <title>联灯会要 - 第 65 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>联灯会要 - 第 65 页/共 81 页</h1>
    <div class="content">　　常山李氏子。玄沙问。三界惟心。子作么生。师指倚子云。和尚唤这个。作甚么。沙云。倚子。师云。和尚不会三界惟心。沙云。我唤这个作竹木。你唤作甚么。师云。某甲亦唤作竹木。沙云。尽大。地。觅个会佛法人。了不可得。
　　师因中塔。侍立玄沙次。沙打一棒云。就名就体。塔无对。
　　沙问师。师云。这汉。着一棒。不知来处。
　　师作玄沙忌。请报恩药石。恩见灵位无真。遂问。还有真么。师以手揖云看。恩云。元来无真。师云。大似不相识。
　　师与长庆保福。入州。见牡丹障子。福云。好一朵牡丹花。庆云。莫眼花。师云。可惜一朵花。
　　玄觉云。三尊宿语。还有亲踈也无。只如罗汉与么道。落在甚么处。
　　保福有僧来。师问。彼中如何示徒。僧云。和尚一日示众云。塞却你眼。教你觑不见。塞却你耳。教你听不闻。坐却你意根。教你分别不得。师云。我问你。我不塞你眼。你见个甚么。不塞你耳。你闻个甚么。不坐你意根。你作么生分别。僧於言下有省。
　　师晚参次。忽闻鼓角声。乃云。罗汉三日一参。王太尉二时相助。
　　师问僧。甚处来。云秦州。师云。将得甚么物来。云不将得物来。师云。你为甚么。对众谩语。僧无对。
　　师却问。秦州岂不是出鹦鹉。云鹦鹉出陇西。师云。也不较多。
　　师问招庆僧云。你在招庆。有甚么异闻底事。试举看。云不敢错举。师云。真实底事作么生。云和尚因甚么如此。师云。你话堕也。
　　师问僧。甚处来。云报恩来。师云。何不且在彼中。云僧家不定。师云。既是僧家。为甚么不定。僧无对。
　　玄觉代云。谢和尚顾问。
　　师问僧。甚处来。云南方。师云。南方知识。有何言句示徒。云彼中道。金屑虽贵。眼里着不得。师云。我道。须弥在你眼里。
　　翠岩芝云。且道。地藏还免得这僧么。
　　师见僧来。竖起拂子。僧作礼。师云。见个甚么。便作礼。云谢和尚指示。师便打。
　　却云。见我竖起拂子。便道谢和尚指示。每日见我扫床扫地。为甚么。不道谢指示。
　　师插田次。见僧乃问。甚处来。云南方。师云。南方近日。佛法如何。云商量浩浩地。师云。争如我这里。种田抟饭吃。云争柰三界何。师云。你唤甚么。作三界。僧有省。
　　大沩喆云。清贫长乐。浊富多忧。
　　僧问。以字不成。八字不是。是甚么字。师云。汝不识此字那。云不识。师云。看取注脚。
　　僧问。如何是和尚一句。师云。我若向你说。却成两句。

　　福州安国惠球禅师(凡六)

　　泉州莆田人也。师问玄沙。如何是第一月。沙云。用汝个月作么。师言下大悟。
　　示众云。我此间粥饭因缘。为兄弟提唱。终是不常。如今欲得省要。却是山河大地。举明其事。却常亦能究竟。若从文殊门入者。一切草木瓦砾。助汝发机。若从观音门入者。一切虾蟆蚯蚓。助汝发机。若从普贤门入者。不动步而到。我以此三门。方便示汝。如将一只折筯。搅彼大海。令彼鱼龙。知水为命。会么。若无智眼。审而谛之。任你百般巧妙。不为究竟。
　　琅琊觉云。虽是善因。而招恶果。
　　示众云。诸人若要商量。向髑髅后。通取个消息来。共相商量。这里不曾遮障人光明。
　　师问了院主。先师道。尽十方世界。是个真实人体。你还见僧堂么。主云。和尚莫眼花。师云。先师迁化。肉犹暧在。
　　僧问。诸佛还有师也无。师云有。云如何是诸佛师。师云。一切人识不得。
　　僧问。如何是大庾岭头事。师云。料汝承当不下。云重多少。师云。这般底。论劫不柰何。

　　婺州金华国泰瑫禅师(凡一)

　　示众云。不离当处。咸是妙明真心。所以玄沙和尚道。我会最后句。出世少人知。争如国泰。有末头一句。
　　时有僧问。如何是末头一句。师云。阇梨向太迟。便归方丈。

　　福州螺峰冲奥禅师(凡一)

　　僧问。牛头未见四祖时如何。师云。德重鬼神钦。云见后如何。师云。通身圣莫测。
　　乃云。人人具足。人人成见。争怪得老僧。珍重。

　　泉州睡龙禅师(凡一)

　　拈拄杖。谓众云。三十年住山。得他气力。僧云。和尚得他甚么气力。师云。过山过岭。东拄西拄。便拄归方丈。

　　天台云峰光绪禅师(凡二)

　　示众云。但以众生日用而不知。譬如三千大千世界。日月星辰。江河淮海。一切含灵。从一毛孔。入一毛孔。毛孔不小。世界不大。其中众生。不觉不知。若要易会。上座日用亦复不知。
　　僧问。日里僧驮像。夜里像驮僧。未审此意如何。师云。阇梨。岂不是茶堂里来。

　　天台国清师静上座(凡二)

　　师谒玄沙。遇上堂云。汝诸人。但能一生。如丧考妣。吾保汝。究得彻去。
　　师遂问。只如教中道。不得以所知心。测度如来无上知见。又作么生。沙云。汝道。究得彻底。所知心。还测度得及么。师於此信入。
　　有问。弟子每当静坐。心念纷飞。未明摄伏之方。愿垂指诲。师云。如或安坐。心念纷飞。却将纷飞之心。以究纷飞之处。究之无处。则纷飞之念何存。反究究心。则能究之心安在。能照之智本空。所缘之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二涂俱泯。一性怡然。此乃还源之要道也。

　　韶州云门文偃禅师法嗣
　　韶州白云祥禅师(凡二)

　　示众云。诸人会么。但向街头市尾。屠儿魁脍。地狱镬汤处。会取。若恁么会。堪与人天为师为匠。若向衲僧门下。天地悬殊。更有一般底。只向长连床上。作好人去。你道。此两般人。那个有长处。无事。珍重。
　　师问僧。不坏假名。而谈实相。作么生。云这个是倚子。师以手拨云。与我将鞋袋来。僧无语。师云。这虚头汉。
　　云门闻乃云。须是我祥兄始得。

　　岳州巴陵颢鉴禅师(凡四)

　　云门举雪峰云。开却门。达磨来也。意作么生。师云。筑着和尚鼻孔。门云。阿修罗王恶发。将须弥山一掴。[跳-兆+孛]跳上梵天。帝释为甚么。却去日本国里藏身。师云。莫恁么心行好。门云。汝道。筑着鼻孔。又作么生。师休去。
　　师问僧。为佛法来。游山来。云清平世界。说甚么佛法。师云。好个无事底禅客。云早是多事也。师云。上座去年在此过夏了。云不曾。师云。恁么则先来不相识。下去。
　　师将拂子与僧。僧云。本来清净。用拂子作么。师云。既知清净。切莫忘却。
　　梁山观别云。也须拂却。
　　僧问。祖意教意。是同是别。师云。鸡寒上树。鸭寒下水。
　　问如何是提婆宗。师云。银碗里盛雪。
　　问如何是道。师云。明眼人落井。
　　问如何是吹毛剑。师云。珊瑚枝枝撑着月。

　　隋州智门师宽禅师(凡五)

　　师游山回。首座出松门接。座云。游山巇崄不易。师拈起拄杖云。全得这个力。座夺拄杖。抛向一边。师放身便倒。大众进前扶起。师拈拄杖。一时趂散。却回顾首座云。向道全得这个力。
　　黄龙南云。明教虽然会倒会起。不觉弄巧成拙。
　　师访白兆。兆云。老僧有个木鱼颂。师云。请举看。兆云。伏惟烂木一橛。佛与众生不别。若以杖子击着。直得圣凡路绝。师云。此颂有成褫。无成褫。兆云。无成褫。师云。佛与众生不别。聻。左右救云。有成褫。师云。直得圣凡路绝聻。当时白兆一众失色。
　　五祖戒和尚来参。师问。诸方言教。即不问。不涉泥水一句。道将来。戒云。话堕也。师云。拖泥带水汉。戒云。和尚幸是大人。师云。秃丁子。参堂去。
　　师一日。举拂子云。我这个。为中下之机。僧云。忽遇上上人来时如何。师云。打鼓为三军。
　　僧问。新年头。还有佛法也无。师云。无。僧云。日日是好日。年年是好年。为甚么却无。师云。张公吃酒李公醉。云老老大大。龙头蛇尾。师云。明教今日失利。

　　襄州洞山守初禅师(凡九)

　　师谒云门。门问。近离甚处。师云查渡。门云。夏在甚处。师云。湖南报慈。门云。几时离彼。师云。八月二十五。门云。放子三顿棒。
　　师次日上去问讯云。昨日蒙和尚放三顿棒。未审某甲。过在甚么处。门云。饭袋子。江西湖南。便恁么商量。师於言下大悟。遂云。某甲他时异日。向无人烟处。卓个庵子。不畜一粒米。不种一茎茉。接待十方往来。尽与他。出却钉。拔却楔。拈却炙脂帽。脱却鹘臭衫。教伊洒洒落落地。作个衲僧去。岂不快哉。云门云。你身如椰子大。开得许大口。
　　雪窦云。云门气宇如王。拶着便氷消瓦解。当时若据令而行。儿孙也未到断绝　白云端云。大小云门。被洞山一问。直得额头汗出。口里胶生。
　　示众生。楚山北畔。汉水南江。击法鼓而会禅徒。举宗风而明祖意。若以扬眉瞬目。举指竖拂。罄欬咳嗽。是厨中拭钵帛。道甚么。会也无。是衲僧破草鞋。这瞎汉这漆桶。是个弄精魂鬼。总与么。总不与么。是东司头厕筹子。以此称提从上来事。尽是邪魔所作。谤大乘。灭胡种。与你天地悬殊。且道。衲僧据个甚么道理。出来。对众道看。折脚铛子。各出一只手。贵要宗乘不断。亦表丛林有人。有么。若无。洞山不惜眉毛。打葛藤去也。葛藤之事。只在目前。万象森罗。乾坤大地。百千诸佛。日月星辰。地狱三涂。起心动念。每日经历。皆是诸德自己。何不向这里。体当寻觅看。蓦然觑得。倜傥分明。不虚行脚。也自得个安乐田地。洞山此语。且作死马医。若据明眼衲僧。将草鞋。蓦口[祝/土]。还怪得他也无。怪即不怪。你道。凭个甚么。捉得将来。脚跟下推寻。毫末参差。槌折你腰。莫粗心好。
　　示众云。明机自昧。息虑迷源。万法同尘。语默难显。不是情中法。莫生种种心。离此章句。别有商量。且道。离却作么生商量。还有委悉者么。明明地拣破。明明地显示。明明地举唱。明明地歌咏。更无囊藏被盖。纯说乾爆爆地禅。若是灵利汉。才闻举着。便合眼卓朔地。知个落处。岂不是自家具眼。其柰罕遇其人。盖缘洞山这里。言无味。食无味。法无味。无味之句。塞断人口。兄弟。到这里。难为凑泊。若向这里。觑得分明。天下尊宿。到与不到。彻与不彻。总被你验破。何故。智有邪正。道有真伪。多只是心机意识。认得个门头屋后底。学得路布葛藤。一堆一担。蕴在胸襟。道我会禅会道。还梦见禅道也未。唤作打底不遇作家。到老只成骨董。待到明朝后日。蓦札地。踏着正脉。省前所行履处。方始羞见本命元辰。
　　示众云。举唱宗乘。阐扬大教。须得法眼精明。方能鉴辨缁素。切缘真妄一源。水乳同器。到此难分。洞山寻常。以心中眼。观身外相。观之又观。乃辨真伪。若不如是。何名善知识。
　　夫善知识者。驱耕夫之牛。夺饥人之食。方名善知识。即今天下。那个是真善知识。诸人参得几个善知识来。也不是等闲。直须是参教彻。觑教透。千圣莫能证明。方显丈夫儿。不见释迦老子。明星现时。豁然大悟。与大地众生。同时成佛。无前后际。岂不畅哉。虽然如是。若遇明眼衲僧。也好劈脊棒。
　　示众云。言无展事。语不投机。承言者丧。滞句者迷。还得么。你衲僧分上事。到这里。须具择法眼始得。只如洞山恁么道。也有一场过。且道。过在甚么处。
　　示众云。语中有语。名为死句。语中无语。名为活句。诸禅德。作么生是活句。到这里。实难得人。若也不动一尘。不拨一境。见事便道答话。长老下口不得。东西南北。莫知多少。要得去离泥水。活人眼目。举唱宗风。激扬大事。不道全无。其柰还少。即缘未达其源。落在第八魔界中。识得个不名不物。无是无非。头头物物。无不具足。道我得安乐田地。更不求余。凡有扣击问难。便敲床竖拂。更不惜便施便设。便行便用。向恶水坑里。头出头没弄个无尾猢狲。臈月三十日。鼓也打破了。猢狲又走却了。手忙脚乱。一无所成。悔将何及。你若是个衲僧。乍可冻杀饿杀。终不着他鹘臭布衫。
　　示众云。洞山这里。寻常方丈内。不似诸方。一个上来。一个下去。啾啾唧唧地。衷私说底。佛法禅道。尽是向你兄弟面前。满口道。满口说。满口拈提。满口栾拣。无你左遮右掩处。一时和底翻出。诸德作么生委悉。试对众道看。譬如太末虫。处处泊得。不能泊於火焰之上。被他诸方老秃奴。甜唇美舌。说作配当道。这个是禅。这个是道。这个是菩提涅盘。这个是真如解脱。被丈二钉八尺榍。榍在眼里。不知不觉。乍到洞山这里。不知是何说话。会得么。直饶会得。真如涅盘。菩提解脱。毫末无差。被他条绳子。於脚跟下系却。不得出离。若是灵利衲僧。一咬咬断。作个脱洒衲僧。岂不快哉。若三咬两咬不断。准前打入骨董社里。有甚么出头时。洞山不获已。傍地为你着力。珍重。
　　师问僧。甚处来。云汝州。师云。此去多少。云八百里。师云。踏破几緉草鞋。云三緉。师云。甚处得钱买。云打笠子。师云。参堂去。僧应诺去。
　　问赤水求珠。犹是人间之宝。和云唱出。固非格外之谈。未审今日。将何示人。师云。夜闻祭鬼鼓。朝听上滩歌。
　　问言超象表青霄外。出语幽玄事若何。师云。岸上行人声有韵。舡中渔父和不齐。云幽玄事若何。师云。钩长线短。
　　问如何是佛。师云。麻三斤。
</div>
    <div class="pagination">
<a href="联灯会要_page64.html">上一页</a><span>...</span><a href="联灯会要_page60.html">60</a><a href="联灯会要_page61.html">61</a><a href="联灯会要_page62.html">62</a><a href="联灯会要_page63.html">63</a><a href="联灯会要_page64.html">64</a><span class="current-page">65</span><a href="联灯会要_page66.html">66</a><a href="联灯会要_page67.html">67</a><a href="联灯会要_page68.html">68</a><a href="联灯会要_page69.html">69</a><a href="联灯会要_page70.html">70</a><span>...</span><a href="联灯会要_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
