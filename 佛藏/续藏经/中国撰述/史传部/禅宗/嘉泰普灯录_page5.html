<!DOCTYPE html>
<html>
<head>
    <meta charset="UTF-8">
    <title>嘉泰普灯录 - 第 5 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰普灯录 - 第 5 页/共 54 页</h1>
    <div class="content">
　　泉之惠安人。族许氏。九岁依开元智讷。二十二试经剃染具戒。精楞严．圆觉。弃谒翠岩真禅师。问佛法大意。真唾地曰。这一滴落在甚么处。师扪膺曰。学人今日脾疼。真解颜。辞。参积翠。岁余尽得其道。乘间侍南。商确古今。适大雪。南指曰。斯可以一致苕帚否。对曰。不能。然则天霁日出。云物解驳。岂复有哉。知有底人。於一切言句如破竹。虽百节。当迎刃而解。讵容声於拟议乎。一日。南遣僧逆问。老和尚三关语如何。师厉声曰。你理会久远时事作么。南闻。益奇之。於是名着丛席。南殁。四祖演禅师命分座。室中垂语曰。一人有口道不得。姓字为谁传。至东林总禅师。总叹曰。琦首座如铁山万仞。卒难逗他语脉。未几。以开元为禅林。请师为第一世(机语未见)。

　　湖州报本慧元禅师

　　上堂。僧问。诸佛所说法。种种皆方便。是否。曰。是。云。为甚么诸法寂灭相。不可以言宣。曰。且莫错会。僧以坐具一画。师喝曰。诸法寂灭相。不可以言宣。今之学者。方见道不可以言宣。便拟绝虑忘缘。杜塞视听。如斯见解。未有自在分。诸人要会寂灭相么。出行不见一纤毫。满目白云与青嶂。

　　潭州云盖守智禅师

　　剑之龙津人。族陈氏。幼依剑浦林重院。年二十三得度。进具已。至豫章大宁。时法昌遇禅师韬藏西山。师闻其饱参。即之。遇问曰。汝何所来。云。大宁。又问。三门夜来倒。汝知么。师愕云。不知。遇曰。吴中石佛大有人不曾得见。师惘然。即展拜。遇使谒翠岩真禅师。虽久之。无省。且不舍寸阴。及谒黄龙於积翠。始尽所疑。留五年。复谒英邵武於同安。积翠殁。首众於石霜。遂开法道吾。徙云盖。　上堂曰。昨日高山看钓鱼。步行骑马失却驴。有人拾得骆驼去。重赏千金一也无。若向这里荐得不着。还草鞋钱。　上堂。紧帩履水靴。踏破湖湘月。手把铁蒺藜。打碎龙虎穴。翻身倒上树。始见无生灭。却笑老瞿垒。弹指超弥勒。　上堂。唯一坚密身。一切尘中现。云盖今日。千山郁茂。鸟兽嘶鸣。百草竞发。万木抽枝。尽是诸佛。个个真如。汝等诸人游山玩水。直须急着眼睛。莫被伊瞒。　上堂。举。赵州问僧。向甚处去。云。摘茶去。州曰。闲。师曰。道着不着。何处摸索。背后龙鳞。面前驴脚。翻身筋斗。孤云野鹤。阿呵呵。　僧问。鼓声才罢。大众临筵。祖意西来。请师举唱。曰。雨过路头乾。云。祖意既如是。家风事若何。曰。脑后合掌。云。全因今日。曰。谢汝到来。　问。有一无弦琴。不是世间木。今朝负上来。请师弹一曲。师拊膝一下。僧云。金风飒飒和清韵。请师方便再垂音。曰。陕府出铁牛。元佑初。退居西堂。不出山三十年。政和四年。周公穜守潭遣长沙令佐以诡计邀至开福。斋罢鸣鼓。问其故。曰。请师住持此院。遂不得辞。时年九十矣。五年三月七日。升座说偈曰。未出世。口如驴觜。出世后。头似马杓。百年终须自坏。一任天下十度。归方丈安坐。良久乃化。阇维。得设利五色。经旬。拨灰烬犹得之。坐六十六夏。

　　隆兴府泐潭真净云庵克文禅师

　　陕之阌乡人。族郑氏。世多名卿。师生而挺异。读书知要。事后母。失爱。因游方至复之北塔。闻广禅师说法。泣而师之。二十五试所习。得度受具。讲演名着。伊洛义学者宗之。偶游龙门。至殿庑。见入定比丘像。幡然语其俦曰。我所负者。如吴道子画人物。虽妙尽一时。然终非活者。於是弃游湘潭。治平二年。坐夏大沩。闻举。僧问云门。佛法如水中月。是否。曰。清波无透路。释然颕悟。径之积翠。翠问。从甚么处来。云。沩山。曰。恰值老僧不在。云。未审向甚么处去。曰。天台普请。南岳游山。云。若然者。学人亦得自在去也。曰。脚下鞋是何处得来。云。庐山七百钱唱得。曰。何曾自在来。师指云。何曾不自在来。翠异之。顾其机锋莫触。唯英邵武与之阶。熙宁八年。住筠之圣寿。擢居洞山。后谢事。东游至金陵。王荆公以师礼迎之。施第为寺。命开山。奏　赐真净号。未几。还高安。庵于九峰。越六秋。徙归宗．泐潭。　开堂日。拈香祝圣。问答罢。乃曰。问话且止。只知问佛问法。殊不知佛法来处。且道从甚么处来。垂一足曰。昔日黄龙亲行此令。十方诸佛无敢违者。诸代祖师．一切圣贤无敢越者。无量法门。一切妙义。天下老和尚舌头始终一印。无敢异者。无异即且置。印在甚么处。还见么。若见。非僧非俗。无偏无党。一一分付。若不见。而我自收。遂收足。喝一喝。曰。兵随印转。将逐符行。佛手．驴脚．生缘。老好痛与三十棒。而今会中莫有不甘者么。若有。不妨奇特。若无。新长老谩你诸人去也。故我大觉世尊。昔日於摩竭陀国十二月八日明星现时。豁然悟道。大地有情。一时成佛。今有释子沙门某。於东震旦国大宋筠阳城中六月十三日赫日现时。又悟个甚么。以拂子画曰。我不敢轻於汝等。汝等皆当作佛。　上堂。天地与我同根。万物与我一体。脚头脚尾。横三竖四。北俱卢洲火发。烧着帝释眉毛。东海龙王忍痛不禁。轰一个霹雳。直得倾湫倒岳。云黯长空。十字街头廖胡子醉中惊觉起来。拊掌呵呵大笑云。筠阳城中。近来少贼。乃拈拄杖曰。贼。贼。　上堂。道泰不传天子令。行人尽唱太平歌。五九四十五。莫有人从怀州来么。若有。不得忘却临江军豆豉。　上堂。世尊拈华。迦叶微笑。拈拄杖曰。洞山拈起拄杖子。你诸人合作么生。击香卓。下座。　上堂。裈无裆。袴无口。头上青灰三五斗。赵州老汉少卖弄。然则国清才子贵。家富小儿骄。其奈禾黍不阳艳。竞栽桃李春。翻令力耕者。半作卖华人。　上堂。佛法两字。直是难得。人有底不信自己佛事。唯凭少许古人影响。相似般若所知境界定相法门。动即背觉合尘。黏将去。脱不得。或学者。如印印泥。递相印授。不唯自误。亦乃误他。洞山门下无佛法与人。只有一口剑。凡是来者。一一斩断。使伊性命不存。见闻俱泯。却向父母未生前与伊相见。见伊才向前。便为斩断。然则刚刀虽利。不斩无罪之人。莫有无罪底么。也好与三十拄杖。　上堂。今日供养罗汉。夜来四方高人讽诵妙法莲华经．安乐行品一遍。大众。作么生是安乐行。拟心早不安乐了也。乃喝一喝。曰。岂不是安乐行。如何是透法身句。北斗里藏身。岂不是安乐行。如何是祖师西来意。庭前栢树子。岂不是安乐行。如何是超佛越祖之谭。胡饼。岂不是安乐行。以至僧俗大众。一一清净光明住持。岂不是安乐行。乃至一佛二菩萨．一一罗汉．一一辟支佛。无不清净实相住持。所为安乐行也。大众。唯有髻中宝珠不妄与之。虽然不与。亦人人具足。十二时中光明煜赫。阿谁欠少。还会么。归堂吃茶。复喝一喝。下座。　解夏上堂。以拂子击禅床。曰。天地造化。有阴有阳。有生有杀。日月照临。有明有暗。有隐有显。江河流注。有高有下。有壅有决。明主治化。有君有臣。有礼有乐。有赏有罚。佛法住世。有顿有渐。有权有实。有结有解。结也。四月十五日。十方法界是圣是凡。若草若木。以拂子左边敲曰。从这里一时结。举起曰。总在拂子头上。还见么。遂喝曰。解也。七月十五日。十方法界若草若木。乃圣乃凡。以拂子右边敲曰。从这里一时解。举起曰。总在拂子头上。还见么。遂喝曰。只如四月十五日已前。七月十五日已后。且道是解是结。复举拂子曰。总在拂子头上。还见么。遂喝曰。诸高德。此三喝中。有一喝是金刚王宝剑。有一喝是踞地师子。有一喝是探竿影草。若人一一辨得。始见临济大师道出常情。黄檗被掌。大愚遭筑。虽相去三二百年。许你亲为的子。然后大开不二妙门。权诸祖道。摧邪显正。扶宗立教。整顿颓纲。纵大知见。耀大法眼。不动本际。决胜魔军。遂喝曰。更须知有一喝不作一喝用。到这里。须是具烁迦罗眼。向未屙已前蓦提得去。诸高德。且道提得个甚么。良久。喝一喝。下座。　僧问。新丰吟。云门曲。举世知音能和续。大众临筵。愿清耳目。师以右手拍禅床一下。僧云。木人拊掌。石女扬眉。师以左手拍禅床一下。僧云。犹是学人疑处。师曰。何不脚跟下荐取。僧以坐具一拂。师曰。争奈脚跟下何。　问。远远驰符命。禅师俯应机。祖令当行也。方便指群迷。曰。深。云。深意如何。曰。浅。云。教学人如何领会。曰。点。　问。马祖下尊宿。一个个阿辘辘地。唯有归宗老较些子。黄龙下儿孙。一个个硬剥剥地。只有真净老师较些子。学人恁么。还扶得也无。曰。打迭面前搕[打-丁+(天/韭)]却。云。若不同床睡。焉知被底穿。师不答。僧云。这个为上上根人。忽遇中下之流。如何指接。师亦不答。僧云。非但和尚懡[怡-台+罗]。学人亦乃一场败阙。曰。三十年后悟去在。　问。承古有言。众生日用而不知。未审不知个甚么。曰。道。云。忽然知后如何。曰。十万八千。僧提起坐具云。争奈这个何。师便喝。崇宁改元。休於云庵。十月旦示疾。望乃愈。出道具。散诸徒。翌日中夜。沐浴更衣趺坐。众请说法。师示以偈及遗诫宗门大略。言卒而逝。越七日火葬。焰成五色。白光上腾。烟所及。成设利。道俗千余人咸得之。分灵骨塔于泐潭．新丰。寿七十有八。

　　隆兴府上蓝顺禅师

　　上堂曰。夏日人人把扇摇。冬来以炭满炉烧。若能於此全知晓。尘劫无明当下消。　上堂。举勘婆话。师乃曰。赵州问路。婆子答云恁么去。皆云勘破老婆。婆子无你雪处。同道者相共举。

　　舒州三祖法宗禅师

　　上堂曰。架梯可以攀高。虽升而不能达河汉。铸锹可以掘凿。虽利而不到风轮。其器者费功。其谋者益妄。不如归家坐。免使走尘壤。大众。那个是尘壤祖佛禅道。　僧问。如何是正法眼。曰。泥里有刺。云。如何是道。曰。老僧落第二。云。如何是禅。曰。你且莫少丛林。

　　南安军雪峰道圆禅师

　　南雄人也。依积翠日。宴坐下板。时一僧论野狐话。一云。不昧因果。也未脱得野狐身。一云。不落因果。又何曾堕野狐来。师闻之。悚然。因诣积翠庵。涉涧猛省。述偈曰。不落不昧。僧俗本无忌讳。丈夫气宇如玉。争受囊藏被盖。一条楖栗任纵横。野狐跳入金毛队。南见。为助喜。出住雪峰。　上堂。举风幡话。师曰。不是风兮不是幡。白云依旧覆青山。年来老大浑无力。偷得忙中些子闲。

　　隆兴府佑圣法[宋-木+居]禅师

　　潮阳郑氏子。晚见黄龙。深蒙印可。　上堂曰。此事如医家验病方。且杂毒满腹。未易攻治。必瞑眩之药。而后可瘳。就令徇意投之。适足狂惑。增其沈痼。求其己病。不亦左乎。法堂前草深。於心无媿。崇宁三年十二月六日。泊然坐逝。

　　南康军清隐潜庵清源禅师

　　豫章人。族邓氏。依洪岩处信得度具戒。参武泉常．云居舜．泐潭月。疑未决。始趋黄龙。一日。闻举洞山初和尚见云门因缘。遂失笑。龙问。胡为而笑。云。笑黄面浙子怜儿不觉丑。自是容为侍者。阅七年。精彻奥妙。丛林称之。初住西山。次迁清隐。　上堂曰。寒风激水成冰。杲日照冰成水。冰水本自无情。各各应时而至。世间万物皆然。不用强生拟议。　上堂。先师初事栖贤諟．泐潭澄。历二十年。宗门奇奥。经论玄要。莫不贯穿。及因云峰指见慈明。则一字无用。遂设三关语以验学者。而禅者如叶公画龙。龙现即怖。建炎三年八月五日。示寂于抚之漳江。寿九十八。腊七十八。

　　庐山归宗志芝庵主

　　临江人也。壮为苾刍。依黄龙於归宗。遂领深旨。有偈曰。未到应须到。到了令人笑。眉毛本无用。无渠底波俏。未几。龙引退。芝陆沈千众。一日。普请罢。书曰。茶芽蔍蔌初离焙。笋角狼忙又吐泥。山舍一年春事辨。得闲谁管板头低。由是衲子亲之。芝不怿。结茅绝顶。作偈曰。千峰顶上一间屋。老僧半间云半间。昨夜云随风雨去。到头不似老僧闲(有本小异)。竟终于此山。

　　杨歧方会禅师法嗣
　　舒州白云守端禅师

　　衡阳人。族葛氏(续灯云周氏非)。幼事翰墨。恶俗务。冠依茶陵郁禅师披削。往参云盖颙禅师。颙殁。杨歧继焉。歧见之。与语终夕。一日。忽问。受业师为谁。云。茶陵郁和尚。曰。吾闻伊过溪有省。作偈甚奇。能记否。师诵云。我有明珠一颗。久被尘劳关锁。今朝尘尽光生。照破山河万朵。歧笑而趋起。师愕视不寐。黎明。咨询之。适岁暮。歧曰。汝见昨日打驱傩者么。云。见。曰。汝一筹不及渠。师复骇云。意旨如何。曰。渠爱人笑。汝怕人笑。师大悟。巾侍久之。嘉佑四年。辞游庐阜。圆通讷禅师一见。自谓不及。举住承天。声名籍甚。又逊居圆通。次徙法华．龙门．兴化．海会。所至。众如云集。开堂日。问答已。乃曰。昔日灵山会上。世尊拈华。迦叶微笑。世尊道。吾有正法眼藏分付摩诃大迦叶。次第流传。无令断绝。至于今日。大众。若是正法眼藏。释迦老子自无分。将个甚么分付。将个甚么流传。何谓如此。况诸人分上各各自有正法眼藏。每日起来。是是非非。分南分北。种种施为。尽是正法眼藏之光影。此眼开时。乾坤大地．日月星辰．森罗万象。只在面前。不见有毫厘之相。此眼未开时。尽在诸人眼睛里。今日已开者。不在此限。有未开者。山僧不惜手。为诸人开此法眼藏看。举手竖两指曰。看看。若见得去。事同一家。若也未然。山僧不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华虽恁道。无句得商量。大众。既是满口道了。为甚么却无句得商量。喝一喝。曰。分身两处看。　上堂。乾坤之内。宇宙之间。中有一宝。秘在形山。大众。眼在鼻上。脚在肚下。且道宝在甚么处。遂曰。人面不知何处去。桃华依旧笑春风。　上堂。竖起拄杖曰。锋刃上[跳-兆+孛]跳。横按曰。微尘里走马。劳劳去复来。个是惺惺者。掷拄杖。下座。　上堂。不曾迷。莫求悟。为甚么从上来却有师承祖嗣。若也会得。入乡随俗。若也不会。饿死首阳山。然虽如是。入水见长人。　上堂。今日至节一。阳生於此日。拈起拄杖。召大众曰。且道这个作么生。若也见得。且恁么应时纳佑。若数至大年朝。前头大有雪在。所以承天寻常十度发言九度休。何谓如此。当门不用栽荆棘。后代儿孙惹着衣。然虽如是。三十年后。太公钓鱼。参。　上堂。古者道。将此深心奉尘剎。是则名为报佛恩。圆通即不然。时挑野菜和根煮。旋斫生柴带叶烧。　上堂。江月照。松风吹。到这里。还有漏网者么。良久。曰。皇天无亲。　上堂。释迦老子有四洪誓愿云。众生无边誓愿度。烦恼无尽誓愿断。法门无量誓愿学。佛道无上誓愿成。法华亦有四洪誓愿。饥来要吃饭。寒到即添衣。困时伸脚睡。热处爱风吹。　上堂。日消万两黄金。法华门下不着。直饶不直半分钱。正入得法华门。未升得法华堂。未入得法华室。且道甚么人升得法华堂。入得法华室。乃曰。眼有三角。头峭五岳。　上堂。今日也是这个。明日也是这个。作么生是那个。漆桶。参堂去。　净空居士郭功甫访师。上堂。夜来枕上作得个山颂谢功甫大儒。直要与天下有鼻孔衲僧脱却着肉汗衫。莫言不道。遂曰。上大人。丘乙己。化三千。七十士。尔小生。八九子。佳作仁。可知礼也。　上堂。古人留下一言半句。未透时。撞着铁壁相似。忽然一日觑得透后。方知自己自是铁壁。如今作么生透。复曰。铁壁。铁壁。　僧问。如何是佛。曰。镬汤无冷处。云。如何是佛法大意。曰。水底按葫芦。云。如何是祖师西来意。曰。乌飞兔走。　问。不求诸圣。不重己灵。未是衲僧分上事。如何是衲僧分上事。曰。死水不藏龙。云。便恁么去时如何。曰。赚杀你。熙宁五年迁化。寿四十八。

　　建康府保宁仁勇禅师

　　四明人。族竺氏。容止渊秀。龆为大僧。通台教。俄黪服依雪窦明觉显禅师。显意其可任。一日。诮之。师愤悱。即往依泐潭。踰纪。疑情未泮。闻杨歧移云盖。能钤键学者。直造丈室。一语未及。顿明心印。出住保宁。余二十年。大扬祖道。　上堂曰。尘尘尔。剎剎尔。山是山。水是水。弥勒不入楼阁。善财不须弹指。以手一画。曰。微尘世界。冰消瓦解。且道弥勒．善财在甚么处。若向这里参彻去。不妨在处称尊。若也不见。客路如天远。侯门似海深。　上堂。立春日。打春牛。一棒两棒。千头万头。雪华深处辨不得。顶门有眼空悠悠。拍手曰。啰啰哩。恼乱春风卒未休。　上堂。秋风凉。松韵长。未归客。思故乡。且道谁是未归客。何处是故乡。良久。曰。长连床上。有粥有饭。　上堂。举。三圣云。我逢人即出。出则不为人。兴化道。我逢人即不出。出则便为人。师曰。此二尊宿恁么为人。犹在半途。保宁今日路见不平。拈拄杖下座。大众一时走散。掷下。归方丈。　上堂。天上无弥勒。地下无弥勒。打破太虚空。如何寻不得。垂下一足曰。大众向甚么处去也。　上堂。祖师门下绝人行。深崄过千万仞坑。垂手不能空费力。任他堂上绿苔生。　上堂。若说佛法供养大众。未免眉须堕落。若说世法供养大众。入地狱如箭射。去此二途。且道保宁今日异说甚么。三寸舌头无用处。一双空手不成拳。　上堂。啮镞之机犹是钝。当锋点的未为亲。那咤十面十眸动。无相灵光翳日轮。咄。　上堂。拈起拄杖曰。宫商角征羽。金木水火土。卓一下。曰。卦上吉凶分。三日后看取。　上堂。看看。山僧人拔舌地狱去也。以手拽舌曰。啊[口*耶][口*耶]。　上堂。古人底。今人用。今人底。古人为。古今无背面。今古几人知。[口*耶]呜咿。一九与二九。相逢不出手。　上堂。以两手画一圆相。擘开。捺膝曰。浑仑擘不破。三人共两个。滋味信全无。有谁吞得过。吞得过。且恁么。吞不过。莫乱做。　上堂。有手脚。无背面。明眼人。看不见。天左旋。地右转。拍膝曰。西风一阵来。落叶两三片。　上堂。风鸣条。雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群。四个作队。窈窈窕窕。飘飘飖飖。向南北东西折得梨华李华一佩两佩。　再受保宁请。上堂。拍手三下。指口。摇手三下。便下座。　上堂。智不到处。切忌道着。道着则头角生。大众。头角生了也。是牛。是马。　上堂。无漏真净。云何是中更容他物。喝曰。好人不肯做。须要屎里卧。　上堂。恁么来。倾湫倒岳。恁么去。填沟塞壑。总不恁么。错。错。　上堂。吞却乾坤。大地开口。何处出气。永嘉一宿曹溪。至今犹未瞥地。　上堂。十目视。十手指。一不成。二不是。会么。寒鹰未举首。俊鹞已冲霄。　僧问。昔年云外人皆委。今日当场略借看。曰。山僧爱嗔不爱喜。云。斩新日月。特地乾坤。曰。恰似不相逢。　问。如何是佛。曰。近火先焦。云。如何是道。曰。溺泥有刺。云。如何是道中人。曰。切忌踏着。　问。灵山指月。曹溪话月。未委保宁门下如何。曰。嗄。　问。先德道。寒风凋败叶。犹喜故人归。未审谁是故人。曰。杨歧和尚迁化久矣。云。正当恁么时。更有甚么人为知音。曰。无眼村翁暗点头。　问。如何是保宁境。曰。主山头倒卓。云。如何是境中人。曰。鼻孔无半边。　问。如何是佛。曰。自屎不觉臭。　问。莲华未出水时如何。曰。半阴半阳。云。出水后如何。曰。七零八落。

　　翠岩可真禅师法嗣
　　潭州大沩真如慕喆禅师

　　临川人。族闻氏。未总角。礼建昌永安圆觉律师。试所习得度。刚简有识。以荷法为志。翠岩处众曰。师得与从游几二十载。虽群居。常尊以师礼。岩谓人曰。三十年后。喆子必大作佛事。岩殁。塔于西山。师心丧三年。去依黄檗。游湘中时。谢公师直守潭。慕其名。以岳麓礼迎之。累日方就。迁慧光大沩。绍圣改元。奉驿召。引对　延和殿。称　肯。锡紫服．真如号。寻补大相国寺。　上堂曰。古者道。一释迦。二元和。三佛陀。自余是甚么椀脱丘。慧光即不然。一释迦。二元和。三佛陀。总是椀脱丘。诸人还知慧光落处么。若也知去。许你具铁眼铜睛。若也不知。莫谓几经风浪险。扁舟曾向五湖游。　上堂。不用思而知。不用虑而解。庐陵米价高。镇州萝卜大。　上堂。阿喇喇。是甚么。翻思破灶堕。杖子才击着。方知辜负我。以拄杖击香卓一下。曰。堕。堕。　上堂。十方同聚会。个个学无为。此是选佛场。心空及第归。慧光门下。直拔超升。不历科目。诸人既到这里。风云布地。牙爪已成。但欠雷声烧尾。如今为你诸人震忽雷去也。以拄杖击禅床。下座。　僧问。大通智胜佛。十劫坐道场。为甚么不得成佛道。曰。苦杀人。　问。牛头未见四祖时如何。曰。寒毛卓竖。云。见后如何。曰。额头汗出。　问。如何是教外别传一句。曰。翻译不出。师自分座至终。室中唯问。学者洗钵盂话。上人如何会。僧拟对。师即以手托曰。歇去。二年十月八日。无疾说偈别众。良久示寂。偈曰。昨夜三更。风雷忽作。云散长空。前溪月落。阇维。设利大如豆斗许。目睛齿爪不坏。门弟子分塔于京．潭。

　　蒋山觉海赞元禅师法嗣
　　邵州丞熙应悦禅师

　　抚之宜黄。戴氏子。　上堂曰。我宗无语句。徒劳寻路布。现成公案已多端。那堪更涉他门户。觌面当机直下提。何用波咤受辛若。咄。

　　明州雪窦法雅禅师

　　僧问。举人不问西来意。乞师方便指迷情。曰。霹雳过头犹瞌睡。云。谢师答话。云。再三启口问何人。云。争奈学人未礼拜何。曰。休钝置。

　　定慧海印超信禅师法嗣
　　平江府穹隆智圆禅师

　　本郡人。族沈氏。未冠。依能仁昙卿下发。习台教。授译梵。弃谒甘露夫禅师。及保宁真净之室。始发明。后依海印。一日。汲水澣衣。忽大悟。与印咨答若符契。留侍再闰。遂首众於和之开圣。出住庆善。移穹隆。　上堂曰。三月晚春华正红。馨香惹得乱群蜂。只知妄计竞头采。不觉从前造化空。　上堂。福臻不说禅。无事日高眠。有问祖师意。连擉两三拳。大众。且道为甚么如此。不合恼乱山僧睡。师性真率。虽仆夫亦与偶坐室中。唯蒲团纸帐而已。有求示众语者。师答曰。汝觅上堂语。我今重为举。莫向句中求。个里全不许。圆悟禅师行化至苏城。诣山。炷香拜之。宣和甲辰五月中澣。语门人曰。吾翊且行矣。漏尽沐浴。端坐而终。茶毗。设利五色无数。合遗骨建窣堵波於西北隅。寿六十九。腊五十二。

　　嘉泰普灯录卷第四
　　音释

　　　[宋-木+居]音居　邬音坞　肓音荒　参音森　兕徐姊切　窆保验切　褫音耻　驳布角切　舍与舍同　穜音同　陕音闪　阌音文本作閿　瘳音抽　廖音溜　徇辞闰切　俏音峭　蔍音鹿　蔌音速　驱音区　傩音那　诮才笑切　窈音杳　窕音掉　擉初朔切
　　嘉泰普灯录卷第五

　　　　平江府报恩光孝禅寺(臣)僧　(正受)　编

　　青原第十二世(云门六世)
　　慧林圆照宗本禅师法嗣
　　东京法云大通善本禅师

　　族董氏。汉仲舒之裔也。大父琪．父温。皆官于颕。遂为颕人。母无子。祷白衣大士。乃得师。及长。博极群书。然清修无仕官意。嘉佑八年。与弟善思往京师地藏院。选经得度。习毗尼。东游至姑苏。礼圆照於瑞光。照特顾之。於是契旨。经五稔。益跻微奥。照令依圆通秀禅师(秀时住楼贤)。师至。又尽其要。元丰七年。渡淮。留太守岩。久之。出住双林。迁净慈。寻被　旨徙居法云。　上堂。良久。曰。只恁么。休去累他毗耶老人。棒喝交驰。钝置德山．临济。纽半破三即不要你话会。不触平常一句作么生道。未能分皂白。且莫乱针锥。　下堂。上不见天。下不见地。逼塞虚空。无处回避。为君明破即不中。且向南山看鳖鼻。掷拄杖。下座。　上堂。三界有无一切法。不能与佛为譬喻。老胡从来名邈不得处。今日不惜眉毛。试为诸人举看。良久。拈拄杖。卓一下。曰。数尺冰声才卓地。一条虬势欲腾空。　上空。僧家无事。实谓高闲。困即烹茶。寒来向火。林间笑傲。物外忘怀。挥松柄以清谈。伴烟霞而遣日。幕天席地。谁是谁非。三十年后有人问极则事。但向伊道。贼过后张弓。　上堂。言无展事。语不投机。踏翻大海。趯倒须弥。直得洞山老无隐身之处。你等诸人何不救取。若救不得。双林为你救看。遂喝一喝。下座。　僧问。九夏赏劳即不问。从今向去事如何。曰。光剃头。净洗钵。云。谢师指示。曰。滴水难消。　问。如何是祖师西来意。曰。你行脚来。图个甚么。云。学人不会。曰。且待驴年。　问。春山迭乱青。春水漾虚碧。未审是何境界。曰。要道有甚么难。云。便请。曰。月似弯弓。少雨多风。　问。涅盘心易晓。差别智难分。如何是差别智。曰。灯笼吞露柱。云。学人未委。曰。佛殿出三门。　开堂日。僧问。宝塔元无缝。如何指示人。曰。烟霞生背面。星月绕檐楹。云。如何是塔中人。曰。竟日无干清世事。长年占断白云乡。后得　旨还。乃庵於西湖龙山(今号崇德)。大观三年十二月甲子。屈三指谓左右曰。有三日耳。至期。果加趺而化。异禽翔鸣于庭。　勑塔全身於[北/力]方。　谥曰圆定。塔名定光。寿七十五。腊四十七。

　　嘉兴府本觉法真守一禅师

　　上堂。举拂子曰。三世诸佛．六代祖师。总在这里。还见么。见汝不相当。又为说法云。无二无二分。无别无断故。还闻么。汝又不惺惺。一时却往上方香积世界去也。摵拂子曰。退后。退后。突着你眼睛。　上堂。古者道。佛似握拳。道如展手。乃合掌曰。这个似甚么。若道得。许你是个了事人。若道不得。莫道不疑好。　上堂。触目不会道。运足焉知路。三家村里筑着磕着犹较些子。若是佛法禅道。拈放一边去。伊分上总使不着。为甚么如此。真人面前不得说假。　上堂。拈拄杖曰。平戎破虏。盖代功勋。只如四海晏清。还用得这个么。良久。曰。李将军有嘉声在。不得封侯也是闲。　僧问。如何是祖师西来意。曰。担水河头卖。云。意旨如何。曰。欺胡谩汉。云。劳而无功也。曰。九年人不识。只履自空回。　问。如何是句中玄。曰。昆仑骑象藕丝牵。云。如何是体中玄。曰。影浸寒潭月在天。云。如何是玄中玄。曰。长连床上带刀眠。云。向上还有事也无。曰。放下着。

　　常州无锡南禅宁禅师

　　僧问。初生孩儿还具六识也无。曰。水长船高。云。庐陵米价作么生酬。曰。款出囚口。

　　绍兴府石佛密印晓通禅师

　　上堂曰。冷似秋潭月。无心合太虚。山高流水急。何处驻游鱼。　僧问。如何是顿教。曰。月落寒潭。云。如何是渐教。曰。云生碧汉。云。不渐不顿时如何。曰。八十老婆不言嫁。

　　福州地藏守恩禅师

　　上堂曰。古圣道。夫说法者。当如法说。山僧今日如法说似大众。乃垂下一足曰。一任诸方贬剥。　上堂。良久。曰。一境谁相到。翛然绝点尘。天花莫狼藉。吾匪解空人。又曰。樵夫跣足下层峦。大笑渔翁溪上寒。山色横担廛市去。家家门底透长安。　僧问。如何是佛。曰。昼眠无益。云。意旨如何。曰。早起甚长。　问。善恶不修底人落在甚么处。曰。一步一弹指。云。谢师指示。曰。回首念观音。　问。如何是西来祖意。曰。风吹满面尘。

　　镇江府金山智觉法慧禅师

　　僧问。大修行人还落因果也无。曰。鸩鸟入水鱼皆死。毒龙行处草不生。
</div>
    <div class="pagination">
<a href="嘉泰普灯录_page4.html">上一页</a><a href="嘉泰普灯录.html">1</a><a href="嘉泰普灯录_page2.html">2</a><a href="嘉泰普灯录_page3.html">3</a><a href="嘉泰普灯录_page4.html">4</a><span class="current-page">5</span><a href="嘉泰普灯录_page6.html">6</a><a href="嘉泰普灯录_page7.html">7</a><a href="嘉泰普灯录_page8.html">8</a><a href="嘉泰普灯录_page9.html">9</a><a href="嘉泰普灯录_page10.html">10</a><span>...</span><a href="嘉泰普灯录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
