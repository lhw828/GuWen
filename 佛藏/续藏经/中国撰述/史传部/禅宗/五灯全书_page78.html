<!DOCTYPE html>
<html>
<head>
    <meta charset="UTF-8">
    <title>五灯全书 - 第 78 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 78 页/共 215 页</h1>
    <div class="content">　　荆门军玉泉思达磨师

　　僧问。如何是一印印空。师曰。万象收归古鉴中。曰如何是一印印水。师曰。秋蟾影落千江里。曰如何是一印印泥。师曰。细观文彩未生时。

　　南岳下十六世
　　中竺妙禅师法嗣
　　温州光孝己庵深禅师

　　本郡人。上堂。龙生龙。凤生凤。老鼠养儿沿□□。达磨大师不会禅。历魏游梁乾打哄　上堂。一九二九。相逢不出手。三九二十七。篱头吹觱栗。翻忆小释迦。双子抱屈膝。知不知。实不实。摩诃般若波罗蜜　上堂。维摩默然。普贤广说。历代圣人互呈丑拙。君不见。落花三月子规啼。一声声是一点血　上堂。风萧萧。叶飘飘。云片片。水茫茫。江干独立向谁说。天外飞鸿三两行。

　　五灯全书卷第三十六
　　五灯全书卷第三十七

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈

　　临济宗
　　南岳下十一世
　　石霜圆禅师法嗣
　　隆兴府黄龙慧南禅师

　　信州章氏子。依泐潭澄。分座接物。名振诸方。偶同云峰悦。游西山。夜话云门法道。峰曰。澄公虽是云门之后。法道异矣。师诘其所以异。峰曰。云门。如九转丹砂。点铁成金。澄公。药汞银。徒可玩。入煅则流去。师怒以枕投之。明日峰谢过。又曰。云门气宇如王。甘死语下乎。澄公有法授人。死语也。死语其能活人乎。即背去。师挽之曰。若如是。则谁可汝意。峰曰。石霜圆手段出诸方。子宜见之。不可后也。师默计之曰。悦师翠岩。使我见石霜。於悦何有哉。即造石霜。中途闻慈明不事事忽丛林。遂登衡岳。乃谒福严贤。贤命掌书记。俄贤卒。郡守以慈明补之。既至。目其贬剥诸方件件数为邪解。师为之气索。遂造其室。明曰。书记领徒游方。借使有疑。可坐而商略。师哀恳愈切。明曰。公学云门禅。必善其旨。如云放洞山三顿棒。是有吃棒分。无吃棒分。师曰。有吃棒分。明色庄曰。从朝至暮。鹊噪鸦鸣。皆应吃棒。明则端坐受师炷香作礼。明复问。赵州道。台山婆子。我为汝勘破了也。且那里是他勘破婆子处。师汗下不能加答。次日又诣。明诟骂不已。师曰。骂岂慈悲法施耶。明曰。你作骂会那。师於言下大悟。作颂曰。杰出丛林是赵州。老婆勘破没来由。而今四海清如镜。行人莫与路为雠。呈慈明。明颔之。后开法同安。初受请日。泐潭遣僧来。审师提唱之语。有曰。智海无性。因觉妄而成。凡觉妄元虚。即凡心而见佛。便尔休去。将谓同安无折合。随汝颠倒所欲。南斗七北斗八。僧归举似澄。澄不怿。自是泐潭旧好绝矣　僧问。侬家自有同风事。如何是同风事。师良久。僧曰。恁么则起动和尚去也。师曰。灵利人难得。僧礼拜　示众。江南之地。春寒秋热。近日已来。滴水滴冻。僧问。滴水滴冻时如何。师曰。未是衲僧分上事。曰如何是衲僧分上事。师曰。滴水滴冻　问牛头未见四祖时。为甚么百鸟衔花献。师曰。钉根桑树。阔角水牛。曰见后为甚么不衔花。师曰。裈无裆。袴无口　问无为无事人。犹是金锁难。未审过在甚么处。师曰。一字入公门。九牛车不出。曰学人未晓。乞师方便。师曰。大庾岭头。笑却成哭　问一不去。二不住。请师道。师曰。高祖殿前樊哙怒。曰恁么则今日得遇和尚也。师曰。仰面看天不见天　问德山棒。临济喝。直至如今。少人拈掇。请师拈掇。师曰。千钧之弩。不为鼷鼠而发机。曰作家宗师。今朝有在。师便喝。僧礼拜。师曰。五湖衲子。一锡禅人。未到同安。不妨疑着　上堂。横吞巨海。倒卓须弥。衲僧面前。也是寻常茶饭。行脚人。须是荆棘林内。坐大道场。向和泥合水处。认取本来面目。且作么生见得。遂拈拄杖曰。直饶见得。未免山僧拄杖　上堂。圣凡情尽。体露真常。拈起拂子曰。拂子[跳-兆+孛]跳。上三十三天。搊脱帝释鼻孔。驴唇先生。拊掌大笑道。尽十方世界。觅个识好恶底人。万中无一。击禅床下座　上堂。说妙谈玄。乃太平之奸贼。行棒行喝。为乱世之英雄。英雄奸贼。棒喝妙玄。皆为长物。黄檗门下。总用不着。且道。黄檗门下。寻常用个甚么。喝一喝　上堂。撞钟钟鸣。击鼓鼓响。大众殷勤问讯。同安端然合掌。这个是世法。那个是佛法。咄　上堂。有一人。朝看华严。暮观般若。昼夜精勤。无有暂暇。有一人。不参禅。不论义。把个破席日里睡。於是。二人同到黄龙。一人有为。一人无为。安下那一个即是。良久曰。功德天。黑暗女。有智主人。二俱不受　上堂。心王不妄动。六国一时通。罢拈三尺剑。休弄一张弓。击禅床下座　上堂。道远乎哉。触事而真。圣远乎哉。体之即神。乃拈拄杖曰。道之与圣。总在归宗拄杖头上。汝等诸人。何不识取。若也识得。十方剎土。不行而至。百千三昧。无作而成。若也未识。有寒暑兮促君寿。有鬼神兮妬君福　上堂。半夜促乌鸡。惊起梵王睡。毗岚风忽起。吹倒须弥山。官路无人行。私酒多人吃。当此之时。临济德山。开得口。张得眼。有棒有喝。用不得。汝等诸人。各自寻取祖业契书。莫认驴鞍桥。作阿爷下颔　上堂。举大珠和尚道。身口意清净。是名佛出世。身口意不净。是名佛灭度。也好个消息。古人一期方便。与你诸人。计个入路。既得个入路。又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广。又知浅深。一踏踏翻四大海。一掴掴倒须弥山。散手到家人不识。鹊噪鸦鸣栢树间　上堂。千般说。万般喻。祇要教君早回去。去何处。良久曰。夜来风起满庭香。吹落桃花三五树　因化主归。上堂。世间有五种不易。一化者不易。二施者不易。三变生为熟者不易。四端坐吃者不易。更有一种不易。是甚么人。良久曰。聻。便下座(时翠岩真为首座。藏主问曰。适来和尚道。第五种不易。是甚么人。真曰。脑后见腮。莫与徃来)　上堂。拈拄杖曰。横拈倒用。拨开弥勒眼睛。明去暗来。敲落祖师鼻孔。当是时也。目连鹙子。饮气吞声。临济德山。呵呵大笑。且道。笑个甚么。咄　师室中常问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问诸方参请宗师所得。却复垂脚曰。我脚何似驴脚。三十余年。示此三问。学者莫有契其旨。脱有酬者。师未尝可否。丛林目之。为黄龙三关。师自颂曰。生缘有语人皆识。水母何曾离得鰕。但见日头东畔上。谁能更吃赵州茶。我手佛手兼举。禅人直下荐取。不动干戈道出。当处超佛越祖。我脚驴脚并行。步步踏着无生。会得云收日卷。方知此道纵横。总颂曰。生缘断处伸驴脚。驴脚伸时佛手开。为报五湖参学者。三关一一透将来　宋神宗熙宁己酉三月十六日。四祖演通嗣法书至。上堂。山僧才轻德薄。岂堪人师。盖不昧本心。不欺诸圣。未免生死。今免生死。未出轮回。今出轮回。未得解脱。今得解脱。未得自在。今得自在。所以大觉世尊。於然灯佛所。无一法可得。六祖夜半於黄梅。又传个甚么。乃说偈曰。得不得。传不传归根得旨复何言。忆得首山曾漏泄。新妇骑驴阿家牵。翌日午时。端坐示寂。阇维得五色舍利。塔于前山。寿六十八。腊五十。徽宗大观庚寅。敕谥普觉禅师。

　　南岳下十二世
　　黄龙南禅师法嗣
　　隆兴府黄龙祖心宝觉禅师

　　南雄邬氏子。参云峰悦三年。无所得辞去。悦曰。必往依黄檗南。师至黄檗。四年不大发明。又辞再上云峰。会悦谢世。就止石霜。因阅传灯。至僧问多福如何是多福一丛竹。福曰。一茎两茎斜。曰不会。福曰。三茎四茎曲。师於此开悟。彻见二师用处。径回黄檗。方展坐具。南曰。子已入吾室矣。师踊跃曰。大事本来如是。和尚何得教人看话。百计搜寻。南曰。若不教你如此究寻。到无用心处。自见自肯。即吾埋没汝也　住后。僧问。达磨九年面壁。意旨如何。师曰。身贫无被盖。曰莫孤负他先圣也无。师曰。阇黎见处又作么生。僧画一圆相。师曰。燕雀不离窠。僧礼拜。师曰。更深犹自可。午后始愁人　问未登此座时如何。师曰。一事全无。曰登后如何。师曰。仰面观天不见天　上堂。愚人除境不忘心。智者忘心不除境。不知心境本如如。触目遇缘无障碍。遂举拂子曰。看。拂子走过西天。却来新罗国里。知我者。谓我拖泥带水。不知我者。赢得一场怪诞　上堂。击禅床曰。一尘才举。大地全收。诸人耳在一声中。一声徧在诸人耳。若是摩霄俊鹘。便合乘时。止泺困鱼。徒劳激浪　上堂。不与万法为侣。即是无诤三昧。便恁么去争奈。弦急则声促。若能向紫罗帐里撤真珠。未必善因而招恶果　上堂。有句无句。如藤倚树。且任诸人点头。及乎树倒藤枯。上无冲天之计。下无入地之谋。灵利汉。这里着得一只眼。便见七纵八横。举拂子曰。看。太阳溢目。万里不挂片云。若是覆盆之下。又争怪得老僧　上堂。若也单明自己。不悟目前。此人有眼无足。若悟目前。不明自己。此人有足无眼。据此二人。十二时中。常有一物。蕴在胸中。物既在胸。不安之相。常在目前。既在目前。触途成滞。作么生得平稳去。祖不言乎。执之失度。必入邪路。放之自然。体无去住　上堂。良工未出。玉石不分。巧冶无人。金沙混杂。还有无师自悟底么。出来辨别看。乃举拂子曰。且道。是金是沙。良久曰。见之不取。思之千里　上堂。有时开门待知识。知识不来过。有时把手上高山。高山人不顾。或作败军之将。向阇黎手里。拱手归降。或为忿怒那叱。敲骨打髓。正当恁么时。还有同声相应。同气相求底么。有则向百尺竿头。进取一步。如无。少室峰前一场笑具　上堂。心同虚空界。示等虚空法。证得虚空时。无是无非法。便恁么休去。停桡把缆。且向湾里泊船。若据衲僧门下。天地悬隔。且道。衲僧门下。有甚长处。楖栗横担不顾人。直入千峰万峰去　上堂。一不向。二不开。翻思南岳与天台。堪笑白云无定止。被风吹去又吹来　上堂。不是风动。不是幡动。明眼汉。谩他一点也不得。仁者心动且暖缓。你向甚处见祖师。乃掷下拂子曰。看　上堂。过去诸佛已灭。未来诸佛未生。正当现在佛法。委付黄龙。放行则恍恍惚惚。其中有物。把住则杳杳冥冥。其中有精。且道。放行即是。把住即是。竿头丝线从君弄。不犯清波意自殊　上堂。虎头生角人难措。石火电光须密布。假饶烈士也应难。懵底那能善回互。手擎日月。背负须弥。掷向他方。其中众生。不觉不知。其中众生。骑驴入诸人眼里。诸人亦不觉不知。会么。将此身心奉尘剎。是则名为报佛恩　上堂。一沤未发。古帆未征。风信不来。无人举棹。正当恁么时。水脉如何辨的。君不见。云门老垂手处。落落清波无透路。又不见。华亭叟泄天机。夜深空载月明归。莫怪相逢不相识。从教万古漫漫黑　上堂。马祖升堂。百丈卷席。后人不善来风。尽道不留朕迹。殊不知。桃花浪里。正好张帆。七里滩头。更堪垂钓。如今必有辩浮沉识深浅底汉。试出来定当水脉看。如无。且将渔父笛。闲向海边吹　上堂。风潇潇兮木叶飞。鸿雁不来音信稀。还乡一曲无人唱。令余拍手空迟疑　上堂。镜像或谓有揽之不盈手。镜像或谓无分明如俨图。所以取不得。舍不得。不可得中祇么得。还会么。不作维摩诘。又似傅大士　上堂。夫元道者。不可以设功得。圣智者。不可以有心知。真谛者。不可以存我会。至功者。不可以营事为。古人一期应病与药则不无。若是丈夫汉。出则经济天下。不出则卷而怀之。尔若一向声和响顺。我则排斥诸方。尔若示现酒肆淫坊。我则孤峰独宿。且道。甚处是黄龙为人眼　师室中常举拳问僧曰。唤作拳头则触。不唤作拳头则背。唤作甚么　师於宋哲宗元符庚辰十一月十六中夜入灭。遗命门人。黄太史庭坚。主后事。茶毗日。邻峰为秉炬。火不续。黄顾师之得法上首死心新曰。此老师。有待於吾兄也。新以丧拒。黄强之。新执炬。召众曰。不是余殃累及我。弥天罪过不容诛。而今两脚捎空去。不作牛兮定作驴。以火炬打一圆相曰。祇向这里雪屈。掷炬应手而爇。灵骨窆于普觉塔之东。谥宝觉禅师。寿七十有六。坐五十有五夏。

　　江州东林兴龙寺常总照觉禅师

　　延平施氏子。久依黄龙。密授大法。出住泐潭。次迁东林。上堂。僧问。乾坤之内。宇宙之间。中有一宝。秘在形山。如何是宝。师曰。白月现。黑月隐。曰非但闻名。今日亲见。师曰。且道。宝在甚么处。曰古殿户开光灿烂。白莲池畔社中人。师曰。别宝还他碧眼胡。又僧出众。提起坐具曰。请师答话。师曰。放下着。僧又作展势。师曰收。曰昔年寻剑客。今朝遇作家。师曰。这里是甚么所在。僧便喝。师曰。喝老僧那。僧又喝。师曰。放过又争得。便打。乃曰。乾坤大地。常演圆音。日月星辰。每谈实相。翻忆先黄龙道。秋雨淋漓。连宵彻曙。点点无私。不落别处。复云。滴穿汝眼睛。浸澜汝鼻孔。东林则不然。终归大海作波涛。击禅床下座　上堂。老卢不识字。顿明佛意。佛意离文墨故。白兆不识书。圆悟宗乘。宗乘非言诠故。如此老婆心。分明入泥水。今时人。犹尚抱桥柱澡洗。把缆放船。良久曰。争怪得老僧　宋哲宗元佑辛未九月二十九日示寂。寿六十七。腊四十九。

　　隆兴府宝峰克文云庵真净禅师

　　陕府郑氏子。坐夏大沩。闻僧举。僧问云门。佛法如水中月。是否。门曰。清波无透路。师乃领解。往见黄龙不契。却曰。我有好处。这老汉不识我。遂往见香城顺。顺问。甚处来。师曰。黄龙来。曰黄龙近日有何言句。师曰。黄龙近日州府委请黄檗长老。龙垂语曰。钟楼上念赞。床脚下种菜。有人下得语契。便往住持。胜上座曰。猛虎当路坐。龙遂令去住黄檗。顺不觉曰。胜首座。祇下得一转语。便得黄檗住。佛法未梦见在。师於言下大悟。方知黄龙用处。遂回见黄龙。龙问。甚处来。师曰。特来礼拜和尚。龙曰。恰值老僧不在。师曰。向甚么处去。龙曰。天台普请。南岳游山。师曰。恁么则学人得自在去也。龙曰。脚下鞋甚处得来。师曰。庐山七百五十文唱来。龙曰。何曾得自在。师指鞋曰。何尝不自在。龙骇之。及龙入灭。首众仰山。熙宁壬子。至高安。太守钱弋先候师。师复谒。有獒逸出屏间。师方少避。弋曰。禅者固能伏虎蛇。乃畏狗乎。师曰。易伏隈岩虎。难降护宅龙。弋喜。请住洞山。上堂。热恼既尽。清凉现前。分□不生。虚明自照。然后。我当按指。海印发光。汝暂举心。尘劳先起。乃喝曰。三世诸佛。一棒打杀。填沟塞壑。抛东掷西。一任诸人看。蓦拈拄杖曰。过去诸佛亦如是。现在诸佛亦如是。未来诸佛亦如是。遂掷下曰。看　上堂。方经七月十五。已是八月中秋。徒知暑往寒来。人老区区未休。休休看看。便是结交头。大众。丹霞老道底。百骸俱溃散。一物镇长灵。乃喝曰。无端骑圣僧　上堂。东西南北。四维上下。观机设教。应病与药。蓦拈拄杖曰。马大师来也。看看。日面佛。月面佛。一一为君重拈出。若善服者。病瘥药除。举足下足。无非道场。不善服者。药病相治。尽大地是药。触途成滞。遂掷下曰。祇在诸人面前　上堂。有时灰头土面。横身荒草。众生处处着。引之令得出。其奈饥逢王膳不能飱。又争怪得老僧　上堂。德山呵佛骂祖。承其言者多。见德山者少。黄龙佛手驴脚。见黄龙者众。善其机者稀。蓦拈拄杖曰。欲得见德山么。遂左边卓曰。看。要知佛手驴脚么。复右边卓曰。看。乃横曰。佛手驴脚。我宗恢廓。德山披毛。黄龙戴角。万化目前。磊磊落落。乃喝曰。眼孔定动。总是着缚　上堂。十月十五。迎寒送暑。唯有这个不来不去。该天括地。亘今亘古。虽则全彰。要且不露。喝一喝　上堂。圣寿。有时壁立千仞。欲发人人之大机。我与么来你拟心。早是蹉过了也。何故。此事非汝思心注意常情之所能。诸禅德尽情说了也。合作么生　上堂。十月二十五。临济太莽卤。开却云门门。德山骂佛祖　上堂。以字不成。八字不是。有利无利。不离行市。蓦拈拄杖曰。寰中天子。塞外将军。击禅床　上堂。十月二十三。天寒下暖帘。黄昏一觉睡。南海出榆甘　上堂。圣寿长老。不会禅。不会道。祇会解粘去缚。应病与药。诸佛子。无禅可参。无法可学。弃本逐末。区区客作。不如归去来。识取自家城郭。城中自有法王尊。一呼百诺。髻晃明月珠。手振黄金铎。还要一切群生。自家省觉来来应是。从前佛法知见。一时放却。乃得自己毗卢心印明廓。乃喝曰。大丈夫儿。莫错莫错　上堂。真不掩伪。曲不藏直。雪后始知松栢操夜深方见把针人　参问。有一人欲出长安。有一人欲入长安。未审那个在先。师曰。多少人疑着。曰不许夜行。师曰。蚊子锥铁牛。曰山顶老猿啼古木。渡头新雁下平沙。师曰。长安人已入。你合作么生。曰春日华山青。师曰。者僧虽然后生。却可与商量　问久晴无雨时如何。师曰点。曰学人有赖也。师曰。赫日烁破阇黎面门。僧回首召曰。大众高着眼。师曰。三十年后。有人笑你　上堂。九日无白醪。饱餐黄栗糕十日有黄菊。催人打禾谷。五更钟未鸣。邻鸡已数声。相逢不下马。各自奔前程　上堂。昨日风气暖。今朝天色寒。乾坤共着力。衲子眼皮宽　上堂。古德道。从门入者。不是家珍。又作么生是家珍。蓦拈拄杖。召大众曰。还见么。遂敲香台。复乃嘘嘘。释迦老子。棒打不杀。文殊普贤。唤不回头。休休虚费力。且随流待伊时节至。一叶落天下秋　上堂。洞山门下。要行便行。要坐便坐。钵盂里屙屎。净瓶中吐唾。执法修行。如牛拽磨。参　上堂。洞山门下。要道便道。要用便用。救得眉毛。失却鼻孔。乃喝曰。久雨不晴。参　出县回。上堂。三日不相见。不得故眼相看。是何言欤。洞山数日不相见。相见祇是旧时人。乃合掌曰。不审过去诸佛。现在诸佛。未来诸佛。参退吃茶　上堂。洞山深幽且固。千年林木生烟雾。林间多少葛藤枝。右攀右惹难回互。回而更相涉。不尔依位住。阿呵呵。将谓洞山多葛藤。元来却是参同契。乃喝曰。明眼衲僧莫容易　上堂。但知随例餐[饥-几+追]子。也得三文买草鞋。祇如新妇骑驴阿家牵。又作么生。直饶道得。更问。祖师鼻孔。长多少在　上堂。举云门曰。札。久雨不晴。师曰。云门虽善临时变豹。东札西札。未免和泥合水。和泥合水即且止。祇如云门道札。是那个札字。莫有明眼衲僧识么。若识。云门有甚气息。若不识。衲僧有甚气息。祇者气息。有鼻孔者辨　上堂。世尊拈花。迦叶微笑。乃拈起拄杖曰。洞山拈起拄杖子。你诸人合作么生。遂击香卓　上堂。此事。如明珠在盘。不拨自转。有底拨不转按不活。又争怪得老僧。要识明珠么。各自归堂吃茶　上堂。圣僧每日入骨入髓。为诸人说。适来重为宣扬。更待长老开口动舌。又堪作什么。老僧恁么道。也是为蛇画足　结夏日上堂。十方聚会。三月一结。息狂妄心。除烦恼热。获胜清凉。证大寂灭。到波罗岸。出生死辙。以此圣制。故不虚设。声闻缘觉。不见不闻。三世诸佛。祇可自知。衲僧跳不出。打在绻缋里。动即开眼尿床。梦中说梦。且向洞山门下。九十日讨个活路　上堂。僧问。如何是佛。师呵呵大笑。曰何哂之有。师曰。我笑你随语生解。曰偶然失利。师遂高声曰。不要礼拜。僧便归众。师复笑曰。随语生解。复曰。好大众。也无禅。也无道。也无元。也无妙。快活当明者一窍。一窍不明愁杀人。动即依他和屎合尿。参　上堂。僧问。学人一面琴。不是凡间木。今朝捧上来。请师弹一曲。师曰。大众侧耳。曰得闻於未闻去也。师曰。是何指法。僧提起坐具。师曰。哀哉哀哉。汝命何太短。曰且喜勿交涉。师曰。不是知音。曰不如归去来。葱岭有人忆。师曰。何得忘却焦桐。曰在者里。师曰。放下着。复曰。适来一曲。诸人罔措。再为一弹。快须听取。蓦拈拄杖横按。良久曰。一曲两曲闻不闻。悲风流水何方去。卓拄杖。下座　上堂。长安甚闹。我国晏然。蓦拈拄杖曰。云门大师来也。札。久雨不晴。以拄杖敲香几曰。新罗在海东。临济小厮儿。祇具一只眼。普化贼汉。佯狂诈题。叵耐丰干饶舌。指出文殊普贤　问云门大师。欲一棒打杀释迦老子。和尚。又欲粪扫堆头窨杀云门。未审和尚罪过。还许学人点捡也无。师曰。且莫造次。曰和尚坐断庐山。为什么不识某甲这话。师曰。三十棒。曰关。师曰点。曰札。师曰。念汝做街坊　因双林下生长老来。上堂。宝山不易到。既到莫空回。莫有不空回者么。遂掷下拄杖曰。是什么。良久曰。不见双林释迦老。又闻弥勒下生来。喝一喝　开马祖塔日。上堂。放过一着。落在第二。有利无利。不离行市。家家门外绿柳垂。不独春风折桃李。马祖堂开。二月初二。触目遇缘。法门大启。不如归去来。良久曰。向什么处去。马祖堂中烧香罢。僧堂里吃茶　出外归上堂。归来闰二月。阒寂宝山中。城隍耳目尽。尘劳万事空。春水绿。野花红。须信禅家道不穷。信手拈来一枝草。临机生杀任西东　师晚年退居云庵。以宋徽宗崇宁改元壬午十月旦示疾。望日乃愈。尽出道具散诸徒。翌日中夜。沐浴更衣趺坐。众请说法示偈。及遗诫宗门大略。言卒而逝。火葬。焰成五色。白光上腾。烟所至处。皆设利。分骨塔于泐潭新丰。

　　南康军云居真如院元佑禅师

　　信州王氏子。僧问。如何是道林的旨。师曰札。曰随流认得性。无喜亦无忧。师曰。汝皮袋重多少。曰高着眼看。师曰。自领出去　问如何是祖师西来意。师曰。霜天雪压玉麒麟　问如龟藏六时如何。师曰。文彩已彰。曰争奈处处无踪迹。师曰。一任拖泥带水。曰便与么去时如何。师曰。果然　上堂。过去诸如来。更不再勘。现在诸菩萨。放过即不可。未来修学人。谩他一点不得。所以教中道。若人欲了知三世一切佛。应观法界性一切惟心造。虽然如是。云居门下。正是金屑落眼　上堂。凡见圣见。春云掣电。真说妄说。空华水月。翻忆长髭见石头。解道红垆一点雪。击禅床　上堂。龟毛为箭。兔角为弓。那叱忿怒射破虚空。虚空扑落。倾湫倒岳。墙壁瓦砾放光明。归依如来大圆觉。击禅床　上堂。月色和云白。松声带露寒。好个真消息。凭君子细看。黄龙先师。和身放倒。还有人扶得起么。祖祢不了。殃及儿孙。击禅床　上堂。一切声是佛声。以拂子击禅床曰。梵音深远。令人乐闻。又曰。一切色是佛色。乃拈起拂子曰。今佛放光明。助发实相义。已到之者。顶戴奉行。未到之者。应如是知。应如是信。击禅床下座　宋哲宗元佑壬申七月七日夜子时。为众曰。三处住持。不传一法。火风聚散。物理常情。吾灭后。不得循世俗情。当依法火葬。归骨于塔。乃说偈曰。今年六十六。三处因缘足。夜半火烧山。跳入火中浴。言毕示寂。阇维。得五色舍利。塔于云居。

　　潭州大沩怀秀禅师

　　信州应氏子。僧问。昔日沩山水牯牛。自从放去绝踪由。今朝幸遇师登座。未审时人何处求。师曰不得犯人苗稼曰恁么则头角已分明。师曰。空把山童赠铁鞭。

　　瑞州黄檗惟胜真觉禅师

　　潼川罗氏子。居讲聚时。偶以扇勒窗棂有声。忽忆。教中道。十方俱击鼓。十处一时闻。因大悟。白本讲。讲令参问。师径往黄龙。后因瑞州太守委龙遴。选黄檗主人。龙集众垂语曰。钟楼上念赞。床脚下种菜。若人道得。乃往住持。师出答曰。猛虎当路坐。龙大悦。遂令师往。由是诸方宗仰之　上堂。临济喝。德山棒。留与禅人作模范。归宗磨。雪峰球。此个门庭接上流。若是黄檗即不然。也无喝。也无棒。亦不推磨。亦不辊球。前面是案山。背后是主山。塞却你眼睛。拶破你面门。於此见得。得不退转地。尽未来际。不向他求。若一不得。醍醐上味。翻成毒药　上堂。寂兮寥兮。蟾蜍皎皎下空谷。宽兮廓兮。曦光赫赫流四海。曹溪路上。剿绝人行。多子塔前。骈阗如市。直饶这里荐得。倜傥分明。未是衲僧活计。大丈夫汉。须是向黑暗狱中。敲枷打锁。饿鬼队里。放火夺浆。推倒慈氏楼。拆却空王殿。灵苗瑞草和根拔。满地从教荆棘生。

　　隆兴府佑圣法[宋-木+居]禅师

　　潮阳郑氏子。晚见黄龙。深蒙印可。上堂。此事如医家验病方。且杂毒满腹。未易攻治。必瞑眩之药。而后可瘳。就令狥意投之。适足狂惑。增其沈痼。求其已病。不亦左乎。法堂前草深。於心无媿。

　　蕲州开元子琦禅师

　　泉州许氏子。依开元讷。试经得度。精楞严圆觉。弃谒翠岩真。问佛法大意。真唾地曰。这一滴。落在甚么处。师扪膺曰。学人今日脾疼。真解颜。辞参积翠岁余。尽得其道。乘间侍翠。商搉古今。适大雪。翠指曰。斯可以一致苕帚否。师曰。不能。然则天霁日出。云物解驳。岂复有哉。知有底人。於一切言句如破竹。虽百节。当迎刃而解。讵容声於拟议乎。一日翠遣僧逆问。老和尚三关语如何。师厉声曰。你理会久远。时事作么。翠闻。益奇之。於是名着丛席。翠殁。四祖演。命分座　室中垂语曰。一人有口道不得。姓字为谁。后传至东林总。总叹曰。琦首座。如铁山万仞。卒难逗他语脉。未几。以开元为禅林。请师为第一世　上堂。虚空无内外。事理有短长。顺则成菩提。逆则成烦恼。灯笼常瞌睡。露柱亦懊恼。大道在目前。更於何处讨。以拂子击禅床　上堂。四面亦无门。十方无壁落。头髼松。耳卓朔。个个男儿大丈夫。何得无绳而自缚。且道。透脱一句。作么生道。良久曰。踏破草鞋赤脚走　僧问。须弥纳芥子。即不问。微尘里转大法轮时如何。师曰。一步进一步。曰恁么则朝到西天。暮归唐土。师曰。作客不如归家。曰久向道风。请师相见。师曰。云月是同。溪山各异。

　　袁州仰山行伟禅师

　　河朔人。东京大佛寺受具戒。听习圆觉。微有所疑。挈囊游方。专扣祖意。至黄龙。六迁星序。一日扣请。寻被喝出。足拟跨门。顿省元旨。出世仰山。道风大着　上堂。大众会么。古今事掩不得。日用事藏不得。既藏掩不得。则日用现前。且问诸人。现前事作么生。参　上堂。大众见么。开眼则普观十方。合眼则包含万有。不开不合。是何模样。还见模样么。久参高德。举处便晓。后进初机。识取模样。莫祇管贪睡。睡时眼见个甚么。若道不见。与死人何别直饶丹青处士。笔头上画出青山绿水。夹竹桃花。祗是相似模样。设使石匠锥头。钻出群羊走兽。也祇是相似模样。若是真模样。任是处士石匠。无你下手处。诸人要见。须是着眼始得。良久曰。广则一线道。狭则一寸半。以拂子击禅床　上堂。鼓声才动。大众云臻。诸人上观。山僧下觑。上观观个甚么。下觑觑个甚么。良久曰。对面不相识　上堂。道不在声色。而不离声色。凡一语一点。一动一静。隐显纵横。无非佛事。日用现前。古今凝然。理何差互　师自题其像曰。吾真难邈。斑斑驳驳。拟欲安排。下笔便错　师立身甚严。坐忘夜旦。有过师者。虚己座以延之。躬起叉手而立。南闻之。以为太绝物。非和光同尘义。而诫之。师曰。道业未办。岁月如流。大根器如云门赵州。犹曰我唯粥饭二时。是杂用心。矧伟根器日劫相倍者乎。宋神宗元丰庚申十二月二十六日。说偈而化。阇维。获五色舍利。骨石栓索勾连。塔于寺之东。寿六十三。腊三十三。

　　南岳福严慈感禅师

　　潼川杜氏子。上堂。古佛心祇如今。若不会苦沈吟。秋雨微微。秋风飒飒。乍此乍彼。若为酬答。沙岸芦花。青黄交杂。禅者何依。良久曰。札。

　　潭州云盖守智禅师

　　剑州陈氏子。游方至豫章大宁。时法昌。遇韬藏西山。师闻其饱参即之。昌问。汝何所来。师曰大宁。昌曰。三门夜来倒。汝知么。师愕然曰。不知。昌曰。吴中石佛。大有人不曾得见。师惘然。即展拜。昌使谒翠岩真。久之无省。且不舍寸阴。及谒黄龙於积翠。始尽所疑。后首众石霜。遂开法道吾。徙云盖　僧问。有一无弦琴。不是世间木。今朝负上来。请师弹一曲。师拊膝一下。僧曰。金风飒飒和清韵。请师方便再垂音。师曰。陕府灌铁牛　上堂。紧捎离水靴。踏破湖湘月。手把铁蒺藜。打破龙虎穴。翻身倒上树。始见无生灭。却笑老瞿昙。弹指超弥勒　上堂。昨日高山看钓鱼。步行骑马失却驴。有人拾得骆驼去。重赏千金一也无。若向这里荐得不着。还草鞋钱　上堂。举赵州问僧。向甚么处去。曰摘茶去。州曰闲。师曰。道着不着。何处摸索。背后龙鳞。面前驴脚。翻身筋斗。孤云野鹤。阿呵呵　示众。不离当处常湛然。觅即知君不可见。虽然先圣恁么道。且作个模子搭却。若也出不得。祇抱得古人底。若也出得。方有少分相应。云盖则不然。骑骏马绕须弥。过山寻蚁迹。能有几人知　师居院之东堂。宋徽宗政和辛卯。死心谢事。黄龙由湖南入山奉觐。日已夕矣。侍僧通谒。师曳履。且行且语曰。将烛来看。其面目何似生。而致名喧宇宙。死心亦绝叫。把近前来。我要照。是真师叔。是假师叔。师即当胸驱一拳。死心曰。却是真个。遂作礼。宾主相得欢甚。及死心复领黄龙。至示寂时。师住开福得讣。上堂。法门不幸法幢摧。五蕴山中化作灰。昨夜泥牛通一线。黄龙从此入轮回　师於政和乙未三月七日。升座说偈曰。未出世头如马杓。出世后口如驴觜。百年终须自坏。一任天下卜度。归方丈。安坐而化。寿九十一。腊六十六。

　　福州玄沙合文明慧禅师

　　僧问。如何是道。师曰。私通车马。僧进一步。师曰。官不容针。

　　杨州建隆院昭庆禅师

　　泉州晋江林氏子。出家开元。参黄龙。龙示以三关语。久之尽得其道。出住高邮之乾明。乌江之慧济。后住建隆。上堂。始见新岁。倐忽早是二月初一。天气和融。拟举个时节因缘。与诸人商量。却被帝释梵王。在门外柳眼中。努出头来。先说偈言。褭褭扬轻絮。且逐风来去。相次走绵球。休言道我絮。当时撞着阿修罗。把住曰。任你絮忽逢西风吹。渭水落叶满长安。一句作么生道。於是。帝释缩头。入柳眼中。良久曰。参　师於宋哲宗元佑己巳八月十六。说偈而化。塔於建隆。

　　安吉州报本慧元禅师

　　潮州倪氏子。十九为大僧。徧历丛席。於黄龙三关语下悟入。住后。僧问。诸佛不出世。达磨不西来。正当恁么时。未审来不来。师曰。撞着你鼻孔　上堂。白云消散。红曰东升。仰面看天。低头觑地。东西南北。一任观光。达磨眼睛斗量不尽。演若何曾认影。善财不往南方。衲僧鼻孔辽天。到此一时穿却。僧出礼拜曰。学人有一问。和尚还答否。师曰。昨日答汝了也。曰今日作么生。师曰。明日来　上堂。僧问。诸佛所说法。种种皆方便。是否。师曰是。曰为甚么诸法寂灭相。不可以言宣。师曰。且莫错会。僧以坐具一画。师喝曰。诸法寂灭相。不可以言宣。今之学者。方见道不可以言宣。便拟绝虑忘缘。杜塞视听。如斯见解。未有自在分。诸人要会寂灭相么。出门不见一纤毫。满目白云与青嶂　师坐而不卧。余三十年。于宋哲宗元佑辛未十一月十六日。升座说偈曰。五十五年梦幻身。东西南北孰为亲。白云散尽青山外。万里秋空片月新。言讫而化。塔全身于岘山之阳。后三十年。赐谥证悟禅师。塔曰定应。旨下。建显化寺。岁度僧。以奉香火。

　　吉州仁山隆庆院庆闲禅师

　　福州卓氏子。母梦西僧授以明珠吞之。而娠。及生。白光照室。幼不近酒胾。年十一弃俗。十七得度。二十徧参。后谒黄龙於黄檗。龙问甚处来。师曰百丈。曰几时离彼。师曰。正月十三。龙曰。脚跟好痛与三十棒。师曰。非但三十棒。龙喝曰。许多时行脚。无点气息。师曰。百千诸佛。亦乃如是。曰汝与么来。何曾有纤毫到诸佛境界。师曰。诸佛未必到庆闲境界。龙问。如何是汝生缘处。师曰。早晨吃白粥。如今又觉饥。曰我手何似佛手。师曰。月下弄琵琶。曰我脚何似驴脚。师曰。鹭鸶立雪非同色。龙嗟咨而视曰。汝剃除须发。当为何事。师曰。祇要无事。曰与么则数声清磬是非外。一个闲人天地间也。师曰。是何言欤。曰灵利衲子。师曰。也不消得。龙曰。此间有辩上座者。汝着精彩。师曰。他有甚长处。曰他拊汝背二下。又如何。师曰。作甚么。曰他展两手。师曰。甚处学这虚头来。龙大笑。师却展两手。龙喝之。又问。[怡-台+龙][怡-台+龙]松松。两人共一椀。作么生会。师曰。百杂碎。曰尽大地是个须弥山。撮来掌中。汝又作么生会。师曰。两重公案。曰这里从汝胡言汉语。若到同安。如何过得。(时英邵武。在同安作首座。师欲往见之)师曰。渠也须到这个田地始得。曰忽被渠指火炉曰。这个是黑漆火炉。那个是黑漆香卓。甚处是不到处。师曰。庆闲面前。且从恁么说话。若是别人。笑和尚去。龙拍一拍。师便喝。明日同看僧堂曰。好僧堂。师曰。极好工夫。曰好在甚处。师曰。一梁拄一柱。曰此未是好处。师曰。和尚又作么生。龙以手指曰。这柱得与么圆。那枋得与么匾。师曰。人天大善知识。须是和尚始得。即趋去。明日侍立。龙问。得坐披衣。向后如何施设。师曰。遇方即方。遇圆即圆。曰汝与么说话。犹带唇齿在。师曰。庆闲即与么。和尚作么生。曰近前来。为汝说。师拊掌曰。三十年用底。今朝捉败。龙大笑曰。一等是精灵。师拂袖而去。由是学者争归之。庐陵太守张公鉴。请居隆庆　僧问。铺席新开。不可放过。师曰。记取话头。曰请师高着眼。师曰。蹉过了也　室中垂问曰。祖师心印。篆作何文。诸佛本源。深之多少。又曰。十二时中。上来下去。开单展钵。此是五蕴败坏之身。那个是清净法身。又曰。不用指东画西。实地上道将一句来。又曰。十二时中。着衣吃饭。承甚么人恩力。又曰。鱼行水浊。鸟飞毛落。亮座主一入西山。为甚么杳无消息　师居隆庆未期年。锺陵太守王公诏。请居龙泉。不逾年以病求去。庐陵道俗。舟载而归。居隆庆之东堂。事之益笃。宋神宗元丰辛酉三月七日。将示寂。遗偈曰。露质浮世。奄质浮灭。五十三岁。六七八月。南岳天台。松风涧云。珍重知音。红炉优钵。泊然坐逝。俾画工就写其真。首忽自举。次日仍平视。阇维日。云起风作。飞瓦折木。烟气所至。东西南北四十里。凡草木沙砾之间。皆得舍利如金色。计其所获几数斛。阅世五十五。坐夏三十六。初苏子由。欲为作记。而疑其事。方卧痁。梦有呵者曰。闲师事何疑哉。疑即病矣。子由梦中作数百言。其铭略曰。稽首三界尊。闲师不止此。愍世狭劣故。聊示其小者。子由其知言哉。

　　舒州三祖山法宗禅师

　　僧问。如何是佛。师曰。吃盐添得渴　问如何是道。师曰。十里双牌。五里单堠。曰如何是道中人。师曰。少避长。贱避贵　问如何是善知识所为底心。师曰。十字街头一片砖。曰如何是十字街头一片砖。师曰不知。曰既不知。却恁么说。师曰。无人踏着　上堂。五五二十五。时人尽解数。倒拈第二筹。茫茫者无据。为甚么无据。爱他一缕。失却一端　上堂。明晃晃。活鱍鱍。十方世界。一毫未抛向面前。知不知。莫向意根上拈掇。拍一拍　上堂。架梯可以攀高。虽升而不能达河汉。铸锹可以掘凿。虽利而不能到风轮。其器者费功。其谋者益妄。不如归家坐。免使走尘壤。大众。那个是尘壤。祖佛禅道。

　　隆兴府泐潭洪英禅师

　　邵武陈氏子。幼颖迈。一目五行。长弃儒得度。依曹山雅。久之辞登云居。睠其胜绝。殆终于此山。因阅华严十明论。乃证宗要。即诣黄檗南席。檗与语达旦。曰荷担大法。尽在尔躬。厚自爱。所至议论夺席。晚游西山。与胜首座栖双岭。后开法石门。久之迁泐潭　上堂。僧问。逢场作戏时如何。师曰。红炉爆出铁乌龟。曰当轩布鼓师亲击。百尺竿头事若何。师曰。山僧不作这活计。僧拟议。师曰。不唧[口*留]汉。又僧礼拜。起便垂下袈裟角曰。脱衣衔甲时如何。师曰。喜得狼烟息。弓弰壁上悬。僧却揽上袈裟曰。重整衣甲时如何。师曰。不到乌江畔。知君未肯休。僧便喝。师曰。惊杀我。僧拍一拍。师曰。也是死中得活。僧礼拜。师曰。将谓是收燕破赵之才。元来是贩私盐贼。问临济栽松即不问。百丈开田事若何。师曰。深着鉏头。曰古人犹在。师曰。更添鉏头。僧礼拜。师扣禅床一下。乃曰。问也无穷。答也无尽。问答去来。於道转远。何故。况为此事。直饶棒头荐得。不是丈夫。喝下承当。未为达士。那堪更向言中取则。句里驰求。语路尖新。机峰捷疾。如斯见解。尽是埋没宗旨。玷污先贤。於吾祖道。何曾梦见。祇如我佛如来。临般涅盘曰。吾有正法眼藏。涅盘妙心。付嘱摩诃大迦叶。迦叶遂付阿难。暨商那和修优波鞠多。诸祖相继。至於达磨西来。直指人心。见性成佛。不立文字语言。岂不是先圣方便之道。自是当人不信。却自迷头。认影奔逐狂途。致使伶俜流浪生死。诸禅德。若能一念回光返照。到自己脚跟下。褫剥究竟将来。可谓洞门豁开。楼阁重重。十方普现。海会齐彰。便乃凡圣贤愚。山河大地。以海印三昧一印印定。更无纤毫透漏。山僧如是举唱。若是众中。有本色衲僧闻之。实谓掩耳而回。笑破他口。大众且道。本色衲僧门下。一句作么生道。良久曰。天际雪埋千尺石。洞门冻折数株松　上堂。释迦老子。当时一手指天。一手指地曰。天上天下。唯我独尊。释迦老子。旁若无人。当时若遇个明眼衲僧。直教他上天无路。入地无门。然虽如是。也须是铜沙锣里。满盛油始得　上堂。顾视大众曰。青山重迭迭。绿水响潺潺。遂拈拄杖曰。未到悬崖处。抬头子细看。卓一下　上堂。宝峰高士罕会到。岩前雪压枯松倒。岭前岭后野猨啼。一条古路清风扫。禅德虽然如是。且道山僧拄杖长多少。遂拈起曰。长者随长使。短者随短用。卓一下　上堂。顾视大众曰。石门巇崄铁关牢。举目重重万仞高。无角铁牛冲得破。毗卢海内作波涛。且道。不涉波涛一句。作么生道。良久曰。一句不遑无着问。迄今犹作野盘僧　师於宋神宗熙宁辛亥六月。因知事粉争。止之不可。乃谓众曰。领众不肃。正坐无德。吾有愧黄龙。叙行脚始末曰。吾灭后火化。以骨石藏普同塔。明生死不离清众也。言卒而逝。世寿五十九。僧腊四十三。茶毗。收骨入塔。别收舍利供养。

　　金陵保宁寺圆玑禅师

　　福州林氏子。僧问。生死到来如何回避。师曰。堂中瞌睡。寮里抽解。曰便恁么时如何。师曰。须知有转身一路。曰如何是转身一路。师曰。倾出你脑髓。拽脱你鼻孔。曰便从今日无疑去也。师曰。作么生会。曰但知行好事。不用问前程。师曰。须是恁么　上堂。道源不远。性海非遥。但向己求。莫从他觅。古人与么说话。大似认奴作郎。指鹿为马。若是翠岩。即不然也。不向己求。亦不从他觅。何故。双眉本来自横。鼻孔本来自直。直饶说得天花乱坠。顽石点头。算来多虚。不如少实。且道。如何是少实底事。良久曰。冬瓜直儱侗。瓠子曲弯弯　上堂。春雨微微。百事皆宜。禾苗发秀。蔬菜得时。阿难如合掌。迦叶亦攒眉。直饶灵山会上。拈花微笑。算来犹涉离微。争似三家村里老翁。深耕浅种。各知其时。有时当面便说。谁管瞬目扬眉。更有一般奇特事。末后一着。更须知。击拂子　上堂。广寻文义。镜里求形。息念观空。水中捉月。单传心印。特地多端。德山临济。枉用工夫。石巩子湖。翻成特地。若是保宁。总不恁么。但自随缘饮啄。一切寻常。深遁白云。甘为无学之者。敢问诸人。保宁毕竟将何报答四恩三有。良久曰。愁人莫向愁人说。说向愁人愁杀人　师示寂。阇维。有终不坏者二。糁以五色舍利。塔于雨花台之左。

　　南安军雪峰道圆禅师

　　南雄人。依积翠。日宴坐。下板时。二僧论野狐话。一曰。不昧因果。也未脱得野狐身。一曰。不落因果。又何曾堕野狐来。师闻之悚然。因诣积翠庵。渡涧猛省。述偈曰。不落不昧。僧俗本无忌讳。丈夫气宇如王。争受囊藏被盖。一条楖栗任纵横。野狐跳入金毛队。翠见为助喜。住后。上堂。举风幡话颂曰。不是风兮不是幡。白云依旧覆青山。年来老大浑无力。偷得忙中些子闲。
</div>
    <div class="pagination">
<a href="五灯全书_page77.html">上一页</a><span>...</span><a href="五灯全书_page73.html">73</a><a href="五灯全书_page74.html">74</a><a href="五灯全书_page75.html">75</a><a href="五灯全书_page76.html">76</a><a href="五灯全书_page77.html">77</a><span class="current-page">78</span><a href="五灯全书_page79.html">79</a><a href="五灯全书_page80.html">80</a><a href="五灯全书_page81.html">81</a><a href="五灯全书_page82.html">82</a><a href="五灯全书_page83.html">83</a><span>...</span><a href="五灯全书_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
