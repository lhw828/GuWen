<!DOCTYPE html>
<html>
<head>
    <meta charset="UTF-8">
    <title>宗统编年 - 第 42 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗统编年 - 第 42 页/共 68 页</h1>
    <div class="content">　　己巳七年。
　　祖受慈明师号并紫衣。
　　都尉李遵勖奏祖道行。赐徽号。及紫衣。
　　庚午八年。
　　法师子璇重振相宗於长水。
　　璇嘉禾人。从法师洪敏学楞严。至动静二相。了然不生有省。闻琅琊觉道风。趋参。值升座。遂问。清净本然。云何忽生山河大地。觉抗声曰。清净本然。云何忽生山河大地。璇豁然了悟。拟留嗣之。觉谓曰。汝宗不振久矣。宜励志扶持。以报佛恩。璇依教住长水。众几一千。以贤首宗旨。述楞严疏等行世。
　　禅师云门下第四世瑞州洞山晓聪寂。
　　聪嗣文殊真。手植万松於东岭。而恒诵金刚般若经。山中人因名其岭曰金刚。比部郎中许式。出守南昌。过莲华峰。祥公谓曰。聪道者。云门儿孙。人天眼目也。(聪游方时。在云居作灯头。因僧问泗洲大圣。因甚却向扬州出见。聪曰。君子爱财。取之以道。祥公闻之。大惊曰。云门儿孙犹在。中夜望云居拜之)可往访之。许作诗寄之曰。语言浑不滞。高蹑祖师踪。夜坐连云石。春栽带雨松。镜分金殿烛。山答月楼钟。有问西来意。虚堂对远峰。聪一日上堂辞众毕。复述颂。末曰。唯有镢头知我意。栽松时复上金刚。言讫而寂。
　　祥符荫曰。神鼎一见石霜。霜即名重丛林。雅相称扬。使主法席。莲华峰庵主闻洞山片语。即惊叹其为云门儿孙。中夜拜之。一见许公。亟相称道。呜呼。古人何等眼目。何等心行也。
　　禅师自宝继住洞山。
　　宝五祖戒嗣。为人廉谨。持戒精严。参五祖。主寺事。一日戒病。令侍者於库司取生姜煎药。宝叱之。戒令将钱回买。方取与。戒心重之。后至洞山。特加敬重。聪殁。遗言令继其席。适郡守亦以书嘱戒。举所知者。戒曰。卖生姜汉。住得也。宝遂说法洞山。
　　辛未九年。
　　壬申明道元年。
　　祖住石霜。
　　祖自道吾迁石霜。赞元来参。祖一见曰。好好着槽厂。元遂作驴鸣。祖曰真法器耳。俾为侍者。助舂破薪。泯泯混众十年。
　　台宗法师天竺慈云遵式寂。
　　式字知白。母梦咽明珠而生。受业於四明。力行四三昧。淳化初住慈云。讲演不倦。十月十日。诵佛而逝。灵异之迹。具於本传。
　　祥符荫曰。天台一宗。机至线断。幸螺溪访求於异域。得宝云四明慈云相承。以力行三昧誓持之。呜呼。弘道讵不在於人哉。
　　癸酉二年。
　　监院方会悟道受嘱。
　　会总院事久。每咨参。祖曰。库司事繁。且去。他日又问。祖曰。监寺异日儿孙遍天下在。何用忙为。一日祖适出。雨忽作。会侦之小径。既见。遂搊住曰。这老汉今日须与我说。不说打你去。祖曰。监寺。知是般事便休。语未卒。会大悟。即拜於泥途。问曰。狭路相逢时如何。祖曰。你且躲避我。要往那里去。会归。具威仪诣方丈礼谢。祖诃曰。未在。祖上堂。会出问。幽鸟语喃喃。辞云入乱峰时如何。祖曰。我行荒草里。汝又入深村。会曰。官不容针。更借一问。祖便喝。会曰。好喝。祖又喝。会亦喝。祖连喝两喝。会礼拜。祖曰。此事是个人。方能担荷。会拂袖而出。
　　安隐忍曰。后代悟繇。非强作主宰。便属依通。如此等悟处。千中无一。
　　祥符荫曰。汾州之於石霜。霜之於杨岐。方为脱略绳墨。具眼者辨取。
　　甲戌景佑元年。
　　善侍者坐夏金銮可真禅师还石霜得彻悟。
　　真自负亲见慈明。天下无可意者。至金銮。同善侍者坐夏。善与语。知其未彻。一日同山行。举论锋发。善拈一片瓦置石上曰。若向这里下得一转语。许你亲见老师。真左右视。拟对。善叱曰。伫思停机。情识未透。何曾梦见。真大愧。还石霜。祖见来。叱曰。本色行脚人。必知时节。有急甚事。夏未了。蚤至此。真泣曰。被善兄毒心。终碍塞人。故来见和尚。祖遽问如何是佛法大意。曰无云生岭上。有月落波心。祖诟曰。头白齿豁。犹作这个见解。如何脱离生死。真悚然求指示。祖曰。汝问我。真理前语问祖。祖震声喝曰。无云生岭上。有月落波心。真於言下大悟。
　　祥符荫曰。廓侍者不惜手脚。於华严鹿门。今善侍者。以一片瓦去却翠岩真心所碍塞。使之再向祖言下大悟。两侍者可谓眼目诸方者矣。鹿门特为煎茶告众曰。参学龙象。直须仔细。入室决择。不得容易。逴得个语。便以为极则。道我灵利。被明眼人觑破。却成一场笑具。图个甚么。只为我慢无明。不能回转。亲近上流。赖得明眼道人。不惜身命。对众证据。此恩难报。噫。痛定思痛。真药石之言哉。
　　禅师悟真补住道吾。
　　真参祖嗣法。
　　禅师谷泉住保真。
　　泉放浪湖中。访祖於道吾。登衡岳顶。住懒瓒岩。移芭蕉。又移保真。乃衡湘至险绝处。一夕地坐。祝融峰。有大蟒盘绕。泉解衣带缚其腰。中夜不见。明日遍山寻之。衣带缠枯松上。尝以杖荷大酒瓢往来山中。人问瓢中何物。曰大道浆也。
　　禅师汾阳支下大愚守芝寂。
　　芝住大愚翠岩两山。众未尝登三十辈。屋老以木拄将倾处。过者疑将压焉。提笠日走城郭村落。寺如传舍。粥饭亦有不继。尝作洞山麻三斤偈曰。横眸读梵字。弹舌念真言。吹火长尖嘴。柴生满灶烟。又示众。沙里无油事可哀。翠岩嚼饭喂婴孩。他时好恶知端的。始觉从前满面灰。
　　乙亥二年。
　　祖住南岳福严书记慧南入室领悟。
　　南玉山章氏子。幼不茹荤。不游戏。弃家受具。坐必跏趺。行必直视。依泐潭澄。令分座接物。名振诸方。文悦见之。叹曰。南有道之器也。惜未授本色钳锤耳。会同游西山。夜话云门法道。悦曰。澄公虽是云门之后。法道果矣。南问所以异。曰云门如九转丹砂。点铁成金。澄公如药汞银。徒可玩。入鍜则流去。南怒以枕投之。明日悦谢过。又曰。云门气宇如王。甘死语下乎。澄公有法授人。死语也。死语其能活人乎。即背去。南挽之曰。若如是。则谁可汝意。曰石霜圆手段出诸方。子宜见之。不可后也。南默计曰。悦师翠岩。使我见石霜。见之有得。於悦何有哉。遂造石霜。中途闻祖不事事。慢侮少丛林。乃登衡岳谒福严贤。贤命掌记。俄贤卒。郡守以祖补之。南心喜。且欲观其人。祖既至。贬剥诸方。件件数为邪解。泐潭密付旨诀。皆在所斥中。南为气索。念悦平日之语。翻然改曰。大丈夫心膂之间。其可自为疑碍乎。遂造其室。祖曰。书记已领徒游方。借有疑。可坐而商略。南固辞。哀恳愈切。祖曰。书记学云门禅。必善其旨。如曰放洞山三顿棒。是有吃棒分。无吃棒分。曰有吃棒分。祖色庄曰。闻三顿棒声。便是吃棒。则从朝至暮。鹊噪鸦鸣。皆应吃棒。祖即端坐受南炷香作礼。祖复问。脱如汝会云门意旨。则赵州道台山婆子。我为汝勘破了也。且那里是他勘破婆子处。南汗下不能答。趋出。次日又诣。祖诟骂不已。南曰。骂岂慈悲法施耶。祖笑曰。你作骂会那。南於言下大悟。失声曰。泐潭果是死语。呈偈曰。杰出丛林是赵州。老婆勘破没来由。而今四海明如镜。行人莫与路为雠。祖以手指没字。南为易有字。祖颔之。遂留月余辞去。问祖曰。大事毕竟如何。祖呵曰。着衣吃饭不是毕竟。屙屎送尿不是毕竟。
　　丙子三年。
　　居士李遵勖集广灯录成帝制序。
　　禅师首山支下汝州广慧元琏寂。
　　琏初依招庆觉。诵维摩经次。觉问曰。经在这里。维摩在甚么处。茫然无以对。涕泣曰。大丈夫汉。被人一同。无词可措。岂不愧哉。於是历参五十余员尊宿。不能契旨。遂趋首山。领悟正月二十六日。示四圆相。自书虎狗鼠牛字於中。揭方丈门。遂至九月二十六日寂。景德间宗师。为高名士大夫所尊服。而又享有高寿。预知报谢。琏其冠也。
　　丁丑四年。
　　祖住兴化。
　　上堂曰。山僧居福严。祇见福严境界。晏起蚤眠。有时云生碧嶂。月落寒潭。音声鸟。飞鸣般若台前。娑罗花。香散祝融峰畔。把瘦筇。坐盘石。与五湖衲子时话玄微。灰头土面。住兴化。祇见兴化家风。迎来送去。门连城市。车马骈阗。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都忘。且道居深山。住城郭。还有优劣也无。试道看。良久曰。是处是慈氏。无门无善财。
　　禅师承古往荐福。
　　古少为书生。博学有声。出家从太阳玄游。又谒南岳雅。雅许入室。游庐山。居宏觉塔院。号古塔主。说法芝山。范仲淹守饶。迎古住荐福。
　　戊寅宝元元年。
　　祖至京会李都尉。
　　都尉遵勖。遣使邀祖曰。海内法友。唯师与杨大年耳。大年弃我而去。仆年来顿觉衰落。忽死以一见公。仍以书抵潭帅敦遣之。祖恻然。舟而东下。道过琅琊。为觉作牧牛歌。觉默得其游戏三昧。至京与李都尉会月余。而李果殁。临终问答偈语。帝闻之嘉叹。有旨赐官舟南归。中途得风痹疾。
　　己卯二年。
　　庚辰康定元年。
　　临济第七世石霜慈明祖示寂。
　　世寿五十四。腊三十二。铭行实於兴化。塔全身於石霜。

　　临济第八世祖

　　讳方会。袁州宜春冷氏子。嗣石霜。
　　临济第八世杨岐祖嗣宗统(一十年)。
　　祖住杨岐。
　　祖还九峰萍实。宜春令请住杨岐。室中问僧。栗棘蓬。你作么生吞。金刚圈。你作么生透。初住老屋败椽。适隆冬。雪霰满床。居不遑处。衲子投诚。愿充修造。祖却之曰。我佛有言。时当减劫。高岸深谷。变迁不常。安得圆满如意。自求称足。汝等出家学道。做手脚未稳。已是四五十岁。讵有闲工夫事丰屋耶。竟辞之。翌日上堂曰。杨岐乍住屋壁疎。满床尽撒雪珍珠。缩却项。暗嗟吁。翻忆古人树下居。
　　辛巳庆历元年(二月京师雨药)。
　　壬午二年。
　　癸未三年。
　　禅师慧南开法同安。
　　甲申四年。
　　禅师守端来参领悟。
　　端依茶陵郁禅师披削。来参祖。祖一日忽问受业师为谁。端曰。茶陵郁和尚。祖曰。吾闻伊过桥遭颠有省。作偈甚奇。能记否。端诵曰。我有明珠一颗。久被尘劳关锁。今朝尘尽光生。照破山河万朵。祖笑而趋起。端愕然通夕不寐。黎明咨询之。适岁暮。祖曰。汝见昨日打驱傩者么。曰见。祖曰。汝一筹不及渠。端愈大骇。曰何谓也。祖曰。渠爱人笑。汝怕人笑。端大悟(郁因杨岐化主为举百尺竿头进步语。参究遭跌有省。走谒祖。祖印可之。后亦嗣祖)。
　　乙酉五年。
　　丙戌六年。
　　祖自杨岐迁住潭州云盖山。
　　丁亥七年。
　　戊子八年。
　　大士法华志言寂(未详法嗣)。
　　言寿春许氏子。仁宗始不豫。国嗣未立。大臣请择宗室贤者居京师。仁宗夜焚香默祷曰。翊日化成殿具斋。虔请法华大士。俯临无却。左右莫闻也。清旦道衣凝立而待。俄侍卫奏。言法华自右掖门直趋寝殿。禁兵呵止不得。仁宗笑曰。吾请之来耳。及至。竟升御榻而坐。仁宗以储嗣为问。索笔大书十三十三数行。掷笔去。至英宗即位。乃濮安懿王第十三子也。十一月二十三日将化。谓人曰。吾从无量劫来。成就逝多国土。分身扬化。今南归矣。言毕右胁而逝。
　　禅师大相国寺德章入对延春阁。
　　章嗣石霜祖。九月一日诏章於延春阁下斋。宣问佛法。
　　己丑皇佑元年。
　　禅师仁勇造云盖顿悟。
　　勇容止渊秀。幼通台教。更衣谒雪窦显。显意其可任大法。诮之曰。央庠座主。勇愤悱下山。望雪窦拜曰。我此生行脚。参禅道不过雪窦。誓不归乡。即往泐潭。逾纪疑情未泮。闻祖移云盖。能钤链学者。直造其室。一语未及。顿明心印(后从端祖游。研极玄奥。出世两住保宁)。
　　临济第八世杨岐祖示寂。
　　洪觉范曰。临济七传而得石霜圆。圆之子一为积翠南。一为杨岐会。南之设施。如坐四达之衢。聚珍怪百物而鬻之。遗簪堕珥。随所探焉。骎骎末流。冒其氏者。未可一二数也。会乃如玉人之治璠玙。珷玞废矣。故其子孙皆光明照人。克世其家。盖碧落碑。无赝本也。
　　禅师德章复入内奏对。
　　禅师法眼下第四世杭州净土院惟正(一作政)寂。
　　正幼从钱塘本如受业。郡人欲启帑以度牒施。正叹曰。古之度人。以清机密旨。今反是。去古远矣。吾堕三宝数。当有其时。遂跪谢不受。如问故。正曰。彼非知我者。特以师之言。旋百千於一童子。保其终身能施物不责报乎。如来世尊。大愿度生。则有慈荫。今妙法莲华经是也。当折节诵持。恩并归一。於义为安。如益奇之。年十八为大僧。独拥毳袍且毙。复有愿输岁时用度。俾继院务。正复谢曰。闻托钵乞食。未闻安坐以享。历谒诸祖。未闻废学自任。况我齿茂气完。正在筯力为礼。非从事屋庐之秋也。遂游方。受心法於惟素。素董功臣山净土院。正辅相之久而继席。内翰叶清臣迎正论道。一日语正曰。明日有客集。愿师来洒以甘露。正诺之。明日遣邀。正以一偈授曰。昨日曾将今日期。出门倚仗又思维。为僧只合居岩谷。国土筵中甚不宜。竟不往。尝跨一黄犊。出入。军持巾钵悉挂角上。故俗呼为正黄牛。侍郎蒋堂出守杭州。与正为方外交。正每往谒至郡庭下犊。谈笑终日而去。正律身精严。冬不拥炉。以芦花作球。纳足其中。客至共之。夏秋好玩月。吟笑达旦。率以为常。或问师以禅师名。乃不谈禅何也。曰徒费言语。吾懒。宁假曲折。但日夜烦万象为敷演耳。言语有间。吾此法无尽。所谓造物无尽藏也。孟夏日。语众曰。夫动以静对。未始有极。吾一动。历年六十有四。今静矣。然动静本何有哉。於是泊然而逝(损园荫客金陵卢龙山房。题政黄牛图。赠巢山至和尚诗曰。有宋山林朝市然。绿绨丹诏白云边。高人视此如蜗涎。翛然自适吾之天。爱骑黄犊冲华筵。军持书卷挂角颠。风流翰墨惊名贤。只字单词争爱怜。兴来随意山水前。长歌大啸傲云烟。驰逐不用珊瑚鞭。岂如养骏黄金鞯。青松千树夕阳悬。茅庵归去草芊芊。高情非为矫其偏。逸韵千古争喧传。以今视宋更天渊。吾师寄托宁后先。诛茅缚屋师山巅。蕉团一瓢诗几编。欲买黄犊尚无钱画图晤对夫何嫌。苍葭我问秣陵船。一庭秋雨湿苔砖。指点壁间笔墨妍。茶铛窗外响红泉。夫椒山下五湖连。烟波一叶可忘年。蒲芽菰米手烹鲜。渔翁舟子谁何焉。大盆弄月溯沦涟。鸥群鹭友两缠绵。吾师肯来拨书眠。荻花拥足竦寒肩。身入图画作癯仙。鸣呼。身入图画作癯仙。至嗣灵隐礼。隐金陵狮山。时高其风操)。

　　临济第九世祖

　　讳守端。衡阳葛氏子。幼事翰墨。冠依茶陵郁山主得度。参杨岐祖嗣法。
　　庚寅皇佑二年。
　　临济第九世白云祖嗣宗统(二十三年)。
　　祖住承天寺。
　　祖游庐阜。圆通讷禅师。荐住承天。声名籍甚。僧问。如何是佛。祖曰。镬汤无冷处。曰如何是佛法大意。祖曰。水底按葫芦。曰如何是祖师西来意。祖曰。乌飞兔走。
　　禅师德章乞终老山林诏住杭州灵隐赐号明觉。
　　禅师江州圆通居讷辞诏住净因举书记怀琏自代。
　　讷梓州蹇氏子。试经得度。以讲学冠两川。耆年多下之。因禅者策发出蜀。放浪荆楚。至襄州洞山荣(荣智门祚嗣)座下。留止十年。嗣其法。后游庐山。太守程师孟请住归宗。迁圆通。汴京自周朝毁寺。太祖建隆间复兴两街。止是义学而已。士大夫聪明超轶者。皆厌闻名相。而少林一宗。尚未大行。翰林杨亿晁迥首发明之。内侍李允宁奏旋汴宅一区。创兴禅席。勅赐额曰十方净因禅院。帝闻讷名。特诏开法。以目疾坚辞不赴。举本院书记怀琏自代。於是诏琏。琏至。引对佛法大意称旨。传宣效南方禅林仪范。开堂演法。赐琏号大觉禅师。讷号祖印禅师。
　　禅师赞元住蒋山。
　　元侍石霜祖久。祖殁。元庐塔种植八年。出世住蒋山。丞相王安石丁母忧。读经山中。与元游如昆弟。问祖师意旨。元不答。石益扣之。元曰。公有般若之障三。有近道之资一。更一两生来。或得纯熟。石曰。愿闻其说。元曰。公受气刚大。世缘深。以刚大气遭深世缘。必以身任天下之重。怀经济之志。用舍不能必。则心未平。以未平之心。持经世之志。何时能一念万年哉。又多怒。而学问尚理。於道为所知愚。此其三也。特视名利如脱发。甘淡薄如头陀。此为近道。且当以教乘滋茂之。可也。石再拜受教。
　　辛卯三年。
　　佛灭后二千年。
　　庐山归宗火方丈慧南禅师入岳获智证　发明(寺火不书。此书以南禅师在狱得三昧证也)。
　　南住归宗。寺火。一夕而烬。大众哗动山谷。南安坐如平时。僧洪准欲掖而走。南叱之。准曰。和尚纵厌世间。慈明法道。何所赖耶。因徐整衣起。火已及坐榻矣。入狱。郡吏发其私忿。拷掠百至。绝口不言。惟不食而已。两月后得释。须发不剪。皮骨仅存。可真迎於中途。见之泣下曰。师兄何至是也。南叱曰。这俗汉。真不觉下拜。他日谓门弟子曰。我在狱证法华经菩萨游戏三昧。经曰。菩萨游戏神通。净佛国土。心不好乐。呵小乘也。以其不能成就众生耳。弟子请闻其说。南曰。凡狱吏之治有罪者。察见其情伪。必痛加捶楚。欺诈之实尽则自释。虽有酷刑。不能申也。罪至於死。亦所甘心者。智尽情枯故也。今禅学者。驰求之狂。欺诈之病。不以知见之慧锻之。何由而释。
</div>
    <div class="pagination">
<a href="宗统编年_page41.html">上一页</a><span>...</span><a href="宗统编年_page37.html">37</a><a href="宗统编年_page38.html">38</a><a href="宗统编年_page39.html">39</a><a href="宗统编年_page40.html">40</a><a href="宗统编年_page41.html">41</a><span class="current-page">42</span><a href="宗统编年_page43.html">43</a><a href="宗统编年_page44.html">44</a><a href="宗统编年_page45.html">45</a><a href="宗统编年_page46.html">46</a><a href="宗统编年_page47.html">47</a><span>...</span><a href="宗统编年_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
