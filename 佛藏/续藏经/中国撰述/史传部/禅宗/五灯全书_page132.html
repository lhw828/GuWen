<!DOCTYPE html>
<html>
<head>
    <meta charset="UTF-8">
    <title>五灯全书 - 第 132 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 132 页/共 215 页</h1>
    <div class="content">
　　荆溪大芦铁关能禅师

　　闽之清流赵氏子。禀性孤洁。尤喜静坐。十四岁辞父母。往清凉出家。年十六。潜出直抵润州焦山。求挂搭。偶听讲华严钞。至普贤三昧品。十方诸佛被普贤一毛孔摄尽。顿起疑情。越半载。适秋月明朗。经行至海不扬波亭。独自倚栏。闻潮声泻落。疑情豁然。既而徧参诸方。后谒龙池微。水乳契合。受记莂焉。出住荆溪大芦　示众。打破向上关。直超诸佛祖。万法尽融通。全机贯今古。放出岑大虫。咬杀玄沙虎。堪笑当年李将军。石头枉用千钧弩　示众。大芦有个现成公案。急欲举似。诸上座唯恐信不及。且道。如何是现成公案。待门前案山子点头。方与你道破　示众。竖拂子。顾视左右曰。诸仁者。还体悉得么。一僧便喝。师曰。饶汝千喝万喝。总没交涉。毕竟作么体悉。各自着精彩。掷拂子下座　晚参。问如何是一喝如金刚王宝剑。师曰。谁敢犯锋芒。曰如何是一喝如踞地师子。师曰。百兽尽潜踪。曰如何是一喝如探竿影草。师曰。已知你深浅。曰如何是一喝不作一喝用。师展两手曰。会么。曰四喝已蒙师指示。向上一着事如何。师曰。脑后摸取。乃曰。当阳拈出一星儿。铁眼铜睛也[目*答][强-弓+目]。伶俐衲僧亲瞥地。不须额上更栽眉。竖拂子曰。若唤者个作拂子。头上安头。若不唤作拂子。却是离波求水。还有荐得底么。直饶荐得。也落第二月。参　示众。卓拄杖曰。诸兄弟。还识得大芦拄杖么。若也识得。许伊具超方眼。如其未然。被拄杖子穿却鼻孔　上堂。今朝腊月二十八。凛凛寒风兼地刮。千山万山雪成堆。溪南溪北冰欲豁。峰前石笋暗抽条。墙角老梅香可[摇-缶+寸]。故园春信迭陇头。还旌未见依期軷。可怜浪迹混风尘。蹩躠途中空轇轕。大众。祇如撒手还家底。又且如何。凤楼不宿桃源客。夜半穿靴入市廛　晚参。山悠悠水悠悠。大地乾坤祇一沤。百千诸佛居何国。崔颢曾题黄鹤楼　问达磨面壁即不问。神光断臂事如何。师曰。不是苦心人不知。曰如何是苦心人。师曰。立雪齐腰　问鸿蒙未判时如何。师曰。乌龟水底深藏六。曰不会。师曰。不会最亲切　问。父母未生前。那个是某甲本来面目。师曰。未问话已前领会去　问硝磺船上失火。如何救得。师以拄杖擉曰。速退速退　问大事未明。如丧考妣。大事已明。为甚么亦如丧考妣。师曰。万里一条铁　师渡江。僧问。如何是江上境。师曰。无数轻舟横两岸。金山卓出海门头。曰如何是境中人。师曰。祇将一拳石。打破江心碧。曰忽遭恶风。覆却船时如何。师曰。浸杀阇黎。曰风恬浪静。又作么生。师曰。水深龙睡稳。云静鹤飞高　问那里是赵州勘破婆子处。师曰。话堕也不知　问德山云。我宗无语句。亦无一法与人。且道还尽善也未。师曰。一字入公门。九牛拽不出　问。打破虚空时如何。师曰。拾将一片来看。僧拟对。师拦腮便掌　问家贼难防时如何。师曰。照顾背后底。僧拟进语。师便打(万如微嗣)。

　　荆溪宝山古帆楫禅师

　　上堂。适才结制。已经八日。汝等诸人。本分事作么生。山僧今日不妨为诸人。解黏去缚。拔楔抽钉。蓦拈拄杖曰。拄杖子。吞却山河大地。明暗色空。于中四圣六凡。森罗万象。悉皆绝迹了也。且道。无边身菩萨。向甚么处回避。掷下拄杖曰。看看　上堂。行棒行喝。坑陷平人。说心说性。埋没自己。及乎辊球打鼓面壁竖指。不但辱宗风。抑且穷鼫技。宝山恁么告报。幸无人会。若有人会。性命落在渠手里。拍禅床　示众。说时默。默时说。个里从来无间歇。衲僧气宇越常流。万里都卢一条铁。野狐窟宅尽掀翻。阐提魔外俱殄灭。扫得乾坤荡荡然。无位真人面门出。喝一喝　僧参。师曰。何处来。曰湖州。师曰。不涉途程。道一句看。曰水涨船高。泥多佛大。师曰。犹涉途程在。曰老老大大。作者个语话。师便打　问古帆未挂时如何。师曰。截断众流。曰挂后如何。师曰。冲破云山千万重。曰挂与不挂时如何。师曰。舌头不出口　问如何是祖师西来意。师曰。步步向东行。曰不会。师曰。凄凄暗渡江　问铜头铁额底到来。和尚如何接。师曰。汝不是其人。曰不得压良为贱。师曰。争怪得山僧。僧拟议。师便打(万如微嗣)。

　　准安慈云佛可式禅师

　　溧阳陈氏子。僧问。蜜蜂采花。为甚不采灯花。师曰。无他栖泊处　伽蓝回禄。便问。既是护法神。为甚自身难保。师曰。为众竭力。祸出私门　僧扣门。师问是谁。曰某甲。师曰。道得即开门。僧敲三下。师即开门。僧拟入。师便推出掩却门　问丹霞烧木佛。为甚院主眉须堕落。师曰。冷灰里火发　僧参问。和尚万福。师曰。吃得屙得　令僧搥背。师问。借手行拳时如何。曰下下打着。师曰。也须知轻重。曰从来不借他人力。为甚借手行拳。师曰。老僧使得惯(万如微嗣)。

　　吴江海云介为舟禅师

　　楚之沔阳赵氏子。上堂。有佛处不得住。菜花开遍。处处黄金布地。无佛处急走过。林木森阴。村村烟柳垂丝。好光景大家看。浪涌桃花三月三。平地一声烧瓦去。峥嵘头角绝遮拦。且道海云队里。如何变化。良久曰。谩跨三级禹门浪。密移一步看龙飞　师问僧。九峰不肯首座。过在甚么处。僧曰。一人传虚。万人传实。师曰。你那里得这消息来。曰谩得阿谁。师曰。走杀阇黎　康熙庚戌四月初九日示寂。塔于松陵接待寺后(万如微嗣)。

　　广陵圣隆大敏憬禅师

　　上堂。问南泉道化辉今古。斩猫正令意如何。师曰。一怒安天下。曰赵州戴草鞋出去。又作么生。师曰。承命疾如风。曰父子不传微妙诀。腥风徧界少人知。师曰。脑后添一镞。乃曰。南泉咤叱风云。摧奔山岳。直使狼烟息静。孤鼠潜踪。赖得赵州倾心承旨。喜起赓歌。争奈当时推毂寡俦。迄今筑坛绝响。谬认草木。听惊风鹤。虔刀高举。令德罕逢。还知伊父子落处么。二九峰峦雷火迅。三千剎海电光飞　上堂。锥地浑无。独露恒沙。丝毫不挂。全彰妙相。良以徧界光腾。祇是不容拟议。通身显现。须知莫可思惟。若谓有宾有主。额上添眉。更云无学无为。空中鸟迹。喝一喝　僧入见。师问。近日功夫如何。曰今日天寒。师曰。山门头金刚。为甚通身汗出。僧拟议。师曰。不消一拶　僧参。师曰。近从甚处来。曰金陵。师曰。金陵有个聚宝门。还将得宝来么。僧喝。师曰。瓦砾不劳拈出　问明明在目前。欲寻寻不见。师搊住曰。寻个甚么。僧罔措。师掌曰。骑牛觅牛　问牛头未见四祖。为甚百鸟衔花。师曰。豪门多侠客。曰见后为甚不复衔花。师曰。破屋少人栖(万如微嗣)。

　　金陵万松响谷彻禅师

　　楚涢川黄氏子。儿时。凡见像必礼敬。一日忽忆。我此姓名。从何得有。朝夕觅之。无处着落。志切空门。年二十三。礼本邑佛肩剃染。南询。首参天童。才作礼。便问。生从何来。悟曰。我正要问你。死从何去。师茫然。悟劈头便棒。自此工夫紧切。疑情难释。偶闻梆响。身心顿豁。上方丈通所入。悟问。你见个甚么道理。师作敲梆势。悟打曰。还闻么。师曰。老老大大。犹作这个语话。便出。悟颔之。后徧历丛社。辅弼诸方最久。末上龙池。机契受嘱。出住金陵万松　上堂。祖道恢弘没量人。盖天盖地展胸襟。祇凭玉线金针手。拨转如来正法轮。所以道。欲明格外事。须是格外人。若是格外人。自不妨拈一茎草。建丈六金身。翦荆棘林。为琼楼玉殿。悲智难穷。虽具如是手眼。及至到山僧拄杖头边。因甚却道不得一句子者何也。为伊向千圣顶[宁*页]上着倒。万机不到处安排。只如随流得妙。遇缘即宗。提人天正令。埽魔外邪风底人。毕竟又向甚么处行履。挥拂子曰。不离闹市红尘里。常在尧天日月旁　上堂。疎林脱尽赤条条。独羡长松透碧霄。欲识威音前面目。全彰物表露孤标。其中生灭凭谁立。就里风光最廓寥。没些子更丰饶。遍界冰轮水面高。等闲涌出扶桑日。大冶红炉片雪消　上堂。少林歌一曲。露柱懒开口。古佛露家风。灯笼沿壁走。雪峰惯辊球。禾山解打鼓。三草及二木。普润一法雨　僧请益万法归一话。师曰。山僧不听得。汝试再举看。僧复举元话。师曰。又岂止落七落八耶。僧罔措。师连棒约退　择菜次。师拈起菜叶。问僧曰。你道。这一茎从何处得来。僧亦举起菜叶。师复拨乱菜曰。且道。者黄菜叶。又归甚么处。僧无对。师曰。赤土涂牛奶　问如何是清净法身。师曰。叶埽堆头。曰如何是圆满报身。师曰。赵州东院西。曰如何是千百亿化身。师曰。山僧拳打脚踢过多少。僧沈吟。师便打　师于康熙癸丑仲冬示微疾。不数日。忽传大众齐诣方丈。问曰。今日是何日。答曰。是十八。师起趺坐。良久曰。吾当行矣。时大众礼拜求偈。师便书曰。老僧今年六十八。恰遇今朝是十八。我今去住本逍遥叨嗒。众复求开示。师叱曰。生平恶辣名播。临末稍头。何须安杷。遂掷笔而逝。寿六十八。腊四十五。语录十卷。行世。塔于本山之右隅(万如微嗣)。

　　京都蓟州盘山大博乾禅师

　　蜀之达州胡氏子。年十三。剃染本州西圣寺。诵习未晓佛意。每怀愤懑。二十。决志参方。泛瞿塘。渡汉水。首参金粟悟。便问。如何是父母未生前本来面目。悟劈头一棒曰。道甚么。师拟进语。悟又一棒曰。参堂去。师当下便觉轻安。遂乞居座下。刻意提持。后悟应天童请。师复参石车乘。一日问曰。不是心不是佛不是物。是个甚么。乘默然。师便礼拜。乘震威一喝曰。汝拟向山僧良久处会那。师从此脱落。乘示寂。复徧谒名宿。既而北游。圆具戒於愍忠。顷之。又南询。谒龙池微。微问。如何是你父母未生前本来面目。师便喝。微曰。问你本来面目。胡喝乱喝作么。师连喝两喝。微曰。看这瞎汉。犹强作主宰在。直打出门外。师自是。将从前珍惜。一时放下。顿觉通身庆快。与微机缘相惬。师资道合。至顺治壬辰秋。受记莂。即辞北行。乙未。开法於天津地藏如来两院。继住雄县崇宁。杨村报成。涿州普度。良乡十方。津门般若。滦州万善。西山潭柘。都城法通。慈寿放生池。末应　和硕亲王请。住弘善凡三年。遂退休盘山之古中盘　上堂。分皂白於石火之中。剖锱铢於闪电之际。且道。得何三昧。蓦喝一喝曰。切忌妄通消息　上堂。师拍桌一下。大众齐顾视。师展两手示之。便下座　上堂。棒下顿绝商量。喝中毫无渗漏。若向个里承当。管取推门入臼　上堂。如来净妙身。穷劫不能量。示与众家知。虚空无二状　上堂。鱼行水浊。鸟飞毛落。若是仙陀客。隔墙见角。便知是牛。决不向矢上加尖。泥中洗土　上堂。通身是眼鉴不到。通身是耳闻不到。通身是舌说不到。通身是心忆不到。野木廋时秋潦退。白云断处旧山青　结夏上堂。夏月炎天似火。开炉不用添柴。只待烟沉火寂。通身觌露如来。且道是谁证据。震威一喝　上堂。动则乖宗。静则失旨。掀翻动静。苏噜[口*悉]哩。今古历然常坦坦。了无南北与东西　上堂。眉不离眼。舌不离口。道不离人。切忌外走。乞儿夸一钱。富者不知有　上堂。放开一线。草木增光。把住一丝。乾坤失色。咄咄咄。含元殿中无二主　上堂。生从何来。要会来处么。喝一喝曰。此处不可错会。死从何去。要知去处么。喝一喝曰。此处不可承当。何故。逢人且说三分话。未可全抛一片心　上堂。诸佛本源。衲僧巴鼻。遍界不藏。无处可觅。其显也。露柱灯笼。山门佛殿。笑杀西山煤黑子。其隐也。青天白日。鸢飞鱼跃。驱驰东土马簸箕。不隐不显又如何。甜瓜彻蒂甜。苦瓜连根苦　上堂。空中钉橛。须是其人。浪里擒龙。还他作者。且道谁是作者。苏州有常州有。一任面南看北斗　僧问。如何是本来面目。师喝。曰如是如是。师曰。不是不是。僧拜。师便打　一僧喊入方丈曰。水穷山尽时如何。师直打出。又喊到西堂处。如是问。堂亦打出。复喊入方丈。师仍打出。闭却门。僧有省　和硕亲王问。参禅的人。悟后甚么道理。师曰。步步踏实地。曰未悟的人。还有分也无。师曰。谁家灶里火无烟　官人问。谁家语录。尽是前人糟粕。如何是自己手眼。师举脚曰。向这里道一句看。官人拟议。师曰。只这脚尖犹不奈何。更问甚手眼　屠牛人问。弟子终日宰牛。如何是了。师曰。何不自宰。曰自己作么生宰。师曰。举刀非手。谁是杀者。曰弟子不会。师曰。自心本无。因妄有心。若能离心。即是自杀。屠当下折屠具。忏悔长斋　颂丹霞烧木佛曰。木佛取来烧舍利。须眉堕落铁成金。是非一入旁人耳。洗到驴年也不清　颂婆子烧庵曰。寒岩枯木犹堪羡。放火烧庵再验伊。最是此僧低首去。明明陷虎不施机　康熙癸丑八月朔示微疾。手书别法门昆季。初十日。聚诸徒众。嘱付后事毕。说偈辞世。有江南江北风云遍。老鹤还源万事休之句。日将晡。安然而逝。世寿七十二。僧腊五十九。阇维。获舍利。如小豆而圆润者。约百余颗。他如菽米者。不计其数。塔于寺之东南隅紫盖峰下(万如微嗣)。

　　无锡南禅古镜符禅师

　　上堂。禅禅。仰之弥高。钻之弥坚。思之卜度。十万八千。达磨不来东土。二祖不往西天。是处池中有月。谁家灶里无烟。然虽如此。不是一番寒彻骨。争得梅花雪里妍　腊八上堂。腊八逢三九。终日雨淋头。明星不出现。何处卖风流(万如微嗣)。

　　白云曦昆玉禅师

　　僧问。大悲千手眼。那个是正眼。师曰瞎。曰某甲即不然。师曰。你试道看。曰瞎。师曰。是则是。祗是无宾主。曰如何得宾主。师便打　示众。举临济会下二禅客。同学相问。颂曰。鸳鸯一对游深浦。搅乱残荷水逆流。饿眼渔翁随浪觅。钓竿徒自下汀洲(万如微嗣)。

　　嘉兴如如古鉴彰禅师

　　上堂。举幻祖因僧问。如何是西来意。祖曰。屋北鹿独宿。溪西鸡齐啼。师颂曰。屋北鹿溪西鸡。浩浩金风玉露垂。莫认定盘星子好。当人须豁两行眉(万如微嗣)。

　　平湖涌卍断疑果禅师

　　辞世偈曰。船子高蹈。继有性空。我今委蜕。近海之东。阿呵呵。铁牛撞倒须弥山。个段风光今古同。师预定逝期。趺坐水中化去(万如微嗣)。

　　荆溪紫云报恩显德大木训禅师

　　江都季氏子。久历讲肆。后参博山来。宝华忍。古南门。机契龙池微。受记莂焉　上堂。举简堂机赴圆通请。上堂云。圆通不开生药铺。单单祇卖死猫头。不知那个无思算。吃着通身冷汗流。师曰。圆通老汉。可谓谦光顺物。枉直兼美。美则美矣。善则未善。显德。不开生药铺。不卖死猫头。终日鼾鼾地。从教得自由。祇如山僧恁么道。与圆通相去多少。云开古道家声远。月转青山格外新(万如微嗣)。

　　宁国麻姑天如大歇芳禅师

　　通州人。结制示众。拈竹篦曰。杀人刀。活人剑。觌面拈来人不见。今朝分付与诸人。从教劈破虚空面　解制晚参。无位真人没面目。欢则笑兮悲则哭。去来不涉绝遮拦。一任东西与南北。参(万如微嗣)。

　　扬州善庆化中庆禅师

　　真州俞氏子。十六岁脱白。卒通教观。后得法龙池。住静金陵栖贤。坚不出山。元夜小参。若论此事。如一灯燃于百千灯。冥者皆明。直得辉天鉴地。光耀莫伦。不见。僧问古德。如何是祖师西来意。德曰。六个灯笼一齐明。僧曰。恁么则盖天盖地去也。德曰。若是狮子儿。不向那边讨。即今有问山僧。如何是祖师西来意。便劈头一棒。使伊直下知归。免得在灯笼影里栖泊(万如微嗣)。

　　镇江汝山万寿瑞明震禅师

　　解七示众。布袋结头。今日开。放出无毛紩鹞来。撞破虚空浑不顾。横三竖四绝安排(万如微嗣)。

　　龙池素严渊禅师

　　晚参。举五祖演曰。四五百担麦。二三千硕稻。好个休粮方。耆婆不得妙。千岩长曰。米不蓄一粒。菜不种一茎。任意往来者。吃得饱膨脝。师曰。二老祖。一人富而太悭。一人贫而太奢。禹门即不然。有米可作饭。无米便煮粥。丰俭只随时。钵盂好洗浴。粒米能咬破。永劫充饥腹。大众每日赴堂。还有咬破粒米者么。众默然。师曰。个个都是饱餐。便归方丈　晚参。举云门乾矢橛。洞山麻三觔公案。师颂曰。云门矢橛洞山麻。绞索浇蔬用着他。识得其中奇特处。长来茄子大如瓜　晚参。杨柳垂垂而绿。桃花烂熳而开。灵云刺瞎眼睛。玄沙却云未彻。且道在诸兄弟分中。又作么话会。众默然。师曰。莫被眼睛瞒却　上堂。黄叶飘金。青山露玉。祖意全彰。阿谁会得。沧洲师子吃一鞭。陕府铁牛汗流出。蓦然撞倒须弥峰。一言勘破维摩诘。卓拄杖下座(万如微嗣)。

　　南岳尼季总彻禅师

　　湖广衡州刘氏女。父梦老僧索住处许之。母怀娠。十有二月。既而胎鸣者三。生时。有白光烛室。众皆谓奇。幼不茹荤。稍长。好阅儒书佛经。痛念生死。厌处尘凡。一日读绿萝际所集南岳禅灯录。即往见求开示。际痛切究竟。顿发疑情。苦参四十九昼夜不倦。忽然呆去三四时。不见有身心器界。偶闻雷迅。如在罗网中跳出相似。银山铁壁。一时粉碎。即上南岳求证。并恳剃染受具。杜绝俗眷。住静别峰。际示寂后。庐墓三周。即拽杖南游。徧历祖剎。继谒龙池微。机契。即记莂焉　出住姑苏慧灯。兴化普度。檇李国福。当湖善护等处。浴佛日上堂。曾闻石女产麒麟。添得婴孩气象新。金锁玉关浑不住。万机头上鼓烟尘。当时尽道难相委。今日方知不是心。大众且道。不是那个心。卓拄杖曰。不得云门施好手。几乎错认定盘星　上堂。故国清贫已有年。白头知命顺生缘。眉毛仍在眼睛上。鼻孔撩天不着穿。昨夜山门骑露柱。东西南北走不住。不知何事太忙生。尽被秋光牵引去。惟有青青栢与松。万年千载色如是　上堂。士问。师五十以前事若何。师卓拄杖曰。者个是拄杖子。曰五十以后又如何。师复卓拄杖曰。者个不唤作拄杖子。曰正当今日。花雨满筵。香云盈座。未审还有为人处也无。师曰。分身两处看。乃曰。乾坤尽是黄金国。无限平人不肯休。休拟议。莫凝眸。云自高飞水自流。要知一句难藏处。黄鹤楼前鹦鹉洲　上堂。生缘衡岳几经秋。坐断孤峰天外游。一句了然超百亿。饥餐渴饮更何求。且道见个甚么道理。得恁么自在。钵盂口向天。大虫原是虎　上堂。问慧日高悬。千山并秀。满目英贤。谁是作者。师曰。独你是钝汉。曰师子窟中无异兽。师曰。汝试[跳-兆+孛]跳看。问大悲千手眼。那个是正眼。师曰。千圣觑不到。曰通身全现摩尼宝。徧界辉腾徧界香。师曰。又恁么去也。乃曰。无尾大虫难近傍。近前便也伤人命。除非自解据虎头。自然头正尾亦正。黑漆钵盂添个柄　师至圆明寺。上堂。问如何是夺人不夺境。师曰。一自当年折凤凰。至今鱼雁两茫茫。如何是夺境不夺人。师曰。虽然未得黄金印。及第还他折桂郎。如何是人境两俱夺。师曰。夜半晓星归宿梦。潇湘夜雨断愁肠。如何是人境俱不夺。师曰。摘诗漫写圆明寺。高挂云帆绕像张。乃曰。禹门堂上。传得钵囊。圆明寺里。高提鈯斧。头头玉振金声。处处龙飞凤舞。辊甚雪峰球。打甚禾山鼓。葛藤千七俱拈却。明明一句超今古。到这里。劈开潭底月。流出少林髓。大众。还见少林髓么。卓拄杖曰。倒卓横拈无别路。迅雷奔电绝誵讹　师至当湖善护庵。上堂。问敲石烧丹一老颠。等闲拾得火中莲。特祈和尚通消息。要使人人达本源。师曰。三十棒寄打汝师。曰同道方知。师曰。北人饮乳。反怪良医。问古德不出方丈。如何庄上吃油糍。师曰。私通车马。曰忽见庄主聻。师曰。好个消息。曰水晶帘动微风起。满架蔷薇一院香。师曰。有甚交涉。问兴化打维那。意旨如何。师曰。瞎却人眼睛。曰次日罚钻饭出堂。又作么生。师曰。前箭犹轻后箭深。乃曰。秋露垂秋风吹。秋云冉冉。秋草离离。月落寒潭静。山空木叶飞。吾无隐乎尔。通方作者知。大众。还知么。若也知得。推倒报本塔。椎碎弄珠楼。一任横行海内。独步大千。其或未然。眨上眉毛。剑去久矣　解制上堂。士问。和尚今日上堂。也是无风起浪。某甲到此。已是拖泥带水。出格一句。请师道取。师便打。士翻觔斗而出。师曰。弄精魂汉。乃曰。全提正令入摩竭。大地眉毛共撕结。等闲便度九十朝。冰壶已泮春风发。铁壁银山俱靠倒。笑杀铜头与铁额。波斯搅得海岳浑。金毛狮子走深泽。神驹万里谩追风。眨得眼来天地隔。以拂子画○○曰。一处最亲。千机莫测。众禅客。瞥不瞥。处处绿杨春正好。自是不归归便得(万如微嗣)。

　　慈溪灵峰达变显权禅师

　　江西丰城王氏子。首参天童悟。后依山翁忞。分座说法。出住五磊　晚参。灵峰寺里。开炉炭墼。家常尽有。更赖现前。兄弟竭力。同心出手。轻轻拨动火柴头。烈焰亘天射牛斗。冷灰荳爆忽雷轰。丛林尽作狮子吼。断送生蛇化活龙。差排古佛离窠臼。无宾主句火炉头。笑他赵老扬家丑。后来雪岩钦曰。不冷不热炉鞴。半真半假金鍮。铸作瓶盘钗钏。却成品字柴头。且道与赵州无宾主话。相去多少。若向这里。缁素得出。二大老性命。在诸人手里。若缁素不出。诸人性命。在山僧手里。卓杖曰。还委悉么。莫向白云深处坐。好看千嶂起风雷　请藏入山上堂。举僧问东山演祖曰。一代时教是个切脚。且道切那个字。祖曰。钵罗娘。曰学人祇问一字。如何却答许多。祖曰。七字八字。师曰。大小演祖。与么答话。毕竟正文未曾道着。敢问现前兄弟。且道如何是正文。良久曰。孔门弟子无人识。碧眼胡僧笑点头　至节小参。滴水滴冻。止泺困鱼难转动。成块成团。水晶宫里玉龙蟠。十八紧俏风头硬。一片冰湖彻骨寒。无影树头霜色白。不萌枝上雪花攒。翻忆少林冷坐。分明特地。无端赚得神光。断臂觅心。无处心安。於斯荐得。一了百当。於斯不荐。千难万难。亟须勇猛精进。朝夕废寝忘餐。拶到水穷山尽处。虚空粉碎髑髅乾。大似阳回大地。春满林峦。和风浩荡乾坤阔。佛日高悬法界宽。复举僧问洞山。寒暑到来如何回避。山曰何不向无寒暑处回避。曰如何是无寒暑处。山曰。寒时寒杀阇黎。热时热杀阇黎。师曰。洞山古佛□□善赴来机。犹欠悟在。何故聻。不应话作两橛。若人检点得出。许你具一只眼　师示寂。书辞世偈曰。五十二年如一梦。就里全机无别共。真人无位无生灭。梅梢月上清风动。临行句子少人知。八面玲珑无罅缝。咄哉四海众高流。莫弄虚头休打哄。若是无依过度人。出生入死能珍重。有权有实。有照有用。八面车轮空里转。焦砖打着连底冻。掷笔端坐而逝。塔于本山(山翁忞嗣)。

　　五磊拙崖怀禅师

　　海盐严氏子。十一。投宁海寺出家。二十六。上天童完具。一日因挑柴。蓦触悬崖有省。即上方丈。适有僧问。如何是父母未生前面目。悟大笑。师闻豁然。便出。悟顾旁僧曰。他日。此子必能壮吾门墙也。后果于五磊得法　示众。谷雨前清明后。百花烂熳浑如绣。风流年少倒金樽。声色关头谁能透　僧问。掀翻海岳求知己。即今海岳掀翻。因甚知己又无消息。师曰。碧眼胡僧笑点头　问溪山各异。云月一般。为甚文殊于福城东际。令童子南询。师曰。脚不离地走　师继席五磊。二十七载。迨康熙乙卯。将示寂前。命海朝首座。嗣先住持达变权公。继主院事(山翁忞嗣)。

　　泐潭宝峰山子玉禅师

　　上堂。三尺地炉。一堆猛焰。燎却佛祖面门。锻尽衲僧命脉。好个十成钻子。不知何人拾得。咄。大丈夫汉。未举先知。蚤是不堪入。作恁么说话。未梦见在。阿呵呵。好大哥。若是你洒洒落落。不妨我哆哆和和。神歌社舞自成曲。拍手其间唱哩啰　托钵上堂。问大家出只手。扶起破沙盆。只如德山托钵。意旨如何。师曰。垂丝千尺。意在深潭。曰雪峰道。钟未鸣。鼓未响。托钵向甚么处去。德山低头归方丈。又且如何。师曰。夜静水寒鱼不饵。满船载得月明归。曰雪峰举似岩头。头曰。堂头老汉。未会末后句。又作么生。师曰。一客却烦二主。曰岩头密启其意如何。师曰。徧地是刀枪。曰德山来日上堂。果与寻常不同。岩头于僧堂前抚掌云。且喜堂头老汉。会得末后句。虽然如是。只得三年活时如何。师曰。虎头虎尾一时收。僧礼拜曰。和盘托出无少剩。当阳一曲有谁知。师曰。阇黎亦不得草草。问宾头卢尊者。与五百圣者。每日同赴四天下供。无有不到者。如何是和尚普应的事。师曰。一日钵盂两度湿。乃曰。霜冷风寒腊正乾。炉头火暖不成眠。和云放鹤前山去。带雪骑牛入市廛。佛手频将开正眼。生缘时展利人权。归来坐对珠峰下。一夜梅花月在天　上堂。一切处盖覆不得。一切处染污不得。却向一切处。着差别衣。现异方便。蓦拈拄杖曰。搂出你心肝五脏。换却你娘生眼睛。东涌西没。南涌北没。中涌边没。边涌中没。还有向者里。卒地断暴地折者么。如无。头顶三尺天。脚踏一方地。身如椰子大。不闻佛授记　上堂。放下屠刀。千佛一数。善来比丘。成佛子住。是水皆归海。无山不仰宗。蓦拈拄杖曰。过去诸佛亦如是。未来诸佛亦如是。现在诸佛亦如是。遂掷下曰。如是如是。喝一喝下座　上堂。钟楼上念赞。床脚下种菜。敢道。释迦文不知此三昧。达磨空面壁。老卢常蹋碓。三千七百葛藤桩。狼籍春风恣隐晦。看看。古岸何人把钓竿　上堂。霜冷菊残十月天。犊牛队队到林泉。一齐趂入红炉内。烈焰烧空痛着鞭。山中水草幸然足。一任和云饱食眠。但得胸中无剩法。管教齐贺太平年　上堂。过去的现在用得着。现在的未来用得着。未来的不可说劫中用得着。用得着。醍醐与毒药。一手抬一手搦。海坛马子似驴大。巴蛇吞象三年觉。咄咄　上堂。猛焰炉中。踢翻海月。藕丝窍里。竖透乾坤。建法幢于蟭螟眼睫之上。发生机于春风百草头边。有如是威德。具如是妙用。有佛处锦上铺花。无佛处焰里生冰。杨花落尽杏花红。开徧园林二月中　晚参。睦州担版。赵州吃茶。不是债主。便是冤家。同门出入成违背。又复重添眼里沙。喝一喝便起(山翁忞嗣)。

　　舒州龙门天岳本昼禅师

　　湖广黄州萧氏子。久侍山翁忞。投机得法。始住舒州龙门海会。次迁武林龙泉清流。两住越州平阳　上堂。面门上。摸着鼻孔底。欢笑无端。钵盂边。失却匙箸底。烦懑增剧。二人同到衲僧门下。且到那个是主。那个是宾。蓦竖拂子曰。换却时人眼里睛　上堂。日日日东出。日日日西落。一个臭胡狲。尾上生三角。阿呵呵。不得达磨大师走来东土。洎合有理。也无雪处。虽然。只如僧问离四句绝百非。古人为什么却道头痛。卓拄杖曰。势至观音犹作梦　上堂。问昨日龙门。今朝海会。意旨如何。师以拄杖就地一画。曰如何是白云境。师曰。白云不白。曰如何是境中人。师曰。上树骑驴。问如何是不动尊。师高声曰。山僧昨日始离龙门。僧拟议。师便喝。僧礼拜。师乃横按拄杖曰。直得宝剑未离欧冶。杀活同时。古镜未挂高台。妍[娟-月+虫]并照。向此尚是将蠡测海。傍岸泊船。何况齿牙余慧。露布葛藤。画虎成狸。一场笑柄。如今若是个汉。向万仞岩前扑得下。百尺竿头举得步。自然入林不动草。入鸟不乱行。闲坐困眠。粥足饭足。所以窥鞭影即飞去。望招手便横趋。事是恁么事。人须恁么人。要穷千圣不传底机轮。切忌只向意根下卜度。喝一喝下座　上堂。磨鞭得剑。磨杵得针。赵州勘破婆子。沩山踢倒净瓶。汝等但能如临深渊。如履薄冰。千钧非重。鸿毛非轻。自然不受一切人谩。自然十二时中。穿衣吃饭。悉无虚弃底事。虽然如是。犹未踏着向上一窍在。且作么生是向上一窍。青虫坠地长丝断。黑蚁沿阶碎壤新　上堂。愈远愈近。愈亲愈疎。虽然邨朴。却也风流。西天佛世弟子。并无一人得道。即今现前大众。无固无必。或去或留。人人胜他老卢。只是白云这里。有个中心树子。少人识得在。若识得。许你是个紩眼铜睛汉。若识未得。孔子曰。道之不行也。我知之矣。知者过之。愚者不及也。喝一喝。复说偈曰。一度春光事可嘉。竿头进步莫周遮。太湖城里元宵节。灯似河阳满县花　小参。老胡门下。法久成弊。理事偏枯。是非倒置。大胆不畏雷霆。小胆见噎废食。画蛇定要画足。指实何曾诣实。法门如此乖张。遂令艰危日至。山僧今晚入院之初。聊与诸贤。片时集聚。不可闻此誵讹。便自妄生疑议。努力大家向前。头头如箭中的。吾道三十年大行。要借诸人鼻孔出气。喝一喝　上堂。或谓。山僧耳软。诚有之乎。曰有之也。有者来问。冬瓜可以作甑。山僧答曰。可作甑也。冬瓜作甑。且属天然。但办肯心。作之何咎。其人礼拜而退。又有者来问。冬瓜不可以作甑。山僧答曰。冬瓜安可以作甑哉。用以作甑。其事必败。作甑不可也。其人亦礼拜而退。召大众。山僧与么答话。意在於何。为复是耳软耶。别有道理耶。良久。乃笑曰。冬瓜作甑。问答不定。山僧耳软。大众口硬。拟议思量。丧却性命　上堂。你诸人要知。寒泉不曾教你不知。你诸人要会。寒泉不曾教你不会。既知也。既会也。见山决定是山。见水决定是水。只如空手把锄头。步行骑水牛。毕竟明什么边事。西天斩头截臂。这里自领出去　上堂。如人吃饭倩人把筯。你道。还得饱么。如今禅和子。亦复如是。所在亲依知识。知识与他喂咸喂淡。喂苦喂辣。喂精喂粗。喂冷喂热。喂到日久月深。依前只成一个空肚皮去。欲得饱。须是当人亲解把筯始得。大众。祇如亲解把筯一句。毕竟作么生商量良久曰。不可教坏人家男女去也。便下座　僧问。拨草瞻风。祇图见性。未审学人即今性在什么处。师曰。屋角水车鸣聒聒　问如何是第一句。师曰。宝剑逼人寒。僧便喝。师曰。斩草蛇头落　问父母未生前。请师通个消息。师曰。春无三日晴。僧礼拜。师叱曰。随声逐色汉　一僧礼拜。起求开示。师便转身面壁而立。僧无语　颂六祖风旛曰。入暮微云河汉游。雁声惊起一天秋。树高千尺西风急。眨眼红黄逐水流　颂德山托钵曰。神仙秘诀非为贵。父子同条岂是亲。待得灵丹成九转。不知已作白头人(山翁忞嗣)。

　　五灯全书卷第七十二

　　五灯全书卷第七十二补遗
　　临济宗
　　南岳下第三十五世随录

　　宜兴龙池介石登禅师

　　上堂。天寒人亦寒。竹柏报平安。滴水不滴冻。虚空剜窟竉。庭际觅心何太赊。衲衣下事谁为遮。野火烧山不见顶。石人犹自驭牛车。且道。石人驭车。还是向上向下聻。不见道。下坡不走。快便难逢　上堂。心净如水。圣化如月。一影落千波。高低共澄彻。虽然。未免甘瓜抱苦蒂。美枣生荆棘。利傍有倚刀。智者惟自识。室内明明一盏灯。何事三人证龟成鳖　晚参。风前冷坐。月下穿针。恰恰逢渠。几番错过。若是惯行独木桥底。到这里更说甚么。百尺竿头进步。管教十方剎海横身。随处逍遥。超然物外。其或未然。切莫便道无事好(万如微嗣)。

　　阳山璞中源禅师

　　结制上堂。今朝十一月半。大圣寺里。不吝柴炭。亘天烈焰。腾腾烧得。舜若多神叫唤。铜头铁额攒眉。皮骨通身俱换。镕尽顽赖滓渣。迸出红炉金弹。簉破阇黎面门。九十日内。不容打算。喝一喝下座　除夕示众。此夕为分岁。婴儿白发时。故乡入梦里。春信到梅枝。蓦拈拄杖曰。惟有这上座。寒暄总不知。虽然不知。却也一点谩他不得。卓一卓曰。会么。归堂吃茶　上堂。天地一蘧芦。万物一刍狗。堪笑李老[耳*丹]。虾跳不出斗。顾众曰。还有跳得出者么。良久呵呵大笑曰。谁知远烟浪。别有好商量　问尽十方世界是佛身。教某甲向甚处下脚。师曰。何不向无佛处下脚。曰老老大大话头也不识。师打曰。孟八郎汉。那个是佛。僧礼拜。师曰。山僧在汝脚下　士问。牟尼不在西天。仲尼不居东鲁。毕竟在甚么处。师曰。不离所问　问如何是某甲安身立命处。师曰。你从那里来。僧拟议。师曰。还从那里去　颂德山拓钵曰。末后难将语脉通。迅雷惊起碧潭龙。几番雹雨云收尽。铁笛横吹宇宙中　颂灵云见桃花曰。蓝衫破尽逞风流。紫绿丛中豁两眸。忽被东君吹落后。至今恼乱莫能休(万如微嗣)。

　　海盐金粟息乾元禅师
</div>
    <div class="pagination">
<a href="五灯全书_page131.html">上一页</a><span>...</span><a href="五灯全书_page127.html">127</a><a href="五灯全书_page128.html">128</a><a href="五灯全书_page129.html">129</a><a href="五灯全书_page130.html">130</a><a href="五灯全书_page131.html">131</a><span class="current-page">132</span><a href="五灯全书_page133.html">133</a><a href="五灯全书_page134.html">134</a><a href="五灯全书_page135.html">135</a><a href="五灯全书_page136.html">136</a><a href="五灯全书_page137.html">137</a><span>...</span><a href="五灯全书_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
