<!DOCTYPE html>
<html>
<head>
    <meta charset="UTF-8">
    <title>五灯全书 - 第 185 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 185 页/共 215 页</h1>
    <div class="content">
　　本州李氏子。示众。下得手道得着。痛与一顿。一僧踊跃而出。师便打退。又一僧踊跃而出。师亦打退。复卓拄杖曰。要识真金火里看　问水里火起时如何。师曰。莫乱传。曰和尚为甚信某甲不过。师曰。水里火起(密严刚嗣)。

　　武冈狮子山铁[舟*仑]本煛禅师

　　本州马氏子。小参。僧问。如何是奇特事。师曰。看破不值半文钱。曰望和尚说明。师曰。闷杀人。曰岂无方便。师曰。苍天苍天。乃曰。佛法不是细事。便下座　示众。禅不在参。道不在学。说到行到。是个甚么。喝一喝(密严刚嗣)。

　　新宁观音山规普本范禅师

　　参紫云。充库司。云问。宝寿生姜辣么。师曰。谢和尚证明。云曰。宝寿即今在甚么处。师礼拜起。叉手而立。云颔之　僧问。西来祖意。乞师指明。师曰。祝融峰顶万年松。曰达磨未来时如何。师曰。烂柯岩下水潺湲　颂牛过窗棂曰。教人有法。明而已矣。拟议思量。白云万里　颂七觔布衫曰。看取钩头意。错认定盘星。随邪已逐恶。千古播虚声(密严刚嗣)。

　　新宁大盆弥映本道禅师

　　僧问。地狱中人。可成佛否。师曰成佛。曰直待几时。师曰。待他出狱。即向汝道　颂世尊睹明星曰尽大地人。是瞌睡汉。我佛世尊。眉毛已换　颂洞山麻三觔曰。有买有卖。无钱莫怪。捆杀多人。索子现在(密严刚嗣)。

　　六恒侍者

　　永州东安人。示众。举产难因缘。拈曰。三人行。必有我师焉。择其善者而从之。其不善者改之。信夫　示众。举婆子烧庵。拈曰。说人十善。不如隐人一恶。是则是。未免二俱败阙　僧问。一口气不来时如何。师曰。通身庆快。曰何处安身立命。师曰。不是天堂。便是地狱(密严刚嗣)。

　　潭州龙山大石来洪禅师

　　衡阳人。示众。顶门具眼者。山僧与他。锦上铺花。一拨便转者。山僧一棒也不打他。若是家里人。定知家里话　问马祖踏杀天下人。还有怨恨者么。师曰。就是你不唧[口*留](宗玄旨嗣)。

　　全州香林璞崖来淳禅师

　　衡阳人。上堂。举雪峰道。尽大地如粟米粒大。抛向面前。漆桶不快。打鼓普请看。古人与么道。倒腹倾肠了也。所以云门扇子。[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。路遥知马力。岁久见人心　上堂。僧才出。师一棒打退。僧复进。师又一棒打退。又僧曰。和尚棒头。与么利害。师曰。者瞎汉。不打更待何时。直打下座(宗玄旨嗣)。

　　南岳隆兴自真清修禅师

　　衡山人。示众。磨镜台说法了也。己躬崖说法了也。俱说法了。山僧何得重论。便归方丈　示众。参活句。莫参死句。且道。那一句是活句。风吹荷叶团团转。雨打梨花蛱蝶飞。那一句是死句。推不向前。约不退后。钉桩摇橹可怜生。诸兄弟。还解坐断两头么。直下若无宗正眼。莫来这里定锱铢(宗玄旨嗣)。

　　法海澄彻□禅师

　　结制上堂。虚空为炉。大地作炭。煅凡炼圣。点铁成金。虽是宗师分内事。检点将来。犹是好肉剜疮。蓦竖拂曰。会么。于斯会得。释迦不前。弥勒非后。其或未然。各人挽起眉毛　腊八小参。真金不避混泥沙堪忍场中显作家。为要诸人争意气。故来捏目又生花　僧问。生从何来。师以左足示之。曰死向何去。师以右足示之。曰某甲未信在。师曰。疑则别参　问生从何来。师曰幽谷。曰死向何去。师曰大海。曰还许学人栖泊也无。师曰不许。曰为甚么不许。师曰。从来不纳死尸　颂善财五十三参曰。不求自己反求人。踏遍诸方没处寻。楼阁门开饶荐得。了无一法可为亲　颂世尊敕文殊看维摩居士病曰。维摩幻疾。文殊幻问。各显家风。毫无余蕴。有药还须妙手医。门高不二谁能近(祖山地嗣)。

　　五灯全书卷第一百二

　　五灯全书卷第一百二补遗
　　临济宗
　　南岳下第三十六世随录

　　杭州大慈隐嵩璇禅师

　　本业儒。不明生死至理。即弃室为僧。徧谒诸方。晚参柏山理。依止三载。行业纯一。每见贫寒。必自捐衣食与之。见病苦。必躬事之。尝行密行。理深器重。每谓师曰。出家学道。须明自心。自心不明。终非利器。饶汝修行恒沙劫数。不能出他阎老子掌握在。师于是。刻励参究。一日登阁有省。复侍三载。渐益奥旨。出住大慈。有刻录行世。后不知所终(素弘理嗣)。

　　登州法源宝如玉禅师

　　山东文登于氏子。年二十辞家。投黄县体空祝染。遍游讲肆。首参大觉忞岁余。被友人拉同南下。礼尧峰容受具。命师洒扫。一日扫地毕方掷帚。觉身如虚空。了无一物。乃成一偈呈西堂。随住东莲。继参大雄。末叩柏山理。而印可焉。出住河阳法源　上堂。随处安居。逢场作戏。正是衲僧行履。须知人人脚跟下。有大宝光。如天普盖。似地普擎。无生灭去来之表。无迷悟顿渐之殊。五眼莫睹。千圣难名。从上尊宿。屈曲垂慈。与人解粘去缚。早是和泥合水了也。而今倘有个具眼底。到法源门下。好与三十棒。何故。杖头有眼明如日。欲识真金火里看　上堂。以手摇曳曰。道本无言。更说个甚么。若要山僧饶舌。也是抝直作曲。性躁汉。未动脚跟。早已七通八达。从南来底。未过黄河崖。自知是南。从北来底。已到护驾岭。自知是北。且道。径捷在甚么处。复以手摇曳。便下座　上堂。竖拂子云。群山列翠。一水涵空。鱼泳鸟飞。悠悠自乐。且道。有何三昧。得不落网罟。击拂子云。高高峰顶跃。深深海底飞　上堂。西天佛祖。就树安居。苟放形躯。大行化法。东土沙门。高房大厦。图事丰盈。以乐为业。法源即不然。居屋兼居树。披衣亦披蓑。随分纳些。须个个心安乐。破鼓不时打。信口唱巴歌。横按拄杖曰。啰啰哩哩啰啰。去年今日因。今日去岁果。因果甚分明。忽然成宝所。殿堂虽窄众心宽。万指围绕狮子座。满院憧憧自远来。总是灵山一会过。自此法源梵剎新。永贴千古作规模(素弘理嗣)。

　　玉峰身云徧禅师

　　苏州人。丱岁脱白。有孝行。礼三昧律师受具。扣荆溪请益禅要。次参素弘理于柏山。一日问理曰。某甲参禅。自觉无味。不如仍学律去。理曰。汝若解参禅便解学律。会学律即会参禅。了明心理为戒。悟彻本心为禅。名虽有二。理则归一。今时人。青天白日。扶篱摸壁走者甚众。盖因背觉合尘。迷真逐妄。或终身不悟。或半途自返。或藉师友傍通。或触境缘得解。如暗室遇明灯。如远客归故乡。此等人。只名初地。亦名欢喜地。更须自销现业无始习气。直造威音那畔。与么时。持戒也得。参禅也得。说教也得。念佛也得。呵佛骂祖也得。吟风弄月也得。总是神通妙用。其施设也。不妨三千仪行。其收藏也。任尔纤毫不立。一即无量。无量即一。岂不自由自在。汝若[拚-ㄙ+ㄊ]身做去。从朝至夕。从暮至旦。刻究话头。忽然脑后眼开。骂山僧有分在。师于是。衣不解带。寐不开单者五载。一日闻虎声。觉大地震动。身心豁然。犹若虚空。往见理。理肯之。一日辞理。乞录稿梓行。刻竣仍回。侍寮奉理。终焉(素弘理嗣)。

　　杭州慧彰文玉玑禅师

　　参柏山理。一日登厕。理见曰。清净地上何撒屎。师曰。乾屎橛聻。理曰。错会不少。师曰。和尚作么生。理才开口。师曰。错会不少。理休去。师执侍数载。深领厥旨。出住乌峰　上堂。山僧不会禅。从来异类行。特访同道人。被强捉上[柷-口+登]。入队水牯牛。难辞犁耙分。丑态不能藏。鼻孔幸端正。良久曰。吽　示众。超山云唐栖水。眉目分明不二体。阿呵呵当自委。河沙诸佛毫端里。一切临风觌面呈。现前诸人会也未。若不会。山僧自道去也。拽拄杖。归方丈　示众。江右针杭州线。北马南舟直无限。以如意一画云。会么。良久云。不是知音者。徒射穿杨箭(素弘理嗣)。

　　温州山斗吼山震禅师

　　举鸳湖用。与雪峤信。玩月次。信指月曰。者半个在那里去了。用良久曰。会么。信曰。也只得半个。用曰。者半个在那里去了。信亦良久。用曰。也只得半个。相与大笑。颂曰。峨嵋山月半轮秋。影入平江浸不流。此夕管弦休接拍。风情恐动玉关愁(梦堂倪嗣)。

　　北京安化啸堂予禅师

　　休宁汪氏子。世儒业。因阅竺坟。有出尘志。二亲继殁。从愚山藏剃染。投玄水杲秉具。参本来面目话。六年无所入。偶看般若。至若以色见我分。疑情顿解。参大觉琇。万善殿见明觉璁。命司书状。机缘颇多。末叩安化则。则拈拄杖曰。一口吸尽西江且置。汝试吞拄杖子看。师曰。某甲不是野狐精。则曰。寻常吃什么。师曰。夜叉头菩萨面。则曰。杜撰禅和。师震声便喝。则曰。狮子吼。野干鸣。师曰。也要和尚疑着。则打曰。还知落处么。师拟开口。则又打。师礼拜曰。若不亲见和尚。几被诸方瞒过。则然之。命掌院事。亲炙五载。微旨日益。授偈记莂。继席安化　上堂。财法二施。等无差别。眼上眉横。口里藏舌。尼姑定是女人。秤锤毕竟生铁。如此分明。何用多说。乃顾众曰。翻思从上古锥。也是看孔着楔　元旦上堂。塞北风霜结冻。江南梅柳争春。天时人事。两两升平。会得即是妙旨。何须立主分宾。更若拟议寻思。便是铁壁面横。喝一喝云。炉烧紫柏歌尧德。四海朝衣祝圣仁　示众。竖拂子云。大道只在目前。要且莫前难睹。欲明大道真体。不离声色言语。古德恁么道。带累多少人。向声色里卜度。安化者里。饥则吃饭。倦则打眠。那有许多般事。诸兄弟。恁么会得管取。参学事毕。还有么。良久。击拂子曰。但得雪消处。自然春到来(世高则嗣)。

　　北京蕉园继远戬禅师

　　历叩尊宿。晚见安化则。则竖竹篦曰。诸方参得的。拈向一边。且道。者个是什么。师曰。和尚莫强生节目。则曰。触不得背不得。毕竟如何即得。师便喝。则曰。汝者一喝。诸方即得。老僧者里。未敢相许。师拟开口。则便打。师又拟开口。则又打。师点首数下。则曰。汝见何道理便点首。师曰。某见数员知识。如在云雾中行。今日见和尚。若青天白日之下。一尘也着不得。则曰。汝有此见也。又打。师忽然开解。便礼拜。则颔之(世高则嗣)。

　　北京弘福源池靖禅师

　　苏州冯氏子。礼寒山光剃度。诣愍忠秉具。恒游讲席。参世高则於安化。命掌维那。示看本来面目话。二载未得脱洒。一日游西山。闻客曰无边秋色在山林。有省。归告则曰。某甲今日摸着鼻孔也。则曰。本来面目聻。师便喝。则曰。无梦无想。主人公在什么处。师曰。脚头脚底。则曰。甚处见得。师曰。何必重栽眼上眉。心则曰之。后付偈曰。车溪宗旨。付尔流传。一根拄杖。开豁人天(世高则嗣)。

　　天津大悲慧林光禅师

　　吴县张氏子。投安化则披剃。命参本来面目话。一日因僧问睦容。如何是本来面目。容曰。瓮里何曾走却鳖。师在傍有省。即趋方丈。则问。本来面目聻。师曰。描不成。画不就。则曰。既恁么。唤什么作本来面目。师震声一喝。则曰。喝则从汝喝。还我本来面目来。师曰。到者里。有口只堪吃饭。则曰。三十棒。且待来日。寻命典书状。巾瓶十载。乃受印可。初住西山法云。次迁天宁。后继主大悲　上堂。喝一喝曰。威音那畔更那畔。直至於今无改变。面目分明只是渠。说与诸人仔细看。且道。看底是阿谁。以拂画○作抛势云。抛向古皇前。来朝再打算　立夏上堂。诸佛说不到。祖师提不起。不得动着。动着则祸生。拈拂子。画一画曰。闲坐义窗读周易。不知春去几多时　上堂。看破赵州无。札碎云门普。拈起石霜笏。打动禾山鼓。抛出雪峰球。把住岩头橹。摆手出天津。达磨不是祖(世高则嗣)。

　　静海普度从实虚禅师

　　本郡王氏子。幼习武不乐。礼天童门披缁。命参一口气不来话。因拽石索断遭跌有省。呈门。门器之。旋里见大博乾。晚谒世高则于涌泉。甚契。则迁大悲。师任劳匪懈。经十载。渐益厥旨。入室次。则曰。药山久不升座。是何意旨。师曰。秋空孤月朗。难教下长天。曰升座院主问。又作么生。师曰。一段伤心处。那个是知音。则颔之　示众。开口成双句。扬眉落二三。点即犹偏执。说之又弗然。既总不是。毕竟如何即得。诸人试甄别看。若不会。二六时中。只在汝脚跟下。慎勿错过。蓦卓拄杖曰。放下着。又卓一下曰。放不下担取去　示众。拈拄杖曰。好个消息。只恐对面不识。便恁么会。功不浪施。若不会。可放下身心。抱个话头。九旬禁足。三切思惟。竖起脊梁。如蛇钻壁。忽地钻过。那边便有如许世界。逍遥自在。任意优游。岂不快哉。还有恁么人么。卓拄杖曰。把手教人行不得。为人自肯乃方亲(世高则嗣)。

　　济宁十方澹渊源禅师

　　本郡张氏子。龆年。圆颅于莲白。从天宁礼乞戒。命看一归何处话。昼夜提撕。坐卧不懈礼落堂。师问。一归何处。礼曰。三角火轮空里炙。师不觉通身汗流。疑情顿失。即呈偈曰。万法归一。一归何处。宝剑才拈。髑髅徧地。礼身肯。命掌记室。次参报恩灵岩。后抵泗水峄山。闻安化则。即往叩。师资甚契。命理院事。数载。深得奥旨。一日蓦召入室。问雪峰辊球。禾山打鼓。是什么意。师曰。打草要蛇惊。则竖如意曰。即此用。离此用。师曰。贼身已露。则曰。正法眼。为甚向瞎驴边灭却。师曰。知恩解报。则打一如意。师便礼拜。则印之以偈。出住十方。次迁大悲(世高则嗣)。

　　神京南泉心禅宗禅师

　　无锡顾氏子。历叩名宿。虽有悟入。终不洒脱。尝请益安化则。犹未解。则屡加痛棒。遂别筑一室。名文星阁。晨夕刻责。至忘寝食。一晚闻钟声。觉大地震动。声满虚空。返观身心。了无所得。往见则。则曰。且喜汝今日捉贼也。师曰。若非和尚慈悲。几乎枉遭圣世。则曰。始知吾不欺汝。师珍重礼三拜。则颔之(世高则嗣)。

　　北京安化澹如贤禅师

　　山阴张氏子。习青箱。喜宗门语。适白下。投若见芟染。诣古林圆具。参灵隐礼。示本来面目话。力参不契。后客窗阅传灯。识得大虫原是虎。涣然释疑。谒灵岩储。储举竹篦曰。者个唤作什么。师曰。苏卿原是汉朝臣。储曰。一口气不来。什处着脚。师曰。横身三界外。谁是出头人。储器之。最后参世高则于安化。一见缘契。命充维那。一十五载。深悉微旨。一日召入室。蓦头打曰。只此一棒。具纵夺杀活。汝作么生会。师曰。如龙得水。似虎靠山。则又打曰。者一棒聻。师曰。也知和尚太煞婆心。则曰。未在更道。师便与一掌。则拓开曰。莫乱作。师便礼拜。则曰。如是如是。付偈记莂(世高则嗣)。

　　北京天龙致和中禅师

　　浙婺浦江人。投华藏慧峰披缁。喜诵持峰诲曰。诵经不通理。循行数墨流。明心达本源。方名诵持经。师请益曰。如何即是。峰曰。须亲知识。则不失出家志。师遂北游於悯忠。受具习律。一日忽思受业语。即谒隆恩圜。看无字话。刻究累岁。适出门闻呼犬声。有省。呈偈曰。主翁蓦一唤。昂头便转身。触着些毒气。齩杀天下人。圜为称喜便问。狗子因甚无佛性。师曰。和尚也要照顾。曰如何又道有。师曰。雪压梅梢冷。应知别有春。圜曰。善自保护。再叩大憬敏。敏曰。狗子因甚无佛性。师曰。塞北熏风冷。广南冬日和。曰离却有无道句看。师曰。钓鱼何必子陵台。敏打曰。者躲跟汉。师拂袖便出。晚参安化则。则问。闻你会得无字。是否。师曰。和尚为甚杓卜听虚声。则曰。既是无。用会作么。师曰。劈破虚空捻出髓。则曰。未在更道。师曰。放出凌天鹗。冲开碧落图。则曰。放与三十棒。师曰。某甲今日乍到。不敢触忤和尚。则契之。师亲侍数稔。洞明玄旨。则印以偈。命住天龙。次迁华藏(世高则嗣)。

　　北京观音天然定禅师

　　礼安化则出尘。命看无字。次参溟波古。一晚古落堂。谓众曰。看话头要亲切。如立在万仞悬崖上。忽然扑落到底。直得无一点气息。向者里苏醒起来。方有少许相应。声未绝。师豁然省悟。便起身作礼。古曰。此是风力所转。师便喝。古便打。师连喝两喝。古曰。何不道一句。乱喝作么。师又喝一喝。归位。开静后。古唤师入室。问你为什喝老僧。师曰。学人见和尚跌杀在万仞崖下。特来相救。古抚掌笑曰。冷灰里一粒豆爆。师亦抚掌曰。活也活也。自是机锋敏捷。复省则。则问。你有个入处是否。师曰。和尚莫妄听傍言。则曰。经云一人发真归元。十方虚空悉皆消殒。乃指面前曰。因什物物显现。师曰。天无私覆。地无私载。则即入方丈。掩却门。师不解意。转展怀疑。立至夜深。抬头见月。清光万里。从前所有。廓然不见。次早扣方丈门。则曰谁。师曰元定。则曰。道得即开。师曰。若有开口处。即不来见和尚。则开门曰。老僧只要子恁么。师珍重礼三拜。则颔之(世高则嗣)。
</div>
    <div class="pagination">
<a href="五灯全书_page184.html">上一页</a><span>...</span><a href="五灯全书_page180.html">180</a><a href="五灯全书_page181.html">181</a><a href="五灯全书_page182.html">182</a><a href="五灯全书_page183.html">183</a><a href="五灯全书_page184.html">184</a><span class="current-page">185</span><a href="五灯全书_page186.html">186</a><a href="五灯全书_page187.html">187</a><a href="五灯全书_page188.html">188</a><a href="五灯全书_page189.html">189</a><a href="五灯全书_page190.html">190</a><span>...</span><a href="五灯全书_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
