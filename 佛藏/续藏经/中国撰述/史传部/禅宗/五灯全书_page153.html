<!DOCTYPE html>
<html>
<head>
    <meta charset="UTF-8">
    <title>五灯全书 - 第 153 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 153 页/共 215 页</h1>
    <div class="content">
　　枫泾贝叶有门新禅师

　　平湖沈氏子。示众。举昔有庵主。於门上书一心字。於窗上书一心字。於壁上书一心字。后法眼曰。门上不用书门字。窗上不用书窗字。壁上不用书壁字。何故。字义炳然。师曰。书与不书。总是依草附木之鬼。施主饭。那有到你三人口里。要得安贴家邦。弹指曰。聻(退翁储嗣)。

　　天台通玄翼庵酇禅师

　　温州永嘉叶氏子。上堂。通玄峰顶。风云不次第。不是人间。日月有恒常。心外无法。从他逼塞虚空。满目青山。觅甚纤毫过患　上堂。香炉峰瑞霭弥漫。擂鼓洞圆音历落。有眼如盲。有耳如聋底到来。作么生与伊通个方便。乃拈拄杖。卓一卓曰。千年桃核里。原是旧时仁　小参。手里出来手里打。口里出来口里打。一僧出曰。净裸裸赤洒洒时如何。师便打。曰某甲话在。师复打曰。这咬粪团汉(退翁储嗣)。

　　崇川东山善持驭禅师

　　邑之朱氏子。上堂。竖拂子曰。达磨来也。眼目定动。白云万里。若问西来人事。少顷斋堂前验取。掷拂子下座　上堂。拈拄杖曰。神机独脱峻利。贵於当仁。妙用声施放放。全凭迅速。若无起死回生手段。乌能常握法柄。直饶一屙便了的汉。到这里。动则祸生。还有旁不甘者家。出来试[跳-兆+孛]跳看。良久。顾左右曰。石火电光逞机辨。别者能有几个连。卓拄杖(退翁储嗣)。

　　天池大觉征圣图禅师

　　崇川人。小参。人人鼻孔。不让释迦。个个眼睛。尽同达磨。大觉要问。诸人鼻孔眼睛。既与佛祖相同。为甚南山起云。北山下雨。喝一喝曰。禹力不到处。百川应倒流(退翁储嗣)。

　　苏州南树衷雪渊禅师

　　崇明黄氏子。颂殃窟产难因绿曰。长者不奈船何。瞿昙打破戽斗。传言送语这汉。来往苦张者口。颂城东老母公案曰。灼然同死与同生。却要抛离别路寻。无奈冤家难摆脱。眼前草木尽逢春(退翁储嗣)。

　　五灯全书卷第八十六
　　五灯全书卷第八十七

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十六世随录

　　灵岩雪庵状伊致禅师

　　上堂。举我此法门祇论见性不论禅定解脱。师笑曰。大小祖师。禅定不是性。解脱宁非见。论与不论。都卢泥里洗土块。拈拄杖曰。灵岩祇者一条白棒。支撑个破落门户。果是咽喉儱侗。只贵你吞得下便休。不许锁细齩嚼。何也。背地里一下百杂碎底。往往撞到面前。横吞不是。竖吞不是。要得吞吐自由。全无留碍。直须拈却当门两个始得　上堂。默默。无上菩提从此得。饶饶。万祸千殃从此消。忍忍。三世如来从此尽。会得些三种语了。好个不快活汉。师大笑曰。慈受慈受。苦屈苦屈。因自指曰。此老前后住山。相去四百年矣。事到今日。蓦喝一喝。打一棒曰。争好说到者里。祇要明取我。本是个快活汉。遂旋风打。下法堂　上堂。问墙壁瓦砾。是古佛心。即心是佛。就地拈起一片曰。礼拜是。不礼拜是。师曰。不是情中法。莫生种种心。曰祖师言句。是破草鞋。春草如锥。不着固好。师曰。上座莫巧点。僧退。师掷下拂子。乃曰。心不是佛。智不是道。有祖西来。胡麻厮绞。冷挨壁破。走却一宝。心智路绝。值是好笑。笑你痴禅。波波寻讨　小参。拈拄杖曰。者汉天然孤露。迥无盖覆。皮既不存。毛将安附。且不受他销金铄石之毁。又何有乎攒花簇锦之誉。琉璃缾子。十丈珊瑚。当门与汝。一一打破。着力不得处。忍俊不禁。回避无门时。无明满肚。更讨甚名身句身。宝几珍御。乃顾左右曰。还知他为人处么。卓一卓曰。要头截取去　小参。实谓此事。如王字不加点。的的真种。何待闹市里[囗@力]地一声。方才超群拔萃。不知从本以来。天上天下。瞻仰末由。四海八埏。全归至化。又说甚髻中珠朗。肘后符灵。乃击拂子曰。翻令力耕者。半作卖花人　小参。拈起拄杖曰。热吃一顿。白汗交流。正眼看来。如家常茶饭相似。二时受用即得。举似人即不得。虽然如是。想起一联旧话。乃卓曰。甜者甜兮苦者苦。此道今人弃如土。掷下拄杖(退翁储嗣)。

　　苏州阳山大慈补庵喻禅师

　　盐官袁氏子。年十七。知有宗门下事。投灵隐礼剃染。完具足戒。一日闻礼骂侍者。适有僧问佛法的的大意。礼推僧出方丈。闭却门。师从傍见。骇然致疑。经一载。值佛日开炉。师入堂。誓以七日为限。极力参究。至第三日晚。闻堂中击二板声。豁然有省。偈曰。脑后一槌。髑髅粉碎。今夕何夕。汗流浃背。入方丈呈所悟。礼问。如何是你本来面目。师曰。两板一声钟。礼曰。唤着竹篦则触。不唤着则背。又作么生。师曰。海枯终见底。礼颔之。师一日见灵岩语录。读之恍然曰。他日了我大事。舍这老汉。其谁与归。遂上灵岩。储曰。佛日所得的呈似看。师曰。争好妄通消息。储曰。也要大家知。师曰。只恐无人证明。储曰。放汝三十棒。师曰。又与么去也。储大笑。师展礼　上堂。无开口处。是你得力处。好下脚处。是你转身处。路上行人口是碑。是你亲切处。快快。与古人打个对同了。好来问你。落花满地归何处。乃呵呵大笑。下座　上堂。隔墙见角。便知是牛。隔山见烟。便知是火。无尽神通菩萨。因甚踪迹难寻。咳[口*敕]一声曰。大王来也　上堂。左右顾视曰。还有唾面自乾的衲子么。出来。宝林与你作刎颈之交。僧出礼拜而起。师蓦面一唾　问陌路相逢。以何为验。师曰。开口见胆。曰不开口如何。师曰。哑的　问虚空关不住时如何。师曰。揭帘须随后手(退翁储嗣)。

　　粤东山品嵓禅师

　　参灵岩储。才入方丈。见傍僧呈颂古。不觉碍膺冰释。储举公案。逐一勘问。了无疑滞。储为助喜曰。吾道南矣。师呈偈曰。吾宗无语句。何事落言诠。猩猩能说话。鹦鹉巧徒然。古德留拈颂。今人长笑颜。蘸乾海水墨。那字写真传(退翁储嗣)。

　　疁溪广福风遇谷禅师

　　崇川人也。小参。六月壬申日。传闻鬼过关。灯笼多捏怪。露柱却安闲。还有不落窠窟者么。卓拄杖曰。乌藤三十下。寄打穹窿山(退翁储嗣)。

　　广南质庵邵禅师

　　粤之兴宁人。上堂。实论此事。如王字不加点。百草头上。拈过一边。闹市丛中。几个梦见。不是今日压良为贱。只为禅和子。往往认着驴前马后的。依稀越国。彷佛扬州。良久。顾左右曰。钱塘去国三千里(退翁储嗣)。

　　北京镇国山庵林禅师

　　海陵王氏子。母得异梦而生。长不茹荤。年十八。强之娶。不从。坚请出世。亲固信道。欣然听之。翦染既乘夙愿。居恒自疑于生死去来。乃腰包抵灵岩。入方丈礼谒。储一见欣然。谓旁僧曰。此吾乡阿蒙也。今执侍左右。堂中起精进七。师与其数。至忘寝食。储钳锤毒辣。师益奋励。涕泣随之。逾二七了无所得。胸次迫闷。偶值维那与僧举临济三顿棒。至原来黄檗佛法无多子处。廓然打失鼻孔。适储落堂。师出礼。储问。不与万法为侣者甚么人。声未绝。师便喝。储曰。好好问。你为甚么便喝。师曰。老汉话头也不识。储便打。师拂袖归众。随呈一偈。储笑而颔之。后以源流衣拂珍重记莂。出住姑孰乳山京都镇国　上堂。拈起拄杖曰。若是棒下无生。临机不就底衲僧。自然风云聚会。雷雨齐施。法战当场争先夺彩。向石火光中。伸出佛手。掀翻黑山鬼窟。红旗影里。展开驴脚。踢倒癞马枯桩。说甚有句无句如藤倚树。是句亦刬。非句亦刬。直得倚天长剑。万里神光。大用现前。全机独脱。虽然如是。祇如云门乾矢橛。赵州殿里底。又作么生。良久。喝一喝曰。面目现在　上堂。问如何是十方薄伽梵。一路涅盘门。师曰。五里一亭。十里一铺。曰便恁么会时如何。师曰。崖州万里。问牛头未见四祖时如何。师曰。牡丹花下蜂成块。曰见后如何。师曰。荆棘林中鸟不栖。乃曰。霜明万壑。月皎千江。红霞缥缈。绿水汪洋。头头揭示圆通妙门。一一流通正法眼藏。回头转脑。依然重迭关山。直下知归。许你纵横独步。卓拄杖　上堂。八月半。秋已中。树凋叶落。体露金风。一轮明月当空照。两岸芦花对蓼红。层落落影重重。无位真人处处逢。良久曰。是何面目。拍禅床曰。切忌冬烘　上堂。一片白云横岳顶。两株红叶覆清泉。不须更问西来意。流水滔滔下碧巅。者里见得彻信得及。诸方决定印可。乳山门下。未肯点首。何故。向上更有事在　上堂。尽虚空界普明寺。日月星辰是学徒。一一面南看北斗。更於何处觅亲疎　上堂。尽乾坤大地。唤作一条拄杖。眼中添榍。不唤作拄杖。无本可据。直饶头头俱透过。脚跟犹未点地在。毕竟作么生道得恰好。河天月晕鱼生子。檞叶风微鹿养茸　上堂。秋风凉。秋夜长。未归客思故乡。流光眨眼疾如电。黄叶飘飘过短墙。风前独立向谁说。天际飞鸿三两行　上堂。问大雪满长安。是何意旨。师曰。眼里耳里。曰非和尚见不到此。师曰。彻骨彻髓。曰谨领。师曰。莫狼籍。问一夜西风滴水滴冻。蓦札相逢。如何出手。师展手曰。与汝个标榜。曰请和尚尊重。师曰。俊哉衲僧。僧掩耳归众。师随后便打。乃曰。雪满长安。眼里耳里。滴水滴冻。彻骨彻髓。俊哉衲僧。切忌掩耳。好个标榜。吾将谁语。掷拄杖下座　上堂。问以字不成。八字不是。声未绝。师曰。是甚么字。僧无语。师乃曰。以字不成。八字不是。童寿翻译不来。庆喜结集不到。夫子一总不知。达磨却也不识。惟有须菩提。解空第一。信口道识识。良久曰。向下文长付来日　上堂。众才集定。二僧竞出。师曰。住住。曰一不做。二不休。师便喝。僧归位。师曰。若不喝住。无有住头。便下座　上堂。众才集定。师蓦竖拄杖曰。看看。众回首。掷拄杖曰。太平本是将军致。不许将军见太平　上堂。三世诸佛。无中说有。沿山推出白云来。六代祖师。有里寻无。就地拾将明月去。不涉二途。作么生理论。自从春色来嵩少。三十六峰青至今　上堂。镇国门户大开。一任纵横往来。汝若停机伫思。莫怪劈脊连腮。且道。作么生是脚头得力底句。良久曰。夜来莫踏白。不是水便是石　晚参。若论此事。如人暗中书字。字虽不成。文彩已彰。喝一喝曰。汝等诸人。切忌承当。何故。上一画短。下一画长。达磨原不识。孔子错商量　问杖林山下竹筋鞭。意旨如何。师曰。葛藤桩子　到天界方丈。从东过西。界曰。探头作么。师便喝。界曰看箭。师作倒身势。界拟议。师打曰。将谓收燕破赵之才。原来是间道小卒　问德山口似血盆。牙如剑树。因甚被岩头授记。师曰。逢人不得错举　问如何是诸佛圆融之相。师曰。有水皆含月。无山不带云　问如何是惊人句。师曰。火烧铁柱宫。曰烧后如何。师曰。一场懡[怡-台+罗]　问大颠摈首座。意旨如何。师曰。打草要蛇惊。曰同一叩齿。誵讹在甚处。师曰。王令稍严。不许搀行夺市　问赵州道无。意旨如何。师曰。苦瓜连根苦。曰因甚又道有。师师。甜瓜彻蒂甜。曰道有道无。是一是二。师拊掌一下曰。三段不同。收归上科　问牛头未见四祖时如何。师曰。树密鸟争栖。曰见后如何。师曰。山空云色淡　问如何是住地无明。师曰。胡僧读梵书。曰如何是根本智。师曰。剎竿头上风车子。曰如何是尘沙惑。师曰。一翳在眼。空花乱坠。曰如何是差别智。师曰。面南看北斗　问如何是亲切句。师曰。低头拾明月。曰如何是得力句。师曰。沿山推白云　康熙甲子。师示疾。辞众。散衣钵书籍。命小师载月舟主方丈。火浴入塔。不披麻不报丧。不举哀不延请。封龛举火。常住事。纤悉不遗。至十一月十三日午时。沐浴更衣。瞑目欲寂。一众哀请偈言。乃张目曰。四大分张。不涉众缘。风清月白。一任闲闲。生死无拘。应念现前。沿流不止。真照无边。拍碎虚空。火里生莲。端坐泊然而逝。寿五十四。腊三十五。茶毗。顶骨舌根不坏。塔於寺之西北乾方。语录四卷。行世(退翁储嗣)。

　　枫江永庆研庵遂禅师

　　小参。拈拄杖曰。唤作拄杖子。入地狱如箭射。不唤作拄杖子。入地狱如箭射。且道。因甚如此。卓拄杖曰。谤斯经故。获罪如是(退翁储嗣)。

　　苏州尧峰山椒音禅师

　　吴文定公宽之曾孙。上堂。冬青树里。破瓦鳞鳞。银杏林中。碎金洒洒。如何银杏看冬青。不把碎金修破瓦。以手斫额曰。将谓覆盆之下　上堂。长至日日恁么短。短至日日恁么长。长短难分周汉尺。空山消得一炉香(退翁储嗣)。

　　苏州兴福汝晋轮禅师

　　海虞人。上堂。昨夜三更失却牛。今朝起来失却火。无位真人急急奔。撞着灯笼没处躲。下座拦住一僧曰。还见露柱么。僧笑。师打曰。全不担一点千系(退翁储嗣)。

　　苏州高庵惕方予禅师

　　长洲人。礼灵岩储得度。一日侍立次。储曰。何不下堂参禅去。来者里瞌睡作么。师曰。老和尚。何得开眼寐语。储曰。大死的人。却活时如何。师曰。某甲自幼不曾眼花　示众。有句无句。如藤倚树。树倒藤枯。一堆桩倒。拈拄杖曰。如今却在山僧手里。移名易相。门户别开。唤作拄杖则触。不唤作拄杖则背。且道。毕竟唤作甚么。掷拄杖曰。翻忆沩山笑转新(退翁储嗣)。

　　报慈序香成禅师

　　武陵陈氏子。颂临济三顿棒曰。刍狗吠花阴。霜禽啼残月。哑子吃黄连。噎得眼睛突(退翁储嗣)。

　　南岳丹霞香林真禅师

　　淮安人。上堂。挥拂子曰。潇湘夜雨。复以拂子打圆相曰。洞庭秋月。山僧将一幅天然图画。尽情展示诸人了也。更有甚事不明。重来者里描邈。乃掷拂子曰。不如策杖归山去。长笑一声天地秋　小参。夜来虱子咬人。更兼老鼠作闹。瞌睡也不曾打个。忽然听得邻庵打钟。慌忙爬起撒尿。仔细思量。只讨得一事便宜。莫是洗面摸着鼻头么。摇首曰。不是。且道是甚么。不曾开眼做梦(退翁储嗣)。

　　吴江长庆古斯乘禅师

　　邑之徐氏子。上堂。到处不兴人本分着落者。非丈夫也。到处与人本分着落者。其胶固不可胜言。所以吞下栗棘蓬。透过金刚圈的。未容伊道。杀佛杀祖。施大慈光。为己为人。泼天恶口。老和尚曰。临济下火发。容得你打开骨董箱么。须向活泼中。张开正眼。则古今横照。始无限碍。不然。宗门下事。扫地多时。以竹篦击香桌曰。未到与么田地。孤负参学初志(退翁储嗣)。

　　龙听无用邛在瓠禅师

　　宣城沈寿嶶侍御之子也。举乡进士。因鼎迁。剃染。参灵岩储得法。一日往寿古南门於破山。门独不以例拒。留待七日。临行。属和洪觉范所制竹尊者诗。师遂应口曰。朅来频见海桑枯。万亿身中第一癯。袅袅清音空实相。亭亭秀节迥凡夫。云霞彩映琅玕实。鸾凤声惊燕雀徒。领取风光依座下。雉头今许宿竿无　师常一衲。湖湘莫知所自。一日至虎丘甘露院。示微疾。同参来候次。僧出问。路逢道伴交肩过。如何相待。师曰。难为识者。又问。大彻底人。本脱生死。因甚命根不断。师曰。病入膏肓。又问。和尚身后有何指示。师震威一喝。趺坐而逝(退翁储嗣)。

　　凤巢咸庵及禅师

　　泰州人。上堂。伐鼓鸣钟。特为说破。佛法商量。世谛流布。良久。拍案曰。是甚奇货。便下座　小参。前三三乾坤之内。后三三宇宙之中。竖拂子顾左右曰。谁知席帽下。元是昔愁人(退翁储嗣)。

　　荆溪南池冬杲亮禅师

　　上堂。正法眼藏。岂由言显。长空皎月。何待指标。然非指标。何以见月。靡由言显。焉得正法。到这里。必真参实悟。始入其微。诸禅德。果欲参禅。众不在多。剎不在大。设使众满河沙。无非闹热门庭。剎遍大地。所栖不过一枝。苟能脚跟点地。一可当十。便能向藕孔里。现大神变。微尘中转妙法轮。始足称超佛越祖。是以。临济於滹沱河边建立底。也不过应今时节。蓦竖拂子曰。山僧今日立地待汝构去。果得与么地。许你大唐国里捏怪。其或尚留观听。谩汝去也。随击一击曰。罨画溪声同瀚海。大珠山色共弥卢　示众。周视左右。以手点胸曰。这汉生平。祇解着衣吃饭。往往闻说佛法二字。如风过树。似水浇石。今既事不获已。举扬一段话。与现前大众。结个般若缘。不意。中途劲风严霜。一时打失了也。虽然。赖有拄杖。横按曰。从门入者。不是家珍。从缘得者。永无退失。你道。迦文老子。睹明星而悟。是从门入耶。是从缘得耶。蓦竖拄杖曰。木落霜寒。滴水滴冻。拶破晴空。天惊地动　上堂。闹市里识得天子。祯祥地效。百草头荐取老僧。瑞彩天呈。乃顾大众曰。适来钟鼓未发。大家早合乘时。既尔拥簇上前。领取新年佛法。遂掷下拂子　上堂。露滴千岩。月皎万壑。达磨缄口。冷地摩挲。拍几一下曰。阿呵呵。好大哥。烹醲茶劈果蓏(退翁储嗣)。

　　江阴静宁力庵荫禅师

　　通州邵氏子。参灵岩储。值茶次。储问师曰。茶椀里有你么。师曰。某甲何物。用挂齿牙。储曰。力子力子。师近前问讯曰。和尚万福　僧举南院。凡圣同居时如何。院曰。两个猫儿一个狞。是何意旨。师曰。分付维那。直岁不得共居一处(退翁储嗣)。

　　湖州极乐饮晓涛禅师

　　郡人也。上堂。举先灵岩上堂。凡僧出问。但答曰是甚么。众罕契旨。师曰。虾蟇吞月舌头大。芥子投针眼界宽。且道。还契旨么。遂展手曰。今朝又是风起　立春示众。鞭起泥牛走。阳春和者稀。镢头活计从今别。翻转乾坤第一机(退翁储嗣)。
</div>
    <div class="pagination">
<a href="五灯全书_page152.html">上一页</a><span>...</span><a href="五灯全书_page148.html">148</a><a href="五灯全书_page149.html">149</a><a href="五灯全书_page150.html">150</a><a href="五灯全书_page151.html">151</a><a href="五灯全书_page152.html">152</a><span class="current-page">153</span><a href="五灯全书_page154.html">154</a><a href="五灯全书_page155.html">155</a><a href="五灯全书_page156.html">156</a><a href="五灯全书_page157.html">157</a><a href="五灯全书_page158.html">158</a><span>...</span><a href="五灯全书_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
