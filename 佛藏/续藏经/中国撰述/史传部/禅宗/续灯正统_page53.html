<!DOCTYPE html>
<html>
 <head>
  <meta charset="utf-8"/>
  <title>
   续灯正统 - 第 53 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续灯正统 - 第 53 页/共 65 页
  </h1>
  <div class="content">
   杭州府南涧理宗箬庵问禅师

　　生缘吴江。世居荆溪。父羡长俞处士。晚忧无子。建百日无遮大会。应祷而生。少游艺林。究心理学。偶过山寺。阅楞严经。至此身及心。外洎虚空山河大地。咸是妙明真性中物。有所触发。走谒磬山。示以父母未生前话。后因婚事苦逼。遂宵遁至武林。投法雨大师落[髟/采]。旋归磬山。晨参暮扣。一夕闻大风迸崖而悟。有偈曰。千玄万妙隔重重。个里无私总不容。一种没弦琴上曲。寒岩吹落五更风。山曰。玄妙即不问。如何是不隔底句。师拟对。山便打。又服勤数载。洞彻大法。山证以偈。有他年起我临济宗。杀活纵横开天目之句。后因受业顺世。武林绅衿。请回南涧。为开法第一世焉。
　　司理黄元公问。和尚几时到者里。师曰。腊月二十。曰曾在那里会过。师曰。忘却了那。曰在磬山在报恩。师曰。当面错过。茶次。公问。如何是下载清风。师曰。知音者少。曰非师不委。师曰。且请茶。曰作家。师曰。逢人切忌错举。
　　径山雪峤大师至见曰。你是那边。为甚又在者边。师曰。一点水墨两成龙。雪曰。未会兴云布雾在。师曰。今日且放过。雪曰。我只教人诵金刚经。师曰。多少人错会大师意。雪曰。直饶不错会。大远在。师曰。莫瞒人好。至山门前。见狗子吠。雪曰。者无佛性东西。师曰。却搔着大师痒处。雪乃呵呵大笑。师亦大笑而别。
　　僧问。如何是夺人不夺境。师曰。藏尽楚天月。犹存汉地星。如何是夺境不夺人。师曰。花落乱流稀。村翁坐迟暮。如何是人境两俱夺。师曰。干戈既息狼烟扫。谁唱江南折柳词。如何是人境俱不夺。师曰。拍手向君开笑脸。大家齐上木兰舟。
　　问一贫赤骨时如何。师曰。有件破衲头。要便与你。僧拟议。师曰。穿不着。
　　问大悲千手眼。那只是正眼。师曰。急水滩头下钓丝。
　　问如何是西来意。师曰。破木杓。僧问。一口气不来。向甚处安身立命。师曰。镬汤炉炭。僧罔措。师曰。你害怕。又僧问。若人欲识佛境界。当净其意如虚空。如何是佛境界。师曰。炉炭镬汤。僧低头。师曰。你却害羞。
　　问兴化打克宾。意旨如何。师曰。金将火试。曰既罚钱。因甚又趂出。师曰。龙门无宿客。
　　结夏上堂。尽十方世界。是衲僧行履处。尽十方世界。是衲僧安身处。检点将来。隔三千里。万机寝削。一句孤危。峻峭峭。绝承当。净裸裸。没可把。於诸人分上。犹间一线道。须是个中人。方明个中事。蓦拈拄杖曰。看看。释迦老子。在山僧拄杖头上。现大威光。道天上天下惟我独尊。复有云门大师。忍俊不禁。直下打杀。与狗子吃。贵图天下太平。以拄杖画一画曰。总被山僧一线穿。却不容丝毫走作。若有人知得落处。朝打三千。暮打八百。若也不知。释迦老子。向诸人脚跟下。过去了也。喝一喝。卓拄杖。
　　上堂。举临济大师曰。我有时夺人不夺境。有时夺境不夺人。有时人境两俱夺。有时人境俱不夺。和泥合水。屈曲垂慈。立境立人。有夺有纵。临济大师。嚼饭喂婴儿即得。若道激扬向上宗乘。直是未在。时有僧问。为甚临济大师道夺人不夺境。师曰。不斩萧何令不行。为甚夺境不夺人。师曰。筑坛拜相。为甚人境两俱夺。师曰。王令森严。诸侯避道。为甚人境俱不夺。师曰。四海五湖逢化日。何人不唱凯歌回。僧曰。既然如是。和尚适来恁么拈提。莫不辜负临济大师么。师曰。却是你辜负。僧拟议。师便打。复召众曰。还有救得者僧者么。众无语。师掷拄杖下座。
　　祈雨上堂。师拈拄杖曰。万里无片云。青天也须吃棒。以杖指曰。那边云生也。蓦掷下曰。一雨普滋。
　　上堂。僧问。昔年此日去。今已届周期。未审先竹林。即今向甚处出没。师曰。在鼻孔里。曰八面玲珑底。因甚借他鼻孔出气。师曰。你作他儿孙未得在。曰今日营斋。还来受供也无。师曰。待你道得即来。乃曰。我与竹林同条生。不与竹林同条死。同条生易。不同条死难。不同条死易。同条死难。同条死。千人万人一时活却。不同条死。千人万人一时死却。死却活底。活却死底时如何。落花台上重铺锦。玛瑙阶前布赤砂。喝一喝。
　　上堂。咬破铁酸饀。百味具足。跳得金刚圈。吞得栗棘蓬。方能事事无碍。氷棱上行。剑刃上走。也祇是衲僧寻常游戏。设若己眼未开。大法未明底。竖拂子曰。只者个尚奈何他不得。青黄不辨。菽麦不分。魔说瞎说。盈衢载道。你还知祖师门下底剑么。掷拂子曰。谁敢正眼觑着。
　　金山入院上堂。指法座曰。须弥宝座。高广无量无边由旬。拄杖子。亦高广无量无边由旬。且道。向甚么处着足。一声霹雳风云起。便升。拈香白椎竟。师曰。一椎击碎。是第二义。未举一椎。是第三义。若是第一义。佛祖难窥。人天罔测。具眼衲僧。出众相见。僧问。昔日善财参德云。七日不见。意旨如何。师曰。坐断天下人舌头。曰七日后。从别峰相见。又作么生。师曰。金不博金。曰恁么则昔日德云。今朝和尚。师曰。掣开金殿锁。撞动玉楼钟。曰即今建立法幢。又将何法接人。师曰。札。问阐扬古佛家风。决断现成公案。如何是古佛家风。师曰。郭璞墓前江水黑。曰龙吟雾起。虎啸风生去也。师曰。看脚下。曰忽遇倾湫倒岳时如何。师曰。放汝三十棒。乃曰。神龙窟宅。古佛名蓝。我二十世圆悟禅师。重开正觉之场。十八高人。打失鼻孔眼睛。一回彻证之地。洵江南之巨剎。诚衲子之宝坊。不劳弹指。楼阁门开。无所希求。风云际合。据此位者。显示不言正令。导此机者。激扬向上宗乘。明如杲日。皎若太虚。一语归宗。千差坐断。回千百年既倒之澜。挽今时世已隳之辙。直得临济有喝。倒退三千。德山有棒。未敢动着。抹过建化门。裂破囫囵句。风高浪涌。水沸波腾。正当恁么时。且妙高已到。宝所亲登。剎影高扬。谁遭毒手。劈开华岳连天色。放出鲸涛动地雷。卓拄杖下座。
　　谦侍者供法衣。上堂。披如来衣。坐如来座。行如来事。三脚虾蟆着锦裆。风吹不动阶前树。马祖扭鼻。野鸭子没处去。百丈卷席。大用现前。不存规矩。堪竺南阳老国师。负汝负吾成指注。点即不到。到即不点。三十年后。莫道金山者为。有屈无叫处。
　　上堂。灵云见桃华。香严闻击竹。推落万仞坑。向那里捞摸。从缘入者。永无退失。听事不真。唤钟作瓮。玄沙道。谛当甚谛当。敢保未彻在。醉我落花天。借他弦管里。检点将来。者一队汉。总出金山圈缋不得。若出得。未具参方眼在。拍禅床下座。
　　谢两序上堂。着草鞋住院。负栲栳为人。动若行云。止若谷神。初无心於彼此。岂有意於去来。所以纲宗在握。赏罚惟公。正令当行。进退有序。其进也高山可仰。其退也湛水长闲。若有一丝毫情存系恋。便属泥犁渣滓。金刚圈栗棘蓬。吞得跳得。须是其人。且开先启后。果满功圆一句。作么生道。横担楖栗千峰上。已有人提折脚铛。
　　住磬山上堂。四十九年。全成露布。末后一句。曳尾灵龟。西天四七。东土二三。总是接响承虚。据实而论。诸佛诸祖。无出头分。自古至今。无语话分。翻转劫初田地。拨开向上宗猷。突出顶[宁*页]一机。显示金刚正眼。临济三玄三要。不消一札。洞山五位君臣。不直一唾。回真风於既坠。续慧命於将残。还他实地行来。自然有本可据。拈起也。铲断天下人命根。放下也。棙转衲僧鼻孔。饶伊牙如剑树。口似血盆底到来。也须让他一头地。何故。纲宗在握。宝剑横挥。正印全提。十方坐断。莫有同明大机。同彻大用。为先师吐气者么。蓦掷拄杖曰。三十年后。
　　上堂。僧问。晓树穿云碧。寒泉弄月明。此是寻常境。如何是磬山境。师曰。切忌道着。曰耳倾四大海。眼着五须弥。此是等闲人。如何是磬山人。师曰。高着眼。曰当台一鉴明如日。铁额铜头也皱眉。师便喝。乃曰。雨洗岩花白。烟笼岳色寒。乍归云满室。莫作等闲看。人与境会。理得事彰。明明一段风光。灼灼不从他得。既不从他得。有眼共见。有耳共闻。若道闻底便是。孤负你生来眼。若道见底便是。孤负你生来耳。既不孤负。云门放洞山三顿棒。合作么生商量。莫把是非来入耳。从前知己反为雠。拽拄杖下座。
　　到龙池上堂。昔年未见师翁面。问上座却被师翁。绊入葛藤窠里。没头没脑。及乎亲见师翁后。师翁却被问上座。绊入葛藤窠里。没头没脑。者段公案。正要向明眼人前判断。今日。既到师翁法窟。承堂头和尚。为众推出。登师翁堂。踞师翁座。问上座岂敢掩耳偷铃。请诸仁者。为问上座判断看。若判断得。诸仁者合吃问上座三十棒。若判断不得。问上座合吃我堂头和尚三十棒。者两顿棒。有一顿棒。堪与佛祖为师。有一顿棒。堪与人天为师。若也不甘。自救不了。卓拄杖下座。
　　上堂。有漏无漏。笊篱木杓。小乘大乘。钱贯井索。一不成单。二不成两。明眼衲僧。作何伎俩。磬山门下。论实不论虚。争不足让有余。踢出杨岐三脚驴。
　　小参。一僧自呈会得台山婆子蓦直话。师曰。你作么生会。僧转身便行。师曰。祇如道好个师僧又恁么去聻。僧曰。岂有第二个。师曰。赵州勘破聻。僧无语。师呵呵大笑。召僧近前曰。我会台山婆子蓦直话。与你逈别。你转身便行。我只坐了。要与婆子相见。婆子道好个师僧又恁么去。赵州道勘破。总出我者里不得。你还会么。僧复无语。师又大笑曰。我一发。再与你说破。你便是者僧。我便是婆子。拈起竹篦曰。者个便是赵州。你作么生会。我不妨再与你说。你转身便行。岂不与者僧一般。我不肯你。岂不是婆子道好个师僧又恁么去一般。只是赵州勘破。竹篦子却不肯与你说。一僧曰。料和尚说不出。师掷下竹篦。时珍侍者在傍有省。呈颂。师曰。颂且置。那里是赵州勘破处。珍曰。者老贼。师便打。珍作礼曰。勘破了也。师复大笑。归方丈。
　　小参。举昔有一院主。忽见鬼使来追。主曰。某身为主事。未暇修行。乞容七日得否。使云。待回白王。若允。七日后来。不允。须臾立至。果七日后。觅其僧了不可得。者僧逴得个隐身符子。如羚羊挂角。杳无踪迹可寻。何异高峰大师道。大海无鱼。大地无草。大富无粮。大悟无道。到者田地。也不易构得。若到磬山门下。正好买草鞋行脚。何故。诸人要在山僧者里作主事。须是将阎罗老子。捺在掌心。鬼使缚在脚尖上。要你上天便上天。要你入地便入地。任他追逐。过百千万亿不可说不可说恒河沙国土。经历百千万亿不可说不可说无量阿僧祇劫。登剑树刀山。入镬汤炉炭。永不退失。方许入磬山室。与古人吐口毒气。众中莫有恁么人么。若有。临济一灯。未致寂寥在。
　　洸院主问。如何是大海无鱼。师曰。负命者上钩来。恁么则擎头戴角去也。师曰。与你三十棒。如何是大地无草。师曰。前不构村。后不迭店。洸曰。含元殿里。说甚长安。师曰。争奈罕遇其人。如何是大富无粮。师曰。少甚么。洸曰。恁么则不劳拈出。师曰。刺破汝眼。如何是大悟无道。师曰。迅雷不及掩耳。洸礼拜。师曰。脑后见腮。莫与往来。
　　师一日。阅雪窦录。至窦与数僧游山次。见牯牛举头。窦问。牯牛举头作甚么。令众下语。院主曰。侍者将束草来。师不肯。众问师。师曰。是伊吃饱。首座曰。行昱亦有一语。师曰。你作么生。座曰。他却识人。师为抚掌。
　　顺治乙未秋。师谢绝云水。一棹夷犹。至九月廿三日。上报恩扫塔。预别玉林和尚。交磬山院事。廿七日舟次南浔。辞谢诸檀护。暮宿应天寺。寺即范蠡宅。命侍者洒扫一室。沐浴净[髟/采]。更衣趺坐。怡然而逝。门弟子扶龛归涧。茶毗入塔。遵遗命也。有五会语录十二卷。续灯二十卷。并行於世。

　　衡州府南岳山茨通际禅师

　　初参天童於金粟。问客散堂空时如何。童曰。是甚么时节。师便喝。童便打。师又喝。童又打。师礼拜曰。今日起动和尚。后参磬山。一见契合。一日侍次。山问。只如百丈於马祖喝下。得个甚么。师曰。若有得。即钝骂马祖。山曰。他道三日耳聋聻。师曰。某不可更作野狐见解。山休去。又一日。山举岩头四藏锋句问。如何是就理藏锋。师曰。梁皇殿上道不识。如何是就事藏锋。师曰。今朝雨落阶前湿。如何是理事俱藏锋。师曰。行不出户。坐不当堂。如何是俱不涉理事藏锋。师曰。八角磨盘空里走。山曰。此四转语。可绍先觉。虽然。也是搕七搭八。
　　住东明。扫旵祖塔。拈香曰。者老汉。二百年来。在此藏身。人天罔知。佛祖难近。今日脚下儿孙到来。亲遭勘破。且道。以何为验。顾左右插香。
　　示众。古人道。恁么也不得。不恁么也不得。恁么不恁么总不得。诸兄弟。毕竟作么生即得。良久曰。檐前滴沥非关雨。溪涧奔雷不是声。
　　示众。举僧问云门和尚。如何是云门一曲。门曰。腊月二十五。腊月二十五。今日为君举。着意会应难。蓝田射石虎。
　　示众。本是无羁身。偶向烟霞宿。暑寒已七过。刀耕种深谷。带水复拖泥。衲破通身目。无法向人前。一任东西卜。元同岭上云。无心去来逐。大众。既无心去来。且出门一句作么生道。曳拄杖曰。不涉程途句灼然。草鞋步步踏苔绿。
　　住长沙南源。示众。举杨岐会禅师曰。薄福住杨岐。年来气力衰。寒周凋败叶。犹喜故人归。啰啰哩。拈上死柴头。且向无烟火。门庭冷峻。语脉藏锋。此我远祖杨岐和尚。荷担法道。纲维丛社之典型。山僧霟为后裔。亦有一颂。薄福住南源。霜风茅屋寒。拥衲炉头坐。灰形似懒残。赤骨[骨*历]。不用瞒。烦汝诸人扫黄叶。千峰月上煮氷团。
　　示众。举一不得举二。白云万里。放过一着落在第二。白云万里。昨日有人从天台来。今朝却往径山去。白云万里。维那明日不得普请。白云万里。有人向四个白云万里处荐得。管取一生参学事毕。
　　示众。举赵州勘台山婆子因缘。高峰曰。检点将来。正是婆子勘破赵州。毕竟以何为验。以手指曰。蓦直去。高峰老人恁么批判。未免见处偏枯。山僧则不然。婆子赵州。只具一只眼。
　　师同尔瞻围炉次。举僧问夹山。拨尘见佛时如何。山曰。直须挥剑。若不挥剑。渔父栖巢。汝作么生会。瞻曰。太费力生。师曰。是夹山费力。者僧费力。瞻曰。任师分别。师曰。情知汝会者话不得。瞻起身便行。
　　玄慈省觐。至门首敲门。师曰谁。慈曰。问路底。师开门曰。错走了也。慈进前拟掌。师曰恶。
　　师问且庵。先圣教人参活句。莫参死句。如何是活句。庵举茶壶曰。不可唤作茶壶。师曰。犹是死句在。庵掷茶壶便出。
　　师举女子出定。颂曰。积翠烟浓拨不开。三三两两画楼台。不知已泄春多少。犹向杜鹃啼处猜。
　　文殊三处度夏颂。一个文殊尚不容。那堪千万面相同。当时掷下金锤看。纵使瞿昙也不中。
　　殃崛救产难颂。故园花不开。踌躇凭阑立。多少守花人。言藉春风力。
　　师开法杭之东明。因事即弃去。缁素遮留不住。竟登匡庐历衡岳。遂结茆继隐绿萝有年。后避乱长沙南源。未几迁化楚中法道湮没数百[示*冀]。赖师重振焉。

　　阳山松际通授禅师

　　久依磬山。一日闻画眉鸟声有省。即见山。山竖拳曰道道。师曰。版鸣也。请和尚赴堂。山颔之。后结茆阳山。僧问。南山白额虎。蓦面相逢时如何。师曰。作马骑。曰倘不驯时如何。师便打。僧礼拜。师曰驯也。问如何是末后句。师曰。且待来年。未几疾作。忽自起沐浴。更衣趺坐。书偈曰。昔年五十知非。予年五十知止。莫云日出事生。须信分明直指。遂掷笔而逝。

　　普明妙用禅师法嗣
　　建宁府紫云峰衡石悟钧禅师

　　钱塘潘氏子。幼而颕悟。慧性不凡。总角时矢志出尘。二十受具。即徧历诸方。虽有所契。终不自诺。复谒佛日方。深得洞上微旨。佛日与鸳湖友善。鸳晚年多疾。以不得其嗣为己忧。佛日效道吾与夹山故事。遂指师参鸳湖於普明。洞彻圆常。一日鸳问化人问幻士。谷响答泉声。欲识吾宗旨。泥牛水上行。意旨如何。师曰。梦眼见空花。鸳曰。临济有一句子。你又作么生。师便喝。鸳便打。师又喝。鸳又打。师礼拜。鸳曰。元来是瞎驴。师拂袖便出。鸳命掌院事。
　　崇祯辛巳。开法云峰。上堂。僧问。昔日无趣老人。今朝衡石和尚。如何是源远流长。古今不异。师曰。开池见明月。挥尘动清风。曰云峰一滴水。大地尽承恩。师曰。会取未来的。乃曰。云生宝树。风敲翠竹。勘破鸡鸣。徧地涂毒。者是无趣老人的落处。即今还有知落处的么。有即出来。通个消息。良久击拂子。下座。顺治乙酉间。隆武仰师道风。诏至内掖。详问法要。师以本色奏对。隆大悦。赐紫并号。及追谥鸳湖广觉大师。塔曰妙庄严。丙戌四月初四日示寂。世寿三十四。僧腊一十五。有演义答响等录十五卷。行世。

　　嘉兴府金明介庵悟进禅师

　　字觉先。姓张。本郡人。母贺氏。梦日轮入怀而诞。幼不从儿嬉。喜游寺院。见佛像则依依不忍去。及冠习举子业。常翻内典。志慕禅宗。礼龙池微禅师祝发。因病卧。闻匠斧斫大木声有省。参鸳湖。才跨门。鸳云。是甚么。师拟对。鸳震威一喝。师豁然契悟。乃掩耳而出。一日鸳欠安。师侍次。鸳命茶问曰。汝字觉先。唤甚么作先。师曰。喜今日得自在。鸳曰。如何是觉后。师曰。请和尚尊重。鸳曰。汝还分得先后么。师良久。鸳便喝。师曰。只管吃茶。鸳曰。如何是吃茶的事。师曰。柿枣腐乾都在者里。鸳曰。意作么生。师曰。一口吞尽。鸳曰。是甚么滋味。师曰。甜者甜咸者咸。鸳曰。未在更道。师礼拜曰谢茶。鸳肯而印之。崇祯癸未。出住径山。迁余杭广福武康天池钟溪太平。寻主金明。
　　结制上堂。问尧天舜日。野老讴歌。诸护临筵。欣闻法要。师曰。天长地久。曰一句语中含日月。片言自此振宗风。师曰。却被上座道着。乃曰。今日诸方结制。未免攒花簇锦。巧妙尖新。缦天布网。打凤罗龙底句子。赚误於人。径山别资一路。为汝诸人。钳口结舌。冷愀愀去。寒岩枯木去。一念万年去。任他机似铁牛。句如电闪。管取崖州万里。
　　上堂。今朝又是五月五。大鬼拍手小鬼舞。蓦然撞着桃符神。双手搥胸叫冤苦。大慧老人恁么道。恰似官债未了。被钩人一拶。神头鬼面。一齐现出。太平与你些子禁方。卓拄杖曰。今朝正值五月五。不用雄黄并艾虎。理能伏豹泽藏山。云散青天日卓午。复卓一卓。
　　上堂。娑婆世界。以音声为佛事。香积世界。以香饭为佛事。金明者里。以破院为佛事。还见么。破禅堂灰头土面。破佛殿马额驴腮。破山门擎拳持杵。破佛阁待月眠云。破钟楼知音者少。令一队破衲僧居此。以破破不破。破破不破。不破不破底。运用无穷。直教七通八达。若是超宗异目。向者里轻轻拶着。拍拍相应。呼之以牛。自能拖犁拽耙。唤之以马。便以衔铁负鞍。山僧只得另眼相看。将破破底相待。众中有斫不开劈不破底么。出来。金明与你破破去也。良久以拄杖旋风打散。归方丈。
　　上堂。问按倚天长剑。奋踞地狮威。学人上来。请师一接。师便喝。僧曰。者是方便门头句。如何是正令全提句。师又喝。僧拟进语。师便打。乃举白云端曰。若端的得一回汗出。便向一茎草上。现琼楼玉殿。若未端的得一回汗出。纵有琼楼玉殿。被一茎草盖却。师曰。白云不是好心。金明者里。向不与人枷锁。你诸人端的得一回汗出。头头玉殿。处处琼楼。端的一回汗不出。头头总玉殿。处处亦琼楼。还知落处么。甜瓜彻蒂甜。苦瓠连根苦。
　　示众。东热闹。西热闹。忙忙业识不知老。苦他烈焰炽炎炎。独我陶朱静悄悄。夏虫若解识寒氷。铁牛决不被蚊咬。忽被咬。惊起杨岐三脚驴。百亿须弥都踏倒　僧参。师曰。你是高峰僧那。曰是。师曰。既是高峰僧。因甚在我脚下。僧无语。师便打出。
　　尝垂三问。勘验学者。一曰。既是天封室。理应绝此绝彼。为甚有迎有送。
　　狮子窟中。因甚有狗。
　　范蠡越国大夫。因甚居吴地。
　　康熙癸丑九月二十三日。沐浴更衣。书偈辞众而逝。世寿六十有二。僧腊三十有七。茶毗骨白如玉。牙齿不坏。骨塔於隐川大慈庵。齿塔於楚黄石门之黄荆。

　　嘉兴府永正寺一初悟元禅师

　　姓曹。郡之当湖人。生而岐嶷端敏。喜趺坐。十岁乞父教佛经。能解妙义。十五即参究宗乘。二十豁然大悟。礼兴善弘远为师。参普明执侍久之。明一日问。我心里不安。你还得太平也未。师曰。苍天苍天。又一日入室。明竖拳曰。道一句看。师便掌。明大笑。师礼拜。於是机契。返兴善。掩关十有余载。顺治辛卯。出住永正。上堂。花笑春风。格外真规顿现。渔歌曲水。就中消息全彰。向上拈提。不碍通人唱和。随宜施设。何妨达者商量。寒时添衲。热则披襟。休云觅火和烟得。饥来吃饭。倦即打眠。莫道担泉带月归。握一拳。大千香水海摄尽无余。舒一掌。百亿须弥卢拈来有据。所以道。大人得大机。大智得大用。设或情尘未脱。翳眼犹存。
　　示众。以拄杖卓一下云。道得也。被他穿却鼻孔。道不得也。被他穿却鼻孔。时有僧问。道不得穿却鼻孔即且止。道得因甚也穿却鼻孔。师掷拄杖。便归方丈。
　　举六祖曰。我有一物。无头无尾。无名无字。无背无面。诸人还识么。时荷泽会出众曰。是诸法之本源。乃神会之佛性。颂曰。横将玉笛遡风吹。不犯宫商调自奇。最惜能邀仙子曲。被人唤作鹧鸪辞。
　　僧参。举雪峰淘米话未了。师劈头打云。残羹馊饭。不劳拈出。僧罔措。师云。学语之流。直打出。
　　康熙戊午五月十九日。柬通诸檀。咸集毕。师合掌叙别而逝。寿六十四。腊四十二。塔於丈室。

　　续灯正统卷三十四
　　续灯正统卷三十五

　　　　南海普陀嗣祖沙门西蜀　性统　编集

　　曹洞宗
　　大鉴下第十六世
　　天童珏禅师法嗣
　　宁波府雪窦足庵智鉴禅师

　　滁之全椒吴氏子。儿时喜读佛书。一日母与洗手疡。戏问。是甚么。师曰。佛手耳。视母为大笑。俄失二亲。走真州。依长芦了剃染。参究厉精。胁不至席者数年。时大休珏典第一座。目师为法器。具戒后。入象山之郑行山。缚庵而居。山当海岸多妖怪。有巨蟒入庵。矫首怒视。越数日复旋绕於床。师不顾。蟒为引去。变怪百出。皆不可惑。徐亦帖然。一夕深定中自念。此岂外物耶。遂豁然大悟。身心世界。洞如瑠璃。乃下山见延寿然。曰日来肚大。无物可餐。庵小无床可卧。若能与食。展庵则住。否则去。然曰。者汉从甚处见鬼见神。来者里纳败。师便喝。於是反覆征诘不能屈。然乃曰。鉴公彻人也。复走见大休於岳林。机辩逸出。休曰。今后佛祖。不奈尔何矣。因令为众行丐。师荷二囊。随得即受。备历艰勤。翠山宗白头。谓师曰。为众竭力。得无劳耶。师曰。须知有不劳者。曰尊贵位中收不得时如何。师曰。触处相逢不相识。曰者犹是途中宾主。如何是主中主。师曰。丙丁吹灭火。宗以手掩师口。师拂袖而退。宗迁雪窦。挽师偕行。时法堂新饬。命师普说。宗窃听之。叹曰。吾生有耳。未尝闻也。出世继其席。
　　上堂。世尊有密语。迦叶不覆藏。一夜落花雨。满城流水香。凡六坐道场。皆王公大人推引。绍熙辛亥谢事。退居雪窦之东庵。明年七月示恙。诫众曰。吾行矣。送终须务简约。勿素服哀恸。言讫而逝。阅世八十有八。夏五十三。塔全身于本山之左。有藏其须发者。缕缕皆获舍利。道声震海内。而迹曾不越四明。故自号足庵。

　　雪窦宗禅师法嗣
　　扬州府泰州广福微庵道勤禅师

　　本郡俞氏子。上堂。举僧问同安。如何是和尚家风。同安曰。金鸡抱子归霄汉。玉兔怀胎入紫微。曰忽遇客来。将何祗待。同安曰。金果早朝猿摘去。玉华晚后凤衔来。师曰。广福即不然。有问如何是和尚家风。祇向他道。翠竹丛边歌欵乃。碧岩深处卧烟萝。忽遇客来将何祗待。没底篮儿盛皓月。无心碗子贮清风。

　　善权智禅师法嗣
　　绍兴府超化藻禅师

　　开炉上堂。雪满寒窗。烧尽丹霞木佛。氷交野渡。冻杀陕府铁牛。直得寒灰发焰。片雪不留。任运纵横。现成受用。诸禅德要会么。衲帔蒙头坐。冷暖了无知。
  </div>
  <div class="pagination">
   <a href="续灯正统_page52.html">
    上一页
   </a>
   <span>
    ...
   </span>
   <a href="续灯正统_page48.html">
    48
   </a>
   <a href="续灯正统_page49.html">
    49
   </a>
   <a href="续灯正统_page50.html">
    50
   </a>
   <a href="续灯正统_page51.html">
    51
   </a>
   <a href="续灯正统_page52.html">
    52
   </a>
   <span class="current-page">
    53
   </span>
   <a href="续灯正统_page54.html">
    54
   </a>
   <a href="续灯正统_page55.html">
    55
   </a>
   <a href="续灯正统_page56.html">
    56
   </a>
   <a href="续灯正统_page57.html">
    57
   </a>
   <a href="续灯正统_page58.html">
    58
   </a>
   <span>
    ...
   </span>
   <a href="续灯正统_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
