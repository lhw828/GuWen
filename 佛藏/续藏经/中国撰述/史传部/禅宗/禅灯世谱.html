<!DOCTYPE html>
<html>
<head>
    <meta charset="UTF-8">
    <title>禅灯世谱 - 第 1 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅灯世谱 - 第 1 页/共 30 页</h1>
    <div class="content">续藏经   禅灯世谱
　明 道忞编修　吴侗集

 序

　　昔世尊以正法眼藏嘱付迦叶。阿难副贰传化毋令断绝。迨至五家分唱而宗风徧满十方矣。然黄檗犹有不道无禅祇道无师之叹。何哉。当时临济小厮独得大机之用。惯捋虎须尽令而行。大地人亡锋结舌去。黄檗记以吾宗到汝大兴於世。虽因缘之相会。亦作用之逈殊也。厥后英灵迭起。个个如狮子儿。山鬼野狐望风奔避。遂使正法眼藏绵历至今。识者所以服师传之妙也。曹洞纲宗拣魔辨异。其大旨略与临济同。故法道之行与临济相终始。然自大阳之后。投子继之。则曹洞亦分源於临济矣。昔人谓合五百年而别。别五百年而合。倘亦有然者乎。乃自宋季以历我明代有英杰。而残编断简湮没於荒榛败草之中。后世儿孙欲识其姓名而不可得。悲夫庐岳忞公乃天童大师高弟也。广搜碑传叙次成编。其自灵山以至曹溪则已历三十三世矣。后自曹溪之下以至禹门则又历三十三世矣。前后相承若合符节。而天童继起於其间。则代兴者正未艾也。天童操一条白棒勘验诸方。佛来祖来劈脊便打。纵有神通妙用无处藏身。临济一宗大兴於世。奇哉。始余承事寿昌。咨决最久。然犹恨离师太蚤未尽其长。及再侍大师於天童。睹其机用而后叹临济之尚存也。乃寿昌尝为余言。老僧五十岁行脚印法瑞峰。第未及详瑞峰之为谁子耳。余阅禅灯世谱。瑞峰原与禹门同师。则寿昌固临济之嫡血骨也。其嗣廪山而匾曹洞。实与投子之事相符。日月光明并行不悖。固世尊所嘱副贰传化毋令断绝於方来哉。
　　崇祯五年三月上巳日弟子黄端伯稽首和南撰

 禅灯世谱后序

　　吾祖之道之传于诸夏也。始于梁。盛于唐。而光显于宋。其间往往多高文博达之士。故先德之出处与其言行之大端。皆有传记可考。非直谱谍已也。自元而降。传灯不修。遂使一代宗匠与夫抗迹西山者同一湮没无闻。良可悲夫。忞出家染指法味时。即慨然有稗官野史之志。第碑残简缺无可捃拾。思按宗图纂为世谱以代其志。适草创未举。会金粟老人有黄檗之请。因执侍入闽。乃得吴君所纂。与忞先心不谋而合。但惜其中多错漏附会。未免无征不信之失。遂发大藏考验传灯诸录。取其师承有据者载之。不敢以影响参合疑误后人。间有说法当世。嗣代未详者。但附於其宗之末。俟其详者补之。於是校勘既的。征以往言。庶几取信将来。亦循名得实之一助云尔。后之君子。其有继传灯而作者。或考征斯谱未可知也。
　　崇祯四年冬至前三日匡山黄岩寺道忞题

　　 

　　禅灯世谱卷第一

　　　　明匡山黄岩寺后学比丘道忞编修
　　　　闽福唐优婆塞弟子吴侗集

　　三十三祖世系图

(始祖)释迦牟尼佛(释迦文佛)

　　即贤劫第四尊。示生中天竺国。剎利种。释迦其姓也。父净饭圣王。母摩耶圣后。周昭王九年甲寅四月八日降诞。舍转轮圣王位出家。成无上道。转大法轮。其后七十九岁垂般涅盘。乃以大法印付嘱摩诃迦叶。
　　穆王三十六年壬申二月十五日中夜入灭。后一千一十七年教被华夏。即汉明帝永平十年丁卯岁也。
　　按传灯诸录。首纪七佛。次列诸祖。唯东山传法正宗记则谓正宗者必以亲相师承为效。故以释迦文佛为始祖。摩诃迦叶为第一祖。至曹溪大鉴下世次承之。所以明一佛乘化之大纲。诸祖继体之大原也。故兹系图亦不载七佛。而以释迦佛为始祖焉。
(第一祖)摩诃迦叶
　　摩竭陀国人。婆罗门氏。父饮泽。母香志。先舍家入山。以头陀法自修。遇佛出家。受正法眼藏。后付阿难。乃持拂所嘱金襕袈裟入定于鸡足山。待慈氏下生。即周孝王世。

(二祖)阿难尊者
　　姓剎帝利。斛饭王子。佛之从弟。多闻博达。总持第一。修多罗藏皆其结集。欲趣灭度。乃以法付其弟子商那和修。又嘱累乎末田底迦者。于周夷王世入灭。

(三祖)商那和修
　　突罗国人。姓毗舍多氏。父林胜。母憍奢耶。在胎六年。生有自然之服。随身而长。出家为阿难徒。预受佛记。居优留荼伽蓝伏二火龙后。以法付优波鞠多。周宣王时入灭。

(四祖)优波鞠多
　　咤利国人。姓首陀氏。父善意。出家得道有异迹。号为无相好佛。降魔波旬。度人最众。所记其人。筹数盈溢石室。于周平王世入灭。弟子多迦以室筹阇维[(冰-水+〡)*又]舍利建塔。

(五祖)提多迦
　　摩伽陀国人。父梦金日而生。遇优波尊者为释梦义。得受正法。后付弥遮迦。化火自焚。即周庄王世也。

(六祖)弥遮迦
　　中印度人。至北天竺国。见城堞间有金色瑞云曰。此大乘气也。遇婆须蜜。付以法。周襄王世化火自焚。

(七祖)婆须蜜
　　北天竺国人。姓颇罗堕。行化至迦摩罗国。以论义服佛陀难提。付以正法。周定王世示寂本座。塔葬全身。

(八祖)佛陀难提
　　迦摩罗国人。姓瞿昙波。生而顶有肉髻。性大聪明。辩捷无碍。於周景王世以法付伏驮密多。俨然寂灭。

(九祖)伏驮密多
　　提伽国人。姓毗舍罗。生不言履。难提尊者示其夙缘。付以法印。后得香盖长者子为弟子。周敬王时入灭。

(十祖)胁尊者
　　中印度人。本名难生。出家精苦。胁不至席。游化至花氏国。先示瑞相。果得夜奢付法。周定主世化火自焚。

(十一祖)富那夜奢
　　花氏国人。姓瞿昙氏。游化波罗奈国。得马鸣大士付正法眼藏。周安王世泊然灭寂。塔葬全身。

(十二祖)马鸣大士
　　波罗奈国人。亦名功胜。以其功德殊胜故也。摄伏迦毗摩罗为弟子。遂以法付之。周显王世趣大寂灭。

(十三祖)迦毗摩罗
　　华氏国人。初为外道。后於马鸣大士得法。降大火龙。因得龙树为弟子。付正法藏。周赧王世趣寂。

(十四祖)龙树尊者
　　西天竺国人。广造众论。开释正法。以应机宜。将垂灭度。乃以其法印付迦那提婆。当秦始皇世也。

(十五祖)迦那提婆
　　南天竺国人。姓毗舍那。初谒龙树。树以钵盛水于座。尊者以针投之。欣然契会。汉孝帝世入灭。

(十六祖)罗睺罗多
　　迦毗罗国人。姓鞠摩氏。既遇提婆。得明其家树耳之缘。遂出家受大法印。当汉武帝时入灭。

(十七祖)僧伽难提
　　室罗筏国人。宝庄严王子。生而能言。出家居金河石窟。因罗睺罗多至。传大法要。汉昭帝世手扳树而化。

(十八祖)伽耶舍多
　　摩提国人。姓郁头蓝。父天盖。母方圣。梦宝鉴而生大士。体如琉璃。遇难提得度受法。汉成帝世化火自焚。

(十九祖)鸠摩罗多
　　月支国人。婆罗门子。遇阇夜尊者付以法眼。遂以指爪剺面。放大光明照耀四众。乃趣寂灭。即新莽时。

(二十祖)阇夜多
　　北天竺国人。遇鸠摩罗多。闻其所说。业通三世。感悟出家得法。汉明帝世。以首倒植奄然而化。

(二十一祖)婆修盘头
　　罗阅城人。初慕饮光修杜多行。因夜多大士激发大慧。乃得付法。后汉安帝时超身入灭。

(二十二祖)摩拏罗
　　那提国常自在王子。有大神力。父命师婆修盘头。出家付法。汉桓帝世。腾身太虚。指地发泉。泊然寂灭。

(二十三祖)鹤勒那
　　月支国人。婆罗门子。生有异迹。出家专诵大品般若。感群鹤依之。晚遇摩拏罗得法。汉献帝世入灭。

(二十四祖)师子尊者
　　中天竺国婆罗门氏。以法授婆舍斯多。自以宿业当酬独留罽宾而遇害。即魏废帝齐王曹芳之世。

(二十五祖)婆舍斯多
</div>
    <div class="pagination">
<span class="current-page">1</span><a href="禅灯世谱_page2.html">2</a><a href="禅灯世谱_page3.html">3</a><a href="禅灯世谱_page4.html">4</a><a href="禅灯世谱_page5.html">5</a><a href="禅灯世谱_page6.html">6</a><span>...</span><a href="禅灯世谱_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
