<!DOCTYPE html>
<html>
<head>
    <meta charset="UTF-8">
    <title>教外别传 - 第 29 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>教外别传 - 第 29 页/共 31 页</h1>
    <div class="content">　　尸弃佛(庄严劫第九百九十九尊)偈曰。起诸善法本是幻。造诸恶业亦是幻。身如聚沫心如风。幻出无根无实性。

　　毗舍浮佛

　　毗舍浮佛(庄严劫。第一千尊)偈曰。假借四大以为身。心本无生因境有。前境若无心亦无。罪福如幻起亦灭。

　　拘留孙佛

　　拘留孙佛(见在贤劫。第一尊)偈曰。见身无实是佛身。了心如幻是佛幻。了得身心本性空。斯人与佛何殊别。

　　拘那含牟尼佛

　　拘那含牟尼佛(贤劫。第二尊)偈曰。佛不见身知是佛。若实有知别无佛。智者能知罪性空。坦然不怖於生死。

　　迦叶佛

　　迦叶佛(贤劫。第三尊)偈曰。一切众生性清净。从本无生无可灭。即此身心是幻生。幻化之中无罪福。

　　西天东土应化圣贤
　　文殊菩萨

　　文殊菩萨。一日令善财采药曰。是药者采将来。善财徧观大地。无不是药。却来白曰。无有不是药者。文殊曰。是药者采将来。善财遂於地上。拈一茎草。度与文殊。文殊接得。呈起示众曰。此药亦能杀人。亦能活人(五祖戒。出善财语云。惭愧　首山念云。文殊大似掩耳偷铃　琅琊觉云。文殊可谓诚实之言。要且额头汗出口里胶生　沩山喆云。善财能采。文殊善用。非但寝疾毗耶。直饶尽大地人。抱必死之疾。到文殊所。教他个个脱体而去。何故。解用不须霜刃剑。延龄何必九还丹　梁山远云。得之於心。伊兰作栴檀之树。失之於旨。甘露乃蒺藜之园。文殊当时与么举扬。若不是善财同声相应。同气相求。未免一场懡[怡-台+罗]。还知二大老落处么。处处绿杨堪系马。家家门首透长安　天童华云。大小文殊。被善财换却眼睛　元叟端云。善财解采不解用。文殊解用不解采。以致尽大地人。病在膏肓。大众且道。誵讹在甚么处。猴愁搂。搜头。狗走抖擞口　万峰蔚云。善财拈起药草。家丑无端露尽。文殊举示诸方。文殊漏逗不少。嵩山不令人知。且道。有何玄妙。千年松下茯苓。得者自然微笑)○庵提遮女。问文殊曰。明知生是不生之理。为甚么却被生死之所流转。文殊曰。其力未充。

　　天亲菩萨

　　天亲菩萨。从弥勒内宫而下。无着菩萨问曰。人间四百年。彼天为一昼夜。弥勒於一时中。成就五百亿天子。证无生法忍。未审说甚么法。天亲曰。祇说这个法。祇是梵音清雅。令人乐闻(荐福怀云。弥勒已是错说。天亲已是错传。山僧今日将错就错。与你诸人注破。良久云。谛听谛听。向下文长。付在来日)。

　　维摩大士

　　维摩会上。三十二菩萨。各说不二法门。文殊曰。我於一切法。无言无说。无示无识。离诸问答。是为菩萨入不二法门。於是文殊又问维摩。仁者当说。何等是菩萨入不二法门。维摩默然。文殊赞曰。乃至无有语言文字。是菩萨真入不二法门　(保福展云。文殊也似掩耳偷铃。力尽乌江。维摩一默。未出化门。又云。大小维摩。被文殊一坐。直至如今起不得　雪窦显云。维摩道什么。复云。勘破了也　琅琊觉云。文殊与么赞善。也是杓卜听虚声。维摩默然。你等诸人。不得钻龟打瓦　昭觉勤云。这一转语。丛林话会不少。有道默然。有道良久。有道据坐。有道不对。要且摸索不着。直得其声如雷。普惊群动。自古及今。前圣后圣。所说法门。只向维摩片时之间。一时显现。且道。正当恁么时。作个甚么。得见维摩　沩山果云。大众。居士门高。可谓壁立万仞。水泄不通。拟心则差。动念则隔。不拟不动。落在无事界中。诸人作么生入。良久云。退后退后　大沩智云。不二法门。是默然不是默然。若是默然。文殊则为剩语。若不是默然。维摩一场虚设。毕竟如何。具眼者辨　金粟悟云。不二与默然。广慧与诸人拈过一边。还见维摩做处么。当堂慵正坐。全体本无余)。

　　善财童子

　　善财参五十三员善知识。末后到弥勒阁前。见楼阁门闭。瞻仰赞叹。见弥勒从别处来。善财作礼曰。愿楼阁门开。令我得入。寻时弥勒至善财前。弹指一声。楼阁门开。善财入已。阁门即闭。见百千万亿楼阁。一一楼阁内。有一弥勒。领诸眷属。并一善财。而立其前○善财因无着菩萨问曰。我欲见文殊。何者即是。善财曰。汝发一念心清净即是。无着曰。我发一念心清净。为甚么不见。善财曰。是真见文殊。

　　须菩提尊者

　　须菩提尊者。在岩中宴坐。诸天雨华赞叹。尊者曰。空中雨华赞叹。复是何人。云何赞叹。天曰。我是梵天。敬重尊者善说般若。尊者曰。我於般若。未尝说一字。汝云何赞叹。天曰。如是尊者无说。我乃无闻。无说无闻。是真说般若　(雪窦显云。避喧求静。处世未有其方。他在岩中宴坐。也被这一队汉涂糊伊。更有这老汉把不住。问空中雨华赞叹复是何人。早见败阙了也。我重尊者善说般若。恶水蓦头泼。又云。我於般若未曾说一字。草里走。尊者无说我乃无闻。识甚好恶。总似这般底。何处有今日。复召大众。雪窦幸是无事人。你来这里觅个什么。以拄杖一时趂下)○尊者一日说法次。帝释雨华。尊者乃问。此华从天得邪。从地得邪。从人得邪。帝释曰弗也。尊者曰。从何得邪。帝释乃举手。尊者曰。如是如是(云门偃云。帝释举手处作么生。与你四大五蕴。释迦老子。是同是别)。

　　舍利弗尊者

　　舍利弗尊者。因入城。遥见月上女出城。舍利弗心口思惟。此姊见佛。不知得忍。不得忍否。我当问之。才近便问。大姊往甚么处去。女曰。如舍利弗与么去。舍利弗曰。我方入城。汝方出城。何言如我恁么去。女曰。诸佛弟子。当依何住。舍利弗曰。诸佛弟子。依大涅盘而住。女曰。诸佛弟子。既依大涅盘而住。而我亦如舍利弗与么去(沩山喆云。一人入城。一人出城。何言如舍利弗与么去。若人知得舍利弗月上女二人去处。十二时中动转施为。无非住诸佛大涅盘。若也未知。业识茫茫。无本可据　东禅观云。舍利弗依大涅盘而住。坐在解脱深坑。月上女如舍利弗与么去。也是随邪逐恶　昭觉勤云。住无所住。行无所行。见无所见。用无所用。各人脚跟下。廓同太虚。如十日并照。触处光辉。苟知恁么。则与月上女。同证无生。得不退转。随去来处。无不皆在大解脱中。三世诸佛鼻孔。一时穿却。说甚么如舍利弗恁么去　佛慧泉颂云。淡笼烟深[瑙-囟+日]雾。鹙子宁知此条路。直饶。撞入涅盘城。未免随他与么去。月上女实堪悲。爱将。青黛画蛾眉)○舍利弗问须菩提。梦中说六波罗蜜。与觉时同异。须菩提曰。此义深远。吾不能说。会中有弥勒大士。汝往彼问。舍利弗问弥勒。弥勒曰。谁名弥勒。谁是弥勒○舍利弗。问天女曰。何以不转女身。天女曰。我从十二年来。求女人相。了不可得。当何所转。即时天女。以神通力。变舍利弗令如天女。天女自化身如舍利弗。乃问言。何以不转女身。舍利弗。以天女像而答言。我今不知。云何转面。而变为女身(白云端代云。吾不如汝)。

　　殃崛摩罗尊者

　　殃崛摩罗尊者。未出家时。外道受教。为娇尸迦。欲登王位。用千人拇指为花冠。已得九百九十九。唯欠一指。遂欲杀母取指。时佛在灵山。以天眼观之。乃作沙门。在殃崛前。殃崛遂释母欲杀佛。佛徐行。殃崛急行追之不及。乃唤曰。瞿昙住住。佛告曰。我住久矣。是汝不住。殃崛闻之。心忽开悟。遂弃刃。投佛出家。

　　宾头卢尊者

　　宾头卢尊者。因阿育王内宫斋三万大阿罗汉。躬自行香。见第一座无人。王问其故。海意尊者曰。此是宾头卢位。此人近见佛来。王曰。今在何处。海意曰。且待须臾。言讫。宾头卢从空而下。王请就座礼敬。尊者不顾。王乃问。承闻尊者亲见佛来。是合。尊者以手策起眉曰。会么。王曰不会。尊者曰。阿耨达池龙王。曾请佛斋。吾是时亦预其数　(翠岩真云。且道。什么处见。直饶雪天漂渺。湖光澹荡。且莫说梦　保宁勇代王云。希有希有　沩山喆云。无忧王饭三万阿罗汉。要且不识宾头卢。当时待他策起眉毛云会么。便与作礼。非唯识宾头卢。亦乃同参古佛　云居元代王云。当时蓦面便唾　虎丘隆云。宾头卢得大机。显大用。不谩亲见佛来。虽然。赖阿育王放过。若不放过。洎合打失眉毛。放过则且置。尊者策起眉毛。又作么生。还会么。当台一鉴明如日。万古晴空绝是非　梁山远云。阿育王轻轻借问。宾头卢草草承当。仔细检点将来。不胜漏逗。且那里是漏逗处国清才子贵。家富小儿娇　荐福行云。大王七宝随身。尊者天龙拥卫。蓦然狭路相逢。彼此难为回避。且道。其中事作么生。阎浮接得真天子。同踏毗卢顶上行)。

　　障蔽魔王

　　障蔽魔王。领诸眷属。一千年随金刚齐菩萨。觅起处不得。忽一日得见。乃问曰。汝当依何而住。我一千年。觅汝起处不得。金刚齐曰。我不依有住而住。不依无住而住。如是而住　(法眼益云。障蔽魔王。不见金刚齐即且从。只如金刚齐。还见障蔽魔王么　径山杲云。既觅起处不得。一千年随从底。是甚么。金刚齐云。我不依有住而住。不依无住而住。如是而住。互相热瞒。法眼道。障蔽魔王。不见金刚齐即且从。只如金刚齐。还见障蔽魔王么。恁么批判。也是看孔着楔。即今莫有知妙喜起处底么喝云。寐语作么　东禅岳云。富贵即易。贫穷即难。虚空无心。墙壁有耳。二老汉不得无过。且道。过在於何。路从平处险。人向静中忙)。

　　那叱太子

　　那叱太子。析肉还母。析骨还父。然后现本身。运大神力。为父母说法。

　　秦跋陁禅师

　　秦跋陁禅师。问生法师。讲何经论。生曰。大般若经。师曰。作么生说色空义。曰众微聚曰色。众微无自性曰空。师曰。众微未聚。唤作甚么。生罔措。师又问。别讲何经论。曰大涅盘经。师曰。如何说涅盘之义。曰涅而不生。盘而不灭。不生不灭。故曰涅盘。师曰。这个是如来涅盘。那个是法师涅盘。

　　宝志禅师

　　宝志禅师。初金陵东阳民朱氏之妇。上巳日。闻儿啼鹰巢中。梯树得之。举以为子。七岁依锺山大沙门僧俭出家。专修禅观。宋太始二年。发而徒跣。着锦袍。往来皖山剑水之下。以翦尺拂子拄杖头。负之而行○天鉴二年。梁武帝韶问。弟子烦惑未除。何以治之。答曰十二。帝问。其旨如何。答曰。在书字时节刻漏中。帝益不晓○帝尝诏画工张僧繇。写师像。僧繇下笔。輙不自定。师遂以指剺面门。分披出十二面观音。妙相殊丽。或慈或威。僧繇竟不能写。他日与帝。临江纵望。有物泝流而上。师以杖引之。随杖而至。乃紫旃檀也。即以属供奉官俞绍。令雕师像。顷刻而成。神采如生○师垂语曰。终日拈香择火。不知身是道场(雪窦显云。一对无孔铁锤　昭觉勤云。终日拈香择火。不知拈香择火)○又曰。大道祇在目前。要且目前难睹。欲识大道真体。不离声色言语○又曰。京都邺都浩浩。还是菩提大道(法眼益云。京都邺都浩浩。不是菩提大道)○十二时歌。平旦寅。狂机内有道人身。穷苦枉经无数劫。不信常擎如意珍。若捉物入迷津。但有纤毫即是尘。不住旧时无相貌。外寻知识也非真。日出卯。出处不须生善巧。纵使神光照有无。举意便遭魔境娆。若施功终不了。晓夜被他人我拗。不用安排祇么从。何曾心地生烦恼。食时辰。无明本是释迦身。坐卧不知元是道。祇么忙忙受苦辛。认声色觅疎亲。尽是他家染污人。若拟痴心求作佛。问取虚空始出尘。禺中巳。未了之人争为计。假饶特达祖师言。莫向心头安了义。祇守玄没文字。认着依前还不是。暂时自肯不追寻。永劫不遭魔境使。日南午。四大身中无价宝。阳焰空华不肯抛。作意修行受辛苦。不曾迷莫求悟。任你朝阳几回暮。有相身中无相身。无明路上无生路。日昳未。心地何曾安了义。他家文字有踈亲。不用工夫求的意。任纵横绝忌讳。长在人间不居世。运用元来声色中。迷夫未识争为计。晡时申。学道先须不厌尘。有相本来权积聚。无形不用更安真。作净洁却劳神。莫认痴强作近邻。言下不求无住处。暂时唤作出家人。日入酉。虚幻声香不长久。禅悦珍羞尚不餐。谁能更饮无明酒。没可把没可守。荡荡逍遥未曾有。纵使多闻达古今。也是痴狂外边走。黄昏戌。狂子兴功投暗室。假使心通无量时。历劫何曾异今日。拟思量却啾唧。转使心头黑如漆。昼夜舒光照有无。痴人唤作波罗蜜。人定亥。勇猛精进成懈怠。不起纤毫修学心。无相光中常自在。超释迦越祖代。心有微尘还窒碍。放荡长如痴兀人。他家自有通人爱。半夜子。心住无生即生死。心法何曾属有无。用时便用勿文字。佛祖言外边事。识取起时还不是。作境搜求实总无。生死魔来任相试。鸡鸣丑。一颗圆光明已久。内外追寻觅总无。境上施为浑大有。不见头也无手。世界坏时渠不朽。未了之人听一言。祇这如今谁动口。

　　善慧大士

　　善慧大士者。婺州义乌县人也。齐建武四平。丁丑五月八日。降于双林乡傅宣慈家。本名翕。年十六。纳刘氏女。名妙光。生普建普成二子。二十四。与里人稽亭浦漉鱼。获已沈笼水中。祝曰。去者适。止者留。人或谓之愚。会有天竺僧嵩头陀。曰我与汝。毗婆尸佛所发誓。今兜率宫。衣钵见在。何日当还。因命临水观影。见圆光宝盖。大士笑谓之曰。炉韛之所多钝铁。良医之门足病人。度生为急。何思彼乐乎。嵩指松山顶曰。此可栖矣。大士躬耕而居之。有人盗菽麦瓜果。大士即与篮笼盛去。日常营作。夜则行道。见释迦金粟定光三如来放光袭其体。大士乃曰。我得首楞严定。天嘉二年。感七佛相随。释迦引前。维摩接后。唯释尊数顾共语。为我补处也。其山顶黄云盘旋若盖。因号云黄山○梁武帝。请讲金刚经。大士才升座。以尺挥案一下。便下座。帝愕然。圣师曰。陛下还会么。帝曰不会。圣师曰。大士讲经竟　(汾阳昭云。讲得甚好　白云端云。傅大士与志公。被武帝一状领过　本觉一云。傅大士已是葛藤。志公重下注脚。诸人如今乐闻么。良久云。两段不同　老宿云。大士不得志公。洎成虚弃)○又一日讲经次。帝至。大众皆起。唯大士端坐不动。近臣报曰。圣驾在此。何不起。大士曰。法地若动。一切不安○大士一日。披衲顶冠靸履朝见。帝问。是僧邪。大士以手指冠。帝曰。是道邪。大士以手指靸履。帝曰。是俗邪。大士以手指衲衣○心王铭曰。观心空王。玄妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。於此漂沉。诸佛菩萨。非此安心。明心大士。悟此玄音。身心性妙。用无更改。是故智者。放心自在。莫言心王。空无体性。能使色身。作邪作正。非有非无。隐显不定。心性离空。能凡能圣。是故相劝。好自防慎。剎那造作。还复漂沉。清净心智。如世黄金。般若法藏。并在身心。无为法宝。非浅非深。诸佛菩萨。了此本心。有缘遇者。非去来今○有偈曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇这语声是(玄沙备云。大小傅大士。祇认得个昭昭灵灵　雪窦显云。天下衲僧跳不出。直饶口挂壁上汉。别有一窍勘过了打。又云。玄沙也是打草蛇惊　九峰勤云。大小傅大士。奈一法中而有异。九峰即不然。夜夜困即眠。朝朝觉即起　洞山聪云。九峰和尚。是大力量人。言不虚发。洞山道。困来即便眠。觉来即便起。只如你衲僧家。白日还打睡么。虽然如是。三十年后。且莫和泥合水　法昌遇云。此是古佛垂慈。不无方便。争奈善因。而招恶果。傅大士如张漫天网。罗龙打凤。奈何鳞甲羽毛。总在里许。逃生无路。若是灵禽异兽。决定别有生涯　保宁勇云。大众。傅大士此颂。古今不坠。一切人知。向此瞥地者亦多。错会者不少。玄沙云。大小傅大士。只认得个。昭昭灵灵。洞山总云。且道。衲僧家。日里还曾睡也无。此两转语。谁言世上无仙客。须信壶中别有天。保宁亦有一颂。要眠时即眠。要起时即起。水洗面皮光。啜茶湿却觜。大海红尘飞。平地波涛起。阿呵阿呵呵。啰哩哩啰哩　千岩长云。三尊宿。大似徐六担板。傅大士又俗气未除。若论向上宗乘。总欠悟在。且道。无明具甚么眼目。不见道。直须挥剑。若不挥剑。渔父栖巢)○又曰。空手把锄头。步行骑水牛。人从桥上过。桥流水不流(天奇瑞云。爵禄可辞。白刃可蹈。此语难得也。何故。五更鸡唱兮。花开上苑。三秋叶落兮。云罩前溪)○又曰。有物先天地。无形本寂寥。能为万象主。不逐四时凋。

　　南岳慧思禅师

　　南岳慧思禅师。武津李氏子。因志公令人传语曰。何不下山教化众生。目视云汉作甚么。师曰。三世诸佛。被我一口吞尽。何处更有众生可化(五祖戒云。更说道理看　报慈遂征云。且道。山上语。山下语　雪窦显云。有什么屎臭气　琅琊觉云。验人端的处　云居舜云。思大和尚。宝公未传语时。犹较些子　翠岩芝云。思大祇见锥头利。不见凿头方　芭蕉彻云。更进一步。又云。虽是入泥入水。几人构得　天圣泰云。思大祇知开口。宝公平地吃交　保宁勇。别思大云。传语法师。合取狗口)。

　　天台智者禅师

　　天台山修禅寺智者禅师。讳智顗。荆州华容陈氏子。在南岳。诵法华经。至药王品。曰是真精进。是名真法供养如来。於是悟法华三昧。获旋陀罗尼。见灵山一会。俨然未散　(径山杲云。而今未获旋陀罗尼者。还见灵山一会否。若见。以何为证。若不见。是真精进。是名真法供养如来。只恁么念过。却成剩法矣)。

　　泗州僧伽大圣

　　泗州僧伽大圣。或问。师何姓。师曰姓何。曰何国人。师曰。何国人。

　　天台丰干禅师

　　天台山丰干禅师。因寒山问。古镜未磨时。如何照烛。师曰。冰壶无影像。猿猴探水月。曰此是不照烛也。更请道看。师曰。万德不将来。教我道甚么。寒山拾得。俱作礼而退○师欲游五台。问寒山拾得曰。汝共我去游五台。便是我同流。若不共我去游五台。不是我同流。寒山曰。你去游五台作甚么。师曰。礼文殊。寒山曰。你不是我同流。(翠岩芝云。大似辩才见萧翼)师寻独入五台。逢一老人便问。莫是文殊么。曰岂可有二文殊。师作礼未起。忽然不见(赵州谂代云文殊文殊)。

　　天台寒山子

　　天台山寒山子。因众僧炙茄次。将茄串。向一僧背上。打一下。僧回首。寒山呈起茄串曰。是甚么。僧曰。这风颠汉。寒山向傍僧曰。你道这僧费却我多少盐醋(宝峰文云。寒山打这僧。实为费盐酱多。莫别有道理　黄龙清云。寒山子只知这僧费多少盐酱。不知自己抛撒更多。且道。什么处是抛撒处。良久云。十方世界成狼藉。一日收来五味全)○因赵州游天台。路次相逢。寒山见牛迹。问赵州曰。上座还识牛么。赵州曰不识。寒山指牛迹曰。此是五百罗汉游山。赵州曰。既是罗汉。为甚么却作牛去。寒山曰。苍天苍天。赵州呵呵大笑。寒山曰。作甚么。赵州曰。苍天苍天。寒山曰。这厮儿宛有大人之作。

　　天台拾得子

　　天台山拾得子。一日扫地。寺主问。汝名拾得。因丰干拾得汝归。汝毕竟姓个甚么。拾得放下扫帚。叉手而立。寺主再问。拾得拈扫帚。扫地而去。寒山搥胸曰。苍天苍天。拾得曰。作甚么。寒山曰。不见道。东家人死。西家人助哀。二人作舞。笑哭而出○国清寺半月念戒。众集。拾得拍手曰。聚头作想。那事如何。维那叱之。拾得曰。大德且住。无嗔即是戒。心净即出家。我性与你合。一切法无差。

　　明州布袋和尚

　　明州奉化县布袋和尚。形裁腲鮾。蹙额皤腹。出语无定。寝卧随处。常以杖荷一布囊并破席。凡供身之具。尽贮囊中。入廛肆聚落。见物则乞。或酰醢鱼菹。才接入口。分少许投囊中。时号长汀子○一日有僧。在师前行。师乃拊其背。僧回首。师曰。乞我一文钱。曰道得即与汝一文。师放下布袋。叉手而立○白鹿和尚问。如何是布袋。师便放下布袋。曰如何是布袋下事。师负之而去○先保福和尚问。如何是佛法大意。师放下布袋叉手。保福曰。为祇如此。为更有向上事。师负之而去○师在街衢立。有僧问。和尚在这里作甚么。师曰。等个人。曰来也来也。(归宗柔别云。归去来)师曰。汝不是这个人。曰如何是这个人。师曰。乞我一文钱○有偈曰。吾有一躯佛。世人皆不识。不塑亦不装。不雕亦不刻。无一滴灰泥。无一点彩色。人画画不成。贼偷偷不得。体相本自然。清净非拂拭。虽然是一躯。分身千百亿○又有偈曰。一钵千家饭。孤身万里游。青目睹人少。问路白云头○梁贞明三年丙子三月。师将示灭。於岳林寺东廊下。端坐盘石。而说偈曰。弥勒真弥勒。分身千百亿。时时示时人。时人自不识。偈毕安然而化。其后复现于他州。亦负布袋而行。

　　法华志言大士
</div>
    <div class="pagination">
<a href="教外别传_page28.html">上一页</a><span>...</span><a href="教外别传_page24.html">24</a><a href="教外别传_page25.html">25</a><a href="教外别传_page26.html">26</a><a href="教外别传_page27.html">27</a><a href="教外别传_page28.html">28</a><span class="current-page">29</span><a href="教外别传_page30.html">30</a><a href="教外别传_page31.html">31</a><a href="教外别传_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
