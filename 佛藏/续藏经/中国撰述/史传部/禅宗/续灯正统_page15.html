<!DOCTYPE html>
<html>
 <head>
  <meta charset="utf-8"/>
  <title>
   续灯正统 - 第 15 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续灯正统 - 第 15 页/共 65 页
  </h1>
  <div class="content">
   香山人。初参独峰。令看不是心不是佛不是物话。同云峰月山等六人。立盟互相究竟。次见淮西无能教。教示无字话令参。一日。晤同参敬上座。敬问。你六七年来。有甚见处。师曰。每日只是目前无一物。敬曰。你者一络索。从甚处来。师罔然。乃问。毕竟明此大事。应作么生。敬曰。不见道。要知端的意。北斗而南看。说了便去。师被一拶。直得不知行坐者七日。偶到净头寮。疑情不解。食顷乃觉。胸次轻清。目前人物。一切不见。直是通身汗流。遂见敬。敬举扇曰。速道速道。师遽曰。举起分明也妙哉。清风匝匝透人怀。个中消息无多子。直得通身欢喜来。自此下语作颂。都无滞碍。及至向上一路。又不得洒落。乃入香严山过夏。复谒无方普。普问。万法归一。一归何处。师曰。鼻竖眼横。普曰。者是学得底。师曰。鸡寒上树。鸭寒下水。普曰。不问者个。如何是你父母未生前面目师。竖起拳曰。看。普曰。好与三十拄杖。师拂袖便出。适值铁山从高丽回至石霜。师往见。山问。仙府何处。师曰。汝州。山曰。风穴面目如何。师将二十年工夫。通说一遍。山把定咽喉问。如何是无字。师曰。近从潭州来。不得湖北信。山曰。未在更道。师曰。和尚几时离高丽。山曰。未在更道。师喝一喝。拂袖便出。山曰。者兄弟都好。只一件大病。道我发明了。师闻而感激。复入光州山中十七年。方得颖脱。尝示众曰。法无定相。遇缘即宗。秉金刚剑。吞栗棘蓬。截断衲僧舌头。坐却毗卢顶[宁*页]。拈一茎草。作丈六金身。将丈六金身。作一茎草。直教寸丝不挂。月冷秋空。寒灰发焰。到者里。唤作佛法。入地狱如箭射。不唤作佛法。入地狱如箭射。诸仁者。毕竟作么生会。不见船子道。藏身处没踪迹。没踪迹处莫藏身。虽然恁么。正眼观来。尽是闲家具。衲僧分上。料掉没交涉。

　　常州府宜兴玉峰寂照无极导禅师

　　吴兴赵氏子。生时白光盈室者三夕。值元兵下江南。母计氏。为游兵俘去。师长以求母。持大士名。至切徧寻十余年。得之河间。於是。偕礼普陀。从铁山琼落发。次谒及庵信于道场。无隐元于净慈。因泛湖闻渔歌。脱然有省。呈元。元曰。此间无你栖泊处。师拂衣去。寻筑庵弁山之阳。母终。葬毕。一夕空中有白衣人。语曰。缘在宜兴。於是。得玉峰山。建寂照禅院。邑人翕然宗之。至顺壬申正月六日。无疾趺坐而逝。世寿六十五。僧腊三十。阇维。舍利无数。分塔於寂照中隐二处。中隐在邑之东北。亦师所创也。

　　大鉴下第二十四世
　　乌石愚禅师法嗣
　　江宁府灵谷非幻无涯道永禅师

　　衢之西安浮石吴氏子。父梦明果至门诞之。投乌石杰峰出家。峰问。何处来。师应声曰。虚空无向背。峰指钟示师。师信口成颂曰。百炼炉中滚出来。虚空元不惹尘埃。如今挂在人头上。触着洪音徧九垓。时年始十二。峰大奇之。旋为祝发。居下版。服勤积久。疑滞尽释。得无碍辩。峰为印可。永乐间。敕住灵谷。会朝廷建大斋有礼。官董事甚严。师若不经意者。左右怪问之。师曰。自家有一大事甚紧。无暇他及。沐浴更衣。趺坐书偈曰。生死悠悠绝世缘。蒙恩永乐太平年。者回撒手归空去。雪霁云消月正圆。投笔而逝。上闻。遣中官致祭。茶毗。舍利徧布。七众叹未曾有。

　　温州府护龙太初启原禅师

　　日本国源氏子。父官方宰。九岁。送入建长寺出家。十八。请旨南询。历三年抵福州。时吴元之丙午二月。进京贡上。引师见上。上喜。敕见季潭泐。泐指令徧参。后谒杰峰。一日峰上堂曰。雪覆千山。因甚么孤峰不白。师出众曰。雷声隐隐。雨点全无。峰曰。草庵上盖瑠璃瓦。石室中藏玛瑙瓶。师曰。大虫骑却南山虎。峰曰。虎生七子。阿那个无尾巴。师曰。第七个。峰曰。且放汝三十棒。由是许入室。后辞。结茅庐阜。复移石龙。出世广度。迁罗阳三峰。再迁护龙。尝垂三关语。一曰。舜若多神。因甚么向平地上。拖泥带水。二曰。金翅鸟王。劈海取龙吞。因甚么被泥鳅吞却。三曰。三世诸佛说不得。因甚么狸奴白牯念摩诃。永乐丁亥三月朔。集众说偈曰。生也铁面皮。死也铁面皮。一击百杂碎。白日绕须弥。遂坐逝。塔於南院。

　　续灯正统卷之八
　　续灯正统卷九

　　　　南海普陀嗣祖沙门西蜀　性统　编集
　　临济宗

　　大鉴下第十七世
　　径山杲禅师法嗣
　　泉州府教忠晦庵弥光禅师

　　闽之李氏子。儿时寡言笑。闻梵呗则喜。十五。依幽岩慧圆顶。犹喜阅群书。一日弃之出岭。谒圆悟於云居。次参黄檗祥。高庵悟。皆有契。以淮楚盗起。归谒佛心。会大慧寓广。因往从之。慧曰。汝在佛心处所得者。试举一二看。师举佛心上堂拈普化公案曰。佛心即不然。总不恁么来时如何。劈脊便打。从教徧界分身。慧曰。汝意如何。师曰。某不肯他后头下个注脚。慧曰。此正是以病为法。师毅然。无信可意。慧曰。汝但揣摩看。师竟以为不然。经旬。因记海印信拈曰。雷声浩大。雨点全无。始无滞。趋告慧。慧以举道者见琅琊并玄沙未彻语。诘之。师对已。慧笑曰。虽进得一步。祇是不着所在。如人斫树。根下一刀。则命根断矣。汝向枝上斫。其能断命根乎。今诸方浩浩说禅者。多皆如此。何益於事。其杨岐正传。三四人而已。师愠而去。翌日慧问。汝还疑否。师曰。无可疑者。慧曰。祇如古人相见。未开口时。已知虚实。或闻其语。便识浅深。此理如何。师悚然汗下。莫知所诣。慧令究有句无句话。一日慧过云门庵。师侍行。问曰。某到者里。不能得彻。病在甚处。慧曰。汝病最癖。世医拱手。何也。别人死了活不得。汝今活了未肯死。要到大安乐田地。须是大死一回始得。师疑情愈深。后入室。慧问。吃粥了也。洗钵盂了也。去却药忌。道将一句来。师曰。裂破。慧震威喝曰。你又说禅也。师即大悟。慧挝鼓告众曰。龟毛拈得笑咍咍。一击万重关锁开。庆快平生在今日。孰云千里赚吾来。师亦以颂呈之曰。一拶当机怒雷吼。惊起须弥藏北斗。洪波浩渺浪滔天。拈得鼻孔失却口。
　　住后上堂。有句无句。如藤倚树。放憨作么。及乎树倒藤枯。句归何处。情知汝等诸人。卒讨头鼻不着。为甚如此。祇为分明极。翻令所得迟。
　　上堂。梦幻空华。何劳把捉。得失是非。一时放却。掷拂子曰。山僧今日已是放下了也。汝等诸人。又作么生。复曰。侍者收取拂子。
　　僧问。文殊为甚么出女子定不得。师曰。山僧今日困。曰罔明为甚么却出得。师曰。令人疑着。曰恁么则擘开华岳千峰秀。放出黄河一派清。师曰。一任卜度。

　　九江府东林卍庵道颜禅师

　　潼川鲜于氏子。久参圆悟。微有省。洎悟还蜀。嘱依妙喜。仍以书致喜曰。颜川彩绘已毕。但欠点眼耳。他日嗣其后。未可量也。喜居云门及洋屿。师皆侍焉。朝夕质疑方大悟。
　　住后上堂。一叶落天下秋。一尘起大地收。鸟窠吹布毛。便有人悟去。今时学者。为甚么却不识自己。良久曰。莫错怪人好。
　　上堂。欲识诸佛心。但向众生心行中识取。欲识常住不凋性。但向万物迁变处会取。还识得么。欲得不招无间业。莫谤如来正法轮。
　　上堂。诸人知处。良遂总知。良遂知处。诸人不知。作么生是良遂知处。乃曰。鸬鹚语鹤。
　　上堂。仲冬严寒。三界无安。富者快乐。贫者饥寒。不识玄旨。错认定盘。何也。牛头安尾上。北斗面南看。
　　上堂。一滴滴水。一滴滴冻。天寒人寒。风动幡动。云门扇子。[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。不出诸人十二时中寻尝受用。
　　上堂。圆通门户。八字打开。若是从门入得。不堪共语。须是入得无门之门。方可坐登堂奥。所以道。过去诸如来。斯门已成就。现在诸菩萨。今各入圆明。未来修学人。当依如是法。从上诸圣。幸有如此广大门风。奈之何不能继绍。甘自鄙弃。穿窬墙壁。好不丈夫。敢问大众。无门之门。作么生入。良久曰。非唯观世音。我亦从中证。
　　上堂。元宵已过。化主出门。六群比丘。各从其类。此众无复枝叶。纯有真实。如是增上慢人。退亦佳矣。麒麟不为瑞。鸑鷟不为荣。麦秀两岐。禾登九穗。总不消得。但愿官中无事。林下栖禅。水牯牛饱卧。斜阳担板汉。清贫长乐。粥足饭足。俯仰随时。筯笼不乱搀匙。老鼠不咬甑箅。山家活计。淡薄长情。不敬功德天。谁嫌黑暗女。有智主人。二俱不受。良久曰。君子爱财。取之以道。
　　上堂。去年寒食后。今年寒食前。日日是好日。不是正中偏。
　　上堂。客舍久留连。家乡夕照边。檐悬三月雨。水没两湖莲。镬漏烧灯盏。柴生满灶烟。已忘南北念。入望尽平川。
　　上堂。栴檀林无杂树。郁密深沉师子住。所以栴檀丛林。栴檀围绕。荆棘丛林。荆棘围绕。一人为主。两人为伴。成就万亿国土。士农工商。若夜叉。若罗剎。见行魔业。优哉游哉。聊以卒岁。
　　僧问。香严上树话。意旨如何。师曰。描不成画不就。曰李陵虽好手。争奈陷番何。师曰。甚么处去来。
　　问。如何是佛。师曰。汝是元固。僧近前曰。喏喏。师曰。裈无裆。袴无口。
　　问。如何是佛。师曰。志公和尚。曰学人问佛。何故答志公和尚。师曰。志公不是闲和尚。曰如何是法。师曰。黄绢幼妇。外孙齏臼。曰是甚么章句。师曰。绝妙好辞。曰如何是僧。师曰。钓鱼船上谢三郎。曰何不直说。师曰。玄沙和尚。曰三宝已蒙师指示。向上宗乘事若何。师曰。王乔诈仙得仙。僧呵呵大笑。师乃叩齿。

　　福州府西禅懒庵鼎需禅师

　　本郡林氏子。幼举进士。有声。年二十五。因读遗教经。忽曰。几为儒冠误。欲去家。母难之以亲迎在期。师乃绝之曰。夭桃红杏。一时分付春风。翠竹黄花。此去永为道伴。竟依保寿乐为比丘。一锡湖湘。徧参名宿。归里。结庵於羌峰绝顶。不下山者三年。佛心才。挽出首众於大乘。尝问学者即心即佛因缘。时妙喜庵洋屿。师之友弥光。与师书曰。庵主手段。与诸方别。可来少欵如何。师不答。光以计邀师饭。师往赴之。会妙喜入室。举僧问马祖。如何是佛。祖云即心是佛。作么生。师下语。妙喜诟之曰。你见解如此。敢妄为人师耶。鸣鼓普说。讦其平生珍重得力处。排为邪解。师泪交颐。不敢仰视。默计曰。我之所得。既为所排。西来不传之旨。岂止此耶。遂执弟子礼。一日喜问。内不放出。外不放入。正恁么时如何。师拟开口。喜拈竹篦。劈脊连打三下。师於此大悟。厉声曰。和尚已多了也。喜又打一下。师礼拜。喜笑曰。今日方知吾不汝欺也。遂印以偈曰。顶门竖亚摩酰眼。肘后斜悬夺命符。瞎却眼卸却符。赵州东壁挂葫芦。於是。声动丛林。
　　住后上堂。句中意意中句。须弥耸于巨川。句刬意意刬句。烈士发乎狂矢。任待如牙剑树。口似血盆。徒逞词锋。虚张意气。所以净名杜口。早涉繁词。摩竭揜关。已扬家丑。自余瓦棺老汉。岩头大师。向羌峰顶上。拏风鼓浪。玩弄神变。脚跟下好与三十。且道。过在甚么处。良久曰。机关不是韩光作。莫把胸襟当等闲。
　　至节上堂。二十五日已前。群阴消伏。泥龙闭户。二十五日已后。一阳来复。铁树开花。正当二十五日。尘中醉客。骑驴骑马。前街后街。递相庆贺。物外闲人。衲帔蒙头。围炉打坐。风萧萧。雨萧萧。冷湫湫。谁管你张先生。李道士。胡达磨。
　　上堂。懒翁懒中懒。最懒懒说禅。亦不重自己。亦不重先贤。又谁管你地。又谁管你天。物外翛然无个事。日上三竿犹打眠。
　　上堂。举僧问赵州。如何是古人言。州曰。谛听谛听。师曰。谛听即不无。切忌唤钟作瓮。
　　室中问僧。万法归一。一归何处。曰新罗国里。师曰。我在青州。作一领布衫重七斤。聻。曰今日亲见赵州。师曰。前头见。后头见。僧乃作斫额势。师曰。上座甚处人。曰江西。师曰。因甚么却来者里衲败缺。僧拟议。师便打出。

　　福州府东禅蒙庵思岳禅师

　　江州人。上堂。墙壁瓦砾。说一切法。蛾羊蚁子。现无边身。见处既精明。闻中必透脱。所以雪峰凡见僧来。辊出三个木球。如弄杂剧相似。玄沙便作斫牌势。卑末谩道将来。普贤今日谤古人。千佛出世。不通忏悔。者里有人谤普贤。定入拔舌犂耕地狱。且道。不谤者是谁。良久曰。心不负人。面无惭色。
　　上堂。达磨来时。此土皆知梵语。及乎去后。西天悉会唐言。若论直指人心。见性成佛。大似羚羊挂角。猎犬寻踪。一意乖疎。万言无用。可谓来时他笑我。不知去后我笑他。唐言梵语亲分付。自古斋僧怕夜茶。
　　上堂。腊月初岁云徂。黄河冻已合。深处有嘉鱼。活鱍鱍跳不脱。又不能相煦以湿。相濡以沫。惭愧菩萨摩诃萨。春风几时来。解此黄河冻。令鱼化作龙。直透桃花浪。会即便会。痴人面前。且莫说梦。
　　上堂。僧问。如何是初日分。以恒河沙等身布施。师曰。从苗辨地。因语识人。曰如何是中日分。复以恒河沙等身布施。师曰。筑着磕着。曰如何是后日分。亦以恒河沙等身布施。师曰。向下文长。付在来日。复曰。一转语。如天普盖。似地普擎。一转语。舌头不出口。一转语。且喜没交涉。要会么。惭愧世尊面赤。不如语直。大小岳上座。口似磉盘。今日为者问话僧讲经。不觉和注脚一时说破。便下座。
　　上堂。哑却我口。直须要道。塞却你耳。切忌蹉过。昨日有人从天台来。却道泗洲大圣在洪州。打坐十字街头卖行货。是甚么。断跟草鞋。尖檐席帽。

　　福州府西禅此庵守净禅师

　　开堂。拈香罢就座。白椎曰。法筵龙象众。当观第一义。师随声便喝曰。此是第几义。久参先德。已辨来端。后学有疑。不妨请问。僧问。阿难问迦叶。世尊传金襕外。别传何物。迦叶唤阿难。阿难应诺。未审此意如何。师曰。切忌动着。曰祇如迦叶道。倒却门前剎竿着。又作么生。师曰。石牛横古路。曰祇如和尚。於佛日处。还有者个消息也无。师曰。无者个消息。曰争奈定光金地遥招手。智者江陵暗点头。师曰。莫将庭际栢。轻比路傍蒿。僧礼拜。师乃曰。定光金地遥招手。智者江陵暗点头。已是白云千万里。那堪於此未知休。设或於此便休去。一场狼籍不少。还有检点得出者么。如无。山僧今日失利。
　　上堂。谈玄说妙。撒屎撒尿。行棒行喝。将盐止渴。立主立宾。华擘宗乘。设或总不恁么。又是鬼窟里坐。到者里。山僧已是打退鼓。且道。诸人寻常心愤愤口悱悱。合作么生。莫将闲学解。埋没祖师心。
　　上堂。若也单明自己。不悟目前。此人有眼无足。若也祇悟目前。不明自己。此人有足无眼。直得眼足相资。如车二轮。如鸟二翼。到西禅者里。正好勘过了打。
　　上堂。九夏炎炎大热。木人汗流不辍。夜来一雨便凉。莫道山僧不说。以拂子击禅床。下座。
　　上堂。若欲正提纲。直须大地荒。欲来冲雪刃。未免露锋铓。正当恁么时。释迦老子出头不得即不问。你诸人。祇如马镫里藏身。又作么生话会。
　　上堂。道是常道。心是常心。汝等诸人。闻山僧恁么道。便道我会也。大尽三十日。小尽二十九。头上是天。脚下是地。耳里闻声。鼻里出气。忽若四大海水在汝头上。毒蛇穿你眼睛。虾蟆入你鼻孔。又作么生。
　　上堂。文殊普贤谈事理。临济德山行棒喝。东禅一觉到天明。偏爱风从凉处发。咄　上堂。善斗者不顾其首。善战者必获其功。其功既获。坐致太平。太平既致。高枕无忧。罢拈三尺剑。休弄一张弓。归马于华山之阳。放牛於桃林之野。风以顺而雨以时。渔父歌而樵人舞。虽然。尧舜之君。犹有化在。争似乾坤收不得。尧舜不知名。浑家不管兴亡事。偏爱和云占洞庭。
　　上堂。闭却口时时说。截却舌无间歇。无间歇最奇绝。最奇绝眼中屑。既是奇绝。为甚么却成眼中屑。了了了时无可了。玄玄玄处亦须呵。
　　上堂。佛祖顶[宁*页]上。有泼天大路。未透生死关。如何敢进步。不进步。大千没遮护。一句绝言诠。那咤擎铁柱。
　　僧问。佛佛授手。祖祖相传。未审。传个甚么。师曰。速礼三拜。
　　问。不施寸刃。请师相见。师曰。逢强即弱。曰何得埋兵掉斗。师曰。祇为阇黎寸刃不施。曰未审向上还有事也无。师曰。有。曰如何是向上事。师曰。败将不斩。
　　问。古佛堂前。甚么人先到。师曰。无眼村翁。曰未审如何趣向。师曰。楖栗横担。

　　建宁府开善道谦禅师

　　本郡游氏子。世业儒。早失恃怙。愿出家以报亲恩。初之京师。依圆悟。无所省发。后随妙喜泉南。及喜领径山。师亦侍行。未几。令师往长沙。通张紫岩书。师自谓。我参禅二十年。无入头处。更作此行。决定荒废。意欲无行。友人宗元叱曰。不可在路便参禅不得也。去。吾与汝俱往。师不得已而行。在路泣语元曰。我一生参禅。殊无得力处。今又途路奔波。如何得相应去。元告之曰。你但将诸方参得底悟得底。圆悟妙喜为你说得底。都不要理会。途中可替底事。我尽替你。只有五件事替你不得。你须自家支当。师曰。五件者何事。元曰。着衣。吃饭。屙屎。放尿。驼个死尸路上行。师於言下脱然。不觉手舞足蹈。元曰。你此回方可通书。宜前进。吾先归矣。元即回径山。师半载方返。妙喜一见。便曰。建州子。你者回别也。
　　住后上堂。竺土大仙心。东西密相付。如何是密付底心。良久曰。八月秋何处热。
　　上堂。壁立千仞。三世诸佛。措足无门。是则是。太杀不近人情。放一线道。十方剎海。放光动地。是则是。争奈和泥合水。须知通一线道处壁立千仞。壁立千仞处通一线道。横拈倒用。正按傍提。雷激雷奔。崖頺石裂。是则是。犹落化门。到者里。壁立千仞。也没交涉。通一线道。也没交涉。不近人情。和泥合水。总没交涉。只者没交涉。也则没交涉。是则是。又无佛法道理。若也出得者四路头。管取乾坤独步。且独步一句。作么生道。莫怪从前多意气。他家曾踏上头关。
　　上堂。去年也有个六月十五。今年也有个六月十五。去年六月十五。少却今年六月十五。今年六月十五。多却去年六月十五。多处不用减。少处不用添。既不用添。又不用减。则多处多用。少处少用。乃喝一喝曰。是多是少。良久曰。个中消息子。能有几人知。
　　上堂。洞山麻三斤将去。无星秤子上定过。每一斤。恰有一十六两二百钱重。更不少一牦。正如赵州殿里底一般。祇不合被大愚锯解秤锤。却教人理会不得。如今若要理会得。但问取云门乾屎橛。
　　上堂。有句无句如藤倚树。撞倒灯笼。打破露柱。佛殿奔忙。僧堂回顾。子细看来。是甚家具。咄。祇堪打老鼠。
　　上堂。诸人从僧堂里。恁么上来。少间从法堂头。恁么下去。并不曾差了一步。因甚么却不会。良久曰。祇为分明极。翻令所得迟。

　　宁波府育王佛照德光禅师

　　临江彭氏子。志学之年。依本郡东山光化吉落发。一日入室。吉问。不是心不是佛不是物。是甚么。师罔措。遂致疑。通夕不寐。次日诣方丈请益曰。昨日蒙和尚垂问。既不是心。又不是佛不是物。毕竟是甚么。望和尚慈悲指示。吉震威一喝曰。者沙弥。更要我与你下注脚在。拈棒劈脊打出。师於是有省。后谒月庵果。应庵华。百丈震。终不自肯。适大慧领育王。师参焉。慧问。唤作竹篦则触。不唤作竹篦则背。不得下语。不得无语。师拟对。慧便棒。师豁然大悟。从前所得。瓦解氷消。
　　初住台之鸿福。次徙光孝。僧问。浩浩尘中。如何辨主。师曰。中峰顶上塔心尖。
　　上堂。临济三遭痛棒。大愚言下知归。兴化於大觉棒头。明得黄檗意旨。若作棒会。入地狱如箭射。不作棒会。入地狱如箭射。众中商量尽道。赤心片片。恩大难酬。总是识情卜度。未出阴界。且如临济悟去。是得黄檗力。得大愚力。若也见得。许你顶门眼正。肘后符灵。其或未然。鸿福更为诸人。通个消息。丈夫气宇冲牛斗。一踏鸿门两扇开。
　　上堂。七手八脚。三头两面。耳听不闻。眼觑不见。苦乐逆顺。打成一片。且道。是甚么。路逢死蛇莫打杀。无底篮子盛将归。
　　上堂。闻声悟道。落二落三。见色明心。错七错八。生机一路。犹在半途。且道。透金刚圈吞栗棘蓬底。是甚么人。披蓑侧立千峰外。引水浇蔬五老前。
　　淳熙丙申。被旨住灵隐。入对选德殿。孝宗问。眹心佛心。是同是别。对曰。直下无第二人。曰若是则佛即是心。心即是佛耶。对曰。成一切性即心。离一切相即佛。又问。释迦佛入山修道。六年而成。所成者何事。师曰。将谓陛下忘却。上悦。赐佛照禅师号。自是召见无时。尝留内观堂。五宿而出。嘉泰癸亥三月十五。作遗书。集众叙别。大书云。八十三年。弥天罪过。末后殷勤。尽情说破。泊然而逝。僧腊六十。塔全身於鄮峰东庵。谥普慧宗觉大禅师。塔曰圆鉴。

　　常州府华藏遁庵宗演禅师
  </div>
  <div class="pagination">
   <a href="续灯正统_page14.html">
    上一页
   </a>
   <span>
    ...
   </span>
   <a href="续灯正统_page10.html">
    10
   </a>
   <a href="续灯正统_page11.html">
    11
   </a>
   <a href="续灯正统_page12.html">
    12
   </a>
   <a href="续灯正统_page13.html">
    13
   </a>
   <a href="续灯正统_page14.html">
    14
   </a>
   <span class="current-page">
    15
   </span>
   <a href="续灯正统_page16.html">
    16
   </a>
   <a href="续灯正统_page17.html">
    17
   </a>
   <a href="续灯正统_page18.html">
    18
   </a>
   <a href="续灯正统_page19.html">
    19
   </a>
   <a href="续灯正统_page20.html">
    20
   </a>
   <span>
    ...
   </span>
   <a href="续灯正统_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
