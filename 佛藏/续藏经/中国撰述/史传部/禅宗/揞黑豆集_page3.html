<!DOCTYPE html>
<html>
 <head>
  <meta charset="utf-8"/>
  <title>
   揞黑豆集 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   揞黑豆集 - 第 3 页/共 7 页
  </h1>
  <div class="content">
   福州府乾元钝庵宗颕禅师

　　上堂。卓拄杖曰。性燥汉祇在一槌。(须知一槌便就。不是性燥汉)靠拄杖曰。伶俐人不劳再举。(已是千举万举)而今莫有伶俐底么。(出来也是钝汉。不出来也是钝汉。诸公到此合作么生参)良久曰。比拟张麟。兔亦不遇(和尚网小。莫怪莫怪)。

　　荆州公安遁庵祖珠禅师

　　南平人也　上堂。不是心。不是佛。不是物。沥尽野狐涎。趯翻山鬼窟。平田浅草里露出焦尾大虫。太虚寥廓中。放出辽天俊鹘。阿呵呵露风骨。等闲拈出众人前。分明是何物。咄咄。(拈不出奈何)。

　　临安北磵敬叟居简禅师

　　上堂。识得一。万事毕。了事衲僧。一字不识。直饶恁么。未称全提。禹力不到处。河声流向西。

　　六祖下第十九世
　　夔州卧龙破庵祖先禅师

　　蜀之广安王氏子。闻缘老宿住照觉。往参扣。语契。令奉圆悟香火。一日从方丈前过。缘问庵头有人么。师云。无人。语未竟。缘劈胸与一拳云。你聻。师忽有省。出峡。依澧州德山涓公祝发。受具。徧叩诸方。值雪夜坐。自念行脚数年。未得悟彻。正闷闷间。忽见钟动。趋后架。举首见照堂二字。疑情顿释。即见水庵一於双林。水曰。师子尊者被罽宾斩却头且置。你道西天胡子为甚么无须。师曰非双林不举此话。水曰。作家禅客。师曰。心不负人。面无惭色。水遂以手拓开。师曰。勘破了也。迨水庵谢事。往参密庵杰和尚。杰命师典客。一日杰对旁僧举不是风动。不是幡动语。师闻豁然大悟。次日杰过寮前谓师曰。总不得作伎俩。试露个消息来。师应声曰。方丈里有客。杰呵呵大笑　杰迁蒋山。师侍行。亲炙凡五载。尽得旨要。辞还蜀。杰送以偈曰。万里南来川藞苴。奔流度刃叩元关。顶门戳瞎金刚眼。去住还同珠走盘　上堂。密庵先师道。有问冬来事。京师出大黄。贪他一粒米。失却半年粮。秀峰则不然。有问冬来事。京师出大黄。只图一粮米。却得百年粮(阿翁壁立千仞。乃子和泥合水。唱教门中。放过一着。若是本色钳锤。须还我大黄来始得)　上堂。举东山道。如何是禅。阎浮树在海南边。近则不离方寸。远则十万八千。毕竟如何。禅禅。师曰。穹窿也有道处。如何是禅。阎浮树在海南边。撑天拄地。拄地撑天。巧说不得。只要心传。毕竟如何。禅禅(两个老汉口门窄。何不问心圆)　上堂。不是心。不是佛。不是物。山僧忍俊不禁。为诸人作个撇脱。(何不用拄杖旋风打散。更要钝置在)拈拄杖卓一下曰。流水暗销溪畔石。劝人除却是非难　师将示寂。作书别交游。复书偈曰。末后一句。已成叨呾。写出人前。千错万错。端坐而逝。

　　杭州府灵隐松源禅师

　　名崇岳。龙泉吴氏子。见大慧杲於径山。慧升堂。称蒋山应庵。为人径捷。师闻之。不待旦而行。既至。入室未契。退愈自奋厉。朝夕咨请。应庵问世尊有密语。迦叶不覆藏。汝作么生会。师云。钝置和尚。应庵厉声一喝。师有省。应庵大喜。以为法器。说偈劝使祝发。自是遍参诸大老。罕当其意者。乃入闽见乾元木庵永公。永举有句无句。如藤倚树。师云裂破。永云。琅琊道好一堆烂柴聻。师曰。矢上加尖。永曰。吾兄下语。老僧不能过。其如未在。他日拂柄在手。为人不得。验人不得。师曰。为人者。使博地凡夫。一超入圣域固难矣。验人者。打向面前过。不待开口。已知渠骨髓。何难之有。永举手曰。明明向汝道。开口不在舌头上。后当自知。明年见密庵於衢之西山。随问即答。密庵微笑而已。师切於究竟。至忘寝食。一日密庵挂牌。为众入室次。问僧不是心。不是佛。不是物。师侍侧豁然大悟。乃曰。今日方会木庵和尚道。开口不在舌头上　上堂。大凡扶竖宗乘。须具顶门正眼。悬肘后灵符。举保寿开堂。三圣推僧公案。乃云。二尊宿等闲一挨一拶。发明临济心髓。殊不知性命总在者僧手里。还有捡点得出者么。昔年觅火和烟得。今日担泉带月归(谚云。赌场上没闲人。者僧本是个看戏小矮。及被推出。恰又似撞露柱瞎汉。不打何待)　示众。举临济如蒿枝拂公案。雪窦拈曰。临济放处太危。收来太速。师拈拄杖曰。临济据令而行。不知孤负黄檗。雪窦尽力担荷。也只见得一边。且道荐福节文在甚么处。掷下拄杖(掷下拄杖便许你。毕竟节文在甚么处。梦也梦不见)　上堂。举保宁勇上堂。大方无外。大圆无内。无内无外。圣凡普会。瓦砾生光。须弥粉碎。无量法门。百千三昧。拈拄杖曰。总向者里会去。苏卢苏卢。悉利悉利。师曰。大小保宁。业识茫茫。不奈船何。打破戽斗(衲僧个个口〔拄〕壁。心圆拍掌笑呵呵。且道笑个甚么。破戒破戒)　示众。古者道。拈起也。天回地转。放下也。草偃风行。冶父则不然。拈起也。乾坤黯黑。放下也。瓦砾生光。忽有一个半个。蓦然戳瞎顶门眼。达磨一宗。未至寂寥　示众。明眼衲僧。因甚打失鼻孔。有贼无赃。辞世日。示众。久参兄弟。正路行者有。只不能用黑豆法。难以荷负正宗。临济佛法。到此平沈。痛哉痛哉。复书偈曰。来无所来。去无所去。瞥转元关。佛祖罔措。跏趺而寂。

　　太平隐静致柔禅师

　　上堂。饥荒老鼠咬葫芦。巧计猢狲倒上树。要透报恩向上关。直须一步低一步。既是向上关。因甚却要一步低一步。待你踏着。却向你道(踏着时。自然有人向你道)。

　　临安径山藏叟善珍禅师

　　泉州南庵吕氏子也。据室顾众云。者里是你立地底所在么。你自钝置犹可。莫来钝置老僧　上堂。春雪寒。春宵短。古佛心。破灯盏。正法眼。乾纸捻。抖擞精神只管看。看到北斗西移。南斗东转。上元依旧正月半　示众云。古者道。知之一字。众妙之门。又有道。知之一字。众祸之门。只者二门。入得更须出得。三世诸佛出不得。六代祖师出不得。天下老和尚出不得。何故。变铁成金易。变金成铁难(别云。牛头觅角易。龟背刮毛难)　自题其像曰。参禅无悟。识字有数。眼三角似燕山愁胡。面百折如赵婆呷酢。一着高出诸方。敢道饭是米做(若如此道。未见高出诸方。若要高出诸方。饭不道是米做。恁么道。也未高出诸方。若要高出诸方。良久云。驼子伸腰。总未见得)。

　　吉安龙济友云宗鍪禅师

　　庐陵王氏子。岁暮。僧问腊月三十日到来时如何。师曰。门无索债人(会么。从来不欠他)。

　　临安净慈偃溪广闻禅师

　　侯官林氏子。十八得度受具。参浙翁於天童。针芥虽投。自知未稳。及再参於双径。翁笑而问曰。汝来耶。一夕坐檐间。闻更三转入堂。曳履而蹶。忽省。翌朝造室。翁举赵州是钵盂话。师将启吻。翁遽以拳止之。疑情当下冰释(如此容易。为甚么特地艰难去。会么。不因霜雪尽。容易坐春风)　上堂。云门放洞山三顿棒。嚼饭喂婴儿。黄檗打临济三顿棒。按牛头吃草。只今不犯丝毫。有个方便。良久曰。大事为你不得。小事自家担当(真善知识)　上堂。赵州吃茶去。金牛吃饭来。龙门多上客。有人续得末后句。许你入阿字法门(拈云。续末后句易。入阿字法门却难)。

　　苏州府虎邱东山道源禅师

　　题蚬子像曰。纸钱堆里可怜生。臭口才开便葛藤。荡尽鬼家穷活计。至今古庙绝人行(待问西来意。劈面便掌。犹较些子。引得华严者厮。更道甚么同根生。真好一坑埋却)。

　　饶州荐福无文灿禅师

　　上堂。云门放洞山三顿棒。黄檗打临济三顿棒。减灶添兵。伤盐费酱。一不成单。二不成两。多少芦花对蓼红。时人只看丝纶上(妙语可参)　上堂。百不知。百不会。饥吃饭。暖打睡。要得克期取证。须证如是三昧(大难大难)。

　　吾舍从宽禅师

　　临终谓其次兄曰。佛祖父母。我今一箭射杀。二哥以为何如。随整襟坐脱焉(慈悲之故。有落草之谈)。

　　长沙府石霜竹岩妙印禅师

　　谒月林。林问如何是祖师西来意。师曰。老鼠咬破灯盏。林颔之　对月看经偈曰。未动舌头文彩露。(更进前一步)五千余卷一时周。(再多着些子)若言待月重开卷。(开卷亦不恶)敢保驴年未彻头(彻头作甚么)。

　　六祖下第二十世
　　临安径山无准师范禅师

　　梓潼雍氏子。九岁出家。长游成都。坐夏。请益坐禅之法於老宿尧首座。座曰。禅是何物。坐底是谁。师画夜体究。一日如厕。提前话有省。明年。往谒佛照光於育王。光问曰。何处人。师曰。剑州。光曰。带得剑来么。师随声便喝。光笑曰。者乌头子。也乱做。贫甚。无赀剃发。人皆以乌头子呼之。久之。复至灵隐。时破庵居第一座。同游石笋庵。庵之道者请益曰。胡孙子捉不住。愿垂开示。光曰。用捉他作甚么。如风吹水。自然成纹。师闻之大悟(待云胡孙子捉不住。拦头便喝。犹较些子)　上堂。灵山指月。曹溪话月。递代相传。证龟成鳖。范上座寻常一张口挂在壁上。今日无端入者行户。未免拈出多年历日。说似诸人。且要郭大李二。邓四张三。知得江南两浙。春寒秋热(和尚恁么道。大似忧鳖无裙。愁龟少壳。灵山曹溪。的旨如是。然正眼观来。依旧证龟成鳖)　淳佑戊申秋。师筑室明月池上。榜曰退耕。乞老於朝。而旧病适作。三月旦日。升堂示众曰。山僧既老且病。无力得与诸人东语西语。令日勉强出来。将从前所说不到底。尽情向诸人面前抖擞去也。遂起身抖衣曰。是多少。(三面狸奴脚踏月。两头白牯手拏烟。荐荐)便归方丈。十五日集两序区画后事。亲书遗表。言笑如平时。其徒以遗偈为请。乃执笔疾书曰。来时空索索。去也赤条条。更要问端的。天台有石桥。移顷而逝。

　　临安径山元叟行端禅师

　　临海何氏子。世业儒。母陈氏。师生而秀拔。幼不茹荤。十二出家。十八受具。一切文字。不由师授。初参藏叟珍於径山。珍问甚处人。师曰台州。珍便喝。师展坐具。珍又喝。师收坐具。珍曰。放汝三十棒。参堂去。师於言下豁然顿悟(可惜元叟少一转语)　一日侍立次。珍曰。吾泉南无僧。师曰。和尚聻。(那个是和尚。莫错会好)珍便棒。师接住曰。莫道无僧好。(和尚来也)珍颔之。命入侍司。洎珍告寂。乃至净慈。尝自称寒拾里人。见雪岩钦於仰山。钦问何处来。师曰两浙。钦曰。因甚语音不同。师曰。合取臭口。钦曰。獭径桥高。集云峰峻。未识阇黎在。师拍手曰。鸭吞螺蛳。眼睛突出。钦笑顾侍者。点好茶茶。师曰。也不消得。钦寂。乃还浙。径山请居第一座　僧问如何是正法眼。师曰。十字街头石敢当。曰只者便是么。师曰。月似弯弓。少雨多风　师尝勘一新到。曰何方圣者。甚处灵祇。僧曰。临朕砧。师曰。杜撰禅和。如麻似粟。参堂去(心圆不避口业说破。三世诸佛历代祖师。古今善知识。无有一个不杜撰者。诸公要见不杜撰底么。试伸手脚跟下摸一摸看。摸得着时。早又杜撰了也)　又勘一僧曰。劈开华岳连天秀。放出黄河彻底清。即且置。平实地上道将一句来。(你看杜撰)僧拟开口。师便打(钩子钩得你没脚跑。锥子锥得你没处藏。莫道钝置汉翻不得身。便是唧溜汉。也出不得门。所以道佛法如狼毒砒霜。不是别人与你。都是你自己无始劫来带得底。遇缘即发。奉劝诸公。尽情放下。丝毫不尽。明朝后日。大有事在)　问僧。棋盘石斫破你脑门。钵盂池浸烂你脚板。僧拟答。师便喝(拟答则者僧多了一句。不拟答时。元叟又多了一句。敢问诸仁。作么生得恰好去。若不会。心圆为你说破。元叟已是骑虎头收虎尾了也。第一句在甚么处)　师以诃叱怒骂为慈诱之诲。利他之事。皆阴为之。没齿不言　上堂。边戍朝鸣角。空山夜答钟。人人皆共听。何处不圆通(说时便不圆通。不说时圆通在甚么处。离心意识参)　示微疾。问侍者曰。呼之曾已休。吸之尚未舍。寄语诸苦源。来者不来者。如何是来者不来者。侍无语。(死汉)师曰。后五日看。(劈面便掌。说甚么后五日看)至期沐浴更衣。书偈示众曰。本无生灭。焉有去来。冰河发焰。铁树花开。投笔垂一足而化。留龛七日。颜色如生。

　　明州奉化岳林栯堂　益禅师

　　上堂。五千四十八卷。只作一句道却。(牙根犹带生涩在)遂起身曰。立地待诸人构取。下座(狼藉泼撒一场特地)。

　　杭州府放牛余居士

　　参无门。凡有问门。皆劈面截曰。不是不是。及见臭庵问曰。吾师何所见。敢对人天颠倒是非耶。庵曰。我在无门处。无法可得。无道可传。只得两个字。士曰。是甚两字。庵曰。不是不是。士大悟(云门一棒。临济一掌。马祖一喝。岩头一嘘。六祖知非。庞公好杀。子湖狗。杨岐驴。雪峰球。鼓山剑。石巩箭。秘魔叉。上来一队老古锥。未梦见两个字在。忽有个伶俐衲僧出来问。赵州勘破台山婆子时又如何。心圆即与拦腮一掌。劈面一唾。骂道你者不知香臭汉)。

　　温州府华藏瞎驴无见禅师

　　举兴化打克宾话。颂曰。兴化打克宾。言亲语亦亲。(克宾自待不薄。兴化成人之美)棒头如雨点。敲出玉麒麟(诸公还知。棒头落处么。直饶知得。倜傥分明。未许你是玉麒麟在)。

　　顺天府大庆寿寺中和璋禅师

　　室中示徒。或握木剑。或执锦蛇。海云简参。入门便问。某甲不来而来。师作么生相见。师曰。参须实参。悟须实悟。莫打野榸。简曰。某甲因击石。火光迸散。乃知眉横鼻直。师曰。吾此处别。曰如何表信。师曰。吾牙是一口骨。耳乃两片皮。(别拦头与一棒)曰将谓别有。师曰错。简喝曰。草贼大败。(果然)师便休。次日。师举临济两堂首座齐下喝至宾主历然话。问简如何会。简曰。打破秦时镜。磨尖上古锥。龙飞霄汉外。何必更针锥。(若在今时师家学人。便道宾则始终宾。主则始终主矣。古人入处不廉纤如此)师曰。汝只得其机。不得其用。(若在寻常师家。非称善则颔之矣)简便掀倒禅床。师曰。途路之乐。终未到家。简与一掌曰。精灵千载野狐窟。看破如今不值钱。师打一拂曰。汝只得其用。不得其体。简进前曰。青山耸寒色。月照一溪春。师曰。汝只得其体。不得其智。简曰。流水自东西。落花无向背。师曰。汝虽善语言三昧。要且没交涉。(师亦弓箭折尽。徒亦弓箭折尽。争奈有一人不肯。可谓为众竭力。祸出私门)简竖拳拍一拍。直得丈室震动。师曰。如是如是。简拂袖便出(可谓证验到十成无渗漏矣。然子细检点。仍是十成渗漏。明眼宗师如何为人。参)。

　　杭州府护国臭庵宗禅师

　　上堂。举丰干谓寒山拾得曰。你与我去游五台。便是我同流。山曰。你去游五台作么。干曰。礼拜文殊。山曰。你不是我同流。师曰。丰干开口不在舌头上。寒山同坑无异土。检点将来。两个驼子厮撞着。世上由来无直人(两个驼子胸贴胸。从来背背不相见)　上堂。举岳林振示众。布袋口开。还有买底么。僧曰有。林曰。不作贱。不作贵。你作么生买。僧无语。(火莲代云。不买者个破草鞋。拂袖便行。息庵代云。疾与一掌。懒侬代云了。歇斋代云。咦。拙庵代云。猫。湄庵代云。[囗@力]。觉非代云。屈某甲)林曰。老僧失利。(别云。且喜不折本)师曰。岳林设个问端。也甚奇特。及至被人道个有字。直得东遮西掩。囊藏不迭。护国今日布袋口开。还有买底么。良久曰。阑干虽共倚。山色不同观(别云。同坑无异土)。
　　揞黑豆集卷二

　　　　心圆居士　拈别
　　　　火莲居士　集梓

　　六祖下第二十一世
　　袁州府仰山雪岩祖钦禅师

　　一字慧朗。闽漳州人。五岁出家。十六剃染。十八行脚。初参双林。洎妙峰善石田熏诸老。无所发明。闻灭翁住净慈。怀香请益。翁示临济三顿痛棒话。亦无所入。遂上径山谒无准。锐志咨参。封被胁不至席者数载。一日上蒲团。忽然面前豁开如地陷。时中净裸裸地。静悄悄地。浮逼逼地。动相不生者半月余。自兹坐定。碍膺十年。寻常入室。遇举主人公话。便可打[跳-兆+孛]跳。若教举起衲僧巴鼻。佛祖爪牙。更无下口处。后同忠石梁过天目。抬眸见古柏。触着向来所得境界。和底一时扬下碍膺之物。始爆然而散。从此不疑生。不疑死。不疑佛。不疑祖。彻见径山老人立地处　上堂。一见便见。一得永得。展手曰。撒开两手大家看。毕竟明明是何物。潭州内外有一十八座城门。白日行人。千千万万。往往来来。一任东西南北(不得动着。动着即头角生)　上堂。石门巇崄。玉峡潺湲。未到此间。(此间是甚么所在。不见道一十八座城门。白日行人千万徃来。一任东西南北)不妨疑着。到则到矣。(不动步者)平展一句又作么生。古路铁蛇横(拟议则丧身失命)　上堂。水不洗水。金不博金。青天白日。自古自今。山僧到者里。直是插手不入。汝等诸人还肯信自己是仰山么。曹溪波浪如相似。(一人一曹溪。如何得相似)无限平人被陆沈(曹溪元是陆地波。无限平人水浸杀)　上堂。海水不可斗量。虚空不可尺度。净地不可撒沙。烂泥不可着脚。者四转语。转转有落处。且道落在甚么处。(劈面便掌。何故。要使芭蕉长怒雷)东京大相国寺里有树芭焦。风吹雨打。一似破袈裟　上堂。有句无句。如藤倚树。白鹭下田千点雪。黄鹂上树一枝华。三千里外卖却布单。不远而来。因甚放下泥盘。呵呵大笑。毗婆尸佛早留心。直至如今不得妙(瞒潭州城里人不得。潭州城里人亦瞒心圆不得。心圆亦瞒大众不得。会么。留心不得妙。得妙不留心)　上堂。个事本成现。觅则不可见。白圭本无瑕。(出得阴界。才是白圭)琢磨翻成玷。执之以实法。(阴界不出)空中生闪电。视之为等闲。(未出阴界)脚下添红线。珍重学道人。好好看方便。(但识病。莫执药)作么生。急须着眼看仙人。莫看仙人手中扇(打杀仙人裂破扇。要见仙人还隔面)。

　　嘉兴府天宁楚石梵琦禅师

　　明州象山朱氏子。母梦日坠怀而生。方襁褓。有神僧摩师顶曰。此儿佛日也。他日当振扬佛法。烛照昏衢。因以昙曜字之。早失怙恃。九岁入永祚寺受业。十六受具戒。一日阅楞严。至缘见因明。暗成无见。不明自发。则诸暗相。永不能昏处。有省。历览群籍。恍如宿契。时元叟唱道双径。师往参之。问如何是言发非声。色前不物。叟遽曰。言发非声。色前不物。(明明道出矣。却没交涉在)速道。师拟进语。叟震威一喝。师错愕而退。(如今师家多是被学人问着。跟着学人转。倒像他来考验师家一般。直饶云兴缾泻。答到弥勒下生。关甚痛痒。若是真正宗师。刚待学人进个问头。便夺却转问。待伊拟答。即棒出喝出。何等披肝露胆痛切相为。所以痛棒到三顿。为汝得彻困也。更须知与么提持得。与么承当得。检点本分。已是白云万里。遍地葛藤。何况聚集一班念话。社家开张一个往来饭铺。向十字街头。鼓弄男女。罗致衣冠。以盲赞盲。以瞎印瞎谬为佛法在是。岂非邪师过谬。非弟子咎乎)会英宗召高衲金书大藏。师应诏入京。一夕睡起。闻彩楼鼓声。豁然大悟。拊几笑曰。径山败缺处。为我识破了也。(恁么撇脱。犹是病眼见空花。有般不知香臭汉。便问如何便不是病眼见空花。拄杖打折。未放伊在)因成偈曰。崇天门外鼓腾腾。蓦札虚空就地崩。拾得红炉一点雪。却是黄河六月冰。(打破径山柄杷子。元来是个野狐精)后归径山。叟迎笑曰。西来密意。喜子已得之矣。处以第二座。泰定中。出世海盐福臻。天历戊辰。迁天宁。至元乙亥。迁杭报国。僧问如何是山里禅。师云。猢狲上树尾连颠。曰如何是城里禅。师云。十字街头一片砖。曰如何是村里禅。师曰。扶桑人种陕西田。曰谢师答话。师云。苍天苍天　一日索面次。有僧来参。师引面示之。僧珍重便去。师召大德。僧应诺回首。师曰。有口不得吃面者多(我说个譬喻。有人见一毒蛇。疾走避之。蛇忽化女。呼与狎昵。其人不觉。直前接吻。毒气攻腹。即便命终。此犹为护惜性命者言之。若亡命之徒。十二时中。无不死时也)　上堂。通身是眼。为甚么看不见。通身是耳。为甚么听不闻。通身是口。为甚么说不到。通身是心。为甚么鉴不出。报恩有一道聪明神咒。布施诸人去也。便下座(琦公者一道聪明神咒。如一块坚石。毫无缝罅。有人能於坚石上。栽得入花去者。不许犯着丝毫心意识道理。阴界依通。鬼家活计。宗门窠臼。出来下个注脚。能令学者立地桶底脱去。琦公不是作家。三世诸佛历代祖师。一齐让位。心圆舍四大以为床座。供养此人。有么有么。请出来着语看)　一日座主参。师问讲甚么经。主曰法华。师曰。经中道。是真精进。是名真法供养如来。是否。曰是。师曰。供养即不无。如何是真法。曰具在药王品。师曰。将谓是金毛师子。元来是野犴眷属。主却问如何是真法。师曰。汝岂不从天台来。主曰是。师曰。天台山高一万八千丈。顶上着得几人坐。(琦公被者担板汉一问。直得左支右吾。满口分疎不下)主无对。师曰。吃茶去(自知错谬)　上堂。僧问。不愁念起。惟恐觉迟。如何是觉。师曰。牛角马角。曰如何是念。(过去了也)师曰。四五二十也不识　问一大藏教。是个切脚。未审切个甚么字。师曰。切个不字。曰只如不字。又切个甚么字。师曰。莫错举似人。曰谢师指示。师曰。石羊头子向东看　问佛祖因缘即不问。君臣庆会事如何。师曰。瑞草生嘉运。灵华结早春。曰如何是君。师曰。莫触龙颜。曰如何是臣。师曰。量材补职。曰如何是臣向君。师曰。赤心片片。曰如何是君视臣。师曰。如月入水。曰如何是君臣道合。师曰。俱(琦公处录君臣语一则。及公处录宾主语一则。备员而已。大法若明。便都会得。不见圜悟请益五祖演临济四料拣语。演曰。也祇是个程限。是甚么闲。我者里如马前相扑。倒便休。至言也)　问晷运推移。日南长至。阿那个是常住法。师曰。冬不寒。腊后看。曰教学人如何履践。师曰。独木桥子　问西天以蜡人为验。未审此间以何为验。师曰。验甚么碗。曰和尚岂无方便。师曰。鹞子过新罗　问一年将尽夜。万里未归人。还许归去也无。师曰。十里长亭。五里短亭。曰与么则不归去也。师曰。直须归去。曰作么生是到家一句。师曰。天寒日短。两人共一碗　问日从东上。月向西没。作么生是不迁义。师曰。柳絮随风。自西自东。曰年年是好年。日日是好日。师曰。瞎老婆吹火　问护明大士未降王宫。释迦老子在甚么处。师曰。眨上眉毛。曰谢师答话。师曰。恰值拄杖不在　问尽大地是个佛身。向甚么处安居禁足。师曰。锦上铺华又一重。曰竹密不妨流水过。山高岂碍白云飞。师曰。劈开华岳连天色。放出黄河到海声。曰如何是先用后照。师曰。剑为不平离宝匣。药因救病出金缾。曰如何是照用同时。师曰。定光金地遥招手。智者江陵暗点头。曰如何是照用不同时。师曰。三月懒游华下路。一家愁闭雨中门。僧礼拜。师曰。更问一转岂不好　问大悲菩萨用许多手眼作甚么。师曰。春风不裹头　修佛殿次。师问掌事僧。者殿是甚么年中盖造。僧掴露柱曰。何不祇对和尚。师曰。克繇叵耐。倒来者里捋虎须。三十棒一棒也不恕。曰容某甲伸说。便礼拜。师曰。且放过一着　芟草次。僧问。有根草任和尚芟。无根草作么生芟。师锄地一下。僧便放身倒。(钓得半个鳅。失却一双鲤)师曰。诸方火葬。我者里活埋。(诸方斩草除根。我者里土也须拈却)僧起走。师呵呵大笑　上堂。未离兜率。已降皇宫。未出母胎。度人已毕。三世诸佛。历代祖师。天下老和尚。说心说性。举古举今。总是无风匝匝之波。实情好与二十拄杖。新福臻今日不是尽法无民。打头不遇作家。到底翻成骨董。若相委悉。拈却炙脂帽子。脱却鹘臭布衫。其或未然。明朝后日。大有事在(阴界中道理。尽是骨董。直饶说个超佛超祖。骨董不少。甚么处是拄杖打不着底所在。於斯荐得。便见诸佛祖师立地处。正好与二十拄杖。心圆恁么道。也好与二十拄杖)　上堂。岩头道。须是一一从自己胸中流出。与我盖天盖地去。恁么道。被他掘窖深埋了也。茫茫宇宙人无数。那个男儿是丈夫。男儿丈夫。相去多少。待你出窖来。却向你道　上堂。弥勒真弥勒。分身千百亿。时时示时人。时人自不识。拈拄杖曰。冲开碧落松千尺。截断红尘水一溪　上堂。米里有虫。麦里有面。厨库僧堂。山门佛殿。盏子扑落地。楪子成七片　上堂。若论生佛未具以前一段大事。只在诸人脚跟下。动便踏着。只是不知起处。你道从甚么处起。掀翻四大海。踢倒五须弥。正觅起处不得。岂不见东山演祖道。山僧昨夜入城。见一棚傀儡。不免近前看。或见端严奇特。或见丑陋不堪。动转行坐。青黄赤白。一一见了。仔细看来。元来青布幕里有人。(眼花了也)山僧忍俊不禁。乃问长史高姓。他道老和尚看便了。问甚么姓。师曰。谁家别馆池塘里。一对鸳鸯画不成(莫动着。动着便飞去)　上堂。眉毛虽长不碍眼。鼻孔虽高不碍面。诸佛虽悟无二心。众生虽迷无二见。见不见。倒骑牛兮入佛殿　上堂。兔角不用无。牛角不用有。两两不成双。三三亦非九。夜来空手把锄头。天明面南看北斗　上堂。大树大皮裹。小树小皮缠。若不同床睡。焉知被底穿　上堂。驴事未去。马事到来。猫儿上露柱。铁锯舞三台。大唐天子呵呵笑。移取眉毛眼上栽　上堂。举祖师道。在胎名身。处世名人。在眼曰见。在耳曰闻。在鼻齅香。在舌谈论。在手执捉。在足运奔。徧现俱该法界。收摄在一微尘。识者知是佛性。不识唤作精魂。师曰。书头教娘勤作息。书尾教娘莫瞌睡。还识娘面[此/束]么。玉容寂寞泪阑干。棃华一枝春带雨。(上穷碧落下黄泉。两处茫茫皆不见)喝一喝　上堂。一道圆光。阿谁无分。猫儿若无分。为甚么解捉老鼠。若有分。为甚么做猫儿。千年田。八百主　浴佛上堂。清净法身。簸土扬尘。圆满报身。倚富欺贫。千百亿化身。弄假像真。三身中浴那一身。谢三娘秤银　上堂。头上是天。脚下是地。青山是青山。白云是白云。你若会得。有马骑马。无马步行。若不会。夜行莫踏白。不是水便是石　上堂。无手人行拳。无舌人解语。忽若无手人打无舌人。无舌人连忙道个不必。良久曰。只个不必。天下衲僧跳不出　上堂。个个抱荆山之璧。人人怀沧海之珠。斡旋佛祖枢机。提掇衲僧巴鼻。尽谓顶门眼正。肘后符灵。殊不知灵龟负图。自取丧身之兆。出格一句作么生。朝霞不出市。暮霞行千里(拈云。和尚闭却嘴。某甲懒得听)　上堂。黄檗手中棒。剜肉作疮。大愚肋下拳。吃盐救渴。速则易改。久则难追。选佛若无如是眼。假饶千载亦奚为。喝一喝　上堂。拈却钵盂匙箸。吃饭不得。屏却咽喉唇吻。出气不得。色身安。法身不可不安。法身色身。是一是二。华须连夜发。莫待晓风吹　上堂。俱胝竖一个指头。雪峰辊三个木球。石巩张弓架箭。华亭短棹孤舟。凤山无法可说。不妨坐断杭州。就中却有个好处。好在甚么处。四五百条华柳巷。二三千所管弦楼(和尚恁么道。争奈有一人不肯)　上堂。大事未明。如丧考妣。大事已明。如丧考妣。你道有成褫。无成褫。常因送客处。忆得别家时(贫儿思旧债)　上堂。闻声悟道。塞却你耳根。见色明心。换却你眼睛。蒲团上端坐。针眼里穿线。西风一阵来。落叶两三片　至正甲申。迁禾之本觉。丁亥。帝师锡号佛日普照慧辩禅师。适符昔日神僧之言。后自光孝退归天宁。上堂。一毫吞却山河大地则易。山河大地吞却一毫则难。也不难。也不易。铺个破席日里睡。料想上方兜率宫。也无如此日炙背　筑西斋为终老计。自号西斋老人。洪武戊申。秋九月。诏江南大浮屠十余人。於蒋山建大法会。命师升座说法。上悦。己酉春。复召师说法。赐斋文楼下。亲承顾问。暨行。出内府白金以赐。庚戌秋。上以鬼神情状幽微难测。召问僧中博通三藏者。师与梦堂噩行中仁等应诏至京。馆大天界寺。师援经据论。成书将进。忽示微疾。越四日。沐浴更衣。索笔书偈曰。真性圆明。本无生灭。木马夜鸣。西方日出。书毕。谓梦堂曰。我去矣。堂曰。何处去。师曰。西方去。堂曰。西方有佛。东方无佛耶。(瞎汉。好痛与三十棒。可惜放过)师乃震声一喝而逝。时辛亥七月二十六日也。上闻。嗟悼久之。时禁火葬。以师故特从阇维例。火余。齿舌数珠不坏。舍利五色。纷缀遗骼。弟子文晟。奉骼及诸不坏者。归西斋塔焉。计世寿七十五。僧腊六十三。

　　杭州府径山愚庵智及禅师

　　字以中。别号西麓。苏之吴县顾氏子。幼出家穹窿海云院。受具。听贤首法师讲法界观。未终篇。辄笑曰。一真法界。圆同太虚。但涉言词。即成剩法。纵获天雨宝华。於我奚益哉。遂谒笑隐於建业。隐文章道德。倾动一时。师微露文彩。得交相延誉。有屿上人诃曰。子才若此。不思担荷正法。乃甘作骚坛奴隶乎。师舌噤不能答。旋归海云。胸襟碍塞。目不交睫者踰月。忽一日见秋叶坠庭。豁然有省。走双径谒寂照。呈所证。照可之至正。壬午。出世昌国之隆教。寻领普慈。戊戌。迁净慈。后领径山。僧问。不与万法为侣者是甚么人。师曰。十字街头石敢当。僧拟再问。师曰。更要第二杓恶水在　问如何是宾中宾。师曰。君向潇湘我向秦。曰如何是宾中主。师曰。常在途中。不离家舍。曰如何是主中宾。师曰。常在家舍。不离途中。曰如何是主中主。师曰。横按镆铘全正令。太平寰宇斩痴顽。曰宾主已蒙师指示。向上宗乘事若何。师曰。三年一闰。九日重阳(与么道即不可)　问众生为解碍。菩萨未离觉。和尚作么生。师曰。天寒日短。两人共一碗　问释迦已灭。弥勒未生。正当今日。佛法委付何人。师曰。老僧打退鼓。曰前迦释无。后无弥勒。还有参学分也无。师曰。风不来。树不动　问佛法禅道。相去多少。师举手曰。展则成掌。握则成拳。僧礼拜。师曰。狂狗趁块　问如何是毗卢师。师曰。断跟草鞋。曰如何是法身主。师曰。尖檐席帽。曰学人不会。师曰。现成行货。有甚么不会。僧拟议。师便喝　问至道无难。唯嫌拣择。不拣择时如何。师曰。遇饭即饭。遇茶即茶。僧礼拜。师曰。放汝三十棒　问莲华未出水时如何。师曰。寒则普天普地寒。曰出水后如何。师曰。热则普天普地热。曰如何是佛法大意。师曰。门前一湖水　问心佛及众生。是三无差别。还端的也无。师曰的。曰不是心。不是佛。不是物。是个甚么。师曰。不识　问佛身无为。不堕诸数。因甚有千百亿化身。师竖拂子曰。你道者个是第几身。僧拟进语。师便喝　问如何是本身卢舍那。师曰。不离阇黎所问。曰如何保任。师曰。彼自无疮。勿伤之也　问不起一念时如何。师曰。道者合如是。曰与么则依而行之。师曰。虚生浪死汉　问如何是一句中具三元。师曰。万仞峰头驾铁船。曰如何是一元中具三要。师曰。眼里瞳人吹木叫　问牛头未见四祖时如何。师曰。深山藏毒虎。曰见后如何。师曰。浅草露群蛇。曰见与未见时如何。师曰。日出东方夜落西　问三世诸佛不知有。狸奴白牯却知有。未审知有个甚么。师曰。师姑元是女人做(拈云。师姑易见。女人难见)　问声闻见性。如夜见月。菩萨见性。如昼见日。和尚见性。如个甚么。师曰。黄河九曲。水出昆仑。曰直指人心。见性成佛。还端的也无。师曰。问取达磨大师。僧拟议。师曰。鹞子过新罗　问达磨未来时如何。师曰。眼在鼻上。曰来后如何。师曰。脚在肚下　问如何是学人自己。师曰。脚板大如手掌。曰如何是衲僧行脚事。师曰。紧峭草鞋　上堂。冬至月头。卖被买牛。冬至月尾。卖牛买被。一年三百六旬有六日。以闰月定四时。成岁。移易一丝毫不得。东头买贵。西头买贱。三十年后破草鞋向甚处着(即今宜挂向壁角头)　上堂。时维三月。节届清明。不寒不暖。半阴半晴。落华啼鸟一声声。蓦拈拄杖曰。穿却解空鼻孔。戳瞎达磨眼睛。踏破草鞋赤脚走。好山犹在最高层　佛成道日上堂。举赵州问南泉。如何是道。泉曰。平常心是道。州曰。还假趋向否。泉曰。拟向即乖。州曰。不拟争知是道。泉曰。道不属知。不属不知。知是妄觉。不知是无记。若真达不疑之地。廓如太虚。岂可强是非耶。师曰。王老师过犯弥天。将释迦世尊。六年雪山。千苦万辛。所得无上大道。等闲华劈殆尽。合与二十拄杖。当时赵州眼光烁破四天下。面被热瞒则且置。今日众中莫有为世尊拔本底么。如无。隆教不是为他闲事长无明。忝为遗教远孙。未免出只手去也。拽拄杖下座一时打散(愚庵恁么道。亦被世尊热瞒不少。咄)　上堂。世尊三昧。迦叶不知。迦叶三昧。阿难不知。阿难三昧。商那和修不知。普慈三昧。诸人不知。诸人三昧。各各不知。所以道。譬如河中水。川流竞奔逝。各各不相知。诸法亦如是。喝一喝曰。将谓合有与么说话　上堂。举东山演示众曰。祖师说不着。诸佛看不见。四面老婆心。为君通一线。师曰。若教频下泪。沧海也须乾。

　　卢州府无为州天宁无能教禅师
  </div>
  <div class="pagination">
   <a href="揞黑豆集_page2.html">
    上一页
   </a>
   <a href="揞黑豆集.html">
    1
   </a>
   <a href="揞黑豆集_page2.html">
    2
   </a>
   <span class="current-page">
    3
   </span>
   <a href="揞黑豆集_page4.html">
    4
   </a>
   <a href="揞黑豆集_page5.html">
    5
   </a>
   <a href="揞黑豆集_page6.html">
    6
   </a>
   <a href="揞黑豆集_page7.html">
    7
   </a>
   <a href="揞黑豆集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
