<!DOCTYPE html>
<html>
<head>
    <meta charset="UTF-8">
    <title>五灯全书 - 第 90 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五灯全书 - 第 90 页/共 215 页</h1>
    <div class="content">
　　舒州太平佛鉴慧懃禅师

　　本郡汪氏子。丱岁师广教圆深。试所习得度。每以唯此一事实。余二则非真。味之有省。乃徧参名宿。往来五祖之门有年。恚祖不为印据。与圆悟相继而去。及悟归五祖方丈彻证。而师忽至。意欲他迈。悟勉令挂搭。且曰。某与兄相别。如月余。比旧相见时如何。师曰。我所疑者此也。遂参堂。一日。闻祖举僧问赵州。如何是和尚家风。州曰。老僧耳聋。高声问将来。僧再问。州曰。你问我家风。我却识你家风了也。师即大豁所疑曰。乞和尚指示极则。祖曰。森罗及万象。一法之所印。师展拜。祖令主翰墨。后同圆悟语话次。举东寺问仰山镇海明珠因缘。至无理可伸处。圆悟征曰。既云收得。逮索此珠。为甚又道无言可对。无理可伸。师不能加答。明日谓悟曰。东寺祇索一颗珠。仰山当下倾出一栲栳。悟深肯之。乃告之曰。老兄更宜亲近老和尚去。师一日造方丈。未及语。被祖诟骂。懡[怡-台+罗]而退。归寮闭门打睡。恨祖不已。悟已密知。即往扣门。师曰谁。悟曰我。师即开门。悟问。你见老和尚如何。师曰。我本不去。被你赚累我。遭这老汉诟骂。悟呵呵大笑曰。你记得前日下底语么。师曰。是甚么语。悟曰。你又道。东寺祇索一颗。仰山倾出一栲栳。师当下释然。悟遂领师。同上方丈。祖才见。遽曰。且喜大事了毕。明年。命师为第一座。会太平灵源赴黄龙。其席既虚。源荐师於舒守孙鼎臣。遂命补处　五祖付法衣。师受而捧以示众。昔释迦文佛。以丈六金襕袈裟。披千尺弥勒佛身。佛身不长。袈裟不短。会么。即此样无他样。自是法道大播。宋徽宗政和初。诏住东都智海。乙未乞归。得旨居蒋山。枢密邓公子常。奏赐徽号椹服　僧问。如何是祖师西来意。师曰。吃醋知酸。吃盐知咸。曰弓折箭尽时如何。师曰。一场懡[怡-台+罗]　问不与万法为侣者。是甚么人。师曰。拶破露柱。曰归乡无路时如何。师曰。王程有限。曰前三三后三三。又作么生。师曰。六六三十六　问如何是主中宾。师曰。进前退后愁杀人。曰如何是宾中主。师曰。真实之言成妄语。如何是宾中宾。师曰。夫子游行厄在陈。曰如何是主中主。师曰。终日同行非伴侣。曰宾主已蒙师指示。向上宗乘事若何。师曰。大斧斫了手摩挲　问。即心即佛即不问。非心非佛事如何。师曰。昨日有僧问。老僧不对。曰未审与即心即佛。相去多少。师曰。近则千里万里。远则不隔丝毫。曰忽被学人截断两头。归家稳坐。又作么生。师曰。你家在甚么处。曰大千沙界内。一个自由身。师曰。未到家在。更道。曰学人到这里。直得东西不辨。南北不分去也。师曰。未为分外　上堂。至道无难。唯嫌拣择。桃花红。李花白。谁道融融只一色。燕子语。黄鹦鸣。谁道关关祇一声。不透祖师关棙子。空认山河作眼睛　上堂。日日日西沉。日日日东上。若欲学菩提。掷下拄杖曰。但看此模样　五祖周祥。上堂。去年今日时。红炉片雪飞。今日去年时。曹娥读夜碑。末后一句子。佛眼莫能窥。白莲峰顶上。红日绕须弥。鸟啄珊瑚树。鲸吞离水犀。太平家业在。千古袭杨岐　上堂。横拄杖曰。先照后用。竖起曰。先用后照。倒转曰。照用同时。卓一下曰。照用不同时。汝等诸人。被拄杖一口吞尽了也。自是你不觉。若向这里道得转身句。免见一场气闷。其或未然。老僧今日失利　上堂。金乌急。玉兔速。急急流光七月十。无穷游子不归家。纵归祇在门前立。门前立。把手牵伊不肯入。万里看看寸草无。残花落地无人拾。无人拾。一回雨一回滋　上堂。世尊有密语。迦叶不覆藏。你寻常说黄道黑。评品古今。岂不是密语。你寻常折旋俯仰。拈匙把箸。祇揖万福。是覆藏不覆藏。忽然瞥地去。也不可知。要会么。世尊有密语。冬到寒食一百五。迦叶不覆藏。水泄不通已露赃。灵利衲僧如会得。一重雪上一重霜　上堂。十五日已前事。锦上铺花。十五日已后事。如海一沤发。正当十五日。大似一尺镜。照千里之像。虽则真空绝迹。其奈海印发光。任他露柱开花。说甚佛面百丑。何故。到头霜夜月。任运落前溪　上堂。举僧问赵州。如何是不迁义。州以手作流水势。其僧有省。又僧问法眼。不取於相。如如不动。如何是不取於相。见於如如不动。眼曰。日出东方夜落西。其僧亦有省。若也於此见得。方知道。旋岚偃岳。本来常静。江河竞注。元自不流。其或未然。不免更为饶舌。天左旋。地右转。古往今来经几徧。金乌飞。玉兔走。才方出海门。又落青山后。江河波渺渺。淮济浪悠悠。直入沧溟昼夜流。遂高声曰。诸禅德。还见如如不动么　师室中以水骰子六只。面面皆书么字。僧才入。师掷曰。会么。僧拟不拟。师即打出　政和丁酉九月八日上堂。祖师心印。状似铁牛之机。去即印住。住即印破。直饶不去不住。亦未是衲僧行履处。且作么生是衲僧行履处。待十月前后。为诸人注破。至后月八日。沐浴更衣。端坐手写数书。别故旧。停笔而化。阇维。收灵骨设利。塔于本山。

　　舒州龙门佛眼清远禅师

　　临邛李氏子。严正寡言。十四圆具。依毗尼究其说。因读法华。至是法非思量分别之所能解。持以问讲师。讲师莫能答。师叹曰。义学名相。非所以了生死大事。遂卷衣南游。造舒州太平演法席。因行丐於庐州。偶雨。足跌仆他。烦懑间。闻二人交相恶骂。谏者曰。你犹自烦恼在。师於言下有省。及归。凡有所问。演即曰。我不如你。你自会得好。或曰。我不会。我不如你。师愈疑。遂咨决於礼首座。礼乃以手引师之耳。绕围炉数匝。且行且语曰。你自会得好。师曰。有冀开发。乃尔相戏耶。礼曰。你他后悟去。方知今日曲折耳。太平将迁海会。师慨然曰。吾持钵方归复参。随往一荒院。安能究决己事耶。遂作偈告辞。之蒋山坐夏。邂逅灵源。日益厚善。从容言话间。师曰。比见都下一尊宿。语句似有缘。灵源曰。演公天下第一等宗师。何故舍而事远游。所谓有缘者。盖知解之师。与公初心相应耳。师从所勉。径趋海会。后命典谒。适寒夜孤坐。拨炉见火一豆许。恍然自喜曰。深深拨有些子。平生事只如此。遽起阅几上传灯录。至破灶堕因缘。忽大悟。作偈曰。刁刁林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。圆悟因诣其寮。举青林般土话验之。且谓。古今无人出得。你如何会。师曰。也有甚难。悟曰。祇如他道铁轮天子寰中旨。意作么生。师曰。我道。帝释宫中放赦书。悟退语人曰。且喜。远兄便有活人句也。自是隐居四面大中庵。属天下一新崇宁万寿寺。舒守王公涣之。命师开法。次补龙门。道望尤振。后迁和之褒禅。枢密邓公洵武。奏赐师号紫衣　上堂。卓拄杖曰。还构得么。莫道今日犹较些子。直须向无摸索处。倾湫倒岳。构得始得。山僧恁么道。可杀不识好恶。虽然如是。直饶你构得。我更问你。从前杀盗淫妄罪。饮酒食肉罪。教什么人还。又卓拄杖曰。金刚作丑。佛受香油　东山和尚忌辰。上堂。先师当年末后句。与人皮下挑出刺。譬如六月日中冰。销镕处处皆相似。后来听警各流传。更加一二与三四。个中孰是无耳人。明见去来不生死。先师老和尚。某奉侍日久。多蒙苦口提撕。追远之诚。何可忘也。聊设小供。诸人且道。先师还来也无。若道来。入灭十余年。如何见得来底道理。若道不来。又用设斋作什么。道来也有詨讹。道不来也有詨讹。若为得无詨讹去。还知得么。三个浑仑铁馂饀。一双无缝木馒头。久立　上堂。大众。或有人唤上座。上座便应。设使不应。心中也须领览。今时学人。便道应底是也。领览底是也。若如此会。便是入地狱汉子。是即且置。且道。面前是阿难唤你。是有人唤耶。是无人唤耶。还裁断得么。若是有人唤。山精鬼魅唤你时。天魔外道唤你时。如何辨白。若道无人唤。你又不聋不呆。如何得无人唤。者个是十二时中。生死路头事。诸人明得么。有人唤生迷乱。无人唤遭击绊。若能行生死断。万两金终不换　上堂。毗目仙人。执善财手。顿见过去微尘诸佛。及其放手。宛然依旧。龙门长老。领诸大众。爰於此地。结足安居。及其解夏。宛然依旧。善财依旧处。微尘诸佛。舍摄有归。大众依旧处。三月九旬。敛收无迹。还会么。毛端藏剎海。芥子纳须弥。不离见闻缘。超然登十地。四生六道。即心自性。三涂八难。普现色身。居华藏海之中。住不思议之内。如斯之旨。乃吾辈之常分耳。还信得及么　上堂。今日七月二十。解夏来又是五日也。你禅僧家。尽道我会也。且道。今日是七月二十。不是七月二十。或若当此一问。於佛法中如何祇对。有底师僧道。你何不问本分事。者个是世间日月。大众那个是世间日月。又岂有不管底法。又有师僧道。不动世间一星子。就上便明取恁么事。今日七月二十也。大众那里是不动底一星子。得安乐底人。终不作者般去就。山僧问你。今日是七月二十。不是七月二十。有人明得么。古人曰。世间事明不得。佛法大远在。者里若分疎不下。一切处碍塞杀人。还知么。大火聚中难着手。清凉地内易安身。久立　上堂。举问云居。如何是道中人。对曰。如死人手。道中人相见时如何。对曰。如死人眼。大众。作么生是如死人手。师拈拄杖曰。不执捉。怎生是如死人眼。师擘开眼曰。不照烛。你诸人好会取。祇如前日送亡僧。山僧道。一队死汉。送个活汉。有人会恁么说话么。怎生是一队死汉。移身不移步。怎生是一个活汉。万机俱不到。后生兄弟。初秋夏末。何不哮吼一声。壁立千仞。令我知道。你是个人。向活中明取死句。死中明取活句。若不然者。求生不得生。求死不得死。吃辛苦也。直须哮吼一声　上堂。僧问。道在慵开口。诗成自点头时如何。师点头数下。僧曰。今日得遇也。师曰。莫乱开口。乃曰。诸人每日行千行万。不是不到。何故却不分晓。祇为信之不及。若信得及。则不得而到也。十方世界事。不待思量。一时晓了得。诸人每日说千说万。不是说不到。何故却不分晓。亦是信之不及。若也信得及。则实无所说也。三世如来所说之法。不待思量。一时晓了得。大众。还得恁么田地也未。我此宗门。祇论证悟。不论解会。若是为生死底人。须求亲证。若是人我参学之人。耻为不会。须求觅解会。到处觅相似语句。递相印证。已后胡乱教坏人家男女。我此法中。都无是事。还知么。聋人也唱边笳曲。好恶高低自不闻　上堂。世人尽道路行难。未分真金入火看。炼去炼来金体净。一槌打作玉栏干　请化主上堂。一竿一笠一蓑衣。急水滩头下钓丝。钩上锦鳞容易得。芦花深处月明归。举古人问三尊宿。二龙争珠。谁是得者。一曰。得即失。一曰。老僧祇管看。一曰。谁是不得者。师曰。得即失。着忙作什么。老僧祇管看。看济什么事。末后一则语。谁是不得者。若人会得祖师言句。一大藏教。自然不疑去。还明得么。谁是不得者。非取亦非舍。马载驴驮时。便是归来也　上堂。打动龙门鼓。唤起铁骏馅。请君一咬破。山僧岂相赚。先师曾得力。滋味今不减。若也不奈何。好个铁骏馅　上堂。若论此事。如人买田地相似。四至界畔。一时分明。结契了也。唯有中间树子。犹属我存。大众。既是四至分明。结契了也。为什么中间树子犹属他。不见道。千年田八百主。若识得中间树子。耕锄任你耕锄。布种任你布种。开花任你开花。结子任你结子。若无中间树子。争唤作常住。良久曰。作么生。自曰。高处高平。低处低平　上堂。龙门别无奇妙。刚谓单传心要。岂惟浅水无鱼。拨剔全无孔窍。二时展钵开单。逐日屙屎送尿。万事与人一般。子细看来好笑。既是万事与人一般。为什么称善知识。良久曰。我也理会不出　上堂。不动龙门内。行参古佛机。亲逢渠面目。肯话自容仪。凡圣心平等。高低路坦夷。丹霞烧木佛。院主落须眉。何故○。下座　上堂。腊月扇子功勋绝。浩浩凉风动寥泬。岂上炎蒸六月天。暂时与君解烦热　五祖忌辰上堂。赵州不见南泉。山僧不识五祖。甜瓜彻蒂甜自。苦瓠连根自苦　上堂。达磨大师入中国。至今几千年。得其道者甚众。领其旨者实多。大似一人传虚。万人传实。大众。流言止於智者。诸人三十年后。莫道见龙门来　上堂。举僧问德山。如何是宗门奇特事。山曰。我宗无语句。实无一法与人。师曰。漏逗了也。僧问雪峰。和尚见德山。得个什么便归来。峰曰。我当时空手去。空手回。师曰。漏逗了也。睦州唤僧。僧回头。州曰。担板汉。师曰。漏逗了也。一漏逗。二漏逗。三漏逗。用意搀前先在后。莫於佛祖结冤亲。好看衣珠常离垢。家中人。斗头走淮南。笑杀龙门叟。有人若会笑因由。眼似铜铃大如斗。阿呵呵。归堂去　上堂。虑而解。思而知。孤灯难并太阳辉。不是心。不是佛。为君扫荡精灵窟。摩天鹞子入云飞。千里万里祇一突。阿剌剌　上堂。道可学耶。实不可学。心可悟耶。实不可悟。不学不悟。真机全露。明日娑婆。浮生旦暮。眼若不睡诸梦除。古今出入无门户。遂召大众曰。是什么　上堂。海门山。长安道。茫茫烟水连芳草。楼头客。马上郎。一听落梅悲故乡。春风过眼花飞尽。蝴蝶翩翩过短墙。君更听。是何章。会不得。参堂去　上堂。褒禅乍住太乾枯。月白风清入画图。人间纵有千般乐。不及今朝事事无。乃呵呵大笑。好大哥　上堂。云中石塔摩星斗。定明禅师大张口。是你之言若解参。不必腰包天下走。遂卓拄杖一下曰。鸟对初阳自在啼。犬逢生汉连声吼。又卓拄杖一下　师尝题语于龙门延寿壁间曰。佛许有病者当疗治。容有将息所也。禅林凡有数名。或曰涅盘。见法身常住。了法不生也。或曰省行。知此违缘。皆从行苦也。或曰延寿。欲得慧命。扶持色身也。其实。使人了生死处也。多见少觉微恙。便入此堂。不强支吾。便有补益。及呼久病。思念乡闾。不善退思灭除苦本。先圣云。病者众生之良药。若善服食。无不瘥者也　宣和初。以病辞归蒋山之东堂。庚子书云前一日。饭食讫。趺坐谓其徒曰。诸方老宿。临终必留偈辞世。世可辞耶。且将安往。乃合掌怡然趋寂。门人函骨归龙门。塔于灵光台侧。

　　潭州开福道宁禅师

　　歙溪汪氏子。壮为道人。於崇果寺执浴。一日将濯足。偶诵金刚经。至於此章句能生信心以此为实。遂忘所知。忽垂足沸汤中。发明己见。后祝发蒋山。依雪窦老良一年。徧参名宿。晚至白莲。闻五祖小参。举忠国师古佛净瓶。赵州狗子无佛性话。顿彻法源。宋大观中。潭帅席公震。请住开福。衲子景从　浴佛上堂。未离兜率。已降王宫。未出母胎。度人已毕。诸禅德。日日日从东畔出。朝朝鸡向五更啼。虽然不是桃花洞。春至桃花亦满溪。又道。毗蓝园内。右胁降生。七步周行。四方目顾。天上天下。唯我独尊。大似贪观天上月。失却手中珠。还知落处么。若知落处。方为孝子顺孙。苟或未然。不免重下注脚。良久曰。天生伎俩能奇怪。末上输他弄一场　示众。秋日耀长空。秋光浸虚碧。伤嗟门外人。处处寻弥勒。蓦路忽抬头。相逢不相识。诸禅德。既是相逢。为甚么却不相识。剪尽霜前竹。临溪不化龙　上堂。徧界不曾藏。通身无影像。相逢莫讶太愚痴。旷劫至今无伎俩。无伎俩少人知。大抵还他肌骨好。何须临镜画蛾眉　上堂。摩竭正令。未免崎岖。少室垂慈。早伤风骨。腰囊挈锡。孤负平生。炼行灰心。递相钝置。争似春雨晴春山青。白云三片四片。黄鸟一声两声。千眼大悲看不足。王维虽巧画难成。直饶便恁么。犹自涉途程。且不涉途程一句。作么生道。人从汴州来。不得东京信　僧问。莲华未出水时如何。师曰。人天合掌。曰出水后如何。师曰。不碍往来看　问如何是句到意不到。师曰。瑞草本无根。信手拈来用。曰如何是意到句不到。师曰。领取钩头意。莫认定盘星。曰如何是意句俱到。师曰。大悲不展手。通身是眼睛。曰如何是意句俱不到。师曰。君向潇湘我向秦　徽宗政和癸巳十一月四日。净发沐浴。次日斋罢。小参。举世尊临涅盘曰。汝等善观吾紫磨金色之身。今日即有。明日即无。若道吾入涅盘。非吾弟子。道吾不入涅盘。亦非吾弟子。师曰。诸人于此倜傥分明。便知开福落处。其或未然。开福与么来。满世无相识。水月与空花。谁虚复谁实。住院经五年。都卢如顷刻。瑞云散尽春风生。失却文殊与弥勒。下座　勉众行道。辞语诚切。期初七示寂。至日酉时。跏趺而逝。阇维。获设利五色。归藏于塔。

　　彭州大随南堂元静禅师

　　[门@艮]之玉山大儒赵约仲之子也。十岁病甚。每祷之感异梦。舍令出家。师成都大慈宝生院宗裔。宋元佑戊辰。通经得度。留讲聚有年。而南下首参永安恩。於临济三顿棒话发明。次依诸名宿。无有当意者。闻五祖机峻。欲抑之。遂谒祖。祖乃曰。我此间。不比诸方。凡於室中。不要汝进前退后。竖指擎拳。绕禅床。作女人拜。提起坐具。千般伎俩。祇要你一言下谛当。便是汝见处。师茫然。退参三载。一日入室罢。祖谓曰。子所下语。已得十分。试更与我说看。师即剖而陈之。祖曰。说亦说得十分。更与我断看。师随所问而判之。祖曰。好即好。祇是未曾得老僧说话。在斋后可来祖师塔所。与汝一一按过始得。及至彼。祖便以即心即佛。非心非佛。睦州担板汉。南泉斩猫儿。赵州狗子无佛性有佛性之语。编辟之。其所对了无凝滞。至子胡狗话。祖遽转面曰。不是。师曰。不是却如何。祖曰。此不是。则和前面皆不是。师曰。望和尚慈悲指示。祖曰。看他道。子胡有一狗。上取人头。中取人腰。下取人脚。入门者好看。才见僧入门。便道看狗。向子胡道看狗处。下一转语。教子胡结舌。老僧钤口。便是你了当处。次日入室。师默启其说。祖笑曰。不道你不是。千了百当底人。此语祇似先师下底语。师曰。某何人。得似端和尚。祖曰。不然。老僧虽承嗣他。谓他语拙。盖祇用远录公手段接人故也。如老僧。共远录公。便与百丈黄檗南泉赵州辈。把手共行。才见语拙即不堪。师以为不然。乃曳杖渡江。适大水泛涨。因留四祖。侪辈挽其归。又二年。祖方许可。尝商略古今次。执师手曰。得汝说须是吾举。得汝举须是吾说。而今而后。佛祖秘要。诸方关键。无逃子掌握矣。遂创南堂以居之。於是名冠寰海。成都帅席公旦。请开法嘉佑。未几。徙昭觉。迁能仁及大随　上堂。君王了了。将帅惺惺。一回得胜。六国平宁　上堂。举白云端颂临济参黄檗话曰。一拳拳倒黄鹤楼。一趯趯翻鹦鹉洲。有意气时添意气。不风流处也风流。师曰。大随即不然。行年七十老躘蹱。眼目精明耳不聋。忽地有人欺负我。一拳打倒过关东　上堂。问答已。乃曰。有祖已来。时人错会。祇将言句。以为禅道。殊不知。道本无体。因体而得名。道本无名。因名而立号。祇如适来上座。才恁么出来。便恁么归众。且道。具眼不具眼。若道具眼。才恁么出来。眼在甚么处。若道不具眼。争合便恁么去。诸仁者。於此见得倜傥分明。则知二祖礼拜。依位而立。真得其髓。祇这些子。是三世诸佛命根。六代祖师命脉。天下老和尚安身立命处。虽然如是。须是亲到始得　上堂。自己田园任运耕。祖宗基业力须争。悟须千圣头边立。用向三涂底下行　僧问。祖师心印。请师直指。师曰。你闻热么。曰闻。师曰。且不闻寒。曰和尚还闻热否。师曰不闻。曰为甚么不闻。师摇扇曰。为我有这个　问如何是夺人不夺境。师曰。活捉魔王鼻孔穿。曰如何是夺境不夺人。师曰。中心树子属吾曹。曰如何是人境两俱夺。师曰。一钓三山连六鳌。曰如何是人境俱不夺。师曰。白日骑牛穿市过　问莲花未出水时如何。师曰好。曰出水后如何师。曰好。曰如何是莲花。师曰好。僧礼拜。师曰。与他三个好。万事一时林　问藏天下於天下。即不问。乃举拳曰。祇如这个。作么生藏。师曰。有甚么难。曰且作么生藏。师曰。衫袖里。曰未审如何是纪刚佛法底人。师曰。不可是鬼。曰忽遇杀佛杀祖底来。又作么生支遣。师曰。老僧有眼不曾见　问学人乍入丛林。乞师指示。师曰。吃粥吃饭。莫教放在脑后。曰终日吃时未尝吃。师曰。负心衲子。不识好恶　问劫火洞然。大千俱坏。未审这个坏也无。师曰。阿谁教你恁么问。僧进前鞠躬曰。不审。师曰。是坏不坏。僧无语　问如何是山里禅。师曰。庭前嫩竹先生笋。涧下枯松长老枝。曰如何是市里禅。师曰。六街钟鼓韵冬冬。即处铺金世界中。曰如何是村里禅。师曰。贼盗消亡蚕麦熟。讴歌鼓舞乐升平　问如何是诸佛出身处。师曰。问得甚当。曰便恁么去时如何。师曰。答得更奇　问因山见水。见水忘山。山水俱忘。理归何所。师曰。山僧坐却舌头。天地黯黑　有一老宿垂语曰。十字街头。起一间茅厕。祇是不许人屙。僧举以扣师。师曰。是你先屙了。更教甚么人屙。宿闻。焚香遥望大随。再拜谢之　高宗绍兴乙卯秋七月。大雨雪。山中有异象。师曰。吾期至矣。十七日。别郡守。以次越三日。示少恙於天彭。二十四夜。谓侍僧曰。天晓无月时如何。僧无对。师曰。倒教我与汝下火始得。翌日。还堋口廨院。留遗诫。蜕然示寂。门弟子奉全身归。烟雾四合。猿鸟悲鸣。茶毗。异香徧野。舌本如故。设利五色者。不可计。瘗于定光塔之西。天童文礼作师像赞曰。东山一会人。唯他不唧[口*留]。别处着闲房。丛林难讲究。邡水潭蛇出。惊人钝铁锅。鸡啼白昼。杂剧打来。全火祇候晚岁放。疏慵却与俗和同。勤巴子使人勘验。掷香贴便显家风。定光无佛。枉费罗笼。临行摇铎向虚空。那知丧尽白云宗。

　　汉州无为宗泰禅师

　　涪城人。自出关。徧游丛社。至五祖。告香日。祖举赵州洗钵盂话俾参。洎入室。举此话问师。你道。赵州向伊道甚么。这僧便悟去。师曰。洗钵盂去聻。祖曰。你祇知路上事。不知路上滋味。师曰。既知路上事。路上有甚滋味。祖曰。你不知耶。又问。你会游浙否。师曰。未也。祖曰。你未悟在。师自此凡五年不能对。祖一日升堂。顾众曰。八十翁翁辊绣球。便下座。师欣然出众曰。和尚试辊一辊看。祖以手作打仗鼓势。操蜀音。唱绵州巴歌曰。豆子山打瓦鼓。杨平山撒白雨。白雨下取龙女。织得绢二丈五。一半属罗江。一半属玄武。师闻大悟。掩祖口曰。祇消唱到这里。祖大笑而归。师后还蜀。四众请开法无为。迁正法　上堂。此一大事因缘。自从世尊拈华。迦叶微笑。世尊曰。吾有正法眼藏。分付摩诃大迦叶。以后灯灯相续。祖祖相传。迄至于今。绵绵不坠。直得徧地生花。故号涅盘妙心。亦曰本心。亦曰本性。亦曰本来面目。亦曰第一义谛。亦曰烁迦罗眼。亦曰摩诃大般若。在男曰男。在女曰女。汝等诸人。但自悟去。这般尽是闲言语。遂拈起拂子曰。会了唤作禅。未悟果然难难难。目前隔个须弥山。悟了易易易。信口道来无不是。僧问。如何是佛。师曰。阿谁教你恁么问。僧拟议。师曰了。

　　蕲州五祖表自禅师

　　怀安人。初依五祖最久。未有省。时圆悟为座元。师往请益。悟曰。见有疑处试语我。师遂举德山小参不答话。问话者三十棒。悟曰。礼拜着。我作得你师。举话尚不会。师作礼竟。悟令再举前话。师曰。德山小参不答话。悟掩其口曰。但恁么看。师出扬声曰。屈屈。岂有公案。祇教人看一句底道理。有僧谓师曰。兄不可如此说。首座须有方便。因静坐体究及旬。顿释所疑。诣悟礼谢。悟曰。兄始知吾不汝欺。又诣方丈。祖迎笑。自尔日深玄奥。祖将归寂。遗言郡守。守命嗣其席。衲子四至不可遏。师榜侍者门曰。东山有三句。若人道得即挂搭。衲子皆披靡。一日有僧携坐具。径造丈室。谓师曰。某甲道不得。祇要挂搭。师大喜。呼维那。於明窗下安排　上堂。世尊拈华。迦叶微笑。时人祇知拈华微笑。要且不识世尊　僧问。如何是祖师西来意。师曰。荆棘林中舞柘枝。曰如何是佛。师曰。新生孩子掷金盆。

　　蕲州龙华道初禅师

　　梓州马氏子。为五祖待者。有年。出住龙华。上堂。鸡见便斗。犬见便齩。殿上鸱吻。终日相对。为甚么却不瞋　师机辩峻捷。门人罔知造诣。一日谓众曰。昨日离城市。白云空往还。松风清耳目。端的胜人间。召众曰。此是先师末后句。有顷脱然而逝。

　　嘉州九顶清素禅师

　　本郡郭氏子。於乾明寺剃染。徧扣禅扃。晚谒五祖。闻举首山答西来意语。倐然契悟。述偈曰。颠倒颠颠倒颠。新妇骑驴阿家牵。便恁么太无端。回头不觉布衫穿。祖见乃问。百丈野狐话。又作么生。师曰。来说是非者。便是是非人。祖大悦。久之辞归。住清溪。次迁九顶　吕太守来。瞻大像问曰。既是大像。因甚么肩负两楹。师曰。船上无散工。至阁下睹观音像又问。弥勒化境。观音何来。师曰。家富小儿娇。守乃礼敬　勤老宿至。师问。舞剑当咽时如何。曰伏惟尚飨。师诟曰。老贼死去你问我。勤理前语问之。师叉手揖曰。拽破　宋高宗绍兴乙卯四月二十四日。得微疾。书偈遗众曰。木人备舟。铁人备马。丙丁童子稳稳登。喝散白云归去也。竟尔趋寂。

　　元礼首座

　　闽人也。受业焦山。初参演於白云。凡入室必谓曰。衲僧家明取缁素好。师疑之不已。一日演升堂。举首山新妇骑驴阿家牵语。乃曰。诸人要会么。莫问新妇阿家。免烦路上波咤。遇饭即饭。遇茶即茶。同门出入。宿世冤家。师於言下豁如。且曰。今日缁素明矣。宋元符己卯。演迁席祖山。命分座不就。演归寂。即他往。崇宁间。再到五祖。僧问。五祖迁化。向甚么处去。师曰。有眼无耳朵。六月火边坐。曰意旨如何。师曰。家贫犹自可。路贫愁杀人　或问。金刚经云。一切善法。如何是法。师曰。上是天。下是地。中间坐底坐。立底立。唤甚么作善法。僧无对。师便打。后终於四明之瑞岩。

　　普融知藏

　　福州人。五祖入室次。祖举倩女离魂话问之。有契。呈偈曰。二女合为一媳妇。机轮截断难回互。从来往返绝踪由。行人莫问来时路　凡有乡僧来谒。则发闽音。诵俚语曰。书头教娘勤作息。书尾教娘莫瞌睡。且道。中间说个甚么。僧拟对。师即推出。

　　法閦上座

　　久依五祖。未有所入。一日造室。祖问。不与万法为侣者。是甚么人。曰法閦即不然。祖以手指曰。住住。法閦即不然。作么生。师於是启悟　后至东林。宣密座席下。见其得平实之旨。一日拈华。绕度禅床一匝。背手插香炉中曰。和尚且道。意作么生。度屡下语。皆不契。踰两月。遂问师。令试说之。师曰。某祇将华插香炉中。和尚自疑。有甚么事来。

　　云盖本禅师法嗣
　　潭州南岳承天院自贤禅师

　　僧问。大众已集。仰听雷音。猊座既登。请师剖露。师曰。剎竿头上翻筋斗。曰恁么则岳麓山前祥雾起。祝融峰下瑞云生。师曰。紫罗帐里璨真珠　上堂。拈拄杖曰。不是心。不是佛。不是物。击禅床一下曰。与君打破精灵窟。簸土扬尘无处寻。千山万山空突兀。复击一下曰。归堂去。参　上堂。一身高隐惟南岳。自笑孤云未是闲。松下水边端坐者。也应随例说居山。咄　上堂。五更残月落。天晓白云飞。分明目前事。不是目前机。既是目前事。为甚么不是目前机。良久曰。欲言言不及。林下却商量。

　　长沙南岳承天慧连禅师

　　上堂。僧问。如何是承天境。师拈起拂子曰。如何是境中人。师以拂击禅床一下曰。人境已蒙师指示。向上宗乘事若何。师挂拂子於旧处。乃曰。湖南近日稍别。小雪应时及节。但管积岳堆山。弗论春寒秋热。阿呵呵。真可悦。庭下黄柑香不彻　上堂。闹市里识取古佛。百艹头上荐取老僧。闹市里古佛且置。百艹头上老僧。作么生荐。良久曰。不是逢人夸好手。大都品格合风流。

　　吉安庐陵香山惟德禅师

　　上堂。僧问。登师子座。作师子吼。师曰。退后三步。曰忽遇文殊来。又作么生。师曰。列在下风。乃曰。独坐草庵中。空生直未委。天龙殊不知。华雨从何坠。摩竭徒掩室。毗耶空口闭。睡起一杯茶。别是个滋味。喝一喝　上堂。难难。丝毫犹隔万重山。易易。剎那便到无生地。堪羡文殊与维摩。两个纷纷谭不二。山僧即不然。难难。拣择明白君自看。

　　衡州南岳丱衣岩治平庆禅师

　　上堂。僧问。如何是治平境。师曰。石室夜深霜月白。艹衣岁久败蒲寒。曰如何是境中人。师曰。携筇迎远水。洗钵趂朝斋。曰向上还有事也无。师曰。木马嘶风。泥牛渡海。乃曰。不是心。不是佛。不是物。放出辽天鹘。还见么。清风月下守株人。凉兔渐遥春丱绿。喝一喝　上堂。终日茫茫。那事无妨。且道。如何是那事。良久曰。落叶知流水。归云识旧峰。

　　琅琊起禅师法嗣
　　俞道婆

　　金陵人也。市油餈为业。常随众。参问琅琊。琊以临济无位真人话示之。一日。闻丐者唱莲花乐云。不因柳毅传书信。何缘得到洞庭湖。忽大悟。以餈盘投地。夫傍睨曰。你颠耶。婆掌曰。非汝境界。往见琅琊。琊望之。知其造诣。问那个是无位真人。婆应声曰。有一无位人。六臂三头努力瞋。一擘华山分两路。万年流水不知春。由是声名蔼着。圆悟蒋山开堂。方至法座前。婆于众中跃出。以身一拶便归众。悟曰。见怪不怪。其怪自坏。悟次日至其家。婆不出。厉声曰。者般黄口小儿。也道出来开堂说法。悟曰。婆子少卖弄。我识得你了也。婆乃大笑。出相见　凡有僧至。则曰儿儿。僧拟议。即掩门。佛灯珣往勘之。婆见如前所问。珣曰。爷在甚么处。婆转身拜露柱。珣即踏倒曰。将谓有多小奇特。便出。婆蹶起曰。儿儿来。识你则个。珣竟不顾。安首座至。婆问。甚处来。安曰德山。婆曰。德山泰。乃老婆儿子。安曰。婆是甚人儿子。婆曰。被上座一问。直得立地放尿　婆尝颂马祖不安因缘曰。日面月面。虚空闪电。虽然截断天下衲僧舌头。分明祇道得一半。

　　五灯全书卷第四十二
　　五灯全书卷第四十三

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下十五世
　　昭觉勤禅师法嗣
　　平江府虎丘绍隆禅师

　　和州含山人。九岁谢亲。依佛慧院。踰六年得度受具。又五年荷包谒长芦信。得其大略。有传圆悟语至者。师读之。叹曰。想酢生液。虽未浇肠沃胃。要且使人庆快。第恨未聆謦欬耳。遂由宝峰。依湛堂。客黄龙。叩死心。次谒圆悟。一日入室。悟问。见见之时。见非是见。见犹离见。见不能及。举拳曰。还见么。师曰见。悟曰。头上安头。师闻脱然契证。悟叱曰。见个甚么。师曰。竹密不妨流水过。悟肯之。寻俾掌藏教。有问悟曰。隆藏主。柔易若此。何能为哉。悟曰。瞌睡虎耳。后归邑。住城西开圣。宋建炎之扰。乃结庐铜峰之下。郡守李光。延居彰教。次徙虎丘。道大显着。因追绎白云端立祖堂故事。乃曰。为人之后。不能躬行遗训。於义安乎。遂图其像。以奉安之　上堂。僧问。以一重去一重时如何。师曰。钝鸟离巢。曰不以一重去一重时如何。师曰。劈箭急。曰只如睦州道。昨日栽茄子。今日种冬瓜。又作么生。师曰。眼观东南。意在西北。曰谢师答话。师曰。老僧今日失利。乃曰。者僧恁么问。老僧恁么答。且道。见睦州意。不见睦州意。若道见睦州意。且道。睦州是什么意。若道不见睦州意。适来一问一答。不可徒然。彰教今日更开一路。与汝诸人。东行西行。蓦拈拄杖卓一卓。喝一喝　上堂。僧问。古人道。尽乾坤大地。撮来如粟米粒大。撒向诸人面前。漆桶不会。打鼓普请看。未审此意如何。师曰。一亩之地。三蛇九鼠。曰未晓师意。乞师再垂指示。师曰。海口难宣。曰尽大地。既如粟米粒大。只如森罗万象。人畜草芥。着在什么处。师曰。此问不恶。曰岂无方便。师曰。棒打不死。僧礼拜。师曰。救得一半。乃曰。寰中天子勅。塞外将军令。一句定乾坤。一剑平天下。便见时康道泰。四海晏清。向我衲僧门下。又且不然。拄杖子吞却乾坤了也。绵绵不漏丝毫。何处更有一物。与诸人为缘为对。还会么。良久曰。各请归堂吃茶去　上堂。牛头没马头回。渠无国土。无位真人。突出难辩。甚处逢渠。击石火闪电光。得不得。未免丧身失命。且道。风恬浪静一句。作么生道。善财别后谁相识。楼阁门开竟日闲　上堂。僧问。如何是大道真源。师曰。和泥合水。曰便恁么去时如何。师曰。截断草鞋跟。乃曰。大道只在目前。要且目前难睹。欲识大道真体。不离声色言语。风吹不入处。和没合水。和泥合水处。风吹不入。如今不免。又向头上安头。乃竖起拂子曰。还见么。者个是色。复呵呵大笑曰。者个是声。大道真体。在什么处。绣出鸳鸯无背面。不知谁解觅金针　上堂。眼里不着沙。耳里不着水。堪笑老俱胝。无端竖一指。诸禅德。且道。是谁解笑者。还会么。闹市拶出憍尸迦。吃嘹舌头三千里　上堂。大智圆明。体无向背。凝然湛寂。弥满大虚。覆盖乾坤。常光独露。削踪灭迹。离相绝名。正当恁么时。本地不动一句。作么生道。一切水月一月摄　上堂。僧问。请师答话。师曰。火云烧空。曰且道。虚空还有变易也无。师曰。饱粥饱饭。曰恁么则有变易去也。师曰。客作汉有什么变易。乃曰。炎暑蒸人汗似汤。盐官用底岂寻常。轻摇休问犀牛在。拈出清风宇宙凉。诸禅德。向甚么处。见盐官老子。若也见得。恩大难酬。其或未然。汗流浃背。曾施力一到。中秋便负心　上堂。举深明二上座同行。见一鱼跳出网中。明曰。俊哉。恰似个衲僧相似。深曰。何似。当时不入网好。明曰。深兄。你犹欠悟在。深行数里方悟。师曰。明上座钩头有饵。深禅老一钓便上。虎丘当时若见。待他道深兄你犹欠悟在。只对道。今日网得一个。不独塞断明上座口。且要千古之下。免人怪笑。山僧。一有个缦天网子。遂举起拂子曰。还见么。山僧唤作拂子了也。诸人且唤作什么。若唤作拂子。未出山僧网子在。若不唤作拂子。行脚眼在什么处。是汝诸人。还见虎丘为人处么。三汲浪高轰霹雳。一声透过禹龙门　上堂。光非照境。境亦非存。光境俱忘。复是何物。百草头上。罢却干戈则且置。忽若嘉州大象倒骑。陕府铁牛把须弥山。一掴百杂碎。新罗国里走马。南赡部州说禅。又作么生。五台山上云蒸饭。佛殿阶前狗尿天　上堂。日日日东出。日日日西没。人命在呼吸。百年轻倐忽。蓦地得逢渠。掀翻生死窟。放出辽天鹘。万重云一突　上堂。大地撮来粟米粒。一毛头上现乾坤。居家不离途中事。常在途中不出门。喝一喝　僧问。雪峰示众道。尽大地是个解脱门。把手牵不入。未审在门外者。是什么人。师曰。胡张三黑李四。曰为什么不肯入。师曰。他具行脚眼。曰恁么则穿过从上祖师鼻孔去也。师曰。阇黎还跳得出么。曰若然者。三步虽活。五步须死。师曰。犹欠一问在。曰和尚岂不是为学人着灸。师曰。错认定盘星　上堂。摩竭陀国。亲行此令。蓦拈拄杖。卓一卓曰。大尽三十日。小尽二十九　上堂。当阳正体露堂堂。休谓当年付饮光。彼既丈夫我亦尔。莫将好肉更剜疮　上堂。举陈操尚书到资福。资福见来。便划一圆相。操曰。弟子恁么来。早是不着。便更画圆相。福便掩却门。师曰。资福买铁得金。一场富贵。是则是。争奈公案未了。今日诸大士。入山相见。山僧不画圆相。亦不掩却方丈门。且道。与资福老人。是一是二。还知落处么。竹院相逢无一事。大家同吃赵州茶　上堂。百鸟不来春又暄。凭栏溢目水如天。无心还似今宵月。照见三千及大千　参假上堂。病起云山草木秋。浮华世事谩悠悠。从来万法不为侣。何似韶阳六不收。喝一喝　上堂。叶落归根。本时无口。不留朕迹。腾身北斗火里蝍蟟。吞却嘉州大象。益州马腹。不觉膨胀。灯笼露柱大笑。拾得寒山抚掌。还会么。莫待是非来入耳。从前知己返为雠　上堂。脱身已晓南柯梦。始觉人间万事空。吹起还乡无孔笛。夕阳斜照碧云红　宋高宗绍兴丙辰夏。感微疾。于五月八日。白众曰。当以第一座宗达承院事。众请於郡。从之。事已索笔。大书伽陀曰。无法可说。是名说法。所以佛法。无有剩语。珍重。掷笔而逝。建塔于本山之阳。寿六十。腊四十五。

　　临安府径山宗杲大慧普觉禅师

　　宣城奚氏子。年十三入乡校。一日叹曰。大丈夫。读世间书。曷若究出世法。即诣东山慧云院。事慧齐。年十七。剃发具毗尼。偶阅古云门录。恍若旧习。往依广教珵。尝请益雪窦颂古及古宿因缘。不契。嗣见太阳元。洞山微诸老。既得其说。去登宝峰。谒湛堂准。堂见异之。俾侍巾裓。一日堂问曰。汝鼻孔。因甚无半边。师曰。宝峰门下。堂曰。杜撰禅和。又塑十王次。堂指问。者官人。姓什么。师曰。姓梁。堂摸头曰。争奈姓梁的。少个幞头。师曰。幞头虽少。鼻孔彷佛。堂一日谓师曰。杲上座。我者些子禅。你能一一理会得否。师曰。理会得。堂曰。教你说也说得。做也做得。拈古颂古。小参普说。总得。只是有一件不是。你还知么。师曰。未审是什么事。堂曰。你只欠[囗@力]地一声。所以说时有。不说时便无。入方丈时有。出方丈时便无。惺惺时有。睡着时便无。如何敌得生死。师曰。正是宗杲疑处。堂疾革。嘱师曰。吾去后。当见川勤。必能尽子机用。堂卒。师趋谒无尽居士。求堂塔铭。无尽门庭高。少许可与师一言。相契。下榻延之。名师庵。曰妙喜。洎后再谒。且嘱令见圆悟。师至天宁。一日闻悟升堂举僧问云门。如何是诸佛出身处。门曰。东山水上行。若是天宁即不然。忽有人问。如何是诸佛出身处。只向他道。熏风自南来。殿阁生微凉。师於言下。忽然前后际断虽然动相不生。却坐在净裸裸处。悟谓曰。也不易你得到这田地。可惜死了不能得活。不疑言句。是为大病。不见道。悬崖撒手。自肯承当。绝后再苏。欺君不得。须信有这个道理。遂令居择木堂。典不厘务侍者。日同士大夫入室。悟每举有句无句如藤倚树问之。师才开口。悟便曰。不是不是。经半载。遂问悟曰。闻和尚当时在五祖。曾问这话。不知五祖道甚么。悟笑而不答。师曰。和尚当时须对众问。如今说亦何妨。悟不得已。谓曰。我问有句无句如藤倚树意旨如何。祖曰。描也描不成。画也画不就。又问树倒藤枯时如何。祖曰。相随来也。师当下释然曰。我会也。悟遂举数因缘诘之。师酬对无滞。悟曰。始知吾不汝欺。遂着临济正宗记付之。俾掌记室。未几。令分座。室中握竹篦。以验学者。丛林浩然归重。名振京师。右丞相吕公舜徒。奏赐紫衣佛日之号。会女真难作。其长欲取禅僧十数人。师在选。得免趋吴。虎丘度夏。因阅华严。至菩萨登第七地。证无生法忍。洞晓向所请问湛堂。殃崛摩罗。持钵至产妇家因缘。时悟。诏住云居。师往省觐。至山次日。即请为第一座。时会中多龙象。以悟久虚座元。俟师之来。颇有不平之心。及冬至秉拂。昭觉元出问。眉间挂剑时如何。师曰。血溅梵天。悟於座下。以手约曰。住住。问得极好。答得更奇。元乃归众。丛林由是改观。悟归蜀。师於云居山后古云门旧址。创庵以居。学者云集。久之。入闽。结茅於长乐洋屿。从之得法者。十有三人。又徙小溪云门庵。后应张丞相魏公浚径山之命。道法之盛。冠于一时。众二千余。皆诸方俊乂。侍郎张公九成。亦从之游。洒然契悟。一日因议及朝政。与师连祸。宋高宗绍兴辛酉五月。毁衣牒。屏居衡阳。乃裒先德机语。间与拈提。离为三帙。目曰正法眼藏。凡十年移居梅阳。又五年特恩放还。明年春。复僧伽黎。四方虚席以邀。率不就。后奉朝命。居育王。逾年。有旨改径山。道俗歆慕如初。孝宗为普安郡王时。遣内都监。入山谒师。师作偈为献。及在建邸。复遣内知客。诣山供五百应真。请师说法。祝延圣寿。亲书妙喜庵三字。并制赞。宠寄之　上堂。拈拄杖卓一下。喝一喝曰。幸自可怜生。特地胡打乱喝作甚么。掷下曰。冷处着把火　上堂。今朝八月十有五。顾兔天边谁不睹。若非东土小释迦。放过长沙这老虎　上堂。举僧问长沙。如何转得山河大地。归自己去。沙曰。如何转得自己。归山河大地去。师曰。转山河大地。归自己则易。转自己归山河大地则难。有人道得不难不易句。却来径山手里。请棒吃　上堂。二月仲春。久雨不晴。云门一札。德非有邻。乃顾视大众曰。札复曰。惭惶杀人　不动居士至上堂。僧问。径山布龙蛇阵。居土匹马单枪。当恁么时。如何相见。师曰。老僧打退鼓。曰一个老大虫。撞着重牙虎。师曰。你还闻雷声么。曰只为学人闻得惯。师曰。且莫诈明头。曰却请和尚道。师曰。我若道。你须百杂碎。曰庆快平生去也。师嘘嘘。乃曰。眼空宇宙浑无物。大坐当轩孰敢窥。选佛选官俱已了。同途把手不同归。敢问。大众。既同途又把手。为甚么不同归。莫将鹤唳误作莺啼　上堂。径山无寸土庄田。今夏随宜结众缘。慵论道懒谈禅。拄杖挑来个个圆。不用息心除妄想。大家吃饭了噇眠。噇眠则不无。或若梦中有人索饭钱。又作么生。依稀似曲才堪听。又被风吹别调中　上堂。僧问。法身有三种病。二种光。光即不问。未审法身还具四大也无。师曰具。曰如何是法身。师曰。地水火风。曰如何是四大。师曰。漆桶不快。曰法身向上。还更有事也无。师曰。但向下会取。乃举僧问赵州。如何是出来底人。州曰。诸佛菩萨。师曰。大小赵州。元来胆小。或有人问径山。如何是出来底人。向他道。泥猪疥狗。佗若道。径山舌头。得恁么自在。我也知你是个漆桶　上堂。僧问。万机休罢。独坐大方。犹是向下事。如何是向上事。师曰。痴人面前。不得说梦。曰老和尚三寸甚密。师曰。众眼难谩。曰只如僧问洞山。如何是佛。曰麻三斤。又作么生。师曰。大鹏展翅盖十洲。篱边之物空啾啾。乃曰。昨日晴今日雨。时分不相应。三日后看取。拍禅床。下座　上堂。月生一。铁轮天子寰中勅。月生二。丰干骑虎入闹市。月生三。蟭螟眼里巨鳌翻。蓦拈拄杖曰。莫有同生同死底么。出来与径山拄杖子相见。良久曰。见义不为。何勇之有。掷下拄杖　上堂。心生法灭。性起情亡。这里悟去。捏怪有甚么难。举起拂子曰。看看。观音弥勒。普贤文殊。尽向径山拂子头上。聚头打葛藤。若也放开。从教口劳舌沸。若也把住。不消一击。以拂子击禅床　上堂。举云门道。既知来处。且道。甚么劫中无祖师。自代曰。某甲今日不着便。师曰。云门也是作贼人心虚。径山即不然。既知来处。且道。甚么劫中无祖师。不图打草。且要蛇惊　上堂。今朝九月初五。天色半晴半雨。衲僧鼻孔眼睛。切忌和泥合土。乃顾视大众曰。惺惺直是惺惺。灵利不妨灵利。等闲问着十人五双。不知落处。既惺惺又灵利。为甚么不知落处。不见道。事因叮嘱起　上堂。僧问。不与万法为侣者。是甚么人。师曰。是个天上天下。奈何不得底人。曰为甚么。却在径山座下。师曰。家无小使。不成君子。乃曰。尘尘剎剎。没一丝毫。日用堂堂。现成活计。三世诸佛。立在下风。历代祖师。魂飞胆丧。且道。据个甚么道理。便得恁么奇特。还委悉么。若委悉去。一念万年。万年一念。如未委悉。东者东边坐。西者西边坐　上堂。才方改岁贺新年。今朝又是二月一。入所证处没商量。摩诃般若波罗蜜　上堂。金佛不度炉。木佛不度火。泥佛不度水。真佛屋里坐。赵州和尚。吐心吐胆。恁么告报了也。还有知恩报恩者么　上堂。以拂子击禅床一下曰。摩竭提国。亲行此令。三世诸佛。眼似鼻孔。衲僧分上。成得个甚么边事。莫有道得底么。若有。四楞塌地。道将一句来。若道不得。径山自道去也。便下座　上堂。僧问。怀州牛吃禾。益州马腹胀。天下觅医人。灸猪左膊上。为复神通妙用。为复法尔如然。师曰。也不是神通妙用。也不是法尔如然。曰毕竟如何。师曰。八尺眉毛颔下生。乃曰。大道只在目前。要且目前难睹。欲识大道真体。不离声色言语。若即声色言语。求道真体。正是拨火觅浮沤。若离声色言语。求道真体。大似含元殿里。更觅长安。总不恁么。毕竟如何。翡翠蹋翻荷叶雨。鹭鸶冲破竹林烟　浴佛上堂。毗蓝园里不曾生。双林树下何曾灭。不生不灭见瞿昙。眼中又是重添屑　上堂。折去东篱。补起西壁。径山门下。全无准的有准的谁委悉。僧堂觑破香积厨。鸱吻咬杀佛殿脊　上堂。僧问。翠微供养罗汉。丹霞烧却木佛。未审这二尊宿。阿那个是。师曰。阿那个不是。曰中间底。分付阿谁。师曰。且尽摸索。曰为甚么都在拄杖头上。横来竖去。师曰。眼花作甚么。曰只这便是和尚为人处也无。师曰是。乃曰。丹霞烧木佛。不顺人情。翠微供罗汉。随方毗尼。若到径山门下。总用不着。且道。径山门下。用个甚么。秋江清浅时。白露和烟岛。良哉观世音。全身入荒草　上堂。山僧未出乡八十日已前。早为诸人道破今日事了也。作么生是今日事。喝一喝　上堂。僧礼拜。起便喝。师亦喝。僧归众。师曰。犹欠一着在。乃曰。一喝分宾主。照用一时行。要会个中意。日午打三更。且道。适来这僧一喝。与山僧一喝。那个是宾。那个是主。那个是照。那个是用。於此辩得。许你大千独步。其或未然。钵盂里切忌失却匙箸。复喝一喝　上堂。僧问。明头来时如何。师曰。头大尾廉纤。曰暗头来时如何。师曰。野马嘶风蹄拨剌。曰明日大悲院里有斋。又作么生。师曰。雪峰道底。乃曰。明头来明头打。开眼着。暗头来暗头打。闭眼着。四方八面来旋风打。漏逗不少。虚空里来连架打。着甚来由。总不恁么来。却较些子。明日大悲院里有斋。特地一场愁。复曰。古人恁么道。今人恁么提。於宗乘中。成得甚么边事。喝一喝　上堂。举云门问直岁。今日作甚来。岁曰。刈茅来。门曰。刈得几个祖师。岁曰。三百个。门曰。朝打三千。暮打八百。东家杓柄长。西家杓柄短。作么生。岁无语。门拈拄杖。便打。师曰。直岁无语。自有三百个祖师证明。云门令虽行。要且棒头无眼　上堂。僧问。具足凡夫法。凡夫不知时如何。师曰。好个消息。曰具足圣人法。圣不会时如何。师曰。也好个消息。曰未审是甚么消息。师曰。见人空解笑。弄物不知名。曰若不得流水。还应过别山。师曰。修山主来也。问一人在孤峰顶上。无出身之路时如何。师曰。好个消息。曰和尚为甚么一向壁立万仞。师曰。你试向壁立万仞处。道一句看。曰搅长河为酥酪。变大地作黄金。师曰。且缓缓。乃曰。一人在孤峰顶上。无出身路。一人在十字街头。亦无向背。不是释迦文。亦非维摩诘。若向这里。识得渠面目。方识得修山主道。具足凡夫法。凡夫不知具足圣人法。圣人不会。圣人若会。即是凡夫。凡夫若知。即是圣人。还有识得者么。若识得去。凡夫圣人。孤峰顶上。十字街头。只在这里。若未识得。放待冷来看　上堂。僧问。空手把锄头。步行骑水牛。时如何。师曰。鳝鱼走入油瓮里。曰将谓胡须赤更有赤须胡。师曰。人从桥上过。桥流水不流。曰只如傅大士。向鱼行酒肆里接人。未审。和尚向甚么处接人。师曰。向一切处接人。曰未审。接得几个。师曰。只你一个漆桶不会。乃曰。空手把锄头。饭里有巴豆。步行骑水牛。蹴着脚指头。人从桥上过。赚杀多少人。桥流水不流。却较些子。若甚么提得去。方信道。弥勒真弥勒。分身千百亿。时时示时人。时人俱不识。拍禅床　上堂。僧问。祖师心印。状似铁牛之机。则且置。只如九年面壁。明甚么边事。师曰。横身当宇宙。谁是出头人。曰只履西归。还端的也无。师曰。不端的。曰也知和尚惯用此机。师曰。是僧便喝。师亦喝。乃曰。适来善修一喝。惊天动地。径山随后一喝。全无巴鼻。若向无巴鼻处会得。便解将一条断贯索。穿却天下人鼻孔。若向惊天动地处承当。自己鼻孔。却被别人将一条断贯索穿却。正当恁么时。如何。免得此过。咄咄咄。没处去。没处去　上堂。僧问。举一不得举二。放过一着。落在第二。学人上来。请师举一。师曰。六六依前三十六。曰未审。还真实也无。师曰。唯此一事实。余二则非真。僧礼拜。师乃曰。举一不得举二。放过一着。落在第二。只如镇州萝卜头。未审。灵照篮中。还着得也无。若向这里。下得一转语。昨日有人。从天台来。却往南岳去。若下不得。雪峰道底　上堂。僧问。仰山道。神通游戏。即不无。尊者佛法。须还老僧始得。未审佗据个甚么道理。师曰。只知开口笑。不学舌头长。曰恁么则今日却被和尚笑也。师曰。扬声止响作么。曰神通游戏。则不无。尊者佛法。须还径山始得。师曰。还见径山么。曰少卖弄。师曰。有眼如盲。乃曰。神通游戏。仰山灼然。不会佛法要妙。罗汉灼然。不知。虽然彼此不相知。要且各各无欠少。既无欠少。长者长法身。短者短法身。圆者圆法身。方者方法身。便恁么悟去。方知。长者不是长。短者不是短。圆者不是圆。方者不是方。既总不是。却唤甚么作法身。喝一喝曰。洎合停囚长智　上堂。举普化一日在临济僧堂前。吃生菜。济见曰。大似一头驴。化便作驴鸣。济曰这贼。化曰贼贼。便出去。师曰。一个驴鸣两个贼。堪与诸方为轨则。正贼草贼不须论。大施门开无壅塞　上堂。已着槽厂。将错就错。骑却圣僧不妨快乐。龙象蹴蹋。非驴所作。堪笑诸方妄生穿凿。祥麟只有一只角　上堂。今朝七月五。打鼓普请看。万里无片云。犹欠一大半。且作么生是那一半。良久曰。无人过价打与一贯　中秋上堂。人有心看月。月无心照人。有无成一片。方始得惺惺。蓦拈拄杖。卓一下曰。这个不可不惺惺。掷下曰。若知扑落非佗物。始信纵横不是尘　上堂。才方八月中秋。又是九月十五。拈起拄杖。卓一下曰。唯有这个不迁。掷下曰。一众耳闻目睹　上堂。一二三四五。五四三二一。返覆数千回。总不出今日。且道。今日事作么生。良久曰。霜风刮地来。法身赤骨[骨*历]。　上堂。举盘山道。向上一路。千圣不传。慈明道。向上一路。千圣不然。师曰。不传不然。海口难宣。须弥顶上。驾起铁船　示众。拈拄杖卓一下曰。细不通风。大通车马。突出当阳。孰辨真假。虚空有杷柄。无手人能把。跛驴蹋倒摘茶轮。草庵衔下瑠璃瓦。又卓一下　解夏示众。洞山万里一条铁。浏阳一击百杂碎。云门关字常现前。翠岩眉毛在不在。乃举拂子曰。云门大师来也。还见么。击禅床曰。一彩两赛　示众。入水不避蛟龙。渔父之勇也。陆行不避虎兕。猎夫之勇也。白刃临前。视死若生者。将军之勇也。作么生是衲僧之勇。良久曰。大胆驾头冲突过。小胆哀鸣告所由。喝一喝　僧请益曰。不知某甲死后向甚么处去。师曰。你只今是生是死。曰生也不道。死也不道。师曰。这渐源奴。僧拟议。师便打出。复问。一僧适来。这僧纳一场败阙。你还知么。曰知师亦打出　师才见僧入。便曰。不是出去。僧便出。师曰。没量大人。被语脉里转却。次一僧入。师亦曰。不是出去。僧却近前。师曰。向你道不是。更近前。觅个甚么。便打出。复一僧入曰。适来两僧。不会和尚意。师低头嘘一声。僧罔措。师便打曰。却是你会老僧意　师才见僧入。便曰。诸佛菩萨。畜生驴马。庭前栢树子。麻三斤。乾屎橛。你是一枚无状贼汉。曰久知和尚有此机要。师曰。我已无端入荒草。是你屎臭气也不知。僧拂袖便出。师曰。苦哉佛佗耶　师才见僧入。便曰。你不会出去。僧便出。次一僧入。师亦曰。你不会出去。僧亦出。复一僧入。师曰。适来两个上座。一人解收不解放。一人解放不解收。你还辩得么。僧曰。一状领过。师曰。领过后。别有甚么好消息。僧拍手一下。便出。师曰。三十年后悟去在　师才见僧入。便曰。释迦老子来也。僧近前。师曰。元来不是。便打次一僧入。师亦曰。释迦老子来也。僧当面问讯。便出。师曰。却似真个　问侍者曰。许多人入室。几人道得者。几人道不着。侍者曰。某甲只管看。师展手曰。我手何似佛手。侍者曰。天寒。且请和尚通袖便行。师随后打一竹篦曰。且道。是赏你罚你　问教中道。尘尘说。剎剎说。无间歇。未审。以何为舌。师拍禅床右角一下曰。世尊不说说。迦叶不闻闻。也师拍禅床左角一下曰。也知今日令不虚行。师曰。识甚好恶　圆悟忌拈香曰。者个尊慈。平昔强项。逞过头的颟顸。用格外的儱侗。自言我以木槵子。换天下人眼睛。殊不知被不孝之子。将断贯索。穿却鼻孔。索头既在径山手里。要教伊生也由径山。要教伊死也由径山。且道。以何为验。遂烧香曰。以此为验　师室中多问衲子。唤作竹篦则触。不唤竹篦则背。不得有语。不得无语。不得思量。不得拟议。不得于意根下卜度。不得于举起处承当。速道速道。僧拟进语。师便打出。於时罕有善其机者。有舟峰长老曰。某甲看此话。如藉没却人家财产了。更要人纳物事。师曰。你譬得极妙。我真个要你纳物事。你无所从出。便须讨死路去也。或投河。或赴火。[拚-ㄙ+ㄊ]得命方始死。得死了。却缓缓地。再活起来。唤你作菩萨。便欢喜。唤你作贼汉。便恶发。依前只是旧时人。所以古人道。悬崖撒手。自肯承当。绝后再苏。欺君不得。到这里始契竹篦子话　师年迈求解。辛巳春。得旨退居明月堂。隆兴癸未。一夕星殒於寺。西流光赫然。寻示微恙。八月九日。学徒问安。师勉以弘道。徐曰。吾翌日始行。至五鼓。亲书遗奏。又遗书辞紫岩居士。侍者了贤请偈。复大书曰。生也祇恁么。死也祇恁么。有偈与无偈。是甚么热大。掷笔委然而逝。平明有[虼-乙+也]尺许。腰首白色。伏於龙王井栏。如义服者。乃龙王示现也。四众哀号。皇帝闻而叹息。御制师真赞曰。生灭不灭。常住不住。圆觉空明。随物现处。丞相以次致祭者沓来。门弟子。塔全身於明月堂之侧。寿七十有五。夏五十有八。诏以明月堂。为妙喜庵。谥曰普觉。塔名宝光。淳熙初。赐其全录八十卷。随大藏流通。

　　庆元府育王山佛智端裕禅师

　　绍兴钱氏子。吴越王之裔也。六世祖。守会稽。因家焉。师生而岐嶷。眉目渊秀。十四驱乌大善寺。十八得度受具。往依净慈一。未几。闻僧击露柱曰。你何不说禅。师忽有省。去谒龙门远。甘露卓。泐潭祥。皆以颕迈见推。晚见圆悟於锺阜。悟问。谁知正法眼藏。向这瞎驴边灭却。即今是灭不灭。曰请和尚合取口好。悟曰。此犹未出常情。师拟对。悟击之。师顿去所滞。侍居天宁。命掌记室。寻分座。道声蔼着。京西宪。请开法丹霞。次迁虎丘。径山谢事。徇平江道俗之请。庵于西华。阅数稔。勅居建康保宁。后移苏城万寿。及闽中玄沙寿山西禅。复被旨补灵隐。宋慈宁皇太后。幸韦王第。召师演法。赐金襕袈裟。乞归西华旧隐。高宗绍兴戊辰秋。赴育王之命　上堂。德山入门便棒。多向皮袋里埋踪。临济入门便喝。总在声尘中出没。若是英灵衲子。直须足下风生。超越古今途辙。拈拄杖卓一下。喝一喝曰。祇这个何似生。若唤作棒喝。瞌睡未惺。不唤作棒喝。未识德山临济。毕竟如何。复卓一下曰。总不得动着　上堂。尽大地是沙门眼。徧十方是自己光。为甚么。东弗于逮打鼓。西瞿耶尼不闻。南赡部州点灯。北郁单越暗坐。直饶向个里道得十全。犹是光影里活计。摵拂子曰。百杂碎了也。作么生是出身一路。掷下拂子曰。参　上堂。动则影现。觉则冰生。直饶不动不觉。犹是秦时[车*度]轹钻。到这里便须千差。密照万户俱开。毫端拨转机轮。命脉不沈毒海。有时觉如湛水。有时动若星飞。有时动觉俱忘。有时照用自在。且道。正恁么时。是动是觉。是照是用。还有区分得出底么。铁牛横古路。触着骨毛寒　上堂。行时绝行迹。说时无说踪。行说若到。则垛生招箭。行说未明。则神锋划断。就使说无渗漏。行不迷方。犹滞壳漏在。若是大鹏金翅奋迅。百千由旬十影。神驹驰骤四方八极。不取次啖啄。不随处埋身。且总不依倚。还有履践分也无。剎剎尘尘是要津　上堂。易填巨海壑难满。漏卮若有操持。了无难易。拈却大地。宽绰有余。放出纤毫。碍塞无路。忽若不拈不放。向甚么处履践。同诚共休戚。饮水亦须肥　僧问。如何是宾中宾。师曰。你是田厍奴。曰如何是宾中主。师曰。相逢犹莽卤。曰如何是主中宾。师曰。剑气烁愁云曰如何是主中主。师曰。敲骨打髓　师莅众色必凛然。寝食不背众。唱道无倦。绍兴庚午十月初。示微疾。至十八日。首座法全。请遗训。师曰。尽此心意。以道相资。语绝而逝。火后。目睛齿舌不坏。其地发光终夕。得设利者无计。踰月不绝。黄冠罗肇常。平日问道於师。适外归。独无所获。道念勤切。方与客食。咀噍间。若有物。吐哺则设利也。大如菽。色若琥珀。好事者持去。遂再拜於阇维所。闻香奁有声。亟开。所获如前。而差红润。门人奉遗骨。分塔于鄮峰西华。谥大悟禅师。

　　潭州大沩佛性法泰禅师

　　汉州李氏子。僧问。理随事变。该万有而一片虚凝。事逐理融。等千差而咸归实际。如何是理法界。师曰。山河大地。曰如何是事法界。师曰。万象森罗。曰如何是理事无碍法界。师曰。东西南北。曰如何是事事无碍法界。师曰。上下四维　上堂。推真真无有相。穷妄妄无有形。真妄两无所有。廓然露出眼睛。眼睛既露。见个甚么。晓日烁开岩畔雪。朔风吹绽腊梅花　上堂。宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓。亦非顾鉴。独超物外则且置。万机丧尽时如何。八月秋何处热　上堂。涅盘无异路。方便有多门。拈起拄杖曰。看看。山僧拄杖子。一口吸尽西江水。东海鲤鱼[跳-兆+孛]跳。上三十三天。帝释忿怒。把须弥山。一掴粉碎。坚牢地神。合掌赞叹曰。谛观法王法。法王法如是。以拄杖击禅床。下座　上堂。达得人空法空。未称祖佛家风。体得全用全照。亦非衲僧要妙。直须打破牢关。识取向上一窍。如何是向上一窍。春寒料峭。冻杀年少　上堂。今朝正月已半。是处灯火缭乱。满城罗绮骈阗。交互往来游玩。文殊走入闹篮中。普贤端坐高楼看。且道。观音在甚么处。震天椎画鼓。聒地奏笙歌　上堂。渺渺邈邈。十方该括。坦坦荡荡。绝形绝相。目欲视而睛枯。口欲谈而词丧。文殊普贤。全无伎俩。临济德山。不妨提唱。龟吞陕府铁牛。蛇咬嘉州大像。吓得东海鲤鱼。直至如今肚胀。嘻　上堂。火云烧田苗。泉源绝流注。婆竭大龙王。不知在何处。以拄杖击禅床曰。在这里看看。南山起云。北山下雨。老僧便为震雷声。助发威光令远布。乃高声曰。閧弄閧弄　上堂。开口有时非。开口有时是。粗言及细语。皆归第一义。释迦老子碗鸣声。达磨西来屎臭气。唯有山前水牯牛。身放毫光照天地　上堂。得念失念。无非解脱。是甚么语话。成法破法。皆名涅盘。料掉没交涉。智慧愚痴。通为般若。颟顸佛性。菩萨外道。所成就法。皆是菩提。犹较些子。然虽如是。也是杨广失骆驼　上堂。欲识佛去处。祇这语声是。咄傅大士。不识好恶。以昭昭灵灵。教坏人家男女。被志公一喝。白大士莫作是说。别更道看。大士复说偈曰。空手把鉏头。步行骑水牛。人从桥上过。桥流水不流。志公呵呵大笑曰。前头犹似可。末后更愁人　上堂。忆昔游方日。获得二种物。一是金刚锤。一是千圣骨。持行宇宙中。气岸高突兀。如是三十年。用之为准则。而今年老矣。一物知何物。掷下金刚锤。击碎千圣骨。抛向四衢道。不能更惜得。任意过浮生。指南将作北。呼龟以为鳖。唤豆以为粟。从他明眼人。笑我无绳墨。

　　台州护国此庵景元禅师

　　永嘉楠溪张氏子。年十八依灵山希拱圆具。后习台教三[示*冀]。弃谒圆悟於锺阜。因僧读死心小参语曰。既迷须得个悟。既悟须识悟中迷。迷中悟。迷悟双忘却。从无迷悟处。建立一切法。师闻而疑。即趋佛殿。以手托开门扉。豁然大彻。继而执侍。机辩逸发。圆悟目为聱头元侍者。遂自题肖像。付之曰。生平只说聱头禅。撞着聱头如铁壁。脱却罗笼截脚跟。大地撮来墨漆黑。晚年转复没刀刀。奋金刚椎碎窠窟。他时要识圆悟面。一为渠侬并拈出。圆悟归蜀。师还浙东。铲彩埋光。不求闻达。括苍守耿公延禧。尝问道於圆悟。因阅其语录。至题肖像。得师为人。乃至开法南明山。遣使物色。至台之报恩。获於众寮。迫其受命。方丈古公。乃灵源高第。闻其提唱。亦深骇异　僧问。三圣道。我逢人即出。出则不为人。意旨如何。师曰。八十翁翁嚼生铁。曰兴化道。我逢人则不出。出即便为人。又作么生。师曰。须弥顶上浪翻空　问天不能盖。地不能载。是甚么物。师曰。无孔铁锤。曰天人群生类。皆承此恩力也。师曰。莫妄想　问三世诸佛说不尽底句。请师速道。师曰。眨上眉毛　问昔年。三平道场重兴。是日圆悟高提祖印。始自师传。如何是临济宗。师曰。杀人活人不眨眼。曰目前抽顾鉴领略者还稀。如何是云门宗。师曰。顶门三眼耀乾坤。曰未举先知。未言先见。如何是沩仰宗。师曰。推不向前。约不退后。曰三界唯心。万法唯识。如何是法眼宗。师曰。箭锋相直不相饶。曰建化何妨行鸟道。回途复妙显家风。如何是曹洞宗。师曰。手执夜明符。几个知天晓。曰向上还有路也无。师曰。有曰。如何是向上路。师曰。黑漫漫地。僧便喝。师曰。贪他一粘粟。失却半年粮　上堂。威音王已前。这一队汉。错七错八。威音王已后。这一队汉。落二落三。而今这一队汉。座立俨然。且道。是错七错八。落二落三。还定当得出么。举拂子曰。吽吽　浴佛上堂。这释迦老子。初生下来。便作个笑具。一手指天。一手指地。曰天上天下。唯我独尊。后来云门大师道。我当时若见。一棒打杀。与狗子吃。贵图天下太平。尚有人不肯放过。却道赞祖。须是云门始得且道。那里是。赞他处莫是。一棒打杀处是么。且喜没交涉。今日南明。乍此住持。祇得放过。若不放过。尽大地人。并皆乞命始得。如今事不获已。且同大众。向佛殿上。每人与他一杓。何故岂不见道。乍可违条。不可越例。以拂子击禅床。下座　上堂。野干鸣。师子吼。张得眼。开得口。动南星。蹉北斗。大众。还知落处么。金刚阶下蹲。神龟火里走　师退居西山。耿龙学。请就净光。升座。灵峰古。举白云见杨岐。岐令举茶陵悟道颂公案。请师批判。师乃曰。诸禅德。杨岐大笑。眼观东南。意在西北。白云悟去。听事不真。唤钟作瓮。检点将来。和杨岐老汉。都在架子上。将错就错。若是南明即不然。我有明珠一颗。切忌当头蹉过。虽然觌面相呈。也须一锤打破。举拂子曰。还会么。棋逢敌手难藏隐。诗到重吟始见工　师示疾。请西堂应庵华。为座元。付嘱院事。示训如常。俄握拳而逝。茶毗。得五色舍利。齿舌右拳无少损。塔于寺东刘阮洞前。寿五十三。

　　福州玄沙僧昭禅师

　　上堂。天上无弥勒。地下无弥勒。且道。弥勒在甚么处。良久曰。夜行莫踏白。不是水便是石。

</div>
    <div class="pagination">
<a href="五灯全书_page89.html">上一页</a><span>...</span><a href="五灯全书_page85.html">85</a><a href="五灯全书_page86.html">86</a><a href="五灯全书_page87.html">87</a><a href="五灯全书_page88.html">88</a><a href="五灯全书_page89.html">89</a><span class="current-page">90</span><a href="五灯全书_page91.html">91</a><a href="五灯全书_page92.html">92</a><a href="五灯全书_page93.html">93</a><a href="五灯全书_page94.html">94</a><a href="五灯全书_page95.html">95</a><span>...</span><a href="五灯全书_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
