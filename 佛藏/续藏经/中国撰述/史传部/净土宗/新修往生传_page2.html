<!DOCTYPE html>
<html>
 <head>
  <meta charset="utf-8"/>
  <title>
   新修往生传 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新修往生传 - 第 2 页/共 3 页
  </h1>
  <div class="content">
   廿二梁高信士结像(〔考〕结像恐浩误象欤)

　　东平人也。贞廉不群。於想无碍。虔奉正法。长而弥其(〔考〕其恐笃)杜门不出。专念往生。诵无量寿经无废辍。常於静室独(〔考〕独下恐坐字缺)一榻。晓夜忘疲。忌(〔考〕忌恐衍)起居啘唾未尝西向。於静观中。数[?夕]泛漾红蕖。於池面连玉沼。珍奇艳丽。无不毕睹。初未见佛及诸大士。乃悯然伤惋。即於花上倾心致敬。才起乃遥睇金容。镜映其地。珍丽之属□□色。年愈八十将终。又梦菩萨迎接。所着贤圣论及简文。并传於世事。见梁沙门宝唱传中。

　　廿三释惠(〔考〕惠宝集作慧)命

　　长沙人也。年十五。诵法花。才盈七日。一部终焉。稍长。大通禅要。文(〔考〕文宝集作又)与南岳思禅师友善。尝□(〔考〕宝集作谓)忠(〔考〕忠恐思)曰。吾与子。植因净业。正以西方为期尔。思曰。区[?夕]之意。敦敢忌之。但[马*兼](〔考〕[马*兼]宝集作愿)骥尾不拒苍蝇耳。时法音禅师。亦尝与命结为净业土友。当其年暮。益加亲厚。一夕。命携音年(〔考〕年宝集作手)月下相顾而笑曰。时至不行为贪生可去为苟欲。吾其去矣。音曰。相知之义。宁不俟我十日哉。命竖雨格(〔考〕雨格宝集作两指)而对之曰。过此不可及也。翌日命果婴疾。又一日终焉。其日同众。有目(〔考〕目宝集作见)天人下降。幢幡自随。或闻房宇唱善哉者。又闻奇香异乐。弥曰(〔考〕曰宝集作日)不散。后十日音亦告终。所现瑞相颇同。

　　廿四后周僧崖

　　住益州多宝寺。於城西烧左手五指。道俗十万余人权□□(〔考〕权□□宝集作拥之。人)问痛否。答曰。心既无痛。指何痛(〔考〕痛宝集作病)也。乃谓弟子曰我灭度。后好供养病人及丑陋者。此徒多诸佛菩萨权化。自非大心平等。何能一切恭敬。当往生时。或见天花。及僧崖披班纳锡枝。与数十僧。乘空西没。

　　廿五后周静霭法师

　　因周武章(〔考〕章宝集作帝)灭佛法。霭限□(〔考〕限□宝集作恨无)力护法。告弟子曰。吾无益於世。当舍(〔考〕舍宝集作施)自身。割手足布於石上。引肠胃於树枝。割心捧之而卒。仍述偈言。舍此秽形。愿生净土。一念花开。弥陀佛所。

　　新修净土往生传卷上

　　大治五-八月十八日书之　　　　□　　□
　　同日交点了
　　释道绰

　　并州人。弃家已来历访名师。后闻瓒禅师理行兼着卑志事之。寻憩石壁谷玄忠寺。寺即后魏昙鸾法师旧止也。鸾於其寺久蕰净业。至其亡日迭有祥异。郡人奇之。捃摭其事刻之於石。绰读其文弥[涳-工+((嘹-口)-(日/小))]信。讲涅盘经二十余徧。每叹鸾法师智德高远尚舍讲说。修净土业已得往生。况我小子所解何足为多而恃此为德。即舍讲说修净土行。一向专念阿弥陀佛。日别七万徧为限。礼拜供养相续无间。为开悟有缘每讲观经二百余徧。示诲道俗。七岁已上念阿弥陀佛。教用小豆为数。上者念得九十八十石。中者念得五十石。下者三十石。教诸有缘。不向西方大小便利涕唾。不背西坐。声[?夕]相注弘净土业。每见佛住空中。天华下散大如钱。其色鲜白遍满虚空。大众以手承花。人[?夕]皆得七日不萎。又撰安乐集两卷。见行於世。唐贞观三年四月八日道俗集其寺。示如来之降生也。且见鸾於空中乘七宝船。由其上而指绰曰。汝於净土堂宇已成。但惟报命未尽。尔复见化佛与化菩萨飘飖在空。众乃惊叹大生信服。虽夫无种阐提之人亦率服之。以故唐初并汾诸郡重渍净业由绰盛焉。贞观十九年四月二十四遇疾。道俗省觐者不可胜记。至二十七日欲终时。又有圣众从西方来。两道白光入房彻照。终讫乃灭。又欲殡时复有异光於空中现。殡讫乃止。复有紫云於塔上三度现。众人同见斯瑞(中卷欤出类聚净土五祖传)。

　　释善导

　　不悉何许人。周游寰寓求访道津。唐贞观中。见西河绰禅师行方等忏。及净土九品道场讲观经。导大喜曰。此真入佛道之津要。修余行业。迂僻难成。惟此观门速超生死。吾得之矣。於是笃勤精苦若救头然。续至京师。激发四部弟子无问贵贱。彼屠沽辈亦击悟焉。导入堂则合掌胡跪。一心念佛非力竭不休。乃至寒冷亦须流汗。以此相状表於至诚。出即为人说净土法。化诸道俗。令发道心修净土行。无有暂时不为利益。三十余年无别寝处。不暂睡眠。除洗浴外曾不脱衣。般舟行道。礼佛方等。以为己任。护持戒品。纤毫不犯。曾不举目视女人。一切名利无心起念。绮词戏笑亦未之有。所行之处。争申供养。饮食衣服四事丰饶。皆不自入并将[廷-壬+(同-一)]施。好食送大厨。供养徒众。唯食粗恶才得支身。乳酪醍醐皆不饮啖。诸有嚫施将写阿弥陀经。十万余卷。所画净土变相三百余堵。所在之处。见坏伽蓝及故砖塔等。皆悉营造。然灯续明岁常不绝。三衣瓶钵不使人持洗。始终无改化诸有缘。每自独行不共众去。恐与人行谈论世事妨修行业。其有暂申礼谒闻说少法。或得同预道场亲承教训。或曾不见闻披寻教义。或展转授净土法门。京华诸州僧尼士女。或投身高岭。或寄命[涳-工+((嘹-口)-(日/小))]泉。或自堕高枝。焚身供养者略闻四远。向百余人。诸修梵行弃舍妻子者。诵阿弥陀经十万至三十万徧者。念阿弥陀佛日得一万五千至十万徧者。及得念佛三昧往生净土者。不可知数。或闻导曰。念佛之善生净土耶。对曰。如汝所念遂汝所愿。对已导乃自念阿弥陀佛。如是一声则有一道光明从其口出。十声至百声光亦如此。导谓人曰。此身可厌。诸苦逼迫。情伪变易无暂休息。乃登所居寺前柳树。西向愿曰。愿佛威神骤以接我。观音势至亦来助我。令我此心不失正念不起惊怖不於弥陀法中以生退堕。愿毕於其树上。投身自绝。时京师士大夫倾诚归信咸收其骨以葬。高宗皇帝知其念佛口出光明。又知舍报之时精至如此。赐寺额为光明焉(同前。传通玄义分记卷一云中卷三十三人其二十五二十六有善导二人此传盍中卷第二十五人)。

　　唐往生高僧善导

　　临淄人也。幼投密州明胜法师出家。诵法华维摩。忽自思曰教门非入一道一途。若不契机功即徒设。於是投大藏经。信手探之得无量寿观经。便喜诵习於十六观。恒谛思惟忱节西方以为冥契。欣惠远法师胜躅。遂往庐山观其遗范。乃豁然增思。自后历访名德。幽求妙门。功微理[涳-工+((嘹-口)-(日/小))]未有出般舟三昧者。毕命斯道后遁迹终南悟真寺。未逾数载。观想忘疲已成[涳-工+((嘹-口)-(日/小))]妙。便於定中。备观宝阁瑶池金座宛在目前。涕泗交流举身投地。既获胜定随方利物。初闻绰禅师晋阳开阐欲不远千里从而问津。时逢玄冬之首。风飘落叶填满[涳-工+((嘹-口)-(日/小))]坑。遂挈瓶钵入中安坐。一心念佛不觉已度数日。乃闻空中声曰可得前行。所在游履无复挂碍。遂出抗进程至绰禅师所展会夙心。绰公即授与无量寿经。导披卷详之。比来所。睹宛在。因即入定七日不起。或问导曰。弟子念佛。得往生否。导令辨一茎莲花。置之佛前。行道七日花不萎悴即得往生。依之七日果然花不萎黄。绰叹其[涳-工+((嘹-口)-(日/小))]诣。因请入定观当得生否。导即入定须叟报曰师当忏三罪方可往生。一者。师尝安佛尊像。在檐牖下自处[涳-工+((嘹-口)-(日/小))]房。二者。驱使策役出家人。三者。营造屋宇损伤虫命。师宜於十方佛前忏第一罪。於四方僧前忏第二罪。於一切众生前忏第三罪。绰公静思往咎。皆曰不虚。於是洗心悔谢讫而见导。即曰师罪灭矣。后当有白光照烛。是师往生之相也。导化洽京辈道俗归心者如市。后於所住寺院中。画净土变相。忽催令速成就。或问其故则曰。吾将往生。可住三两夕而已。忽然微疾掩室怡然长逝。春秋六十有九。身体柔软。容色如常。异香音乐久而方歇。
　　时永隆二年三月十四日(同前。中卷第二十六人欤)
　　新修往生传卷下
　　正传三十一人(附见八人)

　　唐南岳释承远　　唐五台释法照　　唐并州释僧衒(启芳圆果附)　　唐朔方释辨才　　唐镇州释自觉　　唐台州释怀玉　　唐观察韦文晋　　唐李知遥　　唐郑牧卿　　唐吴郡释齐翰　　唐吴郡释神皓　　唐睦州释少康　　唐彭州释知玄　　唐汾州释僧藏　　唐郁州约山翁等三人　　唐元子平　　唐释雄后　　唐汾州季佑(张锺馗附)　　唐兖州释太行　　唐长安尼净真(衡州尼悟性附)　　唐荆州释惟恭(灵岿附)　　后唐温州释鸿莒　　石晋凤翔释志通　　大宋钱塘释绍岩　　大宋东京释守真　　大宋余杭释悟恩　　大宋永明寺智觉禅师延寿　　大宋耆山释遵式　　大宋观音县君吴氏(侍女附)　　大宋明州黄长史女　　大宋司士王仲回　　华严讲师有诚

　　南岳弥陀和尚承远

　　始学於成都唐次资川诜。诜即黄梅忍公法嗣也。居岩石之下。人遗之食则食。不遗则食土泥茹草木。其取衣亦类是。初法照国师。在庐山入三昧。於安乐国。见蒙弊衣侍佛者。弥陀告曰。此衡山承远也。出而密求。见师於岩谷间。羸形垢面。负薪汲水。以供清众。望之释然定中所见也。问其事符契。乃师事之。法照至京。为代宗言师道德。天子南向礼焉。其后名益显。人皆负布帛。运木石以送。不拒。不营祠宇不日而成。德宗赐额曰弥陀寺。人从其化者。以万计。凡物供众有余。即以施饿疾者。后安坐终于寺。寿九十一。

　　释法照

　　南梁人。唐大历二年。栖于衡州云峰寺。慈忍戒定。为时所归。二月十三日。於僧堂食钵中。睹五色云。云中有寺。寺之东北有大山。山有涧。涧北有石门。门去可五里。复有一寺。金榜题曰。大圣竹林寺。照虽目睹。而未知果何境也。二十七日食时。复於钵中见五色云。中现数寺。元有山林秽恶。纯金色界。池台楼观。众宝间错。万菩萨众而处其中。中有诸佛严净国土。种种胜相。照异所见。因访问之。有嘉延昙晖二僧。曰圣神变化。不可以凡情测。若论山川面势。乃五台尔。四年夏。照於衡州湖东寺。启五会念佛道场。其年六月二日。五色祥云。弥覆其寺。云中亦有楼阁。上有数梵僧。身可丈余。执锡行道。又见弥陀佛与二菩萨。其身高大等虚空界。日既暮矣。照於道场之外。遇老人。曰汝先发愿。金色界礼觐大圣今。何輙止。照曰。时难路难。不止如何。老人曰。但能亟去之。何其难也。照未暇对。老人忽隐。照以所见胜异。重发愿曰。愿以此身。奉觐大圣。纵经火聚冰河。终无退堕。其年八月一十十三日。与同志数人。遂离南岳。果无艰险。五年四月五日。至五台县。遥见寺南。有数道光。六日达佛光寺。一如钵中所见。略无差别。是夜四更。复有异光。北来射照。照乃问曰。此何祥也。吉凶焉在。僧云。此大圣不思议光。摄汝身心耳。照闻之。即具威仪。步寻其光。遂至一寺。寺之东北。可五里。果有山。山有涧。涧北有石门。门旁有二青衣。才八九岁。颜貌端正。一称善财。一称难陀。相见欢喜。问讯法照云。何故多时流浪生死。始来相见。遂引照入门。北行几五里。见一金门。门上有楼。高百尺。兼有挟楼。渐屋门所。方见有一寺。前有大金桥。寺门有大金榜。题曰大圣竹林之寺。方圆可二十里。中有一百二十院。院院皆有宝塔。黄金为地。华台玉树充满其中。照。入寺至讲堂内。见文殊在西。普贤在东。皆据师子高座。其身及座。高可百尺。说法之音。历历在耳。文殊左右菩萨万数。普贤亦有无数菩萨。前后围绕。照。於二菩萨前作礼问曰。末代凡夫智识浅劣。佛性心地无由显现。未审。修行於何法门。最为集要。易得成佛。利乐众生。惟愿大圣。断我疑网。文殊曰。汝所请问。今正是时。诸修门无如念佛。供养三宝。福慧双修。此最为要。我於过去劫中。因观佛故。因念佛故。因供养故。得於一切种智。是故一切诸法般若波罗蜜多。甚深禅定。乃至诸佛正徧知海。皆从念佛而生。故知念佛诸法之王。汝等应当常念。令无休息。照曰。当云何念。文殊曰。此世界西有阿弥陀佛。彼佛愿力不可思议。当系念谛观彼国。令无间断。命终之后。决定往生彼佛国中。永不退转。速出三界。疾得成佛。说是语已时。二大圣。各舒金色手。摩法照顶。而为授记。汝已念佛故。不久证无上正等菩提。若善男子善女人。愿疾成佛者。无过念佛。则能速证无上菩提。尽此一报之身。定超苦海。说是语已时。文殊大圣。而说偈言。汝等欲求解脱者。应当先除我慢心。嫉妬名利及悭贪。去却如斯不善意。应专念彼弥陀号。即能安住佛境界。若能安住佛教界。是人常见一切佛。若得常见一切佛。即能了达真如性。若能速断诸烦恼。则能了达真如性。在苦海中而常乐。譬如莲花不着水。而心清净出爱河。即能速证菩提果。於是文殊师利菩萨又说偈言。诸法唯心造。了心不可得。常依此修行。是名真实相。普贤菩萨又说偈言。普观汝及一切众。常应谦下诸比丘。忍辱是即菩提因。无瞋必招端正报。一切众见皆欢喜。即发无上菩提心。若依此语而修行。微尘佛剎从心现。悉能广修诸行愿。运接一切诸有情。速离爱河登彼岸。法照闻已。欢喜踊跃。疑网悉除。复作礼已合掌而立。文殊师利告言。汝可往诣诸菩萨院。次弟巡礼。法照受教。次第巡礼。遂至七宝果园。其果才熟。可大如盆。即取食之。味甚香美。法照食已。身意泰然。回至大圣前。作礼辞退。还见二童子。送至门外。礼已举头。遂隐不见。师乃怆然。倍增悲感。四月八日。至华严寺般若院。西楼下安止。十三日。日中后。法照与五十余僧。同往金刚窟巡礼。到无着见大圣处。虔心礼二十五佛名。凡礼十余徧。忽见其处尽是琉璃七宝宫殿。文殊普贤一万菩萨。及佛陀波利。俱在一会。法照见已。惟自庆喜。随众归寺。是夜中时。向华严寺西楼上。忽见寺东山半。有五盏圣灯。大如椀。照祝曰。请分百盏灯。遂分百盏。再祝曰。请分为千盏灯。又分千盏。行行相对。徧於山半。因此忘身。独诣金刚窟所。愿见大圣。於夜后分至金刚窟。重礼二十五佛名十徧。五会念阿弥陀佛二千口。悲泪启告。自惟无始恶业漂流生死。种种克责。躄身三十余次。自扑未已。忽见一梵僧。身长七尺。称是佛陀波利。至法照前语曰。师今悲泣有何意耶。答云。愿见大圣。波利言。师但闭目随我而行。遂引法照入金刚窟。见一院。黄金题榜云金刚般若之寺。寺皆七宝庄严。房廊楼阁。都一百七十五间。金刚般若一切经藏。在宝阁中。遂向大圣。投身作礼。合掌启告文殊师利言。唯念何时速证无上正等菩提。广度众生令入无余。何时果我无上愿海。发是愿已。尔时文殊师利告言善哉。再为摩顶授记言。汝心真正志为菩提。能於恶世。发斯胜愿。利乐群生。如汝所说。必当速证无上菩提。必能速具普贤无量行愿。圆满具足。为天人师。度无量众。法照。蒙授记已。稽首作礼。又问。未审今时及未来世。一切同志念佛四众。不为名利勇猛精进。临终定感佛来迎接。上品往生。速离爱河否。文殊告言。决定无疑。除为名利及不志心。言讫遂遣童子难陀。将茶汤来并药食。法照言。不须药食。大圣言。但食无畏。遂进两椀。汤一椀。味甚香美。大圣亦自进三椀汤并及药食。其器皆琉璃宝成。既而令波利送出。照意不欲出。大圣告言。不可。汝今此身元是质碍不净之体。不应住此。但为汝今与我缘熟。此一报尽。得生净土。方始得来。言讫不见。还在窟前伫立。天明独见一梵僧。告法照曰。好去好去。努力努力。勇猛精进。作是语已。忽然不见。良久迟回悲喜不已。始知大圣悲愿。难可思议。法照。虽睹圣异。不敢妄传。恐生疑谤。至冬十二月初。遂於华严寺。入念佛道场。载念文殊普贤记我。不久当证无上菩提。又记我念阿弥陀佛决定往生。遂绝粒邀期誓生净土。得无生忍。速超苦海。救度群品。如是七日。初夜正念佛时。忽见一梵僧。至道场内。告法照曰。汝之净土。华台生矣。后三年华开。汝期至矣。然汝所见者。台山境界。何故不说。言讫而隐。翌日申时正念诵次。复见梵僧。年约八十。神色严峻。告法照曰。师所见者台山境界。何不依实记录。普示众生。令所见闻发菩提心。断恶修善。获大利乐。师何秘密。不向他说。照答曰。实无有心秘密斯事。恐人疑谤堕於地狱。所以不说。梵僧告云。大圣文殊。见在此山。尚有人谤。岂况於汝。汝今所见境界。但令多人见闻之者。发菩提心。来登此山。灭无量无边之罪。断恶修善。称念佛名。得生净土。即是利益无量无边众生。岂不大哉。何虑疑谤。秘而不说。法照闻已。答曰。谨依所教。不敢秘密。梵僧微笑。即隐不现。法照。方依所教。具前逢遇实录示众。江东释惠从。以大历六年正月九日。与花严寺僧崇晖明谦等三十余人。随法照。至金刚窟所。亲遇般若院所立石标志。同行徒众。虔诚瞻仰。悲喜交集。倐闻其处。锽铿然锺声。清音雅亮。众感惊叹灵异。书之精舍屋壁。普使见闻。同发胜心。共期佛果。后於所见竹林寺处。特建一寺。号竹林焉。工毕。照曰。吾事已矣。吾岂久滞於此哉。不累月示灭。逆推向闻梵僧之说。果三年。

　　释僧衒

　　并州人。少念慈氏期生内院。至年九十。遇道绰禅师。以净土诱掖未悟。始回心焉。衒。以迫於颓暮。积累之功不大。於是早暮礼佛常千拜。念佛之号常万徧。窹寐勤策。兢兢而不懈者三年。真元九年。有疾至于大渐。谓弟子曰。吾有漏人。方兹有疾。讵意。阿弥陀佛授我香衣。观音势至示我宝手。由此以西。皆净土境。吾其从佛去矣。遂终。后七日异香不散。并汾之人。因於净土发信焉。
　　时汾西悟真寺。有启芳圆果二法师。昔尝以老教衒。既又目击其事。乃於观音像前忏悔往咎。仍折杨枝置观音手。誓曰。芳等於净土果有缘契。当使杨枝七日不萎。至期而杨枝益茂。芳果庆抃。以夕兼昼。不舍观念。后数月。於观念中。忽觉。自临七宝大池。池间有大宝帐。身入其中。且见观音势至。坐宝华台。台下莲华。弥满千万。阿弥陀佛由西而来。坐一最大莲华。华中光明。[牙-(必-心)+?]相辉映。芳等前礼问曰。阎浮众生。依经念佛。得生此耶。佛告芳曰。如念我名。皆生我国。无有一念而不生者。又见其国。地平如掌。宝幢珠网上下间错。又见一僧御一宝车逐逐而来。谓芳等曰。吾法藏也。以夙愿因。故来迎汝。芳等乘车前迈。又觉其身坐宝莲华。又闻释迦如来与文殊菩萨。以梵音声。称赞净土。其前又有大殿。殿有三道宝阶。第一道上纯是白衣。第二道上僧俗相半。其第三道惟僧无俗。佛指道上僧俗。谓芳曰。此皆阎浮念佛之人。遂生於此。汝奚不自勉也。芳果既悟。历与其俦言之。后五百。二人无病。遽闻锺声。问之傍僧。咸曰不闻芳果曰。锺声乃我事。非尔有矣。顷刻二人同终焉。

　　释辨才

　　襄阳人。母初妊娠。即倐恶荤茹。至其诞夕。香气盈室。七岁出家。后乃周游州郡。博穷经籍。禄山于纪。血腥河洛。才乃托疾。绝音不语。凡三年。禄山岳败。肃宗迭降玺书。以形褒美。才於净土潜修密进。二十许年。未尝言於人。但与仼公善密。一日谓仼曰。才以幻身已及頺龄。尽此报身必生净土。期遂所生。盖十年尔。十三年秋。有疾。至于暮冬八日。谓弟子曰。汝诣仼公言之。向之所期已及十年。公无忘焉。弟子以其言白之。公曰。岂师之别我耶。骤往省问之。及门。或报之曰。仼公至也。才曰。至则吾其去矣。乃自趺坐。湛然示灭。时邑子石颙。从役城上。闻其音乐西来合奏。又闻诸妙香气由西散下。至于清旦益盛焉。

　　释自觉

　　博陵人。习诸经律。大小之乘条然分辨。久而念曰。人事纷纷。日新万端。若入泰山。得一盘石之上。结茅以居。大历元年。得平山之西重林院。觉曰。空山无人。烦虑不生。以烦虑不生之地。岂宜佛教无闻乎。固有鬼神在焉。於是为诸幽阴。晨夕讲贯者三年。五年大旱。群盗蜂起。又加林麓蒙翳虎狼交迹。觉。采果实。日充一食。恒阳节度使张昭。以时亢旱。躬入山请曰。昭无政术。祸累百姓。三年亢阳。涓泽不下。引咎自责。良无补矣。又曰。昭闻。龙王依师听法。与诸传类忘其施雨。愿哀蒸黎起大悲。觉乃焚香遥望潭洞。而祝曰。惟龙之为雨泽其滋。不滋不泽。龙孰为德。不顷刻云雾四起。甘泽大下。是岁有年。觉自入法以来。常发四十九愿。其愿者。愿由大悲菩萨。接见弥陀。於是鸠率檀度。铸大悲像。高四十九尺。造寺居之。及寺之成。盛陈佛事於大悲前。俯伏泣曰。圣相已就。梵宇已成。愿承圣力。早发安养。其夜三更。忽有祥光二道。作金色光。光中阿弥陀佛。乘云而下。观音势至左右随之。佛乘金臂。按觉首曰。守愿勿[怡-台+(犮-乂+又)]。利物为先。宝池生处。孰不如愿。俄而光收云敛。杳无朕迹。后十一年七月望夕。复见一人。於云间现半身。有若毗沙门状。俯谓觉曰。安养之期於斯至矣。即日觉以所见告弟子。训其精勤勇猛。於如来法无生懈墯。既而於大悲前。加趺化识。

　　释怀玉

　　丹丘人。□想净业。仅四十年。日诵弥陀佛号五万徧。通诵诸经三百万卷。唐天元年六月九日。玉念佛。忽见西方圣众。数若恒河沙。中有一人。手擎银台。前而示玉。玉曰。如怀玉者。本望金台。何为银台至耶。言发台隐。人亦不现。玉於是后弥加精苦。既三七日。向之擎银台者。复来告曰。法师以精苦故。得升上品。又曰。上品往生。必先见佛。可宜趺坐以俟佛也。未旋踵间。异光照室。玉。乃以手约人曰。不宜触此光明。吾欲蹈之而去。又三月。异光再发。弟子疑其谢世。环绕问之。玉曰。非其时也。又曰。汝徒若闻异香。我报即尽。次日弟子慧命曰。此报必尽复於何国以受生也。玉不答。惟书六句偈云。清净皎洁无尘垢。莲华化生为父母。我经十劫修道来。出示阎浮厌众苦。一生苦行超十劫。永离娑婆归净土。偈毕香气四来。弟子中有见佛与二菩萨。共御金台。台傍千百化佛。西下迎玉。玉恭合掌含笑而归。

　　唐朝观察使韦文晋

　　立行孤洁。常建西方道场。念阿弥陀佛。佛前发愿。志诣西方。行菩萨道。守护佛法。转正法轮。广度含识。至六月内面向西。加趺合掌。念阿弥陀佛六十声。忽然而化。异香满宅。内外皆闻。种种祥瑞。不可称说。

　　长安李知遥

　　善净土教主。会念佛众为师范。后因疾忽云。念佛和尚来。命水着衣。索香炉出堂。向空顶礼。乃闻空声。说偈曰。报汝李知遥。功成果自招。引君生净土。将尔上金桥。却扶就床坐而逝。众闻异香。

　　唐信士郑牧卿

　　荣阳人。举家奉佛。母及姊妹。同祈净方。父明任太庙令。舅苏颋。礼部尚书。牧卿少子。为儒生。兼崇佛理。不顾冠冤。息心禅观。诵密严经。愿生安乐国。至开元二十一年。因疾困笃。有翳人及同遂者。咸劝俞言。具进鱼肉。以救嬴顿。痊复之后。修持净戒。不亦可乎。牧卿曰。噫如此浮生。纵因熏秽。而得痊平。终归磨灭。不奉佛禁制。而惜微命何为。确然不许。遂严佛事。手执香炉。一心称阿弥陀佛。复作是言。丈夫一心不退愿往生西方。奄然长往。异香充蔚庭院。邻里同知。舅氏梦。宝池华敷。见牧卿合掌趁上。时当五十九。

　　释齐翰

　　吴兴沈氏子。少时游寺。蹈高静无尘之地。恻然有宿命之知。而往世之生处。炳如目睹。因舍家焉。翰。性不徇时。善不近名。每处一室。寂如无人。惟其苦学不弃寸阴。通法华诸经律部。精敏无碍。推明胜业。梯引后进。尝谓吴兴皎然曰。尽我所见。资彼所闻。一毫之善。并归净土。十年遘疾。入流水念佛道场。净土境界一念顿现。翰。出道场作偈曰。流水动兮波涟漪。芙蕖相照兮宝光随。乘光以迈兮偕者谁。是日终于虎丘之东寺。初翰出道场作偈毕。谓弟子曰。善不可舍。特不可失。汝曹能固安养之善乎。弟子曰。孰敢忘之。翰曰。佛道不忘。汝德由昌。或问和尚舍生。何为病耶。翰曰。必谢之期。虽圣未免。况吾哉。於是回瞻圣像。倐然而绝。

　　释神皓

　　器宇轩豁。风采朗迈。天宝六年。诏下每郡度僧三人。推其名节。道业出入者荐之。皓於本郡为荐首。寻依会稽昙一师。精穷律部。已而叹曰。律部所防。盖绳诸己。今之僧徒捐本逐末。能绳己者。未始有闻。吾谁区区取讥众人哉。乃归包山福愿寺。逍遥自得。士人高其志尚。乐从之游。末年缔结西方法社以发道俗。其间不能遗尘虑以净六根者。多引退焉。时人以为栴檀林中常材自枯。真元六年十月遘疾。十二月五日。嘱弟子惟亮曰。吾於今夕必亡。愿生净土。而期至矣。汝宜班列九品。为我前导。其夕净土兆朕密现于前。皓乃澡身易衣以终。后三日所居之室。香气不灭。

　　释少康

　　缙云仙都人。母罗氏。梦游鼎湖峰。得玉女。捧青莲华授之。且曰。此华吉祥。授之於汝。当生贵子。及生康日。青光满室。香似芙蕖。年十有五。诵法华楞严等经五部。寻学究毗。及听华严瑜伽诸论。真元初至洛下白马寺。见殿内文字。累放光明。康不能测。前而探取之。乃善导昔为西方化道文也。康曰。若於净土有缘。当使此文光明再发。所愿未已。果重闪烁。康曰。劫石可移。而我之愿无易矣。遂之长安。善导遗像升於空中。谓康曰。汝依吾事利乐有情。则汝之切。同生安乐。康闻其语。如有所证。南适江陵果愿寺。路逢一僧。谓曰。汝欲化人。当往新定。言讫而隐。洎到睦郡。睦人尚无识者。未从其化。康乃丐钱诱掖小儿与之。约曰。阿弥陀佛实汝良导。能念一声。与汝一钱。小儿务其得钱也。随亦念之。后经月余。孩孺念佛俟钱者。比比皆是。康曰。可念十声乃与尔钱。小儿亦如其约。如是一年。无长少贵贱。凡见康者。则曰阿弥陀佛。以故念佛之人。盈道路焉。真元十年。康於乌龙山。建净土道场。筑坛三级。聚人午夜行道。每道场时。康自登座。令男女面康赓声。高唱阿弥陀佛已。又赓声和之。至康唱时。众见一佛。从其口出。速唱十声。则有十佛。若联珠状。康曰。汝见佛否。如见佛者。决生净土。其礼佛人数千。亦有竟不见者。真元二十一年十月三日。嘱累道俗。当於安养起增进心。於阎浮提生厌离心。又曰。汝曹此时。能见光明。真我弟子。遂放异光数道。奄弃世焉。入塔台子岩。天台德韶禅师。重新之。今之人多指其塔。为后善导焉。

　　释知玄

　　眉州洪雅人。母梦月入怀。因而载诞。乳哺之间。见佛輙喜。五岁祖令咏华应声而就。七岁遇泰法师在宁夷寺。讲涅盘经。玄入讲肆。若睹前因。是夕梦佛手案其顶。遂出家焉。丞相杜元颕。作镇西蜀。闻玄之名。命讲于大慈寺普贤阁下。黑白之众。日合万数。注听倾心。骇叹无已。其后蜀人。不敢指其名。乃本俗姓。号陈菩萨焉。外典经籍百家诸子。莫不该总。每恨乡音不变不堪讲贯。乃於象耳山。诵大悲咒。一夕玄梦。神僧截舌换之。明日俄变秦音。时杨邢部汝士高。左丞元裕。长安杨鲁士。咸造其门。拟结莲社。会昌简汰僧门。玄归巴岷旧山。虽例施巾栉。而戒检愈更明洁。宜宗诞节。诏玄例施论议。玄奏。天下废寺宜再兴复。大兴梵剎。玄有力焉。帝以玄有才识。特深顾瞩。命工图形置于禁时中。相国裴公休。与玄友善。亦相激扬中兴教法。帝赐悟达国师之号。玄於卧中。见生平曾游之境。历然在前。因起焚香西向。虽他境象。皆非其志。如得一见净土。志愿满矣。言已空中有声应曰。汝之行业。决生安养。奚为愿不满也。玄闻之喜跃自慰。遂召弟子慈灯。上遗表。仍谓灯曰。吾净土之修有年矣。今日之闻。如我昔愿。已乃右胁着席而化。

　　释僧藏

　　西河人也。赋性谦损。不与物竞。见耆年则敬之。遇有德则尊之。出门徧礼塔庙。不受道俗拜。夏月常草间喂蚊蚋。凡涉劳苦。必居众先。念弥陀佛二十许年。未尝口言悲恶。每以速出三界。无先念佛。以故行若遗。坐若忘。饮食寝息。安养之志在焉。乾符中卧病。病中闻诸天奏乐次第来迎。皆不去。乃见净土化佛。光照其身。侍疾者在藏之侧。藏曰。自惟旷劫以至今日。所积愆尤。如微尘数。岂意。今日圣众光烛吾身。此真净土教主大悲构我尔。次日又谓僧曰。吾适冥目。正在净土。接诸上善。又曰。诸上善人。咸乐五来。且与吾等散华。未逾食顷。又曰。诸上善人召我。我其志矣。乃起整衣西向而终。

　　隋州约山翁媪二人

　　识达苦空。每月六斋日。请山僧二人设斋行道念佛。常念阿弥陀佛。临命终时。光明满室。半夜如日中。又女裴氏。贞观年中。因僧教念佛。用小豆为数。念满三石。自知生处。徧辞亲知。后如法装饰念佛而终。往生极乐。
　　又汾阳县老人。贞观五年。於法忍山。借一空房止宿。常念阿弥陀佛。临命终时。大光徧照。面西登莲台而去。

　　元子平
  </div>
  <div class="pagination">
   <a href="新修往生传.html">
    上一页
   </a>
   <a href="新修往生传.html">
    1
   </a>
   <span class="current-page">
    2
   </span>
   <a href="新修往生传_page3.html">
    3
   </a>
   <a href="新修往生传_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
