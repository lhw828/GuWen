<!DOCTYPE html>
<html>
<head>
    <meta charset="UTF-8">
    <title>新修科分六学僧传 - 第 22 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新修科分六学僧传 - 第 22 页/共 59 页</h1>
    <div class="content">　　隋信行

　　姓王氏。魏郡人。始其母无子。祷於佛。梦神人持送一儿。即有孕。及生姿性特异。四岁路见牛车没泥中。力引挽。破领流血。莫能前行。因悲泪其旁。要待其脱乃去。八岁入庠校。秀慧独发。有书生问曰。汝家何姓。外家复何姓。曰外家孙姓。生偶戏之曰。不姓饭而姓飱。亦有说乎。行应声以为饭除饥。而不除渴。飱则饥渴兼除。是以姓孙。而不姓饭也。其随机诡对。皆此类。每以恭敬精苦。为轻慢懈怠。诸病之药。故凡塔像。必周行礼拜。又於相州法藏寺舍戒。执劳受役。道俗造门诘问者。皆随事直指。莫不悉捐所业。顶戴其言。而师承之也。开皇初奉诏入京。仆射高颕。别立院於真寂寺。以延处之。着对根起行三阶集录。及东山所制诸文。合四十余卷。以传不朽。置化度光明慈门慧日弘善五寺。以裨赞大教。未几疾笃。犹请像入房正观。而卒於化度寺。即十四年之正月四日也。春秋五十有四。越七日。火葬于终南山之鸱鸣阜。收烬骨。得两耳一穴中通之瑞。建塔山麓。逸民河东裴玄证制文以铭其碑。
　　证本师行出家於化度寺。当行无恙时所着。皆证笔也。行亡而证反俗服。生自制碑。死乃镌勒。今至相寺北岩前。三碑犹存。

　　隋昙崇

　　出咸阳孟氏。七岁入道。循听讲肆。久之依止禅师开公。而摄念焉。逮于受具。其志逾清厉。学僧祇。十有余遍。而讲解之。致徒三百。京辅以为宗。后以言说无益。更修前行。形若槁木。心如死灰。於是色想除。而光明发。六行偏精。五门并达矣。开公以上首称之。众中同学归敬。开亡。遂以其徒二百余人。委之训导。声驰陇塞。化满关河。趋承下风。千里相属。周武帝尤加钦注。诏曰。崇禅师精悟独绝。所领学徒。淑於德义。未闻有犯。可为国之三藏。并陟岵寺主。崇以职事滞淹。假以他缘。奏乞於免。诏从之。及废教。徇俗不自异。诏授金紫光禄。终无所屈。大象初。隋文帝以潜德秉周政。大法且复。诏先度百二十僧。崇预其数。住兴善寺。仍诏充寺主。固辞。乃募缘创寺。以酬宿愿。盖以法运之否。昔尝许之云。帝登极。卒营九寺。以足十数焉。常是时。我唐高祖。方以留守居太原。亦割宅为清禅寺。以致众。炀帝居晋邸。斥民七十户水硙碾等。为寺基业。开皇初。赐帛一万四千匹。布五千端。绵千屯。绫二百匹。锦二十匹。上色米千石。皇后钱五千贯。毡五十领。剃刀五十具。其建浮图也。仍以神尼智仙所授舍利六粒。用助弘业。会教门载启。深契帝心。诏匠杜崇如法营治。赐钱三千余贯。为砖瓦费。又悉敛内宫。及躬所御故服。得一千三百袭。使鬻之。以资匮竭。晋邸在杨越。自其镇造露盘十一级。始开皇十一年。至十四年乃毕工致。而冠之浮图之颠。见者称叹。其余佛堂僧院。皆王力焉。诏崇出入禁籞。无拥通宫籍。以为常。因为帝后。述净土业。帝每自称师儿。后自称师女。其恩礼之重如此。开皇十四年十月三十日。无疾卒于所居之房。寿八十。上哀恸。诏所司营给丧事。塔全身于终南山。

　　隋道成

　　字明范。姓陶氏。丹阳人。祖齐招远将军。永嘉太守。父佥梁贞威将军上虞令。成仪状瑰美。器质浑厚。少入永嘉崇玄寺。事式法师为弟子。具戒后。所学曰进。梁大同初。游京辇之奉诚寺。大律都沙门智文。授以十诵。才经再习。即事开讲。毗昙数论亦如之。时年犹未三十也。禅那忏摩。身心兼谨。三余之暇。则猎涉文史。是以宿硕咸畏服焉。弟子慧藏法祥等。并分灯利众。模范人天。开皇十九年五月五日。遂卒於兴严寺。寿六十八。其始示疾也。犹勉力阐演。及剧乃称佛合掌而逝。开十诵律菩萨戒。大品法华诸经律等。一百四十徧。观音经讲。一百三十三徧。着律大本羯磨诸经疏三十六卷。皆行世。既卒之三日。当五月八日。窆之奉诚之南山高座寺。沙门慧嵸撰墓志。

　　隋智舜

　　生赵州大陆孟氏。少为书主。博通竹素。工书善说。庠序之人附焉。年余二十。厌世出家。事云门稠公。性乐幽隐。一志定业。居白鹿十载。常有灵祇阴赞。或动身衣。或现声相。白服丈余。绕院巡警。后居赞皇许亭山。独与沙门昙询依倚四年。而其他有资给者。则谢绝无所受。且悲悯物类。一雉尝为猎者所窘。飞入其庐。而苦劝猎者放之。终不听。因持雉去。舜即割耳使遗之。以感动其心。而猎者遂投弓解鹰。从舜修习。而近归远慕。杀生之酷。为屏绝。然操行尤谨。深僻无人。则以火净发。稍昏则引锥刺股。御疎茹粝。昼夜鞭策。抚收冻馁。常自空匮。晏如也。所亲化之依以练心者十人。仁寿四年正月二十日。以气疾。终于元氏悬屈领之禅坊。年七十二。葬禅坊之侧。已而或窃徙以葬之房子县界嶂洪山云。更三年后。发而焚之。以起白塔。盖界嶂洪山之名。以舜故斯重矣。开皇十年尝诏曰。皇帝敬问。赵州房子界嶂洪山。南谷旧禅房寺智舜禅师。冬日极寒。禅师道体清胜。教导苍生。蚤使成就。胜甚嘉焉。朕统在兆民之上。弘护正法。夙夜无怠。今遣开府卢元寿。往宣指意。并送香物。如别诏。时刺史杨达。以舜素无名闻。而踪靡定。乃漫系名果愿寺。以承诏旨。舜亦避谢不赴。弟子智赞能继其绪。虽屡征聘。终贲林泉。燕寂之余。尤究志於摄论涅盘　。

　　隋法纯

　　出祝氏。扶风始平人也。自周朝入道。住京师陟岵天宫二寺。备历废教之酷。逮隋祖龙潜。图启法运。乃先复菩萨僧百二十人。纯其一焉。住大兴善寺。鞭策三业。上闻之。请为戒师。然固以德薄辞。上因幸其所处行礼。施子。优渥。纯叹曰。身命无常。何可保爱。檀供难消。吾其行方等忏法乎。更四十五年。除食便利。不出净场。遂感灯无膏油而光焰相续者七昼夜。或闻场中。有演说教授声。就视之则寂然。俄而易法服。行市里中。代佣保执役。虽琐屑猥贱莫惮。有嚫锡则惨然曰。爱贼既来。狱王潜至。打缚不久矣。且以经像。悉乞於人。衣则粪扫而已。其宣导用十地经论。金刚般若。金光明。诸法无行等。二十五卷。开皇十五年入内宫。授皇后戒法。所获施利随尽。仁寿三年五月十二日。无疾卒于净住寺。春秋八十五。
　　先是闭室静坐。弟子慧进。见白衣童子。手捧光明。侍立纯右。问曰。此是何人。答曰。第六欲天。频来召我。我以着乐妨於修习。终不许也。若无佛法处。我则愿生以化迷类。久之双鸽集于衣桁。注目视纯。都无惧色。纯徐谓其徒曰。汝毋自纵。毋自欺。又谓我今忽觉身乘自象。何也。其妄业欤。遗命以身施飞走。弟子慧昂等。率诸檀越。凿龛於白鹿之原。外开门穴以置之。既而筋肉俱尽。骸骨植立自如。因复塑饰。以贻永久焉。沙门彦琮。撰序赞之辞。以美其德。碑文则昂之辞也。昂幼育於纯。姿情闲雅清爽。有集十卷行世。

　　隋真观

　　字圣达。吴郡钱唐人。姓范氏。祖延蒸给事黄门侍郎。父兑通直散骑常侍。母桓氏。念无嗣息。因誓诵药师观世音金刚般若等经。以求智子。又刻写定林上寺迦毗罗王像事之。躬效祈祷。依药师经七日行道。至第三夕。游光照身。自尔有娠。及生。左右掌文。成仙人字。口流津液。肤体润泽。虽老未尝患渴。舌有罗绮纹。音吐如锺。辨说敏给。五岁即蔬素。坐衣箧上。挥扇帚戏。效诸德开讲。八岁能和庾尚书林擒诗。十六淹贯孔老典章之言。旁涉琴奕。尝遇善风鉴者。迎拜曰。少年当为人天师。宜自爱。后专诵净名般若。丐父母脱俗。父母难之。迦毗罗降梦。乃许焉。既获诏旨并赐衣钵。兴阳生法师落发。云阳真律师任和尚授戒。俄从华林国法师受成实。且欲忆持法华。日一卷。感梦曰。汝大乘根器。毋自滞。遽听摩诃衍於兴皇朗公轮下。开善大忍法师。慝影锺山。时从扣激忍。叹曰。龙树之道东矣。辨勇二师。频挹重席。丛林为之语曰。钱唐出真观。当天下一半。洪偃者儒英释杰也。面誉之曰。颧高多智。耳白有名。我有四绝。汝具八能。由是王公贵游。咸愿纳交。始兴王将之国邀以俱。于时兴皇义集。众推其先。登座之顷。开二谛宗。百难纵横。一言水泮。学士傅縡喟曰。三千称首。七十当初。彼上人者难为酬对。
　　既至会稽。住香严寺。阐大涅盘。兴皇遣书三度召之。曰。燕赵齐秦引领翘足。法门所寄。惟在於子。子宜速返。时以伐周失律。议括沙门之无名者罢道。观奋致书於仆射徐陵。命遂寝。江夏王镇越。复固邀之。朗公哽咽言曰。能住三年者。请以讲堂相委。然终不可以留也。若夫特进杜棱永阳鄱阳二王。皆极延仰。东淛法轮屡动。天台智者名行绝伦。年腊斯等。义谐昆季。共归秦岭陵云旧房。朝谈慧照。夕安禅寂。及智者就微。观复敷演。永阳还朝。亟称其德。寻加特诏。而陈祚告终。隋文三遣皇华。秦王再延帅府。悉辞以疾。齐王於江浦。躬伸顶礼。传以香火。送居故邑之众善寺。开皇十四年旱。刺史刘景安谒观祷雨。为讲海龙王经。序王竟骤澍。而东南之民。敬之若神。县南有灵隐山。昔与道安禅师头陀石室。檀越陈仲宝。率侣拓基。构立精舍。号南天竺。后文宣造塔。亦於此者。则其幽胜可知矣。大业七年四月八日。司马李子深讲大涅盘经。至现病品。梦三人容服甚盛。执幡礼云。净居遣迎。六月六日方卧病。梦与智者同舆。翼佛还山。寤而叹曰。吾六十二当终。以讲法华。获延一纪。今七十四。尚复奚求。即集徒垂训。尔月适天台致书送香苏石蜜。观览书曰。是为最后信。岂非宿世因缘邪。命以一如意报之。七月一日。中夜盥漱整服。跏趺而坐。忽自语曰。有人请讲菩萨戒。遂怡然而灭。明日午时。胸顶犹暖。右手内屈三指。流汗徧身。信宿而止。至四日入龛。时属流火。炎威尚炽。而股体柔软。容色不变。二十五日。四方道俗咸华。皆就灵手传香表别。香华供献。日有千群。齐日开龛。色相光洁。眉毛更长。二十六日。迁龛窆于灵隐山。
　　观开成之迹。继踵昔贤。匡护之功。比肩前哲。开皇十一年。王师平江南。有猖獗者。卒为厉阶。元师杨素。反旆而驱。因悉瓦解。俘虏诛翦。三十余万。以观名声昌盛。囚有妄指其为檄者。时与金陵才士鲍亨谢瑀俱被逮系。不俟讯鞠。即将斩决。素临而责之曰。道人当坐禅读经。何因为作檄书。以干刑宪。死奚所辞。观曰。道人所学。诚如公言。然不作檄书。无辜就死。惟公明鉴。素怒示以檄曰。此谁作耶。观读毕徐曰。苟如此。焉能动人。观不作尔。使观果作必胜此。因指擿其语三五处曰。可上纸乎。顾皆庸妄所为。公毋遽信也。素颇以为然。观历数鲍谢等三十余人於素前。而谓之曰。是并观国宾王之流。愿公加虑。使无怨辜。素笑曰。道人不自愁。而更愁他人乎。观曰。生死常也。何足愁。然陷人於非辜。乃可愁耳。素曰。久被系必愁。宜作愁赋。顾左右给纸笔。观揽笔骤书如流。顷之纸尽。命更进。素随读之惊异。遽起立。呼使对坐。以尽其辞。文多不载。
　　观平昔谨操履。每盥遗[涯-圭+((麻-(序-予))/心)]。地不为濡。居众善寺。皋亭神姓陈名重。附巫语请讲法华。遗以钱物。且舍庙堂五间创殿。门人玄镜。寔克荷负。

　　隋灵远

　　恒州人。史失其姓氏。世儒者。每揽经史。见篡夺僭伪。斗战贼杀事。则掩卷叹曰。夫人以利欲汩心行。当受饿鬼畜生地狱身。於诸苦趣中。然或善缘之未尽。恶贯之未盈。以小缓须臾耳。抑何其仓黄造次迫趣之哉。於是裂缝掖。着伽梨。投延兴寺。从远公游。而未尝质以经论旨义。仁寿中。诏置塔于州之龙藏寺。以葬舍利。既落成。遽弃去。随所在习禅定。后於丛冢中。跏趺而逝。人久而后知之。噫诚丈夫矣。

　　隋玄镜

　　赵州人也。素业律。四分精义。如亲闻佛制。既能操持为己利。又能诲导利於人。诚末世之邬波黎也。诏置舍利塔於州之无际寺。即仁寿二年也。佛事之美。镜之力尤多。

　　隋觉朗

　　河东人。体貌瑰杰。见者属目。素隶兴善寺。习四分律。及大涅盘经。仁寿四年。诏送舍利于绛州成觉寺。所现瑞相。具别录。大业末。诏为大禅定道场主。豪横妥靡　时有沙门海藏。娄阐四分。固律宗之翘楚者。唐初置十大德。藏其一也　又有法锵者。自静法徙大和。偃蹇岩壑。养志自得。殁后露骸山侧。夜则远见炬火烂然。迫之则失。如是阅两月乃已。

　　隋灵裕

　　姓赵。定州巨鹿曲阳人。幼知敬僧礼像。惧闻屠杀声。六岁即茹素。父母强破之。不可。七岁求出家。二亲以资质之妙。宜世其业。固莫之许。裕叹曰。吾一生坏矣。遂益习复以究家学。年十五念欲遁去。而适丁父忧。苦块之礼。罔敢弗至。既释服竟。往赵郡应觉寺。从明宝二禅师落发。其母初未尝闻也。年二十有二禀具。即诵四分僧祇。八日书诵俱了。刺史侯景。尤加器重。后南游漳淦。专学四分於隐公所五夏。能臻其奥。初道凭尝以地论之指授慧光。而裕依凭法席兹久。剖奇发新。莫不推揖。齐宣帝方宠进法上。诏为大统。以驾御英彦。而望风趋势者。比足立。惟裕操守无所变。上因加敬。然於华严涅盘地论律部。但寻旧解。若大集般若观经遗教等疏。则独出渊思。而壹扫宿说。安游荣等三师杂心。嵩林二师成实。皆口传心受。曾无遗误。其博赡可知矣。居邺都者十二白。内外号之。为裕菩萨云。
　　会宣帝疾。诏开华严。昭玄诸统。推裕为法主。有一雄鸡。常随众集。逮散席。乃飞鸣西南树上。一夕殪。帝遂有瘳。内出袈裟三百领。施裕而俾散之。又诏住官寺。固辞。知命之际。方事禅寂。未盈炎溽。而起赴檀越范阳卢氏之请。负笈者万指。未几还邺。所务如旧。一日安东王楼睿。於僧前徧加礼拜。次至裕。见其有异。忽股栗流汗。即从受戒。且为营治宝山寺。齐亡。周废二教。裕服斩缞绖带。率其徒二十辈。遁山谷间。夜释竺墙。昼攻鲁诰。益力其所缀述。皆部粹类聚。期以贻后。属岁荐饥。遂出卜书一卷。使坐市肆取米。占者丛闹。得米颇多。裕亟焚其书。隋兴。教亦昌盛。裕首被征命。开皇三年。相州刺史樊叔略。创千法师会。而裕当元席。诏复僧职。而叔略因举为都统。裕固引去。游燕赵。两河稔其化十年。止洛之灵通寺。夜得牒於庭。若言报缘之终。在咸阳者。明年玺书下相之大慈寺。致裕入京。裕曰。咸阳之厄验矣。竟徒步至京。诏住大兴善寺。仍诏有司。议立国统。裕表辞再三。乃诏左仆射高颕。右仆射苏威。纳言虞庆则。总管贺若弼等。诣寺宣旨。代帝受戒忏罪。施绫锦帛三百匹。助宝山构建。帝躬署寺额曰灵泉。而又徙步以归。谓人曰。往来之劳非厄乎。俄徙演空寺。诏问起居。
　　仁寿中。帝分布所藏神尼舍利於诸州起塔。所在灵应尤多。世皆以为祥瑞。而裕独以每所见。无非白华白树白云。岂吉相哉。吾第恐国有丧祸也。初人弗之信。既而献后文帝崩。相州刺史冏阳公薛胄。堂础变玉。设斋庆贺。裕曰。流离也。宜戒慎之。胄心以为不然。后竟坐杨谅谋逆事。徙边。仁寿之季。寒陵山筑九级浮图。昉四级。督之急。曰事或有障。日夕并力。将八级而晋阳难作。其先见之明如此。时忽讹言裕化。而究其所从起不可得。裕曰。吾其亡矣。即诲厉门人。至七日早。作赋哀速终悲永殡二诗。夜语侍者曰。吾兹背殊痛。三更觉香气充室。口犹称佛名号。明相现时。奄尔示寂於演空寺。大业元年正月二十二日也。寿八十八。树塔窆于宝山灵泉寺侧。
　　裕性直威重爽垲。服章粗弊。虽贵达厮下。礼貌无所间。往来曾莫望其将迎。身佩白光奕然。照映幽晦。姿禀孝爱。母疾将归养。中道闻讣而返曰。吾兹以严母冥福可也。志存远大。不局偏授。故单讲双时。雅为恒度。其赴他请。非颙仰之至。不屑就。然未尝苟简以邀檀施。有一寺请讲。暇隙见韮园。迫近法席。问知其故。裕恶之即辞去。主谢过。愿悉犂其韮四十亩。以种谷乃已。素无积蓄。好施予。宝山造石龛。名金刚胜力住持那罗延窟。镌法灭之相於岩石。凡坐必正面西向。所服御一准律。以范来学。或讥其邀名。裕笑曰。使诚邀名而为善。不犹愈於邀利而为不善者乎。
　　有沙门亡其名。燕人也。丐一言之益以别。裕付以高僧传曰。经诰禅律。恐杂圣心。未若景行於此之为得也。其人欣戴而去。
　　裕说戒羯磨。无传欲法。尝入净影寺。正值布萨。裕坐堂上见远公传欲。抗声曰。慧远以为有法事因缘故尔说欲。然而众僧听戒。岂是魔事耶。或以告远。远诣堂。裕曰。仁者当以身摄物。说欲之制。岂法主可为哉。远顶礼受其语。其述着。有十地疏四卷。地持维摩般若各二卷。华严疏及指归合九卷。涅盘疏六卷。大集疏八卷。四分律疏五卷。大乘义章四卷。胜鬘央掘寿观仁王毗尼母往生论弥勒上下生遗教等诸经。各为疏记。成实毗昙智论各钞五卷。圣迹记二卷。佛法东行记。众经宗要。译经体式。受菩萨戒法。并戒本首尾。注华严等经论序。大小乘同异论。舍利目连传。御众法等外。制安民论。陶神论。各十卷。[谷-禾+卵]卵成杀论。字本七卷。庄纪老纲式经。兆纬相录。医决符禁法文。断水虫序。齐世三宝记。灭法记。光师弟子十德记。僧制寺诰。十怨十志颂。齐亡消日颂。触事伸情颂。寺破报应记。孝经义记。三行四去颂。诗评杂集等五十卷。行於世。

　　隋智脱

　　其先济阳考城蔡氏。后因宦游故。复为江都人。祖平齐新昌大守。父远珍梁北兖州司马。脱初娩。暗室光生。眢井泉涌。识者以为出家之瑞征。七岁师事邺下颕法师。禀华严十地。久之依江都强师。究成实毗昙。及覆述瓶泻珠贯。众叹伏。时丹阳兴严寺爝法师。善成论。卒趋轮下。每燕语玄要亹亹。爝师深加赏识。未几云亡。其徒皆属意於脱。以嗣义席。故兴严之部。至於今犹盛。陈至德中。屡诏入内弘演。自鄱阳王伯山兄弟。仆射王克。中书王固等。并申北面之敬。隋初再隆至教。尝於岐阳宫设斋。诸德咸集。诏脱先升法座。且使舍人崔君德宣旨曰。法师昔者独步一方。未足以称所学。乃今四海一家。推为论主。则英材始见矣。
　　炀帝在蕃邸。出牧维扬。新营慧日寺。起脱居之。脱益励业。无所不通。后随入京。止日严寺。每被教开阐。而辇毂下。声闻尤振。初成实未尝有疏。脱念必出此。而恐致异议。会帝正位东宫。下令俾修缮。遂成四十卷。以进。献后升遐。荐严相继。下令於日严寺。选耆硕五十余人。入承明内殿行道。寻下令讲净名经。仍使沙门吉藏命章。脱始相让未遽尽。藏稍自矜。微加指斥。文至三解脱门。脱问。三解脱门。以何箭射。藏曰。未解弯[弓*爪]。何论放箭。脱遂引据。征勘纷纭。而藏欲救解。莫能也。东宫时亲临视。下令无辩。但依本义剖析。又令与道庄法师。谈玄理。宾主无竭。复遣庶子张衡。殷勤称叙曰。法师该博。古今罕例。若所谈说。实而不虚。览所撰论疏。诚无遗恨。可更造净名疏。又大小乘名教。便给书吏钞录。就释二乘名教四卷。净名疏十卷。旋督工图其形貌。於宝台供养。仁寿之季。帝龙飞。以脱旧恩。赐帛四百匹。
　　大业初随驾幸洛。二年冬暮。始属疾。犹拥席授徒如平常。三年正月九日。有异香赤光之祥。夜盥漱遗疏周悉。端坐而逝。春秋六十七。帝闻震悼。诏赙帛三百匹。有司供给丧事。黄门侍郎张衡监护。
　　脱音吐清彻。虽众喧聒。终莫之掩。每承诏发题。畴昔之夜。必梦优填瑞像齐立。义或未了。辄见梵僧解释。先尝梦。童子手执莲华云。天帝遣请。临终之夕。又梦如之。
　　凡讲大品涅盘净名思益。各三十余遍。成论玄文各五十遍。弟子慧诠道灌诠声德双扬。灌知名当世。其年二月二十五日。窆雒阳金谷里北邙山之方坟。秘书郎会稽虞世南。作文勒碑其侧。
　　或谓后又托识於病僧慧畟。与吉藏论议。倾心尽礼。以袪宿憾。宛如平昔云。

　　隋僧善

　　姓席氏。绛之正平人。童穉出家。即业禅定。时汲之林落泉有方公者。尤负高名。与善齐。故白鹿太行抱犊林虑等山。服道之众。往来不绝。后弟子僧袭请善於汾曲行化。善未之许。袭曰。前后邀迎凡三十余返。磨踵有尽。誓心难舍。其尚忍之哉。乃从。居马头山中。并晋之士麕至。於是分为四部。以处东西二林杯盘大黄之地。仁寿之岁。其道弥隆。则经所谓十一切入是也。
　　垂终告弟子曰。吾少年时。山居无所得。食啖小石子以活。今患肠中泠结。盖其积病耳。死后可破腹观之。且饬使勤进所业。又命瓮葬。而免於焚燎以损物命。卒於大黄岩中。则大业之元。三月十一日也。袭始为绛人。晚居晋之宝严寺充直岁。督丁夫种田。见杀水陆诸虫之酷。复循故业。善之终也。袭适不在。久之访问。人莫知者。因就山设会悲恸。地忽爆裂。声震山林。而葬瓮涌出。骸骨雪粲。舌红赤鲜映。遂两分之以塔焉。袭以贞观十五年正月九日卒。春秋六十四。
　　晋之小榆山僧集。亦有操行。聚徒不为规矩。听其自得。虽地鼠犹驯附。至可手执。在他人则否。

　　隋僧照

　　京兆人。未详氏族。幼师静蔼出家。所至感化。屡获祥征。第恐眩众。辄隐閟不敢泄。周氏废教。乃复独处秦岭。禅燕自娱。每顾影笑曰。世宁有乐过於此者乎。彼朝市间。俛仰尘俗。一何鄙陋哉。逮隋室隆兴。佛运益启。遂筑神田寺於鄠县南山之田谷。聚徒综业。名振渭川。方文皇在御。诏仆射杨素。入山宣旨邀之。不奉诏。上愈益敬慕。仍遣素致香币。而申之以诏曰。禅师德居物议。道映邃初。穷处岩阿。养素崇业。朕甚嘉焉。今送供奉。用展翘敬。素亦有所施予。且请受归戒。皆不许。大业七年。终於所居寺。

　　隋僧粲

　　姓孙氏。汴梁陈留人也。幼年游学河北河南。东西关陇。备历齐陈周境。工问难。善机谲。自号为三国论师。开皇十年。诏住京师兴善寺。十七年诏补为二十五众第一摩诃衍匠。故着十种大乘论。谓一通二平三逆四顺五接六挫七迷八梦九相十中道也。仍於总化寺敷通。以摄学众。又着十地论两卷。仁寿二年。诏诸州置塔。内出所藏舍利。选天下有道僧行分往以葬。且约同日下坎。帝於内道场。盛作功德。以候四方瑞应之报。粲率洪遵律师等陛辞。帝曰。法师等可遂因化事。以荣还乡壤。粲获葬舍利於汴州广福寺。其光景香气之瑞。详于别录。仁寿之季。复以葬之滑州修德寺。其光景香气。愈益奇炽。帝屡加叹赏。有道士褚揉者。善庄老。一日诏公卿毕集。讲老子。唯沙门不许预坐。粲闻之。率门人十余。携行床。排防卫。径至其地而坐。揉方序王。且未命文。而粲即抗言激刺。然词若俳谑。而义寔张诠。席因散。或以闻。帝曰。朕得与此人同时。顾非福邪。齐王暕钦渴谈论。时沙门吉藏得玄辩名。王每欲摧挫之。大业五年。大张法筵於其第。会者三十余人。请藏升座。粲命章标问。听者谓藏无以酬。及藏牒难接解。又谓粲必无以嗣进。如是往还四十余番。藏犹开析不滞。王止之。更令次座续答。粲续问又二三十番而退。王起执粲手而谢曰名不虚得。名不虚得。赠麈尾什物。以褒显之。
　　九年卒于兴善。春秋八十五。弟子僧鸾僧凤。鸾返俗出仕。凤别有传。

　　隋洪遵

　　相州时氏子。八岁出家。从师受业。即有声。既受具。专务律部。每曰。住持遗法。尚有赖於此耳。三夏咨询。仅知大旨。初依嵩高少林寺资云公。习律之外。兼听华严大论。时邺下晖公。方弘四分。因负笈造焉。徒众五百。顾莫出其右者。晖亦蔽於巧佞。不能知也。一日晖盛集。遵尽束晖所制疏。捧入堂中。置案上曰。碌碌论下久矣。凡覆讲竖论。都未尝见试。是则师资之道。拥而不通。敢以此疏还之。后往云所。云即令升座。吐述微妙。迥出常流。因卒学大论。以发明慧解。俄入禅林。造诣不可测。时踰十稔。及归犹以毗尼弘化。四远趋风。徒盈千数。齐文宣诏以为断事沙门。如五众有坠宪纲。使据律断之。青齐久诤讼。上命遵和解之。且惩治其无赖者。曲当物情。法侣欣服。齐季之乱。偕名僧慧远等。隐于白鹿岩中。周既浑一。举居嵩岳。开皇七年诏俱五大德赴阙。尉劳勤至。令并弟子十人。居兴善寺。有司为致四事供养。十一年。诏偕天竺沙门译经。十六年。诏充律众主。就崇敬寺讲律。先是关内素奉僧祇。於四分则鲜听禀。遵乃为设权机。卒致流通。仁寿二年。诏送舍利於卫之福聚寺。红赤二光。照灼近远。四年诏曰。朕秪承肇命。抚育生民。遵奉圣教。重兴像法。而如来大慈。覆护群品。感见舍利。开导含生。朕已分布近远。皆起灵塔。其间诸州犹有未徧。令更请大德。奉送舍利。各往诸州。依前起塔。所请之僧。必须德行。可遵善解法相。庶能宣扬佛教。感悟遇迷。宜集诸寺三纲。详共推择。录以奏闻。当与一切苍生。同斯福业。遵乃承命搜举。颇叶时论。又诏三十余州。起塔函藏舍利。一时入塔。遵复送至隆圣寺。瑞相具别录。俄诏知寺任厥绩允懋。大业四年五月十九日。卒於兴善。寿七十九。其着述有大统钞五卷行世。
　　当隋之初。道洪法腾法渊等。并有声之士。正像之纲维也。后皆不知所终。

　　隋法进

　　早年师事益州绵竹县。响应山玉女寺辉禅师出家。后从定法师受十戒。恭谨谦恪。常依辉研习水观。寺之竹林栖四虎。每进入定。虎则驯绕左右。如扞卫状。人迹为绝。邻之樵者。窃窥之。无所见。独见湛水凝止绳床上。因再投石其中。既而进出定。觉心痛。徧询之得其故。明日使其人。於定时必尽去所投石。痛即差。开皇间。皇子秀。以蜀王之国治成都。而妃患心腹殊剧。时白厓鸣鹤诸方士。皆莫治。遂遣长史张英。即其寺请起进。进不可曰。吾住兹山。且八十年。其性之无所动摇。与木石类。强之有死而已。既还报。王益遣官属车从奉迎。不少懈。进守志愈奋厉。王怒躬造其地。将加罪。及见进。顾复战汗。不能自已。遽曰。禅师慈悲。望救病苦。进徐应曰。杀羊取心。以充庖厨。则羊之痛有甚於妃者。王曾不少加爱焉。今妃稍痛。而爱如此。则王之於情念重。而道念轻矣。尚何以召我哉。王亟惭愧忏悔。遂出山。且不肯骑乘。请自以杖屦随王后。顷之则先二日至。造堂见妃。妃亦流汗。疾从而脱然。施帛五百匹。纳衣伽黎什物等。进令盥手。执所施物。祝愿毕。而悉送输之法聚寺。助营构。即辞去。当是时。王独与妃见进足高去地可四五寸。大业十三年正月八日。终于山中。

　　隋真慧

　　姓陈氏。河北陕人。少为父母逼妻之。非其志也。年甫冠。罹二亲忧。因亦遣累。入道於乡之大通寺清禅师所。时则开皇十二年也。既受具。依静洪律师习毗尼。再阅寒暑。乃诣询禅师於卫州林落泉。究定学焉。岁余颀挹风槩。询公授以分灯之记。俾住山西陶研。未至。十八年。慧由白鹿山柢百家岩坐夏。或谓。首山麻谷尤胜绝。秋遂趋蒲坂。筑室以安四众。赢粮蹑[尸@憍]。蔚成丛社。历十有八载。而获利益者。不可殚纪。然独杰昂二子为称首。仁寿四年。诏住栖岩寺。大业元年。饵黄菁辟谷百日。而貌愈敷腴。其徒有窃效之者。不能也。徙居杯盘谷。虎为之避。虽僻远无测景之器。而起居饮食。不失常节。若有神物以相之。大业十一年。十月七日。以疾卒於麻谷。春秋四十七。阇维塔舍利如法。

　　新修科分六学僧传卷第十三
　　新修科分六学僧传卷第十四

　　　　淛东沙门　昙噩　述
　　戒学
　　弘法科(四)

　　唐僧晃

　　绵州涪城南昌冯氏子。躯干颀硕。貌气雄毅。学博材敏。幼负乡里誉。尝梦手持日月。坐太虚中。自视光采晃然。因即以立名焉。苦求父母出家。父母恐其逸去。夜系两足屋柱上。忽自解。乃叹曰。志之所在。天地鬼神从之。况他物哉。父母感悟。使依彖法师受业。夙夜匪懈。卒通大小乘学。会梁末周初。法复淆滥。晃独操守。非类弗亲。登坛之后。偏攻十诵。周保定间。进习僧祇。又禀心法於昙相禅师。及开禅师等。既而遐迩颂德。声达天朝矣。武皇帝诏於明德殿法集。授职本州三藏。有隋启祚。仍以僧正。匡御本州。益部钦风。前后州主。皆授戒香。开皇十五年。别置头陀众於所住之振响寺。以导堕窳。仁寿后。率寺众转藏经。周而复始。供给嚫施。一出檀越。武德初终於所住。春秋八十五。方其将终之际。莲池竭。慈竹凋。蔷薇冬时盛华。识者以为荣枯两瑞。必有生灭之征焉。

　　唐吉藏

</div>
    <div class="pagination">
<a href="新修科分六学僧传_page21.html">上一页</a><span>...</span><a href="新修科分六学僧传_page17.html">17</a><a href="新修科分六学僧传_page18.html">18</a><a href="新修科分六学僧传_page19.html">19</a><a href="新修科分六学僧传_page20.html">20</a><a href="新修科分六学僧传_page21.html">21</a><span class="current-page">22</span><a href="新修科分六学僧传_page23.html">23</a><a href="新修科分六学僧传_page24.html">24</a><a href="新修科分六学僧传_page25.html">25</a><a href="新修科分六学僧传_page26.html">26</a><a href="新修科分六学僧传_page27.html">27</a><span>...</span><a href="新修科分六学僧传_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
