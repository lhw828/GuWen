<!DOCTYPE html>
<html>
<head>
    <meta charset="UTF-8">
    <title>新修科分六学僧传 - 第 52 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新修科分六学僧传 - 第 52 页/共 59 页</h1>
    <div class="content">　　唐子邻

　　范氏。世居兖州乾封大范村。父峻朝不喜三宝。见辄唾骂之。或加欧焉。邻小字麟儿。生数岁。见僧则加敬。开元初。东都广爱寺庆修律师游岱宗。道由范氏。邻一见之。拜求出家。问曰。父母许否。对曰。不令知之。知则遭棰挞矣。师先行某且至。律师行未五里。而邻遽及之。遵洛染削。宛如宿契。十一年忽辞归宁觐。其父则丧明。其母则逝。已三载矣。然邻欲知母所在处。夜诣岳庙。敷具诵法华经。求见天齐王。王果召邻问故。邻曰。母王氏之亡已。经除服。敢问王今何所在。王顾簿吏对曰。王氏见系狱受苦。邻曰。何罪。王曰。坐生和尚时食鸡卵。且取白傅头疮。邻悲号委顿。恳王原恕。曰业非他力所能免。为师计者。可即往鄮山礼阿育王塔。邻诘朝。遵途到寺。於舍利塔前。投筹膜拜。至四万数。俄闻呼邻声。仰见母在云气中。曰谢汝之力。生忉利天。特来报汝。复至关辅。以讲解得誉。肃宗时。选入内殿。善占叙。时辈靡及。诏赐紫方袍。充供奉。代宗永泰中。不空重译诸经。邻与馆职之选。

　　唐玄宗

　　永嘉人也。蚤年依乡里永定山宝寿寺之常静师出家。禀具之后。游学徧诸方。受法印於江陵词朗禅师室中。复移锡紫金山。结宇以习智观。且以淑群众。先是其山多虎暴。自宗之来。暴遂绝。一日方拥徒说法。忽一老父趋进拜跪如礼。宗问为谁岂误耶。何素未尝交接。而见敬如此。其必有说焉。老父曰。予前生以罪业。堕身虎中。苟非禅师教化。则愈益啖噬物类。报地狱矣。兹幸获遂天趣。宁不知所自而忘。忽其致谢哉。语讫隐去。大历二年宗告灭。春秋八十六。

　　唐大川

　　汉州栖贤寺僧也。寺旧号灵异。先有深藏者。持律不谨。乃为神人掷于山下可七里。而仅伤足一趾。以警之。卒惩艾为善人。大历初。北山倐变黄金色。岩石之文。皆如楼阁。有佛菩萨行道状。川修四圣种法於其间。绵竹之人。莫不敬事。一旦出死於檀越象。檀越为治丧仪甚备。灵舆方举。而双鹿忽前引归其寺。然亦不知其鹿何自至也。舆及门阈。寺额无故陨地。远近惊叹。故其寺辟祠。以奉其像焉。

　　唐怀感

　　未详姓氏乡里。好学力行。四方仰以模范。独疑诸经论。所谓念佛之效不假宿昔。而即生安养。遂谒善导而问之。导曰。子传教度人。若乃开讲。为自信而后讲。为复不自信而姑讲。以肆欺邪。答曰。诸佛诚言不信不讲。导曰。审如所见。则诸经论所谓念佛往生。又岂魔说哉。於是入道场三七日。自以罪障深重。不睹灵瑞为恨。便欲绝粒毕命。导弗许。更令精进。三年后。果见金色玉毫。证念佛三昧。述决疑论七卷。合掌面西而逝。

　　唐法诜

　　姓孙氏。母梦吞明珠而娠。及生。奇相异表。不类群儿。从师剃落。依年受具。而遗形治性。隐居自得。於是地恩贞大师。以华严经菩萨戒起信论付嘱之。一夕梦。乘舟渡海。而山横其前。已而所乘之舟。凌峰竟济。而不为所碍。既寤。骇汗喜莫之胜。由是贯华偈义无所底滞。天宝六年。缋卢舍那像於苏州常乐寺。大历二年。众请於常州龙兴寺开阐。将升法座。忽有神光。如曳红缕。渐大渐明。萦旋空中。久修行者先睹焉。十三年十一月七日。沙门惠觉。梦巨塔三级陷地。继而诜以疾卒。寿六十腊四十三。弟子太初正觉神秀嗣。墓则吴兴昼公为碑。邗城肃公为颂。

　　唐齐翰

　　字等至。吴兴沈氏子。高曾仕陈隋入国朝。三世隐德。翰素无适俗韵。天宝八载。八月五日。以制恩获剃落。隶名永定寺。九载十月。跻五分坛。纳俱形戒。迁隶开元。大历中。转隶虎丘。从二州道俗请也。翰专门相部义疏。尤通法华。化王苏湖间。凡有大功德事。未尝不迎以为主。十年入流水念佛道场。於正定中。西方诸相顿现。盖纯诚所致此。遂以其年。终於虎丘。寿六十八。腊二十六。

　　唐法照

　　不知何许人。大历二年。依止衡岳云峰寺。修习罔怠。尝於僧堂晨粥。睹钵内五彩云气骤起。而山寺影现其中。去寺东北五十里。有山。山下有涧。北去涧有石门。入石门。行可五里。有寺金榜。署云大圣竹林寺。当是时。目了而心疑之。盖以平生所未尝造也。他日又现台山诸寺於午钵云气中。其楼观池榭。皆众宝严饰。而无山林秽恶诸物。并现十方佛国清净可爱。食毕乃灭。於是照问嘉延昙晖二师之尝游五台者。其言与所见尤合。四年遂起五会念佛道场於衡州湖东寺。六月二日。祥云弥覆一寺。云中楼阁影现。且有梵相数僧。身长丈许。执锡行道。阿弥陀佛。文殊普贤。一万菩萨。其身高大咸在。自未至酉方灭。州人见者率感泣作礼。及晚照於道场外。遇一老人谓之曰。师先发愿往金色世界。奉觐大圣。今可去矣。照答曰。时危路险未可也。老人曰。但亟去无惮也。忽不见。八月十三日。结同志发衡岳。五年四月五日。抵五台。已遥见白光数道於佛光寺之南矣。明日诣寺揽其境。则悉无异昔日钵中所现者。夜四鼓。又一光自北山来。正触照身。照即入堂问众。众曰此大圣不思议光。常以感悟有缘者耳。照因具威仪。寻光由寺东北。行十五里。果得山涧石门等。而善财难陀二青衣年八九岁。立石门外。若预候照者。引照入门。向北行五里。过金门楼。入门则大圣竹林寺也。地纯黄金。流渠华甫方二十里。两庑周遭。一百二十院。比之钵中所睹者。差分明耳。而讲堂之中。狮子座上。文殊处西。普贤处东。大菩萨众。左右围绕。说法之音历历可听。照前作礼。问言。末劫凡夫。智浅障深。法海渊洪。虽欲修行。罔得其要。惟愿大圣指陈。使知所在。文殊报曰。诸修行门。无过念佛。福慧二严。举无遗者。我於过去劫中。以念佛故。今获一切种智。是以一切诸波罗蜜。乃至诸佛。从念佛生。汝当勤念。无令休息。照又问其念云何。曰此世界西。有阿弥陀佛。彼佛愿力不可思议。汝当系念。令无间断。命终之后。决定往生。说是语已。时二菩萨。舒金色手。为照摩顶而授记言。汝以念佛功德力故。不久获证无上正等菩提。若有善男女等。必欲疾成佛道者。但念佛而已。於是二菩萨。各说伽陀以发明之。照则欢喜踊跃。疑网顿除。作礼以谢。合掌住侧。文殊使之巡历菩萨诸院。徧请教戒。及游七宝果园。其果才熟。大如碗许。取而食之。身意泰然。旋辞菩萨以出。随青衣至于门外。遂失所在。而徘徊伫眺。倍增悲感。十三日复偕五十余僧。於金刚窟。循无着遗迹。礼二十五佛名。而照独见地莹琉璃。宫殿严净。文殊普贤万菩萨众佛陀波利等。坐立俨然。其余僧则无所见也。是夜三鼓。又见五镫於所止华严寺西楼上。照默祝曰。愿分百镫。寻如其数。曰愿千镫亦然。且其比列之整。非世所能拟。乃复独诣金刚窟见大圣。而佛陀波利引入圣寺。语具觉救传。十二月照於寺之念。佛道场。绝粒要期誓生净土。七日之夜方唱佛次。有梵僧造道场。谓照曰。汝盍亦流通所见境界乎。照不应。明日申时。则有梵僧之老者。见曰。灵异之事。宜普示众生。使发菩提心可也。照曰。非敢閟也。第恐俗情腾谤耳。其僧曰。大圣之居此山。谤议纷纭。尚莫之止。况汝所见境界耶。然性善性恶均为菩提。而涂毒鼓缘自应不谬。六年正月。华严寺僧崇晖明谦等三十余人。立石记于金刚窟般若院地。当是时忽闻钟声雅亮。节解分明。众尤惊异。以为照所开示断不虚矣。后照又建竹林寺一区以自表显。十二年九月十三日。照携弟子纯一惟秀归政智远。沙弥惟英。优婆塞张希陵等八人。登东台。先睹白光数四。异云叆叇。云开而红色。文殊乘青毛狮子。於五色通身光内。微雪飘洒。圆光徧映山谷。详载绛州兵椽王士詹记。

　　唐道义

　　浙东三衢人。开元初。至台山挂锡清凉寺。居鬻院。充典座职。日负薪樵。不堪劳苦。而每织竹鞋。贸有力者代之。时披纳衣出游。偶东北行可五里所。遇一老僧於楞伽山下。气貌古朴。而神情澹雅。有童子随后。其实於义未尝识也。忽呼名童子觉一。使邀义就寺啜茶。乃相与入寺。徧阅诸院。见大阁三重。上下九间。皆黄金色。辉耀夺目。既而老僧谓义曰。山寒难住。可蚤还也。义唯诺辞出。仅百许步。回顾其地。莽然皆山林也。大历初。义上疏言状。诏即其地置金阁寺。以十节度助赀费。西域沙门纯陀为都料。盖造寺成。仍诏赐不空三藏焉。

　　唐三刀师

　　庐陵曹氏子。伯连也。貌刚毅而心柔善。恒持金刚经。其经卷。每以竹筒盛而佩之。自誓毕生不娶。时天下方以安史之乱。所至不宁。而江南尤甚。大历七年。十一月广州吕大夫叛。州刺史刘宁。被洪州会府路嗣恭牒征兵三千人。收番禺。於是伯连在选中。既呈阅。又差充行营小将。伯连患之。遂亡命。府即牒诸处要害捕逐。寻获於州之洋口。械送州处分。州命斩於朱木桥。三斩刀刃皆不入。宁怪而问其故。答曰。素怯懦。使从军。或恐锉衄威武。所以逃也。然而三斩不入者不自知。果何说也。其无乃金刚经之力欤。问经今安在。答曰。被获时。已失坠於数百步之外。宁遽令求而得之。则竹筒之上有刀痕三。宁叹异听为僧。世号三刀师。隶名郡之龙兴寺云。

　　唐智镫

　　不知何许人。剃落隶业荆州天崇寺。素学毗尼。尤日以金刚般若经自课。贞元中。遇疾死。七日复苏曰。初见人。衣冠若王者。拥吏卒坐堂上。镫至降阶揖貌敬甚。延之堂上。相宾主。坐定因曰。以和尚有诵经功德故。特与延寿十年。宜复进修以断轮转。镫问僧中以薏苡仁。为食后药石。是否。王曰。此於律无之。镫曰。律有正非正开遮之条如何。王曰。后人所加。非佛意也。镫竟不知所终。

　　唐普明

　　不知何许人。素业禅定。尤能举唱宗乘。以启寤群类。大历初。受请居胙县之河上兰若。学者蚁慕。檀越之以财施者。日盈门。右仆射义成军。滑州节度使贾耽。久惑铅汞之术。视沙门不加敬。及见明。则下阶避席再拜。将迎如礼。因以州之龙兴寺延之。其道法之盛。为一时冠。贞元壬申。闰十二月十日。奄然坐灭。火化收舍利。起塔其寺。后。十年赵宋受周禅。西讨刘旻。时滑人柴清者。号材勇。使觇师昼伏夜行。以避巡逻。而常若明以导其前者。卒达国境。赖无他。则亦明之灵迹欤。盖清於乡里每拜其像。固然尔。

　　唐自觉

　　博陵望都人也。幼从开元寺沙门知钦出家。至德二年。以试经获度。即受具戒。复习经律论於灵寿县之禅法寺。研玩九年。皆臻閟奥。大历元年九月。徙居平山县之重林山寺。清溪白石。诚得隐遁之胜。袒肩跣足以游。掇蔬拾橡以食。虎狼交迹勿恤也。二年五月。节度使张君。以旱暵造山。谒觉祷雨。随祷辄沾足。张君由是事之勤恪。鼓铸大悲千手眼观音像四十九尺。盖以表平生所发四十九愿也。始结小庵其旁以馆。工佣徒隶。后遂拓之以成大寺。正今所谓大悲者。觉尝夜称佛号。至三鼓。恍见金色光明三道烛地。而弥陀佛观音势至立空中。佛独伸臂摩觉顶。且呼觉名字曰。汝当利物守志无悛。贞元十一年二月之望。又闻神人报曰。师必於今岁入灭。其年六月十三日。果卒於大悲寺。十三年四月十八日。迁神龛葬於寺南。五季显德初。诏泉府治其象以资国用。方炽炭从事而工遽踣。至今像犹胸顶穿穴。宋受禅。诏完备如初。
　　唐天竺僧。史亡其名。始韦皋武子生三日。其家饭僧於堂上。姆抱皋徧求祝愿。有天竺僧。独谓其父。善视之。异日必能树功西陲。进位北阙。韦氏门户。赖之以兴起焉。其父因问故。曰儿前身诸葛武侯也。武侯佐昭烈承汉统。而蜀民德之。感念之至。而识乘之生遂君家。则君家之福。宜与此儿相似也。且武侯既有施於蜀。则今之来者将享其报。盖吾佛所谓业缘者是已。其父心以为然。后皋用张镒荐知陇州。及李楚琳杀镒。皋即帅凤翔朱泚诛之。易名奉义以旌焉。加皋礼部尚书。兴元初。征为左金吾卫将军。贞元中。尹成都南蛮吐蕃入寇。屡立战功。封南康郡王。进位大尉。卒贵显於蜀。则僧之言。果信弗诬。

　　唐无着

　　永嘉人也。少禀志操。自出家受具。即习大乘无少怠。游方抵京师云华寺。依澄观法师。研究华严。通畅法界之指。凡诸经论。莫不弘阐。大历二年。讨胜五台。驻锡华严寺。时五月。方坐夏堂中。啜茶次。见老僧貌陋甚。袒据北床。问曰。子从南方来。所持数珠。借一观。着遽授之。转盻间失老僧所在。着心以为异。念曰。昔有睹石臼木杵於此。而终获入圣寺者。我其庶几哉。间登般若经楼眺望。适吉祥鸟。翔舞虚空中。羽毛蒨绚。鼓翼趋东北去。明日白光两道穿户入。朗照寺内。久之而灭。同房法等。祝曰。若果菩萨垂意者。当再发。果发如初。因独往金刚窟致礼。倦而假寐。石上三闻叱牛饮水声。寤睹一翁。形服殊古朴。着起执其手。问何从来。曰山外求粮来。曰居何地。曰台山。翁问着。师何为在此。曰久闻金刚窟。故随喜来耳。曰师欲困睡耶。请就所止啜茶。遂相持东北行。距精舍。翁扣门。呼均提者三。一童子应声出。年可十四五。发齐眉。短褐才及胫。翁授之纼使先牵牛以入。因直升堂坐揖。着坐其傍。童子进茶毕。又进酥酪。味隽永。咽之神府澄爽。而栋宇床座器用。皆金玉迟象玳瑁物。其华靡瑰玮。槩非人间世也。翁问着所营治。曰大小二乘染指而已。曰然则初出家心将何求。曰务求大乘。曰但从初心所求即得。且问齿腊。曰三十一矣。曰师纯淑如此。自今至三十八。则福根德芽。茂殖於兹地矣。遽起谢着曰。吾老倦欲偃息。师可去。着请留一宿。曰师有二伴待归。可留邪。且师执情未尽。故欲留耳。着答以为执情在学佛者所当尽。而伴亦安敢顾恋乎。曰持三衣否。曰受戒来持之。曰又道执情当尽。竟起挥手别。着方趋出。翁曰。听吾一偈。即唱曰。一念净心是菩提。胜造恒沙七宝塔。宝塔究竟碎为尘。一念净心成正觉。呼均提送着。且拊着背再。着偕童子。至金刚窟前。问童子曰。此寺何名。童子曰。师以为此窟何名。着曰名金刚。曰金刚下有二字。师能忆否。曰无乃为般若字乎。童子莞然曰。此正般若寺也。复唱曰。面上无嗔供养具。口里无嗔吐妙香。心里无嗔是真宝。无染无垢是真常。忽然俱灭。回望向遇翁处。则白云荏苒。而涌出地寻丈许。成五彩霓。有菩萨乘狮子其上。而诸菩萨围绕四散。顷之白云起东方渐蔽没。无复见时。则汾州菩提寺主修政等六僧。亦诣窟礼敬。而适与着会。着问其所得。云但闻山石振吼如霹雳声而已。着因为陈述上事。六僧怅惋。尤知罪障所累云。着隐居山中终其身。元和中。门人文一追状其事。行于世。

　　唐法照

　　长庆间。每见於陕府闾阎中。口剌剌。若有所持诵。曰金刚般若经也。一日避雨逆旅过中矣。度不可以分卫。因遣童子。买彘肩於市。熟烹薄切。铺胡饼上。卷食之。须臾皆尽。傍若无人。见者怒诟。以为非法。少年甚欲欧之。至夜照入室闭户。持诵如常时。顷之光明达屋壁。香气充塞庭宇。而或者相率罗拜於前以谢罪。照终趺坐不为动。

　　唐守素

　　性高介。与人游不变穷达。居京兆大兴善寺。历岁月。未尝出户。诵法华经满三万七千部。感貉子夜则驯扰听经。乌鹊午则就掌取食。寺庭有青桐四株。盖素所手植者。夏月清荫扶疎。尤可爱。元和中。士大夫之寻凉避俗者多。於此寺桐忽发汗。如墨潘滴沥。飘洒着衣服。不可澣濯。游者患之。素祝之曰。我培拥汝。而汝如此。我且伐汝矣。汗遂不发。则素之志。诚易量耶。

　　唐会宗

　　姓蔡氏。荆州人。少隶公安寺出家剃落。长庆初。忽染瘵疾。工施药石。莫足疗。中痞外瘦。虽衣食不自胜。因发愿。毕世诵金刚般若经。以祈生善趣。至五十过。夜梦有人使开口者。既开口。为出发喉中千余茎。又梦吐螾长寸许。仅阅月遂愈。

　　唐鉴空

　　姓齐氏。吴郡人。始名君房。世儒者。读书通大意。不务记忆。而着述中时病尤困。家贫。干谒吴楚诸侯。无所遇。得钱才盈贯。则疾作。尽费以医药。然后愈。元和初。游钱唐。属岁大侵。念丐午餐於天竺寺。至孤山寺西。则饿困不能进。坐湖堤上。雪涕长喟。俄有梵僧笑其傍曰。法师秀才。旅游趣向亦足未。於是空闻其呼之异也。而疑之。姑应之曰。足矣。且师呼法师。谓谁欤。梵僧曰。子曾不忆诵法华经於洛京之同德寺乎。空曰。吾生年已四十五矣。足迹未尝一印洛京地。又何知夫同德寺哉。曰子方且为饥火所烧。宜不能知也。遽探囊出一枣如拳许。曰此吾国所产。上智食之。能了知三际。下智则仅了前生。空掬水咽之。遂枕石而寝。寤则洞忆同德讲经事。如昨日。即问曰。震和尚安在。曰攀缘未断。再生蜀中为僧。今则断矣。曰神上人安在。曰宿愿力故。扬化无佛法地。曰悟法师安在。曰渠尝於香山石佛像前发愿。以为苟不证无上菩提者。当为武士。以纾国难。今闻已仕为大将军矣。梵僧因复语空曰。当时俦侣并我与子凡五人。就中获解脱者。惟我耳。其三人虽未出生死。而犹以进修。不致下劣。独子以广说异端於狮子座上。疑悟学者。使於空理。妄起分别。且怠於律己。或缺戒珠。果报宜然。无足恨者。空遽拜曰。和尚慈悲。幸垂哀救。梵僧探囊出一镜。背面莹彻。曰夫世间贵贱之分。人生修短之期。若佛法之盛衰兴替。览此可知也。空一览谢曰。谨佩诲饬。梵僧仍纳镜囊中而去。行十许步。竟失所往。空是夕投师落发於灵隐寺。受具参方。行益孤峻。大和元年。客洛阳龙门天竺寺。为河东柳理说其事。空偶曰。我寿至七十七。腊三十二。持钵乞食。余有九年。死后则佛法其衰乎。理诘之。默不加答。乃索笔题经藏北垣曰。兴一沙衰洹河沙。兔而罝犬而拏。牛虎相交角与牙。宝檀终不灭其花。后不知所终。

　　唐定光

　　出家隶成都福感寺。即俗所谓大石寺也。而阿育王舍利塔在焉。始塔在寺西南。天宝之季。章仇兼琼来为长史。至剑门。见一人长丈余。持戟遮马曰。我福感寺护塔神也。闻公捧檄视郡事。故此奉迎。然有小事。欲以诉公。惟公其幸听之。今塔所处地未极善。请迁之东北四十二步。则可尔。且下有大石。愿勿掘也。仇许诺。到郡才数日。即以所见。白府主。议迁塔。命先掘地。果得大石。不可动。虽镵凿之。辄复平满如故。於是遣胥卒。夜候其旁。见白彘数十。以喙拥碎石塞錾凿处。随以舌舐。则坚刚如铁。固非人力比也。卒迁塔如神所诉。而寺以石名。武宗既废教。光反儒服。建宣宗立法门愈益振。光获归寺。力起颓弛。寻募赤金万余斤。铸大锺。鼓钥之次。忽有烟焰五色如虹蜺。分两道出塔相轮上。荏苒徧空界。观者讶之。

　　唐法相

　　姓俞。吴之长水人。七岁。师使习诵法华。仅三阅旬浃。而通彻全部。视诸儿卓异。大历中。受具足戒。於京师之安国寺。遂复该综毗尼部文。涉十一载。而蔚有成绪。及归。从之学者如市。郡太守奏置戒坛於开元寺。就推相。充寺纲管。既临坛且为众依止。恒施白衣归戒。佩漉水囊。所至辄用。平生未尝畜长。所坐之地。每有乌栖止。驱之不去。会昌元年二月十日。告弟子清浚清高等曰。吾其逝矣。因累足右胁而卧。众闻天乐昼鸣。夕睹瑞光。寿八十九。腊六十九。是年四月。迁龛塔於来苏之原。后唐景福二年。其弟子。与义州刺史曹信。大理司直吴方将重治其塔发之。见遗骸若铜色。舌若芙蓉。齿全四十二。香汤熏沐。用其年五月二十五日以葬焉。

　　唐法正

　　居江州之开元寺。专业金刚般若经。日课三七过。未尝或间。长庆初。以疾暴卒。而复苏云。始有人引至一所。若官府者。王服[褒-保+公]冕坐殿上。问正曰。在生何所修习。正即以经对。王遽揖以升殿。命设高座。使登之诵经。才发题。王瞿起立。侍卫皆合掌阶下。考掠榜击讼诤之声顿息。及诵至七过而罢。则有蒙被功德而往生善道者矣。然其讙呼鼓舞者相拥也。於是王谓正曰。上人自今日。整得三十年。享寿世间。幸益加习持。以臻果位。遂遣使送。正还前阻一阱。俾正俯窥之。忽推堕其中。竟获寤。正后果逮八十余岁卒。

　　唐亡名僧

　　尝客东京佛寺中。出钱使净人以沽。寺众怒谋辱之。或曰。无庸。第当不与之饮可也。顷之净人以瓶携酒归。众夺瓶碎之庭栢上。酒着树凝结不流其僧遽以他器承之。酒入器中无小狼藉。其僧因饮之自若。或问何术以致此。始辞不知。固诘之。则曰。吾常持诵金刚般若经。然必先饮则声气融畅。无所得饮则反是。吾兹欲持诵故。敢以烦净人。而诸君见怒。则吾以为不得饮必矣。而偶如此。其将亦经力致之欤。虽吾亦不能知也。众骇然而散。

　　唐监源

　　未详何许人。有至行。能循持律范。以表率叔季。不徒为言说而已。然尤融贯华严。每讲则盈席皆士大夫。时号胜集。且仓廪之中。所积才数百斛。而沿夏涉秋。晨鬻午斋之馈。日给千人。未尝匮。非冥有感致能尔乎。所居之寺多异征。慧观禅师。寺之耆德也。云。夜必见三百余僧。持莲镫历历凌空而去。开元中。冀公崔宁。疑其妄。躬信宿山中。以候。仍预禁山之四旁三十里毋作火。初犹无所睹也。三日之夜。见百余镫现空中。复现光之赤色者千余尺。於是冀公蹙然作礼。叹未曾有。俄而松间出金色手。长七尺许。二菩萨黄白色。闪烁莫正视。明日之昼。一镫现庭柏上。与太阳争辉。亘玻璃山约三里。宝珠一颗。圆径一丈。熠爚可爱。西岭山门上。起大虹桥。桥上梵僧老叟童子间出二炬。於空中交相往来。如送迎状。其下两两比立四菩萨。通身放杂色光。高六七十尺。忽标榜寺额於大松林。后作篆书三学字。又一镫烂然下垂二绣带。夜出金山东林之间。月方中。有金银二镫。列照知铉法师坟侧。诚奇特事也。南康王韦皋。每岁三月。就寺设三百菩萨斋。中令白敏中。既为缮治众宇。且尽疏其灵迹以闻。大中八年。诏改额开照。故东川毗尼之学。卒推源之为宗主云。

　　唐惟忠

　　幼出家。隶居成都[郫-卑+((白-日+田)/廾)]县之法定寺。志行坚谨。素为乡里所敬服。寺旧有浮图。尤耸峻。一日雷霆震惊。昏雾拥蔽。浮图中心之木。忽尔自出置旁地。正亦不知何以致然也。先是寺之弥勒像。灵应异常。忠因祷扣。以为浮图者。诸佛菩萨舍利所托也。天龙神鬼所宜呵护。而忽动摇如此。则世间妄议所从发。谤法之罪。所从得矣。是故菩萨宁舍身命。不使众生受谤法罪。惟愿大士加被焉。久之其木复处浮图心如常时。而雷霆昏雾之变。无异於昨。或见四神人。身与浮图齐。而扶掖其木者。岂非忠所感邪。忠竟示灭于寺。

　　唐灵幽

　　不知何许人。居上都之大温国寺。尝暴卒。复苏。遂往豪州锺离寺。考求金刚经碑本。然后审知世所行者。皆欠无法可说是名说法下一节。因奏朝廷添上之。且颁之天下。盖其初入冥。见所谓阎罗王者。问幽平生何所专业。答以诵经。使诵之尽一卷。王曰。善则善矣。然犹未甚善也。乃语以所欠之文。且曰。延汝寿十年。可趣为作如前事也。幽奉命不敢违。

　　唐惟恭

　　居荆州之法性寺。性迭宕无行。然於金刚般若尤谨持诵。同寺有灵岿者。迹相类。人以二害呼之。一日岿偶出。去寺一里所。遇六七少年。容貌颇都。衣被亦华洁。手执乐器。如龟兹部。问岿以恭所在。岿疑其必至寺行香。且欲知恭处也。即语之不敢妄。翌日回寺始及门。闻锺声曰。恭卒於昨夜二鼓时。推此则所见少年。乃天乐以迎之者。使恭平生壹务於善。则诵经之力。岂止於生天而已哉。於是岿自尔感悟。而其所造诣。将未可与恭同日语。
</div>
    <div class="pagination">
<a href="新修科分六学僧传_page51.html">上一页</a><span>...</span><a href="新修科分六学僧传_page47.html">47</a><a href="新修科分六学僧传_page48.html">48</a><a href="新修科分六学僧传_page49.html">49</a><a href="新修科分六学僧传_page50.html">50</a><a href="新修科分六学僧传_page51.html">51</a><span class="current-page">52</span><a href="新修科分六学僧传_page53.html">53</a><a href="新修科分六学僧传_page54.html">54</a><a href="新修科分六学僧传_page55.html">55</a><a href="新修科分六学僧传_page56.html">56</a><a href="新修科分六学僧传_page57.html">57</a><span>...</span><a href="新修科分六学僧传_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
