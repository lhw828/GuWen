<!DOCTYPE html>
<html>
 <head>
  <meta charset="utf-8"/>
  <title>
   新修科分六学僧传 - 第 57 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新修科分六学僧传 - 第 57 页/共 59 页
  </h1>
  <div class="content">
   此云觉明。罽宾国婆罗门种。世奉外道。有比丘乞食其家。耶舍父怒驱之。遂手足挛躄。卜曰。坐犯大人。即求向比丘忏悔。遂愈。父大惊。俾耶舍师事焉。时年十三。尝随师逢虎嚝野中。师窘欲逃匿。耶舍曰。毋畏。虎且去。师问其故。曰虎已饱矣。前行见余残。师心异之。年十五。日诵三万言。有异僧怜其慧敏。为乞食分共之。使无废诵习。年十九。诵大小乘经。数百万言。性高简以知见广大。自持视世。莫足以师己者。人亦以此短之。然见其风度。谈笑则又爽然。失所恨。以是反壮犹为沙弥。益从其舅。学五明诸论。年二十七乃得戒。常供众僧饭於沙勒王家。太子达磨勿多与语悦之。留以供养。罗什后至。复相研究欢甚。会什侍毋还龟兹。沙勒太子嗣位。时吕光伐龟兹。龟兹求敕於沙勒。兵未至。而龟兹陷。罗什为所执舍独东化龟兹。十年什在姑臧。遣书邀舍。国人留挽。又一年因夜与弟子。窃发。弟子曰。且日追至奈何。於是祝药投钵水中。洗足以行。黎明数百里。问弟子何觉。曰但闻疾风泪出耳。复祝药投水。洗足乃止。至姑臧什在长安闻兴以女子逼为非法。叹曰。好绵其可使驰之棘林中哉。什劝兴迎之使至。耶舍笑曰。明旨远降。便当驿驰。仰副檀越待士之勤。脱见礼如罗什者。即贫道未敢闻命。使还以闻。兴叹其几慎。遣使敦喻。乃肯来。兴郊迎。别建精舍於逍遥园。虽盛供设。无所受。时至分卫一食而已。时罗什译十住品经。疑未操笔。至是审定。焉舍为人赤髭。善毗婆沙。时号赤髭毗婆沙又以其道。为什所师。号大毗婆沙。司隶校尉姚爽。请出昙无德律。兴疑其脱谬。试令诵差籍药方五万言及覆无误者。又译四分律。凡四十四卷。长阿含等兴以万缣施。凡所施积一屋。皆未尝问。或货之以造城南寺云。还西域至罽宾。得虚空藏经一卷。傅贾客寄凉州故人。

　　晋昙霍者

　　不知何许人。好居冢间树下。河西鲜卑秃发利鹿孤僭据西平。改元建和。时霍持一锡杖。自河南至。使人跪之曰。此般若眼。奉之者可以得道。人施以衣服。受之而掷地弃水。后其衣自还施家。无所污染。行疾如风。或力追之。莫可及。言祸福皆验。有戏藏其锡杖者。霍敛目良久。即知所藏处。起取去。无所问。鹿孤弟车骑傉檀。权倾一国。霍每劝令事佛。傉檀曰。吾先世事天地。今事佛。恐违先人之训。公能七日不食者。吾从公。且令人守视之。傉檀阴遗以饼饵。霍谓沙门智行曰。吾谁欺。欺国王耶。卒如期不食。於是傉檀信服焉。傉檀女疾。请救。霍曰。生死分定。圣不能转。正可粗知早晚耳。固请时后宫门久闭。霍趣开之曰。及开则生。不及则死。果宫门未及开而卒。每谓傉檀曰。若能安坐无为。则天下可定。国祚克昌。如其穷兵好杀。祸将及矣。傉檀不能从。后兵乱。霍不珠所终。

　　晋史宗者

　　不知何许人。着麻衣加纳其上。号麻布道士。喜怒不常。体癣疥。日坐广陵白土埭。讴唱引笮自适。夜不知其归宿处。江都令檀祗召至。与语词无畔岸。索纸赋诗曰。有欲苦不足。无欲即无忧。未若清虚者。带索披玄裘。浮游一世间。泛若不系舟。要当脱尘累。栖志老山丘。檀祗异之。施布若干。宗即以施人。时有一男子。杖负一簏。暮依海盐令宿。见牧鹅鸭小儿。从令借之。曰数日当遣还。令许之。即领一儿登一山。山有屋数椽。道人三四辈。相劳苦。所语小儿一不解。但食一小瓯如熟艾。问男子曰。君知史宗否。其谪何当竟。答曰。在徐州江北广陵白土埭。计其词。行当竟矣。问者作书。授男子曰。为我达之。即以系之小儿衣带。还海盐。令喜问簏中何有。曰书疏耳。然终不次示令令欲盗观之而男子辄夜移他处且辞去。且曰吾本欲小留。而君常有盗意。岂复可留耶。令因呼小儿。问前事。小儿曰。前为捉杖飘然去。但闻足下波浪声。至一山。山中人。寄书。与曰。上埭阿上。即引衣带开读。令不能晓。小儿诣史宗。史宗大惊曰。汝乃从蓬莱山来耶。后过渔梁见捕鱼者。宗因浴其上流。而鱼悉不可捕。又与沙门道开夜语颇。闻蓬莱事。

　　晋昙始

　　关中人。史亡其氏。为沙门大元末。游辽东。授三乘法。为高丽佛教流通之始也。义熙初。还长安又大弘佛教。名振三辅。始两足白行泥淖中不沾污。号白足和尚。有男子王胡者。其叔死数年。忽还家牵胡手。游地狱。且祝曰。当奉事白足阿练。既归。胡徧求得以事之。於是神异显着。晋末匈奴自朔方来。陷关中杀伐多。始遇之而刃不能伤。赫连勃勃嗟异。赦。余沙门不杀。始因潜山林禅诵。俄拓拔焘王长安。而任崔浩以寇谦之之言劝。焘尽诛沙门。以绝其法。使无为民害。焘信之。太平七年。遣兵。烧佛舍。放僧尼。罢道。窜逸者捕斩之。一境为空。久之始知其可化。因焘元会曰。持锡至宫门伍伯白有道人至。焘曰。趣斩之刃下不伤。以白焘。焘大怒抽佩力自斩。不能伤。剑有微痕。如线。令置虎槛中。虎皆怖伏。不敢瞬。焘於是延上殿再拜悔谢。始为说法。焘媿恨感疾。而浩谦皆以恶疾。死。焘忿以事尽诛两族。下书兴复释教。焘死孙浚嗣佛法又盛始。不知所终。

　　晋杯渡者

　　莫知姓氏。亦不省何许人。始见於冀州如清狂者。挈一木杯。渡水必乘之。时号杯渡尝托宿一富人家。龛有金像。窃之而去。虽徐行马追之。莫能及也。乘杯绝孟津。至京师。时年四十许者状。寒窘喜怒不常。出语无缘饰。盛寒穴氷而浴。或着屐登山。或跣曝市中行止。荷一芦圌。诣延贤寺沙门法意。意馆之尤勤。忽弃去行瓜步。欲登舟。舟人未及应。即又乘杯至北岸。广陵村有李氏方饭僧。渡径入置芦圌庭中。坐席上。众环目之。渡自若。座有怒者。李氏见芦圌碍往来处。欲移之。饶力不能动。食毕提之。笑而去。且呼曰。四天王。四天王。福李家。时有竖子。窃见圌中。有四小儿皆长数寸。眉目如画。李氏异而追之。失所在。又三日见坐西界蒙笼树下。乃拜请还家。供事之。饮啖无所择。沛国刘伯兴为兖州刺史。走使要之。负芦圌。至。伯兴。尊之。窃窥其中。唯败衲木杯而已。与语不解。乃还李氏。一旦忽索伽梨。趣为办之。携去。夜闻异香徧一境。黎明寻至北岸。僵席伽梨卧。旁皆青莲华。撼之死矣。又数日人自彭城来云。见渡客白衣黄欣家。欣信敬。而贫日食麦饭。渡甘美之。留半年。忽令辨芦圌。三十六枚。欣曰。止得十枚。渡使必如其数列中庭。俄金帛皆满直百余万。以施欣乃去。馆京师朱文殊家。文殊扣头求济。渡不答。文殊喜曰。佛法默然盖许之也。又游吴中从渔者乞鱼。得馁者投水中活游而去。他日又乞之。渔者怒骂不予。渡以两石子。投网中。俄牛斗水中。裂其网。而牛不复见。东游天台。还京师。访西域沙门僧佉咤於长干寺。沙门僧悟者。与咤同房。尝窥隙见。咤取剎干玩之。悟由是加敬。又有张奴者。与咤相遇。咤曰。吾东见蔡豚。南讯马生。北见王年今欲就杯渡。不期识子於此也。张奴题槐树诗。词甚俊伟。而咤答之。亦可观。及渡见奴如平生。又依南州陈氏。或传都下别有一杯渡。陈氏父子五人。往观之。所见无异。而疑。於是为设蜜刀子熏陆香手巾等。於前而留。其二弟即还家见所设。亦如之。谓陈曰。刀子钝可磨也。已而都下者迁灵鹫寺。陈氏者忽求黄纸二幅。作书。书不成字合同其背。陈问上人何劵。渡不答。吴郡朱灵期自高丽还。舶值风飘。至一洲。洲上有山。山甚高大。因意行十余里。闻午梵。入一寺。寺七宝所成。僧数辈。皆石像。欲反有呼之者。灵期再拜。得食食味香美。非世间有。一人云。此去都二十余万里。尝识杯渡道人否。灵期曰。识之。其人指北壁一囊曰。其钵具耳。因持以授。并作书着函中曰。见渡当付之。且遗以一青竹杖。使置舶首曰。可三日至石头。既至。遂失竹杖。有顷。渡来取书。得钵。大笑曰。我不见此钵。且四千年矣。以掷云中。又接之。陈氏且日门扇上。有福德门灵人降六字。而渡去绝迹。都下则犹行。山村有庾常者。婢窃物而走。常迹之问渡。渡指曰。死於金陵江边空冢中。常驰往视之。果然。黄门侍郎孔生疾乞渡祝。渡曰。已为鬼害不可。生俄而死。又齐谐妻胡氏。疾。乞渡祝。祝之而愈。留钱一万倩谐饭僧去。至赤山湖而化。元嘉三年九月也。谐葬之建业覆舟山。五年三月八日渡复主谐家吕道惠杜天期水丘熙三士在焉。见之大惊。即再拜。渡曰。年大凶。无忌修福业。法意道人。德高可亲之禳灾。俄门楣上有僧。呼渡。渡仰见之即辞去。

　　宋法朗

　　高昌人。史亡其氏。少为沙门。精苦其师法进者。亦有高行。尝闭户燕坐。忽见朗立前。进问何从得至此。朗曰。自户钥中入。仍与数僧至。日将中。愿为辨供。进起为设馔。但闻匙钵声。初不见人。大讶之。进以庐山慧远所赠伽梨为衬。朗曰。众僧放匕箸去矣。他日当来取之。寻见执爨者。取伽梨。进欣然授之。明日问之。则执爨者无所取。盖化身也。魏虏毁减佛法。朗西游龟兹。龟兹王尝祝其国之尊者曰。有得道者至。幸报我。欲事之。朗至尊者为王言。王师尊之如佛。俄坐化去。阇维之日。两眉涌泉溅空。王收骨石起塔于龟兹。时凉州有沙门智整。亦有异行。

　　宋慧览

　　生成氏。醴泉人。少与玄高俱以寂观称。游西域顶戴佛钵。至罽宾於达磨达比丘咨受禅要。达磨尝入定。登兜率从弥勒菩萨受戒。转以戒法。授览。览还于阗。以戒授诸比丘。乃由河南出吐谷。浑慕延世子琼等。敬礼。遣使立左军寺於蜀。以延之。又移罗浮天宫寺。文帝诏至京师。传授妙义。久之殁。大明中寿六十。

　　宋邵硕者

　　康居人。奓口大目。状如狂。所至小儿。得侮慢之。时时从酒徒。入市酣饮酒徒多推挤之使去不去。则谩与饮。无所较。然见佛像则百拜。悲叹流涕。生三男二女。大男名慧生为沙门。硕后亦为沙门。号硕公。出入经行。不问夜旦。意欲为之则往。游益部诸县。皆以滑稽言事。发人欢笑。而劝以善。因家家喜之。硕至而地卧。则其家有死祸。从乞细席。卧则有生儿之喜。四月八日成都迎像。硕尝於众中。匍匐弄师子。伎以自效。是日亦有见之[郫-卑+((白-日+田)/廾)]县者。盖分身云。刺史萧慧开刘孟明并敬事之。孟明尝使二妾。衣男子衣。给侍公左右。公遽为韵语以却之。曰宁乞美酒过残岁。不能年老做夫壻。孟明长史沈仲玉改鞭杖格硕曰。天地嗷嗷从此起。若除此格。得刺史。仲玉闻而除之。及孟明卒。仲玉行州事。元徽元年九月一日。语岷山通云沙门法进曰。我死可露骸松下。然两脚须着履。进从之。已而化。舁其尸露之。明日往视失所在。俄有自[郫-卑+((白-日+田)/廾)]县来者。曰昨见公行市中。一脚着履。曰为我语进公。小儿辈欺我。止予我只履。进惊问沙弥。沙弥曰。舁尸时一履堕。行急不及系也。

　　齐法匮

　　生玩氏。吴兴於潜人。少师事枳园沙门法楷。楷以道学为琅邪王奂王肃师。匮为人。恭愿质朴。寡语自守。不交世俗。诵法华经。寺有胜法师者。老病匮依止护视之。胜已。葬之如法。聚衬施造旃檀像。像成设大会庆之。家寓都城大市。将亡。一日徧赴定林枳园并其家中食。归闭房卧而化。其尸香软。屈二指乃知其得果也。武帝闻之临。吊。文宣文惠从焉。塔於枳园。永明七年也。

　　齐僧慧

　　生刘氏。不知何许人。客荆州。数十年主南阳刘虸虸所建陟屺寺。状五六十岁许。为人无威仪。至病人家。瞋必死。喜必生。俗以此卜之。见人先未尝相识。辄知其亲。表存亡之详。尝从津吏求渡。吏以舟小辞焉。俄见慧已济行岸上。时中山甄恬。南平车昙同日请慧。皆赴之。文慧太子要入京师。过宝志。志抚其背曰。赤龙子余无所言。还荆州遇镇西长史刘景蕤。忽恸哭。俄景蕤果为刺史所害。后不知所终。时长沙有沙门慧远亦有异迹。能分身赴请云。

　　齐慧通

　　不知何许人。宋元嘉中。见於寿春衣弊露宿野中。自称郑散骑。言未然事。皆验。江陵有边僧归者。商于寿春。将还。通来欲寄物。僧归以檐重不许。强增之。然檐殊不觉重。行数里即别去曰。我有女兄名慧绪。住三层寺。烦致意。忽不见。顾所寄物。亦失之。僧归大惊。至则求慧绪语之。绪曰。吾无弟。即往求通不见。及通至江陵而慧绪亦死。入其房问讯委悉。因留江陵行见人家坟墓。无不言其氏族死亡年月。江陵人皆相视惊异。或时悬指偷劫道其罪状。故群盗见之。亦掩迹避走。俄就任漾家。索酒。甚急。曰我远行不复相见。为谢诸知识。宜各精进修善为。先饮醉卧墙下而化。数日复有人见行市中。追及共语久之乃失。

　　梁宝志者

　　不测之人也。宋元嘉中。金陵人朱氏妇於上巳日。闻儿啼鹰巢中。梯树得之。养以为子。方面莹彻如镜。手足皆鸟爪。七岁去。依锺山大沙门僧俭。为童子。长而落发。修习禅观。坐必阅旬浃。久之。忽无定居。多来往皖山剑领之下。发而徒跣。着锦袍。饮啖同流俗。恒以剪刀。及镜缣帛等。负之柱杖而。趋经聚落。儿童哗逐之。或微索酒。或累日不食。尝从食鲙者。求鲙。食者与而心非之。即吐水中皆成生鱼游去。时时题诗。初不可解。后皆有验。建元间。异迹甚着。丞相高嵩为武帝言之。以礼自皖山。迎至都下。馆於陈征虏家。辄自[厘-厘+力]其面。出十二首。观世音相。慈严妙丽。倾都观叹。后帝忿其惑众。收付建康狱。而游行市里。不少变。然在狱中者自若也。一夕使吏取门外所食物。且则文惠太子竟陵王以金钵盛饭。满两舆送供。至建康令吕文显以事启帝。诏迎至禁中。俄有诏屏除后宫。为家人[宴-女+安]。吏亦以例出公。已而犹见公於景阳山上。引比丘七辈行道。帝怒使推验失所在。吏曰。公出久矣。今在省中。吏就视之。则身如涂墨者。帝闻而大惊。陈显达镇江州殷齐之以大司马从行。往辞公公。引纸画鸦授之。曰缓急可用也。显达叛。齐之遁去。显达遣骑追之。将及。齐之窘甚。时晚景嚑黑。树林阴翳。无所见群鸦噪其上。因念公前日所授画。意即匿其处以免。鄱阳忠烈王饭公於私弟。去则置荆枝於门上。俄诏王领荆州。
　　卫尉胡谐病。以书邀屈。语尤切。公题其书尾曰。明屈翌日果尸出。
　　僧法正欲以衣施而求之龙光罽宾两寺。皆无有。曰夜宿此黎明去矣。厉侯伯。公所厚善者。又求之其家。侯伯曰。公昨就吾家行道倦。今卧未兴。求者视之。笑而起。公在花林园。忽重着三布帽。然亦不知何自得也。俄而武帝崩。文慧太子豫章文献王相继薨。而齐亦自此季矣。灵味寺沙门宝亮。欲施公衲帔。未及有言。公辄自来持帔去。仲熊尝问己仕所至。直解杖头左索。掷予之。仲熊后。果至尚书左丞。永明中。馆东宫后堂。旦暮每出入诸门无他。末年忽褰衣疾走。以避云。门有血污人。逮西昌害郁林先令。载尸寄故阉人徐龙驹家。其犊车所过颈血涂。户限皆满。建武中。明帝害诸生高士。江泌忧之。南康王子琳访公祸福。公以香炉举覆其灰曰。都尽都尽。后皆如其语。徐陵儿时。父携诣公。公拊之曰。天上石麒麟也。屯骑桑偃谋不轨。公见之戟手。诟曰。若欲斮头穴胸邪。偃汗下不敢仰视。梁受禅。武帝以前朝过於禁锢。至是诏释之。尝问曰。弟子烦惑未除。何以治之。答曰十二。又问。十二之旨。曰在书字时节刻满中。又问。何时得净心修习。曰安乐禁。又问年祚远近曰。元嘉元嘉。帝欣然。以为享祚倍宋文之年。天监五年冬旱。雩祭备至。而雨不降。志谓左右曰。吾病不差。就官乞活。傥不奏白。官应得祸。即上启愿於华光殿。讲胜鬘经请雨。帝即命沙门法云讲之。终夕而雪。志又以刀横水盂上。良久雨。帝初繁刑。公假以神力。令见高祖受极苦於地下。自是省刑。诏画工张僧繇写公像。藏禁中僧繇下笔辄不自定。扣头哀恳。公笑曰。毗婆尸佛蚤留心。直至如今不得妙。帝偶同公临江。纵望。有物泝流而上。公举杖引之。随杖至。盖紫旃檀也。诏供奉官俞绍雕公像。顷刻而成。神情如生。帝大悦。置内庭。为子孙世世福。时法云寺云光师讲经。天为雨华。帝意其证圣。夜於含光殿。焚疏请约志云光傅大士四老斋。翌日。云光不至。公尝听法云讲法华。至假使黑风。问风果有否。曰世谛故有。第一义谛故无。公曰。若体是假有此亦不可解邪。法云默然。公则自为主客。辨难锋出。一座莫有解者。帝尝从容。问国祚有流难否。公指其喉视之。侯景之乱。尤追绎其言焉。有僧一曰石头。浮杯来谒帝。帝方与客[其/水]。吟曰杀之。[其/水]罢问。僧所在。侍卫奏适蒙旨。已杀之矣。帝嗟悼。以问公。公曰。陛下前身蚯蚓也。僧尝为鉏草者。误　杀蚯蚓。今偿债耳。天监十三年。公移花林园像置所居房。帝闻之曰。大师将去我耶。是岁十二月忽命。奏丝竹彻昼夜。至六日终於兴皇寺临亡然一烛。付后合舍人吴庆以闻。帝叹曰。大师不复留矣。烛者将以后事嘱我乎。帝昔与公临锺山之定林指前独龙冈阜曰。此为阴宅。则永其后。帝曰。谁当得之。志曰先行者得。至是以金十二万。易其地。以葬焉。皇女永康公主薨。尽施其妆奁。建浮图五层于其上。且冠以无价宝珠云。仍建开善精舍敕陆倕制铭干冢内。王筠勒碑於寺门。处处传其遗像焉。毕工。上幸其寺。公忽见於云间。万众欢呼。声震山谷。敕谥广济大师。公显迹之始。可五六十许。及终亦不老。有徐栖道者。年九十三。自言是公外舅弟少公四岁计其亡时。盖九十七矣。

　　梁明达姓

　　康氏。西域康居国人也。童稚出家。及受具足。行业弥峻。胁不至席。日无再饭。天监初。届益部时则巴峡蛮夷。鼓行抄劫。州郡将征兵讨之。达悯其见杀。乃驰诣贼垒。招抚贼未喻。忽风雨雷电交作。贼惧求达哀救。达使具列千镫以祷。即明霁如故。贼亦敛缩就农亩。而行役往来者。无复患。皆达力也。尝道逢缚豚者。豚伏地作人语曰。愿上圣解我缚。达遽脱衣赎。又夜从田中归。弟子以汤濯足泥不去。达曰。此鱼膏也。恶可濯以汤哉。因易之以水。泥即去矣。至梓州忽发愿欲构精舍。反浮图於牛头山。然初未尝购材而辄访善工。议者莫不笑其诞。时方三月。涪水涸甚。俄使掘水中出巨材以为柱。四月水大涨材木翳江下取。而积之如山。未几寺与塔并就。峻杰壮丽甲一方。
　　沙门僧救久患挛躄。从达乞治疗。达授杖命之行骤步。以反无所苦。
　　盗有窥其布萨而负物踰垣者。竟眩惑不知所往。卒复拔寺中。慰喻遣去。间据绳床入禅定。烟焰赫然。众趋灭之则固无火也。天监十五年。十二月终于江陵。寿五十五。

　　元魏檀特师

　　一名慧丰。所为趺踢。不循戒检。饮啖一同流俗。然语嘿无常。论未来事。辄验。居武威。尤狂逸肆意。刺史宇文仲和迎至府中。历观库廐。谓曰何意公畜他官物耶。仲和怒斥去。禁不许复入城。未几仲和拒朝命不受。代者诏独孤信以所部擒之。悉没入其资。时周文方以冢宰辅政。闻其异。驰书召之。至岐会高欢寇玉壁。檀特曰。狗岂能过龙门哉。果不至龙门而还。侯景将叛东魏。先是檀特忽刻其杖首。为猕猴形。常令西面日夜捉之以游。又索角弓。牵挽之。俄而景降。寻叛归梁。大统十七年。春忽着布帽。出入冢宰府。左右惊问之。檀特曰。汝亦着。王亦着也。阅三月。而魏文帝崩。后复着白绢帽。左右问如前对。而夫人薨。后复着。而次子武邑公薨。事之先验类此。顷之病卒。

　　元魏河秃师

　　孝昌中。以沙门形服。游於晋阳市肆。而乍愚乍智。不可测识。人竞以河秃师呼之。然竟不知其姓氏乡里也。齐神武居潜邸武明太后。生文宣帝洋时。太后家贫甚。一日与所亲语。因曰。如此则正忧冻饿死耳。文宣在襁褓昉数月。应声曰。得活太后及左右以其不当言。而言谓以为妖。皆大惊。会闻秃师之异。固邀以至。悉出文襄魏永熙。后历问将来禄位。皆无所拟议。独於文宣举手指天再三。盖其意有在矣。

　　魏勒那漫提

　　西域人。时住洛阳永宁寺。所学不可测。綦母怀文者。巧思士也。凡国家营宫室制器械。皆参预其画。尝出为信州刺史。至是诏修提所住寺。因得与提往来。然心知提有异术。每馈饷祗承以冀开晓。而提视之如常人。怀文私恨之。方蠕蠕之盛。使客至辄馆之玄武驿。有一客殊善提。提亦於客厚甚。乘马衣皮日相就。以夷语问答。无倦色。怀文傍听。莫能喻。谓提曰。弟子素好佛法。且工儒业。而於世间伎艺稍复闲习。比来尽敬望师降意。而未尝小赐一言之益。此北狄耳。古所谓猃狁也。人貌兽心。杀生血食。诚何足道。而狎昵如此。提曰。彼恶可慢哉。中国虽读万卷书。较其所能所知必弗相过。怀文曰。若然者愿以算术与之角。而赌所乘马可乎。维时七月。果实繁茂。提即指庭前枣树曰。此其上所生之实子。能知其数否。怀文笑曰。是岂算术哉。吾不能知也。提曰。蠕蠕则知之。怀文终不信。因与蠕蠕立赌马券而要之曰。汝必知其实之几许熟。几许未熟。几许有核。几许无核。然后得所赌如劵。蠕蠕颔首应。寻於腰间皮囊中。出一器如权状。贯五色缕。缕复以白珠贯之。用以量树上下四旁。又周回。延伫若计较者。久之。悉准怀文所要先书其数遣人尽扑之以验。果不诬。具亦略无所余欠。竟驱所赌马去。
　　提一日叹曰。我欲牵取嵩高少室二山。枕之。洛水庶几免於采伐者。负戴之劳。使家给薪槱。户足樵苏。而后放还。此固在吾术为甚易。然恐世之惑者妄以已证圣故不敢也。一日就房寝。弟子或从门隙见。提卧空中。因相告聚窥之。而有謦欬其间者。提觉床卧如故。呼谓曰。何不入来。吾方以床热。而移所卧处耳。勿妄以为怪也。未几卒。

　　周香阇梨者

　　盖莫测其所自也。梁初见之益州青城山飞赴寺。俗以岁之三月三日。男女游赏无不至。必携酒肉山中。相醉饱以为乐。虽屡加戒喻。曾莫听。后香预令人穿坑方丈於他处。会游赏者如前集。则谓之曰。檀越等独不念香寂寞耶。於是众共奉酒肉。进。香辄为尽终其席。略不小置杯筯。口受腹贮。沛然若填巨壑。观者怪之。逮莫。顾其徒曰。扶我扶我。我醉饱且欲吐。就坑而吐。则不污地。仅至坑即大吐。如倾倒。肉之鸡者。出则飞。肉之羊者。出则走。酒食出则水上盈坑。鱼虾鹅鸭游泳交错。众因魄骇神悼。誓断荤杀。四方传之。以惩劝。未几别驾罗研觐京师。志公问研曰。益州香贵贱。答曰。甚贱。初不意其指阇梨也。志曰。既为人所贱。可久留耶。研殊不省。他日为有识者言之。有识者曰。将非谓青城香阇梨乎。研遂诣山中。向香具述。香曰。檀越远来。岂虚言哉。是夕竟逝。弟子等营墓将殡。举其棺轻甚。讶而开视。但杖屦而已。

　　周僧度

　　每见之益州。状类狂呆。而言语举止。多预谶。识者稍相戒无狎侮。赵王在镇。有[郫-卑+((白-日+田)/廾)]县人先与厚善。后因微隙。欲举兵反。或以状告。王弗信。且则其人将[郫-卑+((白-日+田)/廾)]兵攻王於城西。王亦据城西楼。以兵三千骑自卫。未及战。其人方踞坐城西。大街床上。指挥其党。而度乃戴靴一只头上。从城西遗尿。而走弃靴盘陀塔下众怪之。虽其人亦莫测也。顾以纸笔问吉凶。度则操纸笔作周度字。其人喜曰。彼州既度而我受之。是犹择日得往亡曰我往彼亡。其吉可知矣。既而赵王麾其兵进。一战就擒而杀之死者千余人。筑京观盘陀塔下。然后知其事之验。盖[郫-卑+((白-日+田)/廾)]皮也。靴皮履也。履不可以加诸首。今而戴之。则是[郫-卑+((白-日+田)/廾)]人无理。而反上也。若其遗尿而走且弃靴。则皆其秽污败北。死亡之相。至於周度(徒各反)字顺逆。以切音。求之则成斫头字。正指言其人。当如此也。可谓验而无小爽矣。久之有以其事闻於王者。遣召四至。终不可得乃已。

　　周僧成

　　咸阳灵武程氏子。戏聚沙塔。志见幼年。亲爱所缠。晚从剃落。时已二十六矣。既获依止道原法师随觐孝文荐蒙降礼。盖原师。寔魏代之名匠云。太和未偕至洛。遇勒那三藏。受禅法。其於玄秘。宿禀生知。那奇之每曰。心学东流。能造诣者。其斯人乎。大统中。周祖方总百揆。下诏曰。师目丽重瞳。偏同虞舜。背隆伛偻。又似周公。德宇纯懿。轨量难模。言为世宝。笃志住持。其有法事之宜兴。俗务之宜废。发於奏议见之施行可。昭玄三藏保定初。诏升国三藏。逮平荆梁益州大德五十余人。至京条以真谛妙宗。质问所答文理舒畅。南北贯通。披决隐滞。洞出情外。皆伏其淹博。一日忽语其徒曰。江南某寺堂且崩压。可急治香火诵观世音号。以救之当是时。扬都道俗数百人。方法集一讲堂上。闻东北有香气。及伎乐声於是空堂趋出候听。而堂随摧坏。众幸无损。三年七月十八日卒。於大追远寺。春秋八十有八。讣闻。上哀恸即以其日。窆於东郊门外。仍诏有司置大福田寺图形于壁。弟子昙相等。树碑墓上。义城公庾信制文。

　　周昙相

　　生雍州蓝田之梁氏。住大福田寺。尤与僧实相好。聪敏易悟。目览七行。而慈悲接诱。偏所留意每行见物之窘於弋缴罗网者。请以身代。必使脱乃已。实谓人曰。吾於昙相所不及多矣。实尝夜诣相房。对坐移时。略无问答。识者知其目击而道存也。岁或疫疠旱涝兵宼。问之则略举而已。其言不能尽晓。逮其时而验之。则信有问李顺兴强练者。相以为顺兴胎龙也。性多欲。强练俗仙也。性嗜游行。皆所以助佛扬化耳。大象废法。深遁山谷。开皇初。率先缁剃出于民间。二年四月八日卒于渭阴。今京师禅林图像在焉。方其终时。遗言以为吾兹往生。西蜀名慧宽又慧端者。则其传持之弟子云。事见别传。

　　梁法行

　　论法师之神足也。论见别传。行所居无常处。山谷市廛。时复见之。而青溪则常所游历也。一日道由覆船因造绝顶。爱其流泉茂木。顾谓其徒曰。十年之后。当有大福慧人。营此为伽蓝。及智者成先告果符其记。又尝於当阳执竹弓射城。已而山贼攻城而围之。然每预言国之休咎。宣帝恶之。遣使召至都。行拒不旨前。曰吾当偿命於此地而已。无所复往也。会后使至。命就其地斩之。临终乃说偈。述业报不可逃避之意。皆词理切至。多莫具载。刑余无血。旋亦失其尸云。唐仆射瑀曰。先人以缵承。故致杀圣人。其罪重矣。屡造四望山因禅师所。追为宣帝忏悔。

　　梁法聪

　　姓梅。南阳新野人。八岁出家。长有成立。净施相继悉以回。造经藏三千余卷。凡言论之可弘赞者。莫不缮集。年二十五。东游嵩岳。西陟武当。所在扬化。惟务燕默。筑室於襄阳伞盖山。以资栖息。晋安王承风来造。马骑将从欲进而却。王怒竟反。夜感恶梦。且夕更往。人马辟易如初。王乃洁斋尽敬至寺。侧但睹谷口猛焰洞然。顷之水波腾涌。少须水灭。始见堂宇而征其事实。盖聪方入水火定也。聪坐绳床上。旁有二虎如立侍。王却走。聪使虎俯首闭目而进王。因告以境内多虎患。聪为入定。俄致十七大虎。与受归戒且约无伤暴百姓。又命其徒以布故衣。系虎颈。期以七日复来。王偶於所期日。设斋众才集。虎亦群至。遽解去其布。而与之食。由是无虎患。
　　偕王游白马泉有白龟出泉。取食於聪之手中。曰此雄龙也。又游灵泉有五色鲤。曰此雌龙也。是日王大加施予而旋。其左右有凶贪者。数十人。谋夜劫所施物。而虎咆哮遮道。见巨人倚松树立。树仅至其膝。持金刚杵。忿怒见於色。谋者惧不敢前。恲[怡-台+营]达旦。过午乃得反。王诘其故以实告。遂奏闻。诏造禅居寺以邀焉。聪则别以人代。不自往。复诏徐摛就其地。造灵泉寺。白鹿白雀依以栖止。尝行田野。遇屠者驱猪数百入市。聪为三诵解脱首楞严。而猪悉散走无余。屠怒将驱之。而手足若束缚者。不可动。
　　有渔於汉水者。见之如前三诵。辄举网无所得。
　　荆州久旱。长沙寺遣僧诣聪丐雨。果沾洽。诏庐陵王迎至京辇。固辞后游庐阜骠骑威王既禀戒。因欲奉之还台。潜遁至湘东。王躬。师事之。督亲信陈旻白意。谓旻曰。如不允者。於汝乎有罚。聪不得已一觐都邑间适青溪。江陵令江禄来起重阁山中。太清三年。高祖崩。湘东王执政。斥祖所御之宫为寺。而名之天宫。以延聪。王又以巴峡守所致柏木治寝殿。殿放光彻旬日。王亟命。易寺名为宝光。构浮图僧房讲堂。舍玩物作露盘其上。王以暇日於焉。述般若义。述义之夜。每放光照数里。逮宣帝尤加礼敬。末年入道场则涕泗不自胜。大定五年九月无疾而卒。端坐如生。形柔顶暖。手屈二指。异香竟月。寿九十二。

　　陈善慧大士

　　当萧齐建武四年。丁丑五月八日。於婺州义乌县双林乡傅宣慈家示生。神光满室。厥相异常。稍长名翕字玄风。年十六纳刘氏妙光为室。产普建普成二子。时则梁之天监间也。年二十四。从其父渔於稽亭浦父有所获辄投之水中。父虽怒不恤也。世传以为愚。会有僧自天竺至。曰嵩头陀访之曰。我与汝同於毗婆尸佛所发愿。今兜率宫衣钵见在。何日当还。因与之临水而照。见大士之影。圆光宝盖炽然具足。士笑曰。众生未度。我何以乐此哉。因栖隐於松山绝顶。躬耕以赡。尝说偈曰。空手把鉏头步行骑水牛人从桥上过桥流水不流。或盗其所植物者。大士遇之。辄匿草中。投之筠笼使盛去。尽则偕众佣作夜则行道。释迦金粟定光三如来。相与周旋。一日入定。前有光作首楞严三昧字。大通二年。估卖妻子获钱五万。以设无遮大会。时有慧集法师闻法解悟。以大士为弥勒应身。大士恐其惑众遽呵止之。六年正月二十八日。遣弟子傅暀致书于梁高祖曰。双梼树下。当来解脱。善慧大士。白国主救世菩萨。今欲条上中下善希。能受持其上善者。略以虚怀为本。不着为宗。亡相为因。涅盘为果。其中善者。略以治身为本。治国为宗。天上人间。果报安乐。其下善者。略以护养众生胜残去杀。普今百姓。俱禀六斋。今闻皇帝崇法。欲伸论义。未遂襟怀。故遣弟子傅暀告白。暀因太乐令何昌投进。昌曰。慧约国师犹复置启。翕是国民又非长老。殊不谦卑。岂敢呈达。暀烧手御路以效诚恳。昌乃驰往同泰寺。询皓法师皓劝速呈。二月二十一日进书。帝览之。遽遣诏迎。既至。帝问。从来师事谁邪。曰从无所从。来无所来。师事亦尔。昭明太子问大士何不论义。曰菩萨所说。非长非短。而广非狭。非有边。非无边。如如正理。复有何言。帝又问。何为真谛。曰息而不灭。帝曰。若息而不灭。此则有色。有色故钝。若如是者。居士不免流俗。曰临财无苟得。临难无苟免。帝曰居士大识礼。曰一切诸法。不有不无。帝曰。谨受居士来旨。曰大千世界。所有色象。莫不归空。百川丛注。不过於海。无量妙法。不出真如。如来何故。於三界九十六道中。独超其最视一切众生。有若赤子。有若自身。天下非道不安。非理不乐。帝默然。大士辞退。异日帝於寿光。殿请大士。讲金刚经。大士登座执拍板唱经成四十九颂。大同五年。奏舍宅於松山下。因双梼树而创寺。名曰双林。其树连理祥烟。周绕。有双鹤栖止。太清二年。大士誓不食。取佛生日焚身供养。至日白黑六十余人。代不食。烧身三百人。刺心沥血和香。请大士住世。大士愍而从之。承圣三年。复舍家资为众生。供养三宝而说偈曰。倾舍为群品。奉供天中天。仰祈甘露雨。流澍普无边。陈天嘉二年。大士於松山顶绕连理树行道。七佛相随。释迦引前。维摩接后。唯释尊数顾共语。为我补处也。其山忽起黄云。盘旋。若盖。因号云黄山时有慧和法师不疾而终。嵩头陀於柯山灵岩寺入灭。大士悬知曰。嵩公兜率待我。决不可久留也。时四侧华木。方当秀实。欻然枯悴。太建元年己丑四月二十四日。示众曰。此身甚可厌恶。众苦所集。须慎三业。精勤六度。若坠地狱。卒难得脱。常须忏悔。又曰。吾去已不得移寝床。七日有法猛上人持像及钟来。镇于此。弟子问灭后形体若为。曰山顶焚之。又问。不遂如何。曰慎勿棺敛。但垒甓作坛。移尸於上。屏风周绕。绛纱覆之。上建浮图。以弥勒像。处其下。又问诸佛涅盘时皆说功德。师之发迹可得闻乎。曰我从第四天来。为度汝等。次补释迦。若传普敏者。文殊也。慧集者观音也。何昌者阿难也。是皆同来赞助我者。故大品经曰。有菩萨从兜率来。诸根猛利。疾与般若相应。即吾身是也。言讫趺坐而终。寿七十有三。寻猛师果将到。织成弥勒像。及九乳钟留镇之。须臾不见。大士道具十余事见在。晋天福九年甲辰六月十七日。钱王遣使发塔。取灵骨一十六片。紫金色及道具至府城南龙山建龙华寺置之。仍以灵骨塑其像。

　　新修科分六学僧传卷第二十九
  </div>
  <div class="pagination">
   <a href="新修科分六学僧传_page56.html">
    上一页
   </a>
   <span>
    ...
   </span>
   <a href="新修科分六学僧传_page52.html">
    52
   </a>
   <a href="新修科分六学僧传_page53.html">
    53
   </a>
   <a href="新修科分六学僧传_page54.html">
    54
   </a>
   <a href="新修科分六学僧传_page55.html">
    55
   </a>
   <a href="新修科分六学僧传_page56.html">
    56
   </a>
   <span class="current-page">
    57
   </span>
   <a href="新修科分六学僧传_page58.html">
    58
   </a>
   <a href="新修科分六学僧传_page59.html">
    59
   </a>
   <a href="新修科分六学僧传_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
