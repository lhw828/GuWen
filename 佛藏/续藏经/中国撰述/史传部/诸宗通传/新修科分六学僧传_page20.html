<!DOCTYPE html>
<html>
<head>
    <meta charset="UTF-8">
    <title>新修科分六学僧传 - 第 20 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新修科分六学僧传 - 第 20 页/共 59 页</h1>
    <div class="content">　　晋道恒

　　蓝田人。史失其氏。年九岁。处士张忠见之谓人曰。此儿有好相。仕必为王者辅。出家必光显佛乘。吾恨老不及见也。恒幼孤。事后母以孝闻。家贫。鬻图书以自给。年二十。后母亡。服终为沙门。闻罗什入关。往依之。什爱其高才。与道标齐名。姚兴以恒标二人神俊。有经纶术业。乃下诏。令尚书令姚显。敦逼罢道。二士於是上书陈情。其略曰。汉光武成严陵之节。魏文帝全管宁之高。阶下天纵之圣。议论每远辈尧舜。今乃冠巾两道人。反在光武魏文下乎。兴又书与罗什僧[((素-纟)*力)/石]。使劝谕之。必欲其反初服。什[((素-纟)*力)/石]皆奏章。敷叙其事。略曰。唯圣人为能通天下之志。恒标业已毁除毛发。服不正之服。今使复簪绅立朝。非通其志也。且大秦龙兴。异才辈出。如恒标等。未为超卓。於是一众恳乞。乃得寝免。恒叹曰。名真道之累也。乃逃去。遂没於琅琊山中。晋义熙十三年。寿七十三。恒着释叙论百行箴。标亦有文。

　　宋法显

　　姓龚氏。平阳武阳人。三兄皆以病死龆齓中。显三岁亦病。父惧施以出家。而终不遣。数岁病垂死。乃送寺中。一夕差。因留不复归。母为舍寺门外。父亡。叔使返俗。显曰。母得所养足矣。安在我。悉以先世产业归叔。无所问。母亡。葬之如礼。尝与同学沙门数十人。刈稻田中。盗忽至。众皆苍黄走。显独留语盗曰。若前世不施。致今世之饥。今世复行劫夺。独不念后世乎。盗惭弃去。既受戒。志行明决。每以经律舛阙。誓於寻求。晋隆安三年。偕沙门慧景道整等。西渡流沙。热风恶鬼。遇者必死。葱岭危壁千仞。冬夏积雪。施杙险处。仅能过。凡涉水七百余所。中有缘絙而渡者又十余所。皆汉之张骞甘英奉使。所未尝至也。雪山寒甚。慧景股栗而死。如是又三十余国。而后及天竺。去王舍城三十里有寺。问耆阇崛山安在。寺僧曰。莫夜矣。且多黑狮子食人。不可往。显念以吾欲瞻礼圣迹。幸至此。苟今夕死。则吾志不酬。竟造无所畏。独俳徊山中。拜瞻流涕曰。我不自知身之至此也。坐树下诵经。夜三鼓矣。狮子蹲踞舐齕。显以手循之曰。欲肉醉我。迟诵经毕。於是俱妥尾去。明日归路逢一老宿。植杖立挹。不答。顷有小年来。显问耆年为谁。曰头陀迦叶大弟子也。显追之至山。有石塞岩窦。不得往。至迦施国。坐夏。有蛇耳处白。置於铜盂酪中。从上座至下行徧乃化去。寺僧曰。白耳龙也。寺龙所造。岁辄一出。至五天竺。於摩竭提邑波连弗河阿育王塔南天竺寺。得摩诃僧祇律。又得萨婆多律。杂阿毗昙心。方等泥洹等经。留三年。学梵书梵语。以经像附商舶。至狮子国。同侣皆无在者。孑然独止而已。商有以纨扇供佛者。显见之因思归。又二年。得弥沙塞律。长杂二阿含。皆汉地所未有。因附舶以还。忽飓作。舶人皆以物投海中。显念观世音曰。有经像在。欲以开东方眼目。顷之飓止。至耶婆提国。留五月易舶。适广州夜飓作。舶人曰。坐有沙门共载耳。欲投显海中。或呵止之。得不死。水尽粮亦竭。忽及岸见藜藋。入浦见猎者问。曰此青州长广郡牢山也。猎者以归。太守李公嶷闻而躬迎之。至州小休。遂如京师。译大泥洹经。有传写者。一夕火。尽毁他物。而经不坏。后游荆州。殁於新寺。寿八十六。

　　宋昙无竭

　　此云法勇。出李氏。幽州黄龙人。为沙弥。持苦行。读法显西游事。欲踪迹之。以宋永初元年。同沙门僧猛昙朗二十有五人。出海西郡。入流沙高昌。遂道龟兹沙勒。登[葸-十+夕]岭。望雪山障雾千里。有大江湍驶。以绳为桥。桥之上仅可行一人。先渡彼岸者。必举火为识。此岸之人见烟。而后可进。久无烟。则知其人堕江中矣。三日乃至大雪山。壁立千仞。俱有杙孔。处处相对。人持四杙。更互着崖孔中。猿臂而过。至平地失十二人。入罽宾国。拜瞻佛钵。留岁余。学梵语梵书。得观世音授记经。又西去并辛头那提河。入月氏国。瞻内髻骨观自沸水乘舟。至檀特山南石寺。寺僧杂三乘学。天竺佛陀多罗。此云觉救者。果位人也。无谒请为和尚依止。以受大戒。汉沙门志定。为阿阇梨。因坐夏。夏休乃行。路皆中天竺境也。地旷人稀。赍石蜜为粮。顾影孤绝。同伴余五僧耳。苟经险难。即系念观世音以免。将入舍卫国。有狂象群来。方归念间。狮子从林中出。象怖伏。遗粪而去。渡恒河。有野牛群吼而来。又归念之。俄大鹫飞来。於是牛亦奔散。无渴留止。徧观陈迹。亲依圣贤久之。寻附海舶以归。至广州。其终。别有传记。

　　宋慧猷

　　江右人。史失其氏。少为沙门。精律学。性刚方。师西国卑摩罗叉。深达十诵。以讲授为陕西学者之宗。有十诵义八卷。

　　宋竺道生

　　出魏氏。巨鹿人也。客居彭城。世衣冠。父为广威令。生幼而卓异。沙门竺法汰见之。大惊曰。此儿岂受功名富贵缚者耶。而生亦欣然。愿随归山中为弟子。年十五。便能讲授。一时名流。莫敢犯其词锋。於是名震法苑。居庐山七年。与慧严慧睿入长安。从罗什受业。什门英豪数百。无有出其右者。还都馆于青园寺。宋太祖文皇帝特加礼敬。方设大会。帝地坐亲同众斋。食至。众疑日晚。不敢下筯。帝曰。日未晚也。才中耳。生曰。向日丽天。今天言日中。何得非中。举钵便食。一众从之。帝大悦。王弘范泰颜延之。皆造门结好。生每以真丹所译经文。未能尽达佛旨。而学者又滞见闻。然其所谓。善不受报。顿悟成佛。惟忘言得旨者知之。乃着二谛论。佛性常有论。法身无色论。佛无净土论。应有缘论。皆网罗旧说。发其渊奥。皎如日星。而或者憎嫉之。已而涅盘泥洹前品。先至秦京。生熟读之曰。一阐提人。自当成佛。此经未尽耳。於是讲辈交攻之。诬以为邪说。据律当摈。生白众誓曰。若我所说。不合经义。愿於此身目见恶报。若实契佛心。愿舍寿时据狮子座。乃受摈袖手南还。仍馆青园。其年夏雷震青园佛殿。有龙升天。光射西壁。改名龙光。众疑其异。俄生果去青园。而至吴之虎丘山。日竖石为听徒。讲涅盘经。至阐提有佛性处。则谓石曰。如我所说。义契佛心否。石皆为动。若首肯之者。遂还庐山销景岩。及涅盘大本至南京。果言阐提皆有佛性。生见而尉喜不自胜。宋元嘉十一年十一月庚子。升法座。词音朗润。听者悦悟。俄麈尾堕地。隐几而化。有释慧生者。继止龙光。有高行。时号大小生以别之。

　　宋慧睿

　　冀州人。史失其氏。少出家。以精苦称。游方至蜀。为盗所略。使牧羊野。中有商客。见而异焉。问三藏义。无不综达。於是为出金。赎法服还着之。西游至南天竺。凡音译训诂。无不通。还馆庐山。闻什公在关中。抠衣往受业焉。晚居建邺乌衣寺讲授。学者如云。彭城王义康。请以为师。睿苦辞三返。然后许。王要睿至其第。授戒法。睿曰。礼闻来学。未闻往教。王大媿服。诣座下。施之貂裘。直三十万。睿以坐而未尝御。谢灵运每从睿问经奇字。为着十四音训。序以条列梵汉旨义。元嘉中没。寿八十五。

　　宋昙摩密多

　　此云法秀。罽宾国人。七岁神明澄正。闻梵呗輙欢笑。父母以是许之出家。国多贤达。徧承事之。博通群经。深解禅法。为人连眉有蕴籍。世号连眉禅师。游诸国。至龟兹。王前一日梦。神告曰。当有大士至。王因郊迎入宫。授菩萨戒。居数载。又梦神告曰。大士欲去。王固留。不可。至炖煌。建精舍。植柰千本。少留弃去。至凉州馆於旧寺。又游蜀出荆州。於长沙寺立禅阁。恳求舍利。供养经旬余。闻锵然落盘声。视之光满一阁。东还京师。止中兴寺。道俗建塔焉。顷移祇桓。帝后太子诸王。皆执弟子礼。受戒法。中贵人日络绎候安否。译禅宴法。普贤观。虚空藏观等经。以禅法教授学者。远近靡弗至。号大禅师。会稽太守孟觊。请同游鄮县诸山。遂建塔寺。东方俗多尚巫祝。自密多居之。翕然归正。元嘉十年。还锺山定林。性嗜山水。构室临涧。以收形胜。弟子达公者。能嗣其风。蜜多初发罽宾。迦毗罗神王。卫至龟兹。中路欲返。辞决蜜多。要与同至南方。达建康。即画其像上寺壁间。十九年七月六日殁。寿八十七。葬于锺山之宋熙寺前。

　　宋智猛

　　雍州京兆新丰人。端庄有美行。出家诵经。以夕继旦。深慕先佛遗迹於五天。慨然有身造目睹之志。於是以秦弘始六年甲辰。结侣十五人。渡河跨谷凡三十六所。至凉州。西出阳关。涉流沙。历龟兹于阗诸国。又自于阗西南二千里。登[葸-十+夕]岭。而同侣九人退还。又千七百里。至波沦国。而竺道嵩者死矣。方图阇维。失尸所在。猛顾四人悲叹惊异。及踰雪山。渡辛头河。诣罽宾国。国有应真尊者五百人。遇猛喜尉间。为猛说四天王事。於奇沙国。见佛文石唾壶。又见佛盔。盔光色紫绀。轻重随念。猛香华供养。跪戴发愿而去。又千三百里。至迦维卫国。见佛肉髻骨。及牙发影迹具存。谒泥洹坚固之林。礼降魔菩提之树。遂於降魔像。施以大衣。而覆之宝盖。且设净馔以尽敬。华氏国则阿育王旧都也。有婆罗门。名罗阅。举族弘法。王所推重。问猛曰。秦地有大乘学否。曰皆大乘学。罗阅惊叹以为希有。猛於其家。得大泥洹僧低律诸经以归。甲子岁。发天竺迨凉州。唯猛昙纂而已。译泥洹二十卷。元嘉十四年入蜀。十六年撰西游记。殁於成都。

　　宋慧严

　　生范氏。豫州人也。年十二。为儒。深明诗礼。十六为沙门。以解义称。从什公游。为一时流辈所推。还建邺。止东安寺。宋高祖礼遇特异。方伐长安。载与俱。行。及文帝嗣位。尤所钦敬。初帝於法未甚信崇。元嘉十二年。京尹萧摹之请制民间建寺铸像。帝谓侍中何尚之。吏部羊玄保曰。朕少读经不多。比日弥复无暇。因果之事。昧然未究。所以不敢立异者。正以卿辈时秀信敬故耳。范泰谢灵运尝言。六经法度。本在济世。必求妙道。当以佛经指南。比见颜延之析达性论。宗炳难黑白论。其说汪洋。大明至理。并足开奖人意。若使率土之民。皆敦此化。则朕坐致太平。夫复何事。因出摹之所上疏曰。卿等增损。必有以遏戒浮淫。无伤弘奖者。乃当着令耳。尚之对曰。横目之俗。多不敬信。以臣庸陋。独有愚勤。寔惧缺薄。上玷大法。更蒙奖论。重有愧耳。然前代群英。则不负明诏矣。渡江而来。王导周顗庾亮王蒙谢尚郗起王坦之王恭王谧郭文谢敷戴逵许询。及亡高祖兄弟。王元琳昆季。范汪孙绰张玄殷凯。或宰辅冠冕。或人伦羽仪。或置情人天之际。或抗迹烟霞之表。皆倒心归依。其间比对。如兰护开潜渊遁崇邃。皆亚迹黄钟。或不测人也。近世道俗较谈便尔。若悉举者。夷夏汉魏。奇杰辈出。不可胜数。慧远法师云。释迦之化。无所不可。适道固自教原。齐俗亦为要务。窃味此言。有契至理。若使家家持戒。则一国息刑。故佛图澄适赵。而使二石减暴。罗什在秦。则符健损虐。神道助教。昭然可观。不可诬也。而摹之所请。不谓全非。但伤蠧道俗者。其意本在无行僧尼。而情伪难分。去取未易耳。至如土木之工。虽若糜费。然植福报恩。未易顿绝。臣比斟酌。进退未安。今日面奉德音。实用欣抃。
　　羊玄保进曰。此谈盖天人之学。岂臣昧陋。所宜与闻。窃恐秦楚论强兵之术。孙吴尽吞并之计。无取於此耳。帝曰。此非战国之具。良如卿言。尚之曰。夫礼隐逸则战士怠。贵仁德则兵气销。傥以孙吴为志。动期吞并。亦将无取於尧舜之道。岂特释教而已哉。帝悦曰。释门之有卿。如孔门之有季路。所谓恶言不入於耳。自是崇敬教乘。颜延之着离识论。先以其检上帝。帝命严辩之。酬酢终日。帝笑曰。公等殆不愧支许也。东海何承天问严。佛国用何历。严曰。天竺夏至之日。方中无影。盖天之中也。五行用土色尚黄。数以五。八寸为尺。十两当汉十二两。以建辰之月为岁首。讨核分至。推较薄蚀。顾步光影。其法甚详。宿度年纪。咸有条例。承天无所措词。后波利国人来。果同严说。帝诏任豫受焉。严与慧观谢灵运。详定涅盘经。梦神诃之曰。涅盘尊经。何以辄加斟酌。严惕然而觉。欲尽收前本。时识者曰。此欲戒厉后人耳。若必不应者。宜即於详定时。见梦也。严以为然。后又梦神告曰。君以佛经之力。必当见佛。元嘉二十年殁。寿八十一。

　　宋僧业

　　王氏。河内人。少为沙门。聪敏能博究三藏。从罗什授法。精十诵。什叹以为后世之优波离也。避地渡江。吴张邵建闲居寺於姑苏。以延之。三吴道俗争尊异焉。宴坐之室。常有香气。元嘉十八年没。寿七十五。

　　宋僧导

　　京兆人。史失其氏。十岁出家。其师授以观世音经。导曰。此经几卷。曰止一卷。导曰。经言尔时无尽意。则知前更有。师大惊异之。授以法华经。於是悟解通达。老师夙学。多敬畏之。年十八。僧睿见而叹曰。君当作万僧法主。厚自爱。姚兴闻其名。诣之与语。载同辇而还。学者荣之。罗什所译。多与参校。着成实三论疏义。并空有二谛论。多所发明。宋高祖平关中。得导而喜。还建邺。指桂阳公义真。谓导曰。儿年幼留镇。藉公辅之。义真后为虏所逼。导果能营救。虏解围去。高祖闻而嘉之。建东山寺於寿春。以居焉。会魏灭教。北方避难而投之者。皆给衣食。故旧乡曲之死者。为设会行香。流涕哀恸。孝武即位。诏住建邺中兴寺。帝郊迎。法道大振。每讲维摩於瓦棺寺。帝临幸。公卿毕集。久之辞还寿春殁。寿九十六。时有僧音僧威。亦有卓行。

　　宋慧恂

　　生赵氏。赵郡人。少而精苦。游关中从罗什。究十诵僧祇。乃义疏之。永初中。讲授於广陵。元嘉中。至京师止道场寺。后移长乐寺。大弘律学。大明二年殁。寿八十。

　　宋求那跋陀罗

　　此云功德贤。中天竺人。始以家世事外道法。因遁去。求师剃落。为沙门。师令探经。得大品华严。师喜曰。汝於大乘有缘乎。为授菩萨戒。而大乘益精。时号摩诃衍。寻以书谕父母。使归正。既徧历师子诸国。乃附舶而东。届中途。所饮之水既竭。又风息不能进。贤咒之。骤雨充足。抵广州。刺史车朗以闻。驿至京师。元嘉十二年。初住祗洹寺。已而诏入内供养。琅琅颜延之。通才硕学。束带造门。於是京师远近冠盖相望彭城王义康。南谯主义宣。皆师事之。译杂阿含法鼓胜鬘楞伽等经。共百余卷。谯王请讲华严经。而贤独恨未善华言。祷观世音以求感应。夜梦神力士易其首。旦起顿通语义。遂就讲。王以屡有怪梦问之。对曰。京都行有祸矣。王构逆谋。贤谏之。至流涕。王逼与俱下。梁山之败堕江中。一心诵观世音。手捉竹杖。见童子牵其衣。贤曰。汝小儿。乃能尔耶。至岸欲脱纳衣偿童子。忽失所在。王玄谟承诏。送贤至台上尉安之。且曰。企德有日。乃今始遇。间关来归。宁有恨乎。对曰。无所恨。但念夙缘逢此适成熟耳。上又戏之曰。颇念谯王否。对曰。古人不忘一饭。王饭我十年。敢遽忘哉。愿当从阶下。求为王修冥福。惟哀怜之。上为改容。中兴寺成。诏徙以住持。上尝宴东府。王公毕集。诏趣贤。贤至。皤然清臞。上望见谓谢庄曰。摩诃衍有机辩。当戏之。贤趋陛。上曰。摩诃衍不负远来。唯有一在。即应声曰。贫道客食陛下三十载。恩遇之厚。无所欠。所欠唯一死在。上喜为促席。一坐尽倾。永明六年旱。徧走群望无所验。诏贤曰。霶霈而后相见。贤即绝饮食。自嚗北湖钓台上。嘿诵经咒。明日大澍。公卿入贺。施与有加焉。太始四年正月。示疾而卒。春秋七十五。

　　宋僧璩者

　　生朱氏。吴人也。少为沙门。师事僧业。尤明十诵。工文章。涉猎书传。始居虎丘山。宋孝武闻其名。诏至京师为僧正。止中兴寺。时有沙门僧定。自称得不还果。璩集众详断。令现神足。定曰恐犯戒。故不现。璩曰。按律文有四因缘。得现神足。一断疑网。二破邪见。三除憍慢。四成功德。定不能然。遂摈之。乃着戒众论。以示来叶。少帝准从受五戒。豫章王子尚宗为法友。殁寿五十八。注胜鬘经。撰僧尼要事。行於世。释道俨者。雄丘小黄人。善毗尼。精研四部。融会众家。又核梵汉异音旨归作决正四部毗尼论。大弘律教。游彭城没。寿七十五。

　　新修科分六学僧传卷第十一
　　新修科分六学僧传卷第十二

　　　　淛东沙门　昙噩　述
　　戒学
　　弘法科(二)

　　齐法颖

　　生索氏。炖煌人。年十三。弃家依沙门法香。为弟子得度。游止凉州公府寺。与法力俱以解律显名。元嘉之季。游京师止新亭寺。孝武皇帝诏颖为都邑僧正。移居多宝寺习禅。造经像。极庄严之丽。又造药藏镇于长干。撰十诵戒本。并羯磨等文。没寿六十七。

　　齐玄畅

　　生赵氏。河西金城人也。少时羌酋尽歼其家。见畅戒勿杀曰。此儿目光外射。非凡器也。遂获为凉州玄高弟子。会羌灭佛法。害诸沙门。畅乃以杨枝击沙尘蔽空。使追骑无所见。急则以[葸-十+夕]塞鼻通气。投身水中。自平城代郡上谷。踰太行。渡孟津。而至扬州。善经律。博观子史百氏之言。初华严文义浩博。畅首为疏释之。以三论为学者所宗。文帝请为太子师。不可。久之。辞游西蜀。至大石寺。手画金刚密迹十六躯。又建寺於岷山郡之席阳县齐山。名曰齐兴。是日正当太祖受九锡之辰。或以天时人事。万里符合。作齐山赞。叙其事。寄成都傅琰者。琰闻诸州郡。岁时存问。畅能舒手出香。掌中流水。豫章王凝镇荆州。迎至城。文惠太子又遣使。迎归建邺灵根寺。没年六十九。永明二年冬葬独龙冈。

　　齐志道

　　出任氏。河内人。谨厚。少为沙门。博究诸经。特妙律部。何尚之仰其风。建法轮寺迎居之。自魏虏废教之后。中州戒法遣缺。道与其徒十余辈。至虎牢。集洛秦壅豫五州道士。会于引水寺。讲授律部之全。道之力也。久之至京师。王奂出镇湘州。载与俱。遂殁。寿七十三。

　　齐僧远

　　生皇氏。渤海重合人也。年十六。欲出家。父母不听。因克苦忏诵。又二年为沙门。从道慧法师受学。通大小乘经论。宋大明中。住彭城寺升明中。住牛落山龙渊寺。年三十一。乃於青州孙秦寺讲授。吐词清彻。风度凝远。一座尽倾。琅琊王僧达有重名於时。特敬礼。造寺以延之。远性仁慈。行青园。脱衣以衣寒者。乞食以食饥者。时大疫。病者相枕。人人料理之。死者为葬。如骨肉。里中化其孝敬。王子鸾造新安寺。荐其毋殷贵人。诏选天下奇德。应选。被征。大明六年九月。右司谏言。臣闻。邃拱凝居。非期宏峻。奉跪盘伏。岂止让恭。将以昭张四维。缔制八寓。故虽儒法支派。名墨条流。至於崇亲严上。厥繇摩爽。唯浮屠教特异於此。臣等参议以为。沙门接见。皆当尽礼敬之容。诏曰可。远闻叹曰。我剃头沙门。本出家求道。何关於帝王。即曰谢病。移止定林。明帝践祚。迎远为师。不答。建平王景素以栖玄寺致远。又不答。齐太祖将传位。入山访远。辞以老病。足不垂床。太祖诣床下。谘访委悉。及登位。复驾幸远房。以房合狭小。不容舆盖。驻辇遣使问候而去。远前后居山五十余年。初犹食。食不继。遂饮涧二十年。以齐永明二年正月。示疾。文慧文宣二王。侍剂药。没寿七十一。帝以书与沙门法献曰。承远上无常。弟子夜中已自知之。远上此去。甚得好处。不必增悲也。诸佳非一二。迟见法师。方可叙瑞梦耳。今正宜为作功德。所须可具疏来也。竟陵王文宣王为塔於南山。

　　齐智林

　　高昌人。史亡其氏。师事亮公落发。即诣长安博究经律。尤善杂心。亮坐罪窜岭外。林与同学十二人。同往至南荒。日讲授。远人慕其高义。宋明帝诏至京师住灵基寺。学者益盛。时立二谛义。有三宗各不同。汝南周颙作三宗论成。畏讥谤不传林以书劝之。其略曰窃闻三宗之论。钩深索隐。尽众生之情。廓而通之。尽佛之意。使法灯有种。胜利无穷。借使国城妻子之施。何以逮此施哉。传者以为檀越畏讥评。故欲中辍。岂可特缠疑障。自发见行乎。颙得书矍然而悟。此论遂传於世。
　　林长八尺。词音清彻。还高昌而化。寿七十九。着二谛论杂心记并解十二门论中论等。

　　齐法瑗

　　生辛氏。陇西人。毗之后。其父有子三。伯原明仕魏。官至尚书。仲为沙门。号法爱。瑗其季也。师事梁州沙门慧开。开不测人也。而锺爱瑗曰。他日於佛法当有力。使游学四方。依道场慧观乃入庐山修禅。宋文帝访能述生公顿悟义者。江州刺史庾登之。以瑗闻。诏问之。瑗伸辩详明。何尚之叹曰。吾以谓生公殁后。微言永绝。今日复闻象外之谈。所谓天未丧斯文也。南平王西阳王皆师事之。归庐山注胜鬘。经天保构成。诏瑗居之。王景文至。值方讲。景文叹曰。所举皆所未闻。所指皆出意表。真法中龙也。湘宫成。又诏瑗居之。帝临幸听法。公卿毕集。时以为荣。至齐文慧。又请住灵根寺。太尉王俭有重名。特设一榻。次延之。他人莫与也。永明七年殁。寿八十一。

　　齐法悟

　　齐州人。史不书氏。世力田。有六子皆出家。悟年五十。丧妻为沙门。诵大小品法华。每有虎踞前。若听者。性不食粳米。日唯麦饭一杯而已。武昌太守阮晦为开樊山之阳。隐士郭长翔所居之地。为堂宇。以处之。修头陀行。尤谨禅坐。或定屡日。齐永明七年。殁寿九十七　又有慧明者。生康氏。康居人。止东安寺。登赤城。慕道猷昙兰之风。结茅而居焉。梦妇人自称吕姥。曰我当卫护。文宣尽礼致之。一至京师即去。建武中殁。寿七十一。

　　齐僧审

　　生王氏。太原祈人也。晋骠骑沈之后。寓居谯郡。少弃家依石涧寺得度。诵法华首楞严经。常谓非禅不智。於是专志禅那。闻昙摩密多。道化京邑。往谒之。乃拂袖过江。止灵曜寺。精勤咨受。曲尽深奥。王敬则入房访审。正见坐禅。因弹指而出曰。圣道人。即奉米千石。又为文慧文宣所敬。永明八年没。寿七十五。时有沙门僧谦超志法达慧胜。并精禅观。有异迹。

　　齐法琳

　　出乐氏。晋原临邛人。幼依蜀郡裴寺得度。从隐公精十诵。隐公还陕。又从之。诸部毗尼。洞尽心曲修净土观。临终见奇祥甚多。合掌而灭。
</div>
    <div class="pagination">
<a href="新修科分六学僧传_page19.html">上一页</a><span>...</span><a href="新修科分六学僧传_page15.html">15</a><a href="新修科分六学僧传_page16.html">16</a><a href="新修科分六学僧传_page17.html">17</a><a href="新修科分六学僧传_page18.html">18</a><a href="新修科分六学僧传_page19.html">19</a><span class="current-page">20</span><a href="新修科分六学僧传_page21.html">21</a><a href="新修科分六学僧传_page22.html">22</a><a href="新修科分六学僧传_page23.html">23</a><a href="新修科分六学僧传_page24.html">24</a><a href="新修科分六学僧传_page25.html">25</a><span>...</span><a href="新修科分六学僧传_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
