<!DOCTYPE html>
<html>
<head>
    <meta charset="UTF-8">
    <title>新修科分六学僧传 - 第 21 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新修科分六学僧传 - 第 21 页/共 59 页</h1>
    <div class="content">
　　齐法献

　　生徐氏。西海延水人也。少随其舅至梁州。因去家为沙门。研究经律。有闻於时。止锺山定林寺。闻猛公西游。愿慕效之。即自巴蜀出河南。经芮芮国。到于阗。欲度葱岭。会栈道绝。不可往。乃还。获佛牙一枝。舍利十五粒。观世音灭罪神咒。提婆达多品文。至龟兹又得金槌鍱像。献负像佛牙舍利至京师。谨事之。凡二十五年。人无知者。文宣太子。忽梦见之。诣献所居。求瞻礼。乃出以示。有记云。本在乌缠国。自乌缠入芮芮。自芮芮至汉上。於是琅琊王肃王融吴国张融张绻。沙门慧令智藏皆师事献。
　　永明中。诏与长干寺沙门玄畅。为国僧主。每对上称名而不坐。
　　一日中兴寺沙门僧钟。见上於乾弘殿。称贫道。帝讶之。以问尚书王俭曰。前辈沙门与帝王语。何所称。预正殿。还得坐否。俭对曰。汉魏佛法。未大兴盛。传记无载者。元魏稍盛。而沙门多称贫道。且得与坐。而称贫道至今。帝曰畅献二公。道行如此。犹称名。况其余者。朕以为称名可也。献以建武末没。寿七十五。初定林寺建阁。以奉佛牙。普通三年正月。夜有杖而扣门者数人。称临川王殿下来。急欲升阁。收叛奴。寺司惶怖发钥。纵其所为。遂失佛牙。

　　齐智称

　　出裴氏。河东闻喜人。魏冀州刺史徽之后也。避难居京口。少能弓马。随王玄谟申坥北讨。既而自悔曰。杀人以求荣禄。非我志也。弃去之。或闻人读瑞应经感悟。投南涧宗禅师。受五戒。宋孝武迎成都印禅师於京师。复依之。因从归蜀剃落。时年三十六矣。乃专精十诵下江陵受禅旨於隐具二师。义嘉之乱移京师兴皇。听颖公讲律。定林法献挹其议论。携之以归。后余杭释僧志请开十诵於乡之宝安寺。又为云栖寺。主竟陵文宣王既建普弘寺延之。以唱毗尼学者数百。仍为朱方慧始说法。每见亲里知旧。训以孝悌。齐永元三年。春秋七十二。还卒于京师之安乐寺。

　　梁僧佑

　　生俞氏。其先彭城下邳人。徙居建邺。佑儿时偶入建初寺。留僧范道人处。父母呼之。不肯归。年十四欲娶。乃避去。依法达剃落于定林寺。既禀具。从法颖究毗尼。造诣迈先哲。每讲演。听众常千计。齐竟陵文宣王梁临川王宏南平王伟仪同袁昂永康公主丁贵嫔。黑白门徒。万一千余人。所获信施。悉以修治塔寺。完整经像。故光宅摄山大像。郯县石佛皆其经始。今上深加礼。遇凡僧事硕疑。必就审决。晚年足疾。诏听乘舆入内。为六宫授戒。天监十七年五月二十六日没。寿七十四。撰三藏记法苑记世界记释迦谱弘明集行於世。

　　梁法超

　　生孟氏。晋陵无锡人。幼而聪颖。笃学无倦。年十一出家。住灵根寺依同寺僧修护。习经论。贫非乞丐。莫足自资。而劳苦摩所惮。晚从安乐寺智称律师。攻十诵。称尤谓其可以命家。语以义之折中者颇多。称没而超则独步京邑矣。时武皇帝方隆向佛乘。以为毗尼之学。定慧所阶。治身灭罪。职此之由。必使僧尼於五篇七聚。导意奖心。然恐部文广繁。临事难究。故於听览余。隙略为出要律仪一十四卷。以行世。乃以超为都邑僧正。普通六年。诏於平等殿讲演。但举大纲。宣示宏指而已。时帝躬临禀受。仍集知事。及诸名德。众通道俗。使毋讥议。以陷愆尤。三旬便竟。四方胥悦。七年冬卒於天竺所住寺。寿七十一。诏令有司疏慰。备威仪。送葬锺山开善寺。

　　梁道禅

　　交趾人。早出世网。立性方严。始居乡里之仙洲山寺。山旧多虎虣。自禅居之。虣遂弭。父老以为异。齐永明初。竟陵王盛弘佛法。禅闻之远参胜集。住锺山云居下寺。听掇众部。尤善十诵。聚徒盈百。都邑受其戒范者。踰千数。且嗜燕寂。行遇穷谷。辄入定久之。蔬食弊衣泊然自乐。或得芳美。随给贫病。晚因屏迹。与世绝交。大通元年。卒于山寺。寿七十。

　　梁法云

　　义兴阳羡周氏。晋平西将军处之七世孙。母吴。方娩见云气满室。因以名之。七岁师事僧成玄趣宝亮。出家。住庄严寺。年十三受业於太昌寺僧宗庄严寺僧达而宝亮。每自以为不及。齐永明中。僧柔。东归开讲於道林寺。云处小床於前。谘决累日。由是显名。尤与同寺僧旻游。采摭经论。覆述文义。摩有间隙。每行路思义。辄过所造。观长乐寺法调盛会。出而叹曰。震旦天子之都。人物如此。可谓法座空矣。年三十。建武四年。夏初於妙音寺开法华维摩二经。东莞徐孝嗣。每见云公俊发。自顾缺然。居母忧。毁瘠过礼。僧旻。以为圣人制礼。贤者俯就。不贤者企及。况佛训有存则报答生恩。以奉颜仪。没则启发菩提。以导神识。苟循私爱。返累至亲。堕於恶道。惟智者。能以方便力。治制之。则善趣生矣。云乃割哀情。进饮食。永元初。赴毗陵之请。道俗倾向。京城毕集。及梁高天监二年。诏诸名德。各撰成实义疏。云合经论。撰四十科。为四十二卷。七年制注大品。朝贵请云讲演。从之。又为光宅寺主。创立僧制。后世遵行。皇太子请十僧。入玄圃。讲道谈文。凡经雨夏。云居上首。中书即顺阳范轸。着神灭论诏云答之。以宣示臣下。文多不载。天监末。复建一寺於秣陵县。同下里。以报施主之恩。诚得爽垲之趣。即禅冈之西山也。又译扶南国所献经三部。且以身外嚫施之物。舍入华林园光华殿。设千僧大会。而云亦遘疾矣。普通六年。诏为大僧正。帝幸同泰寺开大涅盘。设千僧会。广集诸寺知事。及学行名僧羯磨。诏许乘舆上殿。凭几听讲。由是疾笃。大通三年三月二十七日卒。享年六十有三。诏葬定林寺侧。云尤研精法华。尝於一寺讲散。忽天华状如雪飞而下。神僧宝志。呼云为大林法师。每来云所。辄留信宿。或言请法师狮子吼。即为部析。志便弹指赞曰。善哉微妙微妙。仪同陈郡袁昂家。有供养僧。学云法华。日夜发愿必欲似之。梦僧告曰。云法师灯明佛时已解此经可率敌邪。又夷陵县渔人。於网中。得泥洹四相品经一卷。末题云。宋元徽二年。王宝胜敬造。奉光宅寺法云法师。时云年昉十岁。名未远布。寺无光宅而此云者。竟不可测。

　　梁僧旻

　　孙氏。世居吴之富春。三国有吴之后也。幼孤。七岁出家。住虎丘西山寺。师事僧回。从受五经义。宋吏部郎吴郡张辩。尝谓之曰。沙弥何姓。家何处。旻曰。贫道姓释。家此山。辩异之。特进张绪。见而叹曰。松柏虽小。已有凌云之气。年十三。随回出都。住白马寺年十六。回亡。移住庄严寺。师事昙景。与同寺法云神冈法关。夕则合帔而卧。昼则假衣而行。往返咨询。柔次远亮四师。大明经律论指。振发拥滞。虽命世硕学。无所是非。齐文慧帝。竟陵王。深加贵敬。尚书令王俭。尝延僧宗。讲涅盘经。旻所扣问。辄摧衄。俭曰昔姚兴於逍遥园。使竺道生。难道融义。往复百翻言义俱切。众服其英秀。今旻法师过之远矣。文宣帝请柔次二师。讲成实论。旻於末席。有所议论。辞旨清新。宏邈。听者倾属。次师乃放尘尾叹曰。老夫受业彭城精思五聚。有十五番。诚为难窟。每恨不逢勍敌。自至金陵五年。始见竭於今日矣。待为思之。晚讲当答。及晚裁复数交。辞义遂拥。次师动容。顾四座曰。后生可畏。永明十年。始二十六岁。讲成实论於兴福寺。先辈后进。道俗交会。不远万里。呜呼盛哉。晋宋来学者。务高谈大语。以相夸罩。而旻谦让。恬静若不能言。晋安太守彭城刘业谓旻曰。师於经论该博。何以立义多儒。答曰贫道谨依经文。文玄则玄。文儒则儒。不知其他也。竟陵王世子昭胄出守会稽。或邀旻往征虏亭饯之。旻曰吾与相识於讲席间耳。然未尝修诣。闻其得郡便往。意所不欲。众由是亦罢。永元初。诏僧局。请僧三十人。入华林园夏讲。僧正拟旻法主。旻却之。或问其故。答曰。此徒外润。不能内益。由是誉传遐迩。琅琊王仲宝吴郡张思光。学冠当时。并投分纳交。申以缟滞。齐乱避地入东。逮梁天监五年。诏僧正慧超。到房请。与法宠法云。汝南周舍等。入华林园道义。六年制注般若经。请京城五大法师於五寺。首讲。以旻道居其右。深其悦可。又诏於慧轮殿。讲胜鬘经。帝躬临听。僧智僧晃临川王记室东莞刘勰等。三十人。同抄定林寺一切经论。以类相从成。八十卷。皆取旻考正来上。十一年。感风疾。诏吴郡太守张充吴兴太守谢览给。舟仗资粮津发至都。晋陵太守蔡撙出门候之。叹曰。昔仲尼素王於周。今旻公又素王於梁矣。天监末。诏庄严寺。建八座法轮。讲者五僧。以年腊相次。旻最处后。而徒众剧繁。庄严讲堂。宋世祖所立者。其高广[这-言+(衣-〦)][〦/柔]。非他处比。是日至不能容。诏听停讲五十日。益辟窗牗。进床五十张。犹云迫隘。桄程为之摧折云。讲十地经於简静寺。先为筑堂五间。以增其旧。至日悉满。
　　尤薄於势要。吴郡陆倕一日造房。旻称疾不见。倕欣然曰。此诚弟子所望也。时吴兴太守萧昂过山展礼。山主智迁以告旻。旻曰。吾山薮病夫。无事见贵二千石。昔戴颙隐居北岭。宋江夏王诣之。颙高卧牗下。不与相见。吾虽德薄。请附於戴公。及萧至。旻从后门遁去。
　　其年。皇太子亦遣通事舍人何思澄。致礼赠物。大通五年。诏还都。徙居开善寺。於路旧疾。增剧八年二月一日卒。寿六十一诏。以其月六日。窆锺山之开善。
　　初旻乐禅默。乃依所立义。获入定。问诸禅师。皆曰门户虽殊。造寂则一。每开讲先使众於坐定后为舍灵转经曰。道安故事也。时灵根寺道超。勤学。每祷佛。愿如旻。忽梦。人曰。僧旻法师。毗婆尸佛时。已能讲说。君始发心。岂可遽及耶。但自加功。当得开解。
　　旻造弥勒像。朝夕礼谒。梦像遣化。送菩提树。曰菩提者。梁言道场树也。弟子颇宣其言。旻止之。着述殆百余卷。行世。

　　梁慧约

　　字德素。姓娄氏。东阳乌伤人也。世为东南着族。有善地理学者。使视茔墓。曰法当出苦行而得道者。为帝王师。母留氏梦。长人擎金像。令吞之。已而见紫光绕身。觉而有孕。自尔精神志操异常。及娩。其身香洁白晳如雪。因名之灵粲。七岁入学。即诵孝经论语史传。披文见意。宅南果园。邻童群采而竞。师独以所得。悉分与之而返。乡土业蚕桑。常怀悲恻。为不服缣纩。季父喜猎。泣谏不少变。每叹曰飞走去人类甚远。而好生恶死之情。无所异。终绝膻腥。以感动之。叔则远避他处。杀戮加於旧。忽梦。赤衣神人。手持矛戟拟之曰。汝不听菩萨教化。而日以杀为事。汝可就死。惊觉流汗。且即毁弃猎具。悔过。约一日至其常所猎处。见麋鹿数十头。腾倚随逐。若愧谢状。所居僻陋。无见闻。而约宿习冥感。晓畅教理。念将离俗。而莫识所诣。忽值僧东指云。剡中。佛事甚盛。因不复见。盖神人云。年十二。至剡礼塔庙。究经典。故东境谣曰。少达妙理娄居士。宋泰始四年。辞亲剪落於上虞东山寺。时年十七。南林寺沙门慧静一代僧望也。遂师事之。俄随静住剡之梵居寺。服勤就养。年踰一纪。静亡。尽心丧之礼。服除。乃辟谷饵松朮以遁。
　　及齐之季竟陵王方镇兹地。闻风敬慕。时与智秀昙谶慧次。并召。约后至。腊又差晚。王竟延之上座。众咸不悦。王曰。此人他日且将领袖释门。诸公幸毋过。中书郎汝南周颙令剡。尤加礼。筑山茨锺山之上。邀之。今号草堂寺。颙每见而叹曰。山茨约至。清虚满世。太宰文简公褚渊。太尉文献公王俭。莫不钦属。渊尝请讲净名胜鬘。俭亦请开法华大品。渊寝疾。梦胡僧告曰。菩萨当至。项之约至。所苦遂愈。即请受五戒。给事中娄幼瑜族祖也。每见辄起。或谓此君从孙。何乃尔。瑜曰。菩萨出世。方师於天下。岂独老夫致敬哉。旋里省觐。而二亲亡丧。临诀之余。孺慕斯甚。於是宿留积岁。启迪尤多。还都仍住草堂寺。隆昌中。太傅沈约。携赴外任。在郡以禅诵自娱。异香入室。猛兽驯阶。每入金华山采桔。或游止赤松涧。而神光相属。赤松有馆。道士所居也。道士丁德静者。为崇所病。虽使与善方术者俱。而崇益充斥。病益困。且暴亡。於是长山令徐伯超。议徙约为之主。曾未旬浃。而崇息病愈。后画卧。见二青衣女子。从涧出。礼悔云。夙障深重。报为水精。愿受归戒。梁天监初。沈位尚书仆射。疏请偕。许之。先是约已预言其然。及沈尹丹阳。盖十一年矣。临别之际。辞旨凄惋。俄而沈殂谢。十一年。始诏引见。十六年己亥四月八日。上从受菩萨戒於等觉殿。自尔入见别施漆榻。上先作礼。上未受戒之一夕。约梦自草堂至台门。皆锦罽席路。己坐禅床。去地数丈。天人围绕说法。由是得度弟子着箓者。四万八千人。时有乾鹊升阶。状若听受。至跋事。然后去。又有二孔雀。驱斥不去。诏听上。徐行至坛。俛首而立。上曰此鸟必欲别受生耳。无何二鸟同日化。尝燕居。睹野媪置书数卷于按而出。并植异树於庭云。青廷树。后七日有一叟。请所置书携去。约初不视其何等书也。而树则叶绿华红。扶疎至今。且感鸟如翡翠。赤质长尾。群栖林木中。大通四年。梦旧宅白壁朱门。赫然壮丽。因发愿造寺。诏号本生寺。大同元年九月六日。现疾北首右胁而卧。神识恬愉。了无痛恼。谓弟子曰。畴昔之夜梦。若大众旛华迎我而往者。我其逝矣。十六日。诏遣舍人徐俨参候。至夜五更时唱异香满室者再。左右肃然。乃曰。夫生之有死。自然恒数。勤修念慧。慎勿妄想。即合掌。如入禅定。寿八十有四。夏六十有三。天子悲恸。僚宰辍听览者。二旬有一。是月二十有九日。诏塔于独龙山神僧宝志墓。左。
　　初约卧疾。见一翁。执锡入至。是而寤。前日所见则志尔。又约所乘青牛。忽鸣吼堕泪。至葬之日。诏牵从部伍。吼泪至葬所不已。塔始建。有白鹤一双。绕塔鸣唳。声甚哀。诏王筠。文所树碑。

　　魏法建

　　广汉雒县朱氏子。平生於藏经。能暗诵者千卷。仍有暇与流俗游。将军尉迟回。初承诏破益州。命执城内名僧。以待处置。而建於众中诵经自若。夜有光出建曰。达回所止处。回因寻光诣建顶礼。坐听至且。乃罢。遂问建。诵何经。答曰。华严经下帙第十卷。又问曷不从首诵之。答以为贫道诵次偶至此耳。逈曰法师所诵。能复多少。答曰。始愿暗诵尽一藏。然以懈怠之故。仅及千卷。逈犹未信。遽请曰。可为总诵一徧否。即设高座。使建坐诵其上。而诸僧则分执千卷。以听於下。而证之。其吐纳音句。呼噏气息。似急流之注浚壑。清风之入长松。精诚者略闻余响。疎怠者空望尘踪。七日七夜。数已足千。回起谢曰。弟子军事倥[仁-二+忽]。不能久侍尘席。敢从此辞。出语人曰。昔者阿难。号为总持。以令观之。岂复足以与建杭。斯固益州之至宝也欤。

　　元魏昙峦

　　或为鸾。史失载姓氏。世居五台。灵踪圣迹。习於见闻。年未志学。即出家。陶冶内外典籍。研究四论佛性之指。尝以大集经。词义深密。欲为注解。所作将半。而遽感气疾。周行求医。至汾州秦陵之故墟。登东门城。仰见天门洞开。六欲阶位。上下重复。由是疾愈。将就前业。念以为人命几何。佛法无尽。乃闻江南陶隐居。治长生久视之方。苟得之。以遂厥志。诚未晚也。大通中。南谒梁武皇帝於重云殿。诏有司。引峦从千迷道入。时帝服僧伽黎。着纳帽屏坐绳床殿隅。峦至殿遥见。意其必帝也。然四顾略无几席。独其中设一高座。峦竟升而坐之。竖佛性义焉。遽三呼大檀越。帝始前礼。峦因顾之曰。佛性义深。今略标序。有疑赐问。帝即脱帽。稍加质难。且曰今日向晚。明当相见。峦下座出。所历诘曲。余二十门。无少差谬。帝叹讶以为此道虽老侍从。数往来者。犹或误。而其人才至。便尔。岂易欺哉。
　　翌日诏入太极殿帝降接听造隐居勾曲山中。获仙方十卷。遂东游海上。路沮浙江波涛之险。传者以有鲍郎子神。灵甚。祷之可济。峦许为奏帝起祠宇。神复现形谢。及辞帝北归。果如所许云。时菩提流支方阐化魏境。峦悉出所获方。示之曰。吾佛法中。亦有胜此者乎。流支即授以观经。且谓苟依以修治。当证无生。况长生乎。唾去其方。弗一省览。峦并举以投之火中。俄居并州大寺。徙居汾洲北山石壁玄中寺。或聚徒介山。盖今所谓峦公岩者是也。兴和四年终于平遥山寺。寿六十有七。终之日。人咸见旛华幢盖。香气乐音徧布。其着述。有调气论。礼净土偈。安乐集等。行世。自号玄简大士。

　　齐僧范

　　相州平乡李氏也。幼习群书。至二十三。备通七曜九章。天文地理。卜筮之学。游从者众。抵掌解颐。相与为乐。而年盛貌都。思附法门。烧一指节以自誓。伉俪之义。情欲之念。未尝少动其心。二十九时闻讲涅盘。神开理会。遂师事僧始於邺下。而出家焉。初宗涅盘。俄入林虑山。禀禅诀。未几。从洛下献公。听法华华严。后徙辙光公逮行化齐魏。弘物尤多。旋趾邺都。声誉斯重。故使崔觐注易。咨而取长。宗景造历。求而舍短。大儒徐遵明季宝顶等。愿受菩萨戒。皂白归之如市。讲华严十地地持维摩胜鬘。各有疏记。复变疏引经。制为论。以是涅盘大品等。并称论焉。独地持名述。然言行相辅。禛祥屡降。尝於显义寺。为胶州刺史杜弼。讲华严。至六地忽有一雁飞下。自浮图东。顺行入堂。正对高座。伏地若听。席散还顺塔西而出。尔乃鴹逝。又夏讲。雀伏座之西南。终于九旬。
　　又在济州有鸮来听。讫席便去。其感异类如此。方阐华严。僧或骂曰。是伽斗竟何所解。夜觉有物捶其僧。死复苏。
　　偶过他寺。值布萨日。意欲闻戒。寺僧升座将竖义。且曰。布萨僧常事耳。竖论法相。不亦可乎。忽见神人雄特。问座上僧曰。今日何日。答曰。布萨日。神即搭之。拽於座下。委顿垂死。次问第一座。搭拽如之。由是自励不敢说欲。乃至疾重。舆而就僧。将终之日。延像入房。下床跪地。惟悔宿触而已。日正午。卒于邺东大觉寺。春秋八十。天保六年三月二日也。

　　周亡名

　　出宋氏。本名阙殆。世为南郡衣冠望族。弱龄绝意婚。娶任怀游适。每慕阮嗣宗之为人。长事梁元帝。尤见礼待。有制作。帝必称述。从容御筵。赐问优渥。逮梁祚云替。潜迹玄门。逃避尘累。远客汶蜀。始事兑禅师。兑定学澄明。声流关邺。而名以辨慧发之。是宜其志於道者所趋也。会周少保蜀国公宇文俊。出镇井络。供养殊伦。及齐王继政。敬仰弥隆。邀与谒帝。诏为夏州三藏。然以名文翰可观。宜从征拔。任以台省。而名雅亮卓然。终无磷涅。天和二年五月。大冢宰宇文护。遗以书。名答以乡国殄瘁。宗戚丧亡。诚得收迹严中。摄心尘外。支养残命。敦修净业。此本志也。寄骸精舍。乞食王城。任力行道。随缘化物。斯次愿也。不尔安能愦愦。久於尘埃间乎。护得书。知其难动。乃遣书迎之。名达咸阳贵游。奉谒盛筵。厚味日至。名益媿焉。乃拟周庙之制。作文以铭金人之膺。其序曰。余十五而尚文。三十而负誉望。值京都丧乱。冠冕沦没。海内知识。零落殆尽。呜呼夫其以回天倒日之力。一旦雕谢。泰山盘石之固。忽焉烬灭。定知世相无常。浮生虚伪。譬如朝露。其停几何。子是以弃其簪弁。剃其须发。衣衲杖锡。誓欲枯木其形。死灰其虑。弃捐识业。以求虚寂。庶几以法界如意之宝。九缄於身。其亦愈於三缄其口者矣。其辞曰。古之摄心人也。诫之哉。诫之哉。无多虑。无多知。多知多事。不如息意。多虑多失。不如守一。虑多志散。知多心乱。心乱生恼。志散妨道。勿谓何伤。其苦悠长。勿言何畏。其祸鼎沸。滴水不停。四海将盈纤尘不拂。五岳将成。防末在本。虽小不轻。关尔七窍。闭尔六情。莫视於色。莫听於声。闻声者聋。见色者盲。一文一艺。空中小蚋。一伎一能。日下孤灯。英贤才艺是为愚蔽。舍弃淳朴。耽溺淫丽。识马易奔。心猿难制。神既劳役。形必损毙。邪径终迷。修途永泥。莫贵才能。是曰昏懵。恶拙羡巧。其德不弘。名厚行薄。其高速崩。徒舒翰卷。其用不恒。内怀憍伐。外致怨憎。或谈於口。或书於手。邀人令誉。亦孔之丑。凡谓之吉。圣谓之咎。赏悦暂时。悲忧长久。畏影畏迹。愈走愈剧。端坐树阴。迹灭影沈。厌生患老。随思随造。心想若灭。生死长绝。不死不生。无相无名。一道虚寂。万物齐平。何胜何重。何劣何轻。何贱何辱。何贵何荣。澄天媿净。皎日惭明。安如岱岭。固比金城。敬贻贤哲。斯道利贞。
　　又着至道论。淳德论。遣执论。去是非论。影喻论。修空论。不杀论等。有集十卷。盛重於世。不知所终。有弟子僧琨。性沈审。善音调。为隋二十五众读经法主。后於曲池。造静觉寺。每临水映竹。体物赋诗。颇有篇什云。

　　周僧玮

　　姓潘。汝南平舆人也。素事蔬布。年十三。获圆顶相。习诵金光明等经。既具戒品。遂依杨都帝释寺昙瑗律师听十诵讫。五年而持犯开遮之旨。无所疑滞。乃入摄山栖霞寺凤禅师所。禀承息观。频蒙印可。后又徙居南阳之雾露山焉。声光昭被。诏至京师屡加顾问。仍诏公卿近臣。后妃外戚。咸受归戒。天和五年。葬母而东。诏安州三藏。绥理四众备悉六和。经营寿山梵云二寺。尤美轮奂。未几。诏於都城之内。起天宝寺。以奉禅燕。既被征召。身范林野。壤衣粝味。以尽余报。朝廷推敬焉。建德二年九月十日。遘疾。无几而终。春秋六十一。以三年二月。返葬于安陆之山。新野庾信制文勒碑。

　　后梁法常

　　夙有声。高齐时。领徒漳邺。兼弘定慧。齐氏尊为国师。俄以齐荐乱杂。众尤嚣杂。俱利之功。殆不可得。由是变形服。而南游衡岳。沙门法隐。久居荆峡覆船山之东岭。日诵法华维摩思益。以求度。然心观未闲。久无所得。偶见常於松滋而问津焉。默不加答。因邀与同夏。及自恣。遂翘勤哀恳。以祈开示。然后闻所未闻。顿忘缘系。一日常访故人胡君义言别。不值。乃记远行之岁月于壁以去。盖谓其迁化时也。方迁化时。语诸僧曰。吾今日作一觉长眠矣。遽入室右胁卧。明日怪不起。撼之已寂。

　　陈昙瑗

　　金陵人。自幼及长。罔替听涉。数论时宗。该贯无遗。尤以文华自处。名重京邑。而讲席则专师十诵。五众揖其风猷。士贵从其津济。有陈之世。莫之与让。宣帝诏境内之僧受戒。非满五夏皆参律肆。仍於都辇大寺置场。有司给备衣食。凡监捡科举之职一以委瑗。於是瑗乃搜擢明习辞义者。二十余人。以敷厥训。而道器大增。或有学成告归。则瑗必召问理事。使无凝滞。而后遣之。由是风俗为变。诏褒美。且升国僧正。住光宅寺。力辞。许之。庆吊斋会悉谢绝。石泉林竹。遇即忘返。每游锺阜诸寺。揽物怀古。触兴赋诗。与洪偃法师相唱和。太建间。卒于所住寺。春秋八十二。瑗之将终也。谓众曰。生死对法。凡圣皆缠。自非极位。谁能免者。愿勖进修。毋沦后有。幸诸梵行。同思此言。道俗叹其明正。诏依西域法。阇维之。建塔立碑。以垂永久有十诵疏十卷。戒本羯磨疏各两卷。僧家书仪四卷。别集八卷。行世。

　　陈慧布

　　广陵郝氏子也。世为将家。有戎役。年十五。上疏愿领徒隶五千。清荡宼塞。朝廷伟其志。年十六。兄既云丧。乃悟非常。亟欲引去。而亲眷以其素有武略。可绍先业。弗许。至年二十有一。始遂剃落。即依扬都建成寺琼法师。学成实论。已而去依摄山止观寺僧诠法师。务弘大乘诠之徒通三论者。且数百人。其中故有四句朗。领语辨。文章勇得意布之。目。而布称得意。则其造诣可见。后於大品善达章。获证。入自尔誓不讲说。常乐禅寂。北游见可禅师於邺可曰。法师能破我除执。其进道可既耶。因纵观筵肆。理无二致。独尽写章疏。遗朗公。资其敷演。所蓄仅衣钵。尝造思禅师议论。[褒-保+公][褒-保+公]忘食。息。思以铁如意。击桉叹曰。万里空矣。此土何可得哉。尤见重於邈禅师。持律严甚。梁泰清末。侯景叛。值岁荐饥。布尝三日饿。至四日困矣。或遗之饭。以有肉气。却弗食。故有足疾。医令服薤。而愈。亦每发露忏悔。见诸人乐生西方者。则曰。其土虽净非吾愿也。吾所愿在化度众生。正欲生三途苦趣。以相救济。然安能於莲华中。十劫受乐耶。陈至德中邈公引恭禅师。谋建栖霞寺於摄山。众推布结净开滞。才扣犍槌。已居高座。块然端默。见者敬慕。陈主诸王。并承戒范。如佛无异。慕。年不参众食。诏给乳牛。回施僧众。贞明元年。寿跻七十。忽叙别云。布於命限。可更住世三五年在。但老困不能行道。岂如早生边地。而作佛事之为快也。各各努力珍重。於是屏粒不食。气垂绝。诏太医就诊视。缩臂不许。皇后沈氏。愿传香。亦不许。但以参学徒众。委之恭禅师而已。十一月二十二日。卒于栖霞新寺。手屈三指。伸之复如故。布之将终也。地连动七日。及舁柩山地又动。且太史台奏。道人星不见。兹其所以关系者。顾不重欤。先见布谓人曰。昨夜二菩萨见迎。一是生身。一是法身。吾已许之矣。寻有诸天迎。吾不许也。同寺侃禅师者。亦以为夜有流光照室。出户视之。见二人入布房。岂即二菩萨耶。且语之合。

　　陈智文

　　姓陶氏。丹阳人。母齐中书阮韬女。文始在娠。梦梵僧以松枝授之曰。与汝子男。为麈尾。及生。骨气视他有异。年十五。师宝田寺沙门智成。受具之后。即依奉诚僧辩。学十诵。复归大明彖公下。通练诸部。梁大同七年。诏於光业寺。首开律藏。以灵味瓦棺等寺奏请也。时陈郡殷钧为檀越。听众二百。成规肃然。属梁季。祸难荐作。乃避地闽中。而僧宗法准皆执卷请益。真谛三藏亦同止晋安。故讲译交会。而法门增气矣。屠沽变业。渔猎革心。内众资身之具。於是备焉。逮陈氏有国。徒侣益进。宣帝尝用兵淮淝。诏僧尼餫饷。以纾民力。文因谏曰。君子以礼义为国。而役及出世逃俗之士。岂礼义哉。且启敌人觊觎之心。陛下今日宁欲以效宇文之酷乎。宇文之废灭三宝。是自废灭也。祚促禄穷。行当见之。乃停罢前诏。尚书令济阳江总尤忻慕。阅旬日辄造房访道。隋兴宪章頺弛。仍赖文以振励云。玺书为褒勉。前后州将皆尊仰。年德。修敬罔怠。柱国武山公郭衍。每躬携妻子。诣寺斋会。请敷畅。负笈来受。动盈千数。开皇十九年。二月二十日。终。於所住寺。寿九十一。窆寺之南山东垄。直辩律师墓。平生讲十诵。八十五徧。大小乘戒心羯磨等。二十余徧。金光遗教等。各有差。着律义疏十二卷。羯磨疏四卷。菩萨戒疏两卷。弟子得戒者。三千余人。得法者则道志法成为拔萃。昔文梦。钓海获二大鱼。心独异之。以询建初琼上人。琼曰斯吉兆也。后必有二龙。传公业者。志才解优美。太尉晋王礼敬之。待为家僧。仁寿间。慧日道场释法论。为文树碑。以表其墓。

　　新修科分六学僧传卷第十二
　　新修科分六学僧传卷第十三

　　　　淛东沙门　昙噩　述
　　戒学
　　弘法科(三)

　　隋昙延

　　出蒲州桑泉王氏也。其先仕齐周。世皆致贵显而延尤嗜学。年十六。偶听妙法师讲涅盘。遂出家。逮弱冠。即就开演。义理融贯。词辨优赡。识者敬慕焉。每曰。佛性寔涅盘宗极是诚游神之府也。既进具。更听华严大论十地地持佛性宝性等。部皆统津准的。超略前导。尝顾影曰。余与尔久处沦潜。今犹飘泊。将同精思要道。乐志穷山。可乎。遂隐於太行百梯寺。即中朝山也。山有薛居士者。闻见该博。谒延以方圆动静请赋。延应声曰。方如方等城。圆如智慧日。动则识波浪。静类涅盘室。薛惊叹以为未尝见。尔后往来。恒质疑义。延念着涅盘疏。夜梦人白服白马。谈授经旨。而马髦尾拂地。延则手执马鬃。觉而知为马鸣大士。委寄宗纲之兆。疏成。遂陈於州治仁寿寺舍利塔前。祷曰。若幽致微达愿示明灵。如无所感。誓不传授。言讫。卷轴光明竟夜。塔中舍利。放光接之。亘三昼夜。表闻。帝悦。诏延就讲。佥议以比远公所制云。延既长讲。帝常送供。然犹以百梯路远。为卜中朝西岭形胜之地。造云居寺。给以国俸。玄侣如归。建德中。陈使周弘正来聘。朝廷闻其才辩。议择所以抗论者。蒲州刺史中山公宇文氏。承诏举延是日帝躬御法筵观听。而弘正诚为勍敌。僧望二人皆挫衄不振。群僚失色。於是延居坐末。不次而起。帝曰位未至。何遽起也。延曰。若是他方大士。固足仰烦诸德。今远国微臣。在小僧堪任其事。径升高座。帝又曰。何不礼三宝。答曰自力有余奚待加助帝大悦。弘正方构责致难。延复引义开辟。而弘正颇挟讥调用前殿后。延乘势窘辱。事同拉朽。弘正即顶拜。自陈云。弟子往来三国。访可师者。不图今日乃遇於此。及弘正辞归。宿构风云山海诗四十首。上延。延一经目。命笔和之。辞意清美。弘正益悦服焉。遂跪而启曰。愿示一言。佩之终身。延曰。为宾设席宾不坐离人极远热如火规矩之用皮中裹。弘正曰。敢不奉教。俄诏授国统。武帝废教。谏不听。居隐太行。帝屡以辅弼征。不出。天元间。帝疾。诏仍立尊像度菩萨僧二十人。延有名焉。然犹以未全形服不许。逮隋革命。即祝发服僧伽黎。执锡来廷。遽先奏曰。敬闻皇帝。以四海为务。而劳神佛法。天下幸甚。帝曰。弟子久有此意。所恨未能如愿耳。遂与论复教端绪。请多度僧。诏先度千人以副其请。所废伽蓝。并从修举。僧亦自尔而度者多矣。迁都龙首。诏给地於广恩坊。立延众寺。以处法师。开皇四年。诏改延众。为延兴。且改旧所居云居寺。为栖岩寺。诏太乐令齐树。提造中朝山。佛曲以传世。供养一日。诏赐寺烛。始至。未爇而自明。延奇之。以事闻。因又改延兴为光明。后复别建光明寺。六年旱。集僧二百於正殿祈雨。无应。帝谓延曰。天何由而久不雨。延奏以事由一二。帝与群僚。莫达一二之意。诏京兆太守苏威问之。答曰。上愆玄化。下违治术。此在陛下万机之主。诸公毗赞之臣。故雨而不雨。事由一二耳。帝躬祈雨。诏延登御座。南面授戒。帝及百官五品已上。咸席地。北面受八戒。日正中且讫事。忽天起片云。须臾徧布甘澍。沾足近远。帝悦。赐帛三百匹。延一时散给悲敬殆尽。寺主道睦。尝告以粮可仅支两食。急散众则庶几。延曰。使都竭。众乃散。明日诏送来二十车。项又遗以五百石别馈延。方荐饥。僧侣赖以安堵。延非有先见。讵臻此。诏拜平等沙门。录天下僧尼事。犯刑网者。对之涕泣。使惭愧忏悔而后已。开皇八年八月十三日。终於所住寺。寿七十三。遗表不录。帝哀恸。王公以下。并往吊临。罢朝三日。赙五百匹。齐千僧。以举灵舆。弟子沙门童真洪义通幽觉朗道逊玄琬等则秉香炉前导。文武职僚。如膝王咸被发徒跣而从。阇维于终南之下。俄诏斋三千僧於阇维地。斋毕举火。天无云翳。而细雨飘洒。众叹以为何异如来入灭。而诸天堕泪之状哉。延长九尺五寸。手垂过膝。目不邪视。而光射尺余。容止邕肃。风骨奇峻自其师上权衡教门饮食衣裳出乘舆之副。其富贵亦至矣。然而卑牧慈诱。自他兼利。度量浑融。诚莫窥其涯涘也。平居祈生安养。注想不移。未终之前。寺邻任金宝父子犹信向见空中。幡盖列柩前两行而引。由寺之南。达于西山。内史薛道衡白吊有文。见别集。

　　隋灵藏

　　雍州新丰王氏子。幼岁礼颕律师为和尚出家。妙尚冲虚。兼崇纲务。论专智度。律善僧祇。学者敛衽。周初教门隆盛。国家每岁别度僧尼。以藏识解明正。仍使铨品材业以应命。属隋祖龙潜。素与藏之本师相爱。以故藏尤[款-士+止]狎。及受禅。迁都南阜。诏置国寺。且听藏自择形胜。以便其意。即今之遵善坊。大兴善寺也。自尔中使接轸。礼遇丰缛。珍味异馔。时见分饷。又诏左右仆射。两日一入寺参坐以镇之。诏宫殿诸门。听藏往返。不得如常例按籍。开皇四年。关辅饥。诏百姓悉诣洛阳就食。藏因从驾幸洛阳。男女之求度者。所在成聚。上曰。弟子是俗人天子律师是道人天子前后度人凡数万。事闻益喜。且曰。律师度人为善。弟子禁人为恶。事虽有异。意则不殊。至於译经。身先众范。未知寺任。刚正有声闻。开皇六年卒。寿六十八。葬南郊。

　　隋道正

　　沧州渤海人。居无常处。学无常师。宗兰若法。栖息深林。乞食聚落。坐而不卧。道俗或从咨访。则略示其纲猷而已。然经筵论席。虽徧游历。偏以成实知名幽冀。有隶公贯者。挽正住寺。而正终不屑也。因隐遁岩谷。综述宪章。名之曰六行。盖凡圣修法也。包举一化。融摄万衢。其一曰凡夫罪行。次二曰凡夫福行。次三曰小乘人行。次四曰小菩萨行。次五曰大菩萨行。次六曰佛果证行。合六部。略则一卷。广则二十一卷。其前一半为叙分。其后一半为行体。意以东夏释种。多滞名相。罕附正因。兹欲舍筌检理。壹宗禅观。以济神爽尔。开皇七年具状奏闻。左仆射高颕。为集名德於禅林寺论议。时座中有斥以海隅之士。凌跨帝京者。正闻而叹曰。法亦岂拘方所哉。然秪将以简定邪正而已。地之中边。非所问也。众遂散。其说竟寝。正知浇季之弊。固未易化。乃委其书於方禅师所而归。世莫详其所终焉。

</div>
    <div class="pagination">
<a href="新修科分六学僧传_page20.html">上一页</a><span>...</span><a href="新修科分六学僧传_page16.html">16</a><a href="新修科分六学僧传_page17.html">17</a><a href="新修科分六学僧传_page18.html">18</a><a href="新修科分六学僧传_page19.html">19</a><a href="新修科分六学僧传_page20.html">20</a><span class="current-page">21</span><a href="新修科分六学僧传_page22.html">22</a><a href="新修科分六学僧传_page23.html">23</a><a href="新修科分六学僧传_page24.html">24</a><a href="新修科分六学僧传_page25.html">25</a><a href="新修科分六学僧传_page26.html">26</a><span>...</span><a href="新修科分六学僧传_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
