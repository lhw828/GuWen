<!DOCTYPE html>
<html>
<head>
    <meta charset="UTF-8">
    <title>名僧传抄 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名僧传抄 - 第 3 页/共 4 页</h1>
    <div class="content">　　不知所从来。多见在寻阳。常自称郑散骑。江陵人边僧归。商行至寿阳。将还江陵。通欲寄物於其担上。僧归不肯受。通强之。僧归为受。亦不觉重。行数里别去。谓僧归曰。我有妇。在荆州三层寺作尼。名惠绪。汝至彼可为相闻道我寻往也。言毕忽然不见。僧归至荆州。具为惠绪言之。结尼禅行道德人也。既无此兄。不解所以。后至寿阳。寻之不知处。通后来荆州。到惠绪房。绪已死矣。讯问委悉。寺中知必通也。由留荆洲。与人行见丘墓。皆识名字氏族。四月八日。於上明东寺齐。随众僧行道。於众指示人云。某人经作劫。如是者数人。群盗一时走去。於江津路值一人。以马杖鞭通。通曰。汝忿归看汝家何如。此人至家。火已烧其宅矣。齐永元初。就任漾求酒曰。宜应远行。永不复相见。为谢诸知识。并宜精进。慎幼退转。饮酒毕。至市东墙卧地。既视死矣。数十日忽复於市见之。市人遂视。久久乃没也(云云)。

　　名僧传第二十二
　　道汪

　　本姓潘。长乐人也。世规家训。以廉约为风。姿禅高秀。长七尺七寸。幼有不恒之识。宗族固已异之。少孤随叔在京师。年十三。投庐山远公出家。研味禅律。停山十余载。新出诸经。靡不精综。大涅盘经。后传江左。复还京师。计论大义。□□费游文子雅相知爱。命子侄咸师之。茹蔬餐素五十余年。博综经律。穷览数论。兼涉外典。识瞻开诱。才强计辨。自龙花祇洹天竺武担相思长碛诸寺。缮基启剎。莫不仰止高轨。修禅习诵。日夜无缀。[岷-氏+民]蜀佛法由兹大盛。益土有流寓之民。数千余家。淫祀倒见。不识正道。自汪至后。敬挹清尘。宗崇释氏者。殆将本半宁。蜀郡常元祖。少事父母以孝。门。深信大法。元嘉二十四年卒。与其友人梦云。我从任法师。受菩萨戒。今得生兜率天。为善利天子。因卿语儿辈。勿复祭奠。刺史吴郡陆简子。天相礼遇(云云)。

　　名僧传第二十三
　　惠永

　　河内人也。出家为竺昙现弟子。现笃志直方。少有清节。长慕肥遁。山栖养志。以晋太和中。於寻阳庐山北岭下。创立寺庙。永以北岭下尚多喧动。移於南岭之上。筑葺房宇。构起堂殿。与烟霞交接。名曰凌云精舍。於是弃绝人事。隐居幽岳。弊衣菜食。禅诵为务。时有往者。转闻香气芬馨。流於各内。永室中堂有一虎。若有畏者。驱令上山。客去便还。甚能驯伏。由是道俗景仰焉。永尝独下山。薄脱而归。至乌桥。乌桥营主饮酒大醉。乘马当道。终不相过。日转逼暮。求请不从。振锡向马。马惊反掷。营主落地顿仆。不能即起。马僻易入草。明旦营主入山忏谢。谓永使神力。永曰。贫道体君饮酒。初不相怪。以常扣锡。遂至於斯。苦审有此改。当是戒神见护耳。永性谦恭精苦。虽遇疾病。而长齐不癈。春秋八十三。晋泰元五年卒(云云)。

　　惠精

　　又名昙戒。本姓卓。南阳人。晋外兵郎[来*来]阳令潜之弟也。幼而家贫。无衣着。不得从师友。负薪炙火。披玩六籍。后闻于法道讲放光经。借衣听焉。告其兄曰。始悟儒浅近。道教虚旷。不能复驰骋方内。政欲自放人外耳。潜曰。诚复人各有心。何能独善其志。年十九投释道安。安津为同学。甚相知敬。游方请业数四年中。忽请安曰。世间之苦难可大堪。百年俄顷复不待人。虽苦之速。德行为先。精学足以导心。今就行道去。安曰。兼之为胜。如不能兼。各从其志。吾助尔憙。诵经五十万言。礼佛为业。时禅法未传。依经独坐。晋临川王雅相礼待。资给四事。后与安同憩长安太后寺。安平后隆安中疾病。口诵弥勒。未尝懈息。弟子智生侍疾。问曰。何不愿生西方。而专呼弥勒。答曰。吾等道安八人先发誓愿。愿生兜率。面见弥勒。道愿悉以先见。唯吾尚存。欲遂本愿。语毕。即有光照于身。容颜更悦。俄而迁化。春秋七十。葬于道安墓右(云云)。

　　竺法纯者

　　未详何处人也。住会稽山阴显义寺。精进苦行。游心虚寂。众甚敬焉。请为寺主。晋元兴中。为寺治墙。至兰上买故屋材。向暮与榜船人并屋主妪人入湖。须臾风起。云气四塞。自念与女子同殒。实寄耻辱。飘霰骤疾。惊浪飞奔。船小水入。归告观世音。并经诵。俄而湖中有空船。横来迅疾如飞。直至船侧。诵念弥笃。有顷至纯别加寻访。船遂主无。其舟诚所感如此(云云)。

　　竺惠庆

　　广陵人也。清心高邈。识虑虚远。不修世仪。专笃戒行。温仁贞素。雅有风德。柔蔬时食。少长一槩。涉学经律。泛研禅诵。诵法华十地维摩思益。虽不南面称法师。而理怀简表。晋义熙中。游步长安。备浪道艺。宋元喜时。复入庐山。求诸德胜。时荆杨大水。襄凌浩汗。庆始达。小雷景风总至。同侣强力先皆入浦。庆船迟重。后来未及。杨侯鼓怒。耸浪浮天。庆生平计尽。愿望唯佛。於是诵念观世音。心无异向。岸上之人望见其船。匝风截浪。状若人牵。俄顷之间。安全到岸。於是散落嚣磨。澄心净域。游处之地。莫不弘道。三归五戒弟子。贵贱数万人。举言发响。如风靡草。盛造经书。频营法集。春秋六十有二。元喜二十九年卒(云云)。

　　惠果者

　　豫洲人。清规索履。爰自童[歹*专]。奉亲孝。事师敬。家贫衣食不给。元喜四年。负笈南游至京师。住瓦官禅房。簟食屡空。不啖鱼肉。烧香礼忏尤懃讽诵。十地法华三乘方等靡不通览。清声秀誉。与僧据齐名。果尝於清前。忽见一人。身着衣帢。[佥*殳]板致敬。果问曰。汝是何人。答曰。昔为此寺沙门。今报为啖粪之鬼。果曰。昔何所名。今那着帢。答曰。名不足道。临出寺遇事还俗。果曰。为何罪过。而作此鬼。答曰。昔作直月。多请饭食。以酱酢乞人。法师道德。幽显同敬。请作功德。令离此身。果曰。当为礼诵。都有物不。答曰。昔有三千钱。埋东房前大柿树下。去时不得取。愿取为功德也。言讫不见。果告众掘得三千。为造法华经一部。余物设会。会后一月余日。梦见此鬼。自云。当得更生。故未能称大差於此也。果仁爱远被。为世津梁。皆类此也。春秋七十六。泰始六年卒(云云)。

　　名僧传第二十四
　　道海

　　江陵人也。厉行懃修。少长一节。安贫守约。不改其操。尝於长沙寺。冬齐将讫。时诸僧共作无量寿齐。海素空磬。无以从众。乃发愤增厉。然二指以供养。因遂顿问。殆将仆绝。时诸师僧云。但归命观世音菩萨。可得痛愈。於是锻心正念。俄尔便愈。后日暮出塔下经行。因便危笃。至明日将夕曰。今有胜人在空中。遥来迎之。从公室宅。犹尚卑陋。将是福业未积。因明称报应。诲诱其功。言讫安卧。[怡-台+雇]然而尽(云云)。

　　道法

　　本姓遭氏。炖煌人。禅思出於人表。苦行照见三涂。闻[庸-用+巾]蜀粗怀信向。胃岑而游焉王休真费铿之请为兴乐香积二寺主。乞食供斋。常减其分。以施虫鸟。坐禅习诵。昼夜无癈。每至夕。輙脱衣。於弥勤像前。养饴蚊虻。如是多年。后见弥勒。放种种光。齐中白光。直入地狱。见诸先缘及一切众生受苦之。又善神咒。元徽二年因於禅思。卒於绳床(云云)。

　　僧业

　　本姓冯。蜀郡城都人。索行贞。奉持律业。蔬食勇猛。心形不缀。宕渠太守江阳钱。生世事外道。忽梦入寺礼拜。见一白玉珠。长四寸。悬在空中。复有散衣。高覆其上。又一重珠。随其手中。既旦遇见僧业。共述所梦。业便奖发。遂能精进。共市地。以元徽五年。立寺焉。谓为慈氏寺。以所悟为名。业乃移住之。厌恶秽形。期彼常乐(云云)。

　　名僧传第二十五
　　法惠

　　本姓李氏。高昌人。少好射猎。酣酒弦歌。其妇美艳。一国无双。高富子弟。争与私通。惠他日出游。为豪富所打。友人报语。惠自思惟。己有大力。必当见杀。避往龟兹。乃愿出家。贫无法服。外国人死。衣以好衣。送尸陀林。辞诀而反。惠随他葬家人去彼。剥死人衣。遇起尸鬼起。相菆臾更为上下。凡经七反。惠率获胜。剥取衣裳。货得三千。以为法服。仍得出家。修学禅律。苦行绝群。蔬食善诱。心无是非。后还高昌。住仙窟寺。德索既高。尼众依止。禀其诚训。唯都郎中寺冯尼每谓惠曰。阿阇梨未好。可往龟兹国。金华寺帐下直月间。当得胜法。惠信尼语。往至龟兹。到见直月。直月欢喜。呼进房内。以蒲陶酒。一斗五升。服令其饮。惠大惊愕。我清净久。本来觅法。翻饮非法之药。苦执不肯。直月急推令去。惠即退思。遂不敢违。违便顿饮尽。醉问而卧。直月锁房。乃更余行。及惠酒醒。追自拔恼。我忽犯戒。悔过自责。槌打身体。欲自害命。於此少时。得第三果。直月还问曰。得和后。还高昌。大弘经律。道俗归敬。颀动乡邑。齐永元年。无疾坐亡。手屈四指云(弟子惠化所述云云)。

　　名僧传第二十六
　　僧表

　　本姓高。凉洲人也。志力勇猛。闻弗楼沙国有佛钵。钵今在罽宾台寺。恒有五百罗汉供养钵。钵经腾空至凉洲。有十二罗汉。随钵停。六年后还罽宾。僧表恨不及见。乃至西踰葱岭。欲致诚礼。并至于宾国。值罽宾路梗。于宾。王寄表有张志模写佛钵与之。又问宁复有所愿不。对曰。赞摩伽罗有宝胜像。外国相传云。最似真相。愿得供养。王即命工巧。营造金薄像。金光陜高一丈。以真舍利置于顶上。僧表接还凉州。知凉土将亡。欲反淮海。经蜀欣平县。沙门道汪。求停钵像供养。今在彼龙华寺。僧表入矣。礼敬石像。住二载。卒于寺(云云)。

　　智严

　　西凉洲人也。才干清秀。业行精恳。菜蔬布衣。博施慈爱。□□又疑儿童时曾受五戒。有所犯。后受具足。恐不得戒。积年禅观。不能自决。大为忧苦。遂更与弟子智羽智达。泛海重至天竺。以事问罗汉。罗汉复不能决。乃为入定。往兜率问弥勒。弥勒答云得戒。严大欢喜。於是步还至罽宾。无疾而卒。时年七十八。弟子智羽智达。还传此语(云云)。

　　宝云

　　河北人也。志局简正。师友称之。太元十四年。入庐山。时年十八矣。值造波若台。通债少僧贞石筑土。云投一石。石相击。误中一犊子死。惭恨惆怅。弥历年所。隆安元年。乃辞入西域。誓欲眼都神迹。躬行忏悔。遂游于阗。及天竺诸国。与智严法显发轸。是同游造各异。於陀历国。见金薄弥勒成佛像。整高八丈。云於像下。箅诚启忏。五十日。夜见神光照烛皎然如曙。观者盈路。彼诸宿德沙门。并云灵辉数见(云云)。

　　法盛

　　本姓李。垄西人。寓于高昌。九岁出家。勤精读诵。每曰。吾三坚未树。五众生灭。合会有离。皆由痴爱。若不断三毒。何求勉脱。年造十九。遇沙门智猛。从外国还。述诸神迹。因有志焉。辞二亲。率师友。与二十九人。远诣天竺。经历诸国。寻觅遗灵。及诸应瑞。礼拜供养。以申三业。□忧长国东北。见牛头栴檀弥勒像。身高八寻。一寻是此国一丈也。佛灭度后四百八十年中。有罗汉名可利难陀。为济人故。舛兜率天。写佛真形。印此像也。常放光明。四众伎乐四时笑乐。远人皆卒从像悔过。愿无不克。得初道果。岁有十数。盛与诸方道俗五百人。愿求舍身。必见弥勒。此愿可谐。香烟右旋。须臾众烟合成一盖。右转三匝。渐渐消尽(云云)。

　　名僧传第二十七
　　僧供

　　豫洲人也。少持高节。以戒德知名。住瓦官寺。后招率同志。造丈六金像。铸始毕未出模。未知美恶。值义熙十二年铜禁甚严。有犯入死。供为官所录。在湘府判奸。锁械坚重。无复生冀。一心念观世音。兼昼夜诵经一月许日。梦见其所铸像。来至狱中。以手摩供头。问曰。汝怖不。供启言。恐必死。像曰。无所忧。供观像相貌。见[离-蹂+月]前方一尺许铜色燋沸。罗辟既定。至形日。参军应来监杀。当驾车而牛不肯入。既入便奔。车即坏败。遂更克日。乃有勑至彭城。若未杀僧供者可原。遂获勉济。还见所铸像。[离-蹂+月]前果有燋沸。供既瑞验。清答日勤。以至舍命(云云)。

　　道矫

　　高陆人也。性清约。蔬食禅诵。住龙花寺。专当寺任。恪居客众。元嘉十六年。磬率衣资。开诱闻业。与建康民朱舛孙。共起佛殿三间。并诸花幡。造夹苎弥勒佛倚像一躯。高一丈六尺。神仪端俨。开发信悟。春秋九十三。二十六年卒(云云)。

　　昙副

　　本姓邹。邺阳人也。清贞有风望。十余入道。憩安乐寺。宿植其因。产业丰积。虽蕴金盈遗。不以累心。行慈悲。知止足。常内怀矜伤。以济物为务。为沙门宝志所敬。常言此人五法城之侣也。每记之云。君当生兜率懃慈氏。符其本愿。会其夙心。乃舍赀财。造法花无量寿弥勒四天王遗教。乃贤劫千佛名。僧尼戒本。各一千部。作布萨筹十万枚。传布遐方。流化殊域。开畅微远。竭财弘教。尽思幽深。应门到广。戒行精峻。唯至唯勤。乃通梦想。有人语之曰。若兜率之业已辨。无所复虑也。又梦弥勒佛手摩其顶。天香幡气神龙现体。一二年中灵应想袭。春秋六十余。齐建四年卒。武陵都尉舟扬仁益弟之立碑(云云)。

　　名僧传第二十八
　　释法祥

　　精进有志节。以元嘉九年。立弥勒精舍(云云)。
　　文历二年五月晦日(午时)於笠置寺福城院南堂。书写之毕。柳宗性自去十三日参笼当山。名僧传三十卷中令抄出。弥勒感应之要文之次。其外至要之释。聊所记置之也。此书世间流布。惟希之间。发殷懃大愿。抄弥勒要文之今。虽似交余事。只为备后览也。门迹之辈可哀其志矣。仰愿以此处处要文抄出书写之功。必结生生常随弥勒值遇之缘矣。
　　右笔笠置寺住侣沙门　宗性

 (附)名僧传说处

第一
　　僧佑撰三藏记萨婆多部事　　摩腾事　　法兰事　　僧会三七日祈请得舍利感应事　　舍利威神岂直光明而已劫烧之火不能燔金刚之杵不能坏事

第二
　　罗什见中百二论始悟大乘事　　梦释迦如来以手摩罗什顶曰汝起欲想即土悔心事　　罗什三藏译法华等诸经论三十八部二百九十四卷事　　汉土三千徒众从罗什法事　　罗什临终众僧告别曰事　　罗什烧身之后舌犹存事　　涅盘后分宋地无缘事

第三
　　灵鹫山本名虎市山事　　满二十受戒西土此土异说事　　求那跋陀唯一心称观世音投身江中童子度之事　　求那跋陀祈雨必有感事

第四
　　[惹-右+壬]中有虫食必害人事

第五
　　道安造弥勒像事　　道安与弟子法遇等於弥勒像前立徨愿同士兜率事　　道安令弟子铜佛像顶上有一舍利晃然放光照於室内事　　道安遇客僧问罪根浅深及西北空晴见兜率宫殿事　　惠戒生兜率事　　道安等八人生兜率事　　法遇生兜率事　　道安即印手菩萨事

</div>
    <div class="pagination">
<a href="名僧传抄_page2.html">上一页</a><a href="名僧传抄.html">1</a><a href="名僧传抄_page2.html">2</a><span class="current-page">3</span><a href="名僧传抄_page4.html">4</a><a href="名僧传抄_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
