<!DOCTYPE html>
<html>
 <head>
  <meta charset="utf-8"/>
  <title>
   新修科分六学僧传 - 第 4 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新修科分六学僧传 - 第 4 页/共 59 页
  </h1>
  <div class="content">
   唐阿你真那

　　华言宝思惟。北印土迦湿密罗国人。剎帝利种。天后长寿二年。届洛都。诏於天宫寺传。翻中宗神龙丙午。徙佛授记天宫福先等寺。出不空罥索陀罗尼经等七部。睿宗太极元年。六月。诏详定入藏施行。自尔益务礼诵。每於晨朝。磨香水涂浴佛像。而后食。至老死弗倦。衣钵之外。随得随施。尝於龙门山。依西域制度构寺。就名之西域而居其徒。开元九年终寿百余。

　　唐菩提流志

　　南竺国净行婆罗门种。姓迦叶氏。年十二。事波罗奢外道出家。学声明僧佉等论。年逾耳顺。初依耶舍瞿沙三藏学正法。永淳二年。高宗遣使迎其来。天后尤加敬礼。诏居东洛福先寺。出佛境界宝雨华严等经。凡十一部。中宗神龙二年。译大宝积经於京兆崇福寺。沙门思忠。天竺大首领伊舍罗等。译梵文。天竺沙门波若屈多。沙门达磨证梵义。沙门履方宗一。慧觉笔受。沙门胜庄。尘外。无着。怀迪。证义。沙门承礼。云观。神暕。道本次文。学士卢粲。徐坚。中书舍人苏瑨。给侍中崔璩润文。中书门下三品陆象先。尚书郭元振。中书令张说。侍中魏知古。监护。睿宗景云初。徙北苑白莲池甘露亭总成一百二十卷。则佛四十九会所说也。四月八日进上。御序以冠之。开元十二年。随驾居洛京长寿寺。十五年十一月四日卒。寿一百五十六。帝闻轸悼。谥开元一切徧知三藏。丧事给内府物。用卤簿羽仪幡幢华盖。遣内侍杜怀信监护。十二月一日。迁窆于洛南龙门西北原。起塔勒碑。礼也。

　　唐怀迪

　　循州人。出家隶南楼寺。寺当半海半陆之地。诚仙圣游居之府也。数有梵僧寓止。迪由尔书语通利当菩提流支之译宝积也。迪充证义。后又於广州制止道场。译梵僧所赍叶夹。佛顶万行首楞严经。

　　唐飞锡

　　不知何许人。初究毗仪。后研天台三观一心之旨。及游京阙。多止终南紫阁峰草堂寺。与不空传翻。频登笔受润文之任。代宗永泰元年四月十五日。诏於大明宫内道场。同义学沙门良贲等十六人。参译仁王护国般若经。及密严经。而此经昔则偈颂。今则散文。宜乎不空与锡。翰林学士柳抗之。重加详定也。锡充证义。辞笔不愧斯职。

　　唐勿提提羼鱼

　　华言莲华精进。龟慈人也。久居其国之莲华寺。寺在国之西门外。近前践山。山有流水。自成乐音。可爱。开元中。安西使工写其音。以献曲。名耶婆瑟鸡。以之入羯鼓尤。妙。车奉朝尝为使。偶见精进号三藏苾刍。奉朝因祈请。出十力经一卷。盖佛在舍卫国所说者。奉朝使归。以其经进上。贞元中入藏。

　　唐般剌若

　　华言智慧。姓憍答摩。北天竺迦毕试国人。天资颕悟。七岁依大德调伏军出家。诵四阿含。十万颂。阿毗达磨四万颂。既具戒。诵萨婆多。近四万颂。俱舍二万八千颂。及大毗婆沙等。兼通其义又七年。习小乘法。后於中天竺那烂陀寺。承事大德智护进友智友。槁大乘金刚般若等经。唯识。瑜伽。中边。因明。声明。医明。王律等论。十八年。受瑜珈法。入曼茶啰三密护身五部印契于南天竺达磨耶舍。诵凡三千五百余颂。
　　稔闻支那大国文殊所护乃泛舶东指。历二十二年再至番禺。仅克有济。贞元二年。始留京辇。神策军正将罗好心舅氏子也。方以朱泚之乱有战功。相见悲喜。迎至其家。延留供养。八年疏举翻译。六月八日。内出梵本。诏以罽宾三藏般若。开释梵本。翰林待诏光泽寺利言度语。西明寺圆照笔受。资圣寺道液。西明寺良秀。庄严寺应真。醴泉寺超悟。道岸。辩空。充正义。仍就西明寺置馆。是日共施有加。出大乘理趣六波罗蜜多经十卷。华严长者问佛那罗延力经。般若心经各一卷。十月缮写进上。诏於神策军卫。赐斋。嚫慧绢五百疋。冬衣一袭。余赐绢各有差。慧谢有疏。不录。其表兄罗好心。谢疏称。奉天定难功臣。开府仪同三司。检校太子詹事。语多不录。慧终於洛阳。塔龙门之西国。

　　唐良秀

　　姓郭氏。蒲津人也。年及佩觿觿。乃披剃於中条山柏梯寺。通经受具。戮力讲业。贞元四年。诏参罽宾三藏般若。译大乘理趣六波罗蜜经。五年二月四日。写成十卷进上。寻诏造疏。有谢表。荐同修疏沙门谈筵於本寺开演。不录赠秀谈筵。道恒。等。帛九十疋。内给事毛琦瑛。宣诏慰问。

　　唐莲华

　　中印土人。兴元初。杖锡谒德宗曰。愿得一锺归西国。为陛下作大佛事。诏广州节度使季复修鼓铸。仍令送往南天竺金堆寺。华因置锺於宝军国毗卢遮那佛塔所。无几何。附舶致华严后分梵夹。以谢。诏般若三藏。译於崇福寺。成四十卷。
　　一云南天竺乌苌国王。以书奉献。不知孰是。

　　唐牟尼室利

　　华言寂默。北印土人。出家於中天竺那烂陁寺德宗贞元九年。拥锡东来。止长安兴福寺。十九年徙崇福醴泉寺。复徙慈恩寺请翻译上所出奘师梵本。守护国界主陀罗尼经十卷。及六麀图。帝悦檀施加厚。

　　唐尸罗达磨

　　华言戒法。于阗人。居北庭。为大法师。贞元中。沙门悟空。偕节度使杨袭古。於北庭龙兴寺。请法为译主。出十地回向轮等经。法躬读梵文。兼译语。沙门大震。笔受。法超润文。善信证义。悟空证梵文。既缮写。属沙门不通所译经本。附宣慰中使段明秀。秦事官牛昕安西奏事官程。锷由回鹘路入朝进上。梵夹留龙兴寺藏。

　　唐般若

　　罽宾国人。入本朝。充义学沙门。宪宗敦崇佛理。深思翻译。而国家多故。元和五年。庚寅。诏工部侍郎归登孟简刘伯刍萧俛等。就醴泉寺。译出经八卷。号本生心地观。其梵夹则高宗时狮子国所进者。写毕经进御览。有诏愿为序。寻颁视其文冠于首。大中间。法宝大师玄畅。请入藏。

　　唐满月

　　西域人也。开成中。进梵夹。会有甘露之祸。不暇翻译。悟达国师知玄。好声明学。师事月。因请出诸禁祝。偕菩提嚩日啰金刚悉地。出陀罗尼集四卷。又出佛为毗戍陁天子所说尊胜经一卷。较旧译尤详。
　　有般若斫迦三藏者。华言智慧轮。大中间。行大[曼-又+万]拏罗灌顶法。为阿阇棃。着佛法根本。其说以为陀罗尼者。法之根本。盖大毗卢遮那。寔诸佛所依。至於出生无边法门。学者修戒定慧而以总持助成之。务令速疾。无不可者。又述示教指归。
　　赞曰。
　　佛唱一音　　周徧法界　　随类得闻　　无杂无坏　　业障有殊　　斯陋而隘　　翻译之兴　　东国攸赖　　记持非古　　结集非今　　阿难迦叶　　常住一心　　名句文身　　舌授笔受　　体制纯深　　律吕谐偶　　海藏天宫　　亦或稀有　　视世辞章　　泰山[山*音]嵝

　　新修科分六学僧传卷第二(四明胡君铉刊)
　　新修科分六学僧传卷第三

　　　　淛东沙门　昙噩　述
　　慧学

　　传宗
　　魏昙柯迦罗

　　此云法时。中天竺人。家世富有。喜营福。有才辨。读书过目成诵。工四韦驮论。风云星宿。图谶运变。皆炼达贯穿。谓天下之理。毕殚於己。年二十余。游僧坊。阅法胜毗尼。茫然不知为何等语。叹曰顿出情外。必有精义。跪问一比丘。遂悟因果三世之旨。於是弃家学道。诵大小乘经。诸毗尼部。以游化诸国。嘉平中。至洛阳。时法流滥觞。中夏比丘特剪发而已。斋忏事。如祠祀状。律仪之说。曾莫闻也。迦罗至。始疏决其源。译戒律以僧祇戒心为日用。又请梵僧。立结磨法。而道遂大行。后不知所终。

　　梁菩提达磨

　　南天竺香至国王之季子也。剎帝利种。资性开朗。神慧无方。志存大乘本名菩提多罗。后遇二十七祖般若多罗尊者。游化其国。受王供养。以神通力。知其密迹。使与二兄月净多罗功德多罗。辨所施珠。而磨才智无碍。二兄不能屈。尊者因谓之曰。汝於诸法。已得通量。夫达磨者。通大之义也。宜名达磨。以承统寄。磨恭禀教义。服勤左右。垂四十年。迨尊者顺世。遂躬行阐导。破伏六宗。然观震旦。有大乘气象。故附舶东来。阅三寒暑。达于南海。时梁大通元年也。广州既备礼迎接。即驿奏武帝。帝诏至。慰劳勤渥。问曰。朕自御极以来。造寺写经度僧。有何功德。答曰。人天小果耳。上曰。何谓大乘功德。答曰。净智妙圆。体自空寂。如是功德。不於世求。上曰。如何是圣谛第一义。答曰。廓然无圣。上曰。对朕者谁。答曰不识。上终无所领悟。乃北抵魏。寓止嵩山少林寺。面壁危坐。终日嘿然。人竞以壁观婆罗门称之。时则孝明帝武泰元年也。帝钦磨道德。三诏不起。就赐摩衲袈裟。金钵银水瓶。以致供养。
　　俄有沙门惠可道副道育尼总持者。从其诲励九年。乃命之曰。时至矣。汝等宜各言其所得乎。副曰。如我所见。不执文字。不离文字。而为道用。磨曰。汝得吾皮。尼总持曰。我今所解。如庆喜见阿閦佛国。一见更不再见。磨曰。汝得吾肉。道育曰。四大本空。五阴非有。而我见处。无一法可得。磨曰。汝得吾骨。慧可礼拜后。依位而立。磨曰。汝得吾髓。於是顾谓慧可曰昔如来。以王法眼藏。付迦叶大士。展转嘱累。以至於吾。我今付汝。汝当护持。拜授袈裟。以表信。听吾偈曰。吾本来兹土。传法救迷情。一花开五叶。结果自然成。又曰吾观震旦。惟楞伽经。可以印心。汝等宜加勉。乃往禹门千圣寺。端坐示灭。即太和十九年丙辰岁。十月五日也。其年十二月二十八日。葬熊耳山之定林寺。塔其上焉。后三岁。奉使宋云自西域回。遇磨葱岭手携只履。翩然独迈。问之曰。西天去云归以闻。诏启。圹视之。仅只履而已。唐代宗朝追谥圆觉禅师。塔曰空观。

　　梁僧副

　　姓王氏。太原祁人性姿专静。好学求师。不惮险远。於是事达磨。禅师於岩谷。而剃发焉。既深造定宗。又备探经论。知圣法无二。一以为已。齐建武间。南游扬辇。爱锺山定林泉石之胜。遂止於下寺。王侯造请。坐不为起。跬步宫阙。未尝谒觐。高皇钦挹。诏有司考室於开善寺。以侍之。副叹曰。寰堵之室。匡坐其间。尚足为乐。宁贵榱题数尺。食前方丈哉。且安而能迁。古人所与。何必滞此。以玩耳目之好。会西昌侯萧渊藻。出镇庸蜀。因附以西。由是默契之指。被於邛[(束*束)/火]。久之南还。住开善如初。先是南平王观疾。有野人可规得佛经一帙於胡翼山下。其授经者曰。予此山之神也。为我语王。疾无足忧者。但依经法行斋三七日。即愈矣。且曰如不晓。当问副禅师。异日持以问副。副惊以为此慧印三昧经也。奚从致之。教之行斋法。王疾果瘳。
　　普通五年。春秋六十一。其未卒也。或劝修福。遽起坐而厉声曰。麋财费。以延命资后有。是岂达性空者所为。房中什物。并以施僧。勿营棺垄。弃尸山谷。以饱鸟兽。不亦善乎。门徒涕泣莫从。永兴公主素所归敬启请东宫着文。湘东王绎。为树碑焉。

　　齐慧文

　　姓高氏。神武诸孙也。天姿颕悟。夙禀圆乘。每以大智论中。一心三智之说。以修观法。盖大智度论。引大品云。欲以道智。具足道种智。当学般若。欲以道种智。具足一切智。当学般若。欲以一切智。具足一切种智。当学般若。欲以一切种智。断烦恼及习。当学般若。论自问曰。一心中得一切智。道种智。一切种智。断一切烦恼及习。今云何言。以一切智具足一切种智。以一切种智。断烦恼及习。答曰实一切一时得。此中为令人信般若波罗蜜故。次第差别如是说。然虽一心中得。亦有初中后次第耳。如一心有生因缘住。住因缘灭三相也。又如心心教法。不相应诸行。身业口业等。以道智。具足一切智。以一切智。具足一切种智。以一切种智。断烦恼及习。亦如是。且果既一心而得。因岂前后而获耶。故此观成时。证一心三智。双亡双照。即入切住无生忍位。
　　又尝读中论。四谛品。偈云。因缘所生法。我说即是空。亦名为假名。亦名中道义恍然顿了。诸法无非因缘所生。而此因缘有不定有。空不定空。空有不二。名为中道。
　　文当是时。盛聚徒於河淮之间。所入法门。非世所测。及南岳弘化南方。学者推所从来。乃以为遥禀龙树云。

　　齐慧可者

　　武牢人也。姓姬氏。父寂尝以无子祷於佛。一夕感异光照室。其母因而怀妊。及娩遂以照室之瑞。名之曰光。幼不群。博涉诗书。尤精玄理。后览佛书。若超然自有所得者。素好游。不事家人产业。即抵洛阳龙门之香山。依宝静禅师出家。受具於永穆寺。浮沈讲肆。徧学大小乘义。年三十二。返香山终日宴坐。阅八载。於寂嘿中。见神人。谓曰。汝将南受果位尚滞於此。可乎。翌日觉头痛如刺。其师欲召善医者治之。空中忽有声曰。此易骨耳。非常痛也。可遂以见神事白师。师视其顶。即五骨峣然。如五峰秀出。因曰。吉祥相也。吾闻达磨大士南居少林。汝宜趣往而师事之。必有所证。此神所赞也。可受教造少室。晨夕参承。达磨每面壁端坐。无所诲。可自念曰。昔人求道。敲骨取髓。刺血济饥。布发掩泥。投崖饲虎。顾我何人。而敢易邪。其年十二月九日夜。天大雨雪。可坚立不动。迟明积雪过膝。达磨愍而问曰。汝久立雪中。当求何事。可悲泪曰。愿和尚慈悲。开甘露门。广度群品。磨曰。诸佛无上妙道。自非旷劫精勤。能行难行。能忍难忍。而欲以小德小智。轻心慢心。冀有所得。不可也。可闻诲。潜取刀断左臂。置师前。磨乃曰。诸佛最初求道。为法忘身。汝今断臂吾前。以求佛慧。可也。遂与易名。曰慧可。可曰。诸佛法印。可得闻乎。磨曰。诸佛法印。此心是也。岂从人得哉。可曰。我心未安。乞师与安。磨曰。将心来。与汝安。可曰。觅心了不可得。磨曰。我与汝安心竟。后磨以衣钵付之曰。昔如来以正法眼。付迦叶大士。展转嘱累。而至於我。我今付汝。此衣钵所以表信也。至吾灭后二百年。衣钵不传。法周沙界。潜符密证者。亦何可数哉。可既得弟子僧璨。乃复付以达磨衣钵。而说偈曰。本来缘有地。因地种花生。本来无有种。花亦不曾生。且谓。汝善护持。吾有宿累。今当偿之。隋开皇十二年。遂往邺都管城正救寺。谈无上道。听者云会。先是辨和法师者。讲涅盘经。学徒悉引去。和不胜忿。遂谗于邑令。加以非罪。可怡然委顺而终。年一百七塔磁州淦阳县唐德宗追谥大祖禅师。

　　齐慧光

　　生定州长庐杨氏。年十三。随父入洛。以四月八日。从佛陀禅师。受三归戒。陀强其父留之曰。此儿目光外射。必可教。因令诵习。光执卷揽文。若宿授。是岁夏末即为剃落。遽复演说所习辞理华赡。时辈号之圣沙弥。所获利养。则尽以施人。陀壹听之而弗诘。已而还乡里。登具陀使先学律曰。律为慧基经论所由入也。苟以经论先之。必将慢律。是障道之源已。自是因循多学律部。先有道覆律师者。创开四分制疏。惟科提举宏纲。未之闻也光既登具之四夏。讲僧祇听者云合。然后究经论於辨公。攻字音於洛邑。着述以代忆持。而业弘矣。他日陀见其所作之文。召而告之曰。吾以果向期子今子区区。方事世谛语言。仅足为高明法师耳。对之流涕。会陀任少林寺主职勒那翻译事。光时获厕其席。久之诏充国僧都。属岁大旱。祷雨嵩岳。沾洽。被诏入邺都。以绥缉功。转国统。尔朱世隆举兵北讨乏军兴。税僧尼以充之。督责严酷。谏者斩。光直前诋世隆曰。若行此。恐非国家之福。遂寝一时名贤。如高傲曹高隆之令孤子儒等。皆礼敬焉。冯[褒-保+公]冀士也。淹贯经史。以州贡。观光京师。自以未知释宗。欲候光适值光讲。乃坐听大惬服。因求隶门下。不肯去。后於光门下。大着功行。号冯居士。光一日乘车。将坐曹。才出门。梁木忽裂。坐而署事。块坠于前。察之亦莫知所从来也。由是卧疾。迨四旬而化於邺之大觉寺。寿七十。光平生於华严涅盘维摩十地地持等。则疏其奥旨。於胜鬘遗教温室仁王般若等。则注释其义又重疏四分律百二十纸。删定羯磨戒本。撰玄宗论。大乘义。律义章。仁王七诫。僧制十八条。弟子道云道晖等。云撰律疏九卷。晖略为七卷。故谚以为云公头。晖公尾。洪理中间着所以。并存亡不可考。光之终也。见天宫来下。乃曰。吾愿生安养。生天岂吾愿哉。天宫遂隐。

　　陈慧思

　　生武津李氏。少以兹恕。为乡闾重。方家居。梦梵僧劝之剃落遂从焉。然所居寺污杂。而思独清慎。若素有所训饬者。及禀具操行弥隆笃。日诵法华经且千徧。
　　殆庵居野人烧庵。因患疠疾。复为缮治忏悔。乃平差。
　　尝梦僧数百。其一谓曰。汝先受戒非胜。既遇清众。宜更翻坛加戒。方唱羯磨。忽惊寤。由是常坐不卧。悉见三生所行事。於定中。又梦。弥勒弥陀为之说法。又见其身。与诸眷属。人弥勒龙华会。独念以为我於释迦末法。受持法华。今值慈尊何其幸耶。且缾水常满。天童侍卫。偶阅妙胜定经。荐修定学。
　　时禅师惠文方聚徒授法。竟往咨询。不惮劳苦。昼则营务。夜即摄心。倏更冬夏。了无所证。来夏倍加勇猛。始三七日。发小静观。即动八触。发本初禅。已而障起。四肢缓弱难行。念此病者。皆从业生。业从心起。业非可得。反见心源。如是观已。颠倒想灭。心性清净。所苦销除。旋发空定。心境廓然。夏竟无获。自伤空过。放身倚壁。未及壁顷。霍然开悟法花三昧。大乘法门。一念明达。十六特胜。背舍除入。即得通彻。后蒙鉴最等师印可。四方景慕。乃以大小乘中定慧等法。用摄自他。众杂谤兴。奸谋鸩毒。皆莫之害。顾语其徒曰。昔佛在世。且不免焉。而况我哉。但中州佛法。不久有难。吾思所以避之。忽空中有声。曰可往武当南岳。齐武平初。离嵩阳。南至光州。时以梁孝元倾覆之乱。路梗莫前。姑止大苏山者数年。然重法轻生之士。虽当兵冲。归之如市。施利填委。而供给裕。造经开讲。靡惮殷繁。江陵智顗代讲次问。一心具万行如何。思曰。此特大品次第意耳。授汝以法花行法三七境界。则汝向所疑判矣。又问。师所证地。是十地耶。曰非也。吾十信铁轮位耳。
　　陈光大初。徙归南岳。每曰。吾寄此山十载尔。已往其必远游乎。至衡阳一岩下曰。此古寺基。吾昔坐禅。贼斩吾首。自尔命终。故有今身。侍者从其言掘之。果获砖瓦器用。及骸骨等。思奉骨敬礼。为起塔焉。居久之。或以思北僧受齐募。破坏南岳形胜。谗於上者。遣使察之。方两虎当道吼跃。使惊却走。数日更进。思壹不以介意。已而谋者三人。其一暴死。其二为掣狗啮死。上因不复问。初三谗之未死也。思於山中一日蜂螫其额。俄大蜂啮所螫者杀之。而置首思前。盖亦其征验云。
　　诏住京师之栖玄寺。寻游瓦棺。冒雨不湿。履泥不污。僧正慧暠。遇诸途。以为神。举朝属目。大都督吴明彻尤加敬。间以犀枕赠。夏侯孝威。明彻别将也。欲见所赠枕。偶到寺礼觐。思遽语孝威曰。欲见吴仪同枕乎。命出示之。一日孝威家。忽空中有声曰。急洒扫。圣人至矣。顷之思至。大建九年。戒弟子曰。若有十人不惜身命。常修法花般舟念佛三昧方等忏悔。及常坐等行者。吾自供给。如无。吾当远去。苦行事难。如是三问。略无答者。因屏众敛念寂然。其徒灵辨年尚幼。恸哭声彻内外。思忽开目曰。汝是恶魔。何故惊动娆乱吾耶。出去。乃复摄心端坐。以尽。众觉香气满室。顶暖身软颜色如生。陈太建九年。六月二十二日也。春秋六十有四。思身相挺特。牛象行视。顶有肉髻。行大慈悲。奉菩萨戒。至如衣被缯纩皮革。多由损生。故其属率易以布。寒则艾纳。凡所着作。皆口授。未尝刊治。出四十二字门二卷。无诤行门二卷。释论玄随自意安乐行次第禅要三智观门各一卷。行世。

　　陈玄光

　　新罗国熊州人。少则精进梵行。逮壮乃涉溟涨。学禅法於中土。见衡山思大和尚。证法花三昧。既蒙记莂。因辞归阐化乡里。方附舶捩柂离岸。忽有神人。持绛节自虚空下。传呼云。天帝驾幸龙宫。召海东玄光禅师。说亲证法门。俄而青衣导前。鳞介卫后。登殿升座。随问谈演七日。而倐觉身在舟中。盖舟泛漾不进。才经半日耳。其异类景晷之促如此。久之卓锡其国之翁山。而气求声应之士踵至。道陶德冶。得善火光三昧者一人。善水光三昧者二人。则其余门生。可例知矣。
  </div>
  <div class="pagination">
   <a href="新修科分六学僧传_page3.html">
    上一页
   </a>
   <a href="新修科分六学僧传.html">
    1
   </a>
   <a href="新修科分六学僧传_page2.html">
    2
   </a>
   <a href="新修科分六学僧传_page3.html">
    3
   </a>
   <span class="current-page">
    4
   </span>
   <a href="新修科分六学僧传_page5.html">
    5
   </a>
   <a href="新修科分六学僧传_page6.html">
    6
   </a>
   <a href="新修科分六学僧传_page7.html">
    7
   </a>
   <a href="新修科分六学僧传_page8.html">
    8
   </a>
   <a href="新修科分六学僧传_page9.html">
    9
   </a>
   <span>
    ...
   </span>
   <a href="新修科分六学僧传_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
