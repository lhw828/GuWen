<!DOCTYPE html>
<html>
<head>
    <meta charset="UTF-8">
    <title>释迦如来成道记注 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释迦如来成道记注 - 第 1 页/共 5 页</h1>
    <div class="content">续藏经   释迦如来成道记注
　唐 道诚注

　　 

　　释迦如来成道记注

　　释迦如来成道记
　　唐　太原　王勃　撰
　　　　钱唐月轮山居慧悟大师赐紫道诚　注
　　释迦者梵语也。华言能仁。即娑婆世界化佛之姓也。谨按长阿含经云。昔有转轮王。姓甘蔗氏。听次妃之谮。摈四太子至雪山北自立城居。以德归人。不数年间蔚为强国。父王悔忆。遣使往诏。四子辞过不皈。父王乃三叹曰。我子释迦。因命氏焉。如来者梵云多陀阿伽度。秦言如来。十号之一也。谓从如实道来成正觉也。成道者法王启运之谓也。夫诸佛之道无得为得。非常道也。且释迦如来成道已来甚太久远。非即今世以慈悲大誓化现身相接物利生。亦有始末。故云成道。
　　唐书。王勃。高宗朝博士。福时第三子也。与兄剧．勔俱有才名。时称为王氏三珠树。勃少与杨炯．卢照邻．骆宾王齐名海内。号为四杰。乾封中沛王闻其才名辟入府。时诸王尚斗鸡。勃戏为檄英王鸡文。高宗怒曰此即交构之渐。乃黜虢州参军。有滕王阁记．释迦画像记．维摩画像碑并盛行於世。
　　观夫释迦如来之垂迹也。
　　观夫者。发语之端绪也。释迦如来见上注。垂迹者。佑法师云。盖闻菩提之为极也。神妙寂通。圆智湛照。道绝形识之封。理毕生灭之境。岂实诞於王官。宁真谢於固林哉。但悯群萌长寝。同归大觉缘来斯化。感至必应。若应而不生。谁与悟俗。化而无名。何以导世。是以标号释迦。擅种剎利。体域中之尊。冠人天之秀。然后脱履储宫。真观道树。舍金轮而驭大千。明玉毫而制法界。此其所以垂迹也。
　　净法界身本无出没。
　　将纪化迹始末。乃先谈法身。夫法身者。即化身之本体。清净法界也。强名颇多。此不备叙。秦僧肇云。如来者。法界为体。形无不在。量出规矩之外。道超言议之表。凝然湛寂。非色非相。不生不灭。无来无去。故云本无出没。
　　大悲愿力示现受生。
　　此句明有出没也。言大悲者。佛四等心之一。是佛道之根本。以拔苦为用。用在佛果。故称大也。愿者。即大誓也。力者。十力也。此十波罗密。随举其二。夫诸佛有大悲故不住涅盘。有大智故不住生死。有大愿故所以涉苦弥勤。从真入假方便有身。故云示现受生。
　　洎兜率陀天。
　　梵云率兜陀。或云睹史多。华言知足。即欲界第四天也。涅盘经云。此天欲界最胜。故补处菩萨皆示生此天。为教化众生故。
　　为护明菩萨。
　　护明即释迦佛因地。於此贤劫过去人寿二万岁时。值迦叶波佛。最后受当来成佛记时名也。及生兜率亦用此名。若今之慈氏也。菩萨。梵语具足云菩提萨埵。此云觉有情。从行立称。今略云菩萨。
　　降迦毗罗国。
　　梵云迦毗罗苏都。华言妙德城。即中天竺也。
　　号一切义成。
　　梵云萨婆颇他悉陀。华言一切义成。即释迦佛最初小字也。或讹略云悉达。瑞应经云。菩萨王宫生时。国中释种同日生五百男子。廐中象马各生五百驹子。宫中五百伏藏现海中。五百商人采宝归。各献珍琛。父王见其瑞事。故立此名。摄大乘论云。立名有五因。谓因生类。因相。因假。因轻贱。因敬重。太子立名因相也。谓生时有多瑞相故。
　　金团天子选其家。
　　本行经云。护明谓天人金团曰。往昔补处菩萨托生之家。须具六十种功德。三代清净。汝下阎浮为我观察。金团曰。迦毗罗城王名净饭。夫人名摩耶。於诸世间具足功德清净。有大名称。堪生彼家。护明曰。善哉。我定生彼。
　　自净饭王为其父。
　　梵云首图驮那。此云净饭。本行经云。谓财德纯备故。
　　玉象乘日。
　　夫释迦如来示生此土始终。有其八相。一兜率来仪相。二岚毗尼园降生相。三四门游观相。四逾城出家相。五雪山示修道相。六菩提树下降魔成道相。七鹿野苑转法轮相。八娑罗林下般涅盘相。此初相也。普曜经云。菩萨当行白象形入胎。何以故。三兽渡河。象穷底故。
　　示来於大术胎中。
　　梵语摩诃摩耶。华言大术。即佛母也。是天臂城中善觉长者第八女也。相师占曰。此女当生转轮圣王。时净饭王闻。乃娶为妃。本行经云。摩耶夫人梦白象日轮右胁而入。具以白王。召相师问之。曰女人此梦必生转轮圣王矣。尝试论之。经不云。菩萨九十一劫不堕恶道。如何最后生中有身为白象耶。然婆娑论云。此非实事。以彼国尊日贵象。凡有此梦为大吉祥。欲令占者言之。故示其相尔。问曰。最后生菩萨实受胎耶。答华严经云。为欲成就小心劣解众生。不欲彼作念是自然化生。功德智慧不从修得。是故示现受胎。又云。菩萨在母胎中。室楼珍殿一如天宫。行住坐卧不令母有苦患。日日三时十方诸佛入来安慰说受生法门。十方同行菩萨及诸天人。皆入问讯听法。以此明证非实事也。
　　金轮作王。
　　轮王有四。一铁轮王。治一天下。二铜轮王。治二天下。三银轮王。治三天下。四金轮王。统治四天下。有七宝千子。七宝者。一金轮。二玉女。三马。四象。五主藏神。六主兵臣。七如意珠。此七物圣王受位之日皆自空来。由是凌虚周游四天。一切国土见金轮飞至皆自臣伏。本行经云。太子生已。善相者云。具三十二相显着。必为转轮圣王。
　　创诞於无忧树下。
　　此第二岚毗尼园降生相也。瑞应经云。摩耶夫人胎月将满。思游此园。到已即举右手攀无忧树枝。从右胁而生太子。天帝以天妙衣裹手承接。天人持金秉伞盖。诸天龙神散香华鼓音乐。十方大地六种震动。有三十二种瑞应事。文多不录。按今古论衡周书异记云。姬周昭王二十四年甲寅岁四月八日。江河泉井泛溢山川。宫殿震动。常星不现。有五色光贯大微宫。王问群臣。太史苏由奏曰。西方有圣人生。却后千年教法来此。王令镌石埋於南郊志之。
　　八十种随形之妙好餐若芬华。
　　婆娑论云。八十种好。在诸相间。随诸相转庄严佛身。言芬华者。具足梵语芬陀利华。此云白莲华。涅盘经云。如来之身。非胎所污。如芬陀利华。本性清净故。
　　三十二大士之相仪皎如圆月。
　　涅盘经云。示现三十二相以自庄严。如十五日夜盛满之月。
　　四方而各行七步。
　　瑞应经云。菩萨初生之时。无人扶持於。四方面各行七步。自然莲华承足。华严经云。现於世间最无比故。金刚仙记云。如来示行有三种。一运神通凌虚而行。二自然莲华承足。三行时足底离地四指。千辐轮相印地分明。
　　九水而共沐一身。
　　普曜经云。菩萨生时。九龙在空降微细雨。不冷不热。浴菩萨身。
　　现优昙华。
　　优昙钵罗华。金轮王生。此华方现。以世间有名难见。故喻佛出世难值也如是。本行集经云。阿私陀仙白大王曰。如优昙钵罗华。无量无边亿百千年时一出现。佛亦如是。阿含经云。当观如来出世如优昙钵罗华。涅盘经云。佛如优昙华值遇生。
　　作师子吼。
　　因果经云。太子生时。一手指天一手指地。作大师子吼云。天上天下惟我独尊。夫世间师子百兽之长也。一吼有四事。一百兽闻则脑裂。二香象降伏。三飞鸟堕落。四水族潜伏。今喻佛声盖取无畏之义也。亦有四事。一佛声说法百法俱破。二天魔降伏。三外道邪见堕落。四一切烦恼伏断。法喻平等其若此也。
　　言胎分之已尽早证常身。
　　常身者。净法界法身也。法华经云。如来成佛已来甚大久远。若然者则胎分已尽。不受后有。今何生耶。
　　为度以还来今垂化迹。
　　诸佛之心。大慈悲是也。以众生界无尽。故大悲亦无尽。所以为度众生出现世间尔。问曰。佛既成道久远。具大自在。何不直便化生成佛。何用入胎诞胁耶。答曰。大善权经云。菩萨欲不由胎生一顷成佛。恐彼小心劣解众生疑是变化不肯受教。若生贫贱设易出家。人谓避饥寒故。是以示入胎诞胁生帝王家。种种顺俗而后出家。
　　於是还羁襁褓示类婴儿。
　　涅盘经云。如来身者即是法身。非是血肉筋骨所成。随顺世间众生法故。示为婴儿。释名曰。[离-蹂+月]前曰婴提之。婴前以乳养之。故曰婴儿。
　　为占相也悲怅於阿私陀仙。
　　梵云阿私陀。华言无比。是西域长寿仙人。有人伦之鉴。本行经云。净饭王诏阿私陀仙相太子。其仙悲啼哽咽。王问其故。仙曰。太子具三十二相．八十种好。分明显着。非是转轮圣王。决定出家成佛。转大法轮。安乐一切众生。我今自慨年耆。不见法化。失其大利。故悲怅尔。
　　往效祠也惊起於大自在庙。
　　瑞应经云。净饭王严驾抱太子谒大自在天神庙时。诸神像悉起礼拜太子足。父王惊叹曰。我子於天神中更尊胜。宜字天中天。此即佛第二小字也。
　　或为童子。
　　华严经云。现居童子地。欲示现通达世间一切事业故。
　　或学声闻。
　　天竺大论有五明。一声明。二工巧明。三医方明。四因明。五内明。其声明论释诂训。天竺聪明者方教之。太子周学五明。此举其一。则四从之。
　　为讲武也箭塔箭井犹存。
　　太子师羼提提婆此云忍天学武。本行经云。太子年十五。与诸释种斗射。一箭穿透七金鼓。又一箭彻一铁猪。其箭透出着地入土。幽泉迸涌。时天帝释取其箭归忉利天上建塔盛贮供养。此天上四塔之始一也。其泉涌处。人名为箭井。唐三藏西域记云。箭井在迦毗罗城东南三十里。其水味甘如醴。病者饮之即愈。民于今利之。
　　为捔力也象迹象坑仍在。
　　经云。太子与弟难陀．调达出园捔力已。调达前行。见一大象当门。以手搏之而毙。次难陀出见象。当途引手拽之道傍。后太子出见。用左手提起。右手托而掷之。象堕城外。地为之陷。故呼为象坑。
　　受欲乐於十岁。
　　色声香味触此之五尘。欲界生者无不贪着为乐。故名欲乐。本行经云。太子在宫。具足五欲。娱乐自在。十年不曾外出。故云受乐十岁。
　　现游观於四门。
　　此第三四门游观之相。为出家之张本也。
　　乐沙门身厌老病死。
　　沙门者。出家弟子之通称也。本行经云。太子宫中乐极思游园苑。王勑严净街衢。庄严园观。选一智臣为侍。备於顾问。初出东门。净居天人化一老人尪羸倚杖。太子见问侍臣曰此何人耶。答曰此老人也。问何名老人。答昔曾少壮。以寒暑迭迁。血气衰变。人生世间无免老者。次出南门。天化一病人。太子问。侍臣答。此病人也。夫人嗜欲不节。饮食过度。四大不调。转变成疾。众痛迫恼。存亡无期。人生无有免者。次出西门。天化一死人。太子问。侍臣答曰。此死人也。以寿数向尽。精魄已去。四大各离。六根无觉。父母妻子情深爱重。无能留者。世人无贵贱无贤愚皆不免死。太子由是情思不悦。回驾归宫。或问曰。经云。王勑严净街衢。瓦砾草[廿/(厂@(土/且))]不容遗余。安有病死之人敢当法驾之前耶。答。本行经云。净居天人挟缘而化。惟太子侍臣见之。乃至侍臣应答皆天力使之然也。问曰。天何人哉。而强化斯事。答皆菩萨夙世同行善友知识。以诚誓所持故。常随左右作诸变相。俾太子在乐生厌。不忘出家也。太子次出北门。天化一沙门。持锡掌钵徐行驾前。太子问曰汝何人耶。答我佛弟子沙门也。问何名沙门。答曰。三界兮扰扰六。趣兮昏昏。识心达本源。故号为沙门。言讫腾空而去。太子瞻仰而喜曰。惟此为快哉。当修学。於是还宫。
　　於是澡缾天子以惊觉彰伎女之丑容。
　　太子因四门历观诸相。忻厌之意愈一日。由是父王益其伎乐以悦之。每至夜分有净居天人名澡缾。住在空中发言惊策。复使乐器皆出五欲非乐世间无常涅盘寂静速须出离之声。乃至令众伎女熟睡。衣裳披露不净流溢。太子历见倍增厌离。夫如来於净法界大悲心中现斯影事。岂实爱欲乐而待空言赖警策而生厌离。若然则与凡夫何别耶。盖欲教化世间而示同世间之业也。大方等无相经云。若言如来实生王宫乃至八相成佛。则是谤如来。
　　净居天人以捧持跃车匿而严驾。
　　此第四逾城出家相也。至此据大乘宗说。太子已年二十九岁。车匿者。太子御人也。本行经云。太子屡以出家心白父王。父王语曰。汝当作转轮圣王。七宝千子。统四天下。如何以剃发染衣为乐耶。太子对曰。期成正觉。统御大千。摄化众生。令出长夜。岂以七宝四天下为好耶。父王但加侍卫。增伎乐。晓夜惑之。一夜净居天人於空中告太子曰。行矣。时也。乃召车匿[革*(佫-口+田)]马王犍陟至。太子上马。四夜叉承马足。天人持盖。梵王居左。帝释侍右。天王从卫。使国官诸门自然间辟。守御者都不觉知。乘虚而行至雪山苦行林中。诘旦已行八百里。华严经云。最后身菩萨。法尔如是。欲令着家众生舍离家法。为现自在不属它故。宣扬出家功德胜故。是以示现出家。
　　逾春城於八夜。
　　当二月八日夜半时逾城出家。按论衡云。周昭王四十二年壬申之岁也。
　　栖雪岭於六年。
　　言六年者。是太子在雪山示修苦行究竟之数。
　　人辞怆恋王之心。
　　人谓御人车匿也。本起经云。太子至山。语车匿曰。所难作事。汝与揵陟已能作之。可但还国。车匿悲啼闷绝曰言。如何教我独还宫中。
　　马舐落连珠之泪。
　　马王犍陟闻太子言已。屈膝舐太子足。泪下不绝。
　　挥宝刀而落绀发塔天宫。
　　本行经云。太子自以宝装佩刀。左手握绀青之发而发愿云。我今落此发。誓与众生断除烦恼及与习障。寻即截下掷向空中。天帝释接往忉利天建塔安贮供养。此天上四塔之二也。
　　将衮服以贸皮衣形参山鹿。
　　本行经云。太子自顾衣裳。非出家者所服。时净居天人化作猎人披袈裟衣。太子见乃脱珍服换得披着。喜曰。我今始为出家人也。如经云。天人化作猎人披袈裟者梵语。此云坏色。盖非五方正色。此惟佛法出家者所服。然西域猎人多窃此衣着入山者。山中多师子。见此色衣谓是沙门即不害之。彼天欲太子问此衣。即为赞叹衣之功德故。又经云。换鹿皮衣。又车匿白太子言。如何舍彼妙衣。皆与诸麋鹿同处耶。
　　扣林仙之所得了世定之非真。
　　此第五雪山修道相也。林仙者。谓苦行林中外道也。所得者。外道所修之定。谓心带异计。忻上厌下。而修虽得生天。乃是世间有为有漏。故云世定。假令修得非想非非想定。寿八万劫。限满仍前堕落欲界。或生三恶道酬偿夙业。金刚经颂云。饶经八万劫。终是落空亡。即世定也。本行经云。太子至雪山苦行林中问诸仙曰。汝勤苦修行。当求何果。仙曰求生诸天。太子不悦。舍而前行。至阿蓝迦兰并郁头蓝弗二大仙处。问四空处定。作是思惟。俱非究竟解脱之法。亦舍而去。
　　食麦食麻降苦降乐。
　　本行经云。太子至伽耶山尼连河侧思惟观察。一切众生根缘。六年后方可度之。乃示修苦行。日惟食一麻一麦以此自试。是降乐也。后悟此非真修。乃受美食洗浴香涂。是降苦也。
　　且瑶琴奏曲必自中而曲成。
　　此释成降苦乐意也。如佛在日。有大富长者子名亿耳。投佛出家。为求道故日夕精勤苦行。乃至足破血流久无所证。将欲反道。佛知之问曰。汝在家日能弹琴耶。答能。佛问弦太急太缓时如何。答声不成曲。又问弦得中时如何。答曲韵方成。佛言。我法中出家求道者亦如是。太急则疲倦。太缓则懈怠。得中则其道成矣。亿耳奉教。不月证阿罗汉果。
　　佛果圆因亦假中而果满。
　　此句合前喻也。梵云佛陀。此云觉。谓自觉觉陀觉行圆满。今略称佛也。果即二空大涅盘也。因谓六度万行也。谓求佛圆果。非太急太缓可成。惟处中方成矣。
　　由是择其处也过龙窟。
　　处谓菩提场也。在阎浮提地方之中。三世诸佛皆向此处成道。故须择也。本行经云。菩萨往菩提场。彼路有一龙王名迦茶。其龙长寿。曾见往古三佛成道瑞相。乃以眷属具香华音乐幡盖迎菩萨供养。又至文鳞盲龙在处。水边坐。放光照水。龙目暂开。亦备香华音乐出水迎奉供养。龙有七头。以身绕佛三匝。昂头覆菩萨顶。
</div>
    <div class="pagination">
<span class="current-page">1</span><a href="释迦如来成道记注_page2.html">2</a><a href="释迦如来成道记注_page3.html">3</a><a href="释迦如来成道记注_page4.html">4</a><a href="释迦如来成道记注_page5.html">5</a><a href="释迦如来成道记注_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
