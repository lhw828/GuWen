<!DOCTYPE html>
<html>
 <head>
  <meta charset="utf-8"/>
  <title>
   玄奘三藏法师资传丛书 - 第 1 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玄奘三藏法师资传丛书 - 第 1 页/共 2 页
  </h1>
  <div class="content">
   续藏经   玄奘三藏师资传丛书
　日本 佐伯定胤．中野达慧共编

　　玄奘三藏师资传丛书目次

卷上
　　大唐故三藏玄奘法师行状(一卷)　(唐)冥详撰　　大唐三藏大遍觉法师塔铭(并序)　(唐)刘轲撰　　大唐三藏玄奘法师表启(一卷不完)

卷下
　　大慈恩寺大法师基公塔铭(并序)　(唐)李宏庆撰　　大唐大慈恩寺法师基公碑　(唐)李又撰　　唐太宗皇帝御制基公赞记　(日本)清算记　　大唐大慈恩寺大师画赞　(唐)江满昌文撰　　心经幽赞序　(唐)苗神容制　　唐故白马寺主翻译慧沼神塔碑(并序)　(唐)李邕撰　　大周西明寺故大德圆测法师佛舍利塔铭(并序)　(唐)宋复撰

　　玄奘三藏师资传丛书目次(终)

　　玄奘三藏师资传丛书卷上

　　　　日本　(佐伯定胤　中野达慧)　共编

 大唐故三藏玄奘法师行状一卷

　　　　冥详　撰
　　法师讳袆。字玄奘。俗姓陈。汉大丘长仲弓之后。本居颕川。后徙河南。子孙因之为缑氏人焉。高祖湛魏清河太守曾山魏征东将军南阳郡开国公祖□□国子博士转司业。又转礼部侍郎。文惠英洁有雅操。早通经术。形长八尺。美眉明目。裒衣博带。好儒者之容。时人方之郭有道。郡举孝廉。拜陈留令。又迁江陵。后随运将衰。遂息缨冤之心。结薜萝之志。识者高之。亲广平宋氏随洛州长史□□□法师即第四子也。法师粤自褓辰。夙标温嶷。迨於二十日。更表贞淳。机智有殊。聪敏绝异。爰以宿植。早厌樊笼。驿思玄门。翅神觉道。大业之际。诏度僧尼。时使人大理卿酇善果有许郭之鉴。一见法师。而谓人此子年齿虽幼。风骨甚奇。若住释门。必为梁栋。因听落饰。止於东都净土道场。时寺有景法师。讲涅盘经。执卷伏膺。遂忘寝食。又学严法师摄论。受好逾剧。并一闻将尽。再览之后。无复所遗。众咸惊异。乃令升座。覆□□□割畅备尽。师宗美问。芳声从发。□□□□□□□其后随氏失驭。天下沸腾。启兄□□□□□□□□□乱若兹。岂可守而死。今□□□□□□□□□有长安。天下依归。如适□□□□□□□□之。即与俱来。时武德元年矣。是时□□□□创京城亦未有讲序。初炀帝於东都建四道场。召天下名僧尼焉。景脱基暹。为其称首。末年国乱。供料停绝。多游绵蜀。知法之众。又盛於彼。法师启兄无法事。愿游蜀受业。兄从之。经子午谷入汉川。逢空景二法师。皆道场之大德。从之受学。仍相逐进向城都。虽在行旅。恒执经随问。比至益州。摄论毗昙。各得一遍。诸德既萃。大建法筵。更听宝暹摄论道基毗昙。志振迦筵。敬惜寸阴。四五年间。究诵诸部。讲座之下。常数百人。领悟之才。众人咸伏。法师兄因住城都空慧寺。即长捷法师焉。其亦风神朗俊。体状魁杰。加之秀美。每出外衢。路观者。莫不驻车停盖。讲涅盘经。摄大乘论。阿毗昙。兼通史传。及善老庄。为蜀人所慕。总管酇公行台尚书韦云起等。特所钦重。至於属词谈吐。蕴藉风流。接物诱凡。篇章书疏。和光嗢噱。狎道俗之情。有出於弟。若其亭亭独秀。不杂埃尘。游八宏。穷玄理。廓魔气以为志。继圣达而为心。匡振颓纲。苞挫殊俗。涉风波而意靡倦。临大难而节逾高。通曩哲之深疑。开后贤之未悟。垂义功於来裔。标准的於当今。乃率生而寡俦。非唯兄之弗建也。然昆季二人。懿德清规。芳声雅质。虽卢山将远。无得同焉。法师年二十有一。以武德五年。於城都受具。坐夏学律。五篇七聚之宗。亦一遍斯得。益部经论。研综既穷。更思入京。询问殊旨。条式有碍。为兄所留。不能遂意。乃私与人结商侣。泛舟三峡。沿江而遁。到荆州。止天皇寺。彼之道浴。承风斯文。既属来仪。咸请敷说。法师为论摄论毗昙。各得三遍罢。后复北游。询求先德。至相州造休法师。质问疑碍。又到赵州。谒淡法师。学成实论。又入长安。就岳法师。学俱舍论。皆一遍而究其旨。经目而记於心。又於京城诸德。寻访异同。仆射宗公箫兄弟。又深珍敬。奏住大庄严寺。法师既遍谒贤。备餐其说。详考其理。各擅宗涂。验之圣典。亦隐显有异。莫知适从。乃誓游西方。以问所惑。弁取十七地论等。以释众疑。即今之瑜伽师地论也。又言昔法显智严。亦一时之士。皆能求法。导利群生。吾当继之。乃结侣陈表。有勅不许。诸人咸退。唯法师不屈。既方事孤游。又承西路艰崄。乃自试其心。以俗问众善苦。种种调伏。堪任不退。然始入塔。启请申其意。愿乞众圣冥加。往还无难。初法师生也。母梦法师衣白衣西去。母曰。汝是我子。今欲何去。报曰。为求法故去。此则造迦维之先兆。
　　贞观三年。将欲首涂。又求祥应。乃夜梦见大海中。有苏迷卢山。极为丽严。意欲登山。而洪涛□涌。不以为惧。乃决意而入。忽见莲花。踊乎波外。应足而生。须臾至山。又峻峭不可上。踊身自腾。有搏飙。扶而上升。至顶。四望廓然。无复拥碍。喜而寤焉。遂即行矣。时年二十九也。时有秦川僧孝达。在京学毕还乡。法师与同去。展转遂达爪州。访西路好恶。皆云流沙无路。行人多结伴侣。看牛马粪及遗骸为标炽。风惊沙起。骸骨亦平。唯多起风魑魅之类。东西八百余里。欲孤行者。终不可达。闻已愁愤。不知其计。乃礼佛求愿。愿得一人。相引过关。即玉门关也。关抌胡卢河。关西百里。有一烽。烽下有水。凡有五烽。五烽之外。无复戍逻。皆长碛耳。又乃访得一胡。许送过关。临时复退。强凭之乃行。夜至河。离关十余里。上源有胡桐树。胡乃斩木为桥。布草填沙。驱马而过。即渡河。心极欢喜。各下褥而眠。夜半胡乃起抽刀行。而法师欲为屠害。法师催起念佛诵经。胡人还坐。少时复起。谓法师曰。国家法私向外国。罪名极重。前五烽路。游其下必被他投。终无得免。但一处被擒即死人。弟子亦有家累。何能当之。王法不可干。共师还去。法师报曰。奘只可向西而死。誓不东归而生。檀越不能者任还。奘独自去。胡曰。师被他投还相牵引。终不免罪。法师为设重誓。纵令身碎为尘。终不相引。为指天地星月重言。胡乃辞别。法师与马一匹而去。於是夜发。至第一烽。水边饮马。少时飞箭频来。几着於膝。既知他觉。急即向之。烽上人将火问是何人欲何所去。乃去帽现其法服。报云。从京师来。欲求法於婆罗门国。人将上烽见校尉。校尉深相责问。法师具陈行意。声泪俱下。彼亦慜然垂泣云。师能如是伍师去。傥如所愿。亦国家之益。师且卧。於是安置。天晓为设食。更施麨粮。自送十余里云。师勿过余烽。第五烽外。有野马泉。可更取水去。法师过第五烽。遇风沙大起。不知泉处。日暗傍一沙沟住。下水欲饮。马袋重失。手覆之。才得一饮之直。余并倾失。千里之资。此时顿尽。烦恼亦何可言。三更后复行。不知道路。唯西北望星月而进。至明午后。已大渴之。虽有麨[麸-夫+并]。乾不能食。如是四夜五日。无一渧沾喉。人马俱困。不能复行。遂卧沙中。默念观音。不能发语。气殆将绝。至第五夜。忽有凉风。非常冷快。体得醒悟。马亦能起。复强行二十余里。还卧不能去。梦一大神。告之强行。何为复卧。於是复起。马忽异路而去。回之不得。行可十许里。遂遇一池。清冷澄澈。非常欢喜。便饮马。自复澡嗽。又取麨锉饲马。池侧亦有青草。比明马健人复解齐。更一日一夜。就水将息。后日盛水渐进。更经三日。方达伊吾。於流沙北维之外。复逢鬼魅。日有数般。困弊难艰。免难为记述。既至伊吾。逢高昌使人。还向其王说法师来意。王大喜欢。遣人将驼马来迎。复到高昌。相见悲喜。王欲留法师。不听西去。法师乃不食四日。以盛动之。王意亦回。王母妃愿结母子。王愿为兄弟。许者任师去。法师相许。王欢喜请讲仁王经。并为度沙弥四人。造法服数十具。差达官。将安革马。手力倍送。又修二十四封书。与突厥叶护可汗等诸国。并附绞练五百余匹。令递送云。法师者。是奴弟。愿可汗怜师如怜奴。使得达婆罗门也。於是辞去。既到叶护衙所。可汗甚欢喜。差人递送。终达迦湿弥罗。旧云罽宾国也。皆可汗之威。高昌王之力耳。中间所经葱山雪岭。热海铁门。危难之事。及诸王礼接逢迎之仪。不能备叙。迦湿弥罗国。有大德。号僧胜。善於经论。法师就学俱舍顺正理因明声明等。及大毗婆沙。国王慜其尽学达无有经本。乃给手书十人。令为抄写。并余所须。并□□勅供给。学已方出东南。入磔迦国。徒伴二十余人。相将渡栴陀罗婆伽河。东至波罗奢大林中。逢贼。所将衣资。劫掠都尽。身命才令到村。与诸人告乞。各得衣服。次到磔迦东境。有大庵罗林。林中有一七百岁婆罗门。观其面貌。可称三十许。明中百论及吠陀书。云是龙猛弟子。法师就停一月。学经百论。又东到那仆底国。就调伏法师。学对法显宗理门等论。又东谅那伽罗寺。就月曹法师。学众事分毗婆娑。又东到禄勒那国。就阇邦鞠多大德。学经部毗婆沙。又就蜜多犀那论师。学萨婆多辨真论。展转到劫毗陀国。礼拜圣迹。佛昔在忉利天。为报母恩。一夏说法讫。乘三道宝阶。下人中处。又西北至羯若鞠阇国。(此云曲女城)就毗邪犀那三藏。学使佛毗婆沙日胄毗婆沙。自此东南。至阿踰陀国。礼圣迹已。顺殑伽河东下。八十余人同船。欲向阿阿邦。穆佉国。河之两岸。皆是阿踰迦林。蓊蔼深茂。於林中。忽有十余船贼。鼓棹迎流。一时而出。船中惊扰。投河者数人。贼拥船向岸。令诸人解衣。搜求珍宝。其贼先事突加天神。每於秋中。觅一人质状端美。煞取肉血。用以祠之求喜福。见法师仪容美丽。相顾而喜。於是则贼遣人取水。於花林中。和泥涂地作坛。牵法师上坛坐。令数人拔刀侍立。即欲挥刃。法师报云。远来求法。传於未闻。此心未遂。檀越煞之。恐无福也。贼不纳。法师知不免。谓贼曰。愿赐少时。莫相逼恼。使我正念。亦是檀越恩泽。於是专心睹史多天慈氏菩萨所。於心想中。若登苏迷卢山。越一二三天。见睹史多宫。慈氏菩萨妙宝台。菩萨国绕。此时身心欢喜。不知在坛。不忆有贼。同伴诸人。发声号哭。须臾之间。黑风四起。折树飞沙。河流涌浪。船舫漂覆。贼徒大骤。问同伴曰。此沙门从何处来。名字何等。报曰。从支那国来。求法者此也。诸君若煞。得无量罪。且视风波之状。天神已嗔。宜忽忏悔。贼惧相率忏谢。稽首归依。时亦不觉。贼以手触。尔乃开眼。谓贼曰。时至邦。贼曰。不敢害师。愿受忏悔。法师受其礼谢。广为说法。令其发心。诸贼递相劝告。收诸贼具。总投河流。所脱衣资。各还本主。并受五戒。风波还静。贼徒欢喜。顶礼辞别。同伴敬叹。转异於常。远近闻者。莫不嗟怪。从历数国。又东北至室罗伐悉底国。旧曰舍卫讹也。圣迹甚多。皆得礼敬。又到吠舍离城。观维摩诘宅。并佛许魔王涅盘处。皆往礼敬。
　　从此又至摩揭陀国。其处圣迹极多。法师停七日。礼拜方遍。从此东南行。四百余里。到菩提树。其处周圆三十里内。圣迹尤遍。法师停八九日。礼拜乃遍。至第十日。那烂陀寺众。差四十德来。迎至寺庄。宿大目揵连本村。明日食后。更有二百余僧及千余檀越。擎举幢盖花香来迎。引入那烂陀寺。既至。合众都集。法师与相见众坐。令维那唱法师住寺。寺内所有一切共同。众相见讫。差二十人有德行者。将法师参正法藏。即戒贤法师也。其人博闻强识。佛法及外道经书。一切通达。又最耆宿。时年一百六十岁。众所共尊。不敢片其名。故号为正法藏。法师随入谒。方牵师资。务尽其敬。顶礼赞叹讫。正法藏命法师及诸僧坐。问从何处来。报从支那国来。欲於师处。学瑜伽等经论。闻已啼泣。唤弟子觉贤。令说三年已前病恼因缘。觉贤曰。和上去今三年已前。有患。四支拘急。如火烧刀判之病。意厌此身。欲不食取尽。於夜中。梦天人黄金色。谓和上曰。汝勿厌此身。身是法器。修习难得。汝过去曾作国王。多恼众生。故招此苦。当自悔责。礼诵行道。广通正法。业累可除。直欲不食舍之。终不得了。死已受身。还得受苦。犹如井轮。回转无息。复三年余。有支那国僧。欲来於此。学诸经论。已发在路。汝可待之。为演说付授。彼人得已。当转流通。以功德汝罪自灭。我是曼殊室利。怜愍汝故。来相告。当依我语。今日已后。所患亦当渐除。语已而灭。从尔来。和上渐则安隐。正法藏又问。汝在路经今几时。报曰。过三年向欲四年。既与昔梦状同。深相慰喻。法师亲承斯记。悲喜不能自胜。更起礼谢。言意讫。辞出。安置幼日王院。七日供养已。更与上房第四重阁。加诸供给。日得担步罗一百二十枚。槟榔子二十颗。豆谷子二十颗。龙香一两。供大人朱一升。苏油乳酪石蜜等。皆日足有余一期之料。数人食不尽。给净人婆罗门一人。出行乘象。与二十人陪从。免一切僧事。寺内主客万人。预此供给者。渗法师有十人。言供大人米者。此即粳米。大如乌马豆。成饭已后。香闻百余步。摩揭陀国。独有此米。余国更无。收植又少。唯国王及广知法大德得食。余人不得。故云供大人米。其游履外国见重。所至皆此类也。法师安置已。向王舍城。观礼圣迹。数日方周讫。已还那烂陀。请戒贤法师讲瑜伽论。同听者数千人。如是听瑜伽三遍。顺正理一遍。显扬对法因明声明集量论等各一遍。中百二论各三遍。其俱舍婆沙六足阿毗昙等。已於迦湿弥罗等诸国听讫。於此寻读决疑而已。如是五年。不舍昼夜。听讫。复往伴烂拏钵伐多国。寻礼圣迹。有孤山。极为秀丽。山中有精舍。中有克檀观自在菩萨像。特多灵验。有所愿求。至心皆得。其守护人。恐尘河。於外面各十步。作勾栏。人有散花请愿。皆於栏外。不许入内。法师敬欲往祈请。买种种花。穿之为缦。将到像所。至诚礼讫。向菩萨跪。发三愿。一者。於此学已。得平安还归本国者。愿花住尊手。二者。所修福慧。愿生睹史多天宫。事慈氏菩萨。若如意者。愿花挂尊两臂。三者。圣教称众生界中。有一分无佛性者。某今自疑。不知有无。若有佛性。修行可成者。愿花贯尊顶。请讫以花缦遥散。咸得如言。既满所求。欢喜无量。於傍见者。莫不礼敬。而结因缘。从此更巡诸国。穷南海之滨。观寻圣迹。问访师友。复至钵伐多国。有数大德。学业可遵。因停二年。就学正量部根本阿毗达摩及摄正什论教实论等。复还那烂陀寺。参礼正法藏已。复往杖林山居士胜军论师所。论师剎帝利种。幼而好内外经书。五明数术。无不穷览。每依杖山。养徒教授。恒讲佛经。道俗宗归者。日数百人。诸国王等。数来视礼。洗足供养。封赏城邑。时人号为步异。此云食邑者。法师就学唯识决择论意义理成无畏论不住涅盘论十二因缘论庄严经论。及闻瑜伽因明等讫。已於夜中。忽梦见那烂陀寺。房院荒秽。并系水牛。无复僧侣。法师从幼日王院西门入。见第四重阁上。有一令人。色貌端严。光明满空。遥指寺外。谓法师曰。汝随我看。即寻指外望。见村邑林池。为火焚烧。并成灰烬。金人曰。汝可早归。此处却复十余年。戒日王崩。印度荒乱。恶人相害。当如此地。汝宜知之。言讫不见。法师觉已怪叹。向胜军说之。答曰。三界无安。能知不尔。此圣人之垂诫。不可不依。是法师所行。皆为菩萨护念。将往印度。告尸罗而驻待。淹留未返。示无常以劝归。若所为。不契圣心。谁能此祚。永微之末。戒日王果崩。印度饥荒。并如所告。国家使人王策玄见其事。法师在彼之日。睹那烂陀寺大德师子等光。立中百论宗。破瑜伽等义。法语之圣人作论。终不相违。但学者之不通耳。因造会宗论三千颂。戒贤师已下。见咸称善。彼具流行。先有南印度王灌顶师。名般若鞠多。明正量部义。造破大乘论七百颂。时戒日王。因讨贼行次。乌荼国小乘师等。保重此论。取以示生。并请与大乘击论。王许。遂作书与那烂陀寺。差四大德。善大小宗及外道经者。可诣行所拟共小乘外道论我。正法藏乃差海惠智觉师子光及法师。为四人应王之命。未发问。复有顺世外道。来求论难。书四十条义。悬於寺门。法师遣取立论。唤外道共论。往复三四番。婆罗门点无所说。先有契。屈者斩首相谢。外道请依先约。法师曰。我沙门释子。当不害昆虫。况煞人乎。外道欢喜。请终身给侍。闻者无不称庆。时欲往乌荼。乃访得彼论披寻。数处有疑。谓所伏婆罗门曰。汝曾听此义不。答曰曾听。我於时善。法师遣说一遍。备得其旨。遂寻其谬。即申大乘义破之。为一千六百颂。名制恶见论。将呈戒贤及德众。咸悉称善曰。以此穷窍。何歒不巳。法师善得彼宗。乃放所伏婆罗门。随意所之。外道欢喜辞去。往东印度。向拘摩罗王。谈法师之德。王闻甚悦。发使来请。王使再三乃去。是时正欲归还。已并装束。那烂陀大德及徒众。咸皆劝住。法师念此经论少阙。本意取以流通。不能建某宿心。确然不许。於是辞别。将经像。赴拘摩罗王所。其国先来。未行佛法。多信外道婆罗门教。法师至止。异党云屯。请王击论。验其胜负。法师妙辨既开。邪徒草靡。王加崇重。卑词请问。诸佛功德。愿示所由。法师为王。述赞如来三身利物。因即为造三身论三百偈。王乃欢未曾有。顶戴受持时戒日王。闻法师在拘摩罗王处。惊曰。我频请不至。何因在此。发使语拘摩罗王。送支那法师来。王知戒日钦恋。令严象车二万乘船三万艘。法师溯殑伽河。以赴王所。至羯未唱祇罗国。王见法师。顶礼双足。散无量花。赞颂讫言曰。弟子先遣请法师。何为不来。法师答。当奉命时。听受未了。不获参王。王曰。师从支那国来。彼有秦王破陈乐歌舞之曲。秦王者何人。有何功德。致此咏歌。法师报。秦王者。即支那国今之天子也。本国见国王有圣德。能除凶禁暴。覆润群生者。则歌而咏之。秦王是大圣之人。为苍生拨乱反正。重安宇宙。再曜三光。六合怀恩。故有斯咏。王曰。如此圣人。故天遗为物主也。於是延入行宫。陈诸供养。王曰。闻造制恶见论何处在。法师报。在此。遂遣取观甚悦。谓其门师等弟子闻曰。光既出。萤烛夺明。师等所宝之宗。他皆破讫。试救看。小乘诸僧无敢言者。王曰。师论太好。在此诸师。并皆信伏。恐余国小乘外道。尚守愚迷。望於中印度曲女城。为师作一会。命五印度沙门婆罗门外道等。发显大乘。使其改耶从正。不亦大哉。是日发　　勅。普告集曲女城。观支那法师论。自冬初而进至臈月。方到会场。四方沙门婆罗门外道等。蕴义洽闻之辈。到者数千人。王先令造殿。容千余人。於中安尊像陈香花音乐。设食行施讫。请法师升座。标举论宗。命诸众征击。竟十八日。无一人敢问。王赞叹。施法师银钱三万金钱一万上[迭*毛]衣一百具。又令大臣将法师袈裟。巡众告唱云。支那法师论胜。十八日来。无敢问。并宜知之。诸众欢喜。为法师各立美号。大乘众号为摩诃那那提婆。此云大乘天。小乘者号为木叉提婆。此此解脱天。烧香散花。礼敬而去。自是德音遐振。会讫欲还。王留。更观七十五日大施。观讫辞还。王施大象一头金银钱数万。法师受象。不受钱等。戒日王拘摩罗王等。十八大国王。流泪辞别。北道而归。备经艰险。度雪山葱岭等。历三十余国。到于阗。附表陈请　勅遣于阗王。多给驼马。至炖煌以贞观十九年春正月。到长安。於西域请转法轮像等七躯。经论六百五十七部。佛肉舍利一百五十粒。二十五日送经像於弘福已。谒帝於洛阳。三月一日。奉勅还京师。即於弘福翻译。及修西域记。至二十年秋七月十三日。进新翻经。并请仰制经序。及进西域记。蒙神笔报书。极裒扬之美　勅书云。法师夙标高行。早出尘表。泛宝舟而登彼岸。搜妙道而辟法门。弘阐大猷。荡涤众罪。是故慈云欲卷。舒之荫四空。惠日将昏。朗之照八极。舒朗之者。其唯法师乎。朕学浅心拙。在物犹迷。况教幽微。丰能抑测。请为经题。非己所闻。又云。新撰西域记者。当自披览。勅奘尚法师。又表谢。兼重请序。至二十二年。驾幸玉华宫。六月敕追法师。既至。接以殊礼　勅问师比更翻何经论。答近翻瑜伽师地论一百卷。上曰。此论甚大。何圣所作。复明何义。答论是弥勒菩萨造。明十七地义。何名十七地。法师答名及标大旨。上甚悦。於是勅遣使。向京取论。论至。自披更欢喜。因勅所司。写新翻经论。为九本。颁与雍洛相兖荆扬等九州。遣递流布。法师更请经题　恩勅方许。至其年八月四日。制序讫。凡七百八十言。题云大唐三藏圣教序。通冠新经之首。於明月殿。命弘文馆学士上官仪。以所制序。对群僚宣读。霞烂锦舒。光赞兼极。凡厥百僚。喜跃庆贺　今上在春宫。又制述三藏圣教序讫。凡五百七十言。二圣序文出。后法师又陈表谢蒙勅。报云。朕才谢珪璋言惭博达。至於内典。尤所未闲。昨制序文。深为鄙拙。唯恐秽翰墨於金简。标瓦砾於珠林。忽得来书。谬承裒赞。明躬省处。弥益厚颜。善不足称。空劳致谢。法师又陈表重谢　勅。报书云。朕性不读经文具览。兼无才智。忽制论序。翻污经文。具览来言。枉见裒饰。愧逢虚美。唯益真惭。自此之后。四方道俗。手舞足蹈。歌咏连音。内外揄扬。曾未浃晨而周六合。慈云再荫。惠日重明。归依之徒。波回雾委。所诸上之化下。犹风靡草。因赐摩云纳袈裟一领。妙绝今古。价直万金。又令天下寺观。各度五人。冬十月随　驾还京。於北阙别弘法院安置。有令造慈恩寺。於寺西北角。造翻经院　勅法师移就翻译。给弟子五十人。弘福旧处。仍给弟子十人看守。至永微二年。请造梵本经台。蒙勅施物。遂得成就。至五年六月。迎法师入内。法师於临文等殿。翻发智等论。经数日。降手诏飞白书云。师年尊。此间小窄。体中如何。又显庆年中恩勅云。大慈恩寺僧玄奘。所翻经论既新。翻译文义须精。宜令太子太傅尚书左仆射燕国公干志宁。中书令兼捡校吏部尚书南阳县开国男来济。礼部尚书高阳县开国男许敬宗。黄门侍郎兼捡校太子左庶子[阿-可+分]阴县开国男萨元超。守中书侍郎兼捡校太子右庶子广平县开国男李义府。时为看阅。有不隐便处。即随事润色。若须学士。任量追三两人。又法师请仰制大慈恩寺碑文。蒙恩勅许。造词及法师。多所裒赞。碑文成后。又陈表请神翰自书。又蒙恩许书讫。法师符佛之再荣。遂共京城僧。造幢盖等迎。勅又遣见在王公太常九部乐及二县音声。千余车助送　上居安福门观之。光杨之美。难为具述。又施摩云纳一领。妙类前恩。并余时服百有余事。二年驾幸洛阳宫。法师预往。安置在称翠宫。於大内丽日殿。翻观所缘缘论等。又翻大毗婆沙等论。在所无辍。其少室山西北缑氏故县。南游仙乡控鹤里凤凰谷。是法师之生地。某少室山北少林寺。是巍孝父所立。极山泉之美。是并流支译经之处。法师意愿迁托。至九月。陈表请住少林。为国翻译。蒙神笔报书云。省表。知欲晦迹岩泉。追林远而架往。托虑禅寂轨证什。以标今。仰挹风微。寔所钦尚。朕业空学寡。靡究高深。然以浅识薄闻。未见其可。法师津梁三界。汲引四生。智皎心灯。定凝意水。非情尘之所曀。岂识浪之能惊。然以道德可居。何必太华迭岭。空寂可舍。岂独少室重峦。幸戢来言。勿复陈请。即市朝大隐。不独贵於昔贤。见闻弘益。更可珍於即代。既戢遗言。不敢重请。又显庆三年中　勅为皇太子。於汉王故宅。造西明寺。令给法师上房一口。新度僧十人。以死为弟子。此地贵於般若。所代虽翻。未及周备。诸德咸请。依大本更翻。然般若总二十万偈。可成六百卷。法师以为在京多务。恐难卒了。於是屡请居山。方蒙恩许。往玉花宫寺翻译。仍勅供给。一准在京。至彼。以显庆五年正月一日。翻大般若。至龙朔三年十月二十三日终讫。凡四处十六会。说总六百卷。中间又翻成唯识论辨中边论唯识二十论品类足论等。至十一月二十三日。命窥基赍表。请圣上制大般若经序。至十二月七日。於蓬莱宫美进时通事舍人冯义宣　口勅许。法师从少以来。常愿生弥勒佛所。及游西方。又闻无着菩萨兄□弟。亦愿生睹吏多天宫。奉事弥勒。并得如愿。俱有证验。益增克励。自至玉花。每因翻译。及礼忏之际。恒发愿上生睹吏多天。见弥勒佛。除翻经时以外。若昼若夜。心心相续。无暂恷癈。从翻大般若讫后。即不复翻译。唯行道礼忏。
　　至麟德元年正月一日。玉花寺众及僧等。请翻大宝积经。法师辞曰。知此经於汉土未有经。纵翻亦不了。固请不免。法师曰。翻必不满五行。遂译四行止。谓弟子及翻经僧等。有为之法。必归磨灭。泡幻之质。何得久停。今麟德元年。吾行年六十有三。必卒於玉花。若於经论有疑。宜即速问。勿为后悔。徒众闻者无不惊泣。皆曰。和上尊体康和。计年未至耆耄。何为忽作此言。报曰。此事自知。非徒众所悉。是时法师。未有疾患。徒众相顾。咸生疑怪。至正月三日。法师又告门人。吾恐无常。欲往辞佛。遂与弟子等往。先造俱偶像所。礼忏辞别。其有翻经僧及子等辞向京觐省者。法师皆报云。汝宜好去。所有衣钵经书。并皆将去。吾与汝别。汝亦不须更来。设来亦不相见。去者报云。和上康休。必无此事。法师报曰。非汝所知。去者果不重见。至正月八日。有弟子僧玄觉。夜见梦一大木浮图。高显严丽。意欲瞻仰。忽然摧倒崩振。心惊。遂即睡窹。平旦参礼。具说此事。法师报曰。此事属我。不关於汝。勿为忧怖。至月九日申时。又告玉花寺寺主慧德等曰。某必当死。经云。此身可恶。犹如死狗。某舍命已。勿延宫寺。宜於山原静处安置。作一容身棺。造一周棺。蘧蒢舆送。至彼可依教火焚。最为第一。慧德等怪叹。不疑即有此事。至其日将暮。因向后房。度一小博□损足。初经四日。仍如常行止。至十三日。遂即疾卧。至十六日。闭目开目。频见有白莲花。大於食盘。光净鲜洁。至十七日。又见无量百千人众。其形伟大。皆服锦衣。又赍锦绮种种花宝。庄严法师所住房宇。以次渐庄。遍翻经院内外堂殿。乃至山林。并为宝饰花幡幢盖。又奏音乐。后见门外。无数宝舆。有百味饭食及诸香果药。并非人间之物。皆将来献上法师。法师辞云。此供具六通者所受。某未具此德。不敢当之。虽确辞让。而进献不止。侍者惊触。遂开目。向寺众等。具说前事。寺主慧德。其夜月甚明朗。见告坎山上树。并变为白幢盖。兼见二人。举一宝种种肴膳。被山遍谷。似有奉献。寻即参具陈其事。正相快会。又云。某一生已来。所明福慧。准斯所见。功不虚捐。信诸所言无有谬也。因命翻经僧嘉尚。录出比来所翻大般若经瑜伽等大小乘经论。总翻七十五部。合一千三百三十一卷。令其讽读。深自忻庆。又云。某无常期至。宜告门徒。并来取别。至二十一日。寺主惠德。梦见无量金像。云是千佛。东方当翻经院上空中。现已还没。至二十二日。门徒总集。令作舍堕愿久所有衣及非衣。并皆罄舍。造十俱胝像。又请僧转读行道。烧灯供养。洗浴众僧。至二十三日。设齐讫。正午令工人。於嘉寿殿。以香涂香木树菩萨像骨。对寺众及门徒。各各欢喜。辞诀取别。又造遗表。弟子窥基奉进。遂嘿正念。后人说偈教傍人诵云。南谟弥勒如来应正等觉。取与含识。速奉慈颜。南谟弥勒如来所居内众。取舍命已。必生其中。至二月四日。看病僧明藏见二人。各长丈余。着白衣冠。各以一手。共擎一大白莲花。花台三重。非常可爱。如小车轮许大。至法师前立口云。无量劫来。恼乱众生。诸定业报因。令小疾小许轻受。并得除灭。宜当庆喜。莫生忧恼。法师见已。合掌良久。遂自回转。以右胁着床。舒足重迭。右手支头。左手申安[月*皆]上。迄至命终。更不转动。明藏更问。见何等相。报云。勿问妨吾正念。至五日中夜。弟子光等又问。和上定生弥勒前不。报云。决定得生。言讫舍命。时经六十日。头发渐生。颜色如常。赤白不异。又有香了无余气。得病之时。翻经使人许玄。备闻奏。蒙　勅遣医人。将药往看。比至法师已亡。医不及。终后坊州判史窦师备闻奏　恩勅葬事所须。并令官给。次奉　勅旨。玉花寺僧玄奘既亡。其翻经事且停。已翻成者。宜准旧例。官为抄写。自余未翻本。付慈恩寺。好掌勿令损失。其玄奘弟子。及翻经僧。先非玉花寺僧者。宜各放还寺。又奉敕旨。故僧玄奘。葬日宜遣京城僧尼造幢。送至墓所。冥祥预表其事。寔繁不备。列法师蒙二帝珍敬。儭施绵帛绫彩万余匹。上纳袈裟时服等数百年事。法师得之。皆为国造塔。尽俱胝绢像一千揁。贤劫千佛一千揁。弥勒佛一千揁。像十俱胝。洗浴众僧。给施贫人。一无贮蓄。随得随散。准以翻译传法为务。每翻一经。急急然恐不终讫。一部了已。欢喜称庆云。用此以答四恩。
　　窃闻八正之旨。实出苦海之津梁。一乘之宗。诚登涅盘之梯蹬。但以物机未熟。致蕰葱山之西。法花化时。融方扇交河之石。暨乎摩腾入汉。教阐伊缠。僧会游吴。义覃荆楚。从此已来。遂得人修解脱之因。家树菩萨之业。是知缚法之益。其利博哉。法师耸千寻之劲质。湛万迹之波澜。救溺俗为心忧。匡大法为身事。故能陟重阻以求经。履危途而访道。见珍殊俗。具获真文。自如来一代所说。鹫峰方等之教。鹿苑半字之文。爰至后圣马鸣龙猛无着天亲诸所制依及灰山柱等十八异执之崇。五部殊涂之致。并双。罗研究达其旨。悉得其文。并佛处代之迹。如阴泥洹坚固之林。降魔菩提之树。迦路崇高之塔。那竭留影之山。皆躬申礼敬。亦无遗矣。心期充满。觉览复周。将施本土。遂缮写大小乘法教。六百五十七部。请转法轮像等七躯。佛肉舍利百有余粒。以贞观十九年春正月二十五日。还至长安。道俗奔迎。倾都罢市。又此行经涂数万。备历难危。如固阴冻寒之山。飞波激浪之壑。厉毒黑风之气。狻猊貙豻之群。并法显失侣之乡。智严遗伴之地。[王*歹*歹]张之所不践。章亥之所未游。法师了尔孤证。怛然无挭。扇唐风於八河之外。扬国仁於五印之间。使乎遐城王侯。驰心辇归国毂。系仰天衢。虽圣威远感。亦法师通述之力也。自归国翻宣。若庵园之始说。精文奥义。如金口之新开。而敬措寸阴。励精无怠。神气绰然。无所拥滞。遗务之后。犹为诸德。说西方圣贤制述文义。词旨浅深。部类不同。并少年在此间。周游讲肆之事。高论剧谈。郁哉盈耳。了无疲勌。其精力过人。若斯法师。还国已来。于今十载。合翻梵本七十五部。译为唐言。总一千三百四十一卷。尚有五百八十二部。未译见翻者。大般若瑜伽论大毗婆沙顺正理等。皆是镇国之宝。学人薮泽。然译经之事。其来自文起汉摩腾。迄今三藏。前后道俗百余人。先代翻译。多是婆罗门法师。为初至东□夏。方言未融。承受之者。领会艰阻。每传一句。必详审疑回。是以倒多说毗今日法师。唐梵二方。言词明达。传译便巧。如擎一物掌上示人。了然无殊。所以岁月未多。而功倍前哲。至如罗什称善秦言。译经十有余年。唯得二百余卷。以此校量。难易见矣。所悲运促。不终其志。呜呼哀哉。
　　大唐故三藏玄奘师行状一卷(终)
　　明德二年八月日。感得了此记冥详撰(云云)
　　大师付法传。被引用行状文。彼此符合。尤可珍重之也。　　　法印权大僧都贤宝记之

 大唐三藏大遍觉法师塔铭(并序)

　　　　朝议郎捡校尚书屯田郎中使持节洺州诸军事守洺州刺史兼侍御史上柱国赐绯鱼袋刘轲撰
　　　　安国寺内供奉讲论沙门　建初　书
　　岁丁巳开成纪元之明年。有具寿沙门曰令捡。自上京抵洛师以缥囊盛三藏遗文传记。访余柴门于行修里。且曰。闻夫子斧藻群言旧矣。讵直专声於班马。能不为释氏董狐耶。抑岂不闻贞观初慈恩三藏之事乎。敢矢厥来旨云　三藏事迹。载国史及慈恩传。今塔在长安城南三十里。初　高宗塔于白鹿原。后徙於此　中宗制影赞谥大遍觉　肃宗赐塔额。曰兴教。因为兴教寺。寺在少陵原之阳。年岁[穴/(丬*帚)]远。塔无主。寺无僧。荒凉残委。游者伤目。长庆初。有纳衣僧昙景。始葺之。大和二年。安国寺三教谈论大德内供奉赐紫义林。修三藏忌斋于寺。斋众方食。见塔上有光。圆如覆镜。道俗异之。林乃　上闻。乃与两街三学人。共修身塔。兼砻一石於塔。至三年修毕。林乃化。遗言於门人令捡曰。尔必求文士铭之。捡泣奉遗教。直以铭为请。非法[序-予+(朝/讳)]之冢嫡。谁何至此乎。轲三让不可。乃略而铭之　三藏讳[序-予+(朝/讳)]奘。俗陈姓。河南缑氏人。曾父钦后魏上党太守。祖康北齐国子博士。父[〦/思]英。长八尺。美须眉。魁岸沉厚。号通儒。时人方汉郭林宗。有子四人。奘其季也。年十三。依兄[搪-口+止]出家於洛。属隋季失御。乃从　高祖神尧於晋阳。俄又入蜀。学摄论毗昙於基暹二法师。武德五年受具。於成都。精究篇□。□学成实於赵州。深学俱舍於长安岳。於是西经前来者。无不贯综矣。初中国学者。多以实相性空。通贯群说。俾彖象蹄。笱往往失鱼兔於得意之路。至於星罗碁布五法三性。扸秋毫。以矢名相界。地生汇。各有攸处。曾未暇也。大遍觉乃兴言曰。佛理圆极。片言支说。未足师决。固是经来未尽。吾当求所未闻。俾跛眇儿视履。必使解行如函盖。始可为具人矣。且法显智严何人也。犹能孤游天竺。而我安能坐致耶。初三藏之生母氏。梦法师白衣西去。母曰。何去。曰求法。贞观三年。忽梦海中苏迷卢山。遽凌波而入。乃见石莲波外承足。山险不可上。试踊身腾踔。飒然飙举升中。四望廓澈无际。觉而自占曰。我西行决矣。至凉州都督李大亮防禁持功逼法师还京。法师乃宵遁。渡瓠芦河。出玉门。经莫贺延碛。艰难险阻。仆而复起者。何止百十耶。自尔涉流沙。次伊吾高昌王麴文泰。遣贵臣。以驼马。迓法师於白力城。王与太妃及统师大臣等。尊以师礼。王亲跪於座侧。俾法师蹑履而上。资赠甚厚。送至[芸/木]护可污衙。又以二十四封书。通屈支等二十四国。献花缯五百疋於可汗。称法师是以第。欲求大法於婆罗门国。愿可汗。怜师如怜奴。其所历诸国。为其王礼重。多此类也。自尔支提梵剎。神奇灵迹。往往而有。法师皆沥诚尽敬。耳目所得。孕成多闻。与夫世称博物者。何相万耶。详载如传。唯至中印度。那烂陀寺等。遣下座二十人。明详仪注者。引参正法藏即戒贤法师也。既入谒。肘膝着地鸣足已。然后起。法藏讯所从来。曰自支那。欲依师学瑜伽论。法藏闻则涕泗曰。解我三年前。梦金人之说。伫尔久矣。遂馆於幼日王院觉贤房第四重阁。日供担步罗果一百二十枚。大人米等称是。其尊敬如此。法师既名流五印。三学之士。仰之如天。故大乘师。号法师为摩诃天。小乘师号解脱天。乃白大法藏请留之。法师曰师等岂不欲支那之人。开佛慧眼耶。不数日。东印度王拘摩。迎法师。戒日王闻法师在拘摩处。遣使谓拘摩曰。急送支那僧来。拘摩曰。我头可得。僧不可。戒日神武雄勇。名震诸国。乃怒曰。尔言头可得。可将头来。拘摩惧乃严象军二万。舡三万。与法师同泝殑伽河。筑行宫于河北。拘摩自迎戒日于河南。戒日曰。支那何不来。拘摩日。大王可屈就。王既见法师。接足尽敬。且曰。弟子闻支那国有秦王破陈乐。乃问。秦王是何人。法师盛谈　太宗应天顺人事。王曰。不如此。何以为支那主。因令法师出制恶见论。然小乘外道。未即推伏。请於曲女城。集五印沙门婆罗门等。兼十八国王。观支那法师之论。凡十八日。无敢当其锋者。戒日知法师无留意。厚以象马[壹-豆+(夗/木)]装饯法师。又以素迭印书。使达官送。法师所经诸国。令兵卫达汉境。法师却次于阗。因高昌商胡。人朝附表。奏自西域还　太宗特降天使迎劳。仍制于阗等道送法师。令炖煌迎於流沙。鄯鄯迎於沮沫。时　帝在洛阳　勅西京留守梁国公元龄备有司迎待。是日宿于漕上。十九年春三月。景子留守自漕。奉迎於都亭。有司颁诸寺帐舆花幡。送经於宏福。翌日大会於朱雀街之南。陈列法师於西域所得经像舍利等。其梵文凡五百二十夹。六百五十七部。以二十马负而至。自朱雀至宏福。十余里。倾都士女。夹道鳞次。若人非人。曾不知几俱胝矣。壬辰。法师谒　文武圣皇帝於洛阳宫。二月己亥。对於仪鸾殿。因广问雪岭已西诸国风俗。法师皆备陈所历。若指诸掌　太宗大悦。谓赵公无忌曰。昔苻坚称□安为神器。今法师出之更远。时　帝将征辽。法师请於嵩之少林翻译　太宗曰。师西去后。朕为　穆太后。於西京造宏福寺。寺有禅院。可就翻译。三月己巳。徙宏福。夏五月丁卯。法师方开贝叶。二十年秋七月。法师进新译经论。仍请制经序。并进奉　勅撰西域记十二卷　太宗美法师风仪。又有公辅才。俾法师裼缁褐袭金紫。法师因以五义。褒扬圣德。乞不夺其志。遂问瑜伽十七地义　太宗谓侍臣曰。朕观佛经。犹瞻天望海。法师能於异域。得是深法。非唯法师愿力。亦朕与公等。宿殖所会。及三藏圣教序成　神笔自写　太宗居庆福殿。百寮陪位坐。法师命宏文馆学士上官仪。对群寮读之。二十二年夏六月　天皇大帝。居春宫。又制述圣记。及菩萨藏经后序　太宗因问功德何最。法师对以度人。自隋季。天下祠宇残毁。缁伍殆绝　太宗自此　勅天下诸州寺。宜各度五人。宏福寺度五十人。戊申　皇太子宣令请法师为慈恩上座。仍造翻经院。备仪礼。自宏福迎法师　太宗与皇太子后宫等。於安福门。执香炉。目而送之。至寺门　勅赵公英中书令褚。引入於殿内。奏九部乐。破阵舞。及百戏於庭而还。二十三年夏四月。法师随　驾於翠微宫。谈赏终日　太宗前席攘袂曰。恨相逢已晚。翌日　太宗崩於含风殿　高宗即位。法师还慈恩。专务翻译。永徽三年春三月。法师於寺端门之阳。造石浮图　高宗恐功大难成。令改用砖。塔有七级。凡一百八十尺。层层中心。皆有舍利。冬十月　中宫方妊。请法师加佑。既诞。神光满院。则　中宗孝和皇帝也。请号为佛光王。受三归服袈裟。度七人。请法师为王剃发。及满月。法师进金字般若心经及道具等。显庆二年春二月　驾幸洛阳。法师与佛光王。发於　驾前。既到馆於积翠宫。终译发智婆沙。法师早丧所天。因　扈从。还访故里。得张氏姊。问茔垄已平矣。乃捧遗柩。改葬於西原　高宗勅所司公给备丧礼。尽饰终之道。洛下道俗。赴者万余人。释氏荣之。三年正月　驾还西京　勑法师徙居西明寺　高宗以法师　先朝所重。礼敬弥厚。中使旁午。朝臣慰问。及锡赉无虚日。法师随得随散。中国重於般若。前代虽翻译。犹未备。众请翻焉。法师以功大恐难就。乃请于玉华宫翻译。四年十月。法师如玉华馆於肃成院。五年春正月一日。始翻梵本。总二十万偈。法师汲汲然。常恐不得卒业。每厉译徒。必当人百其心。至龙朔三年。方绝笔。法师翻般若后。精力刓耗。谓门人曰。吾所事毕矣。吾瞑目后。可以蘧蒢。为亲身物。门人雨泣。且曰。和上何遽发此言。法师曰。吾知之矣。麟德元年春正月八日。门人[序-予+(朝/讳)]觉梦一大浮图倒。法师曰。此吾灭度之兆。遂命嘉尚法师。具录所翻经论。合七十四部。总一千三百三十八卷。又造俱胝画像。弥勒像。各一千桢。又造素像十俱胝。供养悲敬二沺各万人。烧百千灯。赎数万生。乃与寺众辞。三称慈尊。愿生内眷。至二月五日夜。弟子光□问云。和尚决定得生弥勒内众否。颔云。得生。俄而去。春秋六十九矣。初　高宗闻法师疾作　御医相望。於道及坊州。奏至　帝哀恸。为之罢　朝三日　勅坊州刺史窦师伦。令官给葬事。又　勅宜听京城僧尼。送至塔所。门人奉柩於慈恩翻经堂。道俗奔赴者。日盈千万。以四月十四日。葬於浐东。京畿五百里内。送者百余万人。至总章二年四月八日。有　勅徙於樊川北原。伤　圣情也。法师长七尺。眉目若画。直视不顾。端严若神。自大教东流。翻译之盛。未有如法师者。虽滕兰澄什康会竺护之流。无等级以寄言。其彬彬郁郁。已布唐梵新经矣。自示疾至於升神。奇应不可殚纪。盖莫详位次。非上地其孰能如此乎。文曰。
　　三藏之生。本乘愿来。入自圣胎。出於凤堆。大业之季。龙潜於并。孺子谒　帝。与兄偕行　神尧奇之。善果度之。不为人臣。必为人师。师法未足。自洛徂蜀。学无常师。鸟必择木。迹穷夷夏。更讨身毒。寺入烂陀。师遇尸罗。王逢戒日。论得瑜伽。瑜伽师地。藏教泉府。猬[虫*桀]名数。茧抽圣绪。我握其抠。赤幡仍竖。名高曲女。归我　真主。主当　文皇。臣当蔡梁。天下真观。佛氏以光。光光三藏。是护是付。付得其人。经论彬彬。梵语华言。胡汉相宣。台臣笔受。御膝前席。积翠飞花。恩光奕奕　太宗序教　天皇述圣。扬於王庭。百辟流咏。三藏慰喜。灵祇介祉。篾彼滕什。□无此事。我功成矣。我名遂矣。脱屣玉华。升神睹史。发棺开殓。天香馥馥。地位孰分。神人是卜。中南地高。樊川气清。修塔者谁。林公是营。门人令捡。实尸其事。铭勒塔旁。捡真法子。
　　开成四年五月十六日冯翊沙门令捡修建

 大唐三藏玄奘法师表启一卷
　　进经论等表

　　沙门玄奘言。玄奘闻。义画既陈。肇有书契。籀文斯阐。爰盛典谟徒以诲义辅德。纪情栝性。犹缠埃累之间。未出寰区之表。岂若龙宫秘旨。鹫岭微词。导群迷於沙界。庇交丧於尘劫。然则至极无象。演其源者法王。至理无言。诠其道者圣帝。伏惟　陛下纂灵出震。抚运登抠。胜茂九瀛。掩骨庭而独步。飞英八极。[车*阑]轩昊而高视。分麾紫塞。翦随寇於幽陵。驻跸青丘。荡妖氛於蟠木。武功既戢。归马华山。文德载宣。受图宛岫。於是刊书延阁。创礼容台。凤篆龟文既藏[廿/((麸-夫+至)-来+(素-纟))]於东观。银[金*(户@雨)]玉字亦洗污於南宫。犹故属想真如。缅怀空寂。绍宣妙法。以为大训。由是。鹿野之谈。应圣期而重译。鸡林之士。仰神化以来仪。建香城於中洲。引玄津於神县。像教东被斯为盛矣。玄奘行业无纪。空符曲成。谬齿缁徒。有惭光替。慨然怀愤。誓以弘宣。凭恃国威。远寻灵迹。往在西域。躬习梵言。览毗尼之奥旨。窥如罗之密藏。所护梵本经论总一千怢。六百五十七部。佛像七躯。佛肉舍利一百五十粒。并骨舍利等一函。既而治奘金地旋轫玉门。祇奉纶言。载合翻译。爰召开士同证慧义。研思淹肘。未能总毕。见绝笔者。凡五十八卷。名曰大菩萨藏经二十卷。佛地经一卷六门陁罗尼经一卷。显扬圣教论二十卷。大乘杂集阿毗达磨论十六卷。勒成八帙。缮写如别。及前舍利佛像梵本经论等。谨诣阙奉进。但圣鉴照明。玄言冲远。玄奘学非沉秘。识谢咏通。何以仰称天规。敬弘至教。亦由荣荣爝火。对修景以摛光。涓涓细流。足巨壑而成大。追惭战悸。若履氷谷。谨言。
　　贞观二十年七月十三日沙门玄奘上

　　进西域记表

　　沙门玄奘言。蟠木幽陵。云官纪轩皇之壤。流沙沧海。夏载着伊尧之域。西羌白环。荐垂衣之后。东夷楛矢。贿刑措之君。固已飞英曩伐式微前典。伏惟　陛下。握纪乘时。提衡范物。刳舟弦木。威天下而济群生。螯足芦灰。堙方舆而补圆盖。曜武经於七德。阐文教於十伦。泽徧泉源。化沾萧苇。房芝发秀。井浪开华。乐囿驯班。巢阿响律。浮紫膏於贝阙。霏白云於玉捡。遂使菀若木而池蒙泛。霈炎火而照积氷。梯赤坂而承朔。泛苍津而委昼。史旷前良。事绝故府。岂如汉开张掖。延接金城。秦戍桂林。裁通珠浦而已。玄奘幸属天地贞观。华夷静谧。冥心梵境。敢符好事。命均朝露。[身*力]譬秋螽。徒以上假皇灵。下资螾命。飘身迈迹。求遐自迩。展转膜拜之乡。流离重译之外。条支巨雀。方验前开。罽宾孤鸾。还稽曩实。时福岁积。人欲天从。遂得下处岫而洽提河。援鶴林而栖鹫岭。祇园之路。丽迤空存。王舍之基。婆陀可陟。寻求历览。时序推迁。言反　帝京。忽将二纪。所闻所履。百省卅八国。窃以章允之所践藉。空陈广袤。夸父之所凌厉。无述土风。班超侯而未远。张骞望而非博。至於玄奘所记。微为详尽。其迂辞玮说多从翦弃。缀为大唐西域记。一十二卷。缮写如别。玄奘禀质愚鲁。昧於缉实。望须之右笔。饰以左言。截此芜辞。采其实录。标百王之称首。苻九丘於皇代。庶使山经闷彩汲传韬华。无任区区。谨诣阙奉轻尘旒扆伏深战[火*勾]。谨言。
　　贞观廿年七月十三日沙门玄奘状上

　　请　大宗文皇帝作经序并题经表

　　沙门玄奘言。玄奘早预玄门。幸逢昌运。希闻至道。游心法莚。每恨正觉遗文。尚未详备。遂慨然怀慕。遍历殊方。远赖皇威。所期咸济。去年二月。奉　诏翻译。令见成五部总五十八卷。缮写如别。窃见弘福幸尊像初成。圣上亲降銮舆。开青莲之目。今经论新翻。敢录斯义。伏愿阶下曲垂神翰。表发经题。亲纡玄藻。序明宗极。所望天文秘思。与日月齐明。玉字银钓。将乾坤等固。庶百代之下。歌咏无穷。千载之外。瞻仰无绝。不任慺慺之至。谨奉表以闻。轻触天威。伏增悚汗。谨言。
　　贞观廿年七月十三日沙门玄奘上表

　　大宗文皇帝报请作经序　　勅书

　　省书具悉来意。法师夙标高行。早出尘表。泛宝舟而登彼岸。搜妙道而辟法门。弘阐大猷。荡涤众罪。是故慈云欲卷舒之荫四空。慧日将昏朗之照八极。舒朗之者。其惟法师乎。朕学浅心柮。在物犹迷。况佛教幽微。岂能仰测。请为经题。非己所闻。又云。新撰西域记者。当自披览。勅奘尚。
　　贞观廿年七月十三日内出与玄奘法师谢

　　大宗文皇帝勅书表

　　沙门玄奘言。伏奉　墨勅。猥垂奖喻。祇奉纶言。精守振越。玄奘诚惶诚恐。玄奘业尚空疎。谬参法侣。幸属九瀛有截。四表无虞。凭皇灵以远征。恃　国威而访道。穷遐冒险。虽励愚诚。慕异怀荒。寔资朝化。所获经论。奉　勅翻译。见成卷轴。未有诠序。伏惟　陛下睿思云敷。天华景烂。理苞系象。词逸威英。跨千古以飞声。掩百王而腾实。窃以神力无方。非　神思不定诠其理。圣教玄远。非　圣藻何以序其源。故乃冒犯威严。敢希题目。　震睠冲邈。不垂矜许。抚躬累息。相领失图。玄奘闻。日月丽天。既分晖於户牖。江河纪地。亦流润於岩涯。云和广乐。不秘响於聋昧。金璧奇珍。岂韬彩於愚瞽。敢缘斯理。重以于祈。伏乞云雨曲垂。天文府照。配两仪而同久。与二耀而俱悬。然则鹫岭微言。假神笔而弘远。鸡园奥典。托英词而宣畅。岂止区区梵众。独荷恩荣。蠢蠢迷生。方超尘累而已。无任诚恳之至。谨诣阙奉表以闻。轻触天威。伏深战栗。谨言。
　　贞观廿年七月十四日沙门玄奘上表

　　谢纳袈裟剃刀表一首

　　沙门玄奘言。伏奉　勅旨施纳袈裟一领。宾铁剃刀一口。云雨曲垂。谬沾霈泽。光命隆厚。精守震越。玄奘幸遭文明之化。早预息心之侣。三业无纪。四恩靡答。皇睠不遗。思荣府坠。忍辱之服。彩含流霞。智慧之刀。铦逾切玉。谨当服以降烦恼之魔。佩以断尘劳之网。起余讥於彼己。惧空疎於冒恩。滥叨殊礼。惭恧屏营。不胜悚荷之至。谨奉表陈谢以闻。尘黩天鉴。伏深战栗。谨言。
　　贞观廿二年七月十四日沙门玄奘上表

　　谢大宗文皇帝制三藏圣教序表

　　沙门玄奘言。窃闻六爻探[(厂-一)*臣*责]。局於生灭之场。百物正名。未涉真如之境。犹且违微义册。睹奥不测其神。遐想轩图。历选并归其义。伏惟　皇帝陛下玉毫降质。金轮御天。廓先王之九州。掩百千之日月。广烈代之区域。纳恒沙之法界。遂使给园精舍。并入堤封。贝叶灵文。咸归册府。玄奘往因振锡聊谒崛山。经途万里。帖天威如尺步。匪乘千叶。诣双林如食顷。搜扬三藏。尽龙宫之所储。研究一乘。穷鹫岭之遗旨。并已载之素象。远献紫震。寻蒙下诏。赐使翻译。玄奘识乖龙树。谬忝传灯之荣。才异马鸣。深愧写瓶之敏。所译经论。纰舛尤多。遂符天恩。留神构序。文超象系之表。若聚日之放千光。理括众妙之门。同法云之濡百草。一音演说亿劫寂逢。忽以微生。亲承梵响。踊跃欢喜。如闻受记。无任欣荷之极。谨奉表诣阙。陈谢以闻。谨言。
　　贞观廿二年八月五日沙门玄奘上表谢

　　大宗文皇帝报玄奘法师谢表　　勅书

　　朕才谢珪璋。言惭博达。至於内典。尤所未闲。昨制序文。深为鄙拙。唯恐秽翰墨於金简。标瓦砾於珠林。忽得成来书。谬承褒赞。循躬省虑。弥益厚颜。盖不足称空劳致谢。
　　贞观廿二年八月五日内出与玄奘法师

　　谢述圣记启

　　沙门玄奘启。窃以。识真者寡。每苦但东之路。迷方者众。共假司南之车。况乎大道玄远。妙门虚寂。非乘睿智。孰能诠序者哉。伏惟。皇太子殿下体资震极。仁被春方。照佛日以重辉。绍法轮於将坠。津梁有属。传灯斯在。玄奘志穷佛道。誓损躯命。粤自东夏。愿至西方。皇灵护持。得经论六百五十七部。寻蒙恩勅。令玄奘翻译。爰降慈旨。为制序文。布慈云於尘劫。澍惠雨於沙界。殿下游刃三藏。仰弘十善。复制述圣之记。光阐大猷。明实相之门。则有而不有。谈宣寂之境。则空应皆空。独得神里。远超系表。玄奘未澄浊水。忽得明珠。谨当顶受奉持。永为心镜。不任下情悚□之至。谨奉启陈谢以闻。谨启。
　　贞观廿二年八月五日沙门玄奘上启

　　皇帝在春宫日报玄奘法师谢启书

　　治素无才学。性不聪敏。内典诸文。殊未观览。所作论序。鄙拙尤繁。忽得来书。褒扬赞述。抚躬自省。惭悚交并。劳师远臻。深以为愧。
　　贞观廿二年八月五日出内与玄奘法师

　　大宗文皇帝与长命婆罗门书

　　造化陶灼。短长异寿。天地覆载。愚智同生。故知上圣上贤。无代不有。然而前帝寂得於逢。朕自领德薄行轻。智微力浅。幸因夙缘有庆得遇真人。自慰药已来。手脚渐觉轻损。弥加将慎。冀得全除。抚疲躬而自欢。荷神方而多愧。唯凭命於后药。庶遐龄之可期。必望超促世而长存。驻常颜而不朽。既白之发。变素成玄。已弊之躬。除衰益壮。此心此愿。其可遂乎。唯竭深诚。敬伫良术。
　　贞观廿二年八月十日内出与长命婆罗门

　　玄奘师玄法师请经流行表一首

　　沙门玄奘言。窃以。玄宗无兆。因分教以垂训。法本无为。资言象以成化。是知诠名者。法王之善权。阐言象者。圣帝之能事。非夫三达遐鉴。四弘府济。孰能抚金轮之运。弘玉豪之教者欤。伏惟　皇帝陛下。徇齐作圣。饮明体道。革浇弊之俗。垂色穆之化。风教被於三千。疆场掩於百亿。临以政命。驾五乘而载驰。屈方外之踪。据域中之位。四海无虞。万机有暇。储慧宝於麟阁。引智水於龙宫。玄奘业谢踈通。学惭稽古。肃承明诏。详译梵文。内领庸愚。惧乖玄旨。深惟诚欵。恐蠹秽大猷。是以夙夜匪懈。身心无怠。皇化所覃。无谬一音之说。灵贶所佑。有感一人之心。皎日回三舍之眼。丹诚动九重之听。爰纡神衷。序明圣教。词峰切汉。已振释主之宫。义海浮天。将动梵王之请。由是牟尼大训。资圣藻而照宣。般若微言。凭帝献而光阐。然而幽居陋俗。未闻梵响之声。边荒远鄙。谁睹天文之丽。其见译讫经论。请冠御制三藏圣教序。及皇太子述圣记。宣布远近。咸使闻知。太郡名州。各施一本。是则道不虚行。法无留滞。慧云布於遐迩。法雨澍於中外。皇灵享法施之福。永永无穷。黎元阜法财之用。生生无遗。不任诚恳之至。谨奉表陈请以闻。伏愿　天慈赐垂矜允。轻尘听览。追增战汗。谨言。
　　贞观廿二年八月廿日沙门玄奘上表

　　玄奘法师谢东宫书述圣记启
  </div>
  <div class="pagination">
   <span class="current-page">
    1
   </span>
   <a href="玄奘三藏法师资传丛书_page2.html">
    2
   </a>
   <a href="玄奘三藏法师资传丛书_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
