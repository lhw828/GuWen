<!DOCTYPE html>
<html>
 <head>
  <meta charset="utf-8"/>
  <title>
   金刚经感应传 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   金刚经感应传 - 第 2 页/共 2 页
  </h1>
  <div class="content">
   唐政和中。真州石匠孙翁。每日持念　金刚经三卷。一日同三十余人入山凿石。忽山崩。尽丧其中。唯孙公在石罅处得活。经一十二年。因子孙凿石。穿透。见翁端坐。容貌如故。子孙惊拜。问翁何以得生。翁曰。常持金刚经。又问饥否。曰。始初因吃一个酥饼。至今不饥。翁问曰。我昔所看之经在否。子孙答曰。有。遂还家。遥取经看经。上有一圆孔。恰如酥饼大。凡见闻者。无不赞叹此经有不可思议功德。能救护孙翁饥渴垂死之患难也。(出报应记)。

　　刘县令

　　昔毗山刘县令。为官清廉。家法甚严。日诵　金刚经三卷。寒暑不辍。前任运司幕官。同妻难月。梦见一僧从空而来。云。有事冒于尊听。贫道修行六十余年。盖因世缘未了。再令出世。念合下善根成熟。特来依投。愿收录。刘曰。既蒙不弃。无吝见教。其僧便入卧房。刘怒而觉。次日。其妻分娩得生一女。聪惠过人。年七岁。不曾从师。经书尽皆通晓。随父日诵金刚经。未及月余。便能暗诵。父母甚喜。年登十九。吟咏成章。女因患方愈。值夏月。忽作蚊蚋诗云。昨日曾未与君期今朝擅自入罗帏玉体任君餐一饱犹作娇声殢阿谁其父听得大怒。唤出厅前。深责情意。欲置之死地。母急来救。询问其由。女曰。昨夜蚊虫叮我。今朝作诗。别无他事。母即去白父。说其因由。父曰。汝既在室。安得有此等语。句句有情。女告父曰。不然请题。奴别作四句。父将剪子为题。女随口便答曰。有情两股合无情两股开快从腰里取长短任君裁父微笑不语。女便入房。索浴更衣。出厅白父。念奴适来。几乎不得其死。不如及早拜辞父母去矣。因成颂曰。十九年来作客清净。无花无逸了了分明。归去一任东西南北。生也了死也了。不论年多年少。今日拨转遇真空。一轮明月清皎皎。描也难描画也难画。满头插花盘膝坐化。

　　宋承信

　　宋绍兴二年。有宋承信。居秀州华亭县。因患翻胃之疾。数年百药不能治疗。忽一夜。梦见有一梵僧。谓承信曰。汝乃宿世冤愆。遂致今生受诸病苦。汝知否。应有世间男子妇人。或风瘫。或劳跛。或盲聋喑痖。或病缠身。经年累月。枕卧床席。将死不能。气绝者。其魂灵摄在阴司。考校前生今世所作罪恶。因缘果报。毫发无差。若有奉施金刚经。或自他书写。或毕世受持。才举心动念。遂惑阴府官曹。捡察善功。先放魂魄附体。次遇良医。其病即愈。睡觉省悟。明旦令妻焚香。躬对诸佛菩萨之前。发愿甘许奉施　金刚般若经一千卷。兼自尽形受持。尔后又复梦见有一金刚神。赐药一丸。令承信吞之。次日其病即瘥。将养月余。身轻体徤。容貌精神俱获复旧。凡见闻者合掌称叹。此经有起死还生之功。可不戒且敬哉。

　　唐珍

　　宋唐珍。乃绍兴府会稽县押狱。日常持诵　金刚经三卷。寒暑不易。绍兴八年。同楮旬诸茂偷据官钱。事觉。由县申解本府。赵相公判送司理院再勘。唐珍等至。夜梦一金刚神。语珍曰。汝得平日持念　金刚经有感。汝但放心。临断之际。吾当助相公神笔。先判楮旬诸茂。各决脊杖。配邻州。汝决杖一百。回监。俟赃足日呈放还家。睡觉。再三思量。我既为首。所犯刑名。其罪是一。安有轻重哉殊。不可晓。以至临决断之时。逐一果应其梦。毫发无差。所见所闻之者。咸疑其异。方知　金刚般若之功。有不可思议者也。遂感　金刚神力。冥助赵相公之笔。复何疑哉。尔后发愿印施金刚般若经三百卷。尽世专精受持。寿至八十五岁。无疾而终。(出杂爼记)。

　　王氏

　　宋绍兴九年。明州王氏。日常持　金刚经。因夫带往岐州任所。身怀六甲二十八个月。不能分娩。又以多病。形骸羸瘦。深虑生产之时。子母难全。忧惶不已。一日倚门而立。偶见一异僧。教化曰。同增福利。王氏将钱舍施已。僧云。娘子有善根。何不印施金刚经。若发心印施得一千卷。见世增延福寿。父母子孙团圆。所愿皆遂。福及七祖。先亡一切眷属。咸获超升。王氏猛省。依僧所嘱。遂印施　金刚经一千卷。斋僧一千员。就念经一千卷。躬就天宁寺。对三宝前忏悔。求愿保佑生产之日。子母双全。早祈感格。斋罢还家。至夜三更。得梦。自见一金刚神。以杵指王氏腹。其疼不可忍。及觉。已生二男子在床。相貌圆满。令人爱乐。仰藉般若之功。天神卫护。报应之速。王氏既得母子双全。不胜忻幸。尔后专心齐素。诵经不辍。年至六十一岁。无疾忽尔身亡。自见二使者引见阎摩天子。勅问。汝在生作何善业。王氏答曰。自幼持念　金刚般若经。至今每日不缺。天子赐金床与王氏。就殿侧坐。朗诵一遍。地狱辛酸之苦。一时停息。诸受地狱之人。普沾恩利。天子再问王氏。何不诵咒。答。世间无本。勑令鬼吏於藏中取咒本付王氏。嘱曰。汝归阳间。展转流通。切勿遗坠。天子又曰。王氏向后寿终。径生极乐世界。不复再来此处矣。
　　补阙真言曰。
　　唵　呼卢　呼卢　社曳　契　莎诃
　　一回向真如实际心心契合　　二回向无上佛果菩提念念圆满　　三回向法界一切众生同生净土

　　朱进士

　　宋朝苏州府朱进士。服儒衣冠。习举士业。平昔罔知佛法之妙。一日闲游。偶至虎丘寺。正值佛印禅师讲演　金刚般若经。至一切有为法。如梦幻泡影。如露亦如电。应作如是观。师逐一解说佛法大意。朱闻之甚喜。自念平日未尝闻此佛法。深有理焉。惜乎圆满。欢喜回家。次日午刻。忽睡去。梦一鬼吏。押五个罪人。朱亦随后。约行二里许。见一大街。入巷门。挂青布帘人家。鬼吏揭帘。罪人皆入。至厨房。见灶上桶内有汤。罪人皆去吃。朱亦觉渴。方欲饮。被鬼吏喝住曰。听佛法之人不得饮。因此惊觉。心疑此梦。信步行至大街。入巷。果有人家与梦中无异。朱扣门入。其家主翁见进士至。急忙相接。朱问。适来使宅厨房。有何动静。主翁遂问家人。言厨下方养得六个小犬。内一枚死者。朱即惊惶流汗。自谓若不得闻佛法之力。遂入狗胎。化为畜类矣。因弃其旧习。专心持念　金刚般若经。寒暑不辍。寿至八十九岁。功行圆满。於八月十五日。遍请诸山师德道友亲朋相送。就升於后园树枝梢上。说四句偈。与众相别。端然立化去矣。偈曰　八十九年朱公两手劈破虚空脚蹈浮云粉碎立化菩提树东。

　　扬琰

　　宋乾道七年。三月十三日。左中太夫龙图阁待制提举佑神观扬琰。和王之子也。偶梦见父和王偕母夫人。龙图省记考妣已弃诸孤。恐亟去。恳留为十月之欵。和王许之。龙图再拜。劝酒委曲如生之礼。龙图泣。和王及夫人亦泣。龙图禀考和王。寻常所修功德。烧献钱焉人物。用得否。和王曰。用得。再问。释道功果孰胜。和王云。一日但举手翻覆。龙又问。世间经文孰胜。和王答。阴府深敬重　金刚般若波罗蜜经。汝若为吾印施得一千卷。最为第一。龙图意谓欲冥器。即对云。容造以献。和王曰。可。时以暮矣。顷刻有一急足从水中行来。报覆酉时有金字牌过楚州。龙图再禀。大人今在何处。和王云。吾管地部。方眷恋间。忽然睡觉。不胜悲感。泪流枕席。遂念和王英爽不昧。神色如生。盖和王为宋大将。历百战戡定祸乱。大功不一。受降不杀。全活甚众。入扈殿垂四十年。未尝妄刑一人。忠厚明恕。宜得功德之助。有所主宰。且晤人间所修功德。看诵　金刚经文。所焚冥器。阴府皆得用之。又知善恶报应。冥阳一趣。无间彼此。亦足以劝世之为善者也。龙图恭睹　释迦世尊降生之日。就禅福资寺。修设天地冥阳水陆大斋一会。及斋僧若干。如法修礼　金光明三德妙忏一七昼夜。命僧众看诵　金刚般若波罗蜜经一藏。计五千四十八卷。用资二亲冥福也。

　　承局周兴

　　宋淳熙元年。杨州府承局周兴。自幼日诵　金刚经一卷。公私不易其心。尝承太守莫队差兴赍弊帛香烛寿礼约有一千余贯。往行在送朝贵生日。行至瓜洲渡客店郁三家投宿。其夫妻见承局行李重货。唤兄郁二谋意商量。夜至三更入房。将周兴潜地打杀。离店五里许。埋在路傍。行李财物。尽行劫已。缘承局过限。回札延引杳无所归。其妻子被官府两次监禁杖限。倐经一年。实难追获。后因太守被召赴行在。一行人从起程。未乃到瓜洲渡。尚有五里许。忽有一朵莲花。拦在路上。太守令从者折之。刀斫亦不断。遂掘至四五尺。只见一死人。其莲花从口中出。众人庆护取出。子细看时。尚自眼动。再三熟视去。是周承局也。取到人家。以粥徐徐调理。次日方能言语。云。被客店郁二等劫死。埋地已得十六个月。太守惊问。因甚活。且不饥。答曰。得日前持诵　金刚经力。被埋在地如梦中。见有一金刚神。将一朵莲花插在周兴口中。至今不觉饥渴。太守合拳赞叹云。尝闻此经有不可思议功德。自愧将渠妻子经年监禁。悔何及矣。且平日所理公案。不无冤枉。即移牒杨州府官。请速为释放周兴妻子。立便差人追捉郁二郁三并妻等人。究问明白。郁二等招伏。打死周兴。劫了锦段拾疋。沉香一块。寿烛十根。并献寿礼物等欵成。具录闻奏。奉旨议得。周兴承佛法功德力。故神天守护。今已得活。其郁二郁三谋劫。罪情实重。若与贷命。虑后再有阴谋害人。并与重杖处死。其妻决脊二十。编管海外军州。永不放还。善既有报。其恶亦然。可不诫哉。(出杂爼记)。

　　郭承思

　　绍兴府寄居郭承思。新除温州参军。将欲之任。亲诣天宁寺佛菩萨之前。焚香发愿云。挈家九口赴任温州。一愿到任。合家不食牛肉。二愿掌权处政。常行方便。恤念孤贫。济人之急。救人之危。俟考满还乡。誓舍财金。书　金刚般若经一卷。恭入佛殿。永远供养。后得三考满。与同寮官司法元珍迪功。共买舟涉海还乡。参军家眷居船前仓。司法居后仓。行至绍兴府界首。偶值风涛大作。四面昏黑。众皆惊惧。只见海内鬼神。将船凿为两段。郭思承前仓。风帆顺便。径直到岸。司法后船。人口行李尽皆沉溺海中。盖缘司法任政徇私。拗曲作直。致招此报。郭参军秉心良善。奉公执法。誓愿救人又承　金刚般若之力救护。平复还乡。善恶报应。如指诸掌。见者闻者。无不感叹。

　　赵璧

　　泗州书生赵璧。赴京应举。其妻已亡。后赵璧及第还乡。离家十里许。似梦非梦。见亡妻在路傍。哀告甚切。云。念奴在生之日。杀害物命。每於蠏出之时。买作醉蠏。恣意食啖。自死之后。准阎摩天子勑驰入蟹山。被群蟹钳其眼目。及徧身流血。昼夜受苦。又生前不合吐酒余残饮剩盏脚。阴司积聚五石九斗七升五合。使奴阳寿。先减一纪。又受三七日大地狱苦。再准王勑。若狱吏监奴卖酒。以俟无常鬼追到亡魂。俱勒来买酒。却就奴身上刺血应卖。升合务要补填原数足日。别受地狱。今闻夫主及第荣归。特来哀告。阴府深敬书写　金刚般若经。乞将奴房奁变卖。若为奴写得七卷。仗此般若之功。实可救拔地狱之苦。其夫允诺。才到家。即便舍财。请僧写经。方了两卷。一日备祭祀礼。为妻上坟。方到暮侧。忽见一老翁。言。吾是小神土地。汝妻承写经功德。昨日午时。准阎摩王勑。上升天界。地下不复见矣。岂不见佛印禅师戒杀文曰。鳞甲羽毛诸品类。众生与佛心无二。只为当时错用心。致使今生头角异。水中游。林里戏。何忍将来充日计。磨刀煮火或研齑。口不能言眼还觑。或槌榼。或刀刺。牵入镬汤深可畏。追燖毛羽括皮鳞。刮脊剜心犹吐气。美君喉。夸好味。劝子劝妻言俊利。只知恣性纵无明。不惧阴司毫发记。命才终。冤对至。面睹阎王争敢讳。从头一一报无差。炉炭镬汤何处避。劝贤豪。须戒忌。莫把众生当容易。食他一脔脔还他。古圣贤言终不伪。戒杀兼能买放生。免入阿鼻无间地。又满庭芳词。鳞甲何多。羽毛无数。悟来佛性。皆同世人。何事刚受口头肥。痛把众生剖割刀。头转鲜血飞红。零炮碎炙。不忍见渠。侬喉咙才咽罢。龙肝凤髓。毕竟无踪。谩羸得。生前夭寿多凶。奉劝世人省悟。休恣意。击恼阎翁。轮回本来面目。改换眨时中。

　　李玄宗女

　　荆州江陵县李玄宗女。年十三岁时。梦见一梵僧。谓女曰。汝有善根。何不持念　金刚经。又云。世间若有男子女人。每日净心能诵一卷。阳间增延寿算。百年命终。即生天界。若能究竟般若。宜到涅盘彼岸。或有看经。虽未圆就。死入阴府。不能拘录。即判生富贵之家。受诸胜报。玄宗女依僧之嘱。日诵三卷。年二十四岁。不愿有家。忽患伤寒。三日而卒。有二使者。引见阎摩天子。照勘其女无罪。及见女子头上有佛显现。王云。此女既有般若之功。即判还魂。临放时。王嘱曰。汝父有仇雠。遂使阳间。先减二纪之寿。不久追入阴司对证。因汝父好将活鱼切鲙。今有鱼七千余头。状诉索命。汝若不信。归阳间问父。每夜梦见落在网中。日日头痛。此是鱼求报也。女得还魂。以阴府事。逐一白父。其父闻之。惊惶无措。遂同女往天宁寺大佛殿内。斋僧百员。发愿断除荤酒。手写　金刚般若经四十九卷。写经已毕。玄宗忽一夜梦见有数百青衣童子。俱拜玄宗。口称我等昔日被君杀戮。各经阴府欣其冤。索君性命。今蒙写经功德。我等咸承善力。出离三[除/土]苦趣。各得往生善道。君既释冤。阴司复还原寿。又添遐算。玄宗闻之。不胜欣喜。自尔持诵经文不辍。为善不废。寿至百二十岁。无疾索浴告终。(出杂爼记)。

　　王迪功

　　县尉王迪功。好鹰猎杀害众生为乐。有妻在家。日诵金刚经。一日妻正念经。见夫出猎方归。其妻苦劝夫。从持经功德分第十五。同念此一分。不肯终卷。竟入厨房。烹炮物命。恣意饮宴。后过五年。迪功忽患风中在床。经年不愈。一日自见二使者来追。命尽而卒。唯心头有气。二使者引见阎摩天子。怒责迪功曰。汝既受爵禄。何不福上增修。却好杀害生命。减算绝禄。令狱驱入镬汤之内。其鬼吏捡簿。告王曰。此人虽有杀业。善籍重如山。生前尝得其妻劝念　金刚经一分。功德虽片纸。重如恶簿。合与免罪。放还阳间。天天勑曰。就镬汤内取一杓汤。淋其背。然后放还。因得再活。后患背疽。遍体溃烂。痛不可忍。百药不能治。一日令妻就佛前代发愿云。今后誓不杀生。候病痊日。愿自手书　金刚经。斋素受持。忽一夜梦见一僧。用手摩迪功背三匝。至天明视其疽已痊。更无痕瘾。善恶之报如此。(出报应记)。

　　冯察院

　　冯察院日持诵　金刚般若经三卷。年至二十八岁。一日为国事。修札具奏至帝。当夜四更。忽见两使者追入冥府。引见阎摩天子。勑曰。汝寿合至七十九。官至枢府。缘汝奏札。於国损民。汝当绝禄除算。冯惊愕。俯伏告曰。臣既阳寿未尽。乞赐再生。誓当毕世持经。常行阴骘。不造罪僭。有犯天律。王悯其回心向善。放回阳间。再三诫谕曰。凡掌权政。可制簿一面。日间作事。夜必书之。既不可书。必不可作。此延年之术也。才举一善。专民恤物。增延福寿。若用刻剥之心。上帝恶之。则促寿减禄。冯得再生。日行方便。利国施民。阴德日着。寿至九十八。官拜丞相。忽一日卧疾。有第九子方十一岁。出厅前嬉戏。见无数牛头马面狱卒。子问诸鬼曰。何缘来此。鬼吏答曰。我等特来迎接阎摩天子。其子惊惶。哭入堂内。以所见白父。亟相笑而抚掌曰。生为上柱国。死作阎摩王。是吾职也。颂曰。休将铅笔逞文笔。回礼空王乐出家。已发一心归大道。不须六贼苦拦遮。劝同妻妾终成疾。位极公卿一似花。从此晚年凭惠剑。愿将名字寄丹霞。索浴更朝衣坐化。又颂曰。大洋海里打鼓。须弥顶上闻钟。业镜将来。烁破翻身。透出虚空。

　　姜学生

　　送州姜学生。村居二十三岁。暴疾夭亡。见二使者追魂。引见阎摩天子。勑曰。汝前身修福。注今生寿年八十二岁。丁丑科赴试得举。官至公卿。汝不合杀牛食肉。有犯天律。准玉帝勅。令汝减算绝禄。汝既读书。岂不闻海州雷雨七日七夜。天降石鼓。记曰。万物唯心造。为牛最苦辛。君看横死者。尽是食牛人。昔有进士庾信。杀牛食肉。恃文章聪明。毁谤三宝。自死之后。受诸地狱。今变为乌龟。王勑鬼吏牵乌龟至殿下。令姜学生看。其龟有九头。头目并皆流血。苦痛不已。此即庾信也。有一鬼吏语生曰。汝急告天子。改恶修善。乞赐还魂。若判入地狱。无有出期。生曰。有何门路。愿求指教。鬼吏曰。阴府深敬重书写受持　妙法莲花经　金刚般若经。汝若发心。即获脱免。得此遂告天子曰。念生双亲垂老。别无兄弟侍养处世。年幼不知罪福。致犯重罪。虽读庾信文词。却不曾毁谤佛僧。既阳寿未终。乞赐放回阳间。孝养父母。发愿书写　妙法莲花经　金刚般若经。毕世食素。精勤受持。天子悯其回心。改恶从善。责放还魂。天子诫曰。汝回阳间。孝养父母。恭敬三宝。诵持经典。修行善业。若再违犯。卒入黄泉。千佛出世。不通忏悔。姜学生既得还魂。亲识邻里。咸来询问其由。无不惭愧。改过自新矣。

　　霍参军

　　霍参军诵持金刚经。忽见厅下地裂。涌出包龙图。称吾是速报司。参军问速报司曰。报恶不报善。善者受饥寒。恶者丰衣饭。清者难度日。浊者多荣变。孝顺多辛苦。五逆人爱见。速报司唯当灵不灵。唯当现不现。既灵须显灵。既现须教现。愿赐一明言。免使阎浮众生怨。包龙图答曰。吾掌速报司。非是不报恶。非是不报善。善者暂时贫。恶者权饱暖。浊逆曲恶辈。报案尽抄名。第一抄名姓。二除福禄神。三教绝后代。四遣祸星临。五使狂心计。六被恶人亲。七须寿命短。八报病缠身。九遭水火厄。十被王法刑。如此十苦难。尽是十恶人。参军休问我。照鉴甚分明。一朝天地见。万福一齐临。诗曰　湛湛青天不可欺未曾举意早先知善恶到头终有报只争来速与来迟。
　　霍参军再问速报司。阳间有僧尼善友及士夫黎庶。有受持金刚般若经之人。将来百年命尽。死入幽冥。得超升否。包龙图答曰。用得。

　　张隐

　　张隐年方弱冠。食素。常诵　金刚经。同里屠儿亦名张隐。为杀猪羊数多。被冤仇院府欣冤。准阎摩天子勑。阴使误追持经张隐。责曰。汝生处世。何得杀害生灵。隐答曰。看经为务。不曾宰杀。王索业镜照看。果有善根。天子问鬼吏曰。张隐合得寿命多少。鬼吏阅簿。寿至九十岁。天子语隐曰。汝既不曾宰杀。兼乃持经。今汝放还魂。隐死时。正当仲夏。已经三七。尸体腐坏。不任再附。后来告王曰。汝尸既不任托。勅使者急追屠儿张隐来受报。王谓持经张隐曰。汝与屠儿同名同姓。同年月日时。宜托彼尸而活。屠家见夫死三日复省。不胜欣喜。略不顾。径走归元居。语本妻与子曰。我再得还生。屠家认作夫。看经之家认作父。两家各诤。孰能甄别。於是经官。乃明准刺吏判曰。身魂两生。姓名不殊。生本各枝。死回同气。身属屠家。其情性声音。却是持经之人。实难分辨。仰两家轮流各养一月。仍具实表奏朝廷。以为罕事。屠儿子孙。改恶从善矣。

　　徐玘

　　徐玘乃杭州人吏。每夜五更。持诵　金刚经三卷毕。方入公门。其家富。一日有劫贼百余人。竟入徐玘家。将老小并用拘缚。将徐玘缚在箭垛上。玘云。金刚不坏身。今如之何。须臾只见佛现空中。畏心稍释。众贼咸放箭射之。连发百箭。或中垛坠地。玘身上下俱无所伤。众贼惊骇。问玘。汝有何术。答曰。无术。每日专心受持　金刚般若经。想是三宝龙天救护。有此感应。众贼合掌惊悟。并释放之。

　　陆翁

　　湖州城南屠户陆翁。年二十三岁时。门前见一云水僧弥。教化有缘人。陆不领解。僧云。汝杀猪羊不计其数。何不改业。陆曰。承袭祖业。不忍弃舍。僧云。汝若不改。后世必堕此类。仍被他杀。冤冤相报。无有出期。贫僧观汝。宿有善根。何不受持　妙法莲花经。及　金刚般若经。汝若受持。消除恶业。增长善福。岂不见仁宗皇帝御赞莲经云。六万余言七轴装无边妙义内含藏溢心甘露时时润灌顶醍醐滴滴凉白玉齿边流舍利红莲舌上放毫光假饶造罪如山岳只消妙法两三行僧言讫。回头不见。陆遂省悟。想是佛及观音菩萨化身来劝化我。即请画工。绘装阿弥陀佛．观音．势至相一轴。设席供养。投师习诵　妙法莲花经金刚般若经。未及五年。自能暗诵。且如明日宰杀猪羊几许。预夜躬就佛前焚香。持诵　莲经一部。金刚经一七卷。对佛忏悔。口称来晨杀猪羊几口。愿将看经功德超度被杀猪羊。尽此报身。早生净土。愿我命终之时。免斯冤对。朝日相似。陆反觉身轻体徤。自得其乐。年至八十一岁。将死半月之前。徧请亲戚朋友．市户邻居。言在十一月初九日辞世。至日。聊备蔬食。祇迎相别。至期俱赴斋罢。果能索浴更衣。端然坐化。凡士夫乡友。无不瞻仰称叹。时周璟亲见。亦同相送。颂曰。陆翁处世实奇哉。儿女亲绣笑满腮。八十一年如梦觉。百千三昧绝疑猜。杀生不碍真如性。念佛先空罪福堆。感得慈尊来接引。水晶宫里白莲开。颂曰。六十余年专杀业。手提刀秤暗修行。今朝得趣菩提路。水里莲花火里生。

　　金刚般若波罗蜜经感应传(终)
  </div>
  <div class="pagination">
   <a href="金刚经感应传.html">
    上一页
   </a>
   <a href="金刚经感应传.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
