<!DOCTYPE html>
<html>
 <head>
  <meta charset="utf-8"/>
  <title>
   金刚经感应分类辑要 - 第 1 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   金刚经感应分类辑要 - 第 1 页/共 2 页
  </h1>
  <div class="content">
   续藏经   金刚经感应分类辑要
　清 王泽泩编集

 金刚经感应故事分类辑要序

　　金刚经者。大乘正宗也。如来云。一切诸佛。及诸佛阿耨多罗三藐三菩提法。皆从此经出。是此经乃圣教之骨髓。其功德不可思议。诵之者。可以照破诸相。洞见性源。直达涅盘彼岸。岂徒种种福报。感应不爽已哉。然明其道不计其功。在利根上智或能之。若中下之士。不睹福报。信心不坚。何以使之乐诵不倦乎。此余既作句解。复有感应分类之辑也。第古今传记。所载事迹。凿凿可据者。不下数千余条。尽录则烦。恐人难记。兹择其切要者。五十条。分为十八类。皆有感辄应。捷於影响。洵足转化未信。启人乐诵之心矣。顾其应亦有浅深小大之不同。如自延寿愈疾。生子登科。以及脱难还阳等事。率皆享世间福报。乃有漏之因。非出世者所重。惟归西一节。则能了生死。脱轮回。直登极乐之乡。与诸佛菩萨。共会一处。此真学道者之归宿也。凡持诵。解说。书写。刻施。原以求此而已。外此种种灵应。特绪余耳。功有浅深。效有小大。愿览是编者。高处着眼。
　　乾隆二十六年二月八日归一居士王泽泩谨题

　　金刚经感应故事分类辑要目录

　　延寿　　愈疾　　生子　　登科　　免溺　　止焚　　却鬼　　避邪　　伏虎　　化贼　　脱难　　还阳　　免畜　　如愿　　度禽　　济幽　　生天　　归西

　　 

　　金刚经感应分类辑要

　　　　蓬莱王泽泩巨川甫编集
　　　　子婿孙天锦云卿缮写

　　延寿

　　梁。天监中。琰法师。居长安招提寺。十一岁为僧。一日遇相士曰。可惜聪明寿夭。数尽十八岁。琰归焚香。礼三宝发愿。乞赐经一卷。精专受持。祷毕。随手抽得一卷。乃金刚经也。专心受持。昼夜不舍。忽夜至更深。见房中五色光现。须臾见一梵僧。身长丈五。语琰曰。汝十八当亡。因持念大乘经功。增延寿数。言讫不见。因此愈加精勤。后寿至九十二岁。无疾坐化。
　　唐。吴思玄。天后朝。为太学博士。持金刚经日两遍。多有灵应。思玄在京病。有巫褚细儿。言事如神。星卜祈祷。思玄往见。细儿惊曰。公有何术。鬼见皆走。思玄知是经力。信加精励。日念五遍。兄疾。医无效。思玄至心念经。三日而愈。思玄曾於渭桥。见一老人。年八十余。着缞麻衣。问之曰。为所生母也。思玄怪之。答云。母年四十三岁。有异僧教云。汝欲长寿。但念金刚经。母发心日念两遍。寿一百七岁。姨及邻母诵之。并过百岁。
　　江陵。李玄宗。其女年十三。梦梵僧曰。汝有善心。何不持念金刚经。凡世间男女。每日能净心诵一卷。阳间增延福寿。寿算百年而终。即生天界。若能究竟般若。直登涅盘彼岸。或有看经未圆满者。即死入阴府。不能拘录。判生福贵家。受诸福报。李女依僧嘱。日诵三卷。年二十四。不愿嫁。忽患伤寒。三日而卒。有二使引见阎君。照看其女无罪。见头上有佛光。王曰。此女既有般若功。宜判还魂。临行。王嘱曰。汝父有杀害之仇。先减寿二纪。不久追入阴司对证。汝父好将活鱼切脍。今有鱼七千余头。状诉索命。汝父每夜。梦落网中。日日头痛。此是鱼求报也。女还魂。以此白父。父惊惶。遂同女往天宁寺。斋僧百员。愿发断除荤酒。手写金刚经。四十九卷。写毕。玄宗夜梦。数千青衣童子来拜谢。口称我等被君杀戮。各诉宿冤。索君性命。今蒙写经功德。出离三途之苦。往生善道。君既释冤。复还原寿。又添遐算。玄宗闻之。不胜忻喜。自尔持经不辍。寿至百二十岁。无疾而终。
　　明。正德间。南岳有大德僧。曰楚石。博通三藏。而专持金刚经。人有礼之乞佛法者。无贤愚贵贱。辄大声曰。好持金刚经去。年一百七十一岁始化。同时有白藤和尚。无极和尚。亦专劝化持金刚经。白藤终一百三十岁。无极终一百二十四岁。

　　愈疾

　　王称。家晋州。性顽鄙。唐元和四年。其家疾疫而亡。惟称偶免。方疾食狗肉。目遂盲。不求医药。惟祷鬼神。数年无报。忽有异僧请饭。谓曰。金刚经能排众苦。居士能受之乎。称辞以无目。僧劝写之。称从其言。得七卷。请僧诵之数日梦前僧。持刀决其目。乃惊悟。觉有所见。久而复明。自此终身诵经不替。
　　勾龙义。间州人。唐长庆中。於郪县佣力。常因邑人有疾。往省之。见写金刚经。义毁弃止绝之。归即喑哑。医不能愈。顽嚚无识。已五六年。忽闻邻人念是经者。惕然曰。我前谤真经。得此哑病。今若悔谢。终身敬奉。可能言否。自后每闻念经。即倚壁听之。月余。偶行入寺。逢一老僧。礼之。僧问何事。遂指口中哑。僧以刀割舌下便能语。因与念经。正同邻人之声。后再访僧。不复见。惟壁画须菩提。乃悟曰。此是也。因写经。画须菩提像。终身礼拜。
　　昆山处士。周少岳。讳之程。五十丧明。瞳子反背。碧色。自以废人。乃皈心佛氏。用消宿愆。每日清晨。诵金刚经三卷。诵则高声赞扬。客至不为礼。积十五年。一日炯然见物。犹以盲者不能视。妄想所结也。然令人视其目。已见童子摇动。如此两月。清光尽复。比少年。更能瞭远。少岳感金刚经力。持经益虔。年至八十考终。
　　宋。绍兴间。秀州宋承信。得翻胃疾。数年药不能疗。忽夜梦梵僧曰。汝乃宿世冤愆。遂致今生病苦。汝知否。凡世间男妇。疯瘫痨跛。盲聋喑哑。疾病缠身。经年卧床席者。其魂多摄在阴司。拷较前生今世所作罪恶。因果毫发不差。若有奉施金刚经。或自他书写。或毕世受持。才动念。遂感阴官。较察善功。先放其魂。次遇良医。其病即愈。睡觉省悟。明旦焚香。躬对佛前发愿。许施金刚经一千卷。尔后又梦金刚神。赐药一丸令吞之。次日其病即痊。将养月余。身体复旧。凡见闻者。无不称叹。

　　生子

　　秀水庠生。濮可重。妻王氏。有一子一女。相继痘殇。哭之过哀。双目成瞽。遂专心持诵金刚经。数岁不辍。一日诵经次。左目忽流水。痛割如裂。则豁然明矣。右目过数日。复如之。因持诵愈虔。夜梦佛语之曰。汝本无子。以诵经故。赐汝一子。氏忽复娠生子。因名经赐。
　　施振宇。鄞县人。性好善。年踰四旬无子。师礼天童密云和尚。命名通等。示云。汝欲求嗣。能斋僧持金刚。自然有子。是夜依教。礼佛立愿。梦金刚神。书一兆字与之。归即茹素。手书金刚经一卷。每日虔诵。寒暑无间。岁岁进山设斋。种种善事。力行不倦。后果得子五。
　　皇清顺治间。浙江提督。张公名杰。年六十尚未有嗣。夫人陈氏。崇信三宝。日诵金刚。凡属名山。咸往设斋。康熙五年二月。就天童寺。修华严忏法。山中现五色云者七日。秋七月。副室举一子。其家至今守遗训。奉佛诵经不辍。

　　登科

　　唐。大历中。夔州推司。扬旬。常持金刚经。处心正直。阴德播传。有子年二十三岁。习举业。将入试。旬。夜梦金刚神曰。汝念经有感。特预报汝子必贵。若应试。须改名扬椿纳卷。吾于中助笔也。次日令子改名纳试卷。果中第六名。次年赴省试。椿自梦一金刚神语曰。今年省题。乃行王道而王。汝可预办入院。无泄。试日。正应此题中九十六名。就赴殿试毕。试官徼纳上三名卷。奏御榻。当夜椿又梦前神曰。汝策极好。却不中主文意。打在第五卷。吾已简寻汝真卷。却去御榻上。抽换了第一名卷子。后日唱名。定夺天下都魁。盖汝同父平昔念真经之验也。及唱名果应。
　　项希宪。宪副。初名德茶。梦己为辛卯乡科。以污两少婢。被主科名籍神人削去。遂力行种德事。捐资恳友高松声。精楷金刚经刊板岁施之。凡十余年。梦至一所。见黄纸第八名为项姓。中字模糊。下为原字。傍一人曰。审视此汝天榜名次也。因易名梦原。壬子中北京乡试第二十九名。己未会试第三名。共疑梦名次之爽。迨殿试为二。甲第五名。方悟合鼎甲数之恰第八也。乡试榜纸俱白。而殿榜独黄。尤为冥定云。
　　嘉禾。沈公光华。尝判两淮盐铁。归田日。偶与同郡运同吴公淞。闲坐。从容递问日间所为。沈云。晨朝茹素。持诵金刚经。积二十年。已踰二藏。吴亦漫然置之。居无何。吴忽晨起疾驰。诣沈贺云。郎君南闱必第矣。沈问何故。云梦一人言。郡中一士夫。以持金刚经功德。其子得隽。觉来。惟忆公当酬是梦。是岁之秋。沈公叔子应明。果登应天乡荐。闻沈公持诵金刚经最虔。而行住坐卧。能自暗诵。尝从东郭季子家往还。涂间一心持诵。计所经屠门市肆。及虚空一切。沾经功德超脱者。不知凡几。又以无四相心。修一切善法。累世积德。故子孙蝉联科第。为禾郡冠族。皆金刚经证验云。

　　免溺

　　唐。元初。九江人。贩薪於市。年七十。常持金刚经。一日渡江。中流浪起。同涉者俱没。惟初浮水上。漂南岸。群舟泊者。悉大惊。见初背上光高数尺。意其贵人。争以衣遗之。更与以饭。语渐熟。乃知村叟。因诘光所自。云某读金刚经十年。在背者经也。前后厄难。无不获免。
　　白仁哲。龙朔中。为来阳尉。运米辽东。过海遇风。四望昏黑。仁哲惧。急念金刚经忽如梦寐。见一梵僧谓曰。汝念真经。故来救汝。须臾风定。八十余人俱济。
　　唐。乾元中。广州僧虔慧。自幼持金刚经。寒暑不易。因与缁俗数十人。泛海往南安。忽风涛坏船。满船人俱没。惟虔慧在浪中。遇一丛蓬蒿着身。渐至蓬蒿之上。随浪三日夜。方得济岸。仔细视蒿中。乃金刚经一卷。并无淹湿。虔慧拜受此经。精诚供养。年至百三十岁。端坐告终。其经内自出香烟。渐成五色云。徐徐上升。

　　止焚

　　饶州。银山采户。逾万。并是草屋。延和中。火发。万室皆空。惟一家中。火独不及。时本州扬体几。自问老人。老人对曰。家事佛。持金刚经耳。

　　却鬼

　　魏恂。左庶子尚德之子。持金刚经。为监门卫大将军。时有蔡策。暴亡。数日复苏云。至冥司。怪使者追人不得。将挞之。使者云。魏恂持金刚经。善神拥护。追之不得。即别遣使复追。须臾还报并同。冥官曰。且罢追。恂闻。尤加精进。
　　唐。王陁。为鹰扬府果毅。因病。遂断荤肉。发心诵金刚经。日五遍。后染疾。见群鬼来。陁即念经。鬼闻便退。遥曰。王令追汝。且住诵经。陁歇诵。鬼悉向前。陁乃昏迷。须臾又见一鬼云。念经人。王令权放六月。既寤。遂一心持诵。昼夜不息。至六月。鬼亦不来。夜闻空中呼曰。汝以持经功德。当寿九十矣。
　　唐。沈嘉会。贞观中。任校书郎。以事配兰州。思归甚切。每旦夕东向拜太山。愿得生还。永徽六年。十月三日。夜见童子。仪服甚秀。云是太山府君之子。谢君拜礼。故遣奉迎。谓嘉会曰。人之为恶。生不受诛。死必为鬼所治。无有徼幸得免者也。若日持金刚经一遍。即万罪皆灭。鬼官不能拘矣。嘉会自此持金刚经。遇赦得归。

　　避邪

　　唐。于李面。举进士。元和中。下第将归。有僧劝曰。郎君欲及第。何不读金刚经。遂日念数十遍。至王桥宿。因步月。见一美女。与言。遂被诱。至村舍。戏笑甚喧。升堂又见美女五六人。回疑为怪。乃阴念经。忽有异光自口出。群女骇散。但闻猩秽气。盖狐狸所宅也。榛棘满目。不知所适。俄有白犬。导回前行。口有光照路。遂达本所。回后诵经。至数万遍。

　　伏虎

　　唐。石首县。沙弥道荫。常念金刚经。长庆初。他出夜归。中路遇虎。吼掷而前。沙弥乃闭目坐。默念经。虎遂伏草守之。及曙乃去。视其蹲处。涎流於地。
　　唐。王令望。少持金刚经。还邛州。路极险阻。忽遇猛兽。振茆非常。急念金刚经。猛兽曳尾而去。后任安州判司。过洋子江。夜风暴起。船数百艘尽没。惟令望船独全。

　　化贼

　　唐。长庆初。陕州人。幵行立。常持金刚经。随身到处。焚香拜礼。偶载货往同州。途遇盗。立弃货而逃。行李五六十斤。盗举之不得动。相视惊异。追立问之。对曰。中有金刚经。想是神力。盗发囊见经。反与立钱百千。请经去。誓不作贼。

　　脱难

　　隋时。武牢县宰。陆彦通。日诵金刚经十卷。李密盗起。破城。众贼持剑赶杀。前有深涧。贼逼近。通跃入涧。空中见金刚神。以手接通臂。置石上。都无伤损。神曰。汝持经有感。特来救尔。因得保全还家。援笔书偈。香水沐浴。端坐而逝。
　　唐。一富商。恒诵金刚经。每以经自随。常贩外国。夕宿海岛。众商利其财。杀之。盛以大笼。加巨石。并经沉於海而去。其所沉之岛。乃是僧院。僧每夕闻人念经声在海底。大异之。因命善泅者。沉水访之。见一老人在笼中读经。乃牵挽而上。僧问故。云。被杀沉海。不知是笼。忽觉身处宫殿。常有人送饮食。安乐自在。众闻之。悉加赞羡。遂削发出家岛院。
　　唐。陆康成。尝任法曹椽。不避强御。公退。忽见亡吏。抱文按数百纸。请押。问曰。汝已去世。何得来。曰此幽府文簿。康成视之。但有姓名。略无他事。吏曰。皆来年兵刃死者。即问曰。我在内乎。吏曰然。因大骇曰。君既旧吏。得不救我。曰我特来启公。惟金刚经可托。语毕。即不见。康成乃发心读经。日数十遍。明年朱泚反。果署康成为御史。康成叱泚曰。贼臣敢干国士。泚怒。命兵环射之。康成默念金刚。矢无伤者。泚曰。儒以忠信为甲冑。信矣。乃舍之。康成遂入终南山。不复仕。
　　项兰斋。在督。自云。丙辰春。梦谒至尊无敌大王。见带血菜色人弥万。曰此二东也。可识之。还劝人斋素。念佛诵金刚经。可生免兵荒。死度苦厄。居无何。山东数府大饥。死亡略尽。而辽事随大坏。死更倍焉。梦之二东遂验。项虔持金刚经。未尝一日辍。

　　还阳

　　慕容文策。隋人。常持金刚经。不吃酒肉。大业七年。暴卒。三日复活玄。初见二鬼。追至一城。极严峻。入行四五里。见有宫殿羽卫。王当殿坐。僧道四夷。不可胜数。使者入见。文策在后。一一问在生善恶。东西分立。乃唱策名。问曰。作何善。对曰。小来持金刚经。王合掌叹曰。功德甚大。且放还。
　　唐。江陵开元寺。僧法正。日持金刚经三七遍。长庆初。暴卒。至冥司见王。主问生平有何功德。答曰。常念金刚经。乃揖上殿。登绣座念经。侍卫悉合掌。阶下考掠皆停息。念毕。遣一吏引还。王下阶送曰。上人更得三十年在人间。勿废读诵。因随吏行。至一大坑。吏自后推之。若陨空乃苏。死已七日。惟面不冷。
　　武德间。长安苏仁钦。其父文忠。家巨富。债利加五。大斗小秤。杀生害命。并无一念向善。老堕厕中而死。仁钦与父无二。恃富欺人。恣意宰杀。年未三十。忽生重病。见众生面前索命。死见阎君。勑曰。汝前世修善。故今生受福。今生恣意杀害。不识因果。令狱卒驱至刀山剑树。偿众生之命。钦哀告曰。钦在世。虽不看经作善。曾施财请金刚经一卷。舍与安国寺僧神敬受持。此僧迁化。岂无报应。须臾神敬。手持金刚经至王前。言钦曾施经。有般若功愿。放其还魂。王即合掌放还。钦活后。印施法华一百部。金刚一千卷。修水陆大斋。作诸功德。忽夜梦亡父言。我受地狱无量之苦。今因汝修行。仗佛力。我及上祖七代亡魂。皆生天界矣。
　　唐。阳州参军。田氏。惟好畋猎。天宝初。放鹰丛林。棘上见一卷书。取视之。金刚经也。自尔发心持诵数年。已诵二千余遍。然畋猎亦不辍。后遇疾暴卒。被追至地府。见诸鸟兽周回数亩。从己索命。顷之见王。问罪业何多。田无以对。王令推问。同行十人至吏局。吏合启口。以一丸掷口中。便成烈火。遍身须臾灰灭。俄复成人。如是六七辈。至田氏。累三丸而不见火状。吏怪之。具以实白。王问在生。作何福业。田曰。在生时。诵金刚经二千余遍。王云。足可灭一切罪。因令田氏诵经。才三纸。回视庭中禽兽。并不复见。诵毕。王称美之云。诵三千遍。延十五年寿。遂放还。
　　唐。天宝中。张判官失其名。奉使淮南。将渡淮。有黄衫人。自后奔来。求附载。御船者欲欧之。张云。不可。载一百姓渡淮。亦何苦也。见黄衫人饥。以余食哺之。其人愧谢。既济。与张分路。须臾至驿。其人已先在门。张心嫌之曰。吾适渡汝。何为复至。对曰。欲与判官议事。非左右可闻。张屏左右。其人曰。我奉命取君。合淮水溺死。适蒙厚意。只可停一日耳。张拜伏求救。答云。能一日内转续命经千卷。尚得延寿。言讫即去。至门又回云。公知续命经否。即人间金刚经也。张云。今日已晚。如何转得千卷。答云。但是人转皆可。张乃传呼本役数十人同转。至晚果终千卷。鬼又至云。判官已免。但须一谒冥王。众人见张。随黄衫吏同去。张见王。王言转经。当更益十载阳寿。放之重生。

　　免畜

　　宋。苏州府。朱进士。习举子业。罔知佛法。一日闲游。至虎丘寺。值佛印禅师。讲金刚经。至一切有为法四句。为说佛法大意。朱闻之大喜。自念平日。未尝闻此佛法。回家午刻睡去。梦一鬼吏。押五罪人。朱亦随之。约行里许。至大街入巷。一家门挂青帘。鬼吏揭帘。携罪人入。至厨房。灶上桶内有汤。罪人皆饮。朱亦觉渴。方欲饮。吏喝曰。听佛法人。不得饮此。乃惊觉。心疑此梦。次日往大街入巷。果有人家。与梦中无异。扣门入。主翁见进士至。忙相接。朱问适来宅上。厨房有何动静。主翁曰。厨养六个小犬。内死其一。朱大惊流汗。自谓。若非闻佛法之力。几入狗胎矣。因持金刚经。寒暑不辍。寿至八十九。於八月十五日。遍请师友相送。升后园树梢。说四句偈。与众相别。端然立化。偈曰。八十九年朱公。两手劈破虚空。两脚踏着白云。立化菩提树东。
　　邹轭。居昆山。世有善名。轭弟轸。不为善事。一日见兄请僧。诵金刚经。闻至第十五分。亦合掌称善云。吾儒未尝有此语。后患时疾。不知人事。半月惟胸前未冷。於床上霍然起。告家人云。我於阊门外。为李作坊家牛。身尽白色。见金刚神云。此人曾闻金刚经数分。何入此类。以宝杵击牛首而醒。自觉顶门微痛。后访其家。初生白犊。果亡矣。

　　如愿

　　吕文展。开元三年。任阆中县丞。雅好佛经。尤专心诵金刚经。至三万余遍。灵应奇异。年既衰暮。三牙并落。念经恳请。牙生如旧。时属亢旱。刺史刘浚。令祈雨。诵经一遍。遂获沛然。又苦淋潦。别驾使祈晴。应时便霁。前后证验非一。

　　度禽
  </div>
  <div class="pagination">
   <span class="current-page">
    1
   </span>
   <a href="金刚经感应分类辑要_page2.html">
    2
   </a>
   <a href="金刚经感应分类辑要_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
