<!DOCTYPE html>
<html>
<head>
    <meta charset="UTF-8">
    <title>历朝释氏资鉴 - 第 11 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历朝释氏资鉴 - 第 11 页/共 13 页</h1>
    <div class="content">　　察院游公定夫。见开福宁禅师。乞指心要。师曰。道不在说与示处。说示者方便耳。须用就己知归。外求有相佛。与汝不相似也。公饮默。后致书曰。儒者执父子君臣夫归兄弟朋友。各尽其分。罔有不合道者。释氏谓。世间一切虚幻。要人反常反道。旨殊用异。声可入心可通哉。答云。人溺情尘爱网。昼思夜度。无一息之暂停。须力与之决破。收其心之放者。死生乃可出。若只括其同异。尽分於父子君臣数者之间。我习内熏。爱缘外染。於道何能造合。伊川尝曰。吾所攻者迹也。然迹安所从出哉。能反厥常。心自通。道自合。不然难与口舌争也。
　　状元王十朋。谒处之南明雪堂行禅师问道。书云。先佛说法。观根发言。依言立义可以科。可以释。凡胶胶生者。皆知诵而习之。禅门乃拨去文字。谓至道不可以理求。真理不可以识解。要人见性成佛。既拨去文字。复刊藏乘流通何耶。答曰。经是佛语。佛语以心为宗。心若不明。惟认佛语。欲以理求而识解者。说食终不能饱也。要在立志坚确。行之精进。然后得之。若不如此。要做圣贤事业。至圣贤地位。何可得哉。师后住荐福谢事。饶之郡侯。嘉其行业。赞师像云。相忘彼此千峰顶。顺应高低百草头。荐福老僧三跳外。季咸何处见壶丘。噫弃荣贵就寂寞。如是高风可胜景仰。
　　司马温公光。尝作释氏解禅偈曰。文中子以佛为西方圣人。信如文中子之言。则佛之心可知矣。今之言禅者。好为隐语以相迷。大言以相胜。学者伥伥然。益入於迷妄。故余广文中子而解之。若其果然。则中国可行矣。何必西方。若其不然。则非余所知。一曰。忿气如烈火。利欲若铦锋。终期长戚戚。是名阿鼻狱。二曰。颜子安陋巷。孟轲养自然。富贵若浮云。是名极乐国。三曰。仁人之安宅。义人之正路。行之诚且久。是名光明藏。四曰。言为百世师。行为天下法。久久不可掩。是名不坏身。五曰。道义修一身。功德被万物。为贤为大圣。是名菩萨佛。
　　吕公着晚年多读释氏书。益究禅理。司马温公。博学有至行。独不喜佛。公每劝其留意。且曰。佛学者。直贵其心术简要尔。非必事事服习为方外人也。自以儒服衣冠。燕居讲道。未尝为沙门讥警语。独於先佛祖师之言。掇其至要而识之。大率以正心无念为宗。公然之(并言行录)。
　　提刑杨公畋。道过杨岐山下。会禅师出接。杨乃问。和尚法嗣何人。师云。慈明大师。杨云。见个什么道理便法嗣他。师云。共钵盂吃饭。杨云。与么则不见也。师捺滕云。甚处是不见。杨大笑。师云。须是提刑始得。复请入院烧香。杨云。却待回来。师乃献茶信。杨云。这个却不消得。有甚乾嚗嚗底禅。见示些子。师指茶信云。这筒尚自不要。岂况乾嚗嚗底禅。杨拟议。师有颂云。示作王臣。佛祖罔措。为指迷源。杀人无数。杨云。和尚为甚就身打劫。师云。元来是我家里人。杨大笑。师云。山僧罪过。
　　孙比部谒杨岐禅师曰。八万四千法门。门门见谛。因甚触途成滞。师曰。是公自生隔碍。曰。日用急切处请师举。师曰。不见道。执之失度。必入邪路。放之自然。体无去住。请体此用功○师一日访公。值判决。乃曰。下官为王事所拘。甚欲免离。师云。此正是比部愿力深广。利济群生处。曰何以见得。师答以偈。应现宰官身。广弘悲愿深。为人重指处。棒下血淋淋。公因偈有省云。内外推寻觅总无。蒙师一语六情枯。世问俗谛皆真谛。善恶何曾有两途(并类鉴)。
　　白云端禅师。郭公甫自当涂绝江参谒。师问。牛淳乎。公曰。淳矣。端叱之。公拱手而立。端曰。淳乎淳乎。南泉大沩无异此也。乃赠偈曰。牛来山中。水足草足。牛出山去。东触西触。又曰。上大人化三千可知礼也(宝训)。
　　无为杨次公杰。宰黄梅日。谒端禅师。请升座云。夜来堂上坐。忽闻人叫唤。黄梅杨长官。来到白云畔。久闻窃我宗。未得当面断。一夜灯火前。引过旧公案。所犯一一招。也要众人看。鼻直权骨高。一个没量汉(云云)。
　　公以偈呈师云。短世无闲日。虚空有尽时。满前皆俗谛。随在合时宣。风剪篆烟落。日移松影欹。祖师心一片。能有几人知。师云。无为子诗今又古。始明终晦人难睹。岂惟正得国风回。别有一枝通佛祖○次公入宝林寺。因写七佛殿额。乃问昌禅师。七佛重出世时如何。师云。一回相见一回新。又同游山次。杨拈起大士饭石问。既是饭石。为甚咬不破。师云。只为太硬。杨云。犹涉繁词。师云。未审提州作么生。杨云硬。师云。也是第二月○次公与中际野轩可遵禅师为道交。以偈调师曰。无孔铁槌太重。堕在野轩诗颂。酸豏气息全无。一向扑入齑瓮。遵乃续韵云。无为不甚尊重。到处吟诗作颂。直饶百发百中。未免唤锺作瓮。无何有僧。往无为军持钵。遵以偈送之。且简次公云。今去无为化有情。野轩无物赠君行。若从杨杰门前过。为我高声喝一声○次公。从天衣怀禅师游。师每引老庞机语令研究。后奉祠泰山。鸡一鸣睹日如盘涌。大悟。因以有男不婚有女不嫁之偈。别云。男大须婚。女长须嫁。讨甚闲工夫。更说无生话。书以寄师。师大称善。公历礼部侍郎。至太保。
　　太傅高世则。依芙蓉楷禅师。求指心要。师令去所重扣己而参。一日忽造微妙。呈偈云。悬崖撒手任纵横。大地虚空自坦平。照壑辉岩不借月。庵头别有一帘明。师印可之。
　　杜鸿渐。参无住禅师云。弟子撰得起信论章疏。未审称得佛意否。师云。当知一切诸相。从本已来。离言说相。离文字相。离心缘相。既着种种相。何名真如。渐作礼而退(以上并本传)。
　　豫章程公关。闻黄龙南禅师居积翠庵。以诗招住翠岩曰。翠岩泉石冠西山。欲得高人住此间。曾是早年听法者。今生更欲见师颜。南和云。白发满头如雪山。尪羸无力出人间。翻思有负公侯命。旦夕彷徨益厚颜。及程归朝。二年复除江西漕。南以颂寄之曰。洪并分飞早二年。林问任路两相悬。近闻北阙明君诏。又领江西漕使权。列郡望风皆草偃。故人高枕得云眠。马尘未卜趋何日。预把音书作信传。公和曰。七字新吟亿旧年。此时怀抱极悬悬。师今有道居禅首。我本何人掌吏权。明月每思云下座。青山一任日高眠。庵前弟子知多少。来者如灯续续传。程之师豫章。乃治平三年丙午。准勑勘会未名额寺宇赐之。公之力也。
　　中书李林宗。谒益首座於南岳。问意欲出尘今未出。请师端的决疑情。益云。作么生是出尘底意。李罔措。益召云会么。李忽省。呈偈云。心镜从来莹。黄河本自深。只因师问后。砂石化为金。益云。正趋地狱。李云。人我无相。胡为地狱。益云。汝今何在。李云。现祇对次。益云。只此是黄金。李云。眼中添屑。益大笑。李便拜(类要)。
　　钱塘喻弥陀者。少年专画弥陀佛为业。次公杨杰。赏识其精妙。以姓呼之为俞弥陀。由是得名。有部使者。问以能画弥陀。何不参禅。答以偈曰。平生只解画弥陀。不解参禅可奈何。幸有五湖风月在。太平何用动干戈。寻於七宝山。镌石为佛。及百尺。使水陆往来悉得瞻仰。(侍郎)薛公问曰。彼弥勒佛。现在天宫。为诸天说法。於此凿顽石。将奚以为耶。亦以偈对云。咄哉顽石头。全凭巧匠修。只今弥勒佛。莫待下生求。三十五。占僧籍。名思净。乃城北僦舍。日持钵。期饭百万僧。不二十寒暑。及百万。郡移妙行院额於其处。以旌其勤。方腊之乱。所至无噍类。既犯钱塘。净造其前。愿以一身代一城之命。诚心感动。贼锋为之少戢焉。
　　余杭政禅师。钱塘人。少游方。问道三十年。归功臣山。常夸一黄犊。侍郎蒋公堂。出守杭州。与师为方外友。每至郡庭。笑谈终日而去。公赠诗曰。禅客寻常入旧都。黄牛角上挂瓶炉。有时带雪穿云去。便好和烟尽作图。一日郡有贵客至。薛公留政曰。明日府有燕。师固奉律。能为我少留一日。因欵清话。政诺之。公喜。明日使人要之。留一偈曰。昨日相将今日期。出门倚杖又思惟。为僧只合居岩谷。国士筵中大不宜。座客皆仰其高韵□秦少游。见政字画。必收蓄之。
　　吴兴郡邵宗益者。剖蚌将食。中有一珠。现罗汉像。偏袒右肩。矫首左顾。衣纹毕具。僧俗创见。遂奉归感慈寺。寺临溪流。建炎间宪使□汉诚与客传玩。不觉越槛跃入水中。祷佛求之。烟波渺茫之中。一索而获。噫亦异矣。小蕴叶公诗云。应迹不辞从异类。藏身何意恋穷源。曾公衮和云。疑是吴兴清霅水。直通方广古灵源(诗话)。
　　庐山李商隐。因修造犯土。举家病肿。求医不效。乃扫室宇。骨肉各令斋心焚香。诵炽盛光咒。以禳所忤。未满七日。夜梦白衣老人。骑牛在家。忽地陷旋旋没去。翌日大小皆无恙。嘻志诚所感。速如影响。非佛力能如是乎(感通录)。
　　衡岳楚云上人。唐末有至行。尝刺血写法华经一部。长七寸。广四寸。厚半之。以栴檀作匣。藏於福严三生藏。於上刻八字曰。若开此经誓同慈氏。皇佑间。有贵人游山见之。疑其妄。使人钳发之。有血如线出焉。须臾风雷震山谷。烟云入屋。相捉不相见。弥日不止。贵人大惊。授诚忏悔。迨今血线依然。愿力所持。乃尔异也○禅月大师。赠之诗曰。剔皮刺血诚何苦。为写灵山九会文。十指沥乾终七轴。从来求法更无君(林间录)。
　　峨眉山记载。成都府无名异僧者。善诵法华经。一日赴西崦人家。一人曰。诵至宝塔品。幸见报。至期。一老人爪甲甚长。乃唐时衣冠。於佛前跪听诵毕即入。去后问之左右。姓孙。名不敢说。可将手来。遂写思邈二字。僧忽惊曰孙真人也。回头忽不见。屋亦俱隐。其僧叹息久之。孙真人既已留意方书。而得度世。又尝咨决於唐宣律师。既得咨决於宣律师。又尝听宝塔品於成都无名异僧。此即百丈竿头更进一步也(感应篇)。
　　庐山栖贤真教杲禅师。南康守携客游山。客肆其忽慢。果遂着欺客文曰。凡人之所爱人者。必取其道德之渊奥。言行之粹美。出一言则千里伏膺而不倦。立一行则百世景仰而不忘。逃名於盛世。匿耀於灵府。返淳复朴。终日如愚。锥天地至大不足方其志。日月至明不足类其达。却崇高莫大之富贵。若一毫之轻。保光辉非常之事业。若千钧之重。厉而修。勤而行。至其所至。闻其所闻。彻众智之源。造绝学之域。允蹈乎六合之外。冥运乎万机之内。酬酢往来。若空谷之答响。此乃吾之深爱之者也。若夫骋虚声。被殊服。私一位之雄。踞百人之上。又乌足为惊骇焉。客庸讵欺我。其无能为。而我且不知其所以为者也。欺客若此。其智小哉○师尝注护教篇。洪驹父为后序。又题其像曰。鹤鸣峰前。声闻于天。瀑布之下。思如涌泉。望之毅然。即之温然。双敛屹玄。香炉生烟。之人也德也。与兹山而俱传(纪谈)。
　　欧阳永叔。尝着本论。谓佛法为中国患千载。攻之暂破而愈坚。扑之未灭而愈炽。遂至无可奈何。又醴陵登真阁记云。醴陵为佛老之居。二者之说。皆见斥於吾儒。又湘潭药师院大殿记曰。潭之李氏。闻浮屠法。有能舍己之有以崇饰尊严。我则能阴相之。於是得此寺废殿而新之。噫观永叔其所为。心趋而为善可喜也。仲灵述教外别传之旨。数万言。以进　仁宗。嘉宠留闵贤寺。公从而论议。方会儒释一贯。而无两岐。谓人曰。不意僧中有此郎耶。复与其徒。循循翼翼。日接燕言。若识所止无生乐。则是尝惑釰之似莫耶。玉之似辟卢者。已判然於胸中。而无疑焉耳。
　　荆国公王安石。问张文定公曰。孔子去世百年。而生孟轲。师孔子之孙子思。为之亚圣。后无传焉。何也。文定公曰。岂无人耶。亦有过於孔孟者。公曰谁。文定曰。江西马大师。坦然禅师。汾阳无业禅师。雪峰。岩头。丹霞。云门。荆公闻举。意不甚解。乃问曰。何谓也。文定曰。儒门淡泊。收拾不住。皆归释氏焉。荆公欣然叹服。后举似无尽张居士。居士抚几叹赏曰。达人之论也。遂授笔纪之(武库)。
　　颜氏诫子曰。汝曹若愿存俗计。树立门户。不弃妻子。未能出家者。犹当兼行戒行。留心诵读。以为来世资粮。人身难得。勿虚过也。嘻博览尚未穷源。局谈岂能尽理。安得以管窥之小心。测扶摇之远运也。达人大观。岂诬语哉。

　　历朝释氏资鉴卷第九
　　历朝释氏资鉴卷第十

　　　　闽扆峰沙门　熙仲　集

　　宋中

　　神宗　岁戊申即位。改元熙宁。秋七月。知谏院钱公辅上言。祠部牒。遇岁饥。可决鬻度牒以济急。乞自裁损圣节恩赐。以限剃度之冗。从之。鬻牒自此始。
　　庚戌　三年七月。荆公王安石请。上元县所居园为佛寺。诏赐报宁禅寺为额(编年)○熙宁间。公当国。确意行青苗法。其子雱。崇政殿说书。陈三十策。阴为父佐。务新法必行。民怨不恤。无何雱卒。公罢相燕闲。一如梦寐间。见一使领。雩肩铁枷。号泣公前。谓获谴由行青苗法。公问使者乞解脱。曰建寺斋僧可免。由是舍宅建寺。为爱子雩荐冥福(言行录)。
　　八年复相安石。一日奏事退。上曰。佛法於中国有补乎。公对曰。不能无补。君子小人。皆知畏而从之善。岂小补哉(编年)。
　　神宗。开相国六十有四院为八焉。禅二律六。以中贵人梁从政董其事。驰驿诏宗本禅师主慧林达京。遣使问劳三日。诏演法於寺之门。万众拜瞻。法会殊胜。以为弥勒从天而降人间也。翌日召对延和殿。有司使习仪而后引。既对山呼罢。登殿赐坐。上问。受业何寺。对曰。承天永安。上喜其真。喻以方兴禅宗。宜善开导之旨。既退。上目送之。谓左右曰。真福慧僧也。上元日。驾幸相国。止禅众毋出迎。师奉承睿奘。阐扬佛事。都邑四方。归仰信服○神宗登遐。召本乎福宁殿说法。左右以本尝为先帝所礼敬。见之呜咽不自胜○哲宗。加号圆照禅师○皇叔荆王亲赍勑授之。至元佑元年。以老告归。朝廷从其请。勑云。任便云游。所至不得抑令住持。师欣然升座辞众曰。本是无家客。那堪任便游。顺风加橹棹。船子下扬州。师既出都城。王公贵人。送饯车从连属矣。师常州无锡管氏子○王显谟。汉之初。见师登座。以目四顾。乃证本心。予闻。马鸣曰。如来在世。众生色心殊胜。圆音一演。随类得解(僧宝传)。
　　给事吴公芾。谓简堂机禅师曰。古人灰心泯志於千岩万壑之间。涧饮木食。若绝意於功名。而一旦奉紫泥之诏。韬光匿迹於负舂贱役之下。初无意於荣达。而当传灯之列。故得之於无心。则其道大。其德宏。计之於有求。其名卑。其志狭。惟师度量凝远。继踵古人。乃能栖迟於岩谷。遂成丛林良器。今之衲子。内无所守。外逐纷华。少远谋。无大体。故不能扶助宗教。所以不逮古人远矣(宝训)。
　　上与知吏部审官院召公着。极论治道。遂及释老虚无之旨。公着曰。尧舜知此道乎。上曰。尧舜岂不知此。公着曰。尧舜虽知此。然尝以知人安民为难。此所为尧舜也(东都事略)。
　　高丽僧统义天者。弃王位出家。航海至明州。上疏。乞遍历丛林。问道受法。有诏朝奉郎杨杰馆伴。所经吴中诸剎。皆迎饯如王臣礼。至金山。长老了元。床坐纳其大展。次公惊问其故。元曰。义天亦异国僧耳。至丛林规绳如此。不可易也。次公曰。卑之少循时宜。求异诸方。亦觉老之心哉。元曰不然。屈道随俗。诸方先失一只眼。何以示华夏师法乎。朝廷闻之。以元为知大体。曹王奏其名。神考赐紫师号旌之(僧宝传)。
　　戊午　元丰元年。天尝久旱。帝禁中斋祷甚力。一夕梦有僧。乘马驰空中。口吐云雾。既觉而雨大作。翌日遣中贵道梦中所见物色。相国寺三门。五百罗汉中。至十三尊。略彷佛。即迎入内观之。正帝所梦也。丞相王禹玉作喜雨诗云。良弼为霖辜所望。神僧吐雾应精求。元参厚云。仙骥箫云穿仗下。佛华吹雨匝天流。盖纪一时之事也(诗话)。
　　净智禅师道臻。字伯祥。福之古田戴氏子。游丹阳。寓舟舟入京。谒净因大觉琏禅师。命臻首众。及琏还吴。众请臻继嗣焉。开堂日。英庙遣使。降香赐紫方袍徽号。贵人达官日填门。而一目之○神宗朝。慈圣上仙诏至庆寿宫说法。僧问慈圣仙游。定归何所。答。水流元在海。月落不离天。上大悦。以为能加敬焉。赐对甚厚。上悼佛法之微。悯名相之弊。始即相国。为慧林知海二剎。命主僧。必臻择之○高丽使三僧来就学。臻随根开悟。礼辞还国○臻为人渠渠静退。似不能言。所居都城西隅不出户三十余年。如一日。奉身至约。无所嗜好。乃能雪方丈壁。请文与可扫墨竹。谓人曰。吾使游人见之。心自清凉。此君盖替我说法耳○黄鲁直题其像曰。老虎无齿。卧龙不吟。千林月黑。六合云阴。远山作眉红杏腮。嫁与东风不用媒。老婆三五少年日。也解东涂西抹来(并僧宝殿)。
　　大相国寺。本逸禅师。福州彭氏子。初住饶之荐福。神宗诏住智海。赐号正觉。开堂日。遣中使降香。师谢恩毕乃云。诸菩萨子。欲识佛性义。当观时节因缘。何也。和风习习。揭开细柳之眉。春日迟迟。烘啭黄莺之舌。庭花似锦。汀草如茵。蝶舞蜂吟。渔歌樵唱。钟梵与管弦合杂。儒流与释子相参。古今一致。左右逢原。如是则窥一尘而十方俱现。聆一音而沙界齐。闻谈玄演妙。而靡异凡伦。千变万化。而不离真际。头头有据。物物无私。不假踌躇。炳然自着。直饶於斯见得。倜傥分明。如昼见日。若向衲僧门下。天地悬殊。所以道。不要三乘要祖宗。三乘不要为君通。君今要出三乘学。后夜猿啼在别峰。久立珍重。
　　东京法云寺。法秀禅师。秦州陇城辛氏子。王公安石。请住锺山。元丰甲子。越国公主太尉张侯。奏请居法云为第一祖。开堂日。神宗遣中使降香。并赐磨。纳传旨云。物虽微表重法故。师谢恩毕。登座拈香罢。提网云云。仰荷圣主贤臣。令山僧为法云宗主。且道山僧以何为主。蓦拈主杖云。还会么。且道法云主杖有甚长处。击禅床一下云。即此举扬。上扶帝祚。仰冀聪明元首。芬芳万国之春。忠节股肱。弼辅千年之运。伏惟珍重。赐号圆通禅师。
　　元丰八年三月。神宗不豫。建储未定。宰相王珪。书哲宗名进。上颔之。太后谕珪曰。皇帝服药。太子手写佛经祈福。因出示珪等。所书字极端正。珪等拜贺。是日立为皇太子。时方七岁(编年)。
　　丙寅　哲宗。改元佑。元年。召净因臻。慧林本。法云秀。三长老於福宁殿。演法追荐神考上仙。师等於先朝御前说法。皆称旨。各赐紫衣师号。以旌美焉(林间录)。
　　高丽僧统上表。乞传贤首宗教。归本国流通。奉旨下两街。举可授法者。有司。以东京觉严寺有识法师为宜。诚上表辞。举杭州慧因院僧道源自代。实允公议。勑差朝奉郎杨杰馆伴。至钱塘受法。僧道源居海滨而道行。元丰末。高丽王子义天。来朝往拜焉。至是其徒复来朝。因言。国母以金塔二祝寿。时苏轼守杭州。不纳而奏云。若受而不答。则远夷生怨。因而厚赐。则正堕其计矣(东都事略)。
　　东京慧林禅寺觉海禅师若冲。江宁府锺氏子。相国韩公绛。太师文公彦博。常加师仰。诏住慧林。开堂日。哲宗。遣中使降香。师谢恩毕乃云。诏令臣僧。为国开堂。流通至道。开发人天。云云。良久云。三乘有旨难彰则一句无私贺太平。此日流通般若普集妙善。上祝圣躬。伏愿宝图永固。凤历长新。同日月照临。若乾坤覆载。位隆北极。寿等南山。伏惟珍重。
　　杭州。净慈大通禅师善本。颕州熏氏子。诏住法云寺。开堂日。哲宗遣使。降香赐磨衲。谢恩毕。僧问。名传清禁。恩降九重。磨衲既披。将何报答。师云。天高不可极。僧曰。帝网重重无间断。交台全布日前机。师云。地厚载无穷。乃云。恭惟国家。承平既远。美化方隆。普率群机。大兴三教。所以甚深般若。久住於斯。金口诚言。故不诬矣。
　　佛陀禅师德逊。诏住慧林。哲宗遣使降香。师云。即将此日开堂。少善上祝皇帝陛下。恭愿。舜日与佛日高明。尧风共祖风并扇。万方无事。时当熙盛之年。四海晏清。人乐升平之化。久立珍重(师三诏。入内升座)。
　　泉州。开元寺。真觉大师志添。本州陆氏。游京师。徐国大王闻师道风。召入宫演法。王问。如何是佛法底事。师云。见性即是。王曰。如何得见性去。师云不离十二时中。行住坐卧。皆是古佛道场。王遂悟玄旨。密契宗风。即命四禅入宫。复求印可。饭千僧。阅大藏经为庆。奏赐磨衲。徽宗御宝题金镮云。赐真觉道者。当来同成佛果。
　　金山佛鉴惟仲禅师。汀州人事。建中靖国元年四月。皇后遣使降香。为皇太子韩国公生辰。请升座。僧问。天香远降。庆皇子之令辰。中使临筵。愿闻法要。师云好风来不尽。红日照无涯。举众忻悦。哲宗五七入内升座。赐章服师号。以旌其德。
　　辛巳　徽宗。改元建中靖国。佛国惟白禅师。集天圣以来宗师机缘。为续灯录成。进呈。帝览之。亲为制序。颁行入藏。元符三年十六日。
　　哲宗五七。奉诏福宁殿升座。拈香罢。僧问。大行皇帝上仙。未审即今居何报土。不居兜率陀天上。便在莲华世界中。僧云。任么则灵然一句超群象。逈出三乘不假修。师云。须是任么人。方能任么去。僧云。还许露个消息也无。师云。圣明天子畔。一任展家风。僧曰。九品莲间亲见佛。百千菩萨共遨游。师云。不妨道着。师乃云。臣僧惟白。伏奉勑旨。就大行皇帝灵御前。举扬般若。上资仙驾。伏愿皇帝。睿性圆明。千光显着。圣身自在。万德庄严。极乐土中。莲华捧足。率陀天上。殊衣绕身。复挺神威。保佑邦国。伏惟珍重○师三奉诏旨。内庭演法。赐紫衣师号佛国禅师。
　　元年二月太后崩。五七日。诏净因惟岳禅师。就慈德殿升座。拈香云。率土之土。莫非王土。且道此辨香产何土宜。若也道得。白石有消日。氤氲无尽年。尽虚空遍法界。为云为盖。应现无穷。上荐仙游。径生佛国。提纲略(云云)。若约三乘十二分教。偏圆顿渐。半满一音。不免执指为月。入海算沙。直似澄潭月影后夜钟声。随扣击以发音。逐波澜而不散。犹是生死岸头事(云云)。故我大宋真宗皇帝颂不云乎。初祖安禅在少林。不传教法只传心。后人不悟真如性。密印由来妙理深。大哉真如妙理。至幽至深。非大机大器。不能领悟。何也。见闻觉知便乃火聚。当岐铁山在路自然。少室峰前壁立千仞。曹溪路上水泄不通。於其中间。祖风不无凌迟。頺纲亦将委地。虽然如是。法无定相。道假时彰。建大法幢。演大法义。兴此大事因缘。利乐有情。不在他时。所谓大圣人。知之而出现于世。广宣流布。廓周沙界。实千载之一遇哉(云云)。只如舍卫国王。欲往灵山见佛。勑诸臣僚。山河大地。草木丛林。并须同去见佛。若一草一木不去。吾则不得见佛。大众只今乾坤之内。宇宙之间。山河大地。草木丛林。去亦不去。来亦不来。湛湛无私。巍巍不动。乃文乃武。乃禅乃律。同在九重天上。慈德殿前。同时见佛。诸仁者。见则不无。且道作么生见。(良久云)重瞳日月明无尽。隆准山河秀有余。臣僧惟岳。伏奉圣旨。令升此座。举扬般若。奉为大行皇太后。此土缘终。地方报胜。届于五七。上荐仙游。恭惟皇太后。净慧本然。至神独运。来示母仪之迹。德赞三朝。去酬法界之因。果圆十地。伏愿兜率天宫。陪摩耶佛母。一处逍遥。无垢世界。共娑竭龙女。同成正觉。回耀体光。昌明宗社。帝大悦。赐法雨禅师。
　　壬午　宁崇元年正月。哲宗大祥。诏六院长老。入内谭禅岳升座已。御药侍宣净因长老惟岳。阐扬般若。深振宗风。特赐佛日禅师。祠部十道金帛等。宫保李侯端。愿荐以章服。荆国大王。奏赐慧觉师号。徽庙亲书法雨二字赐之。师讳惟岳。福之长溪陈氏子。七岁入西林天福禅寺出家。礼彻和尚下发。游方参圆照本禅师。神宗诏本住惠林。师随侍入京。首众於惠林。圆照还只。师住华严。迁净因。后乞归乡国。从之。坐化于鼓山。阇维。舍利无数。分[疗-(日/小)+土]於西林建塔焉。
　　二月。河北运判陈举奏。黄庭坚撰荆南承天院记。其略曰。儒者论一佛寺之费。盖中民百家之产。实生民谷帛之蠧。虽予亦谓之然。然天下之善人少。而恶者多。王者之刑赏。以治其外。佛者之祸福。以治其内。则於世教。岂小补哉。而儒者常欲合而轧之。是何理也。庭坚由此涉谤讪。遂有宜州之行(编年)。
　　三年九月。置崇宁寺观。乃蔡京以圣节甫近。乞令诸州节镇置寺。从之。敕黄载蔡京秦云。今天宁节甫届率土倾心。仰惟佛乘化导群品。倘俾隆敢上之法。则必增裕丹愿之庥(云云)。
　　天宁节。上召诸禅教宿德入禁中。以法衣宝觉师号赐之。东都妙慧寺主尼净智大师慧光。成都范氏子。亦预焉。因命资次说法。光当末升座问答毕。顾视大众云。若论说禅说道。则诸大禅师。已说了也。教山僧到这里。说个什么即得。岂不见先德道。千种言万般解。只要教君长不昧。既然如是。毕竟如何。遂以法衣覆顶。良久云。衲帔蒙头万事休。此时山僧都不会。便下座。缁素听者万计。靡不叹服(僧传)。
　　苏州永安寺佛光无碍禅师。赴诏住大相国惠林禅寺。惠恭皇后。尝於帘下见。登对罢。乘空而去。自尔以太官所进御膳供养。令取师所食之余还宫。又以地锦。制法衣。自缀禅牌赐之。以表奉法之诚。冬月赐红锦帐。及至服饰器皿之类。光以宫中所赐法衣。回施法云佛照。佛照复寄宝峰湛堂云。地锦法衣。与师弟行先师之道。湛堂示寂。留镇山门(同上)。
　　太尉陈公良弼。请净因诚禅师同法真圆悟慈受并大法师。斋于府第。时徽宗私幸。观其法会。善华严者对众问诸禅师曰。吾佛设教。自小乘至圆顿。扫除空寂独证真常。然后万法庄严。方名为佛。禅师一喝。转凡成圣。与诸经论。似相违背。今一喝。若能入五教。是为正说。若不能入。是为邪说。诸禅[(厂@?)*页]诚。诚曰。如法师所问。不足三大禅师之酬。净因小长老。可以使法师无惑也。诚乃召善。善应诺。诚曰。法师所谓佛法。小乘教者有义也。大乘始教者乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不空而不有。不有而不空义也。如我一喝。非唯能入五教。至於百工技艺诸子百家。悉皆能入。诚乃喝一喝。问善曰。还闻么。善曰。闻。诚曰。汝既闻。则此一喝是有。能入小乘教成。须臾又召善曰。还闻么。曰不闻。诚曰。汝既不闻。则此一喝是无。能入始教。又顾善曰。我初一喝。汝既道有。喝久声消。汝复道无。道无则无初实有。道有则于今实无。不有不无。能入终教。诚又曰。我有一喝之时。有非是有。因无故有。我无一喝之时。无非是无。因有故无。即有即无。能入顿教。诚又曰。我此一喝。不作一喝用。有无不及。情解俱忘。道有之时。纤尘不立。道无之时。横偏虚空。即此一喝。入百千万亿喝。百千万亿喝。入此一喝。是能入圆教。善不觉起身。再拜於诚之前。诚复为善曰。非唯一喝为然。乃至语默动静。一切时。一切处。一切物。一切事。契理契机。周遍无余。於是四众。欢喜闻所未闻。龙颜大悦(僧传)。
　　甲申　崇宁三年重午。有旨取佛牙入内。舍利隔水晶匣。落如雨点。上赞曰。大士释迦文。虚空等一尘。有求皆赴感。无剎不分身。玉莹千轮皎。金刚百炼新。我今恭敬礼。溥愿济群伦○丞相张公商英云。徽宗知臣好佛。而尝为余亲言其事。
　　御赞法华经云。诸佛灵文足可夸。莲经七轴玉无瑕。历代王孙曾供养。累朝天子献香华。顶戴尽消穷劫罪。皈依必感福河沙。一句了然超佛性。何须门外说三车(并前太平盛契)。
　　政和二年夏。右街僧录慈云大师善因。诣朝堂陈词曰。伏为教门。於四月十六日。奉圣旨指挥为道录。董南运诉。释教所有毁汉天师等事。下有司取藏经见行。检寻焚毁。次今不避冒渎朝庭。輙有陈述。切缘天下寺院大藏经文。元系太祖太宗圣旨。雕造印行流通。及都城寺院并后妃之家。功德院藏经。又系本朝所赐。其辨正论。尝蒙仁宗皇帝收入。崇文总录。若御府之书。遽然焚毁。在君子之心。有所不忍。恭惟国家。功成治定。政教兴隆。崇奉祖宗。凡所旧书。未闻毁之。只如杨子。槌提仁义。灭绝礼乐之言。世人谓之指斥老氏。庄子作盗跖渔父之篇。世人谓之毁摈孔子。然而老子之道愈兴。孔子之道益着。此所以孟子有诫尽信书之言也。明矣非毁之者。适所尊之。今道教中有护正除邪等论。毁斥释氏。切害甚多。而教门未尝乞除毁之。伏望钧慈特赐详察。使释道二教。不许互相排诋。以专柔无诤为事。各守一道。上助清朝兴化之万一。乞特降朝旨禁止。引用斥道教之言。免检搜藏经。天下幸甚。由是庙堂奏闻。六月十一日圣旨依奏。
　　三年。嘉州道傍大树。为风所折。捕盗官。见其树内有一僧。须发盖体。爪甲绕身。遂奏于朝。有旨令肩舆至阙。时西天总持法师。以金磬出其定。乃问何代僧也。曰东晋僧慧持。因游峨眉。不记时代。遂问我远师兄在否。总持曰。远法师已化去七百年矣。遂不复语。问曰。既至此。欲归何方。曰陈留市。上命画工。写师真颁行。并赐颂三首云。七百年来老古锥。定中消息许谁知。争如只履西归去。生死徒劳木作皮。一藏山於泽亦藏身。天下无藏道可亲。寄语庄周休拟议。树中不是负趋人。二有情身不是无情。彼此人人定里身。会得菩提本无树。不须辛苦是卢能(武库)。
　　丁酉　七年夏四月。群臣。策上为教主道君皇帝。诏道院略曰。朕乃上帝元子。为太霄帝君。悯中华被金狄之教。遂恳上帝。愿为人主。令天下归於正道。卿等可上表章策朕为教主道君。止用於教门。寻诏翰林学士承旨王黼。宣和殿学士蔡攸盛章等。至宣和殿观神霄降临。黼作记上之。自后神怪之事。不悉书○林灵素。封金门羽客。上表乞将天下寺观。改为神霄宫。从之。灵素在内讲经。上为设幄其侧。灵素使人於下请问。然所言。无殊绝之语。杂以滑稽喋语。上下为大开笑。莫有君臣之礼矣。谓之明主可乎○勑下天下寺院。并改为天宁万寿观。寻又改为神霄玉清万寿宫(并前编年)。
　　己亥　宣和元年正月。诏改佛号大觉金仙。余为仙人大士。僧称德士。行称德童而冠服之。但道冠有徽。德冠无徽。又以寺为宫。院为观。尼为女德士。佛赐天尊服。僧依道流戴冠。禁铜钹塔像。噫异哉(同前)。
　　常德府文殊寺道禅师。改僧上堂云。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度[口*受]君恩。所以道。欲识佛性义。当观时节因缘。且道即今是什么时节。毗卢舍那。顶戴宝冠。为显真中有俗。文殊老叟。身披鹤氅。且要俯顺时宜。一人既尔。众人亦然。大家坚立丛林。喜得群仙聚会。共酌迷仙酎。同唱步虚词。或看灵宝度人经。或说长生不死药。琴弹月下。指端发太古之音。碁布轩前。妙着出神机之外。进一步。便到大罗天上。退一步。却在九幽城中。只如不进不退。又作么生。直饶羽化三清路。终是轮回一幻身(本寺石刻)。
　　忠肃公陈瓘了斋奏议曰。儒与释者。迹异而道同。不善用者用其迹。如梁之用斋戒。汉之求神仙是也。善用其心者。如我祖宗是也。用其迹则泥。泥则可得而攻。用其心则通。通则无得而议。汉粱之迹。可得而攻也。祖宗之心。孰得而议焉。用老子之无为。而斯民休息。用释氏之饶益。而天下莫与争。此祖宗已试之效也。老子曰。知者不言。释氏曰。止止勿说。孔子曰。默而识之。此祖宗之所躬行。而非有言之士所能拟议哉(宋编年)。
　　二年九月。有旨复教。天下寺院释氏菩萨僧。仍旧称呼。
　　文殊禅师复教后。上堂云。不挂僧衣着羽衣。老君形相颇相宜。一年半内闲思想。大底兴衰各有时。我佛如来。屡谶法之有难。教中明载。无不委知。校量年代。正在兹时。魔得其便。惑乱正宗。僧改俗形。佛更名字。妄生邪解。删削经文。铙钹停音。钵盂添足。多般矫诈欺罔圣君。赖我皇帝。圣德圣明。不忘付嘱。不废其教。特赐宸章。颁行天下。仍许僧尼重新披削。实谓寒灰再焰枯木重荣。不离俗形。而作僧形。不出魔界。而入佛界。重鸣法鼓。再整颓纲。迷仙酎变为甘露琼浆。步虚词翻作还乡曲子。放下银木简。拈起尼师坛。昨朝稽首擎拳。今日和南不审。只改旧时相。不改旧时人。敢问大众旧时是一个两个。良久云。秋风也解嫌狼藉。吹尽当年道教灰(本寺石刻)。
　　甲辰　宣和六年上元节。御楼观灯。帘幕重密。下无由知。众中忽有一人跃出。黑色布衣。以手指帘。谓上曰。汝有何神。而敢破坏吾教。今吾语汝报将至矣。上怒甚。命中使传旨治之。上大不怡。为罢一夕之欢。付狱尽之。终不得为何人也(野史)。
　　丙午岁　钦宗即位。改元靖康。正月。金人斡离不元帅粘罕犯京阙。请上相见。上如青城。二宿而还宫。再请。上皇与帝俱往。不复还京。金人立异姓张邦昌为王。续邀朱郑二后。亲王。帝姬。皇族三千余人。俱北狩。康王常出使。斡离不军至相州。有诏为大元帅。领兵入卫。有使□自河北窜回。驰上皇手札。康王拜受之。乃即位于南京。改元建炎。京城陷。子女玉帛。金人席卷而去(通略)○钦宗与上皇后妃北狩。至戊午岁。乃高宗绍兴十二年。上皇崩於五国城。焚于坑上。火其衣及尸。未尽则放於水中。帝哭止之。不可。国人曰。我此一城人。取此水为油。若尽烧其尸。则不成油。国人无可点照。丧事毕。又移远行。至金城。宿一山寺。僧出迎接送。帝与部从同室而卧。更静闻邻壁与语。曰。有因果否。曰岂得无之。况他前身是玉堂天子。因不听帝释玉皇说法。故降谪。今在人间。又灭佛法。以有此祸。报尽令葬水火之中矣。又问。今南方康王如何。曰且教他读了周易六十四卦了。别作施行。又问少帝此行何如。僧曰。他是天罗王。不久亦归天上。虽然至此亦未免马足之报。黎明帝同阿计替。排户而入其室。则尘埃覆地。寂无僧耳。乃询居民。谓兵火之余。无复有也(帝烬录)。
　　徽宗。逾涉间关。顾谓少帝曰。自古帝王之辱。惟晋怀愍石少主与吾父子耳。噫出斯言。则饰前非。信佛法可轻耶。山寺邻僧之耳语。岂虚语哉。天帝之崇奉。人主之凌灭。因果历然。哀哉。
　　宋之有国。列圣相承。钦崇三宝。明良会遇。广辟福田。七传而至佑陵。敦友爱之情。贯儒释之理。命禅教而互相举扬。以资冥福。普及含识。可谓明矣。奈何中林灵素之感毒气深入。改天下寺院。为神霄宫。称国内僧尼。为德士。夷佛凌僧。将有魏唐之举。赖是天日昭回灵素事败。上乃自饰。重责其过。徒义修慝欤。呜呼靖康之乱。实由林灵素之徒。私於快已。黩乱朝网。卒致社稷风尘。銮舆播越。生民堕於涂炭。非远福而求祸也。悲夫。
　　荆国文公王安石。参蒋山元禅师。扣以单传之秘。师曰。公有障道者三。近道者一。公请其说。曰。公怀经济之志。不任天下重。心未平。一也。受气刚大多怒。二也。学问尚理。三也。特视利如脱发。皆淡泊如头陀。此为近道尔○公一日访师。坐闻谈论。品藻古今。师曰。公口气逼人。恐着述搜索劳役。心气不正。何不坐禅体此大事。公从之。一日谓元曰。坐禅实不亏人。余数年。要做胡笳十八拍不成。夜间已就。山呵呵大笑○公元丰间疾笃。自责曰。虽识天下理。定力未纯。若未死。当竭力修为。疾间与元师颂曰。老嫌智巧累形躯。乞受玄机学破除。百岁用痴能几许。敕吾黥劓可无余。一日访师默坐有省。呈偈云。图书老矣倦纷披。绝学无为度岁时。离此别求玄与妙。虚空须合下泥犁。师印可之。
　　佛印了元禅师。饶州林氏子。元丰五年九月。自归宗赴金山之命。维舟秦淮。谒王荆公於定林。公以傅大士像须赞。佛印掇笔书曰。道冠儒履佛袈裟。和会三家作一家。忘却率陀天上路。双林痴坐待龙华。然公虽为佛印所调。而终服其理也(僧史)。
　　东坡居士适江右。子由。同真净文禅师。照觉总禅师。同舟接之。二僧夜梦接五祖戒禅师。及见坡。咸理梦事。坡乃笑曰。梦有同者乎。遂问戒公生何所。曰陕右。曰奚若。曰戒失一目。坡曰。先妣方娠。其时梦一僧至门。瘠而眇。又问终何所。曰高安大愚。今五十年矣。坡笑曰。某年四十五。十岁余时。尝梦是僧往来陕右。公后与真净禅师书云。戒和尚。不识人嫌。强颜复出。亦可笑也。既是法契。[(厂@?)*页]深加磨斫。使还旧观。
　　苏子瞻谪黄州。佛印住归宗。为方外之交。酬酢妙句。与烟云争[鹿/比]。及元住金山。则子瞻释□还吴中。舟次丹阳。书抵元曰。不必出山。当学赵州。上等接人。元得书径来。公出迎笑问之。元以偈为献云。赵州尝日少谦光。不出三门见赵王。曾似金山无量相。大千都是一禅床。子瞻抵掌称善○佛印一日为学徒入室次。东坡直到面前。师云。此间无座榻。不及奉陪居士。公云。敢借和尚四大为座榻。师曰。山僧有一问。居士若道得即请坐。若道不得。即输却腰间玉带子。公忻然曰。便请。师曰。居士适来道。借山僧四大为座榻。只如山僧四大本空。五蕴非有。居士向什么处坐。公拟议。师为留下玉带。以镇山门。坡大笑而出。印却以云山衲衣赠坡。坡作三偈云。百千灯作一灯光。尽是恒沙法界王。是故东坡不敢惜。惜君四大作禅床　病骨难禁玉带围。钝根仍落箭锋机。会当乞食歌姬院。夺得云山旧衲衣　此带阅人如传舍。流传到我亦悠哉。锦袍错落真堪衬。乞与徉狂老万回。佛印与东坡居士。纳交特厚。书偈往来非一也。
　　钱塘僧道潜。号参寥子。以诗见知於苏文忠公。凡唱和形於翰墨。必曰参寥。丞相吕公为奏妙总师号。后与简牍则曰。妙总老师。公离钱塘。以长短句别之曰。有情风万里卷潮来。无情送潮归。问钱塘江上西兴浦口。几度斜晖。不用思量今古。俛仰昔人非。谁似东坡老白首忘机。记取西湖西畔正暮。好山好处。空翠烟霏。算诗人相得。如我与君稀。约他年东还海道谢公。雅志莫相违。西湖路不应回首。为我沾衣。后山陈公师道。极口论僧诗工拙。参寥云。此不足论。论释氏当先乎道。公曰。禅非意想。道绝功勋。作么生论。师曰。欲得现前。莫存顺逆。师东归。公饯以序。妙总师。大觉老之嗣。眉山公之客。少斿公之友。释门之表。士林之秀。诗苑之英也。游公卿大夫间。名于四海者。三十年。其议古今张弛。精貌肖否。言之从违。诗之精粗。若水赴壑阪走丸。倾囊出物。鸷鸟举而风迫之也。若升高视下。爬痒而鉴貌也。元符冬。去鲁还吴。道徐而来见。余与之别余二十年。后见于此。爱其诗。读不舍乎。属其谈挽不听去。夜坐语唐诗。僧参寥曰。贯休齐已。世薄其语。然以旷荡逸群之气。高世之志。天下之誉。王侯将相之奉。而为石霜老师之役。终其身不去。此岂用意於诗者。工拙不足病。由是而知。余之所贵乃其弃余。所谓浅为丈夫者於其行。叙以谢之○噫今之小生。於有道宗师。必名呼而示其忽慢。亦安知文忠后山二公。於一诗僧尚尔。况道德崇重者耶(云卧纪谈)。
　　僧清顺。字怡然。居湖山胜处。以偈陶写闲中趣味曰。浪宕闲吟下翠微。更无一法可思惟。有人问我出山意。藜杖头挑破衲衣。丞相石林叶少蕴谓顺。为人清约介静。不妄与人交。无大故不至城市。士大夫多往就见。时有馈之米者。所取不过数斗。以缾贮置几上。日三二合食之。虽蔬茹。亦不常有。东坡在岭南时。因人往西湖。有笔语曰。垂云顺阇黎。乃予监郡日。往还诗友也。清介贫甚。食仅足而已。几怜不足也。然未尝有忧色。老矣不知尚健否。嘻令吾党以清贫为耻。以厚蓄为荣。及溘然。则不致其徒於缧绁者几希。若少慕顺之风。岂至遗臭耶(纪谈)。
　　东坡居士。功名盖世。晚景深究禅观。寿六十六。忽病。径山惟琳长老问疾。扣耳云。端明勿忘西方。世雄在傍云。固先生平行履践至此。更须着力。坡应声曰着力即差。语绝而逝(言行录)。
　　蜀僧祖秀。赞坡翁像曰。汉之司马王杨。唐之太白子昂。是五君子。皆生乎蜀郡。未若夫子之有耿光。夫子之诗。抗衡者其唯子美。夫子之文。并轸者其唯子长。赋亦贤於屈费。字乃健於锺王。此夫子秕糠。夫子之道。是为后稷伊尹。可以致君於尧汤。时议将加之於紩钺。而夫子犹讽於典章。海表之迁。如还故乡。信蜀之五杰者。莫窥夫子之垣墙○靖康初。秀尚留京师。着华阳宫记。极为详备。其东都事略。以为朱勔传赞。盖勔治於役。读之者所谓寿山艮岳则昭然矣。岂待寄目耶。张丞相德远判福州。致秀长乐光严。后归蜀山。翛然燕处。一话一言。未尝忘卫宗护教。既福不逮慧。为时论所备焉(僧宝传)。
　　濂溪。周元公惇茂叔。先世所居舂陵有水曰濂。公既乐庐山之幽胜。而筑室以濂名溪。盖不忘本矣。时佛印寓居鸾溪之上。公谒见。相与讲道。问曰。天命之谓性。率性之谓道。禅门何得谓无心是道。师云。疑则别参。公曰。参则不无。必竟以何为道。师曰。满目青山一任看。公心醉。一日忽见窗前草生意勃然。乃曰。与自家意思一般。以偈呈师云。昔本不迷今不悟。心融境会豁幽潜。草深窗外松当道。尽日令人看不厌。师和云。大道体宽无不在。何拘动植与飞潜。行观坐看了无碍。色见声求心自厌。由是命师作青松社主。追媲白莲故事○嘉佑中。周元公通守赣上。寻有谮公于部。使者临之甚威。公处之超然。寄师偈云。天开斯道在文明。富贵何如守贱贫。岂有庐山许高绝。不能容得一闲身。师酬云。泉石能寻旧日盟。胸藏万卷未为贫。世途侧掌难容足。道德天宽可立身。师乃述庐山移文。寄公曰。仕路风波尽可惊。唯君心地坦然平。未谈世利眉先皱。才顾云山眼便明。湖宅近分堤柳色。斋田新占石溪声。青松已约为禅社。莫遗归时白发生。公未归复趣之曰。常思湖口绸缪别。又忆匡庐烂漫游。两地山川频在目。十年风月澹经秋。仙家丹药谁能致。佛国乾坤自可休。况是天池莲社约。何时携手话峰头(纪谈)○公尝谓。佛氏一部法华经。抵是儒家周易一个艮卦可了。噫易以艮为六十四封之旨。艮连山也。为止义。若以经偈止止不须说。而比之夫。是之谓持蠡酌海矣。然公虽穷理尽性之学。而推佛印为社主。苟道之不同。岂能相与为谋耶。
　　佛印住金山。黄门侍郎苏辙子由欲谒见。先以偈献曰。粗沙施佛佛欣受。怪石供僧僧不嫌。空手远来还要否。更无一物可增添。师酬云。空手持来放下难。三贤十圣聚头看。此般供养能歆享。木马泥牛亦喜欢。然苏黄门佛印以斯道为际见之欢。视老杜赞公来往风流。则有间矣○李伯时为佛印写真。师曰。必为我作笑状。写毕。师乃自赞曰。李公天上石麒麟。传得云居道者真。不为拈华明大事。等闲开口笑何人。泥牛谩向风前齅。枯木无端雪里春。对现堂堂俱不识。太平时代自由身。后因听客语。有会其心者。轩渠一笑而化。嘻其令人尽笑状而赞之。岂苟然也。
　　子由谪官来南。以道扣谒真净文禅师。师曰。此事学不得。教不得。须是当人自悟。始得悟得也。可可地。一切神通变化。皆自具足。不用外求。子由默识之。阅楞严经次。师与偈云。佛法从来付大臣。信门虽启悟门扁。直须着眼语言外。字字无非是正经。
　　公和云。幸作皇朝责罚臣。空诸幻妄扣禅扃。蒙师示与安心法。都合楞严十卷经。师然之。
　　栖贤据山之上游。右倚石壁。左俯流泉。石壁之趾僧堂在焉。长老智迁以六十年。瓦败木朽。其徒惠迁。力而新之。求道者来。得饮食宴处之药。无外扰。皆二迁置力而不懈也。夫士居尘垢之中。纷纭之变。日遘於前。而中心未始一日忘道。而况深山之崖。野水之垠。有堂以居。有食以饱。是非宠辱。不接於心耳。而忽焉不省也何哉。孔子曰。朝闻道夕死可矣。今夫驱鹜乎世故。而不闻大道。虽劳没齿。吾知其无以死也。苟一日闻道。虽则死无余事矣○真西山。读至此指谓人曰。峦城公此记。胜如张无尽永安僧堂记。峦城公之言紧切耳○东坡谓李公择曰。子由为栖贤僧作僧堂记。读之凛然。觉崖崩飞渭逼人寒冽也。
　　刘宜翁见佛印。师颇自负。真净文禅师来游。归宗至法堂上见刘。刘便问。长老写戏几年。净云。专听乐官来。刘云我不入这保社。净云。争柰即今在场子里。刘拟议。净拍手云。虾蟆禅。只跳一跳。坐次。刘指衲衣云。唤作什么。净云禅衣。刘云。如何是禅。净乃抖擞云。抖擞不下。刘默然。净乃打一下。你伎俩如此。要勘老僧那。刘俛首而已。
　　太守王文康公曙。见慈照禅师。有偈呈达观禅师云。政简绝尘喧。因师开北轩。体微聊示寂。耳重欲忘言。佛祖两重过。山河一口吞。师今是知者。舍此更谁论。师然之。
　　李端愿。问达观颕禅师。人死当何所归。曰未知生焉知死。李曰。生则某甲已知。师云。生从何来。李拟议。师扭其胸云。只在这里思量个什么。李云会也。只知贫程不觉蹉路。师拓开云。百年一梦。今朝方醒。
　　又问。天堂地狱。必竟是有是无。师云。诸佛尚无说。有眼见空华。太尉就有觅。无水中搓月。堪笑眼前见牢狱。不能心外觅天堂。殊不知忻怖在心。善恶成境。太尉。但了自心。自然无惑。李云。心如何了。答云。善恶都莫思量。复云。心归何所。师云。请太尉归宅。李乃饮默而去。
　　观察李端懿。问达观禅师。西方净土如何得到。师云。即今坐却雕梁画栋。却要生西方净土。是好假不好真。云佛岂是妄也。师云。佛不妄。自是太尉妄。某甲争得妄。师云。若不妄。何求西方净土。大凡净土者。是清净之性。西方是日落之处。令人作归投处耳。知归投处。即是极乐世界也。李致谢而去。
　　学士刀景纯。问达观。佛教於世间何用。师云。日用少不得。云。作么用。师云。在眼曰见。在耳曰闻。云。干佛什么事。师云。若不干佛事。将何为见闻。云自有眼耳在。师云。雕画一切人。佛皆有耳目。只为无佛了不能见闻。佛是觉义。为有正觉。号之为佛。若无正见。尽是邪解。不用头戴火焰。脚踏莲花。黄卷赤轴。为佛教耳。景纯默然领悟(以上僧宝传)。
　　端狮子者。吴兴人。始见弄师子。发明心要。住西余山。能诵法华经。湖人争延之。得钱一百。乃开帙目诵数句。持钱而去。好歌渔父辞。丞相章子厚请升座。命俞秀老作疏云。七帙之莲经未诵。一声之渔父先闻。端听至此。以手揶揄曰。止止。乃坐引声吟曰。本是潇湘一钓客。自东自西自南北。大众杂然称善。端[(厂@?)*页]笑云。我观法王法。法王法如是。下座。
　　秦少游闻其风。一日端至高邮。秦请就广惠寺升座。以手自指。天上无双月。人间只一僧。一堂风冷淡。千古意分明。少游首脂北。熙宁间。富郑公镇毫州。迎致颕川华严颙禅师。请升座。公见其顾[(ㄙ/月)*页]。如象王回旋。公微有得。乃趋方丈。命侍僧为入室。师见即云。相公已入。富弼犹在外。公闻汗流浃背。即大悟心要。及致仕居洛。以颂寄颙得法师圆照禅师云。因见颙师悟入深。夤缘传得老师心。东南谩说江山远。目对灵光与妙音。书曰。弼留心祖道。为日已久。常恨不遇明眼人。开发蒙陋。虽久闻盛德。而无由瞻谒。昨幸出守毫。社与颕川境连。因里人张比部景山。请颙师下访。相聚几一月。以慈悲方便之力。令有悟处。会结夏日逼。四月初遽且归颕。其於揩磨淘汰。则殊未有功。衰病相仍。昏钝难入。昔古灵师所谓。不谓不期临老。得闻极则事。见之於弼今日矣。天幸天幸。弼虽得法於颙师。然本源由老和尚而来。宗派甚的必须。亦欲成持。更望垂慈摄受。远赐接引。未至令至。即为南岳下庞蕴。百丈下裴休。何以异哉(言行录)。
　　司马温公。一日薄暮。见康节曰。明日僧修颙开堂说法。郑公欲偕行听之。郑公贫佛已不可劝。郑公果往。於理未便。光后进不散言。先生曷不止之。康节云。恨闻之晚矣。明日郑公果往。后康节见公谓曰。三命公公不起。一僧开堂。公乃出。郑公惊曰。弼未知思也(同前)故吏吕大临。与叔奏记於公曰。大临开之。古者三公无职事。惟有德者居之。大道未明。人趋异学。不入於释。则入於庄老。疑圣人为未尽。轻礼义为不足学。是致人伦不明。万物憔悴。此大人老成。恻隐存心之时。以道自任。振坏俗。在公之力。宜无难矣。若夫移精变气。务求长生。此山谷避世之士。独善其身之所好。岂世之所望於公者哉。公笑而弗答。
　　公因张比部隐之。以势位凌衲子。乃与之书曰。禅家者流。见事枝蔓不径直者。谓之葛藤。往往鄙诮。遂着葛藤歌。载于集中。弼固曾见其所以。乃试与之商确。不知如何。大抵俗人与僧人。性识纽□□□差别。其事迹甚有不同处。且僧人。自小出家。早已看经日久。闻见皆是佛事。及剃发后。结伴行脚。要到处便到。参禅问道之外。群众见闻博约。又复言说眼目熏蒸。忽遇一明眼人。才拨着立。便有个见处。却将前后。凡所见闻。自行证据。岂不明白畅快者哉。吾辈俗士。自幼少为世事浸渍。及长大。娶妻养子。经营衣食。奔走仕宦。黄卷赤轴。往往未曾入手。虽乘闲阅玩。只是资谈柄而已。何曾彻空其理。且士农工商。各为业以缠缚。那知有丛林法席。假使欲云参问。何由去得。何处有结伴游山。参禅问道。及众博约乎。一明眼人。偶然因事遭际。且无一味工夫。所问能有多少。所得能有几何。复无所问所见。自作证据。更不广行探讨。深如钻仰。才得一言半句。殊未明了。便乃目视云汉。鼻孔辽天。自谓我已超佛越祖。千圣齐立下风。佛经禅册。都不一顾。以避葛藤之诮。弼之愚见。深恐也然也。弼不学禅则已。若已办身心学之。须是周旋委曲。深钩远索。透顶透底。彻骨彻髓。一切现成。光明洁净。绝尘许凝翳。方敢下濦之之书。此事不是小小。直要脱却无始劫来。生死根本。与管生死底。阎罗老子作抵敌始得。不可听闲人长语。以当参学。使自随瞒去也。祝祝(以上言行录并纪谈)。
　　公居相。封韩国文忠公。致仕家居。日深究佛学。尝参悟本与华严颙师。以彻证了悟处。每见於辞气。嘻贵极人臣。顿明此事。可谓没量大人矣。隐之之书。深切着明。又能讲法义於圆照师。陈叙宗派。援古灵师临老得闻极则事以自谓。岂欺人哉。
　　丞相张公商英。漕江西。谒东林照觉总禅师。诘其所见处。与己符合。乃印之曰。吾得法弟子慈古镜住玉溪。亦可与语。又龚德庄说兜率悦。聪明可人。张因按部过分宁。诸禅出迎。先致敬玉溪慈。次诸山。后问悦师曰。闻公善文章。悦大笑曰。运使失一只眼了也。从悦临济九世孙。对运使论文章。正如运使对某论禅也。无尽不然其说。乃强屈指曰。是九世也。先一日。兜率梦。日轮升天。被悦以手搏取。乃运转之义。闻运使非久过此。吾当深锥痛札。若肯回头。吾门之幸事。首座云。今时士大夫。受人取奉惯。恐发恶别生事也。悦曰。正使烦恼只退得。我院别无事也。无尽问取玉溪几许。曰十五里。兜率曰。五里日稍晚。宿兜率。无尽与悦语次。称赏东林。悦未肯其说。无尽乃题拟瀑布轩略云。不向庐山寻落处。象王鼻孔谩辽天。意讥其不肯东林也。公徐语及宗门事。悦曰。今日与运使人事已困。珍重睡去。至更深。悦起来。与无尽论此事。焚香请十方诸佛作证。东林既印可运使。运使於佛祖言教。有少疑否。公云。有。悦曰。疑何等语。曰。疑香林独脚颂。德山托钵因缘。悦云。既於此有疑。其余安得无疑。只如末后句是有耶是无耶。公曰有。悦大笑。归方丈。闭却门。无尽一夜睡不交睫。至五鼓。下床触翻蹋床。忽省得。有颂云。鼓寂钟沉托钵回。岩头一拶语如雷。果然只得三年活。莫是遭它受记来。遂扣方丈门云。某已捉得贼了。悦云。赃物在什么处。公无语。悦云。都运且去。来日相见。翌日公举前话。悦乃谓公曰。参禅只是命根不断。依语生解。气喂力微。不觉堕在声色区宇。如是之说。公已得悟。然至极微细处。使人不觉不知。须要是非情尽。凡圣皆除。转脚出邪途也。作偈为证。等闲行处。步步皆如。锥居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何踈。拈头作尾。指实为虚。翻身魔界。转脚邪途。了非逆顺。不犯工夫。公曰。一着当头。极则任运。东西南北。须知别有。洪炉对面。横翻背掷。出没纵横。逆顺不离。如今光影。若还唤作老爷。曾柰娘娘不认。公邀师至建昌。途中一一伺察。有十偈。叙其事。师亦十偈酬之。元佑八年八月也○师有三关。公颂之。一曰。拨草参玄只图见性。只今上人性在什么处。公曰。阴阴夏木杜鹃鸣。日破浮云宇宙清。莫对曾参问曾晢。情知孝子讳爷名。二曰。识得自性方脱生死。眼光落时作么生脱。公曰。人间鬼使符来取。天上华冠色正萎。好筒转身时节子。莫教阎老等闲知。三曰。脱得生死便知去处。四大一分时向甚么处去。公曰。鼓合东村李大妻。西风旷野泪沾衣。碧芦红蓼江南岸。却作张三坐钓矶○师初首众於庐山。栖贤洪帅熊伯通。请住兜率五年。一日说偈云。四十有八。圣凡尽杀。不是英雄。龙安路滑。奄然而逝。
　　无尽与大洪恩禅师。以禅教之要。相与征语(云云)。答云。伏蒙剖示。清凉临济公案(云云)。去此二途。如何即是。彼上人者。难为酎对。只应倒走三千里。如别纸故叙。乃罄此情也。恩乃别纸示之。无尽於封来白纸上。书偈寄恩曰。不须倒走三千里。何必重科三十藤。尽是河沙真宝藏。夜寒挑尽读书灯。恩疏为四偈答之。不须倒走三千里。浩浩清波平地起。百尺竿头笑不休。临济德山徒侧耳(一)。何必重科三十藤。放行把住此为凭。居士传来应有在。三峰鼎立碧层层(二)。尽是河沙真宝藏。聊为人间作归向。来时无口问卢能。惊怪泥牛吞大像(三)。夜寒挑起读书灯。坏衲蒙头个老僧。惭愧净名多意气。自怜多病百无能(四)○公一日。游翠岩。玑禅师出迎。公一见问曰。如何是翠岩境。玑云。门对洪崖千尺井。石桥分水绕松杉。公执玑手曰。久闻道者之名。何乃尔耳。玑云。偶尔。公即续云。野僧迎客下烟岚。试问如何是翠岩。门对洪崖千尺井。石桥分水绕松杉。欢然归方丈○公游南岳上封寺。见一老僧危坐。公问曰。年多少。曰。九十六。问。眼明么。曰尚可穿针线。问。齿硬么曰。犹堪嚼石莲。问。曾行脚么曰。早年参祖道。问。见谁来。曰。末后见同安问。还记得同安句么。曰。对客不曾谈俗话。水清鱼现不吞钩。问。忽遇拏云攫雾底来时。又且如何。曰。离钩三寸君须记。莫学凡流取次看。公即炷香设拜。留偈云。百岁光阴欠四年。危然颓坐老林泉。眼明尚可穿针线。齿硬犹堪嚼石莲。早岁遍参诸祖道。晚年别得一枝禅。不因过后来相访。争得囊中出少编。
　　文潞公。吕申公。为荆南提举。见浩布裈。以书荐浩於州太守。偶大阳虚席。遂致之。未几。无尽致书云。久渴教诲。恨以职事所拘。不得亲炙。浩见书云。吾非死人也。乃携杖往荆渚。见无尽。后公请住玉泉。开堂。众官毕集。浩升座。顾视大众云。君不见。良久。又云君不见。无尽操蜀音曰。和尚见。浩应声曰。但得相公见。便了下座。
</div>
    <div class="pagination">
<a href="历朝释氏资鉴_page10.html">上一页</a><span>...</span><a href="历朝释氏资鉴_page6.html">6</a><a href="历朝释氏资鉴_page7.html">7</a><a href="历朝释氏资鉴_page8.html">8</a><a href="历朝释氏资鉴_page9.html">9</a><a href="历朝释氏资鉴_page10.html">10</a><span class="current-page">11</span><a href="历朝释氏资鉴_page12.html">12</a><a href="历朝释氏资鉴_page13.html">13</a><a href="历朝释氏资鉴_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
