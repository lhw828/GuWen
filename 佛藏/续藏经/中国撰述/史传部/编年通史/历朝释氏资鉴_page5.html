<!DOCTYPE html>
<html>
<head>
    <meta charset="UTF-8">
    <title>历朝释氏资鉴 - 第 5 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历朝释氏资鉴 - 第 5 页/共 13 页</h1>
    <div class="content">　　真君七年。魏主太武。与崔浩皆信重宼谦之。奉其道。浩素不喜佛法。亦言於魏主。臣为佛法虚诞。为世费害。宜禁除之。及魏主讨盖吴。至长安入佛寺。沙门饮从官酒。入其室。大有兵器。出以白帝。帝怒曰。此非沙门所用。必与盖吴通谋为乱耳。命有司按诛合寺沙门。阅其财产。大有酿具。及州郡牧守富人所寄藏物以万计。又为窟室。以匿妇女。浩说。命悉诛天下沙门。毁诸经像。帝从之。宼谦之与浩固争。浩不从。先尽诛长安沙门。焚毁经像。并勑留台下。四方一用长安法○诏后汉荒君。信感邪伪。以败天常。自古九州之中。未尝有此夸诞大言。不本人情。叔季之世。莫不眩焉。由是王教不行。礼义大坏。九服之内。鞠为丘墟。朕承天绪。欲除伪定真。复羲农之治。其余一切荡除。灭其踪迹。自今已后。敢有事胡神。及造形像泥人铜人者。门诛。有非常之人。然后能行非常之事。非朕孰能去此历代之伪物。有司宣告。征镇诸军刺史。诸有浮图形像及胡经者。击破焚烧。沙门无少长。悉坑之。太子晃素好佛。屡谏不从。乃缓宣诏书。使远近闻之。各得为计。沙门多亡匿获免。收藏经像。虽塔庙在魏境者。无复孑遗。毁佛泥像中。得玉玺二(魏史及通鉴)。
　　魏灭法之初。宼谦之争。而浩不从。宼曰。卿今促年寿。灭门户矣。至十一年。浩刊所撰国史于郊坛。实书魏先世事。朝野乃言于帝。以为暴扬国恶。帝怒诏诛崔浩五族。及寮属童史一百三十八人。絷浩槛内。送城南诛之。卫士数十人。仍令溲浩口以小便。行路人亦溺其尸。初毁弃经像於路。浩见必溺。何报之速矣(通鉴)。
　　沙门昙始。初师罗什。东晋孝武末。三辅人多宗之。宋武灭秦。留子义真。镇长安。夏赫连屈勾追败之。道俗被坑戮。而昙始接刃无伤。屈勾大怒。召始于前。以所佩釰自击之。又不能害。乃惧而谢罪。白始免其酷毒。始之力也。至宋元嘉四年。魏太武平赫连昌。始乃隐山习禅五十余年。未尝寝卧。至辛卯魏正平元年。至是知大法将亨。值魏朝元会。振锡至宫门。吏白太武。武曰。輙斩之。刃下无伤。又白。临殿陛矣。武怒抽佩釰自斩之。亦不能伤。釰微有痕如线。时北园养虎于槛。武令以始喂之。虎皆怖伏。不敢瞬。左右请以道士试之。虎即虓虓吼。大武大惊。延始上殿。再拜悔谢。许之复教。足白於面。时号白足沙门(北山录及坡诗注)。
　　壬辰　魏武毁佛后。自正平初。遘厉疾两年。遍身发疮。脓血交流。由是佛禁稍弛。民间有私奉佛者。是年为侍中宗爱所弑。
　　魏高宗文成帝浚。太子晃之子也。壬辰十月即位。改元兴安。群臣请兴复教。乃下诏曰。夫为帝王。必祇奉明灵。显彰仁道。其能惠着生民济益群品者。虽在往古。犹序其风烈。是以春秋嘉崇明之礼。祭典载功施之族。况释迦如来。功济大千。惠流尘境。寻生死者。叹其达观。览文义者。贵其妙门。助王政之禁律。益仁智之善性。排拨群邪。开演正觉。故前代以来。莫不崇尚。亦我国家常所尊事。世祖太武皇帝。开广边荒。德泽遐被。沙门道士善行纯诚。如昙始之流。无远不至。风义相感。往往如林。夫山海之深。怪物多有。奸淫之俦。得容假托。讲寺之中。致有凶党。是以先朝因其瑕亹。戮其有罪。有司失旨。一切禁断。景穆皇帝亦为慨然。值军国多事。未遑修复。朕承鸿绪。君临万邦。思述先志。以隆斯道。今制诸州县。众居之所。各听建佛图一区。其有好乐道法欲为沙门。性行素笃。乡里所明者。听出家。足以化恶就善。播扬圣教也。於是向所佛图。天下承风。率皆修复(魏史及通鉴)。
　　释师贤。乃罽宾王种。值罢教。权假医术守道。魏主即亲为贤等五人下发。敕贤为僧统。仍敕有司。於五级大寺。为太祖已下五帝。铸释迦像五尊。各长丈六。用金二十五万斤(魏史通鉴)。
　　求那跋陀罗。谯王义宣。请讲华严。未通华言。求观音。梦神易其头。遂通称大乘宗旨。谯王阴谋逆前。陀罗谏不从。及梁山之败。孝武勑军中。得陀罗者驿驰至。俄得之。送金陵引见。帝顾问委曲。敕住后堂。供施衣物。一日问曰。尚念谯王乎。对曰。古人不忘一饭。王饭我十年。敢遽忘耶。念当从陛下。求为王长修冥福。帝怆然改容。及中兴寺成。有旨命住持。帝宴东府。公卿毕集。召跋陀至。应对机辩。帝大悦(本传)。
　　释宝亮。十二岁。礼青州道明为师。后游京师。中书袁粲见而异之。以书抵其师。略曰。比见亮师。非常人也。日闻所未闻。不觉岁之将暮。然珠生合浦。魏人取以照乘。玉在邯郸。秦主请以华国。天下之宝。不可自专。当与同之也。自是亮名益重(本传)。
　　丁酉　孝武改大明。次年诏昙宗法师。忏罪。上因曰。朕何罪而劳卿为忏。宗曰。舜称。予违尔弼。禹曰。万方有罪。在予一人。陛下履道思冲。宁得独异。帝大悦(统纪)。
　　释僧导。宋高祖西伐长安。素籍导名。要见谓曰。相望久矣。何其流滞殊俗。答曰。明公荡一九有。鸣銮河洛。此时相见不亦善乎。宋祖东归。留子桂阳公义真。镇关中。谓曰。愿师时能顾怀。后为虏追。导曰。刘公以子见托。贫道当死送之。冠骇其神气。遂回。高祖感之。因令子侄师事之。及至孝武登位。遣使迎导。翻然应诏。止中兴寺。帝躬候迎。感事怀昔。悲不自胜。帝亦哽咽良久。勅於瓦官寺开讲。帝与公卿毕集。导谓帝曰。护法弘教。莫先帝王。陛下若能运四等心。矜危劝善。则沙土瓦砾便为自在天宫。
　　壬寅　宋孝武。大明六年九月。右司谏言奏曰。儒法枝派。名墨条分。至於崇亲严上。厥猷靡爽。唯浮图为教。逖自龙埠。反经提传。拘文蔽道。在未弥扇。臣闻佛以谦卑自牧。忠顺为道。不轻比丘。逢人必拜。目连大士遇长即礼。宁屈膝四辈。而简礼二亲。稽颡耆腊。而直体万乘者哉。臣等参议以为。沙门接见。皆当尽虔礼敬之容。则朝徽有序。帝虽信法。而尤自骄从。奏上。诏即可焉○沙门彦悰曰。孝武传云。帝即位二三年间。方逞其欲。拒谏足以败德。令天下失望。有不世才明。而少以礼度自肃。若思武皇之节俭。追太祖之宽恕。汉之景文。何足云之。从大明六年。至景和元年。凡四载。令拜国主。而僧竟不行。岂非理勃天常。固使纶言虚设邪(僧传)。
　　癸卯　七年。天下大旱。帝请求那跋陀罗祈雨。罗烧香祈请。不复饮食。□默诵咒。明日晡时。风震云合。连日降雨。勑见慰劳。衬施相续。不可胜纪。次年制沙门复旧。免致敬人主(本传及通鉴)。
　　初魏帝於恒安西北三十里。武周山北面。镌石崖。立灵岩寺。龛大者高二十余丈。可容三千人。及诸圣僧连三十里。东头僧寺。常供千人。太武虽毁败。而此龛不敢毁也(魏书)。
　　天竺阿那摩低(此名宝意)至京。常转侧数百具子。立知吉凶。善能神咒。以香涂掌。见人往事。世祖施其铜唾壶。忽人弃之。低以席一领空卷之。咒上数遍。经夕壶在席中。道俗惊异焉(本传)。
　　释慧亮讲席有声。颜延之叹曰。安汰吐珠玉于前。斌亮振金声於后。清言妙绪。将绝复兴。於是勅亮与斌。递为法王(僧史)。
　　丁未　大始三年。释智林。宋明帝勑下京寺讲说。申明二谛义。有三宗不同。时周颙又作三宗论。与林意符。林乃致书於颙。谓此义无人得者。幸已建明斯义。便宜广宣。三宗之旨。传至于今　周颙字伯伦。累迁直侍殿省。明帝惨酷。不敢显谏。輙诵经罪福因缘之事。帝为少沮。於钟山西。别立精舍。休沐则归之。终年蔬食。虽有妻子。而远居山舍。宰相王俭问曰。卿山中何所食。曰赤米白菘。绿葵紫蓼。萧子显戏问。菜食何味最佳。曰春初早韮。秋末晚菘。其标致如是。盛时挂冠居山。嘻金园尸素者。轻肥於口体。驰骛於缰锁之场。视此何如哉(僧传)。
　　大士宝志。往来皖山剑水之下。发垂而徒跣。着锦袍面方正。莹彻如镜。手足皆鸟爪。昔建康东阳朱氏女取水。闻树上鹰巢中儿啼声。遂得而养之。七岁依钟山僧俭出家。专修禅观。至宋明帝乙巳太始元年。入京显迹。或索酒食。或累日不食无饥容。尝遇渔者索食。从而分鱼。啖之。遂有轻薄之心。志即吐水中。皆成活鱼。今扬子江有回鱼。病者食之无害。或题诗句。初不可解。后皆有验。常持一锡。挂以剪尺拂子于上。负之而行。乃以谶后有齐梁陈也。
　　晋运既终。宋兴武皇即位。殷忧稍移。天步犹阻。二年涂鲠。四战兵劳。百虑畅於胸中。万机总於襟内。不倦檀那之业。常持护法之心。手写戒经。口诵梵本。供佛招贤。感嵩神而献璧。大明屈伏。孝武惑於奸臣。烟云暂晦。日月奚伤。翻译讲说。於兹盛矣。
　　宋　戊午　升明三年四月顺帝禅位于齐王萧道成。
　　南北朝
　　齐。姓萧。名道成。都建康。自己未尽辛巳。七主。二十四年。禅于梁○魏孝文承明三年。
　　己未　太祖高帝。四月受宋顺帝禅即位。改位建元(六帖)。
　　彭城宋王寺。有丈八金像。比境兵起。像輙流汗。是年像忽流汗。冬魏宼淮。时衮州驱迫沙门。助其战。守。魏军诬以助乱。须及斩决。像大汗流地。魏徐州刺史梁王奉法。使数人以帛拭。随出不已。主乃拜曰。众僧誓自营护。必不加罪。若幽诚有感。当随拭即止。言讫自拭。应手而燥。又具表闻冯太后。有旨不可。下诏皆见原宥(通鉴及感通录)。
　　壬戌　四年正月。高帝幸庄严寺。听行远法师讲维摩经。公卿毕集。帝坐稍远。不闻法音。中书张绪。劝远迁座近帝。远不从。俄顷帝自迁座近之○帝造陟岵正观二寺。铸金像写法华。常诵般若。七月十五。普送诸寺盂兰盆供。每曰。使朕治天下十年。当使黄金与土同价。惜乎享年不永。在位四年。寿五十六。是年三月崩(方志)。
　　世祖武帝维即位○四月十五日。皇太子集大乘僧於玄圃安居。九旬讲法。至七月十五解讲。乃舍身舆冕。自缨以降。凡九十九物。愿以此力。普被幽明。沦苦海者。随得理悟(南史)。
　　癸亥　改元永明。二月八日。齐竟陵王。置讲席於上邸之法云精舍。广集僧众。演法六宵(弘明集)○中兴寺僧锺。善三论。有才辩。魏使李道固来朝。召钟为馆伴。与语。日差中不食。李曰。何以不食。曰先佛遗训。过中不食。李曰。无乃为声闻耶。钟曰。应以声闻得度者。即现声闻为说法。时为名对(本传)。
　　甲子　二年。文惠太子。竟陵文宣王子良。并精佛理。而子为护军将军。兼司徒镇兵。笃好释氏。每招致名僧。讲论佛法。道俗之盛。江右未有。或为众赋食行水。世颇以为失。宰相体范缜。盛称无佛。子良曰。君不信因果。何得有富贵贫贱。缜曰。人生如树华同发。随风而散。或拂帘幌。坠茵席之上。或关篱墙。落粪溷之中。坠茵席者。殿下是也。粪溷者。下官是也。贵贱无殊途。因果竟在何处。子良默而弗答(通鉴及南史)。
　　是年晋安正懋母病。请僧行道。以铜罂盛水。献莲华於佛前。子懋拜礼咒曰。愿母病因和胜。愿诸佛令华不萎。经七日华愈新鲜乃视之有根须矣(齐史)。
　　齐永明三年。勑沙门法献元畅。同为僧主。分任南北两岸。后勑於三吴沙门僧尼。献律行精纯。德为物范畅律禁清白。为文惠太子戒师(僧史)。
　　中兴寺僧钟。见帝於乾和殿。称贫道。乃问尚书王俭。北地沙门与王共语。何所称。预正殿坐否。俭曰。晋初时诸国沙门皆称贫道。而预坐。中代庾氷桓玄。欲使僧尼尽敬。朝野纷纭。事皆休寝。自宋至今多预坐。而称贫道。帝曰。献畅二师道业如此。尚自称名。况复余者。挹拜则太甚。称名则无嫌。自是僧称名於帝王。自献畅始也。
　　荆州城东天菩萨出锦。士女取用。如人中锦不异。经月乃歇(并僧史)。
　　丁卯　五年正月。交州献一珠。高二寸。中含佛像几台座。眉目皆具○六月。东阳献六眸龟(三宝纪)。
　　七年帝以宝公大士惑众。收付建康狱。是日人见大士游行市井。检狱仍在。其夕语吏曰。门外有两舆食。金钵盛饭。汝可取之。果文惠太子竟陵王送供至建康。令吕文显以事闻。帝悔谢。迎至禁中。俄帝宴后宫。大士暂出。已而犹见行道于显阳殿。帝惊遣吏问。吏白志公久在省中。帝益敬之。后十一年。宝公在华林园。忽重着三顶布帽。七月帝崩。而文惠太子及豫章王相继而殂。方知斯谶○王仲熊问宝公。仕何所至。公不答。解杖头左索与之。熊后果至尚书左丞○徐陵儿时。父携谒公。公摩顶曰。此天上石麒麟也。后显于世。徐陵字孝穆。母臧氏。梦五色云化为凤集左肩而诞。
　　竟陵王萧子良。立净住净行法门。净住者。即布萨之翻名。净身口意。如戒而住也。净行法门者。以诸业净。则化行於世。了诸法门。故有性相差别也(文有两卷)。
　　释昙超。止钱塘灵苑山。一定累日。忽一人来。礼曰。弟子居在七里。以富阳人凿林麓山下。侵坏龙室。群龙共忿。誓三百日不雨。今已百日。田池枯涸。欲屈道德前行。必能感致润泽苍生。功有所归。超许之。神乃去超南行五日。至赤亭山。为龙咒愿。至夜群龙化作人。来拜超。超为说法。因乞三归戒。自称是龙。超请降雨。乃相顾无语。其夜与梦云。本因忿立誓。师既导之以善。不敢违命。明日晡当降雨。至期沾足。岁以获收(本传)。
　　甲戌　齐正月。郁林王废帝。改隆昌。七月遇弑　海陵王昭文立。改延兴。十月高宗明帝立　魏孝文。承明十八年。迁都洛阳。二十年改姓元氏。
　　明帝即位。改元建武。帝留心圣典。护法弘教。持六斋。修十善。诵法华般若等经。写诸部。造千金像。惜乎享年不永。在位五年。岁戊寅七月而崩(卞正)。
　　丁丑　天竺佛陀。初至魏北台恒安。孝文别加资供。后随帝南迁。定都伊洛。复设净院处之。而志爱嵩岳。勑就少室山。为之造寺。即少林寺是也。度弟子慧光乃僧稠。皆深定业。有一善神。常随影护。稠迁化。自画神像□壁(本传)。
　　己卯　魏高祖孝文帝。在位二十九年。於邺造安养寺。手不释卷。暇则自讲。六宫侍女皆持六斋。其精进诵经者。放令出家。供施诸僧。每加丰厚。承明二十三年四月崩(卞正)○是年四月。世宗宣武帝恪即位。下诏曰。缁素既殊。法律亦异。故佛教彰乎显禁劝诫。各有所宜。其僧犯杀人已上罪者。依俗格断。余犯悉付昭玄。以内律僧制判之(魏书)。
　　齐东昏侯。岁己卯七月即位。改元永元。次年於瓦棺寺。解玉像琢钗钏锡嬖姬。以为盛饰。东昏之毁玉像也。初截其二臂。及其亡也。御刀黄泰平。以刀伤其膝。仆地遇害。何其报之速哉(齐史)。
　　永元二年。东昏召诸王入宫。各怀不安。巴陵王诏胄。与弟永新侯昭颕并为沙门。逃江西○梁王萧衍持节。以萧颕胄为都督。令各献私钱谷及换借富赀。以助军用。长沙寺僧素富。铸金为龙。数千两埋於土中。颕胄取之。以充军费(通鉴)。
　　壬午　中兴二年三月。和帝禅位于梁王。
　　齐太祖受宋禅。即位以来。钦崇三宝。博济群生。开心以仁。垂化以俭。历朝写经造像。布施持斋。普愿幽明随得理悟。噫间世希有矣(六帖)。

　　历朝释氏资鉴卷第三
　　历朝释氏资鉴卷第四

　　　　闽扆峰沙门　熙仲　集
　　南北朝
　　梁。姓萧。名衍。都建康。自壬午尽丁丑。四主。五十六年。禅于东魏。元氏至孝武。分东西(出宗景明三年)。
　　壬午　四月。武帝受禅登位。时年三十七。改元天监。帝既登极。思与苍生。同契等觉。共会徧知。垂衣临朝。盛敷经教。广延博古。傍搜遗文。扇以淳风。利於法俗○天竺国。闻帝弘法。献珊瑚佛像。以表崇敬也(统纪)。
　　敕释慧超为大僧正。超形过八尺。腰带十围。戒德内修。威仪外洁。凡在缁侣。皆遵成训。给传诏羊车。局足健步。衣服等供。自声教所被。五部宪章咸禀则之。尝於讲论之暇。忽大力善神言。当集同缘。共来餐受。及就讲之日。倐然满座。容貌[王*(十/(罩-卓+衣))]异。莫有识者。竟席方散。其感迹征异若此(本传)。
　　帝召大士宝志至阙。甚尊宠之。因下诏曰。志公迹拘尘俗。神游冥寂。水火不能焚浸。蛇虎不能侵惧。语其佛理。则声闻以上。谈其隐伦。则遁仙高者。岂得以俗士常情空相拘制。自今随意行化。勿得复禁。公由是多出入禁内。
　　癸未　敕法云寺云光法师。出入诸殿。讲法华经。天为雨华。帝钦礼之。意其证圣。一夜於含光殿。焚疏。请志公云光二师。斋习日。志公独赴。而云光不知。帝敬志焉(僧史)。
　　帝一日召志公于便殿。志忽颦蹙。引颈兴叹。帝怪问之。志曰。仇歒生也。帝罔测。盖是年候景生於鲜卑怀朔镇。即东昏侯后身也。南齐初。帝妃郄氏有三女。帝为雍州刺史。而妃薨。其性酷妬。至是化为巨蛇。入于后宫。通梦于帝。求功德拯拔离苦。帝阅大藏。制慈悲忏法。请僧礼佛忏罪。寻化为天人。於空中谢帝功德。已得生天。帝毕世不复议立后(南史)。
　　甲申　三年四月八日。帝率道俗二万余人。升重云殿。舍道奉佛。亲制愿文。略曰。弟子梁国皇帝萧衍。稽首和南。十方佛法僧宝。伏见经云。发菩提心者即是佛心。其余诸善不得为喻。能出三界之苦门。入无为之胜路。弟子在昔迷荒。耽事老子。历叶相承。染此邪法。今舍旧习。归凭正觉。愿使未来生世童男出家。广化众生。共取成佛。宁可在正法中长沦苦道。不乐依老子教暂得生天。涉大乘因。永离邪见(卞正)○十一日降诏勑门下。大经中说。道有九十六种。唯佛一道。是为正道。余皆外道。朕舍外道。以事如来。若公卿能入此誓者。各可发菩提心。老子孔子虽是如来弟子而为化。只是世间之善。不能革凡成圣。公卿百官。侯王宗族。宜反伪就真。舍邪入正。经论云。若事外道心重。佛法心轻。即是邪见。若心一等。是无记性。事佛心强。老子心弱者。乃是清信。清者表里俱净。信是信正不邪。故言清信佛弟子。其余诸善。皆是邪见。不得称正信也。门下速施行○十四日公卿抗表。尊承诏命。帝手勅答曰。能反迷入正。可谓夙植善根。宜加勇猛也○次年三月十七日。侍中萧纶启。略曰。臣闻。如来降慈悲云。垂甘露雨。属值皇帝菩萨应御物。以法化民。讲道传经。德音盈耳。臣今启迷方。粗知归向。受菩萨大戒。戒节身心。舍老子之邪风。入法流之真教。伏愿天慈曲垂矜许。自是百官皆舍邪归正矣(卞正论)○是年帝於本第。立光宅寺。铸金铜丈八像。匠临就冶。疑铜不足。欲上请。忽有使者。领铜十五车至。云奉勑送寺。即就镕写。一铸便成。唯觉高大。试量乃二丈二尺。以状奏闻。勅云。初不送铜。斯乃神奇应感也。遂镌於华趺。以为灵志也(感通录)。
　　乙酉　四年。初帝梦神僧告曰。六道四生受大苦恼。何不为作大斋而救拔之。帝问诸沙门。唯志公劝帝寻经。必有因缘。乃取藏经。躬身据览。创造仪文。三年乃成。於是捧文停香烛白佛。若此文理恊圣凡情。愿拜起。香灯自明。或仪式未详。灯暗如初。言讫投地一礼初起。香烛尽明。乃召志公问曰。何处堪建此会。公曰。润州泽心寺。江心一峰。水面千里。潭月双映。云天四垂。境通幽显。堪会神灵。勅是年十一月十五日。於泽心寺。依仪修设。帝亲临地席。诏佑律师宣文。利洽幽明。即金山寺也(金山寺碑及苇江集)○舒州潜山最奇。而山麓尤胜。志公与白鹤道人皆欲之。因启武帝。帝以二人俱具灵通。俾各以物识其地。得者居之。道人云。某以鹤止处为记。志公云。某以卓锡处为记。已而鹤先飞去。至麓将止。忽闻空中锡飞声。而鹤惊止他处。锡遂卓於山麓。公遂筑室。然道人不怿。以前言不可食也(事文类集)。
　　丙戌　五年冬。雩祭备至。而雨不降。志公启讲胜鬘经请雨。上即命法云法师。於华光殿。讲胜鬘。讲竟。夜大雪。志公须一盆水。以刀加上。俄雨大降。高下皆足(南史)。
　　戊子　七年。诏画工张僧繇。写宝公像。公剺面门。出十二面观音相。或慈或威。僧繇竟不能写○他日与帝临江纵望。有物。泝流而上。公以杖引之而至。乃紫栴檀。即雕公像。神彩如生(感通录)。
　　是年魏宣武永平元年。治书侍御史杨固上表。以为当今之务。宜绝谈虚穷彻之论。简桑门无用之费。以救寒饥之苦(通鉴)。
　　己丑　魏宣武於乾成殿。为诸僧及朝臣。讲维摩诘经。时魏主专尚浮屠。不事经籍○中书侍郎裴延隽上疏。以为汉光武。魏武帝。虽在戎马。未尝废书。先帝行师。手不释卷。良以学问多益。不可暂掇故也。陛下升法座。亲讲大觉。凡在耹听。尘蔽俱开。然五经治世之揩模。应务之所先。伏愿经书互览。孔释兼存。则内外俱同。真俗斯畅矣。时佛教盛於洛阳。中国沙门之外。自西域来者。三千余人。别立永明寺。千余间居之。远近承风。无不奉佛(通鉴)。
　　庚寅　九年。上为太祖文皇帝。於钟山竹涧。建大爱敬寺。为太后起大智度寺　上幸爱敬寺。设无碍会。以满钵水泛舍利。最小者隐不出。帝拜乃於钵中放光属天。回旋久之。举国嗟未曾有也(感通录)。
　　辛卯　十年。帝於天监元年。梦檀像入国。乃令郝骞等八十人。往天竺。迎请优填王所刻佛像其王乃摸刻紫栴檀一像。付骞等归。是年四月五日。达于杨都。帝与百僚。徒行四十里。迎还太极殿。建斋度人。大赦断杀。自是蔬食断欲(感通录)。
　　癸巳　魏延昌二年。西域勒那摩提。译宝积经论二十四卷。宣武帝请讲华严。忽於高座。见天神来云。天帝请讲华严经。与都讲维那等五人。同时於座而逝。见闻者。叹未有也(感通录)。
　　丙申　天监十五年。越州隐岳寺石佛像。初释僧护拟造十丈。齐建武中。仅成面璞而亡。次有僧淑。袭其功而未成至天监六年。吴郡陆咸梦僧云建安王感疾未瘳。能治剡县石佛成就。必愈。咸经年稍忘。而僧复梦促之。乃启建安王。王乃舍金委僧佑。专任像事。以十二年就功。是春方毕。座高五丈。而身十丈。像成。王疾乃瘳(僧史)。
　　是年魏肃宗熙平元年。世宗作瑶光寺。未就。胡太后作石窟寺。又作永宁寺於宫侧。而永宁工巧尤盛。有真金像高丈八尺。如中人者十。玉像二。又为九级浮图。高九十余丈。掘基及黄泉。获金像三十二躯。太后以为嘉瑞。信法之征也。饰制[王*(十/(罩-卓+衣))]奇。极世华美。上立剎复高十丈。剎表宝缾。容二十五斛。承露盘一十一重。皆金成之。永夜铃铎。声闻十里。殿如太极殿。三门如端门。僧房千楹。珠玉锦绣。骇人心目。佛法之入中国。塔庙之盛华夏。皆曰阎浮未之有也。初成。明帝与太后共登视。宫中事如掌内。遂禁人登之○杨州刺史李崇上表。以为高祖迁都垂三十年。明堂未修。大紊荒废。城阙府寺额以颓坏。非所以追隆堂构仪刑万国也。今国子虽有学官之名。而无教授之实。何异免丝燕麦。南箕北斗。事不两兴。须有进退。宜罢尚方雕靡之作。省永宁土木之工。减瑶光材瓦之力。分石屈镌琢之劳。及诸事非急者。於三时农隙。修此数条。使国容严显。礼化兴行。不亦休哉。太后虽优令答之。而终不用其言(通鉴)○魏胡太后好事佛。民多绝户为沙门○高阳王友李玚上言。三千之罪。莫大於不孝。不孝之大。无过绝嗣。岂得轻纵背礼之情。肆其向法之意。一身亲老。弃家绝养。缺当世之礼。而求将来之益。孔子云。未知生。焉知死。安有弃堂堂之政。而从鬼教乎。又今南服未静。众役仍烦。百姓之情。实多避役。若复听之。恐捐弃孝慈。比屋皆为沙门矣○都统僧暹等。忿玚谓之鬼教。以为谤佛。泣诉於太后。后责之。玚曰。天神地祇人鬼。传曰。明则有礼乐。幽则有鬼神。然则明者为堂堂。幽者为鬼教。佛本出於人。名之为鬼。愚谓非谤。太后虽知玚言为允。难违暹等之意。罚玚金一两(通鉴)。
　　丁酉　十六年。凡造寺。勑萧子云飞帛。大书萧字为扁。时人称寺为萧寺(国史补)○僧佑律师。自齐初大弘律法。梁武深相礼遇。凡僧事有疑。皆就审决。年衰。勑乘舆入内。为六宫受戒。王公贵戚。白黑门徒。一万余人。师有三藏记。法苑记。世界记。释迦谱。弘明集。并行於世。
　　己亥　天监十八年。会稽僧皎然。着高僧传十四卷。始自汉永平。终于是岁。凡百五十余载。百五十七人。附见者二百余人(大藏)。
　　是年四月八日。帝讲慧约法师。於等觉殿。受菩萨戒。上屈万乘之尊。伸在三之敬。暂屏衮服。恭受田衣。宣度净仪。曲躬诚肃。复设无遮大会。朝野白黑十余万众。香华伎乐。盛於斯时。自是约师入见。别施漆榻。上先作礼。然后就座。皇储以下尽礼敬焉。因而大赦天下○诏曰。梵网经云。居帝王位者。应先受菩萨戒。故知贵为天子。富有四海。宜修身戒心以弘治道。朕思。若不受菩萨戒。岂能起慈悲心。行平等行。所以受持正法。在予不疑。欲以亿兆苍生。同资福庆。凡天下罪无轻重。咸赦除之。
　　庚子岁　梁武帝普通元年　魏肃宗孝明帝正光元年。
　　是年九月二十一日。天竺二十八祖菩提达磨大师至南海。广州刺史萧昂表闻。梁王武帝遣使诏迎。十一月一日。至金陵。帝问曰。朕自即位以来造寺写经度僧不可胜纪。有何功德。师曰。并无功德。帝曰。何以无功德。师曰。此但人天小果。有漏之因。如影随形。虽有非实。帝曰。如何是真功德。师曰。净智妙圆。体自空寂。如是功德。不以世求。帝复问。如何是圣谛第一义。师云。廓然无圣。帝曰。对朕者谁。师曰不识。帝不领玄旨。师知机不契。十九日去梁。折芦渡江。二十三日北趋魏境。寻至雒邑。止於嵩山少林寺。终日面壁而坐人莫之测○师去后。武帝问志公。公曰。陛下还识此人否。帝曰不识。公曰。此是观音大士。传佛心印。帝悔。即遣人追之。志公曰。莫道遣使。合国人去。他亦不回矣(僧史)。
　　魏孝明帝。是年加朝服大赦。命释老两宗上殿。斋讫侍中刘滕宣敕。请诸法师。与道士论议。时洛都融觉寺沙门昙无最。与道士姜斌对论。帝曰。佛与老子。同时不。姜斌曰。老子西入化胡成佛。出老子开天经。明是同时。最曰。老子周何王生。何年西入。斌曰。周定王三年九月十四夜生。简王四年为守藏吏。敬王元年。八十五岁。见周德凌迟。与散关令尹喜西入明矣。最曰。佛当周昭王二十四年四月八日生。穆王五十二年二月十五日夜入灭。经三百四十五年。始到定王三年。老子方生。至敬王元年。凡经四百三十年。乃与尹喜西遁。此乃年载悬殊。无乃谬乎。斌曰。若如来言。出何文纪。最曰。周书异记。汉法本内传。并有明文。斌曰。孔子制法圣人。当明於佛。逈无文志。何耶。最曰。孔子三备经。佛之文言。出在中备。仁者识同管窥。览不弘远。何能自达。中书令元义宣勑道士姜斌论无宗旨。宜令下席。又议开天经是谁所说。中书侍郎魏收等。就观取经。太傅萧综李寔等。一百七十人。读讫劾奏曰。老子只着五千文。余无言记。臣等所议。姜斌文词乖谬。罪当惑众。帝加斌极刑。菩提流支奏解。配流马邑(魏史)○法师昙无最者。武安董氏。灵悟洞彻。学优程誉。为三宝之良将。即像法之金汤。对论有旨。声胜魏史。公卿达儒降阶设敬。佛法中兴。惟其开务矣。
　　魏主好游骋苑囿。不亲视朝。过崇佛法。郊庙之事。多委有司。张溥惠上疏切谏。以为植不思之冥业。损巨费於生民。减禄削力。近供无事之僧。崇饰灵殿。远邀未延之报。昧爽之臣。稽首於外。玄寂之众。遨游於内。愆礼忤时。人灵未穆。愚谓修朝夕之因。求祇劫之福。未若取万国之欢心。以事其亲。使天下和平。灾害不生也。伏愿淑慎威仪。为万邦作式。恭致郊庙之虔。亲行朔望之礼。释奠成均。竭心千亩。量撤僧寺不急之华。还复百官久折之秩。已造。务令简约速成。未造者。一切不复更为。则孝悌可以通神明。德教可以光四海。节用爱人。法俗俱赖矣(通鉴)。
　　辛丑　魏胡太后。熙平初。遣宋云与比丘慧生。往西域求经册。期年至乾罗国。是冬回还。次年二月达洛阳。得佛经一百七十部。太后令诸路各建五级浮图。诸王贵官各建寺於洛阳。相高壮严。太后数设斋会。施僧财物。动以万计。赏赐左右无节。所费不赀(北史及通鉴)。
　　癸卯　魏景明之初。世宗命宦者白整。为高祖文昭后。凿二佛龛於龙门山。皆高百尺。永平中。刘滕复为世祖凿一龛。至是二十四年。凡用一十八万二千余工。而尚未就。余何为哉(通鉴)○司空任城王澄奏。昔高祖迁都。制城内唯听置僧尼寺各一。余皆置於城外。盖以道俗殊归。静居尘外故也。正始三年。沙门统慧深。始违前禁。自卷诏不行。私谒弥众。都城之中。寺踰五百。占夺民居。三分且一。屠沽尘秽。连比杂居。往者代北有法秀之谋。冀州有大乘之变。太和景明之制非图。使缁素殊途。盖亦以防微杜渐。昔如来阐教。多依山林。今此僧徒恋着城邑。正以诱於利欲。不能自已。此乃释氏之糟糠。法王之社鼠。内戒所不容。国史所共弃也。臣谓。都城内寺。未成可徙者。宜悉徙於郭外。僧不满五十者。并小从大。外州亦准此。诏从之。然卒不能行○魏有天下。至於斯时。佛经流通。大进中国(通鉴)。
　　何胤初侈於味。周颙遣书。劝令菜食。曰变之大者。莫过生死。生之重者。无逾性命。性命之於彼甚切。滋味之在我可赊。若三世理诬则可尔。若使此理果然。而受形未息。一往一来。生死常事。则伤心之惨行。亦自及。丈人於血味之类。虽不身践。至於辰雁。夜鲤能不取备於屠门。财具之一经盗手。犹为廉士之所弃。性命之一启金刀。宁复慈心之所忍。驺虞虽饥。非自死之草不食。闻其风者。岂不使人多愧。丈人得此有素。聊复片言启发耳。胤由此绝血味。常遇异僧。受以大庄严论。世所未有者。晚入虎丘山。讲维摩经。临终梦见天女。六十余人。列于堂前。寤犹见之。即沐浴衣冠。少顷而卒(旧史)。
　　乙巳　普通六年。魏孝昌元年。西域使还。获佛爪发。发青绀色。以物伸之。随物长短。放之则旋屈为螺○魏明帝闻达磨道德孤高。缁白之众。靡然趋向。声震洛都。帝三屈诏命。师不出山。帝高之。遂赐二磨讷袈裟金银器物若干。师皆逊去。凡三返。帝终授之(正宗记)魏孝昌元年。胡太后与魏主。各殿居处。太后对帝谓群臣曰。今隔绝我子母。不听往来。复何用我为。我当出家於嵩居寺耳。因欲自下发。帝与群臣。叩头泣涕。殷勤苦请。乃止(通鉴)。
　　丁未　大通元年。武帝於普通元年。作同泰寺。历七寒暑。是岁完成。又闻大通门以对之。取其反语相恊。晨夕幸寺。出入是门(通鉴)。
　　己酉　改中大通。魏孝庄永安二年。胡太后尽召肃宗后宫。皆令出家。太后亦自落发(通鉴)。
　　是年九月癸巳。上幸同泰寺。设四部无遮大会。上释御服持法衣。行清净行大舍。以便省为房。素床瓦器。乘小车。私人执役甲干。升讲堂法座。为四部大众。开涅盘经题。癸卯群臣以钱一亿万。祈白三宝。奉赎皇帝菩萨。僧众默许。己巳。百辟诣寺东门。奉表请还宫(通鉴)。
　　岁己酉。达磨大师。默坐九年。忽谓其徒曰。吾观东南。有大乘气。而来此土。传法得人。西返时至。世尊正法眼藏。展转授吾。吾今付汝。吾去后二百余年。衣止不传。法周沙界。潜符密契。千万有余。汝当阐化。勿轻未悟。一念回机。便同本有。乃往禹门山千圣寺。至十月初五日。端坐而逝。世寿一百五十。门人奉全身。葬熊耳山定林寺○明帝魏使宋云西域回。遇师于葱岭。手携只履。翩翩独往。云问师何往。曰西天去。语云曰。汝主已厌世矣。速归。云闻其语。而心忙然。急行归朝。孝庄即位。具奏其事。有旨启圹。唯空棺只履。举朝惊叹。奉诏取履。於少林寺供养(传灯载太和十九年卒。讹也。三国魏明帝丁未改太和。止六年。东晋癈帝改太和。自丙寅止庚午。止五年。岂有魏孝明十九年耶统纪)。○梁武帝闻师显化。亲制碑。刻于锺山。其末云。嗟乎见之不见。逢之不逢。今之古之。悔之恨之。朕虽一个凡失。感师之於后云。至唐代宗。谥曰圆觉大师(释通鉴)。
　　梁昭明太子统。五岁通五经。十二於内省决狱。天性好佛。留心内典。躬自讲说。凡释部经论。披览略遍。撰次法事仪注。及立三谛等义。自出宫二十年。不畜声乐。唯法为乐。中大通三年。岁辛亥。四月卒。天下哭之。如丧考妣(梁史)。
　　癸丑　五年二月二十六日。帝幸同泰寺。讲金刚经。设无遮大会。自皇太子王侯已下百官。六百九十八人。义学僧等一千人。昼则同心听受夜则更述制仪。其余僧尼道士。女冠居士。五众及外国使人。三十一万九千六百四十二人。又武卫宿直。复数万人。天监初志公自持一麈尾扇及铁锡杖奉上。武帝亦未喻其意。至是三十余年。乃鸣锡升堂。执扇讲说者。抑有冥符。是讲也。东储启请。止许七日。诸僧钻仰。欲罢不能。更延二七。而请益之。乃终于三七日。解讲之晨。正殿大像忽放光明。左右菩萨复续放光。帝躬虔礼。大众咸瞩。帝舍施钱银绢物。直一千九十六万。皇太子奉宝经函布施。及六宫所舍。六百余万。时朝臣至于民庶。并各随喜。钱一千一百一十四万。
　　甲寅　梁中大通六年○西魏孝武修。永熙三年(自甲寅尽丙申。三主。三十二年)○东魏孝静善见(天平元年迁都于邺。自甲寅至庚午。十七年)。
　　魏永宁寺浮图。是年灾。观者皆哭。声振城阙。其塔孝昌二年大风发。屋宝缾随堕。入地十余丈。命更新。至是二月。为天震焚烬。经余三月。其年五月。人从东莱郡至。见塔在海中。光明俨然。同观者非一。俄而云起。失其所在(感通录)○是年傅大士遣弟子。传[目*往]诣阙。奉书有诏。以闰十二月赴阙。帝闻大士神异。预锁诸门。大士已知。预作大木槌一双。先扣一门。诸门皆启。直入正言殿。唱拜不从径。登西国所贡宝榻。帝问大士。师事从谁。答曰。从无所从。师无所师。事无所事。设食竟。还锺山定林寺。诏令资给。后至己未三月。大士再入都。武帝於寿光殿。共论真谛。傅曰。息而不灭。帝请讲金刚经。大士挥案一下而起。帝不省。再请讲。大士乃索拍板升座。唱四十九偈颂。终而去(士三至都本传)。
　　丁巳　东魏大统三年。定州孙敬德。事观音甚虔。为贼横引。遂妄招承。明日将决。夜梦僧教诵救苦观音经千遍免苦。德方诵及半。有司执缚向市。旦行旦诵。临刑斫之。刀折三段。皮肉不伤。凡三换刀。刀折如初。览刑者问之。以事闻丞相高欢。欢为表请免死。德还家。僧顷上有三刀痕。今谓高王观音经是也(齐书)。
　　越之上虞县李胤。掘地得佛牙像方二寸一边十二躯一边十五躯。巧刻妙绝。中有真形舍利六焉。奏上。未以为意。至戊午岁。胤衔愆缧绁东冶。舍利降在中署。光明显发。大悲救苦。良有以哉。下诏以真形舍利。复现於世。幽显皈心。因时布德。允叶人灵。宜承佛力弘兹宽大。凡天下罪无轻重。咸赦降之(弘明集)。
　　辛酉　三月十二日。帝於华林园之重云殿。讲金字般若三慧经。太子王侯。宗室外戚百辟卿士。外域杂使。义学千僧。会众莫不肃容观听。凡讲二十三日。自开讲迄於解座。设供普施。京师文武侍卫。并加庄赉焉(梁史)。
　　帝常作净业赋。其序有云。朕不啖鱼肉。不与嫔侍同处。四十余年。既不食众生。无复杀害障。既不御内。无复欲恶障。除此二障。意识稍明。乃作净业赋。其略云。观人生之天性。抱妙气而清静。感外物以动。欲心攀缘而成眚。过常发於外尘。累必由於前境怀贪心而不厌。纵内意而自骋。耳留连於丝竹。眼转移於五色。香气馞起。触鼻发识。舌之受味。甘口啖食。身之受触。以自安怡。细腰纤手。弱骨丰肌。附身芳洁。触体如脂。狂心迷惑倒想自欺。如是六尘。同障善道。方紫夺朱。如风靡草。抱感而生。与之偕老。随逐无明。莫非烦恼。由是外清眼境。内净心尘。与德相随。与道为邻。见净业之可爱。以不杀而为因。离欲恶而自修。故无障於精神。患累已除。障碍亦净。如久澄水。如新磨镜。外照多像。内见众病。既除客尘。返还自性。心清若水。志洁如雪。结缚既除。忧畏亦灭。与恩爱而长。违[(厂@?)*页]生死。而永别(具见弘明集)。
　　甲子　梁大同十年大士。宝公显迹。四十余年。名播寰宇。帝尊师之。一日问曰。朕社稷存亡久近。公自指其喉。及颈示之。盖谶侯景也。又问继吾后者谁。公曰。湖里生尘(陈霸先生於湖州也)。后复询社稷之事。公曰。贫道塔坏。陛下社稷随灭。
　　丙寅　中大同元年。公将示寂。帝出外。公诣内殿。然一烛付后合。舍人以闻帝。帝归见公出去。帝曰。师不复留矣。以后事嘱我乎。回山以十二月六日入灭。寿九十三。奉勑造木塔于锺山。独龙岗王均撰纪德碑。并毕。帝忽思木塔。其能久乎。遂撤之。改创石塔。贵图不朽。以应其谶也。折塔才毕。侯景之兵至矣。志公灭后。至宋太宗大平兴国七年。降现城市。太宗降诏。避讳称宝公。真宗大中祥符六年。加谥宝公道林真觉大师(一云。天监十三甲午岁。示寂。南史及事物纪厚)。杨文公谈苑。记沙门宝公铜牌。记谶未来事云。有一真人在冀州。开口张弓在左边。子子孙孙万万年。江南中主名其子。曰弘冀。吴越钱谬诸子皆连弘字。期以应之。而宋宣祖之讳。正当是也。
　　同泰寺浮图灾。上曰。此魔也。宜广为佛事。群臣称善。下诏曰。道高魔盛。行善障生。当穷兹木土。倍增往日。遂起十二层浮图(通鉴)。
　　己巳　大清三年四月。逆贼侯景陷台城。惩求无已。帝愤之染疾。然斋戒不衰。念佛不辍。五月大渐。进膳不餐。久而索蜜。未至。遂崩于净居殿。寿八十六○太宗简文帝纲即位。
　　帝虽亿兆务殷。而卷不释手。察好听讼。明若通神。躬务俭约。体安菲素。外绝三驱之礼。内屏十锺之宴。自非宗广祭祀。及诸法事不许音乐。所谓道资人弘。理无虚授。事藉躬亲。民信乃至。帝自受戒后。口味备断。日止一食。菜羹粝饭而矣。或遇事繁。日移中则[口*敕]口以过。后宫侍御皆无罗绮。膳夫所掌。岁撤万金。掖庭之费。年减巨亿四千以上。便断房室内殿。寝处衣衾率素布被。莞席草履。葛中暗室亦理衣冠。暑月未尝褰袒。便殿所居。略同沙门。傍无侍御。顾无玩具。左右唯经书卷轴。所对唯缾锡香炉。味旦坐朝日。肝乃息。夜寻法宝。明发不寐。所利唯人。所约唯己。诚起居之常事。乃禁中之实录。自古帝王莫能尔也。由是一人履道。四方化之。国内普持六斋。兆民皆受八戒。每断重罪。终日不择。讲解着辞。财法兼施。宫中佛像悉放光明。夜必澍雨。朝则晴霁。天地震动。异香满融。举国归敬。咸希席脱。法事之盛。振古未有。灵异万端。具如陆云之序云耳○隐子论。或谓梁因佛而亡。盖亦未之思耶。请以汉武校之。两汉南北之君。享国年深。唯汉梁二武恢崇庠序。养育人材一也。汉学仙。梁学佛。所好亦一也。而汉武在位。五十四年。莫尊宠方士。壅旷万机。穷兵黩武。帑廪整然。民有离心。而不败者何也。汉未尝去兵也。梁末年渐踈将佐。去甲兵。此其所以先败也。嵩公广原教曰。教不可泥。道不可罔。过与不及。其为患一也。夫事有宜。理有至。从其宜而宜之。所以为圣人之教也。即其至而至之。所以为圣人之道也。梁之武帝。齐之文宜。反其宣而事教。不亦泥乎。魏周二君。泥其至而预道。不亦罔乎。此释子之苟时。君之泥佛也如此。以是验梁之泥教。不为不失。盖学佛自有中道也。梁虽泥道为失。然不由是而致败。其弊在乎弛武踈贤也。要之隆污有定数。不可以苟延之也。自古君臣父子纂弑。狂盗内悔。何可胜纪。今曲言侯景之叛。而诬於佛何耶。共工之於伏羲。蚩尤之於黄帝。羿促之於夏楚。昭王不反。申之於周。弑幽胜广之於秦。贾充成济之於魏。刘石之於晋。尔朱之於元魏。禄山朱泚黄巢之於唐。何代而无侯景也。旦以子之杀父。如景之狂。何惮而不为哉。景虽陷台城。不加弑逆於武帝。何可加訾乎。
　　庚午　梁简文大宝元年　西魏文帝大统十六年　北齐文帝高洋丞。受东魏禅。即位晋阳(自庚午尽丁酉。五主。一十八年)。
　　简文帝。委心妙法。遍览玄章。撰法集二百卷。法宝联璧四百余篇。刺血写般若十部。造资敬报恩二寺。然天姿高明。而德性柔懦。终为侯景所制。不能自立。亦时数使然也(卞正)○帝登重云殿。侯景与帝礼佛。为誓云。自今君臣。两无猜贰。臣固不负陛下。陛下亦不得负臣。
　　北齐。显祖文宣帝高洋。是年五月。受东魏孝静帝禅即位。改元天保。帝佛慧早修。圣智罕测。既临大祚。兴隆佛教。明年诏曰。仰惟慈明。缉宁四海。欲报之德正觉。是凭诸鸷鸟伤生之类。宜放之山林。为太皇太后。建立宝塔。废鹰师曹。为报德寺。
　　从开辟以来。此至辛未岁。凡二百八十三代七十六万二千四百一十五年○世尊般涅盘至此年。一千五百载。
　　壬申　后梁世祖元帝绎。改承圣元年。即湘东王也。三月大败侯景军。景走寻为侯瑱杀之。十一月绎即位于江陵。是为世祖元帝。帝体性多能入微灵悟。造天居天宫二寺。每讲法华经。解成宝论(卞正)。
　　北齐。是年。诏僧稠禅师至京。帝躬举大驾。出郊迎之。稠年过七十。神宇清旷。帝扶接入内。为说正理。拜受禅道。自是弥承请诲。笃敬殷重。因受菩萨戒。於是断酒禁肉。放舍鹰鹞。去官畋渔。郁成仁国。又断天下屠杀。於是年三月。大劝民斋戒。官因私菜。荤辛悉除。稠留禁中。四十余日。因辞还山。敕於邺城建云门寺居之。一日帝驾幸谒稠。稠床坐不迎。有谗於帝。帝将入寺。按其不敬。稠知之。预出二十里外候。帝及至。怪问其故。稠曰。恐身不净秽污伽蓝。在此候耳。帝愧悔无已。乃躬负稠身往寺。稠不受。帝曰。弟子负师。行遍天下。未足谢愆。因问弟子。前身曾作何等。答曰。曾作罗剎王。是以今犹好杀。即咒盆水。令帝自观其形。果然。帝大惊。自是坐禅行道。尤锐於前。仍勑诸州。别置禅肆。令达定慧者。就而教授。国储分为三分。一以供国。一以自用。一供三宝。自是彻情皈向。通古无伦。大起寺塔。僧尼满於诸州。佛法东流。此焉盛矣(僧史)。
</div>
    <div class="pagination">
<a href="历朝释氏资鉴_page4.html">上一页</a><a href="历朝释氏资鉴.html">1</a><a href="历朝释氏资鉴_page2.html">2</a><a href="历朝释氏资鉴_page3.html">3</a><a href="历朝释氏资鉴_page4.html">4</a><span class="current-page">5</span><a href="历朝释氏资鉴_page6.html">6</a><a href="历朝释氏资鉴_page7.html">7</a><a href="历朝释氏资鉴_page8.html">8</a><a href="历朝释氏资鉴_page9.html">9</a><a href="历朝释氏资鉴_page10.html">10</a><span>...</span><a href="历朝释氏资鉴_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
