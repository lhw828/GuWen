<!DOCTYPE html>
<html>
 <head>
  <meta charset="utf-8"/>
  <title>
   续佛祖统纪 - 第 12 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续佛祖统纪 - 第 12 页/共 19 页
  </h1>
  <div class="content">
   释法琳。志存护法。因道士刘李等。并作庸文。谤毁正法。琳乃着辨正论十二篇。一三教治道。二十代奉佛。三佛道先后。四释李师资。五十喻。六九箴。七气为道本。八信毁交报。九品藻众书。十出道伪谬。十一历世相承。十二归心有地。穷释老之教源。极品藻之名理。东宫学士陈子良注之。并制序云(论在藏明字函)○律师惠琏。深明机要。贞观初任云华寺上座。又下令征入普光。纲理僧伦。是冬迁寂(本传)○十月。智琰法师迁寂。琰行业精进。感瑞非一。宵炉未爇。自起烟芬。夕罐才空。潜加溢水。又修弥陀十六观○蜀川绵竹释宝琼。其邑奉道不奉佛。琼欲化之。值其众会。不礼而坐。彼曰。不礼天尊何也。琼曰。邪正道殊。所奉各异。天尚礼我。我何礼老君乎。众议纷纭。琼曰。吾若下礼。必贻辱也。一拜而道像动摇。二拜而连座倒地。众遂礼琼。一时回信。是年琼卒。
　　乙未(九)
　　春帝下诏断杀。起於三月。尽於五月。法师元[琬-(厄-厂)+匕]。以仁育兼济。乃上启更延。帝又特听尽于岁暮○四月。律师智首卒。首深於律部。自律法东阐。六百许年。传度归戒。多迷体相。五部莫分。二见交杂。首乃着五部区分钞二十一卷。自隋文以来。独步京辇。其知名唐世者。皆首之汲引。正观八年。召为弘福上座。至是迁寂。皇上哀悼。勑令百司。供给丧事。自隋至唐。僧无国葬。创开模楷。时共重之。仆射房元龄。詹事杜正伦。并诸公卿。并亲尽哀诉。崇戒范也。官给地十亩。於京城西原坟之。种松千株许。敬宗为碑云○十月。律师法砺卒。砺生而牙齿全具。迄于终老。中无齓毁。坚白逾常。讲律四十余遍。制四分疏等(本传)○十一月。诏曰。三乘统辙。济度为先。八正归依。慈悲为主。流智慧之海。膏泽群生。剪烦恼之林。津梁品物。事符积善。理叶至仁。朕钦若金轮。恭膺宝命。大圣之规。无幽不察。至德之训。无远不思。欲使人免盖缠。家臻仁寿。比缘丧乱。僧徒减少。华台宝塔。窥户无人。绀发青莲。栉风沐雨。眷言凋毁。良用怃然。其天下诸州。有寺之处。宜度僧尼。数以三千为限。其州有大小。当处所度多少。有司详定。务取德业精明。其往因减省还俗。及私度白衣之徒。若行业可称。通在取限云云(旧唐史)。
　　丙申(十)
　　皇太子。问张士衡曰。事佛营福。其应如何。对曰。事佛在清净仁恕。如贪[林/心]骄虐。虽倾财事之无益。且善恶必报。若影赴形。为臣忠。为子孝。则福祚永。反是则祸至矣。时太子有逆志。故士衡因对以箴之○八月诏相州律师惠休。赴京讲法。休辞疾不赴。休尝曰。吾见盛名宗匠。未有不奉法。而循道者。能无希骥乎。由是六时行业弥励。一鞋三十年不弃。每曰。解心易起。尘境难消。卒年九十八○释道英。开皇中。初入太行山寺修止观。次住京师胜光寺入定。稍呈异迹。尝任直岁。与俗争地。忽倒仆而死。俗誓不敢诤。寻即起坐。又入水宴坐。六宿方出。又值氷厚雪壮。乃曰。此平净处。何得不眠。仰卧三宿方起。晚住蒲州普济寺。一日讲起信论。至真如门。奄然气绝。知者曰。此入灭尽想耳。累日方起。是年九月。令诵华严。至临终。劝念善处乃逝。寿八十。灵异非一○法师元琬。致书於皇太子。以要务四条。力劝遵行。初行慈。二减杀。三顺气育生。四奉斋。太子答。以所示妙法四科。用深铭佩。至十二月琬示寂。遗表陈圣帝明王。赏罚三宝。不滥痛悯。沙门犯法。不应与民同科。乞付所属。以僧律治之。并上安养论三德论一卷。帝嘉纳。有诏伤悼。遣太子临吊。卿相重臣。致哀厚赙。阇维之际。从者如云。四十里间。皂素充道。七众弥山。一心悲结。仍於焚所。建佛塔一区。李伯药制碑(本传)。
　　丁酉(十一)
　　勑召法恭法师赴洛。对扬法要。特诏留住京师。四事资给。雍州牧魏王。遥加钦请。以为戒师。朝野归敬○诏老子国家先宗。号位宜居释氏之先。法师智实等。诣阙申理。以为道士宗三张。符水醮箓之事。非出於老子。不宜居僧之上。帝虽然其言。而以尊祖而止。
　　戊戌(十二)
　　正月释智实。於总持寺。辞众而逝。实眉间白毫数寸。光映颏颡。三衣瓶钵。常不离身。不入市廛。不执钱宝。中间以护法忤时。还俗两载。贞观初勑再为僧。志行严肃。道俗依附。终后三原信士。方三十余里。皆为立灵庙(本传)○二月八日子时。六祖惠能大师示生○八月。皇太子集诸宫臣。及三教学士。於弘文殿阐法。有令。召法师慧净。开法华经。又遣道士蔡晃。与师抗论。晃问。经称序品第一。未审序第何分。净曰。如来放光现瑞。此其序也。第者为居。一者为始。晃曰。第者弟也。为弟则不得称一。言一则不得称第。两字矛盾。何以会通。净曰。向不云乎。第者为居。一者为始。先生既不领前宗。谬陈后难。便是自难。何成难人。晃乃请为重释。净谓其愚迷不领。锉折数番。晃蒙惭而止。皇储怡然大笑。合座欢跃。令曰不图法乐以至於斯。净频入宫闱。抗论无碍。寻下令曰。慧净法师。名行着闻。请为普光寺主。道俗归敬。仆射房元龄。太常褚亮。尤所敬重(论衡)○释文德。姓徐。预言未来事。如对目。年有凶疠者。必先劝民。礼佛设斋。用其言者。皆禳灾祸。有不信者。莫不殃终。或遇旱言。某日当雨。则必雨。既鉴符明镜。故多所奖劝。是年示寂。百姓为起塔焉。
　　己亥(十三)
　　初尚书虞世南卒。是年帝梦世南进[言*尚]言。有如平生。因下诏曰。故礼部尚书文懿公虞世南。德行纯备。志存忠益。奄从物化。忽移时序。昨因夜梦。倐睹斯人。兼进[言*尚]言。有若平生之日。追怀遗美。良用悲悼。宜资冥福。由朕思旧之情。可即其家。斋五百僧。造佛像一躯(旧史本纪)○释昙荣。自当法主。春夏讲教。秋冬坐禅。因刺史送舍利三粒。乃誓众请求。总获舍利四百余粒。远近钦服。贞观七年。行方等悔法。寺僧僧定。见光明中。有七佛现。皆云。证其罪灭。后一佛云。我是释迦。为汝身器清净。故来授记。昙荣於贤劫中。名普宁佛。汝当作佛。名为普明。斯瑞应也。荣於是冬卒(本传)○冬有黄巾秦世英。挟方术以邀荣。遂程器於储贰。素嫉释种。阴上法琳辨正之论。谓谤皇宗。帝勃然追访琳身。据法推勘。琳乃自诣公廷。轻生狥理。乃絷以缧绁。下诏问曰。周之宗盟。异姓为后。尊祖重亲。寔由先古。何为追逐其短。首鼠两端。广引形似之言。备陈不逊之喻。犯毁我祖祢。谤黩我先人。如此要名。罪有不恕。琳曰。皇天无亲。唯德是辅。古人党理。而不党亲。虽亲有罪必罚。虽疎有功必赏。老子道德。加於百姓。谦光形于四海。尝云。吾师名佛。佛者觉一切人也。乾竺古皇。西升逝矣。讨寻老教。始末可追。今刘李所述。谤灭老子之师。故着兹论。并陈史籍。前言实非谤毁家国。自后辨对二十余列。并据琳词。具状闻奏。勑云。据所着论。有念观音者。临刃不伤。且赦七日。令尔自念。试及刑期。能无伤否。琳至限满。忽有勇见。勅至问云。赦期已满。当至临刑。有何所念。念有灵否。琳曰。隋季失德。四海沸腾。自皇王吊伐。载清海陆。斯即观音救难之力也。琳自七日已来。不念观音。唯念陛下。帝又遣问琳。有诏。令念观音。何因不念。乃云。惟念陛下。琳答。伏承观音至圣。垂形六道。上天下地。皆为师范。然大唐光宅四海。陛下子育恒品。如经即是观音。既其灵鉴相符。所以唯念陛下。且琳所着正论。爰与书史符同。一句参差。任从斧钺。陛下若顺忠顺正。琳则不损一毛。陛下若刑滥无辜。琳则有伏尸之痛。以状奏闻。遂不加罪。有勑徙于益部僧寺。琳所着记论诗章。合三十余卷。故其遗文往行。可为万代宗辖。后卒于关寺。寿六十九。道俗营葬勒铭云(实录)○时御史韦悰。审秦英饰诈。乃奏弹之。勑迨入大理。竟以狂慝被诛。公私怪其死晚(论衡)○释洪满。初在俗患。双足挛躄。常念观音经三年。忽有僧来。问从何来。僧曰。檀越常唤。所以来。满因问。弟子往何罪。今受此挛躄。僧曰。汝前身拘缚物命。余殃致尔。汝闭目。吾为疗之。满乃瞑目。但觉两膝上如拔六七寸丁去开目。将欲谢之。失僧所在。起行如故。乃悟是观音也。自是誓不娶妻。精修禅观。或经七日。开皇初为僧。是年卒。寿八十三(本传)○释智苑。以石写经。藏诸石室。欲造佛堂。以山无木。忽暴雨漂木千株至焉。是年苑卒(僧传)。
　　庚子(正观十四)
　　庚下勑曰。佛道形像。事极尊严。伎巧之家。多有造铸。供养之人。竞来买赎。品藻工拙。揣量轻重。买者不计因果。止求贱得。卖者本希利润。唯在价高。罪累特深。福报俱尽。违犯经教。并宜禁约。自今已后。工匠皆不得预造佛像卖鬻。其见成之像。各令分送寺观。从众酬其价直(旧史)○杜顺法师。少为隋文帝所重。给月俸供之。或人有病。顺对之危坐。少顷即愈。或聋者。顺与之言。耳即聪。或哑者。顺与之语。即能言。或狂而[真*真]者。顺向之禅坐。彼即拜谢而去。又尝临溪。随侍者。惧不可济。顺率同涉。水即断流。其神迹类如此。而顺颓然。初不以介意。九邃华严宗旨。太宗素敬重之。常引入宫禁。导迎善气。妃主戚里诸贵奉之。有如生佛。尝集华严法界观。弟子智俨尊者。传其教。是年五月示寂(一云十五年八月卒)○相国萧瑀。梁明帝子也。自武帝以来。家世奉佛清修。瑀及其孙。勉精严尤甚。太宗即位。屡入相。尝乞度为僧。寻以不能而止。凡事两朝。五入相位。年七十四薨。唐史称之曰。梁萧氏兴江左。实有功在民。厥终无大恶。以寝微而亡。故余祉及其后裔。自瑀逮遘。八叶宰相。名德相望。与唐盛衰。世家之盛。古未有也(本传)○释慧棱。能讲法。忽梦人曰。阎王庄严道场。请师讲法。至十月半。遂示微疾。其夜有人告曰。法师早起烧香。使人即到。曰何人。曰阎王使迎。棱即起烧香礼佛。还房奄尔而逝(僧传一云。正观二十年有青衣报。天帝请讲经。即示寂。远近闻空中鼓乐迎从声)。○释慧瑜。初入玉泉山。寺侧有泉。旁作草庵。宴坐二十三年。泉神供奉。时或见闻。有黑蛇。长二丈。隐显现身。如守护相。群贼虽来。无敢近者。有十贼至。蛇张目出光。贼徒皆倒。两日后。瑜知而往救。七人已死。蛇随瑜行。为诵大品大明咒讫。三人方活。后道俗请出升觉寺讲法。是年七月。合寺同见群星入井。不测其故。八月讲大品。至往生文未讫。手执如意。於座而逝○释静琳。自武德间。皂白归依。尚书杜正伦等名臣。并誓为弟子。是年十月迁寂。焚之唯舌不坏。师一生节俭。衣坏则以纸补之。饮食不言於美恶。涕唾莫显於口鼻。敬谨之极。兼以行位难测。蚤虱不历於身。逮至名高福重。嚫锡日增。并委侍人。口无再问。斯实据道为务。情无世涉。可书末代。足为师镜(本传)。
　　辛丑(正观十五年)
　　正月释慧震。尝造石像。高十三丈。感象口放大白光。是年设会寺中。地下树上。皆生莲花○二月戊辰。帝幸宏福寺。召大德道懿五人赐坐。喻以创寺为专一追崇穆太皇后。言发涕零逡巡。自制疏施绾二百疋。自称皇帝菩萨戒弟子。令回向罢。顾谓懿等曰。顷以老子是朕先宗。故令名位在前。卿等应恨恨也。懿曰。陛下尊祖宗降成式。懿等荷蒙国恩。安闲行道诏旨。行下咸皆欢悦。讵敢有恨。帝曰。佛道大小。朕已久知。释老尊卑。通人自鉴。岂以一时在上即为胜也。朕以尊祖。重民有生之大本。故先老子。以别亲疎之序。非不留心於佛也。自有国以来。未尝创立道观。凡有功德。并归僧舍。虽往日操戈临阵。亦未始纵威滥杀。今所在战场。皆立佛寺。至於太原旧第。亦以奉佛。朕存心如此。卿等想未谕也。懿等遽起趋谢。帝曰少坐。此是朕意不述。则人不知。天时向热。寺宇未备。今所施物。可别造经寮。令众僧宽展行道(余言多不载)○千岁宝掌和尚。遍游江浙。至是年返飞来石窦。有行尽支那四百州。此中偏称道人游之句。
　　壬寅(正观十六)
　　律师慧满。专弘律训。不徇时情。僧尼有过。屡行显摈。常有邻火延烧。将及讲室。满索水噀之即灭。是年四月迁逝。焚之唯舌不灰○五月。帝为太穆皇后追福。手疏愿文。致弘福寺曰。圣哲之所尚者孝也。仁人之所爱者亲也。朕幼荷鞠育之恩。长蒙族养之训。蓼莪之念。何日云忘。罔极之情。昊天匪报。昔子路叹千钟之无养。虞丘嗟二亲之不待。兴言永慕。但切深哀。欲报靡因。唯凭冥助。敬以绢二百疋。奉慈悲大道。倘至诚有感。冀消过往之愆。为善有因。庶获后缘之庆(弘明)○帝有旨。为穆太后。写大藏经。勅选法师十人。博来善本校正○是年奘法师。发王舍城。回入祇罗国。国主郊迎之。仍以象马助奘。驮经而还○释慧持。身长七尺。色相光伟。执持威容。不妄回盻。时目曰象王持。隋末住越州弘道寺。不出寺门。将三十载。加坐不卧。讲法不倦。是年八月。告众曰。吾欲往他方教化。可急作食。食已还房。加坐而逝。弟子谓言入定。数日闻有异香。方知久化(本传)。
　　癸卯(十七)
　　诏四祖道信大师赴阙。使者三反。祖坚卧不起。第四度命使者曰。如果不起。即取首来。使至山论旨。师乃引颈就刃。神色怡然。使异之。回以状闻。帝弥加叹慕。就赐珍缯。以遂其志○释慈藏。新罗国人。尝有忉利天神。受以五戒。每以此法。利益众生。正观十二年至京。勅止胜光别院。供财繁积。有盗者至将取物。而心自惊。返来露过。师即授其戒。有患盲者。诣藏陈忏。后还得眼。由斯祥应。从受戒者。日有千计。又入终南山。架室居之。人神归集者又众。往还三夏。将事东归。乃入京。蒙勅慰问。赐二百疋。又赐衲一领。杂彩五百段。东宫赐二百段。又藏以其国经像未全。遂得藏经一部。并诸妙象幡花盖具。堪为福利者。赍还本国。既达乡壤。倾国来迎。一代佛法。於斯兴显○时丰干禅师。寒山拾得。相次垂迹於国清寺。丰干先泊於大藏西北隅庵居。因游松径。见一子。可年十岁。问之无家无姓。师引归寺库收养。号为拾得。后有一贫士。从寒岩而来。遂号为寒山子。三人相得欢甚。丰干出云游。适闾丘胤出守台州。欲之官。俄病头风。召名医莫瘥。丰干偶至其家。自谓善疗此疾。闾丘闻而见之。师持净水噀之。须臾祛殄。因是大加敬焉。问所从来。曰天台国清。曰彼有贤达否。曰寒山文殊。拾得普贤。当就见之。闾丘至任。三日后亲到寺。访丰干遗迹。谒二大士。寺僧引至厨间。丘拜之。二士起走曰。丰干饶舌。弥陀不识。礼我何为。遽返寒岩。次日闾丘送衣药供养。寒山见使至。喝曰贼贼。退入岩穴云。报汝诸人。各各努力。与拾得入穴。而其穴自合。寒拾有诗。散题山林间。寺僧乃集之成集。见传于世(本传)○八月四日。源州松昌鸿池谷。忽有五石皆青质。白文成字曰。高皇海出多子。李元王八十年。太平天子李世民千年。太子李治书。燕山人士。乐大国主。仁迈千古。五六七王。七佛八菩萨。及上果佛。田天子等。乃至为善原州奏了朝群公拟字。粲然明着。十一月辛卯。有事于南郊。诏遣使以玉帛。诣其谷祭之○(祖琇论曰。瑞石文发於自然。昭灵祚之永也。旧史列于本纪。而欧阳文忠。删入五行志。以谓则天称慈氏。中宗号佛光王。即佛菩萨之验也。夫唐有天下。传世二十。唯武宗正信微薄。余皆佛法地位中人。故七佛八菩萨。及上果佛。作世界主。随宜示现。游戏生死耳。奚止则天中宗而已哉○见佛教通论)。
　　甲辰(十八)
　　四祖道信大师。以法付弟子弘忍大师。偈曰。华种有生性。因地华生生。大缘与信合。当生生不生。遂以学徒委之(五灯)○帝施行遗教经。勅曰。如来灭度。以末代浇浮。付嘱国王大臣。护持佛法。然僧尼出家。戒行须备。若纵情放逸。触涂烦恼。关涉人间。动违经律。既失如来玄妙之旨。又亏国王受付之义。遗教经是佛涅盘所说。戒勒弟子。甚为详要。末俗缁素。并不崇奉。大道将隐。微言且绝。永怀圣教。用思弘阐。宜令所司差书手十人。多写经本。务尽施行。其京官五品已上。及诸州刺史。各付一卷。若见僧尼业行。与经文不同。宜公私劝勉。必使遵行(文馆辞林)○冬奘法师。归自西域。师往还一十七周。游览百有余国。
　　乙巳(十九)
　　正月丙子。奘法师。赍经像归于京师。留守房玄龄。馆于弘福寺。以表闻帝。壬辰奘如东都二月己亥。见于仪鸾殿。帝曰。师去何不相报。对曰。当去时表三上。以诚愿微浅。不蒙谅许。无任至道之至。乃輙私行。专擅之罪。惟深愧惧。帝曰。师出家与俗殊隔。能委命求法。惠利苍生。朕甚嘉焉。固不烦为愧。但念山川阻远。方俗异心。怪师能达也。帝因广问雪岭以西印度之境。玉烛和气。物产风俗。八王故迹。七佛遗踪。并博望之所不传。班马无得而载者。奘既亲游其地。记忆无违。随问而对。皆有条理。帝大悦曰。师所经一百余国。可尽辍其山川风俗。撰西域记。以遗后来。不亦美乎。奘奉诏将罢。帝谓侍臣曰。昔符坚称道安为神器。举国尊敬。朕观法师。词吐温雅。风节贞峻。非徒不愧古人。实过之远甚。司徒长孙无忌曰。诚如明诏。道安虽高行博识。然弘法之功。固不如法师。躬趋圣域。讨论众妙。究探宗极矣。时车驾将问罪高丽。闻法师之还。期暂引见。及对谈论。不觉日暮。帝曰。匆匆言不尽怀。欲共法师东行。省方观俗。指挥之暇。别更谈叙。可乎。对曰。玄奘远归。兼有疹疾。不堪陪驾。帝曰。师向能孤游绝域。今此行如跬步耳。尚何辞。对曰。陛下东征。六军奉卫。伐乱诛奸。必有牧野之功。昆阳之捷。元奘亡所裨助。虚负道路之费。且兵刃交战。佛制沙门不得观视。惟陛下矜察。帝嘉纳而止。奘因奏西域所获梵本经论六百五十七部。乞就嵩山少林寺。为国宣译。帝曰。朕顷为穆太后。创弘福寺。并为虚静。可就彼番译。所须并与元龄平章。奘因乞监门官。以防衅隙。帝曰。师可谓保身之计。当为处分。及罢。即勑留中房元龄。专知监护。资备所须。一从天府○是月帝自将兵征高丽○五月奘入弘福寺译经○释法聪。在杭苏开导。是年嘉兴县高王神。降其祝曰。为我请聪法师。受菩萨戒。依言为授。又降祝曰。自今以往。酒肉五辛一切悉断。后若祈福。可请众僧。在庙设斋行道(僧传)。
　　丙午(二十)
　　正月大庙丞李思一暴死。经日乃苏言。见冥官云。年十九时。尝害生命。一曰。时在安州旻法师会下听涅盘。何缘於彼相害。官追旻师。有答。旻生金粟界不可追。且放还家。既苏。有僧元通。为一忏悔。并劝诵金刚经。五千遍。至晚又死。明日还苏云。冥官喜曰。还家大作福德矣。又旻师遣僧来说一。於是时不曾杀害。即放还云(感通传)○三月帝还至长安○七月辛卯。奘法师表上新译菩萨藏经。佛地经。六门陀罗尼经。显扬圣教论。大乘杂集论。凡五部五十八卷。请帝为圣教序。丙申降手勑谦让不许。丁酉法师重抗表伸请。制许之○七月二十八日。法师智凯。执如意登座。默然而逝。师为时宗匠。胁不亲席。不受供施。州宰为起塔云○时释智则。止辨才寺。虽同僧住。而房室萧然。众号为狂者。则笑曰。道它狂者。不知自狂。出家离俗。只贪衣食。行住遮障。锁门锁柜。种种聚敛。役役不安。此而非狂。更无狂者。乃抚掌大笑。又能分身两处。赴人之供。竟夜唯端坐云(僧传)。
　　丁未(二十一)
　　帝得秘谶云。唐三世而后。女主代有天下。遂召李淳风。访其事。对曰。臣据术推之。其兆已成。今在陛下宫中矣。逾三十年。当有天下○海盐县鄱阳府君神。因常祭降祝曰。为我请法聪法师。讲涅盘经。众乃迎师就讲。神又降祝曰。神道业障。多有苦恼。自听法来。身鳞甲内。细虫啖苦。已得轻息。愿为我请师。更讲大品。师乃复为讲之(高僧传)。
　　戊申(二十一)
　　六月帝在玉华宫。召奘法师。见於玉华殿。帝以法师德业冲博。欲令罢道。共康庶政。对曰。玄奘伏惟。陛下经纬八纮之略。崇阐雍熙之业。天之所授。无假於人一也。崇儒尚德。薄赋轻刑。九州四海。咸遂安逸。此又圣心自化。无假於人二也。深仁远洽。四夷贡献。此又天威所感。无假於人三也。猃狁为患。帝王莫制。陛下御图一征。倾巢倒穴。故知。有道斯得。无假於人四也。高丽小蕃。炀帝丧军而返。陛下提兵振旅。俘馘数万。故知由主。无假於人五也。天地交泰。祥瑞皆应德而至。无假於人六也。陛下纵复须才。今亦伊吕多矣。玄奘庸陋。何足以预之。至於守戒缁门。阐扬遗法。此其诚愿。伏乞天慈。终而不夺。帝曰。师既欲敷扬妙道。亦不固违高志。帝因问比译何经。对曰。瑜伽师地论。帝曰。明何等义。对曰。明弥勒十七地义。及陈列大义。帝深爱焉。遣使取论入宫。凡一百卷。帝睹词义宏奥。谓侍臣曰。朕观法师新论。犹瞻天瞰海。莫极高深。顾儒道九流。犹汀滢之方溟渤耳。因勑有司。拣秘书手。写新译经论。各九部。令宣赐九道总管。展转流布。冀率土之。内同禀未闻之法。司徒长孙无忌。中书令褚遂良奏曰。佛教冲玄。天人莫测。陛下至道照明。建立三宝。致法师陟险求经。归国番译。若庵摩之始说。犹金口之新开。皆陛下圣德所感。臣等愚瞽预此见闻。苦海波澜。舟航有寄。况天慈广远。使布之九州。蠢蠢黔黎。俱餐妙法。臣等亿劫忻逢。不胜感幸○帝撰大唐三藏圣教序。成。御庆福殿。宣法师玄奘。升殿赐坐。勑弘文馆学士上官仪。对群臣宣读。其辞略曰。二仪有像。显覆载以含生。四时无形。潜寒暑以化物。是以窥天鉴地。庸愚皆识其端。明阴洞阳。贤哲罕穷其数。然而天地包乎阴阳而易识者。以其有像也。阴阳处乎天地而难穷者。以其无形也。故知像显可证。虽愚不惑。形潜莫睹。在智犹迷。况乎佛道冲虚。乘幽控寂。宏济万品。典御十方。举威灵而无上。抑神力而无下。历万劫而不古。运百福而长今。妙道凝玄。遵之莫知其际。法流湛寂。挹之莫测其源。固知蠢蠢凡愚。区区庸鄙。投其旨趣。能无疑惑者哉。玄奘法师。翘心净土。杖策孤征。积雪晨飞。途间失地。惊沙夕起。空外迷天。穷历异邦。询求正教。引慈云於西极。注法雨於东陲。圣教阙而复全。苍生罪而还福。譬夫桂生高岭。零露方得泫其华。莲出绿波。飞尘不能污其叶。非莲性自洁。而桂质本贞。良由所附者高。则微物不能累。所凭者净。则浊类不能沾。夫以卉木无知。犹资善而成善。况乎人伦有识。不缘庆而成庆。方冀兹经流施。将日月而无穷。斯福遐敷。与乾坤而永大。於是御笔亲书。缀于新经之首。法师奉表致谢。帝手勑答曰。朕才谢珪璋。言惭博达。至於内典。尤所未闲。昨制序文。深惭鄙拙。秽翰墨於金简。标瓦砾於珠林。忽得来书。谬承褒赞。循躬省虑。弥益厚颜。善不足称。虚劳置谢○时皇太子。睹圣序。遂撰述圣记。法师进启奉谢。帝复览新菩萨藏经。爱其辞旨微妙。因诏皇太子。撰菩萨藏经后序。其辞略曰。盖闻羲皇至颐。精粹止於龟文。轩后幽通。雅奥穷於鸟篆。考丹书而索隐。殊昧实际之源。征录错以研几。盖非常乐之道。犹且事光图史。振熏风於八埏。德洽生灵。激尧波於万代。伏惟陛下转轮垂拱。而化渐鸡园。胜殿凝旒。而神交鹫岭。总调御於徽号。匪文思之所窥。极般若於纶言。岂象系之能拟。犹是教覃溟表。咸传八解之音。训浃寰中。皆践四禅之轨。遂使三千世界。尽怀生而可封。百亿须弥。入提封而作镇。校美前王。焉可同年而语矣。菩萨藏经者。大觉义宗之要旨也。法师玄奘。番译毕功。余以问安之暇。澄心妙法之宝。奉述天旨。微表赞扬。式命有司。缀于卷末○帝自是情信日笃。平章法义。不辍於口。与法师相得之深。无时暂间。衣服卧具。频诏换易。如家人焉○八月赐奘百金磨衲并宝剃刀。奘奉表谢。略曰。忍辱之服。彩合流霞。智慧之刀。铦逾切玉。谨当衣以降烦恼之魔。佩以断尘劳之网○帝自伐辽而还。气力不逮平昔。有忧生之虑。既遇法师。留神大教。稍遂平复。因问。欲植法门有益。何者宣先。奘曰。众生寝惑。非慧莫启。慧芽抽植。法为之资。弘法须人。即度僧为最。帝悦○九月诏曰。隋季失御。天下分崩。朕属当戡乱。亲履兵锋。亟犯风霜。宿于马上。顷加疾饵。犹未痊除。数日以来。方遂平复。岂以福善之致耶。京城及天下诸州寺。各度一千人○十月。车驾还京师。勑有司。於北阙紫微殿西南。创弘法院。留奘居禁中。昼则陪御谈论。夜分就院译经○十月吉州有事天尊者。行三皇斋法。表奏其经。勅令百官议定。咸斥其非。勑以其经并收取焚之。其经改三皇为三洞。惑悞昏俗。故剿其妄云(佛道实录)○十二月。皇太子。为文德皇后。创大慈恩寺成。请奘师主之。制不许。有旨。别选五十大德。是月太子备宝车五十乘。迎诸大德。彩亭宝剎。城诸寺花幡导引入寺。太子百官护送。帝御安福门楼。执炉致敬。经像过尽始罢。皇情大悦(本传)。
　　己酉(正观二十三年)
　　四月幸翠微宫。法师玄奘陪驾。每谈叙渊奥。帝必攘袂曰。与法师相值恨晚耳。未尽弘法之意○五月帝寿五十三。高宗即位。

　　历代编年释氏通鉴卷第七
　　历代编年释氏通鉴卷之八

　　　　宋括山一庵释　本觉　编集
　　　　明无还居士　蓝重起　较订
　　唐

　　高宗

　　庚戌(永徽元)
　　二月释明浚暴死。苏云。见二青衣童子。引至冥王。问一生何业。浚答。但诵金刚经。王曰。善哉。若诵满十万遍。明年必生净土。弟子不见师也。乃放还。浚自此精进逾勤。至二年三月卒。寺众咸闻异香(本传)○法师元奘。辞还大慈恩寺译经。制可○司马乔卿。为大理司直。丁母忧。哀毁骨立。刺血写金刚经一卷。才毕。忽庐上生芝草三茎。长一尺八寸。绿茎朱盖。取而复生(金刚感应集)。
　　辛亥(二)
　　闰九月四日。四祖道信大师。自绍祖位。摄心无寐。胁不至席者六十年。至是忽垂诫门人曰。一切诸法。悉皆解脱。汝等各自护念。流化未来。言讫安坐而逝。寿七十二。塔于本山。明年四月。塔户自开。仪相如生。后门人不敢复闭。代宗谥大医禅师。塔曰慈云。
　　壬子(三)
　　法师元奘。於慈恩寺。将建大塔。奉安所获经论梵本。以表闻奏。勑中书舍人李义府报曰。所欲营塔。今已处分。大内及东宫掖庭等七宫。亡人衣物。助师营办。於是法师。授以西域制度。未几而成。其高二百尺○牛头懒融。法席大盛。徒众乏粮。而往丹阳缘化。去山八十里。负米一石八斗。朝往暮还。是年邑宰。请於建初寺讲般若。至灭诤品。地为之震动(五灯)。
　　癸丑(永徽四)　帝召感业寺尼武氏入宫。
　　正月释法显。趺坐而逝。师住梅梁。五十余年。足不出户○六月禅师慧宽。端坐而逝。宽初生杨氏。父奉道。号三洞先生。姊信相。生而知道。终日禅寂。宽五六岁。日与信相谈论。俱非世事。家世奉道。宽独不喜。父诟骂使拜天尊。宽不得已跪之。铁像蹶然崩坏。举族惊异。因录每与信相所论言句。先是龙怀寺禅师昙相。临终语弟子会曰。吾报缘当生广汉绵竹峰顶王氏家。后七年汝来见吾。言讫而逝。其后会颇忘之。一日梦相。责以负约。会惊寤。遂造峰顶。而扣其扉。宽曰。扣扉者谁。会遽曰。弟子会也。宽笑曰。何以知吾而称弟子。会曰。得师声。犹昔日声也。遂见其父。出所录与信相谈论者示之。盖大庄严等论。会即奉宽。再归龙怀寺落发。由是神异日显。俗呼圣和尚。其姊信相。亦随出家。因入水观。一室湛然唯水。不见其形。众叹以为得果。时亦号圣尼。父母乃弃道归佛。舍宅为寺。四远闻见。并舍邪归正。宽十世为大僧。今十生记存焉。累朝赐谥不一○释智通。持律通经。於总持门。特所留意。正观中译千眼经。是年译观音咒经三卷○天竺阿地[(并-(前-刖)+一)/隹]多(此云无极高)。初建陀罗尼普集会坛。屡降灵异。是年出陀罗尼集经十二卷。时又有阿难律木叉及迦叶。译功德天法。
　　甲寅(五)
　　二月智岩禅师迁寂。师初武略过人。弃官入道。有异僧曰。卿已八十一生出家。宜加精进。自此入山修禅。有刺史严撰张绰李询等。闻岩出家。入山寻之。谓岩曰。郎将颠邪。何为住此。答曰。我颠欲醒。君颠正发○中天竺国摩诃菩提寺。遣僧置奘法师书。并献方物。其辞略曰。摩诃菩提寺上座慧天。致书摩诃支那国木叉阿遮利耶。敬问少病少恼。我慧天苾刍等。今寄白氍一双。示不空心。路远莫怪其少。奘亦答其书○是岁。特旨度沙弥窥基为大僧。入大慈恩寺。参译经正义。基尉迟敬德犹子也。初奘公就基父。求基出家。基曰。听我茹荤即从。奘爱其俊而许之。遂从入道。每览疏记。过目成诵。义亦顿解。善大小乘。既参译经。从奘受瑜珈唯识宗旨。着论凡百部。时号百本论师。然性豪侈。每出必治三车。亦号三车法师(本传)○释解脱。四十余年。隐居五台山。入灭数年后。灵躯尚在山窟中。
　　乙卯(六)
　　则天武氏。立为皇后○五月释弘智卒。智弘诱博爱。每以护法为心(本传)○五月。奘法师译因明论。沙门神泰等。各造义疏释之。法师栖玄。以其论示吕才。才作因明注解。七月法师慧立。致书左仆射于志宁。斥其谬辞。略曰。闻佛之教也。文言奥远。旨义深幽。居十地而尚迷。处无生而犹昧。咒萦缠入邪之网。沉沦四倒之流。而欲窥究宗因。辨彰其理者。无乃惑哉。切见慈恩法师所番。圣教中有小论。题曰因明。虽未为玄门之要妙。亦非造次之所知。近尚药吕奉御。以常人之资。切众师之说。造因明图。释宗因义。不能精悟。妄为穿凿。然奉御於俗事少闲。遂谓真宗可了。何异鼷鼠见釜灶之堪陟。乃言昆阆之不难。蛛螫睹棘林之易罗。遂谓扶桑之可网。不量涯分。无以异斯。立致书。其事稍息。十月太常博士柳宣。以其事寝。作归敬书并偈。檄译经大德。求毕其说於是法师明浚。答还述颂并书。极陈大教尊严。而训吕才妄举。柳宣得书。即劾吕才。列奏其事。有旨。集公卿。领才诣慈恩寺。见法师。受辞悔谢而退(慈恩传)○十一月释慧仙卒。仙以华严涅盘二部为业。时屡有灾疾。求救者仙但令念佛。无往不济。
　　丙辰(显庆元)
　　正月丙寅。立皇太子(弘)。是日於慈恩寺。斋僧五千员。奘法师。因请译经监阅详缉之官。及慈恩寺碑。侍郎薛元超。奏其语。制可。是月壬申朝会。中书崔敦礼。宣敕曰。大慈恩寺法师玄奘。新翻经论。文义须精。宜令左仆射于志宁。尚书来济许敬宗。侍郎薛元超。李义府杜正伦。时为看阅润色。朝罢。遣给事王君德。报法。师承。须友人助翻经。已为处分。其慈恩碑。朕望自作。不知师意如何。奘奉旨。即率众诣阙。抗表陈请。未几高宗亲制碑文成。遍示公卿。辞略曰。道光尘劫。化洽生灵。福已罪之群生。兴将灭之人代。丝流法雨。清火宅以辞炎。轮升慧日。皎重冥而归昼朕逖览缃史。详观道义。福永劫者。其唯释教欤。文德皇太后。乾精掩月。坤维绝纽。故载怀兴缉。创斯金地。朕之虔心八正。肃志双林。冀延景福。式资冥助。敬刻贞石。式旌真境云　○三月庚申。百僚奉表。美扬圣制。别诏礼部尚书许敬宗。送碑文示奘法师。甲子奘率徒诣阙。奉表谢。略曰。陛下始悲奁镜。即创招提。俄树胜幢。乃敷文律。使祇园遗迹。托宝思而弥高。奈苑余芳。假琼章而不朽。奘以其文宜得圣笔自写。再表始许○四月奘备幡辇梵仪。扣芳林门。迎御制碑。勑太常九部乐并杂戏。及王侯公卿送之。帝御安福门楼。观奘导从。以天竺法仪。其徒甚盛。帝望之大悦○五月。勑天下僧尼。有犯国法者。以僧律治之。不得与民同科○十一月天后难月。命奘法师。入宫祈福。及分难。神光满宫。自庭烛天。因号佛光王(即中宗也)。初帝尝谓奘曰。若生男子。即听出家。至是奘奉表请。许佛光王出家。绍隆三宝制可○十二月五日。为佛光王度七人。仍请奘法师。为王剃发。
　　丁巳(二)
　　闰正月。牛头法融禅师。终于建初寺。寿六十四。师头颅巨大。五岳隆起。眉目长广。颡颊浓张。龟行鹤视。声气深远。性能安忍。骂辱不动。寒不加絮。暑绝追凉。慈悲为怀。道俗归敬云(高僧传)○千岁宝掌和尚。晚居浦江宝岩。与朗禅师友善。师以白犬驰书。朗以青猿回使。是年正旦。自塑像竟。即澡衣趺坐。说偈而化。师自称住世已一千七十二年。自魏晋间。抵此土。计之亦历四百余载(五灯会元)。○二月驾幸洛阳宫。奘法师陪从。四月驾幸明德宫。奘亦陪从。五月勑奘还积翠宫番译。九月表请。入嵩山少林寺译经。手诏不允。
　　戊午(三)
　　二月奘随驾还京○四月帝召僧道。入内论义。法师会隐。立五蕴义。法师神泰。立九断知义。道士李荣黄寿。不知名义茫然。虽事往返。而牢落无归。遂勑道士立义。李荣立道生万物义。法师慧立。以此道为是有知。为是无知问之。荣曰人法地。地法天。天法道。既为天地之法。岂曰无知。立曰。必若有知。则合唯生於善。何故亦生於恶。既善恶升沉。丛杂混生。则是无知矣。据佛穷理尽性之教。则万物是业。众生以业力故。所感不同。吾子不识。妄言道生。道实不生。一何可悯。荣无对赧然下座。次道士黄寿登席。立老子名义。法师会隐奏曰。寿不知讳忌。岂可对陛下。而公谈祖讳。寿亦惭汗而止。於是慧立对帝。广宣因缘诸义。帝悦而罢。少选敕内给事王君德。语道士。何不学佛经。於是荣等羞缩。为之气塞(论衡)○六月十二日。上创西明寺成。十三日帝出绣像长幡。送往安奉。寻即下勑。召僧道七人入。帝幸百福殿。内官引僧东道西。俱时上殿。帝曰。佛道二教。同归一善。然则梵境虚宗。为於无为。玄门深奥。德於不德。师等学照古今。业光空有。可共谈名理。以相启沃。复各赐坐。又勑云。法师可一人登座开题。时道士张惠元奏云。周之宗盟。异姓为后。今日立义。道士不得不先。又夷夏不同。客主位别。望请道士於先上座。帝沉默久之。慧立奏曰。我佛德高众圣。道冠人天。为三千大千之独尊。作百亿四洲之慈父。引迷拯溺。唯佛一人。此地未出娑婆。即是释迦之兆域。惠元何得滥言客主。妄定华夷。陛下屈初地之尊。光临赡部。受佛付嘱。显扬圣化。书云。皇天无亲。唯德是辅。惠元邪说。未可为依。勑云好。可更递上。仍僧为先。时会隐升座。立无畏义。道士七人。各陈论难。无足叙之。次道士李荣。开六洞义。拟佛之六通。立升论席曰。夫洞者。岂不於物通达无拥义邪。答云是。难曰。若使於物无拥。未委老君得洞否。答云。老君上圣。何得非洞。立曰。若老君於物通洞者。何故云天下大患。为吾有身。使吾无身。吾何患也。据此则老君。於身尚碍何能洞於万物。荣无对。乃云。荣在蜀日。久闻师名。共师俱是出家人。莫苦事非驳。立曰。先生此语。似索孤息。在外则可叙暄凉。此席则须定邪正。所云同是出家。然检形讨事。焉可同耶。先生鬓发不剪。裈袴未除。手把桃符。腰悬赤袋。巡门厌鬼。历巷摩儿。本不异於淫祀邪巫。岂得同我清虚释子。荣怒云。汝若以剪发为好。何不剔眉。一种是毛也。立曰。一种是毛。剔发亦当剔眉。卿何为角发。而不角髭耶。荣无以对。帝大笑。诸僧辞退。勑云好。遂散还寺观。慧立自永徽元年参译。频登闼赞。洁斋行道。所以导达功业。光辉论道。咸立之力也。立本幽州僧。故帝频告奘云。幽州僧大好。至七日内勑鸿胪卿韦庆俭。补充西明寺都维那○七月诏迎奘法师。入居西明寺○十一月。上以冬雪未降。召僧道祈之。因勑僧道。入内於别中殿讲道。道士李荣。立本际义。法师义褒难之辞屈。荣乃忸怩下席。勑令褒登座。褒乃立摩诃般若波罗蜜义。道士张惠元辨难又辞屈。复有姚道士。覆难数番。亦吞声无难。李荣复进。褒俱挫之。帝大悦(论衡)。
　　己未(显庆四年)
　　抚州刺史祖氏。以亢旱。率官庶香花。步往二十里。於东山迎行像(其像本潭州失之。寻其行路现二迹长三尺。相去五百里)。其情虔笃。三人捧之。飘然应接。返还州寺。雨下沾足(珠林)○是年昙逞津师示寂。逞每好放生。忽有多人着赤衣多须来云。是绵竹所放生者。自此广化立放生池。诸州凡造一百余所。又益州甘亭神威力严恶。经祭难纪。忽下巫语。欲逞受戒。乃将佛像。在神下座。于时神影。自移本处。向佛下座。逞为受戒。自尔祀日斋食而已。又往刘备先主朝受戒。所以蜀川神所逞行至者。皆为受戒。由此道俗归依。又於绵竹[郫-卑+((白-日+田)/廾)]县。造三百尺大像。祈求甚灵(本传)○十月制以玉华宫为寺。追崇先帝。诏奘法师居之。
　　庚申(五)
　　禅师善伏(一名等照)生即白首。出家听讲。深於观行。多为鬼神授戒。并断肉祭。由是人神敬仰。屠渔改业。市无行肆。是年坐逝○三月。西明寺静之禅师迁逝。尝鼻患肉塞。百方无验。有僧令诵般若心经万遍。恰至五千。肉铃便落(本传)○奘法师。於玉华译般(若经)○驾幸东都。勑召僧义褒慧立等赴洛。遂至合璧宫见帝。叙论称旨。勑停东都净土寺。褒即於彼讲大品三论。光价逾隆○八月勑召僧静泰。道士李荣。在洛宫中。帝问僧老子化胡经之由。泰奏云。据晋代杂录。及裴子野高僧传。皆云。道士王浮。与沙门帛祖对论每屈。浮遂取汉书西域传。拟为化胡经。又搜神记幽明录等。亦云。王浮造伪之过。复与李荣辨难数番。荣屡辞屈。荣又云大道老君。皇帝所尚。汝何起自西戎。而乱东夏。泰云。如来出现彼处为天中。我皇御宇。此间为地正。佛法有嘱。委以皇王。有感必通。何论彼此。后屡征难。以夜深乃散。明日帝令给事王君德。责李荣之论义无。答由是失厝。令荣还梓州。道士之望。唯指於荣。既其对论失言。举宗落彩。时泰以才辨见知。复以赋诗称赏。上即勑所司敬爱寺。可以泰居之。及泰入寺。频登荣观云(论衡)○释法冲。正观初年。勑有私度者。处以极刑。冲誓亡身便即剃落。时峄阳山。多有逃僧避难。冲乃分僧两处。各置米仓十斛。一所徒众四十余人。纯学大乘。并修禅业。经年食米如本不减。一所五六十人。才经两日。食米便尽。由不修禅。兼作外学。冲曰。不足怪也。能行道者。白毫之惠耳。时逃难转多。无处投止。山有虎穴。冲诣告曰。今穷客相投。可见容否。虎乃相携而去。及难解。冲乃随处弘法。冲虽广宣经术。专以楞伽命家。中书杜正伦。每谘禀之。时三藏元奘。不许讲旧所番经。冲曰。君依旧经出家。若不许弘旧经者。君可还俗。更依新番经出家。方许君此意。奘闻遂止。斯亦命代弘经护法强御之士。不可及也。仆射于志宁曰。此法师乃法界头陀僧也。不可名实拘之。冲后旋东夏云(本传)○勑僧智琮。迎岐山舍利。乃感放光现瑞。
　　辛酉(龙朔元)
　　京师普光寺僧明解。性聪敏。琴诗书画。时无与竞。然殢酒荒情。显庆间。帝造西明寺。令灵润法师。择一人居之。时有僚采数人。俱来润所。共荐明解。润曰。公等宜求戒定慧学。增长福田。何乃举酒客画师。以当洪寄。官等愧退。明解致憾。俄而上征四科。不间道俗。解应诏自举。射策升第。喜不自胜。未几染疾。自见数十人执猛炬迎解。解大怖。言未终而卒。是年八月也。后托梦於僧惠整曰。明解为昔不遵内教。今大受罪。求惠一餐。整觉乃设食。夜梦解来谢之。至二年秋间。又托梦於画工。我以耽好外书。今大受苦。为我写二三卷经。复赋诗言别。画工乃为写经。后梦致谢云(自镜录)○九月。帝幸高祖旧第天宫寺。设斋度僧。帝周览凄怆久之(统纪)○释彦悰。撰大唐京寺录传十卷。铺述三宝灵迹。
　　壬戌(龙朔二年)
　　四月。幽州渔阳县戍城火灾。人家并为煨烬。唯二寺及但十佛像。独不延燎(珠林)○帝下制。僧尼道士冠官。致拜君亲。四月大庄严寺僧威秀等。上不合拜俗表。略云。僧等荷国重恩。开以方外之礼。得弘出俗之心。自古帝王。举遵其度。敬其变俗之仪。全其抗礼之迹。(云云)右相许敬宗等。宣勑云。勑令详议。拜否未定。可待后集。於是僧道宣等。叙佛教隆替事。简诸宰辅。五月十五日。大集文武官僚。总坐都堂议事。时众议纷纭。议请拜者。三百五十四人。议请不拜者。五百三十九人。六月八日宣韶。略云。朕商确群议。沉研幽[〡*臣*责]。然箕颕之风。高尚其事。遐想前代。固亦有之。自今后即不宜跪拜。主者施行(弘明集)○帝及后。初幸并州童子寺。大像高十七丈。是年七月。遣使送袈裟。其像放大光明。合城迁善(珠林)○十二月八日。於蓬莱宫。召灵辨法师。开净名经题。因令僧道辨难。至十四日。道士方惠长。开老子经题。灵辨难其道生万物之义。惠长屡无答辨。乃奏曰。灵辨霟预宗门。实怀慈忍。虽逢死雀。不愿重弹。上大笑称善。灵辨自徽永中游东都。声驰天阙。寻勑住大慈恩寺。屡入内论义。上每优奖之(论衡)○时释慧明。冬夏一服。行止萧然。所去无恋。常诵思益经○时善导和尚。入京广化人。念弥陀修净业。时在光明寺说法。有告曰。今念佛名。定生净土否。导曰。定生定生。乃口诵阿弥陀佛。声声相续。每一声则有一佛。出其口中。因出寺门。上柳树表。合掌向西。投身於地而逝(本传)。
　　癸亥(龙朔三)
　　泗州大士僧伽。初自碎叶国。游于西凉。复显化洛阳(本传)○六月少常崔义起不信佛。妻父萧铿。善诵法华。起妻以五月亡。为修三七斋。有婢素玉。作夫人语云。我受地狱苦。由汝诵经然灯放暂归。至二十日又来。将素玉去。见夫人受火镬之苦。见萧铿坐花台。告素玉。我女多嗔。不信善恶。今受此苦。汝归可语其夫儿。为其修功德。又僧教素玉。诵金刚药师法华经。婢死三日方苏。后於麟德二年。薛将军宅斋僧。请素玉诵冥授之经。合众讶为希有。薛遂口奏。天子叹曰。冥道若此。何得不信。时朝贵闻者。咸生大信云(感通录)○十一月。奘法师番大般若经成。凡六百卷(本传)○天竺三藏那提(此云福生)。永徽六年。赍梵甲千五百部至京。勑安置慈恩寺。显庆初。勑提往昆仑诸国采药。是年还京。拟广宣译所赍梵经。并为奘将北去。惟译三经而已。寻即为真腊国请还。然提乃龙树门人。深达实相。所着大乘义论。将事译之。被遣遂阙夫抱麟之叹。代有斯踪。知人难哉。提挟道远至。投俾北冥。既无所待。乃三被毒。载充南役。崎岖数万。不遂本志。呜呼惜哉(僧传)。
　　甲子(麟德元)
　　二月奘法师。命弟子大乘光。录所译经论。凡七十五部一千三百三十五卷。总召门人。造像设斋。与众辞诀。令左右为念弥勒如来。初五中夜。右胁安卧而逝。寿六十五。帝辍朝三日。宰僚悲咽。有异僧奉香涂师体。四月勑准世尊故事。敛以金棺银椁。塔于浐东原。弟子神泰[示*西]元会隐慧立明浚义褒大乘光等。皆法门龙象焉(本传)。
　　乙丑(二)
　　益州法聚寺有张僧繇。画地藏菩萨像。是年七月。寺僧图得一本放光。展转图者。类皆放光○僧慧昱。图写荆州长沙等瑞像。至京在都堂放光。闻见发心。各画供养(珠林)○二月皇太子。为二圣。於西明寺。造铜钟一口。可一万斤。
　　丙寅(乾封元)
　　丁卯(二)
　　二月西明寺道宣律师。在净业寺。一天神至致敬。问其姓字。称姓王名璠。是吴之兰台臣。为南方天王。韦将军下使者。复有天来。姓罗。是蜀人。广说律相。次又一天姓费。礼敬如前。云韦将军有三十二将。最存弘护。因问律中隐义。无不决滞。复问此国名山圣迹。皆答之。又有天人。姓陆名元畅。来谒师。因问穆王时化人事。及五台山诸像因缘。一一备答(法苑)○八月宣律师示寂。有诏伤悼。勑天下寺。并图形塑像。以为标范。宣姓钱氏。初母孕之。梦僧谓孕佑律师也。及出家。性与道合。所至必感神物翊卫。供奉天馔。尝中夜行道。临砌蹶且仆。有少年介冑拥持之。因问是谁。曰弟子博叉天王子张琼也。以师戒德高妙。故来给卫耳。宣遂广问佛法之事。琼一一言之。及别。授宣佛牙并宝掌二物。表信而隐。师撰内典录。三宝感通录。佛道论衡。释迦谱。四分羯磨。续高僧传。广弘明集。八部八十一卷。见行于世。
　　戊辰(总章元)
　　召僧道会于百福殿。定夺化胡经真伪。百官临证。议论纷纭。僧法明曰。老子化胡成佛之际。为作华言化之。为作胡语诱之耶。若作华言。则胡人未善。若作胡语。则既传此土。须假番译。未审化胡经。译於何代。笔授证义。当复为谁。於是举众愕然。无能应者。公卿列辟。咸服其切当。忻跃而罢。勑搜天下化胡经焚弃。不在道经之数。既而道士栢彦道等。奉表乞留。诏曰。三圣重光。玄元统叙。岂忘老教。偏意释宗。朕志欵还淳。情存去伪。理乖事舛者。虽在亲而亦除。义符名当者。虽有冤而必录。自今道经诸部有记。及化胡事者。并皆削除。有司条为罪制(隐子论曰。初魏道士姜斌等。撰太上开天经。盛言化胡事。及与昙谟最对辨。斌服其妄。而名臣甄鸾者。乃着笑道论三十六篇。掊击化胡成佛之谬。今载藏中。至隋仆射扬素曰。老子安用化胡为佛。何不化胡为道。此言尤足揭其谬。又言。老子初化胡胡不从。乃令尹喜。作佛语化之。胡乃从此。则先已有佛。而老子不能化胡。佛能化胡也)。
　　己巳(二年)
　　释通达。住京师律藏寺。一裾一帔。布纳重缝。所着麻鞋。经三十载。缯帛杂饰。未曾冠体。冬夏一服。不弊氷炎。仆射房元龄。以父师事之。正观以来。稍显神异。往至人家。欢笑则吉。愁惨必凶。或索财物。即须依送。若违其语。后失过前。将军薛万钧。迎之供养。百余日后。欲入内宿。薛打之。达曰。身血不净。可作汤洗。乃脱衣入沸镬中。状如冷水。遂合宅惊奉。时逢米贵。欲设大斋。命寺家多令疏请。至旦赴者数千。而供度阒然。忽有食膳。连车而来。食讫人车不见(本传)。
　　庚午(咸亨元)
　　辛未(二年)
　　西京法海寺英禅师。有异人来谒曰。弟子知有水陆斋。可以利益幽明。自梁武殁后。因循不行。今大觉寺。有具僧义济。藏此仪文。愿师往求。以来月十五。於山北寺。如法修设。苟释狴牢。敢不知报。英公寻诣义济。得仪文以归。即以所期日。於山北寺修设。次日曛暮。向者异人。与十数辈。来谢曰。弟子即秦庄襄王也。又指其徒曰。此范睢穰侯白起王剪张仪陈轸。皆秦臣也。咸坐本罪。幽囚阴府。大夜冥冥。无能救护。昔梁武帝。於金山寺设此斋时。前代纣王之臣。皆免所苦。弟子尔时亦暂息苦。然以狱情未决。不得出离。今蒙吾师设斋。弟子与此徒辈。并列国诸侯众等。皆乘善力。将生人间。虑世异国殊。故此来谢。言讫遂灭。自是仪文。布行天下。作大利益(赜禅师苇江集)○义净法师。年三十七。往西域求经。
　　壬申(三年)
　　五祖弘忍大师。开化於蕲州黄梅破头山。时六祖乃岭南卢居士。名慧能。年三十二。来参祖曰。来求作佛。祖曰。岭南人无佛性。曰人有南北。佛性岂然。祖异之曰。着槽厂去。能入碓方服劳。经八个月。师告众。各述一偈。语意冥符。则衣法皆付。神秀上座书偈云。身是菩提树。心如明镜台。时时勤拂拭。莫遣惹尘埃。师见曰。依此修行。亦得道果。能闻之。亦令人於秀偈侧书曰。菩提本无树。明镜亦非台。本来无一物。何处有尘埃。师见之。故曰此谁作。亦未见性。即於是夕。潜呼能至告曰。诸佛出世。为一大事因缘。随机小大。而引化之。遂有三乘等法。然以微妙秘密正法眼藏。付于迦叶。展转传授以至於吾。吾今授汝。听吾偈曰。有情来下种。因地果还生。无情既无种。无性亦无生。能跪受毕。又曰。衣止汝身。勿复传也。且当远引。俟时行化。逢怀且止。遇会即藏。能礼辞通夕南迈。师由是三日不上堂。众疑问之。师曰。吾道行矣。又曰衣法谁传。师曰能者传之。众知卢居士也。寻已不在。相率追之。赶至大庾岭头。能置衣钵於石。慧明上座先至。举之莫能动。即曰。我来求法。不求其衣。六祖乃曰。不思善不思恶。正当恁么时。还我明上座本来面目。明大悟曰。密语外还更有意旨否。六祖曰。我今与汝说者。即非密也。汝若返照。密却在汝边。六祖令向北接人。六祖后至曹溪。又被恶人寻逐。乃晦迹於四会怀集之间。四年隐於猎人中。常为猎人说法。猎人悟者甚众。
　　癸酉(四)
　　神僧万回法师。初幼时。能三千里致兄书。朝往暮归。因号万回。帝乃度为沙门。
　　甲戌(上元元)
　　乙亥(二)
　　五祖弘忍大师。忽告众曰。吾今事毕。时可行矣。即入室安坐示寂。寿七十四。塔于东山。代宗谥大满禅师(据五灯录。及正宗记。谓师武德甲申。七岁遇四祖。至此年示寂寿七十四。必讹误也。若谓此年寿七十四。则甲申年二十三矣。若甲申年七岁。则此年止寿五十八。非前误。则后误)。
　　丙子(仪凤元)
　　正月六祖。到广州法性寺。值印宗法师。讲涅盘经。时有风吹幡动。一僧云旛动。一云风动。祖乃云。非旛动。非风动。仁者心动。二人言下大悟。印宗询之。即执弟子礼。乃为六祖落发。请智光律师。授以大戒。
　　丁丑(二)
　　六祖。徙居韶州双峰曹溪宝林寺。刺史韦据。请於大梵寺。说法。座下僧尼道俗一千余人。刺史官寮等。三十余人。是日广说顿教。门人法海抄录流行。今坛经是也。
　　戊寅(三)
　　涅盘经茶毗后二卷。乃南海波陵国。若那跋陀罗(此云智贤)。为沙门会宁。於波陵国也。麟凤年。自南海寄归达交州。后附经入京。是年沙门灵会。方於东宫。启请施行(释教录)。
　　己卯(调露元)
　　正月信士杜行顗。译出佛顶胜咒经一卷。顗京兆人。仪凤中行鸿胪寺。典客署令。顗妙通梵语。因罽宾僧佛陀波利。献尊胜经。帝乃诏令译之。今在藏。
　　庚辰(永隆元)
　　辛巳(开耀元)
  </div>
  <div class="pagination">
   <a href="续佛祖统纪_page11.html">
    上一页
   </a>
   <span>
    ...
   </span>
   <a href="续佛祖统纪_page7.html">
    7
   </a>
   <a href="续佛祖统纪_page8.html">
    8
   </a>
   <a href="续佛祖统纪_page9.html">
    9
   </a>
   <a href="续佛祖统纪_page10.html">
    10
   </a>
   <a href="续佛祖统纪_page11.html">
    11
   </a>
   <span class="current-page">
    12
   </span>
   <a href="续佛祖统纪_page13.html">
    13
   </a>
   <a href="续佛祖统纪_page14.html">
    14
   </a>
   <a href="续佛祖统纪_page15.html">
    15
   </a>
   <a href="续佛祖统纪_page16.html">
    16
   </a>
   <a href="续佛祖统纪_page17.html">
    17
   </a>
   <span>
    ...
   </span>
   <a href="续佛祖统纪_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
