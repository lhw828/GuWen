<!DOCTYPE html>
<html>
<head>
    <meta charset="UTF-8">
    <title>续佛祖统纪 - 第 11 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续佛祖统纪 - 第 11 页/共 19 页</h1>
    <div class="content">　　帝幸岐州。迁师随从。勑蜀王。行春搜之事。王逐一兽。入一故窑。见满窑故像。王遂罢猎。具以事闻。迁奏曰。周武毁道。圣仪散落。陛下兴建。已得修营。至碎身遗影。尚遍原野也。帝怅然。乃下诏。诸故像。仰所在官司。精加捡括。运送近寺。率土苍生。口施一文。委官庄饰(本传)○二祖慧可大师。晦迹混俗。三十余年。随宜行化。是年於筦城县。匡救寺三门下说法。听者云集。有辨和法师。於寺中。讲涅盘经。学徒闻可师说法。稍稍引去。和忿兴。谤于邑宰翟仲侃。侃惑其说。加师以非法。遂怡然委顺。时三月十六日也。师寿一百有七岁。唐德宗。谥太祖禅师(本传)○十二月八日。隋皇帝佛弟子杨坚。敬白十方三宝。仰惟如来慈悲弘道。济度含生。断邪恶之源。开仁善之路。自朝及野。咸所依凭。属周代乱常。侮懱圣迹。塔寺毁废。经像沦亡。致愚者无以导昏迷。智者无以寻灵圣。弟子往藉三宝因缘。今膺昌运。作民父母。思拯黎元。重显尊容。再崇神化。颓基毁迹。更事庄严。废像遗经。悉令雕撰。虽诚心恳利。犹恐未周。故重勤求。今得显出。而沉顿积年。污毁非处。如此之事。事由弟子。今於三宝前。志心忏悔。周室除灭之时。公私上下。毁像残经。慢僧破寺。如此重罪。悉为忏悔。敬施一切毁废经像。绢十二万疋。皇后又敬施绢十二万疋。王公已下。爰至黔黎。又敬施钱百万。愿三宝证明。受弟子忏悔。时台宫主将省府官僚。州县佐史。诸寺僧尼。京城宿老等。并相劝率。再日设斋奉庆经像。日十万人。寺别勑使香汤浴像(开皇纪)○帝虽日览万机。而耳喰法味。每夜行道。皇后宫人。亲听读经。若有疑处。问三大德。又诏於诸州名山之下。各置僧寺一所。并赐用庄。
　　甲寅(十四)
　　柴燎岱宗迁法师奏。诸废山寺。并无贯逃僧。请帝安之。因勑率土之内。但有山寺一僧已上。皆听给额。私度附贯(僧传)○勑法门法经二十大德。撰众经目录七卷。总标九录。区别品类(今在藏)○昙崇法师。道重当世。时入大内。为宣净业。帝每礼接。自称师儿。皇后延德。又称师女。师所获外利。尽施伽蓝。缘身资蓄衣钵而已。是年十月三十日。无疾而化。皇情哀惨。下勑葬终南山。皂白弟子。五千余人。送于山所。为建白塔。师初以禅学盛化。周武勑为周国三藏。并任陟岵寺主。后法沦返俗。授金紫光禄等官。并不就。皇隋肇命。勑住兴善。因奏欲造寺。帝为立九寺。高祖唐公。舍宅为寺。以居之。晋王钦敬。定林降威为寺檀越。开皇初。勑送绢万四千疋。及绫锦绵布。又皇后送钱五千贯及毡等。师乃建塔一区。帝闻之。内送舍利五粒。帝及后。又送千余衣服以助。是年方成。高十一级。竦耀大虚(本传)。
　　乙卯(十五)
　　帝以僧尼时有过失。内律佛制。不许俗看。勑有司。依大小乘经。有禁约沙门语处。悉令录出。为众经法式十卷。奖导出家。遏恶弘善(开皇纪)○二月帝作书。与婺州双林寺惠则等。略曰。朕君临天下。重兴法教。欲使三宝永崇。四生蒙福。想师等宣扬圣道。殊应劳德云云(大士录)○帝及皇后。於京师法界尼寺。造连基浮图。其下安置舍利。是年七月有神光。自基而下右绕露盘。赫若冶炉之焰云○襄州禅居寺岑阇梨。禅念为业。常就厨请粥。入房养一犬。并寺内鼠数十。每旦来集。犬鼠同食。偶失一鼠。意必犬杀之。即责犬。犬便衔来。乃以杖捶犬。又寺僧被鼠啮衣。以告岑。岑召诸鼠。各令相保。一鼠无保。岑曰。汝何啮人衣。杖捶之。鼠不敢动。岑为寺贫。指泉下某处为厨。某处为仓。人笑之。经宿水缩地出。如语便作。遂令丰渥○帝请法纯禅师入内。为皇后受戒(本传)。
　　丙辰(十六年)
　　勑请洪遵律师。为讲律众主。时唯尚僧祇。师乃弘四分。渐皆附宗焉○释法藏。勑为落发僧首。其所住为济法寺。晋王施藏灵寿杖。是年王公造观音。并勑安济法供养。
　　丁巳(十七年)
　　正月沙门宝贵。以开皇已来。新所制经奏上。帝亲制序○宝贵。以金光明三部又二品。合为新本八卷(内典录)○五月群鹿来驯仁寿宫门。百宫表贺。至六月制曰。往经离乱。圣法不行。习俗生常。专事杀害。朕遵行圣教。务存爱育。由王公所助。野鹿来驯。官人等但以至诚。化导民俗。自可编户之人。皆为君子。宜存心仁善。副此休祥(开皇纪)○蒋州兴皇寺佛殿被焚。丈六金铜大像。全不变色。大众骇叹。后移白马寺。鸟雀无践。灵异非一(感通录)○天台智者大师。自归台山。告众曰。吾当卒此地矣。至是年十一月二十二日。於石城寺。施床面西称弥陀佛。又与晋王别。遗书七纸。嘱以大法。便令唱法华经题。又听无量寿竟。索汤[口*敕]口。说十如三观六度四教等法。有问其位者。曰吾不领众。必净六根。损己利他。只五品内位耳。观音势至。皆来迎我。波罗提木叉。是汝宗仰。四种三昧。是汝明导。且各默然。吾将去矣。言已端坐。如定而逝。寿六十七。腊四十。仁寿末年。凡七现身。重降山寺。师身过七尺。目佩异光。东西垂范。化通万里。屡感幽祥。殆非可测。所造大寺。三十六所。写经一十五藏。着疏百余卷。造金铜土木等像。八十万躯。度僧一万五千人。五十余州道俗受菩萨戒者。不可胜纪。传业学士。三十二人。习禅学士。散流江汉。天下后世宗之。目为四教法性观行宗。谓之天台教(本传)○释灌顶。奉智者遗书。授晋王。王乃遣司马王弘。送顶还山。为智者。设千僧斋。置国清寺。又於前峰佛陇丹丘。智者初曾标基处营寺焉○翻经学士费长房。成都人。初为僧。周废教返俗。隋兴仍习白衣。时预参译笔受词义。是年十二月二十三日。奏其所撰历代三宝纪一部十五卷。下勑行之。其纪备载历代翻译之经法。与传译之道俗首末云(译教录)。
　　戊午(十八)
　　释法充。住庐山化成寺修定。每劝僧众。无以女人入寺。上损佛化。下坠俗谣。然世以基业事重。有不从者。充以教不行。乃投身於香炉峰下千有余仞。不损一毛。僧迎还寺。即断女人矣○帝与双林寺沙门惠则等。书曰。朕受天命。抚育黎元。尊崇三宝。情深救护。望十方含灵。蒙兹福业。俱登仁寿。汝等普为群生。宣扬圣教。精诚苦行。深慰朕怀。既利益处多。勿辞劳也(大士录)。
　　己末(十九)
　　二月智文律师卒。寿九十一。师器宇刚物。风范肃人。历梁陈隋。广弘律教○释法通。少出家。极尪弱。通唯礼观音。乞赐圣力。后梦人遗三驴驮筋。通啖始一驴。忽母呼之而觉。自是身力雄勇。尝以僧袈裟。安於柱下。僧谓神所为。通笑为举柱抽取。有大石臼。可五百斤。通於南山。负来供僧。隋高祖重之。有西蕃贡一人云。大壮能相扑。国无对者。帝召通扑之。通曰。出家人何为此事。虽然亦可试气力。便唤彼来。通任其把捉。通后搦其两手。彼即血出。蟠卧在地乞命。通放之曰。我不敢重捉。恐尔手碎去。於是大伏。举朝称庆。时壮士称之曰天力士。后炀帝末。避乱隐山。负一具硙。并犊子大神通也。虽力兼百夫。未曾忤物。精诚节约。以武德初卒(本传)。
　　庚申(二十)
　　帝晚年。深信佛法。诏有毁佛道像者。以恶逆论(通鉴)○诏法师昙迁。灵裕。惠藏。僧休。洪遵五人。见太兴殿。帝执弟子礼。咨询法要(统纪)○释智旷。初值道流。诱以神仙符箓。旷谓非道。又请度世法。乃示断粒。必到玉清。七日便飞。至期不应。道曰。尔犹饮水也。次七日绝水又无应。道曰。尔夜尚眠。致无感耳。又七日常坐不卧。三期既满。靡克升天。后值高僧授戒。为佛弟子。德行动人。渐示潜迹。江陵张诠二世眼盲。旷曰。尔家冢内棺枕古井。移坟开甃。必获禳焉。因即随言。瞽者见道。请求剃落。众咸惮焉。年将不惑。始获为僧。又於成阳。造佛迹寺。有牛产犊。出首还隐。其母将亡。旷曰。此犊是寺居士。侵用佛物。今来偿倩。其羞不出。因呵戒之。应言便出。其神异甚多。是年九月。克期而逝。所造八寺。咸有灵奇(本传)。
　　辛酉(仁寿元)
　　初帝潜龙时。遇梵僧。以舍利一裹授之曰。檀越佗日为普天慈父。此大觉遗灵。故留与供养。帝登极后。尝与法师昙迁。各置舍利於掌而数。或少或多。竟不能定。迁曰。诸佛法身。过於数量。非世间取测。帝始作七宝箱贮之。至是海内大定。帝忆其事。於是以岐雍泰华嵩衡州等三十州。各建舍利塔○六月诏曰。仰惟正觉大慈大悲。救护众生。津梁庶品。朕归依三宝。重兴圣教。思与四海共修福业。永作善因。同登妙果。宜请沙门三十人。谙解法相。堪宣导者。各将侍者二人。散官一人。熏陆香百二十斤。分道送舍利。往三十州建塔。每州僧三百六十人。为朕及内外臣民。七日行道。任人布施。限十文而止。所施之钱。以供营塔。别外州郡僧尼。普为舍利设斋。限十月十五日午时。同下石函。总管刺史以下。自非军机。停常务七日。专检校行道。务尽诚敬。是月十三日。帝亲以七宝箱。奉三十舍利。自内而出。置於御案。与诸沙门。烧香礼拜。愿弟子。常以正法。护持三宝。救度众生。乃取金瓶琉璃瓶。各三十。琉璃盛金瓶。置舍利於其内。诸沙门。各奉舍利而行。初入州境。总管刺史诸官夹道步引。四部大众。威仪齐肃。共以幢盖台辇种种音乐。尽来供养。围绕赞呗。於是沙门对四部大众。作是唱言。至尊以菩萨大慈。哀愍众生。是故分布舍利。共天下同作善因。又引经文。种种方便。诃责之。教导之。乃读忏悔文曰。菩萨戒弟子皇帝(某)。敬白三宝。弟子蒙三宝力。为苍生君父。今故分布舍利起塔。愿为众生。忏悔众罪。时大众闻言。舍施财贿衣物。不可胜计。咸发誓言。从今已往。修善断恶。虽屠猎残贼之人。亦躬念善。至舍利将入函。沙门高奉宝瓶。巡示大众。共睹光明。哀恋号泣。声响震地。凡安置处。悉皆如之。帝於十月十五日午时。在大兴殿西南。执珪而立。延请佛像。及沙门三百六十人。幡盖香华。赞呗音乐。自大兴善寺来居殿堂。烧香礼拜。降御东廊。亲率文武百僚。素食斋戒。及舍利入塔毕。帝曰。佛法重兴。必有感应。其后处处表奏。皆有瑞应(弘明集王邵记)○十月内帝及后。每因食。於齿下得舍利。以银碗水浮其一。出示百官。须臾忽见有两。凡得十九粒。多放光明○王公百官。以舍利应感非一。拜表奉贺。复下诏曰。仰惟正觉。覆护众生。朕所以志心回向。思崇胜业。普及率土。共为善因。故分布舍利。营建神塔。而大圣垂慈。频示光相。宫殿之内。舍利降灵。斯实群生多幸。延此嘉福。朕与王公等。及一切民庶。宜更加勉励。兴隆三宝。今真身舍利。犹有五十余。有司可依前式。分送海内。庶三涂六道。俱免盖缠。禀识含灵。同登妙果○时高丽。百济。新罗三国使者将还。各请一舍利。於本国。起塔供养。诏并许之○十二月二日。勑送舍利。於京师太兴善寺起塔。道俗万亿。迎引至寺。设无遮大会。而礼忏焉(弘明)○释道仙。初作商。有宝货两船。贪心未已。值僧说法。豁然勇悟曰。吾当沉宝江中。出家离着。索然无扰。岂不乐哉。即沉一船。众止其次。令修福业。仙曰。终为纷扰。劳苦自他。即又沉之。投灌口山寺落发。誓不得道不出。由是逈绝人踪。结宇岩曲。入定常四五日。禅学之侣。皆造问焉。因旱乃至龙穴叱其龙。即雨至。民皆敬之。蜀王秀。召之不出。欲躬往加刃。及至山足。雨雹水涌。王乃遥归忏礼。天即明霁。至山尽敬。邀出城都。厚礼崇仰。举城恭敬。号仙阇梨。至是返山。寻即示寂(本传)○是年帝造等身释迦六躯。勑置法藏师住寺○晋王入嗣。巡至台城。灌顶出山参贺。王又遣侍郎张乾威。送还山寺。设千僧斋。塔寺台殿。更加修饰焉。
　　壬戌(二年)
　　正月帝复分布舍利。於秦陕恒杭等五十三州。建立灵塔。令总管刺史已下。县尉已上。停常务七日。请僧行道。施钱十文。一如前式。期用四月八日午时。同下石函。每州各有所感瑞应(弘明集)○陕州四度放光。内见华树。佛菩萨等。灵瑞二十一事○五月雍州京城内。天雨银屑天华○六月诸州送舍利。使还宫慰劳讫。令九日起慈善寺。为庆光斋。复雨银屑天华○陕州所现像树光瑞。模得形像。献胜光寺。自五月末日日放光。礼者塞路。皆发道意。其内外诸州。以绢模将去者。亦皆放光○七月十五日。京城延兴寺。铸丈六金铜佛像。其日雨宝屑银华。香气甚异(弘明)○阇那崛多自开皇五年。至是出护国等经。总三十九部。合一百。九十二卷。并理教圆通。文义俱畅。现行於世(释教录)○时译经馆。崛多控权。至於深义。每启於达摩笈多。而笈多。容范滔然。惟事谦抑。至是崛多。因事东适。笈多。乃专掌翻译○勑请兴善寺番经沙门学士。撰众经目录五卷。总为五录。随类区辨(释教录)○法师元琬。造丈六释迦金像。像成。感天雨华。状如云母。是夕天乐弥空。凌晨乃息。又造经四藏。备尽庄严○释道幽。忽梦天人称。天帝请讲经。幽未诺。久之又梦。乃依天请。天以少香。注幽手中。克时来迎。及觉见掌中。有香气熏一寺。后讲法次。诸僧遥见香烟。充满床侧。幽奄尔而逝。众见云气从寺而出。腾空直上。飘飘而没(本传)○天竺阇提斯那至京。帝礼敬之。及献后崩。空发乐音。因问那。那曰。皇后生弥陀净土。诸天奉迎也(僧传)。
　　癸亥(三年)
　　帝以献后崩。於京邑西南。置禅定寺。架塔七层。骇临云际。堂宇等宫阙。林圃如天苑。举国崇盛。莫有高者。仍召海内名德禅师。百二十人。并委迁禅师搜扬。有司具礼。即以迁为寺主(僧传)○释法纯。四十五年。常处净场。宗经检失。除食便利。余无阙废。尝於道场然灯灯。油七日不竭。又忽失油瓫。经宿还来。而油已满。不间僧俗。皆为苦役。是年五月临终。有童子。手捧光明。立于座右。弟子问之。纯曰。第六天频来命我。以诸天着乐。有妨修道。竟不许之。愿生无佛处。化众生耳。至十二日乃逝(本传)。
　　甲子(四年)　七月帝崩太子炀帝(广)即位。
　　正月二十日。智舜禅师迁寂。师性少贪恼。手不执财。每见贫馁。或解衣以给。或割口以施。处山积岁。剪剃无人。便以火净发。有奉其米面者。师避去一无所受。或问其故。曰山居櫲栗。足以御饥。何烦於人。其简易如此。有猎者逐雉。飞入师房。苦劝而不止。师乃割耳遗之。彼即投弓解鹰。从师学道。於是谏笃数村。舍其猎业。或见啖肉者。必惨容戒之曰。六道殊形。汝无不经。一切有命。皆汝父母。一切有生。皆汝曩形。而食其肉者。是食汝父母。汝心安忍哉。闻者莫不悛革(本传)○帝又诏曰。朕祗受肇命。抚育生民。遵奉圣教。重兴善法。而如来大慈。覆护群品。感见舍利。开寻含生。朕已分布远近。皆起灵塔。其间诸州。犹有未遍。今更请大德。奉送舍利。各往诸州。依前造塔。当与苍生。同斯福业。乃勅法遵律师等。送舍利。往博绛等三十余州。於四月八日。同时下塔。而诸州皆有瑞应(高僧传)○七月帝崩。帝在位二十四年。写经四十六藏。十三万卷。修治故经四百部。造金铜檀像。六千余万躯。修治故像。一百五十万九千余躯。宫内常造刺绣织成像。及画像。五彩珠幡。不可称计。崇缉寺宇。五千余所。于斯时也。四海静浪。九州无尘。番译道俗二十四人。所出经论。垂五百卷(方志等)○八月释慧实卒。实一生习禅。胁不亲物。精节之志。老而弥厉。衣钵随身。外无一累。真轻清之丈夫也。寿九十六(本传)。
　　乙丑(炀帝　大业元)
　　通幽律师。正月十五日。端坐而逝。师戒约内结。仁洽外弘。立四大井。各施漉具。生常不用巾幞。手湿则任其自乾。涕唾返咽。不弃寺中。每欲开经。必盥手及腕。举经对目。臂不下垂。临终诫以残身。遗诸禽兽○释僧善。住马头山。禅道盛化。三月十一日。将终告弟子。以不须焚燎。外损物命。可坐于瓮中埋之。即趺坐而化。道俗依言。而殡于岩。有弟子僧袭。时适他行。及回到岩。莫知葬所。设会悲恸。忽爆声震谷。瓮涌于地。骸骨如雪。唯舌存焉。红赤鲜映。因取骨舌。两为塔焉(本传)○帝为文皇帝。造西禅定寺。又於高阳。造隆圣寺○帝与婺州双林寺书。略曰。朕钦承宝命。抚育万方。思弘德化。覃被遐迩云云(大士录)○十月克新罗林邑。获梵书五百六十夹。并贝叶昆仑写之。寻侍译经馆○释慧侃。少受学於和阇梨。和以慈救为业。每多灵异。见猪被缚。和曰。解脱首楞严。猪寻解脱。主因放之。侃奉和多载。后事真谛。深悟善法。末住栖霞。时往扬都偲法师所。将还山寺。请现神力。侃即从窗中出臂。长数十丈。解齐熙寺佛殿上额。将还房中云。恐世人惊异故。吾不为耳。是年以三衣。抛堂中云。衣还众僧。吾今去也。便还房内。大众惊来。乃见白骨一具。跏坐床上。就而撼之。铿然不散○驾幸江都。台山智璪。出参引见。命坐顾问。乃遣舍人卢正方。送璪还山。为智者设千僧斋。度四十九人出家。施寺物二千段。米三千石。香酥等○释慧藏。善华严。帝每召之讲法(即六大德之一也)。
　　丙寅(二)
　　帝於道场。设无遮大会。度清信士女百二十人。奉为文帝。造金铜释迦坐像一躯。又於并州。造弘善寺。傍龙山。作弥陀坐像。高百三十尺。扬州造慧日道场。京师造清禅寺。日严寺。香台寺。又舍九宫。为九寺。於泰陵庄陵二所。并各造寺(辨正)○六月元景法师卒。师自生常立。嘱以沉骸水中。众乃葬于紫陌河。深滢之内。三日后。所沉之处。返成沙坟。极高峻。而分水两派。道俗异其雅瑞(本传)○三祖僧璨大师。初周武废教。师往来司空山。十余年。人无识之者。开皇十二年壬子。遇沙弥道信。礼师曰。乞和尚与解脱法门。师曰。谁缚汝。曰无人缚。曰何更求解脱乎。信大悟。久之与授具戒。后知其缘熟。乃付以法衣。而说偈曰。花种元因地。从地种花生。若无人下种。花地亦无生。师即优游江国。历罗浮诸山。复还旧止。十月十五日。当说法次。即於众会中。俨立合掌而逝。唐代宗(一云元宗)。谥镜智禅师(一云鉴智)。师尝着信心铭。言约义丰。妙尽宗极。世传诵之。
　　丁卯(三)
　　正月二十八日。皇帝菩萨戒弟子。白三宝。谨於率土之内。建立胜缘。州别请僧。七日行道。仍总度一千人出家。以此功德。普为众生。清净罪垢。同至菩提(弘明)○帝既定鼎东都。复於上林园。置番译馆。延达摩笈多译经○帝又为文皇献后。於长安。造二寺二塔。立别寺十所。修治故经。六百十二藏。计九十万三千五百八十卷。修治故像。十万一千躯。铸造新像。三千八百五十六躯。度僧一万六千二百人。
　　戊辰(四)
　　始平令杨宏。率道士名儒人智藏寺。启会义法筵。命法师慧净。与道士余永通论义。净问。老子云。有物混成。先天地生。吾不知其名。字之曰道。且道体一故混耶。体异故混耶。若体一故混。则正混之时。已自成一。是则一非道生。若体异故混。且未混之时。已自成二。则二非一起矣。通茫然不知所对。无言而罢(僧传)○五月兴善寺。洪遵律师示寂。寿七十九○释法济。通微知异。发迹陈世。及隋二主。皆宿禁中。咒水治病。无不治者。是年辞帝而化(高僧传)。
　　己巳(五)
　　初大业三年。帝下令云。僧道有所启请者。并先须致敬。然后陈理。虽有此令。僧正不行。时番经学士。释彦琮。不忍其事。乃着福田论。以抗之。总有七条。一无德不报。二无善不摄。三方便无碍。四寂灭无荣。五仪不可越。六服不可乱。七因不可忘。意在讽刺。言之者无罪。闻之者自诫也(其论高竖三宝之仪。崇尚归敬之本。文极该赡。今在藏弘明集)。帝后朝见诸沙门。并无致敬者。是年至京南郊。大张文物。两宗朝见。仍令致拜。道流闻命。连拜不已。诸僧依旧不拜。帝诘之曰。诏条久颁。僧等固不奉命何也。法师明赡对曰。陛下弘护三宝。当顺佛言。经中不令拜俗。所以不敢违教。勅曰但拜。僧等峙然。如是数四令拜。僧曰。陛下若使准制罢道。则敢不奉命。如知大法可崇。则法服之下。僧无敬俗之礼。帝夷然无何而止。后语群臣曰。朕谓僧中无人。昨南郊对答。亦有人矣。仍下勅於西禅定寺。设尽京僧斋。凡敬字之议。由此而绝焉(弘明集)○释大志。上表。愿帝兴显三宝。乃然一臂以报○十一月普安法师示寂。师多异迹。有贼索陀欲射师。而手张不息。舌噤经宿。众令忏悔方解。又张晖盗油瓮。而若有所缚。不能动转。众为忏谢方脱。又程晖和信法。身死两宿将殓。而唤之数声。即能起坐。更寿二十许岁。又白村老母。失喑一百日。而见安来迎。便解言说。又龛侧村中。缚猪三头。将加烹宰。安赎之不得。而合社失明。安即自割[月*坒]肉曰。彼此肉耳。社人闻见。一时同放。猪既脱而绕安伏拜。故使郊之南西五十里内。鸡猪绝嗣。其感发慈善。皆此类也(本传)○是月释智兴。鸣锺感通。有亡者。托梦於其妻云。正受地狱苦。今赖僧智兴鸣锺。响震地狱。得解脱矣。
　　庚午(六)
　　帝常以僧尼道士女官自随。谓之四道场(通鉴)○勅僧慧乘。为大讲主○七月番经馆彦琮迁寂。寿五十四○八月诏法师灵润入京。署鸿胪教授○是月释惠达迁逝。达初於陈国。修故寺三百余所。又疠疫大行於扬都。修大药藏以济之。仁寿中。於白塔寺。建七层木塔。又於鄱阳豫章诸郡。见有寺塔仪像。并率化成造。又上庐山西林。造七间重阁。誓用黄楠。果感得一谷。并是楠木。筏经滩澓。不失一根。阁后倾斜。风吹还正。又往长沙铸锺造像。施金者唯恐其不受。
　　辛未(七)
　　释僧照。初立鄠县神田寺。后隐岐山。文帝令仆射杨素赍勅召之。照不出。帝乃重勅。素赍香油再伸景仰。素乃舍其金帛。开广寺塔。照不受。是年示寂。寿八十三。师自受具六十余夏。三衣不改。虽重补缉。而受持无离(本传)○释僧朗(一名法朗)。陈末隋初。行於江岭之表。常诵法华。常养一猴一犬。出必随行。或作龟藏。其头手足俱缩不见。又尝坐舟。猴狗驯侧。舟自泝流。而上有尼。为鬼所着。能讲经。朗呵小婢。其尼走至朗前。立不移处。百日已后。方复本性。其通感非一。大业末终(本传)○台山释智璪。往涿郡参帝。帝施物还山。凡经八回参见天子。并供给丰厚○七月。杭州天竺寺。释真观。端坐而逝。初洪偃相之曰。颧高多智。耳白有名。我有四绝。尔具八能。谓义导书诗辨貌声棋也。
　　壬申(八年)
　　帝於西京。为二皇。建两塔。勅慧乘。送舍利。[疗-(日/小)+土]于塔所○摩诃衍匠三国论师僧璨示寂○时释智显。能知远事。每有苦处。辄往救拔○释转明。是年来洛邑。告有贼起。帝令收禁。明年凶丑充斥。方验其言。勅放之。后伪郑世充。倍嘉信奉。武德三年。知郑将败。西止京师。唐高祖。隆礼敬之。不测其终○时法师道积。法化大行。先是沙门宝证。於普救寺。创营弥勒大像百丈。万工才登其一而证逝。众请积继之。梦二师子。连吐明珠。有财施不穷之谶。积乃修建十年。雕妆并毕。道俗欣庆。及隋末。河东守尧素。议以沙门登城守固。敢谏者斩。积乃引道逊历阶。谏曰。城之存亡。公之略也。世之否泰。公之运也。岂在三五虚怯。而能济乎。昔汉钦四皓。天下隆平。魏重干木。举国大治。今拘梵徒。而从军役。反天常以会灵祇。恐纳不祥之兆耳。愿深图之。无空肆一朝自倾。於后为天下笑也。素张目直视曰。异哉斯人。心气若是壮耶。因舍而不问。复诣积陈忏。而素卒为城人所害。后积於正观十年卒。临终三日。锺不发声(本传)。
　　癸酉(九年)
　　释道辨。经史洞达。偏解数术。观寺山势。备知盛哀。又至诸墓。亦陈休咎。有俗士。请为图坟。辨巡山示一所曰。此中安墓。足食丰财。入地三尺。获粟一升。又深一丈。获五彩石。掘之果获。遂行卜葬。久犹殷有。又能推星度。时月临井宿。告人宜为水备。果汉江大涨。襄邑将没。预见之明。类若此云○释惠恭。与同寺惠远。相别三十年。远因问曰。仁者无所得耶。恭曰。性暗无解。远曰。可不诵一部经乎。恭曰。唯诵观音普门经一卷。远曰。皆能诵之。恭曰。无生轻慢。当为诵一遍。远笑曰。吾数讲之矣。始欲闹人耳乎。恭曰。但至心听。乃结坛升高座。始发声。异香满房。及入文乐声振空。雨华满地。经讫华乐方歇。远泣礼谢之(本传)。
　　甲戌(十年)
　　神僧法喜。语默不常。然皆为吉凶之兆。炀帝幸维杨。闻其异召之。一日绕宫索羊头。帝恶之。以付廷尉。禁卫严甚。喜日丐于市。饮食自若。有司以闻。帝命启户视之。唯见袈裟覆黄金骨。骨皆连锁。遽以白帝。诏以香泥。树骨塑之。是夕喜以泥像起行。言笑如故。遂释其禁。及炀帝於江都遇弑。方悟喜索羊头之验云。后喜忽示疾。因置身箦上。下以炽炭炙之。数日半身红烂乃示寂。葬之香山寺。后数岁有自海南归者。见喜无恙。其人发冢视之。唯空棺焉。计是时喜已寿三百余岁。
　　乙亥(十一)
　　释真惠。初於蒲坂麻谷。创宇修禅。仁寿末。召住栖岩寺。大业初。绝粒饵黄菁。是年十月迁寂。临终有异香莲华来迎。曰吾生净土矣(本传)○释法安。开皇中见晋王。便住慧日。王所游履。必赍随从。及幸泰山。四顾无水。安以刀刺石。出泉供用。或当遭变。皆预避之。得无损败。大业之始。帝弥重之。威轹王公。见皆屈膝。常侍三卫。奉之若神。是年春。无疾而化。寿九十八(本传)○释道逊。法道大行。王臣归敬。因夜宿关首。其家有五男。见逊马壮。欲私盗之。见数十雄人围绕。众乃退。又往还见。进退至五更天明。全不见人。知是神感。乃合面归忏焉。
　　丙子(十二)
　　释慧乘。於东都。图画龟兹国檀像一丈六尺。屡感祯瑞○释慧祥。禅讲精修。因食际口得舍利。不辨弃地。辄还在口。疑是真身。砧槌不碎。遂声锺告众。放五色光。远近叹异。屠猎改业。市无肉肆。然祥日止一食。身长八尺。人皆怪仰云(本传)○智越法师。初事智者。深达禅法。尝诵法华。瓶水自盈。智者晦迹。台山之众。一嘱於越。二十年间。恂恂善诱。四部归崇。每於师忌。敕设千僧斋。越以衣资。充於大施。是年十一月。右胁而逝。
　　丁丑(十三年)(十一月恭帝改义宁元)
　　是年文中子王通卒。通尝为中说其周公篇曰。诗书盛而秦世灭。非孔子之罪也。玄虚长而晋室乱。非老庄之罪也。斋戒修而梁国亡。非释迦之罪也。易不云乎。苟非其人。道不虚行。或问。佛子曰圣人也。又曰。观皇极谠议。三教於是乎一矣○四祖道信大师。抵吉州。值群盗围城。祖教合城人。念摩诃般若波罗蜜。时贼众望城。有神兵。乃俱引去(五灯)○释法进。初在益州。修水观。家人见绳床有清水。以二石投之。是晚进觉背痛。家人云。曾投石於水。进令明日除之。及旦进入禅。家人还见清水。乃除其石。所苦即愈。自是习定。不出此山。八十年。开皇中。蜀王秀。临益州。妃患心腹。诸治不损。使人两度入山诸师。师坚不往。王大怒。自入山。将手加罪。既见进。不觉战汗。王乃殷勤请行。进令王先行两日。进一旦便至。径入妃堂。见进流汗。自此即安。进即辞还山。王与妃见进足离地四五寸。是年正月示寂。
戊寅(太业十四)(恭帝)(义宁二)(越王)(同改皇泰元)(五月唐)(改武德元)
　　达摩笈多。自初译经。至是共出九部四十六卷。并文义显畅。见行于世(释教录)○释明恭。住郑州会善寺。其力若神。曾山行见虎猪交斗。猪渐不如。恭语虎曰。可放令去。虎不肯。恭以一手捉头。一手撮尾。掷之山下。又以僧衣置磉下。僧怪之。恭笑为捧柱取衣。至是贼起抄掠。令其寺。办数十人大猪食具。恭延贼食。贼让恭先。恭乃餔饼数十。安猪啖之。须臾食尽。贼众惊伏。恭召为护寺檀越。群贼许之。故隋唐交军。其境绝贼往来。恭之力也(本传)○五月。隋恭帝。逊位于唐王○隋二主三十七年。译经道俗二十余人。所出经论六百三十六卷。

　　历代编年释氏通鉴卷之六
　　历代编年释氏通鉴卷第七

　　　　宋括山一庵释　本觉　编集
　　　　明羼提居士　毕熙志　较订

　　唐

　　姓李。都长安。传二十一主。凡二百九十年。禅于后梁。

　　高祖神尧太武皇帝(渊)

戊寅(武德元)(隋)(越王侗)(魏)(李密)(夏)(窦建德)(梁)(萧铣)(凉)(李轨)(秦)(薛举)(定扬)(刘武周)(吴)(李子通)(楚)(林士弘)
　　五月高祖即位。乃於朱雀门南衢之上。普建道场。设无遮大会○六月。命僧道各六十九人。於太极殿。七日行道。散席之日。设千僧斋(辨正论)○皇运之始。天步犹艰。薛举直指於豳岐。王充拥甲於河洛。自余偏裨。蜂飞猬峙。国家守本。锐意诛除。然於佛教崇敬弥笃。虽末年顺傅奕之请。下沙汰之诏。实志在护持。及建成之变。而即停其诏。初何伤焉(内典录)。
己卯(武德二)(郑)(王世充杀侗僭位)(夏)(梁)(凉)(唐灭之)(梁王)(梁师都)(定扬)(吴)(楚)
　　四祖道信大师。说法于螺川(统纪)○郑御史郑颋。弃官为僧。世充怒而斩之。临终诗曰。幻生还幻灭。大幻莫过身。安心自有处。求人无有人(僧传)。
庚辰(武德三)(郑)(夏)(梁)(梁王)(灭定扬)(吴)(楚)
　　帝初造灵仙寺(庶子李百药制碑)。又造会昌寺。胜业寺。慈悲寺。证果寺。集仙尼寺。造像书经备修净福。又舍旧第。为兴圣寺。并州造义兴寺。并堂宇轮奂。像设严华。又为太祖元皇帝。元贞太后。造旃檀等身像三躯。於慈悲寺供养(辨正论)○帝制十大德。统举僧尼。
辛巳(武德四)(灭郑)(灭夏)(灭梁)(梁王)(吴)(楚)
　　六月。有太史令傅弈。先是黄巾深忌佛法。上废佛法事十有一条云。释经诞妄。言妖事隐。损国破家。未闻益世。请胡佛邪教。退还天竺。凡是沙门。放归桑梓。则还淳返朴。李孔之化行焉。疏奏。帝虽信佛。而无果断。乃下诏问曰。弃父母之须发。去君臣之章服。有何利益。幸请释之。有释法琳。即陈对曰。琳闻至道绝言。岂九流能辨。法身无像。非十翼所诠。但四趣茫茫。漂沦欲海。三界蠢蠢。颠坠邪山。诸子迷以自焚。凡夫溺而不出。大圣为之兴世。至人所以降灵。遂开解脱之门。示以安隐之路。中天王种。辞恩爱以出家。东夏贵游。厌荣华而入道。於是毁形以成其志。故弃须发美容。变俗以会其道。故去君臣华服。虽形阙奉亲。而内怀其孝。礼乖事主。而心戢其恩。泽被冤亲。以成大顺。佑沾幽显。岂拘小违。上智之人。依佛语故为益。下凡之类。背圣教故为损。此其大略也。傅氏所奏。有司不行。弈乃多写表状。流布远近。琳乃着破邪论二卷。用拟傅词。尽析其谬。朝野咸诵之。琳又上启储后诸王及公卿侯伯等。故弈奏状因之遂寝(释教录)。
壬午(武德五)(灭梁)(灭楚)(汉东)(刘黑闼)(吴)
　　释法运。常修禅观。诵七佛咒。救护皆应。社庙鬼神。悉参归戒。至是化往(本传)○李大安。被杀死。梦佛像摩其刀疮。即获复生(珠林)。
癸未(武德六)(汉)(高□道)(吴)(杜伏威)
　　时释慧琳。言事多验。常供养塑像。忽生须三十六。曾为人咒病得差。病者令女赍裙以施。女留衣而送直。琳遥见曰。但将裙来。我不要钱。女惊其圣(僧传)。
甲申(武德七)(灭汉)(灭吴)　　(天下一统)
　　四祖迁住淮西破头山。摄五祖弘忍出家。初有道者。在蕲州西山栽松。四祖曰。吾欲传法。汝已年迈。汝若再来。吾尚迟汝。道者遂诺。乃往黄梅县。周家女子托生。女子初在溪畔浣衣。道者告欲寄寓。女有许诺之意。归而有孕。父母恶而逐之。女无所归。佣纺里中。已而生一子。以为不祥。因抛於水中。明日见之。泝流而上。遂举养之。随母乞食。至七岁。四祖出逢之。喜而问曰。子何姓。曰姓即有。不是常姓。曰是何姓。曰是佛性。曰汝无姓邪。曰性空故。祖知其不昧。乃求於其母。携归出家(五灯)○禅师僧定卒。师初感风疠。禅坐数年。所苦忽消。身首圆净。眉长数寸。乃成奇相(本传)。
　　乙酉(武德八)
　　二月。帝释奠於国学堂。置三座拟叙三宗。召三教学者云集。释慧乘登座。高张义网。王臣悦服。又道士言。道能生佛。佛由道成。乘曰。佛出周初。聃生周末。相去三十许王。所经三百余载。岂有昭王时佛。而退求敬王时道哉。道士曰。灵宝经。有太上大道。先天地生。郁勃洞虚之中。炜烨玉清之上。是佛之师也。乘曰。五帝之前。未闻天尊之道。三王之季。始有老聃之名。汉景已还。方兴道学。穷今讨古。道者为谁。案周易一阴一阳之谓道。此理数之道。何能生佛。岂有头戴金冠。身披黄褐。鬓垂紫发。手执玉璋。别号天尊。居大罗之上。独名大道。治玉京之中。山海之所未详。经史之所不载。大罗既乌有之说。玉京本亡是之谈。谬之甚矣。言毕下座。举朝属目。道士一众。默然而退(旧史及僧传)。
　　丙戌(武德九)
　　傅氏毁佛不惬其情。重施密谮。构扇黄巾。用为党类。道士李仲卿。上十异九迷论。道士刘进喜。上显正论。皆贬量佛圣。眩惑君心。至是弈前后七上疏。请除释氏。帝春秋高。而优柔无断。四月帝以其疏。付群臣杂议。大臣皆言。佛法兴自累朝。弘善遏恶。冥助国家。理无废弃。独太仆卿张道源附奕。称其奏合理。宰相萧瑀。庭斥奕曰。佛圣人也。奕为此议非圣人者无法。请置严刑。奕曰。礼本於事亲。佛逾城出家。逃背其父。瑀非出於空桑。而返尊无父之教。臣闻非孝者无亲。瑀之谓矣。瑀合掌曰。地狱正为此人设也(唐史)○帝复以奕疏。颁示诸僧。时释明槩。乃作决破傅奕谤佛毁僧事八条。释法琳。又着十喻九箴。破李仲卿十异九迷之谬。门下典仪李师政。着内德论三篇。皆陈佛化之益○时傅奕云云未决。及诸僧着论。合李黄门内德论。同进于朝。帝由是悟。奕等誉道毁佛。为协私大臣。不获已。遂兼汰二教之滥者。而见施行焉○五月辛巳。诏曰。释迦阐教清净为先。远离尘垢。除去贪欲。所以弘宣胜业。修植善根。开导愚迷。津梁庶品。是以敷演经教。捡括学徒。调伏身心。舍诸染着。自大觉迁谢。道法流行。末代陵迟。渐以亏滥。乃有猥贱之侣。规自尊高。游堕之民。苟避徭役。妄为剃落。托号出家。嗜欲无厌。营求不已。事同编户。迹等齐人。进违戒律之文。退无礼典之训。每罹宪网。自蹈重刑。渎玷真如。亏损妙法。譬夫稂莠有秽嘉苗。类若淤泥泥乎清水。又伽蓝之地。本曰净居。近代以来。多立寺舍。不求闲旷之地。唯趋喧杂之方。徒长轻薄之心。有亏崇敬之义。且老氏垂化。本贵冲虚。养志无为。遗情物外。全真守一。是谓玄门。驱驰世务。尤乖宗旨。朕膺期御宇。兴隆教法。志思利益。情在护持。欲使玉石区分。熏莸有辨。长存妙道。永固福田。正本澄源。宜从沙汰。诸僧尼道士女冠。有精勤练行。守戒律者。并令就大寺观居止。供给衣食。不令乏短。其不能精进无行业。弗堪供养者。悉令罢道。各还桑梓。所司明为条式。务依教法。违制之坐。悉宜停断。京城留寺三所。观二所。其余天下诸州。各留一所。余悉毁之○六月四日庚申。秦王世民。以府兵平内难。高祖乃以秦王。为皇太子。付以军国政事。癸亥大赦天下。停前沙汰二教诏○八月甲子。高祖逊于位。称太上。皇太子即位。是为太宗(旧唐史○僧祖琇论曰。傅弈毁黩释氏之疏。当时正议大臣皆鄙其说。独内官张道源。称其合理。高祖虽曰听之。及观其诏。始终皆推美吾道。特汰去伪滥。有亏大教者耳。令下阅月。而太宗升储位。即停其诏。天意人事。良有以夫)○其李师政。着内德论并序。略曰。若夫十力调御。运法舟於苦海。三乘汲引。坦夷途於火宅。劝善进德之广。六经所不逮。戒恶防患之深。九流莫之比。但穷神知化。其言宏大而可惊。去惑绝尘。厥轨清邈而难蹈。华夷士庶。朝野文儒。各附所安。鲜味斯道。自非研精以考真妄。沉思而察苦空。无以立匪石之信根。去若亡之疑盖。或谓。三王无佛而年永。二石有僧而政虐。损化由於奉佛。益国在於废僧。苟明偏见。未申通理。博考兴亡。足证浮伪。何则。亡秦者。胡亥时无佛而土崩。兴佛者。汉明世有僧而国治。周除佛寺。而天元之祚未永。隋弘释教。而开皇之令无虞。盛衰由布政。治乱在庶官。归咎佛僧。实非通论。且佛惟弘善。不长恶於臣民。戒本防非。何损治于家国。若人人守善。家家奉戒。刑罚何得而广。祸乱无由而作。骐骥虽骏。不乘无以致远。药石徒丰。未饵焉能愈疾。符坚丧师。非道安之无智。石氏兴虐。岂浮图之不仁。但为违之而暴乱。未有遵之而凶虐。由此观之。亦足明矣。但信随闻起。疑因解灭。凡百轻毁而弗钦。皆为讨论之未究。若探赜索隐。必皆深信笃敬矣。谨着论三篇。辨惑第一。明邪正之通蔽。通命第二。辨殃庆之倚伏。空有第三。破断常之执见。辨惑一篇略曰。有辨聪书生。谓忠正君子曰。释迦生於天竺。修多出自西胡。名号无俦於周孔。功德靡称於典谟。寔远夷之尊敬。非中夏之师儒。建摩腾之入汉。及僧会之游吴。显舍利於南国。起招提於东都。自兹厥后。乃尚浮图。沙门盛洙泗之众。精舍丽王侯之居。既营之于塽垲。又资之以膏腴。王公大人。助之以金帛。农商富族。施之以田庐。其福利之焉在。何遵崇之有余。未若销像而绝镌铸。货泉可以无费。毁经以禁缮写。笔纸不为之贵。废僧以从编户。益黍稷之余税。坏塔以补不足。广赈恤之仁惠。欲诣阙而效愚忠。上书而献斯计。切谓可以益国利民矣。吾子以为何如乎。忠正君子曰。是何言之过欤。余昔笃志儒林。措心文苑。颇同君之言论。由闻法之迟晚。赖指南以去惑。幸失途之未远。子若博考而深计。亦将悔迷而知返。切闻有太史令傅君者。又甚余曩日之惑焉。请辨傅君之惑言。以释吾子之邪执。傅谓佛法本出西胡。不应奉於中国。余昔同此惑焉。今悟其不然矣。夫由余出自西戎。辅秦穆以开羁业。日磾生於北狄。侍汉武而除危害。臣既有之。师亦宜尔。何必取其同俗。而舍於异方乎。师以道大为尊。无论於彼此。法以善高为胜。不计於迩遐。若夫尚仁为美。去欲称高。戒积恶之余殃。劝为善。以邀福。百家之所同。九经无以易。但褊浅而未深至。龌龊而不周广。其恕己及物。孰与佛之弘乎。其睹末知本。孰与佛之远乎。其劝善惩恶。孰与佛之广乎。其明空析有。孰与佛之深乎。由此观之。其道妙矣。圣人之德。无以加焉。岂得生於异域。而贱其道。出於远方。而弃其宝。夫绝群之骏。非唯中邑之产。旷世之珍。不必诸华之物。汉求西域之名马。魏收南海之明珠。物生远域。尚於此而为珍。道出遐方。独奈何而可弃。若药物出於戎夷。禁咒起於胡越。苟可以蠲邪而去疾。岂以远来而不用之哉。夫灭三毒以证无为。其蠲邪也大矣。除八苦而致常乐。其去疾也深矣。何得拘夷夏。而计亲疎乎。况三千界内。中在彼域。不在此方矣。傅计诗书所未言。以为修多不足尚。余昔同此惑焉。今又悟其不然矣。夫天文历象之秘奥。地理山川之卓诡。经脉孔穴之诊候。针药符咒之方术。诗书有所不载。周孔未之明言。然考之吉凶。有时而征矣。察其行用。而多效矣。且又周孔未言之物。蠢蠢无穷。诗书不载之法。茫茫何限。信乎书不尽言。言不尽意。何得拘六经之局教。而背三乘之通旨哉。夫能事未兴於上古。圣人开务於后世。故栋宇易橧巢之居。文字代结绳之制。饮血茹毛之馔。则先用而未珍。火化粒食之功。虽后作而非弊。彼用舍之。先后非理。教之通蔽。岂得以诗书早播而得隆。修多晚至而当替。人有幼啖藜藿长余。粱肉少为布衣。老遇侯服。岂得以藜藿先获。谓胜粱肉之味。侯服晚遇。不如布衣之贵乎。傅誉老子而毁释迦。赞道书而非佛教。余昔同此惑焉。今又悟其不然也。夫释老之为体。一而不二矣。同蠲有欲之累。俱显无为之宗。老氏明而未融。释曲言臻其极。道若果是。佛固同是而无非。佛若果非。道亦可非而无是。理非矛盾之异。人怀向背之殊。既同众狙之喜怒。又似叶公之爱畏。抑又死生无穷之缘。报应不朽之旨。释氏之所创明。黄老未之言及。不知今之道书。何因类於佛典。论三世以劝戒。出九流之轨躅。若目睹而言之。则同佛而等其照。若耳闻而放之。则师佛而遵其说。同照则同不当非。相师则师不可毁。誉道而非佛。何谬之甚哉。傅谓佛是妖神。寺为淫祀。此其未思之甚也。妖唯作孽。岂弘十善之化。魅必凭邪。宁兴八正之道。妖犹畏狗。魅亦惧猫。何以降天帝之高心。摧天魔之神力。自昔东汉。至我大唐。代代钦崇。贤贤敬奉。至于宰辅冠盖人伦羽仪。王导庾亮之徒。戴逵许询之辈。置情天人之际。抗迹烟霞之表。并禀教而皈依。皆厝心以崇信。岂容尊妖奉魅以自屈乎。良由睹妙知真使之然耳。夫大士高僧。观於理也深矣。明主贤臣。谋於国也至矣。而历代宝之。以为大训何哉。知其穷理尽性道莫之加故也。傅氏观不深於名僧。思未精於前哲。独师心而背法。轻绝福而兴咎乎。且大觉穷神而知化。深观过患而豫防。惟百龄之易尽。嗟五福之难常。命川流而电逝。业地久而天长。三途极迍而杳杳。四流无际而茫茫。凭法舟而利济。藉信翮以翱翔。宜转咎而为福。何罔念而作狂也。傅引孝经之不毁伤。以讥沙门之去须发。谓其反先王之道。失忠孝之义。余昔同此惑焉。今悟其不然矣。若夫事君亲而尽节。虽杀身而称仁。亏忠孝而偷存。徒全肤而非义。割股纳肝伤则甚矣。剔须落发损乃微焉。立忠不顾其命。论者莫之咎。求道不爱其毛。何独以为过。夫圣人之教。有殊途而同归。君子之道。或反经而合义。则泰伯其人也。废在家之就养。托采药而不归。弃中国之服章。依剪发以为饰。反经悖礼。莫甚於斯。而仲尼称为至德。何也。虽迹背君亲。而心忠於国家。形亏百越。而德全乎三让。故泰伯弃衣冠之制。而无损於至德。则沙门舍搢绅之容。亦何伤乎妙道。虽易服改貌。违臣子之常仪。而信道归心。愿君亲之多福。苦其身意。修出家之众善。遗其君父。延历劫之深庆。其为忠孝不亦多乎。傅云。赵时梁时。亦有僧反。况今僧尼无律者众。此又不思之言也。若以昔有反僧。而废今之法众。岂得以古有叛臣乱民。而弃今之士夫黎庶乎。夫青衿有罪。非关尼父之失。皂服为非。岂是世尊之咎。但以人禀顽嚚之性。而不迁於善。非是经开逆乱之源。而令染於恶。何因怒恶而及善。咎人而弃法。人有可诛之罪。法无可废之过。但应禁非以弘法。不可以人而贱道。切笃信于妙法。不苟党於沙门。至於耘稊稗以殖嘉苗。肃奸回以清大教。所深愿矣。傅云。未有佛法之前。人皆淳和。世无篡逆。此又未思之言也。夫九黎乱德。岂非无佛之年。三苗逆命。非当有法之后。夏殷之季。何有淳和。春秋之时。宁无篡逆。而一毫之盗。佛犹戒之。岂长篡逆之乱乎。一言之竞。佛亦防之。何败淳和之道乎。惟佛之为教也。劝臣以忠。劝子以孝。劝国以治。劝家以和。弘善示天堂之乐。惩非显地狱之苦。不唯一字以为褒。岂止五刑而作戒。乃谓伤和而长乱。不亦诬谤之甚哉。亦何伤於佛日乎。但自沦於苦海矣。轻而不避。良可悲夫。於是书生心服而色愧。避席而谢曰。仆以习俗。生常违道自佚。忽於所未究玩。其所先述。背正法而异论。受邪言以同失。今闻佛智之玄远。乃知释教之忠质。豁然神悟。而理摅足以荡迷而祛疾。虽从邪於昔岁。请归正於今日矣○其通命一篇。以佛之所云业也。儒之所谓命也。命系於业。业起於人。人禀命以穷通。命随业而厚薄。原始要终。合而通之。尤为警绝。空有一篇。广明顿渐。遍析色空。洞彻精微。辞多未能具载(弘明集)。

　　太宗

　　丁亥(正观元年)
　　帝自即位。钦奉慈门。广兴利益。开四等之日。遍烛尧云。扬六度之风。横流舜雨。意欲永空囹圄。长息烽烟。蠢蠢群生。同归仁寿。茫茫率土。共奉真如。是春命京城僧尼。并於当寺。七日行道。斋供所须。有司准给。散斋之日。总就大兴善寺(辨正论)○帝尝谓傅奕曰。佛道微妙。圣迹可师。且报应显然。屡行征验。卿独不悟其理何也。奕曰。佛是西方桀黠。诳耀彼土。及入中国。邪僻之人。取庄老玄谈。饰其妖幻之语。无益於民。有害於国。帝恶其言。不答。自是终身不齿(旧唐史)○帝舍终南山太和旧宫。为高祖置龙田寺(后为翠微寺)○帝以释明赡善识治方。诏入内殿。升御床斋。食讫对诏。广列帝王制御之术。兼陈释门大极。以慈救为宗。帝大悦。因即下勅。年三月六。普断屠杀。后於行阵之所。皆置佛寺云(本传)○十一月天竺波罗颇迦罗密多罗(此云作明知识)。一曰波颇(此云光智)。至京。初帝闻其名。遣高平王。往可汗叶护国请来。至是勑住兴善寺。道俗咨询。上召见问法。对扬无爽。赐宫禁新纳并彩段等。自是供给慰问。劳接殊伦(释教录)○释智晞。初受智者禅旨。居佛陇修禅。创造伽蓝。欲构经台。感香炉山神献木。是年十二月十八日。加坐而逝。临终诫徒巳云。吾习禅已来四十九年。背不着床(本传)。
　　戊子(正观二年)
　　三月。帝因追念初平天下时。年诛千余人。恐滞幽扃。即以御服。施诸寺僧。礼忏荐擢。乃发诏曰。自隋末创义。志存拯溺。北征东伐。所向平殄。凡所伤殪。难可胜纪。手所诛剪。将近一千。切以如来圣教。深尚仁慈。禁戒之科。杀害为重。爰命有司。京城诸寺。为建斋行道七日七夜。竭诚礼忏。所有衣服。并用檀舍。冀三途之难。因斯解脱。万劫之苦。藉此弘济(唐史)○法师智满。隋初弘法。白黑多从受菩萨戒。又往雁门川。依瓒禅师修禅法。大唐建义。乃率侣入城。高祖勑止许公宅中。武德元年。诏以满所居。为义兴寺。三年勑住京室。受业数百人。是年六月卒。师之清德高洁。具见本传○九月。帝下诏曰。神道设教。慈惠为先。玄化潜通。亭育滋始。朕恭膺大宝。抚爱黎元。矜悯之心。触类而长。是用傍求冥贶。幽赞明灵。所冀九功。惟序五福。斯应比严霜早降。秋实不登。静言寡薄。无忘惭愓。今百谷资茂。万宝将成。犹恐风雨失时。子养无寄。敢藉聪明。外慈多祉。宜为溥天亿兆。仰祈加佑。可於京城及天下诸州寺观。僧尼道士等。七日七夜。转经行道。每年正月七月。例皆准此。帝心既感圣力冥扶。虽一年旱。二年蝗。三年以往坐致太平矣(辨正论等)○释明赡。隐居太一山智炬寺。冬十月。知命将尽。入京就兴善寺。设斋辞诀。即返智炬。精勤想观。告侍者曰。阿弥陀佛来也。怡然而逝。焚身既讫。骸骨圆全。都无缝道。当其顶上。紫色晔然。遂塔于岩○法师元琬。道行纯备。慧学该洽。是年帝诏入宫。为妃嫔及皇太子诸王等。授菩萨戒(本传)。
　　己丑(正观二年)
　　正月降勑京城僧尼。於当寺每月二七日。行道转仁王大云等经。以为常式(辨正)○三月帝以诸有非乐。物我皆空。眷言真要无过释典。因波颇止京。乃下诏。所司搜扬硕德。兼闲三藏。备举十科者。一十九人。於大兴善寺。创开传译。沙门玄谟等译语。崛多律师证译。法琳惠明等执笔。承旨慧乘等证义。又勑仆射房元龄给事杜正伦尚书李孝等。参助诠定。光禄大夫太府卿萧璟。总知监护。百司供给四事丰足(释经录)○六月。召密州明净禅师。入京祈雨。大通有旨。度僧三百人(统纪)○诏以通义宫。皇家旧宅。宜舍为尼寺。仍以兴圣为名。庶神道无方。微神凯风之思(弘明)○十一月。胜光寺主僧珍。奉勑就宫。迎释迦绣像一格。并菩萨圣僧金刚等像。於胜光寺供养(辨正)○释元奘。天性早慧。经论造微。每慨。已布之典。虽蕴胸襟。未至之经。当求具觌。遂厉志往西域焉。是冬诣阙陈表。帝制不许。奘即私遁。自原州出玉关。抵高昌叶护可汗等国而去○闰十二月癸丑。诏曰。有隋失道。九服沸腾。朕亲总元戎。致兹明罚。其有桀犬。婴此汤罗。衔须义愤。终乎握节。各狥所奉。咸有可嘉。切恐九泉之下。尚沦鼎镬。八难之间。永缠氷炭。愀然疚怀。无忘兴寝。所以树立福田。济其营魄。可於建义以来。交兵之处。为义士凶徒殒身戎阵者。各建寺剎。招延胜侣。望法鼓所振。变炎火於青莲。清梵所闻。易苦海於甘露。所司量定处所。并立寺宇。具为事条以闻。称朕矜哀之意(旧史)。
　　庚寅(正观四年)
　　天下大治。米斗三文。帝於正月。有旨於胜光寺。命诸寺大德四十九人。经三七日行道。庆诸绣像。日满设千僧会。王公并来行香(辨正)○四月。波颇译宝星经十卷讫。法琳制序。谓此经乃如来初证觉道。度目连身子。及降伏魔王。护持国土。说此经也○是年。四方壁垒。咸置伽蓝。如破薛举。立昭仁寺(幽州)。破王世充。立昭觉寺(洛州)。破刘武周。立弘济寺(汾州)。破宋金刚。立慈云寺。(晋州)破霍老生立普济寺(吕州)。破窦建德立等慈寺(郑州)。破刘黑闼立昭福寺(洛州)。并官给供度。佛事弘敞。勑虞世南李伯药褚遂良颜师古岑文本许敬宗等。分撰新寺碑志(内典录)○四祖道信大师。游牛头山。时懒融居其中。祖见之问曰。在此何为。曰观心。祖曰。观者何人。心是何物。融无对。因再拜请示心法。祖曰。百千法门。同归方守。河沙妙德。尽在心源。定慧神通。悉自具足。无三界可出。无菩提可求。汝但任心自在。莫作观行。亦莫息心。触目遇缘。皆是佛之妙用。融曰。既不作观行。於境起时如何。祖曰。境缘无好丑。好丑起於心。心若不强名。妄情何由起。妄情既不起。真心任遍知。祖授法已。归于双峰(五灯)○十月慧乘法师示寂。乘释蒙据道。护法为心。身历三朝。政移六帝。频升中殿。面对天颜。英德推崇。公卿归敬○冬法师道逊(一云道逊)。因人请讲涅盘。及发题已。告四众曰。云何偈后。请寄来生。遂依文叙释。至偈而逝(一云止师子品至品果终)。送柩于山。忽有异花。绕尸而生。长一二尺。可五百茎(本传)○释法向。止江北海陵寺。能预知灾福。尝有虎搏人。向唤住令放。虎即放之。为诸虎说法。皆相随而远去。向是冬示寂。
　　辛卯(正观五年)
　　帝为穆太后。於庆善宫。造慈德寺。又於昭陵。立瑶台寺○勅法师元琬。於苑内德业寺。为皇后写藏经。又於延兴寺。更造藏经。并委琬监护。经部详正。自琬始也○梁州安养寺慧光弟子母贫。以子故袈裟。制其内衣。忽雷震而死。题其背曰。由用法衣。不如法也(僧传)○遂州赵文信。暴死复苏云。至阎罗所问何业。对曰。不读佛书。唯好庾信文集。王曰。识之否。信曰不识。王令引庾信至。乃见大龟。一身多头。作人语云。我生时好作文。诽谤佛法。故受斯报。信寤具述其事。遂州人多好猎。因此共相劝戒。改业持经(法苑)。
　　壬辰(正观六年)
　　帝诏以太原旧第。为天宫寺。追奉穆太后○於台城西。真女城内。为穆太后。又造弘福寺(辨正)○五月五日。万回法云公。生於虢州阌乡张氏○释灌顶。自大业中。止天台山。定慧两修。语默双化。是年八月七日。终於国清。寿七十二。初顶化流嚣俗。神用弘方。有村人染患将绝。顶为焚香。转法华经。疾者闻香入鼻即愈。尝於章安摄静寺。方讲涅盘经。有群海贼至寺。忽见持弓执戟人皆丈余。贼即惊退。灵应非一。且智者词旨。能持能领者。唯顶一人(本传)○十月。波颇译般若灯论十五卷讫。法琳作序。有曰。是论乃佛灭七百年后。分别明菩萨之所作也。以如幻之心。鉴非有之物。了物非物。则物物性空。知心无心。则心心体寂。穷无生理。究实相源云○法师元琬。戒德驰声。僧尼受具戒者。三千余人。王公僚佐百姓。受归戒者。二十余万。有巫者。见授戒之际。常有鬼神承受。是年造普光寺。召琬居之。杜如晦尊琬之道。常询法要。及临终召琬。愿为其世世之师(僧史)。
　　癸巳(正观七年)
　　春波颇译庄严论十三卷讫。勅庶子李伯药为序。又勅各写十部。散流海内。仍赐颇等。束帛百段。帝既踵轮王。十善化世。国内诸市。悉断屠行。普禁民间。不许宰杀。江南之地。立寨取鱼。三十余州。及其破堰取鱼。恒沙亿数。又降勅旨。悉废除之。又属岁阜时和。普度僧尼三千人。因太子染患。众治无效。勅延波颇入内。一百余日。帝每询法要。太子疾愈。颇辞出本寺。赐绫帛六十段等(辨正)○四月波颇示疾。因分散衣资。造诸净业。端坐而逝○三藏玄奘。自离唐抵罽宾大林。以至麴阇国。与胡啇八十人。渡殑伽河。彼俗以人祀天。奘与诸啇被执。将戮奘以祭。俄大风作。尘沙涨天。昼日晦瞑。彼众震惧。以奘为圣人。遂释之。至中天竺。遇大乘居士。为开瑜伽师地。入王舍城。止那兰陀寺。寺七宝所成。僧以万数。奘从上方戒贤论师。穷探大乘秘奥。日益智证○释道昂。尝於夜讲无灯。昂举掌发光明。照堂宇故。其胜道难测。常愿生安养。是年八月。见西方法乐来迎。趺坐而逝(详见本传)○释法旷。卓然正色。三衣一钵外。一无受畜。人有与语。唯言离着。以末代根机。随尘生染故也。是年舍身而逝(本传)。
　　甲午(正观八年)
</div>
    <div class="pagination">
<a href="续佛祖统纪_page10.html">上一页</a><span>...</span><a href="续佛祖统纪_page6.html">6</a><a href="续佛祖统纪_page7.html">7</a><a href="续佛祖统纪_page8.html">8</a><a href="续佛祖统纪_page9.html">9</a><a href="续佛祖统纪_page10.html">10</a><span class="current-page">11</span><a href="续佛祖统纪_page12.html">12</a><a href="续佛祖统纪_page13.html">13</a><a href="续佛祖统纪_page14.html">14</a><a href="续佛祖统纪_page15.html">15</a><a href="续佛祖统纪_page16.html">16</a><span>...</span><a href="续佛祖统纪_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
