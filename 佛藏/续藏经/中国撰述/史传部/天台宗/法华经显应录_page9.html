<!DOCTYPE html>
<html>
<head>
    <meta charset="UTF-8">
    <title>法华经显应录 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法华经显应录 - 第 9 页/共 11 页</h1>
    <div class="content">
　　润州润法师

　　尼法润。住丹阳三昧王寺。自少入道。精修禅慧。通诵莲经。日夕不替。至七十四而化。遗言令露尸施生。命弟子遵承。虫兽啖尽。唯心舌俱存。舌犹赤色。心稍黑焉。众即起塔缄奉(灵瑞集)。

　　京师尼通师

　　宋元嘉中京简静寺有尼智通。年貌姝美。信道不笃。罢嫁为梁群甫妻。后生一子年七岁。家贫无衣。为尼时有法华等数卷经。皆素绢书之。即浣捣为衣。儿着之病作。恍惚惊悸。变体剥烂。状若火疮。生白虫。日去升余。燥痛烦毒。昼夜号叫。忽闻空中告云。坏经为衣。得此剧报。旬余而死(法苑珠林)。

　　信男(凡三十二人)
　　庐山刘遗民

　　刘程之。德号遗民。汉楚元王之裔。坟典百家。尤好佛理。义照公候。辟命皆逊免之。庐山远公结十八贤莲社。推公为上客。自是卜居西林。十二年中修念佛三昧。一日萦疾注念次。见佛白毫光。又见弥陀身紫金山。毫光散彩。程之请佛摩顶。覆我以衣。佛即为摩顶。引衣覆之。又见身入七宝池。饮八功德水。饮已甘美异香发於毛孔。因告众曰。此相现时。吾净土缘至矣。即对尊像焚香祝曰。我以释迦遗教。知有西方净土。先持此香奉上释迦。次供弥陀。愿必折摄。三奉持妙法华经。所以得生。功由此经。言已向西合掌而逝。刘得如此。全是法华经力。因请众僧共转此经数百徧以助其行云(远法师庐山集)。

　　并州诵经灵舌

　　北齐武成皇帝朝并州东罕山侧。有人掘地。见一处黄白相间。忽得一物。状如两唇。中有一舌鲜红赤色。州县异之。以事申奏。上问臣僚。皆无答者。即诏沙门大统法上。上奏曰。此是持法华经者六根不坏报也。其诵千部。征验如此。帝遂勑中书高珍曰。乡是信向之人。自往看之必有灵异。珍承命而往。乃集诸持法华经僧。执炉旋绕。宣诵此经而告之曰。菩萨涅盘已经像法流行。欲无谬者。请现灵瑞。言已声诵。此之唇舌一时鼓动。有如读诵之相。四众睹见莫不毛竖。珍回奏。诏以石函缄之。立塔旌表(梁高僧传)。

　　长史张畅

　　晋有张畅为谯王长史。王与畅因事系庭尉。畅夙有正信。便即发心诵法华普门品一千徧。以求脱免。念言之至。枷锁寻即断坏。二人俱得出。晋谢敷观音传纪此。天台别行义疏引。

　　贞节处士庾诜

　　梁庾诜。字彦宝。新野人。幼听警。笃学经史。赋性夷简。特爱林泉。蔬食弊衣。不事产业。少与武帝相善。及起兵。署为平西府记室。又诏为黄门侍郎。并称疾不起。晚年专志释教。宅内立道场。六时礼忏。诵法华经。每日一徧。忽於后夜。见一道人自称愿公。容止甚异。呼诜为上行先生。授香而去。后寝病惊觉曰。愿公复来。不可久住。颜色不变。遽然而化。举室咸闻空中唱。上行先生已生弥陀净域。诏谥贞节处士。以显高烈(南史)。

　　魏州刺史崔彦武

　　隋开皇中魏州刺史博陵崔彦武。受职行部。至一邑。忽谓从者曰。吾昔在此邑中为人妇。今知旧住处。因乘马循巷屈曲至一家。命扣门。主人老翁开门相迎请入。武升堂而坐。老翁曰。官人何事至此。武即言。吾前身是汝之妻。老翁曰凭何为验。武曰。吾昔所诵法华经并金钗五只。藏东壁上。去地六七尺。其隆高处是也。其经第七卷后一纸火烧。失去文字。吾今诵此经。其后恒忘失也。因令人穿壁高处。果然得经。火损后纸。并获金钗。一如其言。主人泣曰。亡妻在日。常诵此经。金钗亦其所有。彦武又曰。庭前槐树。吾昔产时解头发置树空中。试令人探之。果得其发。主人见已悲喜交集。彦武即留衣物赐之而去(灵瑞集)。

　　并州书生

　　并州城西有一书生。未及而立之年。诵持莲经。得佛法意。誓愿焚身供养大乘。乃集数百乾蒿迭成一楼。问其故。秘而不言。忽於中夜把火自烧。迨人往救。已噬脐矣(灵瑞集)。

　　江陵岑文本

　　中书令岑文本。江陵人。少怀正信。常诵法华普门品。偶沿干乘船过吴松江。中流风作。人船俱没。文本浮在水面。闻人语曰。但念佛诵经必不死也。如是者三。自此随波达于北岸。后於江陵设斋。云徒并集。有一僧独后去。谓文本曰。天下方乱。君幸不遇害。当逢太平致富贵也。言已而去。文本忽一时食椀中得舍利二颗。获太平富贵。皆如僧言(灵瑞集)。

　　临沂王梵行

　　开皇年。临沂有王梵行。少瞽两目。其母慈念。口授法华经。诵计一万七千部。其后目虽瞽。其日夕往返。织簟缝衣等事皆无碍。人疑其别有所得。问之终不肯说。布衣蔬食。终身不娶。年七十一而终。遗言令送尸林野。任禽兽啖食。肉尽骨存。舌则不坏。色如莲华。有弟慧义以[土*敷]函盛之。香灯崇奉(灵瑞集)。

　　临沂王淹

　　王淹。琅琊临沂人。祖父皆显宦。淹官至黄门侍郎。生而鲁钝。专乐大乘。法华一部终始诵通。后病亡。有弟固。即新安太守。亦诵莲经。忽梦兄曰。吾生西方在铁叶莲华胎内。五百年华开始得见佛。以苦志诵经。故得西方之生。以鲁钝故。尚受胎报。告汝等知。当思来报。勤心经典。勿懈怠也。言已而别(灵瑞集)。

　　吴郡陆淳

　　陆淳。吴郡人。虽居俗舍。心常慕道。法华一部。日夕诵持。后忽病。一向仰卧。开眼看屋。了不暂眴。有知识僧来问疾。君何仰卧视屋耶。答曰。佛记陆淳当生夜摩天。今见彼天宫殿城阙及诸天众。以故我今顾盻不倦。过四日遂终。大业年也(灵瑞集)。

　　杨州严法华

　　大隋时有严恭。丹阳人。举家信向。常诵法华经。一时诵至宝塔品。辍经叹曰。宝塔之内有二如来。分身诸佛。其数不少。我今何为不能感见。慨叹良久。至夜忽梦一胡僧。自称法脱。语曰。若诵此经。欲见诸佛。当解说书写流通供养。斯愿可谐。恭因发心造经一百部。未及成办。忽得重病。乃更发愿增造千部。病既愈。即於杨都住宅起造经堂。若纸若笔必以净心。不行欺诈。随得便营。书生常十数人。如法供给。恭亲捡校。劳不告倦。尝有人从贷经钱一万。恭不获已与之。其人得钱。船过中流。忽尔沉覆。钱失人活。恭是日入库见元钱俱湿。颇怪之。后见贷人。方知没溺。一日忽有异僧年八十许。自云。从龟兹国来。今往罗浮山去。闻君造经。愿请一部。恭授与经。僧赠金一瓶。重四十两。愿助造经。言已而退。恭再寻访。莫知所止。又有候志。从鄱阳来。至宫亭遇风。船伴沉溺。唯志独存。有人引入庙。见神人案剑而坐。问志。还识蒋山造法华经严恭否。我欲寄钱一万入其功德。语已便隐。志次日至当涂。忽见一人自言姓许来觅候志。乃留钱一万。逼令受之而去。志思惟。方知是神钱。才到江宁。以钱付恭。恭志更弥坚。造至三千部。又有渔人夜见江中火焰焰浮来。以船迎之。乃是经一函。即严恭所造。后发愿云。无一字而不经眼。无一字而不用心。然严恭造经之多。至於子孙犹传其业。世号恭法华也。隋季盗贼纵横。闻其积善。皆相约不入其里。里人赖之(见灵瑞集并南山三宝感应录)。

　　京师史呵誓

　　唐京城西南礼谷乡史村史呵誓。少怀善道。秉节清高。常诵法华四安乐行品。时刻不辍。悲忍在怀。誓不乘马。以经云哀悯一切故也。虚约为心。名沾令史。往还京省。心悬持诵。恐逢相识。行必支经。至临终日。感异香充室。亲里同闻。埋殡十年。妻亡合葬。乘便启看。乃见舌相鲜红。因以别迁显所(珠林)。

　　冯翊李山龙

　　左监门校尉李山龙。冯翊人。唐武德中暴亡。揖其心犹温。家人不忍葬。至七日乃稣。说云。初被一使追至阎王殿前。见囚徒数千。王问龙曰。汝作何福业。答曰。诵得法华经二卷。王称大善。王即命敷座。请诵之。龙唱妙法莲华经序品第一。王曰且止。龙便下座。顾诸囚徒皆乘空而去。王称诵经之功。使闻者皆得解脱。王即遣龙再生。又勅使者引游诸狱。龙见一铁城高大。上有屋覆。傍多小窗。男女皆飞入。不复得出。龙悲惧。称南无佛。请使求出。又见镬汤涌沸等事。使者曰。汝今得免。皆经之力。汝归当设我食。龙即许之。既稣。乃见亲属经营殡具。即遣备食於水边祭之。忽见三人谢曰。君不失信也。言已而隐(太平广记)。

　　隆州令狐元轨

　　贞观五年。隆州巴西县令狐元轨。信重佛法。写法华．金刚．涅盘等经。恐致讹误。遂凭土抗禅师捡校。写已即带往岐州庄所。一日佗行。其庄为外火延烧。一时荡尽。元轨回嗟叹莫穷。因令人拨灰取金铜轴头。忽见诸经宛然。潢色犹不改。但金刚般若首题焦黑。自言所因。乃初写时。有官人能书。其人行急。不暇洁净直尔书之。由是被焚。其人现在。瑞经亦存。乃京师西明寺主神察师目见说之(出南山三宝感通录)。

　　河东董雄

　　董雄。河东人。唐贞观中为大理丞。正信奉佛。蔬食弥年。后因事与同列李敬玄．王欣俱被囚絷。雄专念法华普门品满三千徧。以求脱免。忽於一夜枷锁自落。狱吏惊怛。又重锁封札而去。雄更讽诵至五鼓时。锁仍脱落。敬玄素不信佛。及见雄此事。方知佛法之灵。王欣亦念八菩萨尊号三万徧。与雄等俱得免罪(法苑珠林)。

　　陇城袁志通

　　袁志通。陇城县人。幼年便持斋戒。诵法华．金刚二经。年二十点入军。差征八蛮。去家万里。在路持诵不绝。至南界。军败。多被损伤。恓惶不已。忽有五人乘马在前。最后一人谓通曰。汝修善果。诵念经文。余等善众守护。不能为害。汝行七里许。有一塔。可入中隐。蛮即还营矣。又见二僧谓通曰。檀越以读诵力。故适遣五人卫护。汝当精进。恒有善神匡赞。言已乘空而去。自尔凡经三阵。不被寸铁。蛮平得归。贞观八年抱疾命终。见使者追至阎王殿前。王问作何善行。通曰常持法华．金刚二经。斋戒礼忏。王闻合掌称叹善哉。追勘虚实将来所由。奏天曹捡报。王又索案自寻曰。此人更有六年寿在。告取金床玉几至殿。安设毡褥。请通上座。诵二经各满一卷而止。指令典藏使取功德案至内曰。志通诵法华．金刚各一万徧。礼佛斋忏一一在中。王曰。汝之德业甚深。应更观地狱。令知罪福不差。使领西行五里。见一大城。楼橹却敌。铁网垂下。门有狱卒。身形长大。手持铁叉。左右两立。铜狗在门口吐洋铜流注罪人。十八地狱并在其中。通见战惧。复诣王所。王曰。汝见地狱。应更勤修。是故我今乞汝长年也。通稣。述之如上(灵瑞集)。

　　秦州慕容文策

　　大业中。秦州有慕容文策。诵法华．金刚昼夜不息。一日忽有二人持文帖一通示云。阎罗大王遣追。汝可便行。策惊怕。随使至一大城。墙郭六重。门户黑暗。过已便见宫殿。阎王正坐。部卫威严。下有男女。诸国殊形。一一唱名。至文策。王问行业。策答以能诵金刚法华斋戒等事。王合掌。令所由勘典云。未合死。王判放还。策西去不知途路。忽偶一沙弥云。可随吾后来。过六重门。遇黑暗处。沙弥手执明炬遂得出而复生。策由此精苦念诵(灵瑞集)。

　　绛州癞人

　　唐绛州孤山陷泉寺有法辙禅师。山行见一癞人在土穴中从师乞食。师悯之。引归寺中。仍凿土穴安之。授与衣食。教令诵法华经。其人素不识字。加又凡鄙。师句句授之。终不辞倦。诵之将半。忽梦一僧指教。自后渐觉聪慧。及五六卷。身疮渐安。一部通利。四大全稣。佛言。经是病之良药。斯言得矣(灵瑞集)。

　　京师高文

　　龙朔年间。京师高表仁孙子高文。尝读法华经。一日乘马出顺义门。忽见两骑追捉。问之。乃曰我是阎王遣来追汝。文慞惶逃避皆不免。即被拽下马。挽却头发。如同刀割。家人舆归。至晚稣云。阎王问我何故盗僧果子。因何说三宝之过。遂依法伏罪。无敢措言。王判盗果之罪。合吞铁丸四百五十枚。四年受之。说过之罪。合耕其舌。因令放释。遂稣。少选还绝。口如吞物。通身疱赤。有苦楚相。又经一日醒云。某在地狱四日。吞丸乃尽。苦毒不可复言。方欲拔舌耕之。拔而不出。勘案所由。乃曰尝读法华经。舌不可出。遂放得活。今见在化度寺圆满师处听法忏悔云(南山三宝感通录)。

　　萧铿并婢素玉

　　龙朔三年。有司元少常伯崔义起夫妻。大不信佛。法其妻之父萧铿。辛酒不入门。专诵法华．般若数千徧。一日妻亡。为修三七。斋次。乃附婢使素玉曰。我生时虽闻有地狱而不之信。今受苦不可言。兹由汝等为我转经然灯遂得暂归。我过几日更来将素玉去冥司矣。至期果然素玉暴死。乃见一大城官府。夫人入别院。须臾火镬铁床总至。夫人受诸苦楚。忽见父萧铿坐莲华台语素玉曰。我女生时不用我语。不信善恶。常多瞋妬。今受此苦。汝归可语儿女作诸功德。使之解脱。尔时又见一婆罗门僧从空中下。教素玉诵法华．金刚．药师经一徧。并作梵声而诵。素玉并解言音。如是三日。素玉乃稣。具言上事。时有薛将军闻而敬之。设斋迎素玉。令试其经。及升座诵之。一字无遗。座中有梵僧合掌叹曰。一如西域。语音无异。合众惊讶。薛遂申奏天子。天子叹曰。百僚亦有不信佛法者。冥道若此。可不惧焉。朝贵并闻。咸生正信(咸通录)。

　　抚州优婆塞

　　抚州有华藏寺。在县南七十步。於昔李唐朝号光度寺。盖唐有优婆塞於此地专诵莲经。一日忽见老叟言。是潭陂七郎君(潭陂七郎君庙在郡祀典)告曰。愿辍诵持少顷。假道以过。且曰当为营建精舍。是夕雷电风雨大作。晓霁遽见栋梁椽桷萃迭其上。尔后优婆塞归寂。以全身塔于寺南。至本朝祥符年中。塔内忽生莲华七朵。举郡异之。太守申奏。改赐今额(抚州图经)。

　　冀州张秉

　　张秉知冀州。日有盗劫民财。又奸其女子。父母告诉。公怒。命设架钉盗於门。三日即醢之。议者快焉。后数岁。忽被摄至阴府。闻殿上珠箔下厉声曰。张秉争得非法杀人命。引到狱面对之。即见一囚血肉淋漓。泣曰。尔非法杀我。今无受生处。公方忆是冀州之贼。即诟之曰。糜汝万躯未足雪彼父母之耻。尚敢诉乎。旁有一吏曰。五刑自有常典。亦不得憾其诉矣。公视之。乃从事河阳日一幕典。公曰为之柰何。曰幸公算未尽。但遣其受生即可。公窘怖叩吏所遣之术。吏曰遣功之大无如妙法莲华经。公即许诵百部。添至千部囚亦不舍。吏曰不必尔多。但贵长久。何似日持一部终身不忘耶。秉依言诺之。囚忽释去。秉既再稣。即毕世不忘持诵矣(乐善集)。

　　无为军李遇

</div>
    <div class="pagination">
<a href="法华经显应录_page8.html">上一页</a><span>...</span><a href="法华经显应录_page4.html">4</a><a href="法华经显应录_page5.html">5</a><a href="法华经显应录_page6.html">6</a><a href="法华经显应录_page7.html">7</a><a href="法华经显应录_page8.html">8</a><span class="current-page">9</span><a href="法华经显应录_page10.html">10</a><a href="法华经显应录_page11.html">11</a><a href="法华经显应录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
