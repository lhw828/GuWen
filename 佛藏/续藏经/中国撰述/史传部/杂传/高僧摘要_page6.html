<!DOCTYPE html>
<html>
<head>
    <meta charset="UTF-8">
    <title>高僧摘要 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高僧摘要 - 第 6 页/共 8 页</h1>
    <div class="content">
　　姓韩绛县人。童齓慷慨。敏俊逸群。年十七。剃染慧照禅师。大历八年。纳戒於衡岳希澡律师所。乃曰。大丈夫。当离法自净。焉能屑屑事细行于布□耶。遂谒石头禅师。密证心法。住药山焉。一夜明月陟山巅大笑一声。声应澧阳东九十许里。其夜澧阳人。皆闻其声。尽云是东家。明辰展转寻问。直至药山。徒众云。昨夜和尚山顶大笑是欤。自兹振誉。遐迩喧传。元和中。李翱为考功员外郎。坐李景俭谪。出为朗州刺史。翱闲来谒俨。遂成警悟。又初见俨执经卷不顾。侍者白曰。太守在此。翱性褊急。乃倡言曰。见面不似闻名。俨乃呼。翱应唯。曰太守何贵耳贱目。翱拱手谢之。问曰。何谓道耶。俨指天指净缾曰。云在青天水在缾。翱于时。暗室已明。疑氷顿泮。寻有偈云。炼得身形似鹤形。千株松下两函经。我来相问无余说。云在青天水在缾。又偈。选得幽居惬野情。终年无送亦无迎。有时直上孤峰顶。月下披云笑一声。俨于大和二年。合掌而寂。

　　释恒政

　　姓周平原人。未入法前。幼入乡校。见佛经。耽味不舍。就本州延和寺诠澄法师。受诵经法。既登戒已。问道于嵩少。决了无壅。遁迹三峰。放荡自在。无几入太一山中。甫行风教。学人蚁慕。太和中。文宗皇帝酷嗜蜃蛤。一日御馔中。盈柈而进。有擘不张呀者。帝观其异。即焚香祝之。俄为菩萨形。梵相克全。仪容可爱。遂至于金粟檀香。合以玉绵锦覆之。赐兴善寺致礼。始宣问群臣。斯何瑞也。相国李公德裕奏曰。臣不足知惟知圣德昭应其诸佛理。闻终南山有恒政禅师。大明佛法。博闻强识。诏入宣问。政曰。贫道闻物无虚应。此乃启沃陛下之信心耳。故契经中。应以此身得度者。即现此身而为说法。帝曰菩萨身已见。未闻说法。政曰。陛下睹此为。常非常耶。信非信耶。帝曰。希奇事。朕深信焉。政曰。陛下已闻说法了。皇情悦豫。得未曾有。敕天下寺院。各立观音像以答殊休。因留政内道场中。累辞入山。宣住圣寿寺。至武宗即位。忽入终南。或问其故。曰吾避仇。乌可已乎哉。后终山舍。年八十七。阇维。收舍利四十九粒。以会昌三年九月四日入塔。

　　船子德成

　　节操高邈。度量不群自印心于药山。与道吾云岩。为同道。交洎离药山。乃谓同志曰。公等应各据一方建立药山宗旨。尔率性踈野。惟好山水。乐情自遣。无所能也。他后知我所止之处。若遇灵利座主。指一人来。或堪雕琢将授生平所得。以报先师之恩。遂分。至秀州华亭。泛小舟随缘度日。以接四方往来。人莫知其高蹈。因号船子和尚。道吾后到京口。遇夹山上堂。僧问。如何是法身。山曰。法身无相。曰如何是法眼。山曰。法眼无瑕。道吾不觉失笑。山便下座请问。适来祗对这僧话。必有不是。致上座失笑。望不吝慈悲。吾曰。和尚一等是出世。未有师在。山曰。甚处不是。望为说破。吾曰。不须说。请和尚却往华亭船子和尚处去。山曰。此人如何。吾曰。此人上无片瓦。下无卓锥。和尚若去。须易服而往。山乃散众束装。直造华亭。船子才见便问。大德住甚么寺。山曰。寺即不住。住即不似。师曰不似。似个甚么。山曰。不是日前法师曰。甚处学得来。山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。山拟开口。被师一桡。打落水中。才上船师又曰道道。山拟开口。师又打。山豁然大悟。乃点头三下。师曰。竿头丝线从君弄。不犯清波意自殊。山遂问抛纶掷钓。师意如何。师曰。丝悬绿水浮。定有无之意。山曰。语带玄而无路。舌头谈而不谈。师曰。钓尽江波。金鳞始遇。山乃掩耳。师曰。如是如是。乃嘱曰。汝向去。直须藏身处没踪迹。没踪迹处莫藏身。吾二十年。在药山。祇明斯事。汝今既得。但向深山里。镢头边。觅取一个半个接续。毋令断绝。山乃辞行。频频回顾。师遂唤阇黎。山乃回首。师竖起桡子曰。汝将谓别有。乃覆舟入水而逝。

　　九峰道旻禅师

　　时石霜庆诸禅师归寂。众请首座继席。九峰曰。须明先师意始可。座曰。先师有甚意。峰曰。先师道。休去歇去。冷湫湫地去。一念万年去。寒灰枯木去。古庙香炉去。一条白练去。其余即不问。如何是一条白练去。座曰。这个祇是明一色边事。峰曰。元来未会先师意在。座曰。你不肯我那。但装香来。香烟断处。若去不得。即不会先师意。遂焚香。香烟未断。座已脱去。峰拊座背曰。坐脱立亡。即不无先师意。未梦见在。

　　释鉴空

　　姓齐。吴郡人。少小贫苦。惟勤于学。元和初。游钱塘。属其荒俭。乃议求餐于天竺寺。至孤山寺西。馁甚不前。因临流雪涕。悲吟数声。俄有梵僧。临流而坐。顾空笑曰。法师秀才。旅游滋味足未。空曰。旅游滋味。则已足矣。法师之呼。一何乖谬。盖以空未为僧时名君房也。梵僧曰。子不忆讲法华经於同。德寺乎。空曰。生身已四十五岁。盘桓吴楚间。未尝涉京口。又何洛中之说。僧曰。子应为饥火所烧。不暇忆故事。遂探囊出一枣大如拳许曰。此吾国所产。食之者。上智知过去未来事。下智止於知前生事耳。空饥极。食枣。掬泉饮之。忽欠呻。枕石而寝。顷刻乃悟忆讲经于同德寺。如昨日焉。因增涕泣。问僧曰震和尚安在。曰专精未至。再为蜀僧矣。今则断攀缘也。神上人安在。曰前愿未满。悟法师焉在。曰岂不记香山石像前。戏发大愿乎。若不证无上菩提。必愿为赴赳贵臣。昨闻已得大将军矣。当时云水五人。唯吾得解脱。独汝为冻馁之事也。空泣曰。某四十许年。日唯一餐。三十余年。拥一褐。浮俗之事。决断根源。何期福不完。坐于饥冻。僧曰。由师子座上。广说异端。使学空之人。心生疑惑。戒珠曾缺。膻气微存。声浑响清。终不可致。质个影曲。报应宜然。空曰为之柰何。僧曰今日之事吾无计矣。他生之事。警于吾子焉。乃探钵囊。取一鉴背面皆莹彻。谓空曰。要知贵贱之分。修短之期。佛法兴替。吾道盛衰。宜一鉴焉。空览照久之。谢曰。报应之事。荣枯之理。谨知之矣僧收鉴入囊。遂挈而去。行十余步。旋失所在。空是夕投灵隐寺出家。受具足戒。后游名山。愈高苦节。

　　释恒超

　　姓冯。范阳人。祖父修儒。而家富巨万。超生而聪慧。年十五。早通六藉。犹善风骚。忽一日因。阅佛经。洗然开悟。乃叹曰。人生富贵。喻等幻泡。唯有真乘。可登运载。遂投驻跸寺出俗。昼夜进修。而属师亡。遵释氏丧仪。守礼无怠。梁乾化三年。住五台山。受木叉戒。由是远求名匠。阻两河间。乃止于本州。魏博并汾之间。学大小乘经律论。计七本。龙德二年。挂锡于无棣。超曰。此则全齐旧壤邹鲁善邻。遂止开元枷蓝东北隅。置院讲诸经论。二十余年。宣导各三十余徧。齐鲁之间。造秀不远数百里。造其门以喆难。诸公一睹超容。傍听议论。参乎子史。证以教宗。或问因明。超答以诗一首。辞新理妙。皆悉叹降。时郡守李君。素重高风。欲飞章举赐紫衣。超闻惊愕。遂命笔为诗云。虚着褐衣老。浮杯道不成。誓传经论死。不染利名生。厌树遮山色。怜窗向月明。他时随范蠡。一棹五湖清。李君复令人劝勉。愿结因缘。超确乎不拔。

　　释法聪

　　姓梅。南阳新野人。八岁出家。卓然神秀。正性贞洁身形如玉。蔬藿是甘。无求滋馔。及长成立。风操逾厉净施厚利。相从归给。并回造经藏三千余卷。备穷记论。年二十五。东游嵩岳。西涉武当。所在通道。惟居宴默。因至襄阳伞盖山。白马泉。筑室方丈。以为栖心之宅。入谷两所置兰若舍。初梁晋安王。来都襄雍。承风来问。将至禅室。马骑将从。无故却退。王惭而返。夜感恶梦。后更再往。马退如故。王乃洁斋。躬尽虔敬。方得进见。初至寺侧。但睹一谷。猛火洞然。良久伫望。忽变为水。经停倾仰。水灭堂现。以事相询。乃知尔时入水火定也。堂内所坐绳床。两边各有一虎。王不敢进。聪乃以手按头着地。闭其两目。召王令前。方得展礼。因告境内多被虎灾。请求救援。聪即入定。须臾有十七大虎来至。便与受三归戒。敕勿犯暴百姓。又命弟子。以故衣系诸虎颈。满七日已。当来于此。王至期日。设斋众集。诸虎亦至。便与食解布。遂尔无害。其日将王临白马泉。内有白龟。就聪手中取食谓王曰。此是雄龙。又临灵泉。有五色鲤。亦就手食。云此雌龙。王与群吏嗟赏其事。大施而旋。有凶党左右数十人。夜来劫所施之物。遇虎哮吼。遮遏其道。又见大人倚立禅室。傍有松树。止至其膝。执金刚杵。将有守护。遂表奏闻。敕徐摛就所住处。造灵泉寺。聪住禅堂。有白鹿白雀。驯伏栖止。行往所及。慈救为先。忽遇屠者。驱猪百余头。聪三告曰。解脱首楞严。猪遂绳解散去。诸屠大怒。将事加手。并仡然不动。便归过悔罪。因断杀业。又于汉水渔人牵网所。如前三告。引网不得。方复归心。空网而返。又荆川苦旱。长沙寺遣僧至聪所请雨。使还大降。陂池皆满。高祖遣庐陵王重请下都。确乎不许。后至庐阜。骠骑威王。因从受戒。劝请还台。聪志存虚静。潜泝西上。遁隐荆部神山。湘东王承闻。驰驾山门。伸师襄之礼。频请下都。固辞不许。武陵上蜀。从受归戒。及宣帝末临。亦同前敬。聪每入道场。必涕泗翘。仰普贤授记。天花异香。音乐冥发。以梁大定五年九月。无疾而化。

　　释贞辩

　　中山人。少知出尘。长誓修学。暇则刺血书经。又针血画立观自在像。慈氏像等。尝因行道困息。有二天女来相挠恼。辩誓之曰。我心匪石。以神咒却之。自此道胜。魔亦无踪。辩负笈抵太原城听习。时中山王氏。与后唐李氏。封境相接。虞其觇间者。并州城内。不容外僧。辩由此驱出。遂于野外古冢间宿。会武皇帝畋游。冢在围场中。辩固不知。方将入城赴讲。见旌旗骑卒缩身。还入穴中。武皇疑。令擒见。问其故。遂验冢中敷草座案砚。疏钞罗布。遂命入府供养。时曹太后深加仰重。辩诉于太后曰。止以学法为怀。久在王宫。不乐如梏械耳。武皇纵其自由。乃成其业。

　　释妙普

　　号性空。汉州人。久依黄龙死心。密受心印。品格高古。气宇宏迈。因慕船子遗风。抵秀水。结庵于青龙之野。别无长物。唯吹铁笛。以自娱。好吟咏。尝赋山居诗云。心法双忘犹隔妄。色尘不二尚余尘。百鸟不来春又过。不知谁是住庵人。示众偈曰。学道犹如守禁城。昼防六贼夜惺惺。中军主将能行令。不动干戈治太平。宋建炎初。贼徐明叛。道经乌镇。肆意杀戮。民惧逃亡。普闻叹曰。众生涂炭。吾盍救之。乃荷策而行。直诣贼所。贼见伟异。疑必奸诡。询其来处。答曰禅者。问何所之。云往密印寺也。贼怒欲斩。普曰。大丈夫要头便取。奚以怒为。吾死必矣。愿得一饭。以为送终。贼奉肉。普供佛出生如常仪。曰孰当为我文以祭。贼笑不答。普索纸笔大书曰。呜呼唯灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉至哉。赖有出尘之道。悟我之性。与其妙心。则其妙心。孰与为邻。上同诸佛之真化。下合凡夫之无明。纤尘不动。本自圆成。妙矣哉。妙矣哉。日月未足以为明。乾坤未足以为大。磊磊落落。无挂无碍。六十余年。和光混俗。四十二腊。逍遥自在。逢人则喜。见佛不拜。笑矣乎。笑矣乎。可惜少年郎。风流太光彩。坦然归去付春风。体似虚空终不坏。尚飨。遂举筯饫肉。贼徒大笑。食罢曰。劫数既遭离乱。我是快活烈汉。如今正好乘时。便请一刀两段。乃大呼斩斩。贼骇异。稽首谢过。令卫而出。於是民之庐舍少长无恙。僧问既见佛。为甚不拜。普掌之曰会么。曰不会。又掌曰。家无二。主绍兴冬。自造大盆。凿穴塞之。修其书。寄雪窦持禅师曰。吾将水葬矣。壬戌持至。普尚存。乃作偈嘲曰。咄哉老性空。刚要馁鱼鳖。胡不索性去。只管向人说。普笑曰。迟兄证明耳。徧告遐迩众集。普示法要说偈曰。坐脱立亡。不若水葬。一省柴烧。二免开圹。撒手便行。不妨快畅。是谁知音。船子和尚。高风难继百千年。一曲渔歌少人唱。遂趺坐盆中。口吹铁笛。顺潮而下。众皆随至海滨。普去塞。戽其水洄漩。众拥观。水涓滴不入。乃乘流而住。歌曰。六十余年返故乡。没踪迹处妙难量。真风徧寄知音者。铁笛横吹作散场。人望目断。尚闻笛声。呜咽于苍茫之间。遥见以笛掷空而没。众号泣。竞图像事之。后三日。见于沙上趺坐如生。道俗迎归。留五日。阇维。舍利大如菽。有二鹤徘。徊空际。火尽始去。塔于青龙庵。

　　释了性

　　号大林。武氏子也。宋武公之后以谥为姓。少即。好学聪睿天启。初依安和尚剃发。登具戒。历诸讲席。精究三藏。后遇真觉国师。启迪厥心。既而周游关陕河洛襄汉。访诸耆德。如栢林潭。关辅怀南阳慈。诸公皆以贤首之学。着称一时。性悉造门领旨。及归。复从真觉至五台。未几真觉化去。遂北游燕蓟。晦迹魏阙之下。优游江海之土。与世若将相忘。成宗征居万宁。声价振荡内外。至大间太后。创寺台山曰普宁。延居为第一代。足迹不入城隍不谒权贵。人或忌之。性闻尝曰。予本以一介苾刍。蒙天子处之以巨剎。惟乃夙夜弘法匪懈。图报国恩不暇。余复何求。虽有藏仓毁沮之言。其如青蝇止棘樊耳。顾予命之不遭。道之不行。则纳履而去。何往而不可也。时元世。因尊宠西僧。其徒众甚盛。出入骑从。拟若王公。天下名德诸师。莫不为之致礼。师惟长揖而已。顾谓众曰。吾闻君子。爱人以礼。何可屈节自取卑辱。苟为之屈。非謟则佞。识者高尚其义。至治改元九月三日示寂。塔于竹林之墟。谥曰弘教。

　　释大同

　　字一云。越之上虞王氏子。父友樵。母陈氏。妊十月。父昼坐堂上。忽见庞眉异僧。振锡而入。父起揖曰。和尚何来曰昆仑山。竟排闼趋内。急追。闻房中儿啼声。父笑曰。吾儿得非再来者乎。母叹曰。是子般若种也。命入会稽崇胜寺剃发。闻春谷法师。讲清凉宗旨。往依之。尽得其传。又谒古怀肇公。精四法界观。因春谷移主宝林。乃谓师曰。子之学。精且博矣。恐滞心于粗执。但益多闻。缚于知见。诚非见性之本。宜潜修而涤之。于是命出钱塘。谒晦机熙禅师。见其挥尘之间。师之夙习见闻。一时荡绝。惟存孤明。耿耿自照。如是者阅六寒暑。晦机深嘉其志。又闻天目中峰。法道之盛。往参。便有终焉之意。中峰一日召而勉曰。贤首一宗日远而日微矣。子之器量。足以张之。毋久滞此。特书偈读清凉像。付以遣之。师大喜曰。吾今始知万法本乎一心。不识孰为禅。又孰为教也。还宝林。复侍春谷。且告中峰之意。谷随命分座。讲杂华经。时宋官徐天佑。王易简。相与崇奖。声光焕着。郡守范公。怜春谷腊高。欲风之让席。乃设伊蒲。亲与师言。师毅然动容曰。其所贵乎道者。在师弟之分耳。分明可以垂训后学。苟乘其耄。而攘其位。岂人之所为哉。明公固爱我。使陷于名义。实伤之也。范不觉避席谢曰。吾师诚非常人。岂吾所能知也。延佑初。出主萧山净土寺。次迁景德。元命住嘉禾之东塔。随改宝林。乃放终南草堂故事。辟幽舍。招来俊人。故天下学者。莫不担簦蹑屩。集其轮下。至正初。赐佛心慈济妙辩之号。并金襕僧伽衣。元臣泰不华守越苦旱。力请师祷。师爇臂香于玄度塔下。雨即大澍。至太祖高皇帝御极。设无遮大会于钟山。召师入见武楼。师时年八十。免拜跪。次日赐宴禁中。事竣。赐内库白金数镒。并珍物。荣其归。师持律甚严。一钵外无长物。惟有书史五千余卷。洪武二年十二月内。示微疾。次年年春十日。登座说法。辞众归方丈。端坐而化。世寿八十二。僧腊六十有五。阇维征异甚多建塔于竹山。所着有天柱稿。宝林类编。各若干卷。

　　释慧日

　　号东冥。天台贾氏子。即宋相贾似道之诸孙。及似道责戍师尚幼。志求出家。依县之广严寺平山和尚。落发受具。年二十二。闻栢子庭讲台教。于赤城。师趋座下。未几能领大义。子庭叹曰。投丸于峻坂。不足以喻其机之疾也。吾道藉子大昌乎。一日假寐。恍见竹横地下。竹上凝者。白粥粲然。师卧地食之。既觉。言于子庭。庭为解曰。竹与粥同音。子得就地而食。殆非缘在上下天竺乎。于是渡钱塘。谒竹屋净法师。于上竺。命典客寮。掌堂僧籍。竹屋化去。时湛堂澄公继其席。廷师居后堂。年余出主吴山圣水。元至正四年。住荐福。历三[禾*冀]。下天竺灾。元臣高纳麟。请师新之。寺宇告成。王溍为之记。四年。迁上竺。师知缘在。夙夜罔怠。凡寺中所制一重缉之。元顺帝闻。特赐慈光妙应普济之号。并金襕衣以征之。十六年。退隐于会稽岩壑间。人无识者。元相达识帖穆尔遣使物色得之。力请还山。凡两住上竺。二十五年。至於明朝。太祖洪武二年。诏赴蒋山佛会。命礼部给馔。明日召见奉天殿。百僚咸集。僧若鱼贯。惟师腊最高。朱颜白眉。班居前列。上亲问升济沉冥之道。师备奏称旨太祖顾谓僧众曰。迩来学佛者。惟饱餐优游。沉埋岁月。如金刚楞伽心经。皆摄心之要典。何不研穷其义。今有不通者。当质诸白眉法师。自后召见。太祖但以白眉呼之。而不名也。尝与别峰同法师。金碧峰禅师辈。赐食禁中。因奏瓦棺寺。隋知者大师。释法华之所。不可废。太祖命就天界。别建室庐以存其迹。诏师开山说法。五年孟春。复于锺山。建水陆大斋。命师说毗尼戒。太祖亲率百僚临听。事峻辞归上竺。谢院事。日修弥陀忏。以臻净业。十二年秋七月。一夕梦青莲花。生方池中。芬芳袭人。窹告众曰。吾生净土之祥见矣。后四日。趺坐合爪而寂。世寿八十九。僧腊七十三。越十日。奉全身藏于寺之西峰妙应塔院。

　　释应能

　　伪姓杨。实建文君也。太祖之嫡孙。懿文太子之长子。封皇太孙。讳允炆。生时顶颅颇偏。太祖抚之曰。半边月儿。及读书甚聪颕。一夕懿文太子与侍。太祖命新月诗。太子吟云。昨日严陵失钓钩。谁人移上碧云头。虽然未得团圆相。也有清光徧九洲太孙吟云。谁将玉指甲。搯破上天痕。影落江湖里。蛟龙不敢吞。太祖览之不悦。盖未得团圆。影落江湖。皆非吉兆。洪武三十一年。太祖大渐。乃授以小箧。封钥甚密。戒於急难方开。是年五月十六日即位。年二十有三。明年改元建文。召方孝孺。为翰林侍讲。直文渊阁。日讲周官礼。变更太祖旧制。于是诸王多不逊服。乃曲加恩礼。侍读太常卿黄子澄。兵部尚书齐泰。议削诸王之权。谋者先燕。命侍郎张炳。都指挥使谢贵。察燕动静。遂逼燕起靖难师。南讨黄齐。建文四年六月十三日。破金川门。帝纵火焚宫。启太祖遗箧视之。得杨应能度牒。剃刀。袈裟缁服。遂削发。自御沟出遁。云游四方。自湖湘入蜀云南。复闽。入广西。横州南门寿佛寺。居十五年。升座演法。归者甚众。所至成大法席。人不知是帝也。复往南宁。居一萧寺。衲子云集。师为随缘开示。一众欢然。久之至思恩州。立于当道。值知州出。从者呵之。师言我是建文皇帝也。自滇历闽至此。今老矣。欲送骸骨归帝乡巡按御史闻于朝。赐号老佛。命驿。送至京师。乃赋诗云。流落江湖四十秋。归来不觉雪盈头乾坤有恨家何在。江汉无情水自流。长乐宫中云影暗。昭阳殿里雨声愁。新蒲细柳年年绿。野老吞声哭未休。及至京。朝廷未审虚实。以太监吴亮曾经侍膳。使审之。师见亮即呼曰。汝非吴亮耶。曰不是。师曰我昔御便殿曾弃片肉于地。汝伏地餂食之。何得忘也。亮稽首大恸。已而取入西内供养。卒于宫中。

　　释达观

　　句曲沈氏子。十七剃发。游方。闻诵张拙偈。至断除妄想重增病。趋向真如亦是邪。大疑。一日斋次忽悟。乃曰。使我在临济德山座下。一掌便醒。安用如何若何。游京师因神宗皇帝。手书金刚经汗下渍纸。疑更当易函遣近侍质师。师进偈曰。御汗一滴。万世津梁。无穷法藏。从此放光。帝大悦。癸卯秋。忽妖书发。帝见章奏甚怜之。法不能免。因逮及拷讯。时神色自如。抵死不屈。腊月五日入狱。法司定罪论死。师说偈曰。一笑繇来别有因。那知大块不容尘。后兹收拾娘生足。铁橛花开不待春。索浴罢嘱侍者曰吾去矣。幸谢江南诸护法。说偈端坐而逝(观千五台山。累载藏经板至径山重刻书本。转发楞严寺流通。洵莫大之功也)。

　　释憨山德清

　　金陵全椒蔡氏子。母感异梦而生。年十二礼京之报恩西林师剃发。十九受具。听讲华严十玄门。至海印森罗常住处有得。遂游方。与妙峰为友。初参遍融乞指示。融默然直视以接之。寻阅肇论。至梵志出家。白首而归。邻人见之曰。昔人犹在耶。志曰吾犹昔人。非昔人也。忽悟。乃曰。今日始知鼻孔向下。时妙峰见之喜曰。何所得耶。师曰。夜来两个铁牛斗入水中去也。至今绝消息。峰笑曰。且喜有住山本钱。又参笑岩。岩问。你从何处来。曰南方。岩曰。记得来时路否。曰一过便休。岩曰。子却来处分明。师便礼拜。住东海牢山。闻望籍甚。皇太后李。特礼殷重焉。后遭无妄之谤。假道士奏论于神宗皇帝。朝中宰辅。多深惜。师遂蒙圣旨衿察。坐以私创寺院。遣戌雷州。至韶阳礼祖。偈曰。曹溪滴水自灵源。流入沧溟浪拍天。多少鱼龙争变化。源头一脉尚冷然。越十有一年丙午。皇长孙生。恩赦免戌。复留曹溪。往来端州。九载始还僧服。丙辰冬。过江右之双径。为达大师秉炬。缁索骈集。山谷为之喧动。后抵匡山。韶阳郡守。力请居曹溪。师曰。曹溪是吾昔日所欲修缉也。遂杖锡遄行。度岭。吟曰。五云一望入南安。万迭千洄六六滩。行到水穷山尽处。梅花无数岭头看。越明年癸亥。忽告众曰。缘与时违。化将焉托。一期事毕。吾将归矣。索浴更衣端坐而逝。塔全身于韶之南华寺。南二里天子岗。迎归匡山。历二十余载。地湿虫蚁。半蚀其龛。请归曹溪。途中弟子辈。因龛缝睹师。状貌如生。发爪俱长。以金漆其身。造寺供养。称肉祖云。

　　释雪峤圆信

　　鄞县朱氏子。二十九岁出家。行脚无有人处。后访秦望山妙祯山主。主举他心僧因缘。一僧参曰。那里来。僧曰天竺来。他心曰。我闻有三天竺。你那一竺来。速道速道。师自是疑情顿发。次日曳杖至石头上高提曰。那一竺来。速道速道。忽前后际断。返天台。抬头见古云门三字。大悟。途中作偈曰。一上天台云更深。脚根踏断草鞋绳。比丘五百无踪影。见得他时打断筋。因入双髻。诛茅。次参云栖龙池。出世日。拈香供云门匡真偃禅师。后东塔开堂。又供龙池。示疾书偈曰。小儿曹。生死路上须逍遥。皎月氷霜晓。吃杯茶。坐脱去了。塔全身于云门。

　　万如禅师语云

　　身心一如。身外无余。人间天上。本无所拘。即此物。非他物。南北东西毫不差。千圣从来同一脉。若也向外苦驰求。奔到驴年恐未歇。回光反照无多子。黄檗棒头曾漏泄。知音须是个中人。不是知音莫饶舌。德山入门便棒。临济入门便喝。截断诸方烂葛藤。指出当人活泼泼。贵乎直下便承当。佛祖直教眼里屑。祇如直指本分一句。作么生道。夜半碧云笼古殿。天明海岸迸金乌。

　　释林野

　　姓蔡。长乐人。生即绝腥。依本里金锺寺。道然本然两叔出家。志存释典。离蜀之江南。入讲肆。大明天启丁卯。息肩当湖。会毛俞诸公。于德藏斋头。谈楞严。即留掩关阅藏。适反送密云师语录。展卷。至参禅偈曰。一念未生前。试看底模样。顿觉疑情猛发。寝食俱亡。至庚午春。密老人过当湖。因遣护关子传话。嘱云。教他关中莫妄想。此心益疑。不觉失足堕楼。如梦忽觉。便会一念未生前的道理。遂破关。走姑苏。见密师于清凉庵。力为参究。时老人举世尊初生。便解指天指地。汝诸人。犹向老僧拟讨甚么碗。拽拄杖一时打散。自此全身脱落。深彻棒喝之旨。乙亥冬。于素履黄公园中付拂。

　　释通乘

　　号石车。金华朱氏子。二十六岁。依天真为僧。云门禀具。阅六祖不思善公案。有省。遍参知识。后谒天童於金粟。童问。那里来。师曰云门。童曰。几时起身。师打圆相。童曰。莫乱统。师曰。千里同风。今日特来。亲领痛棒。童曰。既千里同风。又来作么。师翘左足。童曰未在。师翘右足。童曰错也。师曰。风吹别调中。童休去。入室次。童举手曰。我手何似佛手。师拂袖便出。次继席金粟。上堂。诸佛出世。为一大事因缘。达磨西来。指人见性成佛。金粟不谙老婆禅。祇要诸人棒下见血。若也恁么会得。触处逢渠。纤毫不立。垂手人间。和光化物。既然触处逢渠。且道渠是阿谁。毫厘有差。天地悬隔。喝一喝。

　　释通忍

　　号朝宗。常州陈氏子。弱冠出家。谒天童於金粟。茫无所入。遍礼诸方。后随童赴育王请。寺碑有刻大千禅师垂语云。山中猛虎。以肉为命。何故不食其子。被童逼拶。坐卧不安。经两旦。蓦然除去鲠胸之物。趋见童下。语曰。惟人自肯乃方亲。童曰。亦未在。师笑曰。和尚只做得大千儿孙。便出。已而闻童自答曰。自肉食不尽。方省悟未在之旨。住后上堂。僧问狗子佛性。赵州因甚道无。师曰。一字入公门。九牛拔不出。居士问。如何是百姓日用而不知。师曰。上大人丘乙己。士不觉失笑。师乃大笑曰。元来是你家常茶饭。士无语。又居士阅语录。至敛手哭苍天处。笑问曰。他当时为甚么哭。师曰。你今为甚么笑。曰弟子解他这一哭不得。师曰。你今还解得你这一笑么。曰我笑他这一哭。师曰。他正哭你这一笑。

　　释通琇

　　号玉林。蓉城杨氏子。澄江请磬山不赴。师破关来见。叉手曰。狂儿国土。父不容过。者个峰头。还是老汉住处么。山曰。你且站下脚。我与汝道。师掀倒香案便出。山高声曰。将拄杖来。师遥应曰。剑去久矣。住后上堂。有一句子。河沙剎土。三世诸佛不能说。西乾东震。历代祖师不能说。天下善知识不能说。先师亦未曾说。琇上座今日既居此位。为众分明举似去也。良久曰。元正启祚。万象咸亨。僧问。如何是定。师曰。颠颠倒倒。曰如何是慧。师曰。愚愚痴痴。曰如何是定慧总持。师曰。又颠倒又愚痴。上堂。众竞出问话毕。师曰。欲钓鲸鲵澄巨浸。却嗟蛙步滞泥沙。掷拄杖下座。

　　释通云

　　号石奇。雪窦结制云。祇如诸方结制。厨库丰足。事事次第。物物有余。九十日内一期安坐。始成个模样。雪窦者里。上无片瓦。下无卓锥。直得一物也无。蓦竖拂子云。向这里。急须荐取。不得无绳自缚。所谓本自无疮。勿伤之也。不然。倚他门户傍他墙。刚被时人唤作郎。元旦召众云。一年三百六十日。今朝是最初一日。若有道得最初句。便乃年新。月新。日新。日日新。时时新。刻刻新。新新无住。于无住中。不妨天是天。地是地。山是山。水是水。僧是僧。俗是俗。未尝移易一丝毫。所以道。是法住法位。世间相常住。小参云。今日腊月三十夜。年穷岁尽之际。幸然无些子事。今于无事中。山僧为汝商量。大众。既然无事。且道又商量个甚么。若明得办得。便春夏秋冬。生住异灭。人事消长。时节迁流。物我道同。古今不二。不见僧问古德。年穷岁尽时如何。德云。东村王老夜烧钱。看他古人明得办得的。向结角罗纹处。恁么答话。岂不绰绰有余裕哉。又示众云。当阳一着。独露无遮。八面玲珑。十方轩豁。明眼作证。岂敢囊藏。直得琼楼玉殿。百草头上全彰。千丈报身。瓦砾堆边顿现。尘尘尔。剎剎尔。突出无位真人。发明现成公案。直饶三世诸佛。历代老古锥到来。个个退身有分。正当恁么时如何。水归大海波涛静。云到苍梧气象闲。

　　释通贤

　　号浮石。平湖赵氏子。受密老人付嘱。住报恩。腊八示云。自舍皇宫入雪山。六年冷坐绝追攀。谁知今夜蒲团上。绀目无端发眚斑。山僧恁么告报。祇要诸人拈却炙脂帽子。脱下鹘臭布衫。便见古释迦不先。今弥勒非后。一切时中。不倚一物。净裸裸上无攀仰。赤洒洒下绝己躬。千圣不能知。万灵安可测。一切坐断。不漏丝毫。又新正解制示云。才拴意马不多时。顷刻隆冬又过之。耳畔只闻锣鼓闹。声声敲入鬓成丝。大众。还有不随声色转变者么。等闲识得东风面。万紫千红总是春。到恁么地。可谓知归。若有人问从甚处来。切莫道报恩来。因甚如此。不将平实对。正要使他疑。故道泰不传天子令。时清休唱太平歌。复举世尊一日。与阿难行次。路见古塔。世尊便作礼。阿难云。此何人塔。世尊云。过去诸佛塔。阿难云。是谁弟子。世尊云。是我弟子。阿难云。应当如是。大众。既是过去诸佛。为何又是现在世尊弟子。既是世尊弟子。为何又作礼。如是推求。一一相反。阿难为何又言。应当如是。能向这里。明得透得。一切有为法当体即无为。

　　释行元

　　号百痴。闽漳浦蔡氏子。幼习儒。怙恃继失。依兄居住。年二十。功名不就。因憩同安邑邸。夜梦有人呼曰。时至矣。速前去。明晨行。遇真戒师。偕入长泰石狮岩。礼求剃发。大明崇祯甲戌春。往黄檗。参费隐和尚。凡有所问。被痛棒打出。未几证入玄奥。命掌记室。戊寅。费老人主金粟。师为西堂。付衣拂。回建宁莲峰住静。辛巳冬出世。随移宝峰百山二剎。及浙之太平长庆。戊子夏初。海盐护法徐觐周等。以金粟虚席。集众卜请。师恬然自若。继席六载。竭力劳心。衣钵微赀。悉以供众。癸巳八月。觐周送藏经入寺。即于明晨退院。上堂云。六载住持。全没滋味。简点将来。讨甚闲气。何如长松下。片石间。洒洒潇潇。科头箕踞。任他法道迁更。蠓蝇口沸。且临行一曲。如何演唱。击拂子云。啰啰哩。啰啰嗹。白发催人容易老。宽怀无事是神仙。便行。觐周同诸檀护。迎入梵胜。今迁明发。师有语录十六卷。行世。如金粟岁旦示云。佛法无人说。虽慧不能了。况复值年朝。如何静悄悄。擂鼓出升堂。香云四处绕。柱杖倒头拖。袈裟忘里表。问着口莫酬。遥空指白鸟。大众且道。金粟与么。是欢喜耶。着忙耶。若道是欢喜。年年好年。有什么欢喜处。若道是着忙。我为法王。於法自在。着忙个什么。於此泾渭得出。正好山门摆手。宝殿鞠躬。见僧贺僧。见俗贺俗。见白牯狸那。贺白牯狸那。如弗然者。岁君所司时令。又向闪电光中。打辊去也。如梵胜示云。懒骨锻成。一榻闲眠消白昼。枯肠浣出。半联仄韵动寒潮。不管佛来祖来。说甚呼牛呼马。头头具足生涯。处处彰吾宝所。是汝诸人。果能如是见。如是信解。便可休心息念。高挂钵囊。与山僧同处同行。同餐同饮。耕云钧月唱没腔歌。自然道泰时清。其或随情变换。逐物升沉。敢保终年未有歇手在。如明发示云。衲僧行止没多般。随处安身随处闲。满沼白荷观不足。又携竹杖到云间。云间既到。是非杳忘。地阔天高。声和响顺。翻爱当年船子。一丝独钓寒江。更冀此日维摩。出手共扶祖道。且时节相应底句。如何话会。阵阵熏风来殿阁。炎威虽逼也清凉。

　　品高僧摘要卷三
　　化高僧摘要卷四

　　　　武原居士　徐昌治觐周父　编辑

</div>
    <div class="pagination">
<a href="高僧摘要_page5.html">上一页</a><a href="高僧摘要.html">1</a><a href="高僧摘要_page2.html">2</a><a href="高僧摘要_page3.html">3</a><a href="高僧摘要_page4.html">4</a><a href="高僧摘要_page5.html">5</a><span class="current-page">6</span><a href="高僧摘要_page7.html">7</a><a href="高僧摘要_page8.html">8</a><a href="高僧摘要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
