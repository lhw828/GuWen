<!DOCTYPE html>
<html>
<head>
    <meta charset="UTF-8">
    <title>六道集 - 第 10 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六道集 - 第 10 页/共 15 页</h1>
    <div class="content">　　搜神记(晋于宝。死而复稣。见天地间鬼神事。遂撰集古今神祇灵异。名曰搜神记)

　　释法聪

　　○说法於浙西之苏杭嘉兴县。有神曰高王。降其祝曰。为我请聪法师来受菩萨戒。居人依其言而请之。受戒讫。又降祝曰。自今以往。酒肉五辛。一切悉断。后若祈福。可请众僧。在庙设斋行道。历二年。秀州海盐县神。曰鄱阳府君。因常祭。降祝曰。为我请聪法师讲涅盘经。众乃迎师就讲。神又降祝曰。神道业障。多有苦恼。自听法来。身鳞甲内。已息细虫啖苦。愿为我请师。更讲大品般若经。师复为讲之。神降祝谢(出高僧传)。

　　唐

　　○慧棱法师。贞观十四年正月半。有感通寺昶法师曰。梦见阎王请棱公讲三论。昶公讲法华。启棱公可否。棱曰。善哉。慧棱发愿。常处地狱。教化众生。讲大乘经。既有此征。斯愿毕矣。至九月末。蒋王见棱气弱。送韶州钟乳。逼令服之。其夕梦见一衣冠者曰。勿服此乳。阎王庄严道场已竟。大有乳药。至十月半黄昏时。遂觉不愈。告寺主宝度曰。吾忆年八岁。往龙泉寺礼观音。未至耆阇崛山。已讲三遍。皎如目前。言未讫。外有大声告曰。法师早起烧香。使人即到。宝度曰。何人。答曰。阎王使者。迎棱法师。即起烧香洗浴。忏悔礼佛讫。还房中。取一生私记经旨。焚之曰。此私记於他读之。不得其致矣。至小食时。异香忽来。棱敛容便卒(出高僧传)。

　　海昌村民

　　○某。有老媪死。附家人言平生事。及阴府报应甚悉。家人环而听之。某在众中。忽摄心念佛。媪谓曰。汝常如此。何患不成佛道。问何故。曰。汝心念阿弥陀佛故。问何以知之。曰见汝身有光明故。村民不识一字。瞥尔顾念。尚使鬼敬。况久修者乎。是故念佛功德。不可思议(出竹窗二笔)。

　　越王镠

　　○建龙册寺。请僧可周於天宝堂。夜为冥司讲经。鬼神现形听法。兼施法食。赐可周金钵紫衣。加精志通明之号。(出高僧传)护法论问曰。或谓佛教有施食真言。能变少为多。如七粒变十方之语。岂有是理。无尽曰。不然。子岂不闻勾践一器之醪。而众军皆醉。栾巴一噀之酒。而蜀川为雨。心灵所至。而无感不通。况托诸佛广大愿力。廓其善心。变少为多。何疑之有。故元世祖。问扮弥帝师曰。施食至少。何普济无量幽冥。帝师曰。佛法真言力。犹如饮马珠。或曰。子今何以不用一器之醪。令众皆醉。一噀之酒。而令注雨。答曰。心生疑惑。何能感格。信而无疑。故曰。寂然不动。感而遂通也。
　　六道集卷四

　　　　广州南海宝象林沙门弘赞在犙辑

　　畜生道

　　畜生者。梵语。帝利耶瞿榆泥。此云旁行。又曰旁生。由其形傍。故行亦傍。皆负天而行。又其受果报傍。故名傍生。由先其造作增上愚痴身语意十恶行。往彼生彼。禀性暗钝。不能自立。为人畜养。故号畜生。然胎卵湿化。水陆空行。徧满人间。山野。泽中。欲色界天。修罗。地狱。鬼趣。皆悉有之。是故以傍生译之。由不属畜养者多故。楼炭经云。畜生有其三种。一鱼。二鸟。三兽。於此三中。一一无量。正法念经云。种类不同。有四十亿。复有蜎飞蠕动。微细昆虫。非数所知者。皆名傍生。其形大小各异。饮食亦殊。而鸟之大者。不过金翅大鹏。头尾相去八千由旬。高下亦尔。两翅各长四千由旬。以龙为食。庄周云。大鹏之背。不知几千里。将欲飞时。击水三千里。翼若垂天之云。搏扶摇而上。去地九万里。方乃得逝。要从北溟。至于南溟。一飞六月。终不中息。准此。犹是小金翅鸟也。兽之大者。无过於龙。如难陀。跋难陀。二龙王。身绕须弥山七匝。头犹山顶。尾在海中。鱼之大者。无过摩竭。即鲸鱼也。身长三百由旬。或四百由旬。乃至七百由旬。眼如日月。鼻如大山。口如赤谷。齿如白山。庄周所谓吞舟之鱼也。又云。水兽大者。如巨灵之龟。首冠蓬莱。海中游戏。言其小者。形逾微尘。非凡眼可见。故佛不听天眼观水。但以肉眼看水。无虫。即得饮用。庄周云。鸟之微者。不过鹪鹩。於蚊子须上养子。有卵须上孚乳。其卵不落。虽然如此。岂同天眼所见者。处处皆遍也。如经所说。畜生种类。各各差别。业因得报好丑。亦各不同。如龙骥麟凤。孔雀鹦鹉。山鸡画雉。为人所贵。情希爱乐。如豺狼虎豹。猕猴蚖蛇。枭鸱等。人所恶见。不喜闻声。而寿极长者。不过一劫。如大龙王等。寿极短者。不过蜉蝣之虫。朝生暮死。不盈一日。中间长短。岂能定之。若其业报未尽。舍身又复受身。故舍利弗尊者。观一鸽。过去前后。各八万劫。犹不得脱鸽身。复见祇陀林石上。众多金色蝼蚁。七佛已来。尚不能离于蚁身。故知一失人身。万劫难复。此之谓欤(俗以庄周为虚诞。不信鹪鹩之说。可取西洋显微镜一观。即见蚊之须眉。身毛粗长。岂无鹪鹩孚乳者。哉。大鹏证验见后)。
　　大法炬经云。佛言。一切众生。皆悉随其形类。而置名字。如鸟雀等。而彼饿鬼。众生之中。无有决定差别名字。勿谓天定天也。人定人也。饿鬼定饿鬼也。如一事上。有种种名。如一人上。有种种名。如一天上。乃至饿鬼畜生。有种种名亦复如是。亦有多饿鬼。全无名字。於一弹指顷。转变身体。作种种形。云何可得呼其名也。彼中恶业因缘未尽。故於一念中。种种变身。法句喻经云。昔佛在舍卫国。为天人说法。时城中有长者。财富无数。为人悭贪。不好布施。食常闭门。不喜人客。若其食时。辄敕门人。坚闭门户。勿令有人妄入门里。乞丐求索。尔时长者欻思美食。便敕其妻。令作饭食。教杀肥鸡。姜椒和调。煮之令熟。即时已办。敕外闭门。夫妻二人同坐。一小儿。着坐中央。便共饮食。夫妻取鸡肉。着儿口中。如是数数。初不有废。佛知此长者宿福应度。化作沙门。伺其坐食。现出座前。便咒愿之。且言。多少布施。可得大福。长者举头。见化沙门。即骂之言。汝为道人。何无羞耻。室家坐食。何为唐突。沙门答曰。卿自愚痴。不知羞耻。今我乞士。何故惭羞。长者问曰。吾及室家。自共娱乐。何故惭羞。沙门答曰。卿杀父。妻母。供养怨家。不知惭耻。反谓乞士。何无羞愧。长者闻已。惊而问之。道人何故说此。答曰。案上鸡者。是卿先世时父。以悭贪故。常生鸡中。为卿所食。此小儿者。往作罗剎。卿作贾客大人。乘船入海。舟辄失流。堕罗剎国中。为罗剎所食。如是五百世。寿尽来生。为卿作子。以卿余罪未毕。故来欲相害耳。今此妻者。是卿先世时母。以恩爱深固。今还与卿作妇。今卿愚痴。不识宿命。杀父养怨。以母为妻。五道生死。轮转无际。周旋五道。谁能知者。惟有道人见此。睹彼愚者不知。岂不渐耻。於是长者[啬*欠]然毛竖。如畏怖状。佛现威神。令识宿命。长者见之。即识宿命。寻则忏悔谢过。便受五戒。佛为说法。得须陀洹道(以修罗摄于天鬼畜。故云五道。若兼修罗。则名六道。既有三恶道。应有三善道为当。但译人略之也)。

　　天竺

　　○阇夜多尊者。诣城乞食。见一乌。便微笑。弟子问之。尊者曰。过去劫中。我欲出家。父母不听。强为聘妻。得一子六岁。我复欲去。父母教儿抱住我脚。啼哭言。父若舍我。依谁养活。先当杀儿。然后可去。由此儿故。不得出家。从是九十一劫。流转六道。未曾得见。今以道眼观见彼乌。乃是前子。愍其愚痴。久在生死。是以微笑。若障人出家。非止报於恶道。后得人身多生无目。是故智者。见人出家。方便成就。勿作留难(出付法藏经)。

　　晋
　　梓潼

　　○杜愿。字永平。梓潼涪人也。家巨富。有一男名天保。愿爱念。年十岁。泰元三年暴病而死。经数月日。家所养猪。生五子。一子最肥。后官长新到。愿将以作礼。捉就杀之。有一比丘忽至愿前。谓曰。此豚是君儿也。如前百余日中。而相忘乎。言竟。忽然不见。四顾寻视。见在西天。腾空而去。香气充市。弥日乃歇。

　　沙门

　　○支遁。字道林。陈留人也。神宇隽发。为老释风流之宗。尝与其师辩论物类。谓鸡卵生用杀之。未足与诸蜎飞蠕动同罚。师寻亡。忽现形来至遁前。手执鸡卵。投地破之。见有鸡雏出壳而行。遁即悟之。悔其前言之失。俄而师及鸡雏。并灭不见(右二出冥祥记○卵在鸡腹。已有识神投之。如人在胎无二也)。

　　隋
　　宜州

　　○城东南四十余里。有一家姓皇甫。居家兄弟四人。大兄小弟。皆勤事生业。仁慈忠孝。其第二弟名迁。交游恶友。不事生活。大业八年。母在堂内。取六十钱。欲令市买。且置床上。母向舍后。其迁从外来入堂。左右顾视。不见人。便偷钱将出私用。母还觅钱不得。不知儿将去。遂勘合家良贱。并云不得。母恨不清。遂鞭打合家大小。大小皆怨。至后年迁亡。托胎家内母猪腹中。经由三五月。产一豚子。年至两岁。八月秋社至须钱。卖远村社家。得钱六百文。社官将去。至於初夜。合家大小见猪。先以鼻触其妇。[睧-氏+民]梦云。我是汝夫。为取婆六十钱。枉及合家浪受楚拷。令我作猪。今来偿债。已卖与社家。社家缚我欲杀。汝是我妇。何忍不语男女赎我。妇初一梦。忽寤心惊。仍未信之。复眠还梦如是。猪复以鼻触妇。妇惊着衣。向堂报姑。姑已起坐。梦亦同妇。儿女皆同梦见。一夜束装令儿及迁兄。并持钱一万二千文。母报儿云。社官傥不肯放。求倍与价。恐天明将杀。驰骑急去。去舍三十里。儿既至彼。不云己亲。恐辱家门。但云不须杀。今欲赎猪。社家不肯。吾今祭社时至。猪不与君。再三殷懃不放。兄儿怕急。恐虑杀之。私凭一有识解信敬。曾任县令。具述委曲实情。后始赎得。既得猪已。驱向野田。兄语猪云。汝审是我弟。汝可急前还家。儿复语猪。审是我父。亦宜自前还家。猪闻此语。驰走在前还舍。后经多时。乡亲并知。儿女耻愧。比邻相嫌者。并以猪讥骂。儿女私报猪云。爷今作业不善。受此猪身。男女出头不得。爷生平之日。每共徐贤者交厚。爷向徐家。儿女送食往彼供爷。猪闻此语。沥泪驰走向徐家。徐家离舍四十余里。至大业十一年内。猪於徐家卒。信知业报。不拣亲疎。皎若目前。可不慎欤。长安弘法寺。静林法师。是迁邻里。亲见其猪。法师向余说之。

　　杨州

　　○卞士瑜者。其父在隋。以平陈功。授仪同。悭吝。尝雇人筑宅。不还其价。作人求钱。瑜父鞭之。作人怒曰。若实负我。死当与我作牛。须臾之间。瑜父死。其年作家孕产一黄犊。腰有黑文。横络周匝。如人腰带。右跨有白文斜贯。大小正如象笏形。牛主呼之曰。卞公何为负我。犊即屈前膝。以头着地。瑜以钱十万赎之。牛主不许。死乃收葬。瑜为临自说之尔。

　　洛阳

　　○大业中。有人姓王。常持五戒。时言未然之事。闾里敬信之。一旦忽谓人曰。今当有人与我一头驴。至日午。果有人牵驴一头送来。涕泣说言。吾早丧父。为母寡养一男一女。女嫁而母亡二年矣。寒食日。持酒食祭墓。此人乘驴而往墓所。欲渡伊水。驴不肯渡。鞭其头面。破伤流血。既至墓所。放驴而祭。俄失其驴。还本处。其日妹独坐兄家。忽见其母入来。头面流血。形容毁悴。号泣告女。我生时避汝兄。送米五升与汝。坐得此罪。报受驴身。偿汝兄五年矣。今日欲渡伊水。水深畏之。汝兄鞭捶我头面尽破。仍期还家。更苦打我。我走来告汝。吾今偿债垂毕。何太非理相苦也。言讫出。寻之不见其母。兄既而还。女先观驴头面。伤破流血。如见其母伤状。女抱以号泣。兄怪问之。女以状告。兄亦言初不肯渡。及失还得之。言状符同。於是兄妹抱持恸哭。驴亦涕泪皆流。不食水草。兄妹跪请。若是母者。愿为食草。驴即为食。既而复止。兄妹莫如之何。遂备粟送王五戒处。乃复饮食。后驴死。兄妹收葬焉。

　　冀州

　　○临黄县东。有耿伏生者。其家薄有资产。隋大业十一年。伏生母张氏。避夫将绢两疋乞女。数岁之后。母遂终亡。变作母猪。在其家内。复产二豚。伏生并已食尽。遂便不产。伏生即召屠儿出卖。未取之间。有一客僧。将一童子。从生乞食。即於生家少停。童子入猪圈中游戏。猪语之言。我是伏生母。为于往日。避生父眼。取绢两疋乞女。我坐此罪。变作母猪。生得两儿。被生食尽。还债既毕。更无所负。欲召屠儿卖我。请为报之。童子具陈向师。师时怒曰。汝甚颠狂。猪那解作此语。遂即寝眠。又经一日。猪见童子。又云。屠儿即来。何因不报。童子重白师主。又亦不许。少顷屠儿即来取猪。猪踰圈走出。而向僧前床下。屠儿遂至僧房。僧曰。猪投我来。今为赎取。遂出钱三百文赎猪。后乃窃语伏生曰。家中曾失绢否。生报僧云。父存之日。曾失两疋。又问姊妹几人。生报云。惟有一姊。嫁与县北公乘家。僧即具陈童子所说。伏生闻之悲泣不能自已。更别加心供养猪母。凡经数日。猪忽自死。托梦其女云。还债既毕。得生善处。兼劝其女。勉修功德。

　　唐
　　京兆

　　○贞观中。魏王府长史韦庆植。有女先亡。韦夫妇痛惜之。后二年。庆植将聚亲宾客备食。家人买得羊未杀。夜庆植妻梦其亡女。着青裙白衫。头发上有一双玉钗。是平生所服者。来见母涕泣言。昔尝用物。不语父母。坐此业报。今受羊身。来偿父母命。明旦当见杀。青羊白头者是。特愿慈恩。垂乞性命。母惊寤。旦而自往观羊。果有青羊。项膊皆白。头上有两点白相。当如玉钗形。母对之悲泣。止家人勿杀。待庆植至。放送之。俄而植至催食。厨人白言。夫人不许杀青羊。怒即命杀之。宰夫悬羊欲杀。宾客数人已至。乃见悬一女子。容貌端正。诉客曰。是韦长史女。乞救命。客等惊愕。止宰夫。宰夫惧植怒。又但见羊鸣。遂即杀之。既而客坐不食。植怪问之。客具以言。庆植悲痛。发病遂不起。京下土人。多知此事。崔尚书敦礼。具为临说。

　　长安

　　○市里风俗。每至岁元日已后。递作饮食相邀。号为传坐。东市笔生赵大。次当设之。有客先到。向后见其碓上有童女。年可十三四。着青裙白衫。以汲索系颈。属於碓柱。泣泪。谓客曰。我主人女也。往年未死时。盗父母百钱。欲买脂粉。未及用而死。其钱今在厨舍内。西北角壁中。坐此盗罪。今当偿父母命。言毕。化为青羊白头。客惊告主人。主人问其形貌。乃是小女。死已二年矣。於厨壁取得百钱。似久安处。於是送羊僧寺。合门不复食肉。卢文励。传向临说尔(右七出冥报记)。

　　文宗

　　○食厨御膳烹鸡子。忽闻鼎中有声极微。听乃群卵呼观世音菩萨。凄怆之甚。监宰以闻帝。遣验之。果然。帝叹曰。吾不知佛道神力。乃能若是。敕自今不得用鸡子。又一日食蛤蜊。有擘不开者。焚香祷之乃开。俄变为大士像。帝召太山惟政禅师问之云云。即诏天下寺院。立观音大士像。奉祀焉(出统纪)。

　　京都

　　○西市北店。有王会师者。其母先终。服制已毕。至显庆二年内。其家乃产一青黄母狗。会师妻。为其盗食。乃以杖击之数下。狗遂作人语曰。我是汝姑。新妇杖我。大错。我为严酷家人过甚。遂得此报。今既被打。羞向汝家。因即走出。会师闻而涕泣。抱以归家。而复还去。凡经四五。会师见其意止。乃屈请市北大街中。正是己店。北大墙后。作小舍安置。每日送食。市人及行客。就观者极众。投饼与者。不可胜数。此犬恒不离此舍。过斋时。而不肯食。经一二岁。莫知所之(过斋时。即过午时也)。

　　并州

　　○李信。文水县之太平里人。身为隆政府卫士。至显庆年冬。随例往朔州赴蕃。乘赤草马一匹。并将草驹。是时岁晚。凝阴风雪严厚。行十数里。马遂不进。信以蕃期。期逼。促挝之数十下。马遂作人语。谓信曰。我是汝母。为生平避汝父。将石余米乞女。故获此报。此驹。即是汝妹也。以力偿债。汝复何苦。敦逼如是。信闻之惊愕。流涕不能自胜。乃拜谢之。躬负鞍辔。谓曰。若是信娘。当自行归家。马遂前行。信负鞍辔。随之至家。信兄弟等。见之悲哀相对。别为厂枥养饲。有同事母。屈僧营斋。合门莫不精进。乡闾道俗。咸叹异之。时工部侍郎温无隐。岐州司法张金停。俱为丁艰在家。闻而奇之。故就信顾访。见马犹在。问其由委。并如所传。

　　汾州

　　○路伯达。孝义县人。至永徽年中。负同县人钱一千文。后乃违契拒讳。及执契作征。遂共钱主。於佛前为誓曰。若我未还公。愿吾死后。与公家作牛畜。言讫。未逾一年而死。至二岁时。向钱主家牸牛。产一赤犊子。额上生白毛。为路伯达三字。其子侄耻之。将钱五千文求赎。主不肯与。乃施与隰城县启福寺。僧真如。助造十五级浮图。人有见者。发心止恶。竟投钱物布施(右三出冥报拾遗)。

　　明
　　韶州

　　○曲江县刘村。刘家。於崇祯末年。畜一牡狗数年。一日入厨下。刘妻虑狗偷食。以木杓击头。遂死。其夜狗托梦主人曰。我是叔之侄子。因负叔银八钱。为叔守护家庭。债偿已毕。叔寤。未之信。复寐。梦如前。次早将狗后山埋之。是夜。狗复托梦叔曰。蒙叔大恩。埋我后山。今被同乡某偷去。食犹未尽。尚有一腿。悬在厨灶上熏。次早主人往山看。果被盗去。至盗者家问之。初不肯认。主人曰。尚余一腿挂厨上熏。并说狗之因缘。其人惊怖。愧谢不已(犙亲闻录之。经说一切众生。轮回五道中。互为眷属。斯言不虚也。今人所养六畜。或负债而来偿。或爱家而来生。凡眼不见。谁知非自眷属。而杀而食者。可不伤心哉)。

　　清
　　绍兴

　　○王汉冲言。其绍兴府。顺治庚子年。东关有妇人。五十岁。常假募化作佛事骗人。忽病数月。渐化为猪。嘴长生毛。喜同猪卧。声亦似猪也。

　　广州

　　○羊城。桥与王子潘君。寓叶鸣岐馆楼燕饮。有鳖四只。拟烹供客。桥与潘君。极言其多异。不宜杀。岐曰。吾曾见鳖中有物。似回子状。头面衣褶皆全。桥曰。回子在鳖中。亦大怪矣。又常闻鳖托梦於人求救。而人为口腹。顿昧恻隐之心。嗟哉(右二出铁桥集○大清初。羊城四牌楼市中。宰一大鳖。腹中有四死孩子。人见以问余。余曰。此名鳖宝。能为人言。非祟也。鳖生则生。鳖死随死。如人身毛孔八万户虫。人死随死也。有人欲见者。畜鳖于盘。屏处窥伺。每至望日。月至。中天。鳖举头望月。其宝出於鳖顶上唱舞。头似回回。人欲得之。要得其法。俗云。若得者。剖脚肚以藏之。遇地下有宝。即报人知。余少年时。曾闻有人煮鳖。镬中唤救命。及开镬。而鳖已死。祇谓鳖怪。宁知其宝。而可杀乎。余昔住静英德县西来山白象林。有沙弥心空。拟次日赴墟买生放。是夕梦有四十五人。求救命。次早往墟。遇田蛤一笼。数之。得四十五。遂买回放之。然一切众生。希生怖死。食息苦乐。与人无殊。形虽万类不同。其性一也。人皆习俗久而不察。或杀或食。共结万世之怨。一朝报至。悔何及哉○田蛤。亦名田鸡。别名虾蟇。岭南多食)。
　　净度三昧经云。罪福相累。重数分明。后当受罪福之报。一一不失。菩念受天上人中身。恶念受三恶道身。一日一夜。贪瞋痴恶念。不可数计。种未来生死根。后当受八亿五十万杂类之身。百年之中。种后世灾。甚为难数。魂神逐种受形。徧三千大千剎土。大智度论云。好杀之人。有命之属。皆不喜见。若不好杀。一切众生。皆乐依附。故持戒人命欲终时。其心安乐。无疑无悔。若生天上。若在人中。常得长寿。是为得道因缘。乃至成佛。住寿无量。杀生之人。今世后世。受种种身心苦痛。不杀之人。无此众苦。地持经云。杀生之罪。能令众生堕三恶道。若生人中。得二种果报。一者短命。二者多病。如是十恶。一一皆备。五种果报。一者。杀生何故受地狱苦。以其杀生苦众生故。所以身坏命终。地狱众苦。皆来切己。二者。杀生何故出为畜生。以杀生无有慈恻。行乖人伦。故地狱罪毕。受畜生身。三者。杀生何故复为饿鬼。以其杀生。必缘悭心。贪着滋味。复为饿鬼。四者。杀生何故生人而得短寿。以其杀生残害物命。故得短寿。五者。杀生何故兼得多病。以杀生违适。众患竞集。故得多病。当知杀生有如是苦。是则杀他。还是自杀。其有智者。肯自杀乎。(余九恶。详如经文)藏典所载。过去劫时。释迦如来。曾为师子。象王。獐鹿。猕猴。雁。雀。共命之鸟。乃至鼠虱等。昔有一鳖妇怀孕病。语其夫曰。我欲得猕猴心肝食乃瘥。夫曰。猴在山中。云何能得。妇曰。不得当死。夫往山中。见猴树上。曰吾与卿为友。或此山无果。我能乘载卿度水。往别山有好果处。岂不快耶。猴即可之。异日猴骑鳖背度水。至中流。鳖曰。我妇思汝心肝食。故与为友。猴曰。何不早说。我心肝犹挂树上。未将来。可载我还取来。鳖便乘猴至岸。猴即上树。久而不下。鳖曰。善友何不下来。猴曰。谁有闲心挂树枝。猴者。释迦世尊是。鳖者。调达是。又昔有一仙人姓迦叶。山中修行。语虱云。我若入禅定时。汝勿齩我。令我心乱。我出定时。恣汝所食。后时有一跳蚤。(俗云狗虱)问虱曰。阿姨。汝何肥白。虱曰。我如主教。出定恣我饮食故也。蚤於异时。俟仙入定。乱唼仙人。仙人即嗔。焚火。抖衣。蚤即跳去。虱被烧死。虱者。世尊是。蚤者。调达是。又一生。佛与调达为共命之鸟。一身二头。在一毒树下踞。世尊头睡。调达头见一毒花堕地。即便食之。欲毒死彼头。不知二命俱丧。故知今人。不可与人为怨。世世相值。皆为雠对也。佛未成道既尔。我等於六道中。生死轮回。无不受万类之身。今若不离恶修善。万类奚免。有智者。当自思之。一一俱详藏经。文多不能具录。(统纪云。祭天地。祀宗社。必杀牲以备物。皇王以来。用以为法。有国家者掌之为故。且不敢有所议也。夫司天地之化。所以称上帝。称皇天后土者。至圣至神也。乌有神圣。而好杀牲牢之命。肯歆腥臊之食哉。由夫上古之俗。茹毛饮血。以是养己。必以是事神。朴陋之见。曾不知牷牢腥臭之为渎也。蒸民即粒。俗不能变。圣贤教世。师古法以着之礼经。於是后王遵而行之。莫或敢议其可否者。以养己犹古。不思事神之不当渎也。夫果於杀命。不仁也。荐以腥臭不义也。以不仁不义。为养己之旧习。尚当思有以节。以求全好之心。岂於事天地祖宗之神灵。而欲以牲牢腥臭之物以渎之哉。自佛法东渐。劝修斋戒。天帝尚知事佛。岂人事天。而不知事佛乎。知所以事佛。则不当以牲牢渎天。为可信矣。惟有梁武皇。魏献文。孝文。二帝。敕郊庙祭祀。不用牲牷。而易之以蔬面酒果。可谓违古而道。奉黍稷荐明水。是亦三代之祀法也。乌在乎牲牢腥臭之物哉)齐宣帝(从僧稠禅师受菩萨戒。永不食肉。尽停五坊鹰犬。伤生之具。及境内屠杀)隋文帝(三年。诏天下正五九。并六斋日。不得杀生命)唐高祖(武德二年。诏正五九月。及十斋日。不得行刑屠钓。永为国式。如意元年。敕断天下屠钓)武后(敕断天下屠钓)肃宗(诏天下立放生池。凡八十一所。颜真卿撰碑)宋太祖(诏民间二月至九月。不许采捕弹射。着於令)真宗(诏天下州郡放生池。悉与兴复。无池之处沿江淮州郡。近城五里。并禁渔捕。详附八关斋法后)。

　　音释
大鹏
　　孔氏志怪曰。昔楚文王。少时好猎。有人献一鹰。异时俄而云际有物。凝翔飘飖鲜白。而不辨其形。鹰见即竦翮而升。矗若飞电。须臾羽堕如云。血洒如雨。良久。有一大鸟堕地而死。两翅广数十里。喙边有黄。众莫能知。时有识者曰。此大鹏雏始飞。故为鹰所制。

</div>
    <div class="pagination">
<a href="六道集_page9.html">上一页</a><span>...</span><a href="六道集_page5.html">5</a><a href="六道集_page6.html">6</a><a href="六道集_page7.html">7</a><a href="六道集_page8.html">8</a><a href="六道集_page9.html">9</a><span class="current-page">10</span><a href="六道集_page11.html">11</a><a href="六道集_page12.html">12</a><a href="六道集_page13.html">13</a><a href="六道集_page14.html">14</a><a href="六道集_page15.html">15</a><a href="六道集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
