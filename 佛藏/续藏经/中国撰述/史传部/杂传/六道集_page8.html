<!DOCTYPE html>
<html>
<head>
    <meta charset="UTF-8">
    <title>六道集 - 第 8 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六道集 - 第 8 页/共 15 页</h1>
    <div class="content">
　　○弘明法师。永明中。止云门寺。诵法华经。礼忏为业。每旦水瓶自满。实诸天童子。为给使也。又感虎来入室。伏床前。久之乃去。又见小儿来听经云。昔是此寺沙弥。为盗僧厨食。今堕厕中。闻上人读经。故力来听。愿助方便。冀免斯累。明为说法。领解方隐。后山精来挠恼。明乃捉取。以腰绳系之。鬼谢遂放。因之永绝(出梁高僧传)。

　　灵苑

　　○昙超禅师。建元末。居钱塘灵苑山。一夕忽闻风雷之声。见一人执笏而进。称严镇陈通。须臾。有一人至。形甚端正。羽卫连翩。下席礼敬。自称弟子。居在七里。任周此地。承禅师至。蒙师留苍生之福。然富阳民。无故凿麓山下为砖。断坏龙室。群龙共忿。誓三百日不雨。今已一百日余。田种永罢。师既道德通神。屈师往龙处。润泽苍生。超曰。兴云降雨。此檀越力。吾何能哉。神曰。弟子部曲。止能兴云。不能降雨。是故相请耳。超诺之。超乃南行五里。至赤庭山。遥为龙咒愿说法。至夜群龙作人来礼超。乞受三归。晡时。俄而大雨。即往临泉寺。临县令闻办舟迎超。超即日遁还灵苑(出梁高僧传并通戴)。

　　杨州

　　○白塔寺沙门道昶掌知僧物。自在侵用。忽有冥官数人。白日入房。曳昶下地。欲断其颈。昶惊叫乞命。官厉声言。合房资财。并送还僧。当放汝活。昶叩头言。不敢违命。即鸣钟集众。尽舍衣服。造像设斋。冥官三日复至。见昶一钵一衲。不言而去。昶自是勉励进修。卒成明行。

　　琅琊

　　○摄山。法度法师。宋末游於京师。齐郡高士名僧绍。抗迹人外。隐居摄山。挹度。待以师友之礼。及亡。舍所居为栖霞寺。请度居之。先有道士。欲以寺地为馆。住者辄死。及后为寺。犹多恐动。自度居之。群妖皆息。经岁许间。忽有人马鼓角之声。俄见一人。持纸名通曰。靳尚。形甚都雅。羽卫亦严。致敬度已。乃言。弟子主有此山。七百余年。神道有法。物不能干。前诸栖托。或非真正。故死病相继。亦其命也。法师道德所归。谨舍以奉给。并愿受五戒。永结来缘。度曰。人神道殊。无容相屈。且檀越血食祭祀。此最五戒所禁。尚曰。若备门徒。辄先去杀。於是辞去。明旦度见一人。送钱一万。香烛刀子。疏云。弟子靳尚奉供。至月十五日。度为设会。尚又来同众礼拜行道。受戒而去。摄山庙巫。梦神告曰。吾已受戒于度法师。祠祀勿得杀戮。由是庙同荐。止菜脯而已。度尝动散寝於地。见尚从外来。以手摩头足而去。顷之复来。持一瑠璃瓶。瓶中如水。以奉度。味甘而冷。其征感若此。齐竟陵王子良。始安王等。并遥恭以师敬。资给四事。六时无阙也(右二出梁高僧传)。

　　南阳

　　○宋定伯。年少时。夜行。逢鬼。问曰谁。鬼寻复问之。卿复谁。定伯诳言。我是鬼。鬼问。欲至何所。答曰。欲至宛市。鬼言。我亦欲至宛市。遂行数里。鬼言。步行太迟。可共递相担也。定伯曰。大善。鬼便先担定伯数里。鬼言卿太重。将非鬼耶。定伯言我新死。故身重耳。伯因后担鬼。鬼略无重。如是再三。定伯复言。我新死。不知鬼。皆何所畏忌。鬼言。惟不喜人唾。於是共行。道遇水。定伯令鬼先度。听之。了无声音。定伯自度。漕漼作声。鬼言。何以声。定伯曰。新死不习度水故尔。勿怪吾也。行欲至宛市。定伯便担鬼着头上急持之。鬼大呼声。咋咋然索下。不复听之。径至宛市中。下着地。化为一羊。便卖之。恐其变化。即连唾之。得钱千五百。而去。于时石崇言定伯卖鬼。得千五百文(出列异传○石崇晋时人)。

　　魏
　　汾州

　　○玄中寺。释昙鸾。家近五台山。神迹灵异。后往江南。陶隐居处。求觅仙方。陶欣然授以仙方十卷。还至浙江。有鲍郎子神者。一鼓涌浪七日方止。正值波初。无由得度。鸾便往庙所。以情祈告。必如所请当。为起庙。须臾。神即现形。状如二十岁。告鸾曰。若欲度者。明旦当得。愿不食言。及至明晨。涛犹鼓怒。才入船里。恬然安静。依斯达到。梁帝见重。因出敕。为江神更起灵庙。后辞帝还魏境。行至洛中。逢中天竺国三藏菩提流支。鸾往启曰。佛法颇有长生不死法。胜此土仙经者乎。支唾地曰。是何言欤。非相比也。此方。何处有长生不死法。纵得长年。少时不死。终轮三有。即以观经授之曰。此大仙方。依之修行。当得解脱生死。永绝轮回。后移住汾州北山。石壁玄中寺。一心依经作净土业。临终日旛华幢盖。高映院宇。香气蓬勃。寺众并同瞩之。以魏兴和四年卒(出梁高僧传)。

　　周
　　河南

　　○王彦伟。为性凶恶。好游猎。父母孤养。怜爱极重。每谏不许共恶人交游。不听射猎。恐损身命。不存系嗣。伟不从父训。常猎不止。兼逐恶人。父母既见不止凶行。罚杖五十。身疮不得出门。以恨父母。伺夜眠之后密以土袋。压父母口。加身坐上。望气不出。意令其死。无其疮瘢。将为卒亡。不疑我作。忽见鬼来入堂。震动家内。大小并觉。翻伟床前。伟便仰卧。土袋已在伟腹。父母苏觉。遂挽儿腹上土袋。不能去身。伟复见鬼压土袋上。极困垂死。唱叫救命。合家大小及以邻人。并力挽之。必竟不移。伟声不出。但得以手叩头。合掌而卒(见李归心录)。

　　唐
　　赵郡

　　○眭仁蒨。邯郸人也。少事经学。不信鬼神。常欲试其有无。就见死人。学之十余年。不能得见。后徙家向县。於路见一人。如天官。衣冠甚炜晔。乘好马。从五千余骑。视仁蒨而不言。后数见之。常如此。经十年。凡数十相见。后忽驻马。呼仁蒨曰。比频见君。情相眷慕。愿与君交游。蒨即拜之。问云。公何人耶。答曰。吾是鬼耳。姓成名景。本弘农西晋时。为别驾。今任胡国长史。仁蒨问其国何在。王何姓名。答曰。黄河已北。总为临胡国。国都在楼烦西北沙碛。是也。其王即故赵武灵王。今统此国。总受太山控摄。每月各使上相朝於太山。是以数来过此。与君相遇也。吾乃能有相益。令君预知祸难。而先避之。可免横害。惟死生之命。与大祸福之报。不能移动耳。仁蒨从之。景因命其从骑常掌事。以是赠之。遣随蒨行。有事令先报知。即汝所不知。当来告我。於是便别。掌事恒随逐。如侍从者。顷有所问。无不先知。时大业初。陵岑之象。为邯郸令。子文本。年未弱冠。之象请仁蒨。於家教文本书。蒨以此事告文本。仍谓曰。成长史语我。有一事羞君不得道。既与君交。亦不能不告君。鬼神道亦有食。然不能得饱。常苦饥渴。若得人食。便得一年饱。众鬼多偷窃人食。我既贵重。不能偷之。从君请一餐。蒨既告文本。文本即为具馔。备设珍馐。蒨曰。鬼不欲入人屋。可於外水边。张幕设席。陈酒食於上。文本如其言。至时。仁蒨见景两客来坐。从百余骑。既坐。文本向席再拜。谢以食之不精。蒨传景意辞谢。初文本将设食。仁蒨请有金帛以赠之。文本问。是何等物。蒨云。鬼所用物。皆与人异。惟黄金及绢。为得通用。然亦不如假者。以黄色涂大锡作金。以纸为绢帛。最为贵上。文本如言作之。及景食毕。令其从骑更代坐食。文本以所作金钱绢赠之。景深喜谢曰。因眭生烦郎君供给。郎君颇欲知寿命乎。文本辞云。不愿知也。景笑而去。数年后。仁蒨遇病。不甚困笃。而又不起月余日。蒨问掌事。掌事不知。便问长史。长史报云。国内不知。后月因朝太山。为问消息相报。至后月长史来报云。是君乡人赵某。为太山主簿。主簿一员阙。荐君为此官。故为文案经纪召君耳。案成者当死。蒨问请将案出。景云。君寿应年六十余。今始四十。但以赵主簿横征召耳。当为请之。乃曰。赵主簿相问眭兄。昔与同学。恩情深至。今幸得为泰山主簿。适遇一员官阙。明府今择人。吾已启府君。府君许相用。兄既不得长生。命当有死。死遇济会。未必当官。何惜一二十年苟生延时耶。今文书已出。不可复止。愿决作来意。无所疑也。蒨忧惧。病逾笃。景谓蒨曰。赵主簿必欲致君。君可自往太山。於府陈诉。则可以免。蒨问。何因见府君。景曰。鬼者可得见耳。往太山庙东。度一小岭平地。是其都所。君往自当见之。蒨以告文本。文本为具行装。数日。景又告蒨曰。文书欲成。君诉。惧不可免。急作一佛像。彼文书自销。蒨告文本。以三千钱。为画一座像於寺西壁讫。而景来告曰。免矣。蒨情不信佛。意尚疑之。因问景云。佛法说有三世因果。此为虚实。答曰。皆实也。蒨曰。即如是人死。当分入六道。那得尽为鬼。而赵武灵王及君。今尚为鬼耶景曰。君县内几户。蒨曰。万余户。又曰。狱囚几人。蒨曰。常二十人已下。又曰。万户之内。有五品官几人。蒨曰。无。又曰。九品已上官几人。蒨曰。数十人。景曰。六道之义。分一如此耳。其得天道。万无一人。如君县内。无一五品官。得人道者。万有数人。如君县内九品数十人。入地狱者。万亦数十人。如君狱内囚。惟鬼及畜生。最为多也。如君县内课役户。就此道中。又有等级。因指其从者曰。彼人大不如我。其不及彼者犹多。蒨曰。鬼有死乎。答曰。然。蒨曰。死入何道。答曰。不知。如人知生。而不知死后之事。蒨曰。道家章醮。为有益否。景曰。天帝总统六道。是谓天曹。阎罗王者如人间天子。太山府君。如尚书令。录五道神。如诸尚书。若我辈国。如大州郡。每断人间事。道家上章。为人请福。如求神之恩。天曹受之。敕下阎罗王云。以某月日。得某甲诉。云云。宜尽理。勿令枉滥阎罗敬受。而奉行之。如人奉诏也。无理不可求免。有枉必当得申。何为益也。蒨问。佛家修福何如。景曰。佛是大圣。无文书行下。其修福者。天神敬奉。多得宽宥。若福厚者。虽有恶道文字。不得追摄。此非吾所识。亦莫知其所以然。言毕即去。蒨一二日能起便愈。文本父卒。还乡里。蒨寄书曰。鬼神定是贪謟。往日欲郎君饮食。乃尔殷懃。比知无复利。相见殊落漠然。常掌事犹现随。本县为贼所陷。死亡略尽。仆为掌事所导。常遇贼不见。竟以获全。贞观十六年九月八日。文官赐射於玄武门。文本时为中书侍郎。与家兄太府卿。并治书侍御史马周。给事中韦昆及临对坐。文本自语人云尔(出冥报记○按后地狱道人虽多。何如鬼畜。鬼人不见。而畜则水陆空行。胎卵湿化。微细昆虫。徧界皆是。故云最多也)。

　　濩泽县

　　○武德六年。李录事死经七日。隐身谓妻曰。计吾犹有六年在世。但为司命枉来取我。我已诉阎王。蒙放在人间浮游六年。今在鬼道。又曰。人命无常。何不修福。可往玄鉴法师所听法。遂与妻共入讲堂。与人言议。有问曰。何不现形。答曰。鬼趣受身极陋。自不忍见。况复他人。又往景业寺。听余法师讲维摩经。余曰。今讲此经。感何人听。答曰。自人头已上。便是鬼神。上及诸天。重级充满。然见诸天闻法师酒气。皆回面而听。非惟此会独感诸天。但有法事。无不来降。余闻即悔过。遂不复饮(出续高僧传)。
　　余虽犯酒。而具正见。慧解无谬故感天龙鬼神共听。所谓破戒不破见。闻即悔过。非智莫能。倘说不合经旨。即有谤法之罪。鬼神得而诃之。奚感天听耶。

　　武帝

　　○穆宗之子。废释教。服金丹。受符箓。丹发背。燥闷失常。旬日不能言而崩。年三十四。在位六年。报应传曰。正月十五日。有人夜行。至穆宗陵下。忽闻人语。谓是盗马。逐泊衰丛之内。俄而空有朱衣执版宣曰。冢尉何在。有二吏出应曰。在矣。朱衣曰。录海西君使者至也未。吏曰。计程十八日方至。朱衣曰何稽吏曰李炎坐毁佛教。夺寿去位。当与海西君同录其魂而至。时有贾客。铃声东来。朱衣二吏。忽不见。数日后。武帝果崩(出通载○宰相李炎。字德裕。佐武帝毁教。后贬崖州司户。恶疾而卒。详见统纪。并太平广录)。

　　洛州

　　○龙朔元年。景福寺比丘尼修行。房中有侍女任五娘死。后修行为五娘立灵。经月余日。其姊及弟。於夜中忽闻灵座上呻吟。其弟初甚恐惧。后乃问之。答曰。我生时於寺上食肉。坐此大苦痛。我体上有疮。恐污床席。汝可多将灰置床上也。弟依其言置灰。后看床上。大有脓血。又语弟曰。姊患不能缝衣。汝大蓝缕。宜将布来。我为汝作衫及袜。弟置布於灵床上。经宿即成。又语其姊曰。我小时染患。遂杀一螃蠏。取汁涂疮得差。今入刀林地狱。肉中现有折刀七枚。愿姊慈流。为作功德救助。知姊煎逼。交不济办。但随身衣服。无益死者。今并未坏。请以用之。姊未报间。乃曰。我自取去。良久。又曰。衣服已来。现在床上。其姊试往观之。乃其殓之服也。遂送净土寺。宝献师处。凭写金刚般若经。每写一卷了。即报云。已出一刀。写完七卷了。乃云。七刀并得出讫。今蒙福助。即往托生。与姊及弟。哭别而去。吴兴沈玄法说。净土寺僧智整。所说亦同(出冥报拾遗○梁。望蔡令。杀牛饮啖。卧佛堂上。感白癞病死。唐。宣宗敕州郡国忌行香。不得携酒肉入寺。宋太宗。诏国忌。宰相已下。寺观行香。禁绝腥酒。出统纪○世俗命终。不知为亡者作福。犹盛为殡殓。阴阳既分。存亡体异。故云无益死者。宁知为彼追福。衣食自备。乃至出生人天。如冥祥记云。宋江陵龙华寺。僧妙。既亡之后。一夕归房灵几。语弟子可宗。宗问。和上今生何处。妙曰。粗可耳。但应受小谪二年得免。欲诉所司。为无袈裟。可急为制。请僧设供。以衣施之。我即得也。宗如教饭僧嚫衣。既毕。比丘道猛。即见妙身披衣入堂。依僧次坐。听经至散。乃不复见。斯则施。衣得衣报。施食得食报。信不诬矣。志盘法师曰。律明亡人三衣。惟许施僧共分。未闻佛令披於亡躯。而从火焚也。末代无知。多行非法。有识之士。尚须辨明。若坐逝不坏。结塔以葬者。犹可以披於真体。若从茶毗火化之法者。则不当披搭。自取烧衣违律之过。或谓亡僧无衣者。则当依冥祥记为之盘自闻此过。侄真视。真诰。真亢。不幸早亡。焚龛之日。皆不披袈裟惟用布偏衫裙而已。设斋之前。以平时所服七条。作拈阄法。於僧中施。且复嘱后人。当力行於自身必坏之际也。敢告知识。共崇此法。○梵语袈裟华言坏色衣。下属五大色也。非应赴所着。五彩者。今有不谙律教挂亡衣树上。深为不法也。阄音鸠。拈阄取也)。

　　姚明解

　　○本是普光寺沙门也。性聪敏。有文藻。工书翰。善丹青。至於鼓琴。亦当时独绝。每欣俗网。不乐道门。至龙朔元年。举应诏赴洛阳。及升第归俗。颇有余言。未几而卒。后托梦於相知净土寺僧智整曰。明解宿无福业。不遵内教。今受大罪。非常饥乏。傥有故人之情。颇能惠一餐否。智整梦中许诺。及其寤后。乃为设食。至夜才眠。即见明解来愧谢之。云云。

　　博陵

　　○崔軏乃王之弘婿也。之弘贞观年中。为沁州和川县令。与女适軏。軏於和川会病而卒。卒经数十日。其家忽於夜中闻軏语声。初时倾家惊恐。其后乃以为常。闻语云。軏是女壻。虽不合於妻家立灵。然以苦无所依。但为置立也。妻从其请。朝夕置食。不许置肉。惟令下其素食。恒劝礼佛。不听懈怠。又具说地狱中事云。人一生恒不免杀生及不孝。自余之罪。盖亦小耳。又云。軏虽无罪。然大资福助。为軏数设斋供。并写法华金刚般若观音等经。各三两部。兼旧功德。如获罗汉。自兹以后。即不复来。王家一依其言。写经设供。軏忽更来愧谢。因云。今即取别。举家哭而送之。軏有遗腹之子。已年四五岁。云。軏此子。必有仕宦。愿善养畜。自此已后。不复更来。见王之弘自说(右二出冥报记)。

　　京兆

　　○殷安仁。家富。素事慈门寺僧。以义宁元年初。有客寄其家停止。客盗他驴。於家杀之。驴皮遗安仁家。至贞观三年。安仁遂见一人於路。谓安仁曰。追汝使。明日至。汝当死也。安仁惧。径至慈门寺。坐佛殿下。经宿不出。明日果有三骑。并步卒数十人。皆兵仗入寺。遥见安仁。呼出。安仁不应。而念诵逾进。鬼相谓曰。昨日不即取。今日修福如此。何由可得。因相与去。留一人守之。守者谓安仁曰。君往日杀驴。驴今诉君。使我等来摄君耳。然须共对。不去何益。安仁遥答曰往者他盗自杀驴。但以皮与我耳。本非我杀。何以见追。倩君还为我语驴。我不杀汝。然今又为汝追福。於汝有利。当舍我也。此人许诺曰。驴若不许。我明日更来。如其许者。不来矣。言毕而出。明日遂不来。安仁於是。为驴追福。而举家持戒菜食云尔。卢文励说之。安仁今现在(出冥报拾遗)。

　　嵩岳

　　○闲居寺。元珪禅师。卜庐于岳中庞坞。时有峨冠袴褶部曲繁多。轻步舒徐。称谒大师。珪睹其貌伟。精爽不伦。谓之曰。善来仁者。胡为而至。曰。师宁识我耶。珪曰。吾观佛与众生等。吾一目之。岂分别识也。对曰。我此岳神也。吾能利害生死於人。师安得一目我哉。珪曰。汝能生死于人。吾本不生。汝焉能死。吾视身与空等。视吾与汝等。汝能坏空与汝乎。苟能坏空及坏汝。吾则不生不灭。汝尚不能如是。叉焉能生死吾耶。岳神稽首再拜曰。我亦聪明正直於余神。岂能如师有广大之智辨乎。愿授之正戒。令我度世。助其威福。珪曰。神既乞戒。即既戒也。所以者何。戒外无戒。又何戒哉。神曰。此理也。我闻茫昧。止求师戒。我身为门弟子。珪辞不获。即为张座。焚香秉炉。正机曰。付汝五戒。汝能奉持。即向曰能。不能即曰否。神曰。洗耳倾听。虚心纳教。珪曰。汝能不淫乎。神曰。亦娶也。曰。非谓此也。谓无罗欲也。神曰能。曰。汝能不盗乎。神曰。何乏我也。焉有盗取哉。曰。非谓此也。谓飨而福淫。不供而祸善也。神曰能。曰。汝能不杀乎。神曰。政柄在躬。焉曰不杀。曰。非谓此也。谓有滥误混疑也。神曰能。曰。汝能不妄乎。神曰。我本正直。焉得有妄。曰。非谓此也。谓先后不合天心也。神曰能。曰。汝能不遭酒败乎。神曰。力能。珪曰。如上是为佛戒也。又言。以有心奉持。而无心拘执以有心为物。而无心想身。能如是。则先天地生。不为精。后天地死。不为老。终日变化。而不为动。毕尽寂默。而不为休。悟此则虽娶非妻也。虽飨非取也。虽柄非权也。虽醉非愍也。若能无心於万物。则罗欲。不为淫。福淫祸善。不为盗。滥误混疑。不为杀。先后违天。不为妄。愍荒颠倒。不为醉。是谓无心也。无心则无戒。无戒则无心。无佛无众生。无汝及无我。无我无汝。孰能戒哉。神曰。我神通亚佛。珪曰。汝神通十句。五能五不能。佛则十句。七能三不能。神悚然避席。启跪颇恭曰。可得闻乎。曰。汝能[仁-二+戾]上帝东天行。而西七曜乎。曰。不能。珪曰。汝能夺地祇。融五岳。而结四海乎。曰。不能。珪曰。是为五不能也。珪曰。佛能空一切相。成万法智。而不能即灭定业。佛能知群有性。穷亿劫事。而不能化导无缘。佛能度无量有情。而不能尽众生界。是为三不能也。定业亦不牢久。无缘亦谓一期。众生界本无增减。廓无一人能主有法。有法无主。是谓无法。无法无主。是谓无心。如我解佛。亦无神通也。但能以无心。通达一切法耳。作用冥现有情前也。若有心有作。作用必不普周焉。岳神曰。我诚浅昧。未闻空义。师今授我戒。我当奉行。更何业因。可拘尘界。我愿报慈德。效我所能。珪曰。吾观身无物。观法无常。了然。更有何欲。神曰。师必命我为世间事。展我少小神功。使已发心。初发心。未发心。不信心。必信心。五等人。目我神纵。知有佛有神。有能有不能。有自然有非自然者。珪曰。无为是。无为是。神曰。佛亦使神护法。师宁隳叛佛耶。随意垂诲。珪不得已。而言曰。东岩寺之障也。莽然无树。北岫有之。而背非屏拥。汝能移北树。於东岭乎。神曰。已闻命矣。又陈曰。我必昏夜风雷。摆摇震运。愿师无骇。即郑重作礼辞去。珪门送而且观之。见仪卫逶迤。如王者之行状。又复碧霭红霞。紫岚皓气。间错四散。幢盖环佩。戈戟森森。凌高[洼-圭+帚]空。杳渺隐没焉。其夕果有暴风吼雷。奔云霆电。隆栋壮宇。岌礘将圮。定僧瞻动。宿鸟声狂。互相敲磕。物不安所。珪谓众僧曰。无怖无怖。神与我契矣。诘旦和霁。则北岩松栢。尽移东岭。森然行植焉。而珪谓其徒曰。吾殁后。无令外知。若为口实。人将妖我也(出宋高僧传○高僧传中天帝。阎王及神请说法。受戒甚多。此不繁录)。

　　明
　　高祖

　　○帝曰。有来奏者。野有暮持火者数百。候之倐。然而灭。闻井有汲者。验之无迹。俄而呻吟於风雨间。日悲号于星月。有时似人。白昼诚有应人。而投石。忽现忽隐。现之则一体如人。隐之则寂然杳然。或祟人以祸。或佑人以福。斯数状昭昭然。皆云鬼神而已。臣不敢匿。谨拜手以奏。时傍人乃曰。是妄诞耳。朕谓傍曰。尔何知其然哉。对曰。人禀天地之气而生。故人形于世。少而壮。壮而老。老而死。当死之际。魂升于天。魄降于地。夫魂者气也。既达高穹。逐清风而四散。且魄骨肉毫发者也。既仆于地。化土而成泥。观斯魂魄。何鬼之有哉。所以仲尼不言者。为此也。帝曰。尔所言者。将及性理。而未为是。乃知肤耳。其鬼神之事。未尝无。甚显而甚寂。所以古之哲王。立祀典者。以其有之而如是。其於显寂之道。必有为而为。且前所奏者。其状若干。卿云无鬼神。将无畏于天地。不祭食于祖宗。是何人哉。今鬼忽显忽寂所在。其人见之非福即祸。将不远矣。其于千态万状。呻吟悲号。可不信有之哉(出皇明录)。

　　徽州

　　○歙县。罗田。方伯雨先生族弟。妇孕未产而死。遂殡葬之。里中有卖点心店。日见一女子。将钱买饼去。后时持一新被来按。店人搭被架上。其家有婢。偶至店。见被云。此是我家孺人殡殓之被。何得在此。店人云。有一女子。每日持钱来买点心。今彼无钱。将此被按。复说其形貌服色。婢归告主。次日遣人往店后伺之。果见彼来取点心去。随后杳窥。彼至墓边即灭。闻冢中儿啼。回报其主。主使人开冢。母颜如生。既抱儿出。母色即变矣。其店始觉。前时见柜日有少纸灰。儿后长成。族皆唤为鬼叔。崇祯末年。其人尚在。但日久忘其名。伯雨先生孙叔翼。为余说之。福田经云。有一比丘名曰须陀耶。白佛言。母妊我数月。得病命终。埋母冢中。月满乃生。冢中七年。饮死母乳。用自济活。微福值佛。逮得应真。如此。则耳目不到。古今信非一也(应真。即罗汉也。伯雨讳时化。杭州太守。乃十四名家之一。有四书易注行世。归信三宝临终沐浴衣冠。孙谓其升堂。遣人伐鼓遂端坐而逝)。

　　广州

　　○新会县潮头村。有一人姓张者。年将五十。独往邻乡。回至中途度水。被水鬼牵挽。欲溺水中。其人雄勇。与之共打。得脱回家。颈项上尽是鬼甲爬伤痕。时天启七年。赞年方十七。在彼村亲见。

　　广信

　　○博山能仁寺。崇祯间。无异和尚已往。时有檀越至山。请僧施食。令一沙弥事香烛。被鬼执缚於台下。口鼻涎沫俱出。空中有一人云。此沙弥不清洁。众鬼欲缚至桅竿下。我乃劝止。然汝等。向来施食。皆不至诚。诸鬼俱不得食空回。又汝等。每在弥勒阁。学焰口经咒。或赤体。或尸卧。念诵真言不如法。折福获罪。云云。僧问曰。汝是何人。答曰。我是某长老。今住在西禅堂后。为守护此丛林故也。次晚一僧。自发诚心施食。空中复曰。今晚鬼众。略得小食也(博山僧说之也)据此。施食则必戒德精严。真言梵音。契印无乖。一心至诚。念饿鬼苦。或能少益幽途。不然虚费信施。自获大愆。损福折寿不少。况诸饿鬼。长劫不闻水浆之名。出家释子。宁无悲心愍念彼苦。每日犹当自备水饭。诵施食真言。甘露水真言。以除彼饥渴。惟须真言咒语。梵音无谬。乃获其益。故佛教令天雨时。向空念甘露水真言。令诸饿鬼得餐甘露。以济饥渴。自增福寿也。

　　广州

　　○东莞县西湖。张一鹏。崇祯末年。自广城回至流花渡头。已将暮。水滨见一人。似富家长者。曰君渡河。尚十余里。不及家矣。吾有一小馆。不弃。可过宿。主人设酒馔食毕。具铺盖。甚殷懃。睡中闻邻家钟鼓声。若祭奠者。至天明。见在空房内。惟一草荐。枕者是砖。惊起。却在人家中。家人见在内出。群哗之。以其是贼。聚邻里诘其故。鹏乃说有主人水边招留宿。众问其所招宿者何状。乃其所祭之父。是日生晨。子享以孝诚。故感先人来应也。一鹏是桥族叔。对桥说之(此堕鬼趣。无管摄者。乃得回家也。东莞县。有东湖西湖。非浙之西湖也)。

　　清
　　东莞

　　○寮步村。康熙戊申三月。有鬼仙。自称钱公子。时能现形。在邝孝康公锡家。夜间常与姬人七八。弦管歌唱。而能诗文。人皆就之。锡每设食同欢。恣锡拊摩。徧身罗绮。并新绒靴。惟不许摩头。及然灯烛耳。或时嫌主人设食不精。即唤使者另取。须臾。热肴暖酒忽至。共为乐饮。时锡内人忽病。锡启公子曰。宁有方术耶。公子即撮药。命使者当前煎好。送服之。时张穆芝闻知。六月初一日。至邝家。欲延公子与语佛道。令其知有向上大事。值公子他游。尚留使者在邝家。穆即作书焚致之。并寄香荔。使者报曰。公子远去。若他人书。不能为投。张先生。不敢不为奔走也。越二十日。穆时在莞城外东湖。如庵。与诸子偕破浪。用微。二三上人清话。一友人见案上。有一缄未启。问曰。是何人书。穆亦不知何人。何时送至。发而读之。乃公子复书而柬封绝佳。笺皆浮花甚奇。另封香七炷。似有奇香熏袭。芳馥如宫饼。其文清新。书法颇奇。非俗笔之所能也。书曰。承远致奇香丹荔。谢谢。先生盖世才也。道不逢时。寄迹於山林泉石之间。能人之所不能者。舍人之所不能舍。其去仙一间耳。余浪迹蓬山玉洞。辄闻芳名。啧啧天外矣。兹承先生援我入于禅关。我亦欲援先生入于仙苑。方游海岳。未及南来。紫虚碧落。接晤有期。并致高友。不宣。另一笺曰。先生至诚。故不惜破格修复。阅竟。祈即火之。勿泄勿戏。不然。是求亲而反疎。不独余之过也。时穆与诸子读讫。即焚之。忌其使者在傍。以报公子。谓穆之不诚也。遂与诸子共记录之。

　　广州

　　○省城濠畔街。金衢会馆。康熙九年。五月十三日。盛陈品物。奉贺关帝寿毕。众共饮食。有医士。张妙。忽见一人执手掣去。行步如风。足不着地。至一处。宫殿甚壮丽。旁有小庙。引入见关帝。绿袍青巾。张即拜跪。帝曰。吾生日在七月。非五月也。世间不宜杀生。所杀猪羊。若非纯白黑者。吾则不能为之超生。今皆养在山中。已后不必杀也。当引此人至山顶。可望天下各省。吏引至顶指曰。此广东省城也。张便见其家。吏一推遂醒。张向郭青霞说之(右三出铁桥集○凡有威德之神。自有胜妙饮食。若天甘露者。岂希世间膻腥耶。隋文帝十二年。天台智者大师。至玉泉山安禅。见二人威仪如王。长者美髯。同少者致敬曰。弟子关羽当与子平建寺化供。愿师安禅七日。以须其成。乃役神兵建之。七日出定。湫潭千丈化为平址。栋宇焕丽。巧夺人目。师领徒入居。昼夜演法一日神闻妙法。白师曰。愿洗心易念求戒。永为菩提之本。师即为受五戒。於是神之威德。昭布千里。故为护僧伽蓝神。宁受荤酒。今世俗皆知食荤酒。着皮底履。悉不能登武当山而民间俱以猪羊三牲祀武帝。何自相矛盾一至如此乎。○大师身历九朝。为七帝之师。梵语僧伽蓝。华言众园。谓众僧所住之园。即寺院也)。

　　顺德

　　○龙山乡。螺冈右烟还庄。林孙霁。字霞凝。太史公之长孙也。宅右有书楼。楼右小池。池上轩曰菡萏榭。其砌曰芳洲。竹木花果森然。凝偕谭璨叔。读书开社其间。有康。孙。蒙。邓。胡。诸子。师事璨叔。於康熙癸丑五月夕。屡于楼下右房窗外。沙石从空而下。社人异之。自六月初七日。至二十一夜。怪异频作。璨怒骂而不止。凝语璨曰。此诚鬼也。吾二人肃诚祀之。告以衿影。如吾辈不德。降殃奚辞。不然。余何悔也。是夕具牲酒告之土神。复从奠之曰。吾之居清净安舒。吾之友敬而且久。吾之隐衷可白苍穹。祖孙父子。二十年相从。卜宅於此。无悸无忡。胡为而来。乱我文席。岂余不德。倘汝冤抑。男耶女耶。毋惑朝夕。苟汝顽冥。明神是殛。祭毕。凝犹独坐。期有所见。五鼓月明如昼。循步廊下。突见一手箱。开之。箱上则一展金扇。扇上有女冠。扇下有女履。皆市中纸作店卖者。另一酒盏。覆箱角。揭视。即适间祭肉皮。刻一去字。箱是胡子物。能启坚锁而置之。二十四夜。仍有种种怪异。二十五晚。复飞沙下。凝奋骂曰。谁是汝冤。即可详言。何得漫为触恼耶。未几。座傍得一木叶。雕刻工巧。作桃叶形。叶纹阴阳凹凸。枝蔓具全。长寸八分。阔七分。上饰以胭脂。题云。古人误我今图报。月下诸君勿怪愆。凝与璨视之曰。果冤乎。古月。疑是胡子事。凝曰。今授汝纸笔。详以告我。将礼普陀度汝。二十七夜。于胡予窗前。得七律一。五绝一。词一。律云。诸君命妾阐幽思。古情题起不胜悲。月底佳人应有恨。风檐学士勿多疑。万种愁怀兹欲报。十年冤债此支持。行行我亦寻踪迹。任走天涯我亦知。绝云。狂风御柳时。金井自伤悲。若怜君命短。教妾早归依。词曰。种种愁肠欲泄。只待时乖命劣。诸君何必枉劳思。各自门前扫雪。凝遂与璨相议作佛事超度之。曰汝若归依佛法。可无姓名乎。(怜君是指胡子)少顷。于窗前得一诗云。非青非白又非红。妾长深闺宅向东。君谓始王嬴亥子。何必多疑在个中。凝略解其意。复求其直书姓名。以登法事牒中。未几得一札云。妾言已尽。何必琐琐。虽有乳名。言之哽咽。何多赘乎。次日凝三家叔载说。慕其异来观。璨叔。胡子。及凝四人。求其显示。而胡子犹强辩亥子之说。凝怒而言曰。亥子何人。即林即谭。其亦言之莫隐。何讳也。未几。于疏稿下。得一札一诗。(文多不录)四鼓闻击声。持灯觅之。於胡子床头。得一诗一札。云兹蒙诸君超妾。可做衣三百六十。钱三十斤。广济众幽魂。是为妾作一盂兰会。则感德不浅。何必区区求姓名乎。妾原无罪。不久出人。不超亦可。作此疏牒。不可为妾而设。只泛作超幽盂兰疏牒可耳。不然。则妾无因而受君惠。地府云。一文必报之谓句。虽君不靳。如其妾之披毛戴角还。不益增一劫罪哉。非爱妾也。适滋妾罪耳。何也。以诸君非我对头。不敢妄受也。惟泛作超幽。兼以妄列幽魂中可也。若是对头。则虽七日夜建醮超幽。亦可受之。亥子非二位相公。何必盛怒。载说与璨曰。事既白矣。有才如此。不识能赠我辈一诗否。未逾时。即得一诗于右房外榻间。题云。赠林三老爷诗。(载存而和之)次朝得札於砚底云。请去冤抑二字。并疏中所干妾语。乞为删改之。二十九延三上人至。卜初一日作法事。是夜诸友过坐斋中。观设佛事。闻楼上声响。得二律。一题云。赠谭林二相公。同馆有感。一题云。五月过访烟还庄。旅于芳洲池舍有感。时孙康二子。嘱之曰。吾辈同馆多时。每睹异迹。独不能邀一佳章耶。嘱未几即得诗于孙子房壁间。题云。与孙康二国士同旅于芳洲池舍寄怀。越朝七月初一日。预启盂兰法事。黎黄。温蒙。及凝。家叔。舍弟。七人。居士辈。在上行礼。璨稽首秉炉诚笃。傍晚璨代胡子恳祝。远近环观者。不啻百十人矣。忽有二诗。从空飘下。一云。赠温相公。一云。答谭相公代祝者。(其诗笔迹附后)时胡子不能自昧。跪拜悚惧。是夜施食法事毕。各归憩息。体上人犹向池。默诵楞严咒。欲其速去。凝与黎宁光。亦祝其藉法力超生。毋淹滞也。此时诗篇短札。纷飞而下。其一题云。奉谢二位大师。承命自应藉方也。再容我半夕一话乃去何如。诗云。稽首慈悲法士前。悯予孤魂闷恹恹。藉力超升非独我。诸魂咸仗早生天。英灵美誉何堪受。但凡机事不应言。明日二师归净土。敢乞杨枝坐宝莲。又赠礼忏诸公诗。(笔迹附后)又致别谭相公诗云。今君为妾祭群幽。飘薄孤魂遂所求。僧众秉诚齐下列。雄儒附会在上头。法力普慈无弗屇。雨露同沾福倍休。省悔又当兼戒杀。从此科名靡不售。傍注小字云。妾所赠之言。屡多不合。诸尊幸勿怪也。所誉之言。或效或不效。亦自有别。无非劝人为善去恶而已。勉之。请了请了。璨喜曰。付之传记。正余心也。不转瞬而凝膝上。落一纸云。所云付传者。谓将字迹传人。以传戒后世也。非谓传字。然付之传益妙。(后一传字原圈去声)若真付传。则前后所错别之字。俱烦改之。更平仄韵。有未合者。订之尤妙(云云)。既法事告成。送诸上人返棹。初四日。诸友商纪其事。亭午而纪成。欢饮达二鼓。席中得一诗一札云。自别后。天帝嘉妾。有仇不报。三月后乃生人间。使得一阐吾未达之才。俟九月乃敬汇诗文。付来入传。以成诸君子一段美意。希勿笑吾冯妇也。则幸甚矣(仙媛亲笔附下)。
　　
　　
　　(凝曰。余尝见仙鬼之事。或得之书传。或得之传述多矣。或有闻其声者。或有见之事者多矣。卒未有能任笔墨。对答如流。有响则应。如觌面与语。若此者也。况其怨而能忍。无分毫凌厉之气。受惠则廉。期约必信。而所贻赠篇章。语类多箴戒。端方正大。绝无女子情态。岂可与魑魅同日语哉。故重之曰仙媛云。今其札谓天帝嘉之。益知福善不爽焉。其踪迹不敢半语粉饰。其诗札不敢只字增损。虽错别。亦仍其迹。聊以纪异。非好事也。仙书字字。前后如一。余敬存之。统俟九月诗文何如。乃汇付装潢。出仙媛传○前后所赠之诗札。有数十纸。今仅刻三五。余悉载仙媛传。然媛虽为冤债而来。竟不言冤之所以。胡子亦终不肯自雪其过。惟悚惕而已。有冤不报。正符大士之心。今时下愚。小冤尚愤愤觅报。况其得权势者。肯忘瑕疵乎。如戒经中。不共戴天之雠。尚不加报。故云。杀生报生。生生何益。此之谓欤。惟惜媛具斯世智利根。深达善恶因果之源。而未知有向上一着。倘时得遇作家宗匠。即当下弃却瓢囊矣)。

</div>
    <div class="pagination">
<a href="六道集_page7.html">上一页</a><span>...</span><a href="六道集_page3.html">3</a><a href="六道集_page4.html">4</a><a href="六道集_page5.html">5</a><a href="六道集_page6.html">6</a><a href="六道集_page7.html">7</a><span class="current-page">8</span><a href="六道集_page9.html">9</a><a href="六道集_page10.html">10</a><a href="六道集_page11.html">11</a><a href="六道集_page12.html">12</a><a href="六道集_page13.html">13</a><span>...</span><a href="六道集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
