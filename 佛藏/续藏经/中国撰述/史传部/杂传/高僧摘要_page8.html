<!DOCTYPE html>
<html>
<head>
    <meta charset="UTF-8">
    <title>高僧摘要 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高僧摘要 - 第 8 页/共 8 页</h1>
    <div class="content">　　良准大师

　　法喜之神僧也。往山中化木。起造法喜。单身回。巨细木。俱从河出。迄今河底有木。人不能动。一生形迹。隐显不常。疑为圣贤应化。按经幢石刻。大中十四年。咸通五年。俱系良准题名。复考景佑重修寺碑云。异人间出。有如良准。业四分律。慧行精通。塔在寺之东廊。距殿五十步。飞鸟不栖。游尘弗立。时时合利放光现瑞。宣和四年王春正月。欲起塔亭。迁就西庑。灵像袈裟。腾掣远去。光怪华煜。贯穿户牖。众惧祈诵。方复如初。

　　释知玄

　　字后觉。姓陈。眉州洪雅人。母魏氏。梦月入怀而诞。七岁遇法泰法师在宁夷寺。讲涅盘经。寺与居邻。玄日就讲集所。一聆法语。若睹前因。是夕梦其寺殿佛手摩其顶。窹启祖父。乞为勤策。亲党听之。年十一削发。乃随师诣唐兴邑四安寺。授大经四十二卷。远公义疏。空师圆旨。共一百二十五万言。皆囊括深奥。方年十三。指擿缁徒。露老成之气。时丞相杜公元颕作镇西蜀。闻玄名。命升堂讲谈于大慈寺。普贤阁下。黑白众。日计万人。注听倾心。骇叹无已。自此蜀人重其名。号陈菩萨。於净众寺辩贞律师所。受具戒。才听毗尼。续通俱舍。复从本师下三峡。历荆襄。抵於神京资圣寺。文宗皇帝闻之。宣入顾问。甚惬皇情。后学唯识论于安国信法师。叉研外典经籍。百家之言。无不该综。玄每恨乡音不堪讲贯。乃於象耳山。诵大悲咒。梦神僧截舌换之。明日俄变秦语。武宗御宇。初尚钦释氏。后纳蛊惑。议祀蓬莱山。筑高台以祈羽化。虽谏官抗疏。宰臣屡言。终不回上意。因诏玄与道门敌言。神仙为可学。不可学耶。帝又手。付老氏中。理大国若烹小鲜义。共黄冠往复。玄陈帝王理道。教化根本。言神仙之术。乃山林间。匹夫独擅高尚之事业。而又必资宿因。非王者所宜。辞河下倾。辩海横注。凡数千言。闻者为之股栗。左护军仇士良。内枢密杨钦义。惜其才辩。恐有厈逐之命。乃密讽贡祝尧诗。玄立成五篇。末章云。生天本自生天业。未必求仙便得仙。鹤背倾危龙背滑。君王且住一千年。帝览诗微解。方扁舟入湖湘间时杨给事汉公。廉问桂岭。延至开元佛寺。属宣宗龙飞。杨公自内枢统左禁军。以册定功高。请复兴天竺教。奏公访玄声迹。玄归上国宝应寺。属寿昌节。讲赞。赐紫袈裟。署为三教首座。帝以旧藩邸。造法乾寺诏玄居寺之。玉虚亭。大中三年诞节。诏谏议李贻孙。给事杨汉公。缁黄鼎列论议。大悦帝情。因奏天下废寺基。各勑重建。大兴梵剎。命画工。图形于禁中。其优重如是。与相国裴公休友善。同激扬中。兴教法事。八年。上章公归故山。大行利济。受益者多。僖宗令诸学士。撰玄师号。赐悟达国师。玄陈让不遂。乃乞归九陇旧庐。於正月二十一日卧内。见所曾游历。圣境名迹。皆见在前。二月七日。闻空声曰。必生净土乃讯云。孰之语耶。空又应曰。佛也。七月中闻户外有声。逡巡一菩萨。降于庭前。渐迫玄身。叮咛赞喻。勿以此苦为累也。言讫而没。又於一夕有一珠。自玄左足下流去。苦楚万端。谛视其珠中。明明有晁错二字。乃知玄是袁盎也。曾因七国反。盎奏斩错。以谢吴楚诸王。故为婴挠耳。召弟子慈灯。附口上遗表。嘱令弃尸。半饲鱼腹。半啖鸟兽。吾久与西方净土有期。言讫。右胁面西而逝。

　　释慧寂

　　姓叶。韶州须昌人。年十五。恳出家。父母不听允。十七再求。堂亲犹豫未决。其夜有白光二道。从曹溪发来。直贯其舍。时父母乃悟。是子至诚之所感也。寂乃断左无名指。及小指。器藉跪致堂阶曰。答谢劬劳。父母知不可留舍之。依南华寺通禅师削染。年十八营持道具。先见耽源。有所得。后参大沩山禅师。提诱哀之。栖泊十四五载而足跛。时号跛脚驱乌。凡于商攉。多示其相。时韦胄就寂请伽陀。乃将纸画规圆相。圆围下注云。思而知之落第二头。不思而知。落第四首。乃封呈达。自尔有若干势。以示学人。谓之仰山门风。海众抠衣。得道者不可胜计。往往有神异之者。倐来忽去。人皆不测。后勑追谥曰智通。塔号妙光。

　　释僧妙

　　本住冀州。后居河东蒲坂。禁行精苦。聪慧夙成。遍览群籍。尤通讲论。而禀性谦退。喜愠不干其抱。故每讲下座。必合掌忏悔云。佛意难知。岂凡夫所测。今所说者。传受先师。未敢专辄。乞大众於斯法义。若是若非。布施欢喜。时中解冠前彦。行隆端达。睹其虚己。皆服其德义。众益从之。后住本乡仁寿寺。聚徒集业。甚高名望。周太祖特加尊敬。大统年。时西域献佛舍利。太祖以妙弘赞佛法。送令供养。因奉以顶戴。晓夜旋仰。经於一年。忽於中宵。放光满室。螺旋出窗。渐延于外。须臾光照四远。腾扇其焰。照属天地。当有见者。谓寺家失火。竞来救之。及睹神光。乃从金瓶而出。皆叹未曾有。妙仰瞻灵相。涕泗交横。乃烧香跪而启曰。法界众生。已睹圣迹。伏愿韬秘灵景。反寂归空。於是光还螺旋。卷入瓶内。尔夜州治士女。烧香赞叹之声。闻于数十余里。寺有一僧。睡居房内。众共唤之。愍愍不觉。竟不见光相。未几便遇疠疾。咸言宿业所致。遂有感见之嗟。自妙之云亡。光不复现。

　　释净真

　　从松江兴圣寺若平法师剃染。习贤首宗。嘉熙三年。游逝江诸剎。因钱塘江坝毁。江涛泛溢灾民。师以偈呈安抚使赵端明曰。海沸江河水接连。居民冲荡益忧煎。投身直入龙宫去。要止惊涛浪拍天。遂投身于海。三日而返。谓居民曰。我在龙宫说法。龙神听受。此塘不复毁矣。语讫。复投于海。赵端明感其德。具闻于朝。勑赐护国净真法师。立祠於杭之会祠。

　　释教亨

　　字虚明。济州任城王氏子也。先有汴京慈济寺僧福安。居任城有年。精修白业。缁素仰重。一日赴斋于芒山村。乃倚树化去。是夕示梦于女弟冯自彭村。见其众白马而下。曰我生于西陈村王光道家。冯觉。语母及其子。三人梦皆同。诘旦至光道家询之。其母刘氏。先夕亦梦安公求寄宿焉。是日果诞亨。乃拳右拇指。似不能伸。但瞬而未笑。次日有同业僧福广福坚。闻而来谒。见即呼云。安兄无恙耶。亨熟视举手。伸指而笑。其母尝卧师于室中。若有人诵摩诃般若之声。及睟。或以佛经酒杯试之。竟取经卷。素不茹荤血。见僧喜从之。游人皆呼为安山主。故芒山村。乃以师事碑于石。纪其异。七岁出家。依州之崇觉寺圆和尚剃染。十三受大戒。遇苦瓜先生相之曰。此儿他日坐道场。必领僧万指。年十五游方。开郑州普照宝法席之盛。於是荷锡。自汴发足宝公夜梦庆云。如金芙蕖。缤纷乱坠。因语众曰。吾十年无梦矣。今有此。是何祥也。翼日亨至。宝独异之师朝夕参叩。宝亦痛札之。一日往雎阳。忽马上忆击竹因缘。疑情不散。如入禅定。将抵河津。浑无知觉。同行德满呼曰。此河津也。亨惊。遂下马悲喜交集。及归涕以语宝公。宝曰。此僵人耳。切须更苏。转动始得。曾看日面佛公案否。曰儿时已念得。宝公笑曰。我只教你参诸方掉下底禅。但再参去。自有得力处。一日亨于云堂静坐。忽闻打板声。霍然证入。遂呈偈曰。日面月面。流星闪电。若更迟疑。面前着箭。咄。宝公曰。我谩汝不得也。师后出世乃五坐道场。若嵩山之戒坛。韶山之云门。郑州之普照。林溪之大觉。嵩山之法王。次因金国丞相夹谷清臣请。主中都潭柘。迁济州普照。未几忽方丈后丛林中。有一株亭亭高丈余。而群鸦以次来巢。状若浮图。上下十二级。众贺曰。和尚佛法愈大振乎。不十日。诏住庆寿寺。众常万人。三年继主少林。法席大盛。无何师引去。乃倘徉于嵩少之间。或放歌。或长啸。如是数年。一日忽觉四大弦缓。杜门坚坐。谢绝宾客。至金兴定己卯七月十日。诫其众曰。汝辈各自勤修。索浴说偈。
　　端坐而逝。年七十。坐夏五十有八。阇维。舍利无算。师自儿时。额有圆珠。涌现于皮间。至是爆然飞去。弟子分舍利。罗以建塔焉。

　　释法忠

　　号牧庵。四明姚氏子也。十九试经得度。习天台教。悟一心三观之旨。后至龙门。观水磨旋转发明。述偈呈佛眼曰。转大法轮。目前包裹。更问如何。水推石磨。佛眼曰。其中事作么生。忠曰涧下水长流。眼曰我有末后一句待分付汝。忠即掩耳而去。后至庐山。于同安枯树中。绝食清坐。宣和间。湘潭大旱。祷弗应。忠跃入龙渊。呼曰。业畜当雨一尺。雨随至。尝居南岳。每跨虎出游。儒释皆望尘而拜。上堂。我有一句子。不借诸圣口。不动自己舌。非声气呼吸。非情识分别。假使净名杜口毗耶。释迦掩室摩竭。大似掩耳偷铃。未免天机漏泄。直饶德山棒。临济喝。若向牧庵门下。祇得一橛千种。言万般说。祇要教君自家歇。一任大地虚空。七凹八凸。

　　释道悟

　　号佛光。陕西兰州冠氏子也。生即齿发俱长。具大人相。年十六。力求出家。父母不听。乃绝食几死。遂舍入里中寺祝发。阅二年。偶宿临洮湾子店。梦梵僧。振声唤觉。忽闻马嘶。豁然大悟。喜不自胜。遂归告母曰。某于途中拾一物。母问何物。师曰。无始来不见的。遂辞。欲参方去。母问汝将何之。答曰。水流须到海。鹤出白云头。先是熊耳山。有白云海禅师。虽住古剎。不畜一徒。入或问何不择一法嗣去。海曰芝兰秀发。独出西秦。曰几时至。海曰。行脚了也。师腰包将至。海命侍者鸣钟集众。曰我关西弟子来也。然此寺原是郭子仪所建。今渠自来住持。汝当迎之。师方入门。海遥见便云。相公来何暮也。师进前曰。诺。海大笑。竟授与衣法。令继其席。自即退隐寺侧。先有群盗踞劫。民受其害。或请海捕之。海曰。非老僧所能也。不久郭公至。必自捕也。民弗解其说。后师居寺方三日。乃率众往擒。尽缚之。破其穴。将欲尽诛。贼哀乞命师从容谓曰。汝劫财物。伤人命。分当死矣。今汝乞命。独不念彼命乎。贼叩首流血。愿从三宝。戒誓不为非。师为说偈剃发释之。自是路不拾遗者。数十年人。始信师实郭令公之再来也。宋大定二十四年。海公殁。师方出主郑州普照。又迁三乡竹阁庵。身着白衣。跨黄犊吹短笛游于洛中。尝曰。道我凡耶。曾向圣位中来。道我圣耶。又向凡位中去。道我非凡非圣耶。却向毗卢顶上。别有行处。泰和五年。于临洮大势寺结夏。阐圆觉经。谓众曰。此席将半。吾当行矣。五月十二日晚小参。为众谈第一义。晨兴。呼侍僧曰。我病觅药去。侍僧将出门。师已蜕矣。上有五色祥云。盘结似盖。红光如日。弥塞四维。三日不散。世寿五十五。僧腊三十有九。弟子举全身建塔焉。

　　释真净

　　字如庵。云间华亭姚氏子也。母朱氏。梦月自海升。堕于怀。觉而有娠。及诞时。瑞光满室。有异僧过。指谓其母曰。此儿海月法师再来也。九岁依化城寺明净志法师。授法华经。历耳成诵。十六得度。博究诸乘。夙慧顿发乃以性学自许。首谒杭之广福云梦泽公。闻无极度法师。化声大振。遂造其室。尽得其学。元大德住海盐德藏。其寺方圮。净竭力扶树。众散复聚。田为豪门所夺。复归。不数年翕然成旧式也。至治迁松江超果。泰定乙丑。元相晚欢。举住下竺。居七[禾*冀]。讲席不倦。辟寺前之径。高大其门。书佛国山以揭之。至顺辛未。上竺湛堂澄公。以老告休。举净自代。先是净因疾昼寝。梦白衣大士。持金瓶水。灌其口曰。汝勿忧。非久自愈矣。叩以未来休咎。示云汝却后二年。当避喧大树之下。觉疾果差。切疑避喧树下。非入灭之谶耶。及乎澄举住上竺至见寝堂西有大树。堂匾曰静处。始悟梦之所示。由是殚心弘法。学者常数千指。元主慕其道。赐佛心弘辩之号。及金纹紫伽黎衣。未几示疾。书偈而逝。阅世七十有二。坐五十有六夏。阇维。得舌根顶骨不坏。舍利五色。

　　释弘济

　　字同舟。别号天岸。越之余姚人。姓姚。幼孤从里之宝积寺舜田满和尚出家。丱时骏发绝伦。满授以法华经。辄成诵。年十六。持四分律。踬步之间。不敢违越绳尺。已而叹曰。戒固不可缓。而精研教乘。以资行解。又可后乎。于是往鄞。依半山全法师。习台教。久之悉通其旨。尝修法华金光明净土等忏。一日于定中。彷佛睹四明尊者。付以犀角如意。自是谈辩日溢。若河悬泉涌。了无留滞。元泰定元年出世。住万寿圆觉。明年盐官海岸毁。居民朝夕惴惴。恐为鱼鳖之宅。元丞相脱欢甚忧之。乃祷观音大士于上竺。命济即。海岸。建水陆大斋。入慈心三昧。取海沙诵大悲陀罗尼。帅众徧撒其处。凡足迹所及。岸皆复固。人称神焉。天历迁集。庆显慈二寺。适当岁俭。退处别室。苏人聘兴大德万寿寺。阅六寒暑。寺告成。至正五年。宣政请主会稽之圆通。居四载。还宝积。七年元主降旨。命主杭之普福。济坚卧不起。书偈而逝。阅世八十有六。坐七十有一夏。越七日。颜如生。众以陶器葬里之蛾眉山松花坞。

　　释蒙润

　　字玉冈。嘉禾之海盐人。姓顾。父敏。隐君子也。母孙氏。古源清法师之甥女。娠及诞。俱感异梦。润年十四。依古源于郡之白莲。方礼伽蓝神。土偶皆仆。一众惊异。古源命从祥公祝发进具。源授以天台止观。金刚錍十不二门诸书。即能了大意。会古源归寂。乃事竹堂传法师。因苦学婴奇疾。修请观音忏。七七日。既获灵应。疾愈而心倍明利。湛堂澄公来莅南竺。润居第一座。无何出世。主海盐之当湖德藏。夏讲法华。众常千指。屠酤为之易业。迁演福。宗风益振。六年退院事。高卧于龙井风篁岭之白莲庵。以下竺寺方灾。惟普贤殿。岿然荆棘瓦砾中。因慨然谓众曰。兹寺成于慈云。今殿尚存。则祖师之愿力有在矣。乃为次第葺治而新之。听夕演说无倦。率众修法华三昧。感普贤放光。现诸瑞相。居三[禾*冀]。一日呼门弟子实法明策等。示止观安心之旨。已而告曰。吾生缘殆尽。兹惟其时。骤称佛号数百声。泊然而化。

　　释惟则

　　字天真。姓费。吴兴人。父君泽。母沈氏。梦异僧分卫。觉而有娠。及诞。异香袭人。其父卒。随母适秦川澉上髫年志求出家。礼本郡佑福高林寿公为师。十六岁受具。二十三首谒楚石琦公。次谒千岩长公。无见睹公。无用宽公等。一十八人。皆因缘不契。后之匡庐。闻无极源者。乃雪岩钦禅师之子。年已百岁。独坐茅庵。终日不语。师径造之。值源厕上。乃趋问云。如何是祖师西来意。被擒住云。道道。师于言下释然顿悟。但摇手而已。源曰。子有所得耶。疾答之云。何得之有。源又云。子作道理耶。师拂袖而出。自是机辩澜翻。有不可婴之锋。遂服勤月余。日益玄奥。诸方闻而咸畏服之。灵隐平山林公招致。俾掌藏钥。后众请开法于海门佑福禅院。千指围绕。如示众云。鱼吹浪。鸢掀风。鸡鸣犬吠异不同。于斯荐得未为切。俯仰黑云千匝蒙。若要彻。急下工。慎勿解会。须磨砻。不因立志久无变。一喝安能三日聋。显机用。奚有穷。铁壁银山一拶通。生擒活捉不留迹。吞吐回互称大雄。若向秋风江上过。芦花定白蓼定红。洪武初。征天下高僧赴京。师列首名。俄以足疾还海上。化木造禅院。神输鬼运。木从井中出。时值大旱。澉盐至嘉兴。河涸不通。本府太尊。闻师名。特诣澉川祈雨。师许太尊备座船回去。即时书一小匙。付一童子。出澉城东门。投之海中。嘱童子竟归。莫转头观望。此童不及入城。而大雨如注。河路尽通。太尊乘鹢而返。

　　释祖住

　　字幻依。丹徒人姓杨。母朱氏。梦梵比丘入其室。觉而诞师。少沉密。喜作佛事。年十三。父母舍龙蟠山。依朝阳和尚。受法华华严诸大部经。十七剃染。十九受具。通晓诸经大义。自谓觉识所依。非关真际。遂担簦游少室。依大章和尚。五载复至伏牛。依高安。十二夏。先后所得。二师印可。次游都下。谒松秀二法师。尽得清凉宗旨。淮安胡给事。延住钵池山。造大藏经。作水陆无遮会。至南京访无极法师。居第二座。犍搥之暇。即入众作务。事竣。往京口万寿寺。演华严大钞。至入法界品。地震。天雨甘露宝华。时无极率徒与焉。妙峰承印二禅衲。亦居座下。自是道价郁跂。丛林倾挹。提奖唱诱。孜孜不倦。所至皆成宝坊。师演四十八愿。时有异人。顶白冠冠。有蛇四足。来听说法。忽不见。万历甲申憩锡苏之莲华峰下。建精舍居之。丁亥九月忽示疾。至二十二日。晨起沐浴。跏趺说偈曰。虚空无面目。无位强安排。话头不话头。处处是如来。言讫而逝。异香积时不散。茶毗。敛遗骨。塔于莲华峰之阴。寿六十有六。腊五十有四。王世贞作铭。

　　释明德

　　号月亭。以绍万松林禅师法嗣。故又号千松。湖州乌程周氏子也。生即颖异。岐然不凡。髫时随父入西资道场。遂指壁间画罗汉像。问父曰。僧耶俗耶。父曰。僧也。慨然曰。吾愿为是矣。年十三。投郡之双林庆善庵。从僧真祥习瑜珈教。越四载祝发。闻有向上事。乃首参百川海公不契。因而单衣芒[尸@乔]。徧游丛席。备历艰辛。自念般若缘薄。拟投天竺。哀恳观音大士。祈值明师。道经中竺。闻万松说法。先入礼谒。万松问曰。大德何来。欲求何事。对曰。欲叩普门。求良导耳。松竖一指。曰且去礼大士。却来相见。师泫然。再拜。求决生死大事。松曰。子欲脱生死。须知生死无着始得。师闻罔然。依受具足戒。自尔朝参夕叩。久无所入。松不得已。授以楞严大旨。于是苦心研究。至清净本然。云何忽生山河大地处。恍然若云散长空。寒蟾独朗。遂作偈呈曰。楞严经内本无经。觌面何须问姓名。六月炎天炎似火。寒冬腊月冷如氷。松颔之。嘱曰。汝既悟教乘。异日江南讲肆。无出尔右。向上大事。藉此可明。松住径山。师为众。负米采薪。不惮劳苦。偶行林麓间。有虎踞道。师卓锡而前。虎遁去。常阅枣栢合论。至十地品。中宵隐几而坐。梦游兜罗锦世界。登座阐华严奥旨。至于结座说偈。窹白松。松抚之曰。此圣力冥被耳。非惟吾道将行。清凉一宗。亦大振矣。无何松化去。师守塔三载。闻佛慧祇园法师讲席之盛。戴笠投之。祇园亦默识而爱重。其弟子沙泉。颇自负不籍师名。师遂挂锡报先寺。报先与佛慧。咫尺之间。故晨则持钵。午则听讲。夕则与同参十余人。敷其义趣。于是众日渐益。香积不继。师阴祷于伽蓝神曰。倘吾与圣教有缘。神其无吝诃护。移时有外道。自云间来。施米百石。自是报先之盛。过于佛慧。开堂之日。祇园命侍僧奉以衣拂。师谢还之。瓣香为万松拈出。已而孑身复径山凌霄峰。为碍膺未破。又力参三年。一夕初夜趺坐。豁尔心境冥会。疑滞氷释。乃跃然说偈曰。千年翠竹万年松。叶叶枝枝是宗风。云岳高岑栖隐处。无言杲日普皆同。趋礼万松塔曰。老汉不我欺也。自此道誉益隆。学者辐辏。四方交聘。岁无虚日。开堂灵隐。门庭严峻。无赖僧彻空天然辈。睨视不敢近。竟以不测事诬师。不终日事白。天然坐诬。遁。余党笞死者二十人。师南游赤城。外道归化者。不可胜纪。台郡教乘之被。实师始也。阐玄谈于大中庵。三日庵灾。独师之丈室。岿然无恙。讲圆觉疏钞于法海地。产白莲华。紫芝生于厕。五台居士因匾其堂曰。通莲。师居东禅。夜梦文殊跨狮出。乃遗狮。乘空而去。狮忽化为童子。师故问曰。尔方狮。今童耶。试开口。童子启颊。口如丹朱。师抚其背曰。尔犹狮也。童曰。师口何如。师张口示之。童跃入咽。师惊觉而汗。且喜曰。文殊大智。在我腹中矣。不数月。五台陆公。率众命讲华严大钞。众常千指。妙峰觉法师入室弟子也。遥宗四明。弘天台教观之道。以师阐贤首。未谙台衡。故质六即蛣蜣之义。师曰。天台六即。在行人迷悟之分耳。如我在名字。则十界皆名字。我证究竟。则十界皆究竟。若我蛣蜣。十界皆蛣蜣也。非蛣蜣上。别有六即。觉曰不然。天台六即。不论世出世间。有情无情。物物皆具。随举一法。六即在焉。何必以我迷悟。观彼优劣哉。师曰。圣人设教。诚为汲引迷途。若云。随举一法。六即在焉。是为惟谈世谛。成于戏论。学人何有哉。前五即置弗论。如云究竟。一究竟则一切皆究竟。如金出矿。似璧离璞。是故如来初成正觉。观于九界一切众生。同时成佛。非惟九界正报。全体遮那。则九界依报。无非寂光。所以叹云。奇哉众生。具有如来智慧德相。乃因妄想不自证得。岂非以我成佛观彼皆成佛也。果如子言。其究竟蛣蜣。永无成佛日矣。一切众生。而无一人发菩提心。所谓十法界。都为一队无孔铁锤。若言究竟蛣蜣。容有成佛。如来何日复迷。而作众生。金重为矿。其失孰大。觉曰。究竟蛣蜣。非是说也。以其心体本具。故曰。理即色相已成。方称究竟。一界既尔。界界总然。当界而论。六即自备。何必以其成佛不成佛难耶。师笑曰。子去做一个究竟蛣蜣也。闻者无不高其论。万历丁亥秋。告众示疾。谆谆嘱以教乘事。明年正月望后二日。吉祥而逝。世寿五十有八。腊四十有六。茶毗塔于径山。

　　释无异元来

　　舒城沙氏子。生而白衣重包。荤酒不入于口。十六游金陵。听讲法华。叹曰。求之在我。岂可循文逐句哉。遂礼五台静庵通剃发。次参寿昌。机语弗契。入闽。一日阅赵州有佛不得住因缘。有省。再谒昌。昌问。蚁子解寻腥处走。苍蝇偏向臭边飞。是君边事。臣边事。师曰。臣边事。昌呵曰。大有人笑汝在。一日登厕。睹登树人大悟。趣见昌。昌问子近日何如。师曰。有个活路。只是不许人知。昌曰。因甚不许人知。师曰。不知不知昌问。婆子具什么手眼。便烧庵趂僧去。师曰。黄金增色尔。又举僧问玄则。龙吟雾起。虎啸风生公案。命作颂。师颂曰。杀活争雄各有奇。模糊肉眼曷能知。吐光不遂时流意。依旧春风逐马蹄。昌笑曰。子今日方信。吾不汝欺也。万历三十年。住博山云。此事不从功行得。不从修证得。不从思议得。不从学问得。不从禅定得。有一等人。闭门作活。暗里休心。将自己身心。炼得如枯木寒灰。虫唼衣而不知。蛛结网而不顾。纵是百年在定。终如一个死人。於本分事中。全无交涉。所以玄沙曰。直饶如澄潭月影。静夜锺声。随扣系以无亏。触波澜而不散。此犹是生死岸头事。道人行处。如火烧氷。箭既离弦。无返回势。须就明中取则。向花柳街前。逴得九衢春色。於芙蓉岸上。带来八面秋风。应用无亏。随缘自在。且道作么生。是博山行履处。良久曰。祇有一双穷相手。不曾轻揖等闲人。况博山与诸人。同途不同彻。诸人向正位中来。博山不在正位。诸人在博山。拂子里许。诸人向偏位中来。博山。不在偏位。拂子在诸人袈袈里许。所以道。对面不相识。千里却同风。若向这里彻去。当下知归。不留朕兆。故我释迦大师。为勇猛众生。成佛在一念顷。为懈怠众生。得果满僧祇劫。博山。恁么道。犹是葛藤。诸人也须绊断始得。且道绊断后。作么生行履。卓拄杖曰。不因樵子径。争到葛洪家。崇祯三年秋示疾。首座问。和尚尊体如何。师曰。尽有些子受用。座曰。还有不病者也无。师曰。热大作么。座曰。来去自繇。请道一句。师书历历分明。四字。投笔坐化。塔全身於本山。

　　释隆琦

　　字隐元。福建东林林氏子也。父在田。母龚氏。琦生六岁。父客于湘。家产日耗。难以攻读。渐以耕樵为业。每静夜与二三友。坐卧松下。仰观天河运转。星月流辉。谁系谁主。缠度不忒。心甚骇焉。遂有慕佛之念。年二十母与长兄欲定聘。自思身为男子。不知父之游踪。急于娶。非孝也。因告母兄。将聘金为路用。直往豫章。抵南京。至宁波舟山。见族叔。又至绍兴。经历一载。囊已空。随香船至南海。朝观音。见佛地庄严。一时凡念氷释。遂发心持斋。投潮音洞主出家。明年二月。航海归闽省母。母以为自天降下。喜不自胜。劝母奉斋归佛。越明年。母归寂。会鉴源于印林寺。方便接引。遂从削发。即发愿精修。辛酉。往绍兴显圣寺。听涅盘经。时闻本师费和尚之名。因遍处参寻。壬戌。鹦窝顶听法华。冬在夹石碧云。听楞严。忽闻密老和尚。来应金粟。即往参见。随问学人初入禅门。未知做工夫。求开示。密云。我这里无有工夫可做。要行便行。要坐便坐。要卧便卧。师云。蚊子多卧不得时如何。密云。一巴掌。师有省。便拜云。某甲会得和尚掌中意。和尚云道看。师便喝。和尚云。再道看。师又喝和尚云。三喝四喝后如何。师云。今岁盐贵如米自此日常活泼泼地。忽一日窗外风吹入。寒毛卓竖。通身白汗。大彻源底。便知三世诸佛历代祖师。天下老和尚。情与无情。尽在。一毫头。了了分明。无二无别。不可举似于人。庚午春。黄檗本寺。请老和尚进山。师同回寺。辛未。众请住狮子岩。癸酉冬。马峰请费和尚主席。命师为西堂。一日诸禅人颂百丈再参马祖。一喝三日耳聋。黄檗闻之不觉吐舌因缘。师亦颂云。一声涂毒闻皆丧。徧野髑髅没处藏。三寸舌申安国剑。千秋凛凛白如霜。呈上。费老人即圈出示众。升座云。吾有一枝拂子。是从上用不尽的。顾师云。汝作么生奉持。师喝便出。到方丈。师礼拜。老人举拂云。汝且将去行持。师接着。便打一拂。老人云。将为报恩那。又打一拂。便归寮。甲戌回狮岩隐静。丙子夏。本山请继黄檗法席。却之不能。岩下有侧石如舟。俱以不平为叹。师一夜在石中坐。持大悲咒三徧。默祝龙天。此去黄檗。吾道大行。为山增色。此石可平。默坐注香。归室次。蚤徒良哉报云。石已自平。师乃名为自平石。适法通专使送大衣源流至。丁丑仲冬。至山开堂。如腊八示云。昔日世尊升忉利天。为母说法。说甚么法。蓦竖拂云。也只是这个。今日山僧不动本际。为诸父老谈禅。谈甚么禅。也只是这个。这个又是个什么。正如八十翁翁入场屋。真诚不是小儿戏。向个里消息得恰好去。许汝入黄檗门。见黄檗人。与黄檗同条合命。共气连枝。不然。尽是门外之绕汉。要见黄檗毫毛也大难。

　　化高僧摘要卷四(终)

</div>
    <div class="pagination">
<a href="高僧摘要_page7.html">上一页</a><a href="高僧摘要.html">1</a><a href="高僧摘要_page2.html">2</a><a href="高僧摘要_page3.html">3</a><a href="高僧摘要_page4.html">4</a><a href="高僧摘要_page5.html">5</a><a href="高僧摘要_page6.html">6</a><a href="高僧摘要_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
