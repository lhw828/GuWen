<!DOCTYPE html>
<html>
<head>
    <meta charset="UTF-8">
    <title>华严纲 - 第 43 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 43 页/共 73 页</h1>
    <div class="content">　　第二列名中皆云大者。因满之定称法界故。一普光者身心业用周徧全包为普。智照自在名光。二妙光者身智徧照为光。胜用交映为妙。三十方无余之剎皆至入定为偏往。往无杂乱不碍时节历然为次第。即能起用名神通。以智用如理本自徧故。四名达诸法本自清净。离於想念。契理深心。依此起用徧供诸佛请法起说名之为行。五佛出劫剎等事皆名庄严。过去门中包此无尽为藏。亦名过去清净藏者。入定能入劫一念无缘。起定能受法三轮无着。皆名清净。六未来藏中包含诸佛及佛法等。名之为藏。智慧照彻称曰光明。七现在诸佛作用众会身相益物皆曰庄严。横徧十方故云一切。现可目睹故不云藏。八於差别众生身内外入定起定皆自在故。虽通三种世间。从多但云众生。前后诸定皆从多说。九於眼等十八界自在入出。又知事法界边际与理法界无碍自在故。十无碍轮者三轮摄化皆自在故。又得十无碍满佛果故。无尽大用一一无碍。皆悉圆满能摧伏故。寻初后际不得边故。
　　此十大三昧诸大菩萨乃能善入。去来现在一切诸佛。已说当说现说。
　　第三叹定胜德。於中四。一约人以叹。人胜故法胜。
　　若诸菩萨爱乐尊重。修习不懈则得成就。
　　二约修以叹。於中二。先明修成。
　　如是之人则名为佛。则名如来。亦则名为得十力人。亦名导师。亦名大导师。亦名一切智。亦名一切见。亦名住无碍。亦名达诸境。亦名一切法自在。
　　后修益。於中亦二。初有十句明上等佛果。亦是等觉。等觉之义显矣。然一品始末等佛义多。
　　此菩萨普入一切世界而於世界无所着。普入一切众生界而於众生无所取。普入一切身而於身无所碍。普入一切法界而知法界无有边。亲近三世一切佛。明见一切诸佛法。巧说一切文字。了达一切假名。成就一切菩萨清净道。安住一切菩萨差别行。於一念中普得一切三世智。普知一切三世法。普说一切诸佛教。普转一切不退轮。於去来现在一一世。普证一切菩提道。於此一一菩提中。普了一切佛所说。
　　后明身智徧周。皆言普入者一一皆穷帝网境故。
　　此是诸菩萨法相门。是诸菩萨智觉门。是一切种智无胜幢门。是普贤菩萨诸行愿门。是猛利神通誓愿门。是一切总持辩才门。是三世诸法差别门。是一切诸佛示现门。是以萨婆若安立一切众生门。是以佛神力严净一切世界门。
　　三直就法叹。明此十定该摄诸法体相用等。一一超胜故。十门五对。一境智通悟。二因果游入。三通辨出处四佛法所从。五严土摄生罔不由此。
　　若菩萨入此三昧。得法界力无有穷尽。得虚空行无有障碍。得法王位无量自在。譬如世间灌顶受职。得无边智一切通达。得广大力十种圆满。成无诤心入寂灭际。大悲无畏犹如师子。为智慧丈夫然正法明灯。一切功德叹不可尽。声闻独觉莫能思议。
　　四约证以叹。前约修叹。望於佛果以显终同。此约证叹。直就此定以明业用。亦二十句。前十明胜德无限。
　　得法界智住无动际。而能随俗种种开演。住於无相善入法相。得自性清净藏。生如来清净家。善开种种差别法门而以智慧了无所有。善知於时常行法施开悟一切名为智者。善摄众生悉令清净。以方便智示成佛道而常修行菩萨之行。无有断尽。入一切智方便境界示现种种广大神通。
　　后明智德自在。
　　是故普贤。汝今应当分别广说一切菩萨十大三昧。今此众会咸皆愿闻。
　　四结劝。文并可知。
　　尔时普贤菩萨承如来旨。观普眼等诸菩萨众而告之言。
　　大文第五说分中三。初承旨总告。二佛子云何下别释十定。三第四十三卷末云佛子此是下总结十数。
　　佛子。云何为菩萨摩诃萨普光明三昧。
　　二别中十定即为十段。各有标释结。
　　佛子。此菩萨摩诃萨有十种无尽。法何者为十。所谓诸佛出现智无尽。众生变化智无尽。世界如影智无尽。深入法界智无尽。善摄菩萨智无尽。菩萨不退智无尽。善观一切法义智无尽。善持心力智无尽。住广大菩提心智无尽。住一切佛法一切智愿力智无尽。佛子。是名菩萨摩诃萨十种无尽法。
　　就初定中分五。一智无尽。二心无尽。三定自在。四智巧现。五观超绝。各有佛子以为拣别。五中初二定方便。次一定体。后二定用。又前三各有标征释结。今初十中。十句五对。初二所事所化。次二化处化法。如影者无实故。随现故。次二摄护始终。次二所持能持。后二始心终愿。
　　佛子。此菩萨摩诃萨发十种无边心。何等为十。所谓发度脱一切众生无边心。发承事一切诸佛无边心。发供养一切诸佛无边心。发普见一切诸佛无边心。发受持一切佛法不忘失无边心。发示现一切佛无量神变无边心。发为得佛力故不舍一切菩提行无边心。发普入一切智微细境界说一切佛法无边心。发普入佛不思议广大境界无边心。发於佛辩才起深志乐领受诸佛法无边心。发示现种种自在身入一切如来道场众会无边心。是为十。
　　二心无边者。前明所知无尽。今辨对境发心。以境无边故心无边。有十一句者增数十也。
　　佛子。此菩萨摩诃萨有十种入三昧差别智。何者为十。所谓东方入定西方起。西方入定东方起。南方入定北方起。北方入定南方起。东北方入定西南方起。西南方入定东北方起。西北方入定东南方起。东南方入定西北方起。下方入定上方起。上方入定下方起。是为十。
　　第三定自在者。由前大智大心故於三昧自在。方处非一。入出不同。故云差别。
　　佛子。此菩萨摩诃萨有十种入大三昧善巧智。
　　第四智巧现分三。初标。
　　何者为十。
　　二征。
　　佛子。菩萨摩诃萨以三千大千世界为一莲华。现身徧此莲华之上结加趺坐。身中复现三千大千世界。其中有百亿四天下。一一四天下现百亿身。一一身入百亿百亿三千大千世界。於彼世界一一四天下现百亿百亿菩萨修行。一一菩萨修行生百亿百亿决定解。一一决定解令百亿百亿根性圆满。一一根性成百亿百亿菩萨法不退业。
　　三释中分三。初法说。二举喻。三以劣况胜。今初法说中亦二。初十句别明展转深细。
　　然所现身非一非多。入定出定无所错乱。
　　第二总显离相分明。
　　佛子。如罗睺阿修罗王本身长七百由旬。化形长十六万八千由旬。於大海中出其半身。与须弥山而正齐等。佛子。彼阿修罗王虽化其身长十六万八千由旬。然亦不坏本身之相。诸蕴界处悉皆如木。心不错乱。不於变化身而作他想於其本身生非己想。本受生身恒受诸乐。化身常现种种自在神通威力。
　　二举喻。
　　佛子。阿修罗王有贪恚痴具足憍慢。尚能如是变现其身。何况菩萨摩诃萨能深了达心法如幻。一切世间皆悉如梦。一切诸佛出兴於世皆如影像。一切世界犹如变化。言语音声悉皆如响。见如实法以如实法而为其身。知一切法本性清净。了知身心无有实体。其身普住无量境界。以佛智慧广大光明。净修一切菩提之行。
　　三以劣况胜。
　　佛子。菩萨摩诃萨住此三昧。超过世间远离世间。无能惑乱无能映夺。佛子。譬如比丘观察内身住不净观审见其身皆是不净。菩萨摩诃萨亦复如是。住此三昧观察法身。见诸世间普入其身。於中明见一切世间及世间法。於诸世间及世间法皆无所着。
　　第五观超绝中分三。初法。二喻。三合。异前化现故云法身。法性包含故一时顿见。由此异故无能映夺。故云皆无所着。
　　佛子。是名菩萨摩诃萨第一普光明大三昧善巧智。
　　后总结。
　　佛子。云何为菩萨摩诃萨妙光明三昧。
　　二妙光明大三昧。分三。初标。
　　佛子。此菩萨摩诃萨能入三千大千世界微尘数三千大千世界。於一一世界现三千大千世界微尘数身。一一身放三千大千世界微尘数光。一一光现三千大千世界微尘数色。一一色照三千大千世界微尘数世界。一一世界中调伏三千大千世界微尘数众生。
　　二释。分二。初法中分四。初明身云展入。
　　是诸世界种种不同菩萨悉知。所谓世界杂染。世界清净。世界所因。世界建立。世界同住。世界光色。世界来往。如是一切菩萨悉知菩萨悉入。
　　二明身智俱入。
　　是诸世界亦悉来入菩萨之身。
　　三明其卷入。
　　然诸世界无有杂乱。种种诸法亦不坏灭。
　　四明展卷无碍。
　　佛子。譬如日出绕须弥山照七宝山。其七宝山及宝山间。皆有光影分明显现。
　　二喻文有二喻。喻前互入无杂乱义。文分为二。一宝山光影喻。二幻师善巧喻。先喻有五。初明日光影现喻。七宝山者即七金山。如十地末所列其名。但除妙高及雪香二山。山间有七香海。海现日影。山以净金亦能现影。
　　其宝山上所有日影。莫不显现山间影中。其七山间所有日影。亦悉显现山上影中。如是展转更相影现。
　　二明两影互现。正喻菩萨自他互入。以彼影明净如今之镜。故能互现。
　　或说日影出七宝山。或说日影出七山间。或说日影入七宝山。或说日影入七山间。
　　第三得名不同。谓水中本影现山上影时。此所现影从山上出来入山间。若山上本影现水中影时。此所现影从山间出入七金宝山上。故正入时即名为出。
　　但此日影。更相照现无有边际。
　　第四明重现无尽喻。菩萨帝网身土。古德立帝网义。经有帝网之名而无广说之处。以昔未有此品经文。故此一段文可诚证也。
　　体性非有亦复非无。不住於山不离於山。不住於水亦不离水。
　　五明体离二边。既离二边。故能互现而无杂乱。谓取不可得故非有。影现分明故非无。不住不离者。谓不住成上非有。不离成其非无。若有定住则不能相入。若其离者则无可相入。故不住不离方能相入。
　　佛子。菩萨摩诃萨亦复如是。住此妙光广大三昧。不坏世间安立之相。不灭世间诸法自性。不住世界内。不住世界外。於诸世界无所分别。亦不坏於世界之相。观一切法一相无相。亦不坏於诸法自性。住真如性恒不舍离。
　　二法合。直明不坏不住故得互入。无乱明不坏性相。谓若坏性相则无可相入。若住内外则不能相入。谓若住世间内则不能身包世界。若住世界外则不能徧入世界。由俱无住故能互入。次释其所以。由定无分别而不坏相。慧观一相而不坏诸。既事理双游。故不坏不住。若不坏不住。则住真如恒不舍离。既即事不舍。故相随性而融通。如无不在。故同真如而内外互入。
　　佛子。譬如幻师善知幻术。
　　二幻师善巧喻二。初总喻。二别喻。初中有三。一总明能幻。
　　住四衢道作诸幻事。於一日中一须臾顷。或现一日。或现一夜。或复现作七日七夜。半月一月。一年百年。随其所欲皆能示现。城邑聚落。泉流河海。日月云雨。宫殿屋宅。如是一切靡不具足。
　　二明本时处现幻时处。喻互相入。
　　不以示现经年岁故坏其根本一日一时。不以本时极短促故坏其所现日月年岁。幻相明现本日不灭。
　　次本末互不相碍。喻不坏相。
　　菩萨摩诃萨亦复如是。入此妙光广大三昧。现阿僧祇世界入一世界。其阿僧祇世界一一皆有地水火风。大海诸山。城邑聚落。园林屋宅。天宫龙宫。夜叉宫。乾闼婆宫。阿修罗宫。迦楼罗宫。紧那罗宫。摩睺罗伽宫。种种庄严皆悉具足。欲界。色界。无色界。小千世界。大千世界。业行果报死此生彼。一切世间所有时节。须臾昼夜。半月一月。一岁百岁。成劫坏劫。杂染国土。清净国土。广大国土。狭小国土。於中诸佛出兴于世。佛剎清净。菩萨众会周匝围绕。神通自在教化众生。其诸国土所在方处。无量人众悉皆充满。殊形异趣种种众生。无量无边不可思议。去来现在清净业力。出生无量上妙珍宝。如是等事。咸悉示现入一世界。
　　后合中亦五。一明一多相容不同。合上现多时处。
　　菩萨於此普皆明见。普入普观。普思普了。以无尽智皆如实知。
　　二明智鉴不昧。合前能幻之术。
　　不以彼世界多故坏此一世界。不以此世界一故坏彼多世界。
　　三合不坏本末之相。
　　何以故。
　　四征释所由。先征意云何以互入得不坏相。
　　菩萨知一切法皆无我故。是故入无命法无作法者。菩萨於一切世间勤修行无诤法故。是名住无我法者。菩萨如实见一切身皆从缘起故。是名住无众生法者。菩萨知一切生灭法皆从因生故。是名住无补伽罗法者。菩萨知诸法本性平等故。是名住无意生无摩纳婆法者。
　　释意有三。一由知人无我故。人无我之相已见上文。
　　菩萨知一切法本性寂静故。是名住寂静法者。菩萨知一切法一相故。是名住无分别法者。菩萨知法界无有种种差别法故。是名住不思议法者。
　　二知法无我。
　　菩萨勤修一切方便善调伏众生故。是名住大悲法者。
　　三得同体大悲故。由此故能融通事理。
　　佛子。菩萨如是能以阿僧祇世界入一世界。知无数众生种种差别。见无数菩萨各各发趣。观无数诸佛处处出兴。彼诸如来所演说法。其诸菩萨悉能领受。亦见自身於中修行。
　　五结成上义。於中三。一结上多入一。
　　然不舍此处而见在彼。亦不舍彼处而见在此。彼身此身无有差别。入法界故。
　　二结上不坏性相。
　　常勤观察无有休息。不舍智慧无退转故。
　　三结上明鉴。
　　上宝山光影喻合竟。
　　如有幻师随於一处作诸幻术。不以幻地故坏於本地。不以幻日故坏於本日。
　　第二别喻中有三。逆喻总中三段。一幻不坏本喻。别喻不坏相。二如世幻者下幻必依处喻。别喻前依本时处现多时处。三如彼幻师作诸幻事下明幻师不迷喻。别喻前能幻。今初。先喻。
　　菩萨摩诃萨亦复如是。於无国土现有国土。於有国土现无国土。於有众生现无众生。於无众生现有众生。无色现色。色现无色。初不乱后。后不乱初。
　　后合中有二。先正合。
　　菩萨了知一切世法。悉亦如是同於幻化。知法幻故知智幻。知智幻故知业幻。知智幻业幻已。起於幻智观一切业。
　　后释其所以。
　　如世幻者不於处外而现其幻。亦不於幻外而有其处。
　　第二幻必依处喻。先喻后合。喻中略无幻必依时。
</div>
    <div class="pagination">
<a href="华严纲_page42.html">上一页</a><span>...</span><a href="华严纲_page38.html">38</a><a href="华严纲_page39.html">39</a><a href="华严纲_page40.html">40</a><a href="华严纲_page41.html">41</a><a href="华严纲_page42.html">42</a><span class="current-page">43</span><a href="华严纲_page44.html">44</a><a href="华严纲_page45.html">45</a><a href="华严纲_page46.html">46</a><a href="华严纲_page47.html">47</a><a href="华严纲_page48.html">48</a><span>...</span><a href="华严纲_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
