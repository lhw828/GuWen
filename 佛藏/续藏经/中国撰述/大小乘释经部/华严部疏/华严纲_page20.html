<!DOCTYPE html>
<html>
<head>
    <meta charset="UTF-8">
    <title>华严纲 - 第 20 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 20 页/共 73 页</h1>
    <div class="content">　　佛子。何者是菩萨摩诃萨真如相回向。
　　第八真如相回向。长行中。先明位行。后明位果。前中标名。释名者。善根合以成回向。从所依立名。义通能所。故本业云常照有无二谛。一切法一合相故。若梵本中具名真如相自性回向。相即德相。性即体性。以二非即离。所以双举。多说德相。即以法界印而为其性。此与前后异者。谓第七会事向理。故云平等。此明事尽理现。故行等同如。第九明从体起用。第十明用同体同体而用。
　　佛子。此菩萨摩诃萨正念明了其心坚住。远离迷惑专意修行。深心不动成不坏业。趣一切智终不退转。志求大乘勇猛无畏。植诸德本普安世间。生胜善根修白净法。大悲增长心宝成就。常念诸佛护持正法。於菩萨道信乐坚固。成就无量净妙善根。勤修一切功德智慧。为调御师生众善法。以智方便而为回向。菩萨尔时慧眼普观所有善根无量无边。其诸善根修习之时。若求缘。若办具。若治净若趣入。若专励。若起行。若明达。若精审。若开示。如是一切有种种门。种种境。种种相。种种事。种种分。种种行。种种名字。种种分别。种种出生。种种修习。其中所有一切善根。悉是趣向十力乘心之所建立。皆悉回向一切种智。唯一无二。以诸善根如是回向。所谓愿得圆满无碍身业修菩萨行。愿得清净无碍口业修菩萨行。愿得成就无碍意业安住大成。愿得圆满无障碍心。净修一切诸菩萨行。愿起无量广大施心。周给无边一切众生。愿於诸法心得自在。演大法明无能障蔽。愿得明达一切智处。发菩提心普照世间。愿常正念三世诸佛。谛想如来常现在前。愿住圆满增上志乐。远离一切诸魔怨敌。愿得安住佛十力智。普摄众生无有休息愿得三昧游诸世界。而於世间无所染着。愿住诸世界无有疲厌。教化众生恒不休息。愿起无量思慧方便。成就菩萨不思议道。愿得诸方不迷惑智。悉能分别一切世间。愿得自在神道智力。於一念中悉能严净一切国土。愿得普入诸法自性。见一切世间悉皆清净。愿得生起无差别智。於一剎中入一切剎。愿以一切剎庄严之事显示一切。教化无量无边众生。愿於一佛剎中示无边法界。一切佛剎悉亦如是。愿得自在大神通智。普能往诣一切佛土。佛子。菩萨摩诃萨以诸善根。愿得庄严一切佛国。愿得周徧一切世界。愿得成就智慧观察。如为己身如是回向。如是而为一切众生。所谓愿一切众生永离一切地狱畜生阎罗王趣。愿一切众生除灭一切障碍之业。愿一切众生得周普心平等智慧。愿一切众生於怨於亲等心摄受。皆令安乐智慧清净。愿一切众生智慧圆满净光普照。愿一切众生思慧成满了真实义。愿一切众生以净志乐趣求菩提获无量智。愿一切众生普能显示安隐住处。佛子。菩萨摩诃萨恒以善心如是回向。为令一切众生遇清凉云霪法雨故。为令一切众生常值福田胜境界故。为令一切众生皆能善入菩提心藏自护持故。为令一切众生离诸盖缠善安住故。为令一切众生皆获无碍神通智故。为令一切众生得自在身普示现故。为令一切众生成就最胜一切种智。普兴利益无空过故。为令一切众生普摄群品令清净故。为令一切众生皆能究竟一切智故。为令一切众生心不动摇无障碍故。佛子。菩萨摩诃萨见可爱乐国土园林草木华果名香上服珍宝财物诸庄严具。或见可乐村邑聚落。或见帝王威德自在。或见住处离诸喧杂。见是事已。以方便智精勤修习。出生无量胜妙功德。为诸众生勤求善法心无放逸。广集众善犹如大海。以无尽善普覆一切。为众善法所依之处。以诸善根方便回向而无分别。开示无量种种善根。智常观察一切众生。心恒忆念善根境界。以等真如平等善根。回向众生无有休息。菩萨尔时以诸善根如是回向。所谓愿一切众生得诸如来可爱乐见。见法真性平等平等。无所取着圆满清净。愿一切众生见诸如来甚可爱乐圆满供养。愿一切众生往生一切无诸烦恼甚可爱乐清净佛剎。愿一切众生得见诸佛可爱乐法。愿一切众生常乐护持一切菩萨可爱乐行。愿一切众生得善知识可爱乐眼见无所碍。愿一切众生常见一切可爱乐物无有违逆。愿一切众生证得一切可爱乐法而勤护持。愿一切众生於一切佛可乐法中得净光明。愿一切众生修诸菩萨一切能舍可爱乐心。愿一切众生得无所畏能说一切可爱乐法。愿一切众生得诸菩萨极可爱乐甚深三昧。愿一切众生得诸菩萨甚可爱乐陀罗尼门。愿一切众生得诸菩萨甚可爱乐善观察智。愿一切众生能现菩萨甚可爱乐自在神通。愿一切众生能於诸佛大众会中说可爱乐甚深妙法。愿一切众生能以方便开示演说甚可爱乐差别之句。愿一切众生常能发起甚可爱乐平等大悲。愿一切众生念念发起甚可爱乐大菩提心。常令诸根欢喜悦豫。愿一切众生能入一切甚可爱乐诸如来家。愿一切众生得可爱乐能调伏行。调伏众生无有休息。愿一切众生得诸菩萨甚可爱乐无尽辩才演说诸法。愿一切众生於不可说不可说劫。住於一切可乐世界。教化众生心无厌倦。愿一切众生以无量方便普能悟入甚可爱乐诸佛法门。愿一切众生得可爱乐无碍方便。知一切法无有根本。愿一切众生得可爱乐离贪欲际。知一切法毕竟无二断一切障。愿一切众生得可爱乐离贪欲际。知一切法平等真实。愿一切众生具足成满一切菩萨甚可爱乐无戏论法。愿一切众生得金刚藏精进之心。成可爱乐一切智道。愿一切众生具可爱乐无碍善根。摧伏一切烦恼怨敌。愿一切众生得可爱乐一切智门。普於世间现成正觉。佛子。菩萨摩诃萨修习如是诸善根时。得智慧明为善知识之所摄受。如来慧日明照其心。永灭痴冥勤修正法。入诸智业善学智地。流布善根充满法界。以智回向尽诸菩萨善根源底。以智深入大方便海。成就无量广大善根。
　　大文第二广释中长分三段。初明随相回向。二佛子菩萨摩诃萨以此善根下离相回向。三佛子此菩萨摩诃萨如是回向时得一切下回向成益。初中分二。先积善回向。后佛子菩萨摩诃萨若见下触境回向。前中亦二。先明所回行体。后菩萨尔时慧眼下摄将回向。今初。云佛子此菩萨正念明了。明积集资粮。文有十句。初一为总谓正念坚明。下九为别。初三句正念菩提。一远迷惑是明了义。专意修行即为正念。正念是定。明了是慧。定慧双运为道之源。二契理不动。故云深心。缘不能沮。成不坏业。即自分坚住。求佛不退。即胜进坚住。次四句正念化生。初句为总。勇求兼济。为大法故。下三句别。一悲智双运。为明了般若。为众德之本故。二进善去漏。为正念。三悲增智圆。为坚住。后二正念三宝。一念佛。二护法。三信僧。上有正念。下句坚固。影略该摄。以此积集资粮所回行体。次成就无量下结德成就。文有四句。前三结前。非止十故云无量。二三统而收之。不出福智大悲。末句生后回向。下文摄将回向。云菩萨尔时慧眼普观下先总标观察善根。次其诸善根下别显。次如是一切下总结。种类多门故云种种。文有十句。谓随前求缘有多差别故。次其中所有下结修本意。谓本意既然。宁不回向。上总明所回行体。下文正明回向。初回向菩提。二回向众生。经云以诸善根如是回向。初回向菩提也。文有二十愿。分三。初十愿愿成智行。即菩提因果。次愿得三昧下四愿周遍利生。即化用因果。三愿得自在神通下六愿。普严佛剎。即净土因果。上总回向菩提。下云佛子菩萨摩诃萨以诸善根下回向众生。初牒前生后。次所为愿一切众生下正显回向。文有八句。初二句愿离三障。障碍之言义兼烦恼。次四成四智。后二结二果。不唯四智。故云无量。次云佛子菩萨摩诃萨恒以此心下八行经。总结所为。
　　上通明积善回向竟。下文佛子菩萨摩诃萨见可爱乐国土下。第二明触境回向。大同净行对境发愿。於中五。一见可爱等列所见境。二见是事已下睹境成德。谓增悲智。三以诸善根下总明回向。亦是回向之德。四菩萨尔时下别明回向。五佛子下回向成益。前三可知。今四别明回向中初一句总标。谓上起行中云以诸善根方便回向。未知回向其相云何。故云尔时如是回向。后所谓下别显。显如是言。有三十一愿。皆言令得。言可爱乐者。由见可爱境。起可爱乐善。愿成可爱乐德。疏释有多义。次云佛子菩萨修习如是善根下。第五回向成益。文有十句。摄为五对。以显四益。一以因感缘。由智内明。外为友摄。二以缘感因。外蒙慧照。内灭痴暗。此除障益。三由勤修入三慧业。此明学益。四上学证智自善普充。此证入益。五尽善福源。入实智海。此成二严益。即为向实际之本。以智穷入故。
　　上明随相竟。
　　佛子。菩萨摩诃萨以此善根如是回向。所谓不着世间。不取众生。其心清净无所依止。正念诸法离分别见。不舍一切佛自在慧。不违三世一切诸佛正回向门。随顺一切平等正法不坏如来真实之相。等观三世无众生相善顺佛道。善说於法深了其义。入最胜地悟真实法。智慧圆满信乐坚固。虽善修正业而知业性空。了一切法皆如幻化。知一切法无有自性。观一切义及种种行。随世言说而无所着。除灭一切执着因缘。知如实理。观诸法性皆悉寂灭。了一切法同一实相。知诸法相不相违背。与诸菩萨而共同止。修行其道善摄众生。入去来今一切菩萨回向之门。於诸佛法心无惊怖。以无量心令诸众生普得清净。於十方世界不起执取我我所心。於诸世间无所分别。於一切境界不生染着。勤修一切出世间法。於诸世间无取无依。於深妙道正见牢固。离诸妄见了真实法。
　　大文第二离相回向。此与前诸回向小异。前多摄相归性。少有依性起相。今此多显性相无碍。以为如相。故上标文。皆蹑前随相之时。今不要对前以成无碍。故无时字。文分二。初直明回向。后譬如下对如广辨。今初。又二。初顺如之行。二如诸佛法下顺如之益。初中止观双运。不着有无。文云佛子菩萨以此善根如是回向所谓不着下。一止寂妄取不违体用。次云等观三世下明观空有。信智双圆初句观真空善顺下观妙有。次云虽善修正业而知业性空下明权实双行。初句立宗。以无碍为宗。次了一切法如幻同喻。以如幻相有体虚故。次知一切下合。及出所因。因云缘成即无性故。次云於诸佛法心无惊怖下顺如之益。文有十句五对。令四心弥固。一上安深法。下净众生。即广大心。二二我不生。世见斯绝。即不颠倒心。三於境无染。出世勤修。四不依世间。正道唯固。上二即第一心。无住涅盘为第一故。五妄见斯寂。了实体同。即常心。常不舍离。同体悲故。
　　上直就回向。第二对如广辨。如相回向生此段文。先叙科义。此一段文略以五门分别。一释名。真谓真实。显非虚妄。如谓如常。表无变异。此法相宗义。若法性宗云。不变为真。顺缘名如。由不变故与有为法有非一义。由顺缘故与有为法有非异义。二名种类。为或一或二或三或七。乃至有十。名类不同。疏各有释。三辨德用。谓一为依持。二成观境。乃至有三大等。如起信说。皆显德用。四约教不同。可以思准。五释文者。然此百门古释非一。今疏不取。但且就十科之。以配十地十如。初满徧一切及无相为相等。即徧满真如之义。二中无能测量无有比对即最胜义。三中於法无碍为众法眼即胜流义。四中无着无住等即无摄受义。五中毕竟无尽无有变易。即类无别义。六中无有分。体性无生即无染净义。七中无所不在。住有无法即法无分义。八中体性清净。体性平等。即不增减义。九中徧一切法。是佛境界即智自在义。十中住一切地。成就一切佛菩萨等。即业自在义。其中余义可以类取。随地别显。唯说十如。一具一切。十十成百。欲显如德无量无边。地前通修。等觉徧等。如来证穷。今回向义。谓称如起行。体即如是但人信如德。尚迷回向。故以如德喻回向德。若取文义。徧者。应云真如体相遍一切处。善根回向如故亦遍一切。无边际等。百门之内各有二句。上即所同之如德。下善根下能同回向之德。
　　上叙科义。
　　下随文解释。
　　譬如真如徧一切处无有边际。善根回向亦复如是。徧一切处无有边际。譬如真如真实为性。善根回向亦复如是。了一切法真实为性。譬如真如恒守本性无有改变。善根回向亦复如是。守其本性始终不改。譬如真如以一切法无性为性。善根回向亦复如是。了一切法无性为性。譬如真如无相为相。善根回向亦复如是。了一切法无相为相。譬如真如若有得者终无退转。善根回向亦复如是。若有得者於诸佛法永不退转。譬如真如一切诸佛之所行处。善根回向亦复如是。一切如来所行之处。譬如真如离境界相而为境界。善根回向亦复如是。离境界相而为三世一切诸佛圆满境界。譬如真如能有安立。善根回向亦复如是。悉能安立一切众生。譬如真如性常随顺。善根回向亦复如是。尽未来劫随顺不断。
　　释文中最初十句。初门显在缘中。故无不遍。二明不变故云真实。三明随缘即不变云恒守本性。四示其性。五示其相。此五一向就如以辨。次二对智以说。故为智境。八显真如非境为境。谓要忘境方契如境故。如之本性非安立故。九即安立如。十即如常之义。向下九十门即如次十十为一门。
　　譬如真如无能测量。善根回向亦复如是。等虚空界尽众生心无能测量。譬如真如充满一切。善根回向亦复如是。一剎那中普周法界。譬如真如常住无尽。善根回向亦复如是。究竟无尽。
　　十二云。充满一切者。谓若色若心若大若小等。极微剎那。亦皆圆满。非分满故。
　　譬如真如无有比对。善根回向亦复如是。普能圆满一切佛法无有比对。
　　十四无比对者。法性不并真故。
　　譬如真如体性坚固。善根回向亦复如是。体性坚固非诸惑恼之所能沮。譬如真如不可破坏。善根回向亦复如是。一切众生不能损坏。
　　十五惑不能坏。十六人不能坏。
　　譬如真如照明为体。善根回向亦复如是。以普照明而为其性。
　　十七寂而常照。智即如用。
　　譬如真如无所不在。善根回向亦复如是。於一切处悉无不在。譬如真如徧一切时。善根回向亦复如是。徧一切时。譬如真如性常清净。善根回向亦复如是。住於世间而体清净。譬如真如於法无碍。善根回向亦复如是。周行一切而无所碍。譬如真如为众法眼。善根回向亦复如是。能为一切众生眼。
　　二十二既以照明为体。何无照瞩之眼。
　　譬如真如性无劳倦。善根回向亦复如是。修行一切菩萨诸行恒无劳倦。譬如真如体性甚深。善根回向亦复如是。其性甚深。譬如真如无有一物。善根回向亦复如是。了知其性无有一物。譬如真如性非出现。善根回向亦复如是。其体微妙难可得见。譬如真如离众垢翳。善根回向亦复如是。慧眼清净离诸痴翳。譬如真如性无与等。善根回向亦复如是。成就一切诸菩萨行最上无等。譬如真如体性寂静。善根回向亦复如是。善能随顺寂静之法。譬如真如无有根本。善根回向亦复如是。能入一切无根本法。
　　三十云无根本者。前无所依故。即无住本故。
　　譬如真如体性无边。善根回向亦复如是。净诸众生其数无边。譬如真如体性无着。善根回向亦复如是。毕竟远离一切诸着。譬如真如无有障碍。善根回向亦复如是。除灭一切世间障碍。譬如真如非世所行。善根回向亦复如是。非诸世间之所能行。譬如真如体性无住。善根回向亦复如是。一切生死皆非所住。譬如真如性无所作。善根回向亦复如是。一切所作悉皆舍离。譬如真如体性安住。善根回向亦复如是。安住真实。
　　三十七云安住者。由无所住。安住真实故。
　　譬如真如与一切法而共相应。善根回向亦复如是。与诸菩萨听闻修习而共相应。譬如真如一切法中性常平等。善根回向亦复如是。於诸世间修平等行。譬如真如不离诸法。善根回向亦复如是。尽未来际不舍世间。譬如真如一切法中毕竟无尽。善根回向亦复如是。於诸众生回向无尽。
　　四十一毕竟无尽者。虽在诸法。诸法尽而体常。又正在法中取不可尽。如芥子之空故。
　　譬如真如与一切法无有相违。善根回向亦复如是。不违三世一切佛法。譬如真如普摄诸法。善根回向亦复如是。尽摄一切众生善根。譬如真如与一切法同其体性。善根回向亦复如是。与三世佛同一体性。譬如真如与一切法不相舍离。善根回向亦复如是。摄持一切世出世法。譬如真如无能映蔽。善根回向亦复如是。一切世间无能映蔽。譬如真如不可动摇。善根回向亦复如是。一切魔业无能动摇。譬如真如性无垢浊。善根回向亦复如是。修菩萨行无有垢浊。譬如真如无有变易。善根回向亦复如是。愍念众生心无变易。譬如真如不可穷尽。善根回向亦复如是。非诸世法所能穷尽。譬如真如性常觉悟。善根回向亦复如是。普能觉悟一切诸法。
　　五十一性常觉语者。能内熏发起厌求故。
　　譬如真如不可失坏。善根回向亦复如是。於诸众生起胜志愿永不失坏。
　　五十二不可失坏者。在於生死。染而不染故。
　　譬如真如能大照明。善根回向亦复如是。以大智光照诸世间。
　　五十三即智大光明。遍照法界义故。
　　譬如真如不可言说。善根回向亦复如是。一切言语所不可说。
　　五十四离言真如。
　　譬如真如持诸世间。善根回向亦复如是。能持一切菩萨诸行。譬如真如随世言说。善根回向亦复如是。随顺一切智慧言说。譬如真如徧一切法。善根回向亦复如是。徧於十方一切佛剎现大神通成等正觉。譬如真如无有分别。善根回向亦复如是。於诸世间无所分别。譬如真如徧一切身。善根回向亦复如是。徧十方剎无量身中。譬如真如体性无生。善根回向亦复如是。方便示生而无所生。譬如真如无所不在。善根回向亦复如是。十方三世诸佛土中普现神通而无不在。
　　六十一无所不在者。上遍一切即无边际。今随一一法皆全在中。
　　譬如真如徧在於夜。善根回向亦复如是。於一切夜放大光明施作佛事。
　　六十二在昼夜乃至尽未来者一念长劫。各各收如。各各依如。故得念劫互收互入。
　　譬如真如徧在於昼。善根回向亦复如是。悉令一切在昼众生见佛神变。演不退轮。离垢清净无空过者。譬如真如徧在半月及以一月。善根回向亦复如是。於诸世间次第时节得善方便。於一念中知一切时。譬如真如徧在年岁。善根回向亦复如是。住无量劫明了成熟一切诸根皆令圆满。譬如真如徧成坏劫善根回向亦复如是。住一切劫清净无染。教化众生咸令清净。譬如真如尽未来际。善根回向亦复如是尽未来际修诸菩萨清净妙行。成满大愿无有退转。譬如真如徧住三世。善根回向亦复如是。令诸众生於一剎那见三世佛。未曾一念而有舍离。譬如真如徧一切处。善根回向亦复如是。超出三界周徧一切悉得自在。譬如真如住有无法。善根回向亦复如是。了达一切有无之法毕竟清净。
　　七十住有无者。理无惑计。有无常实故。
　　譬如真如体性清净。善根回向亦复如是。能以方便集助道法净治一切诸菩萨行。譬如真如体性明洁。善根回向亦复如是。令诸菩萨悉得三昧明洁之心。
　　七十二性觉为明。离念为洁。
　　譬如真如体性无垢。善根回向亦复如是。远离诸垢满足一切诸清净意。譬如真如无我我所。善根回向亦复如是。以无我我所清净之心。充满十方诸佛国土。譬如真如体性平等。善根回向亦复如是。获得平等一切智智。照了诸法离诸痴翳。譬如真如超诸数量。善根回向亦复如是。与超数量一切智乘大力法藏而同止住。兴徧十方一切世界广大法云。譬如真如平等安住。善根回向亦复如是。发生一切诸菩萨行。平等住於一切智道。譬如真如徧住一切诸众生界。善根回向亦复如是。满足无碍一切种智。於众生界悉现在前。譬如真如无有分别普住一切音声智中。善根回向亦复如是。具足一切诸言音智。能普示现种种言音开示众生。譬如真如永离世间。善根回向亦复如是。普使众生永出世间。譬如真如体性广大。善根回向亦复如是。悉能受持去来今世广大佛法恒不忘失。勤修一切菩萨诸行。譬如真如无有间息。善根回向亦复如是。为欲安处一切众生於大智地。於一切劫修菩萨行无有间息。譬如真如体性宽广徧一切法。善根回向亦复如是。净念无碍普摄一切宽广法门。譬如真如徧摄群品。普根回向亦复如是。证得无量品类之智。修诸菩萨真实妙行。譬如真如无所取着。善根回向亦复如是。於一切法皆无所取。除灭一切世间取着普令清净。譬如真如体性不动。善根回向亦复如是。安住普贤圆满行愿毕竟不动。譬如真如是佛境界。善根回向亦复如是。令诸众生满足一切大智境界。灭烦恼境悉令清净。譬如真如无能制伏。善根回向亦复如是。不为一切众魔事业外道邪论之所制伏。譬如真如非是可修非不可修。善根回向亦复如是。舍离一切妄想取着於修不修无所分别。
　　八十九非可修者。无所得故。非不可修者。为圣境故。
　　譬如真如无有退舍。善根回向亦复如是。常见诸佛发菩提心。大誓庄严永无退舍。譬如真如普摄一切世间言音。善根回向亦复如是。能得一切差别言音神通智慧。普发一切种种言词。譬如真如於一切法无所希求。善根回向亦复如是。令诸众生乘普贤乘而得出离於一切法无所贪求。譬如真如住一切地。善根回向亦复如是。令一切众生舍世间地住智慧地。以普贤行而自庄严。譬如真如无有断绝。善根回向亦复如是。於一切法得无所畏。随其类音处处演说无有断绝。譬如真如舍离诸漏。善根回向亦复如是。令一切众生成就法智了达诸法。圆满菩提无漏功德。
　　九十五舍离诸漏者。准梵本云阿那萨攞嚩此云无漏。今言舍者性本舍故。犹心体离念。
　　譬如真如无有少法而能坏乱。令其少分非是觉悟。善根回向亦复如是。普令开悟一切诸法其心无量徧周法界。
　　九十六云。无有少法而能坏乱。令其少分非觉悟者。如遍非情。则有少法非是觉悟。
　　譬如真如过去非始。未来非末。现在非异。善根回向亦复如是。为一切众生新新恒起菩提心愿普使清净永离生死。
　　九十七云过去非始等者。过去初际。所以名始。未来为终。故称为末。现在似有。已未分之无暂住时。故名为异。今明真如虽遍三世之中。体绝三世。初中后相。故普言非。回向亦尔。虽为众生新新起愿。同彼真如遍三世之中。而今永离生死之相。方名清净。
　　譬如真如於三世中无所分别。善根回向亦复如是。现在念念心常觉悟。过去未来皆悉清净。譬如真如成就一切诸佛菩萨。善根回向亦复如是。发起一切大愿方便。成就诸佛广大智慧。譬如真如究竟清净。不与一切诸烦恼俱。善根回向亦复如是。能灭一切众生烦恼。圆满一切清净智慧。
　　言三世无分别者。前约遮诠不同三世。今约显诠常无分别。下文尚有二譬。共一百门约十真如。
　　上离相回向竟。
　　佛子。菩萨摩诃萨如是回向时。得一切佛剎平等。普严净一切世界故。得一切众生平等。普为转无碍法轮故。得一切菩萨平等。普出生一切智愿故。得一切诸佛平等。观察诸佛体无二故。得一切法平等。普知诸法性无易故。得一切世间平等。以方便智善解一切语言道故。得一切菩萨行平等。随种种善根尽回向故。得一切时平等。勤修佛事於一切时无断绝故。得一切业果平等。於世出世所有善根皆无染着咸究竟故。得一切佛自在神通平等。随顺世间现佛事故。佛子。是为菩萨摩诃萨第八真如相回向。
　　大文第三回向成益。及结名可知。
　　菩萨摩诃萨住此回向。证得无量清净法门。能为如来大师子吼自在无畏。以善方便教化成就无量菩萨。於一切时未曾休息。得佛无量圆满之身。一身充徧一切世界。得佛无量圆满音声。一音开悟一切众生。得佛无量圆满之力。一毛孔中普能容纳一切国土。得佛无量圆满神通。置诸众生於一尘中。得佛无量圆满解脱。於一众生身示现一切诸佛境界成等正觉。得佛无量圆满三昧。一三昧中普能示现一切三昧。得佛无量圆满辩才。说一句法穷未来际而不可尽。悉除一切众生疑惑。得佛无量圆满众生具佛十力。尽众生界示成正觉。
　　大文第二菩萨住此下明位果。初牒得因。后正得下正显所得。文有十句。初总。余别。皆云无量者。同如广大无尽故。皆云得佛者。同佛所证故。作佛事故。
　　佛子。是为菩萨摩诃萨以一切善根顺真如相回向。
　　大文佛子下总以结示。
　　尔时金刚幢菩萨承佛威力。普观十方而说颂言。
　　菩萨志乐常安住　　正念坚固离痴惑　　其心善软恒清凉　　积集无边功德行　　菩萨谦顺无违逆　　所有志愿悉清净　　已得智慧大光明　　善能照了一切业　　菩萨思惟业广大　　种种差别甚希有　　决意修行无退转　　以此饶益诸群生　　诸业差别无量种　　菩萨一切勤修习　　随顺众生不违意　　普令心净生欢喜　　已升调御人尊地　　离诸热恼心无碍　　於法於义悉善知　　为利群生转勤习　　菩萨所修众善行　　无量无数种种别　　於彼一切分别知　　为利群生故回向　　以妙智慧恒观察　　究竟广大真实理　　断诸有处悉无余　　如彼真如善回向　　譬如真如徧一切　　如是普摄诸世间　　菩萨以此心回向　　悉令众生无所作　　菩萨愿力徧一切　　譬如真如无不在　　若见不见念悉周　　悉以功德而回向　　夜中随住昼亦住　　半月一月亦随住　　若年若劫悉住中　　真如如是行亦然　　所有三世及剎土　　一切众生与诸法　　悉住其中无所住　　以如是行而回向　　譬如真如本自性　　菩萨如是发大心　　真如所在无不在　　以如是行而回向　　譬如真如本自性　　其中未曾有一法　　不得自性是真性　　以如是业而回向　　如真如相业亦尔　　如真如性业亦尔　　如真如性本真实　　业亦如是同真如　　譬如真如无边际　　业亦如是无有边　　而於其中无缚着　　是故此业得清净　　如是聪慧真佛子　　志愿坚固不动摇　　以其智力善通达　　入於诸佛方便藏　　觉悟法王真实法　　於中无着亦无缚　　如是自在心无碍　　未曾见有一法起　　如来法身所作业　　一切世间如彼相　　说诸法相皆无相　　知如是相是知法　　菩萨住是不思议　　於中思议不可尽　　入此不可思议处　　思与非思皆寂灭　　如是思惟诸法性　　了达一切业差别　　所有我执皆除灭　　住於功德无能动　　菩萨一切业果报　　悉为无尽智所印　　如是无尽自性尽　　是故无尽方便灭　　菩萨观心不在外　　亦复不得在於内　　知其心性无所有　　我法皆离永寂灭　　彼诸佛子如是知　　一切法性常空寂　　无有一法能造作　　同於诸佛悟无我　　了知一切诸世间　　悉与真如性相等　　见是不可思议相　　是则能知无相法　　若能住是甚深法　　常乐修行菩萨行　　为欲利益诸群生　　大誓庄严无退转　　是则超过於世间　　不起生死妄分别　　了达其心如幻化　　勤修众行度群生　　菩萨正念观世间　　一切皆从业缘得　　为欲救度修诸行　　普摄三界无遗者　　了知众生种种异　　悉是想行所分别　　於此观察悉明了　　而不坏於诸法性　　智者了知诸佛法　　以如是行而回向　　哀愍一切诸众生　　令於实法正思惟
　　第二应颂二十九偈。分二。初说偈仪。初六偈颂行体。於中先二偈所回行体。后四回向之行。三有十六偈颂离相回向。於中先九颂对如广辨。后七偈却颂约法直明。后六偈颂回向成益。末一偈结回向意。

　　大方广佛华严经纲要卷第三十


　　大方广佛华严经纲要卷第三十一

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十回向品第二十五之九

　　佛子。云何为菩萨摩诃萨。无着无缚解脱回向。
　　第九无着无缚解脱回向。长行中亦先位行。后位果。前中初牒名征起。释名者。谓理智无依。不为能所见着相惑所缚。由此即名解脱。此约行体释之。故本业云以诸法无二。般若无生。二谛平等。三世一合相故。又解脱者。亦作用自在。如不思议等。此约行用。由摄善根。皆用回向。普贤三业。无边自在德用故。问於何无缚着耶。谓心等十。以自身有心身口业果。及所作佛事有世界佛剎众生法智等故。又问。不为何等所缚着耶。略如上说。别有十事五对。一由离凡故不缚生死。以出小乘故不着二乘。二离六识取不缚外境。离第七执不着於内。三离现行缚无种子着。四不取有缚不执空着。五无惑障缚无智障着。皆缚粗着细。若约一事。由着故缚。义如总中。或缚着一义。此约无碍大用受名。通能所回向。约脱惑障。无缚无着即是解脱。约用解脱乃无缚着之解脱。若望心等。亦是无缚着之心。即上体用并为其性。
　　佛子。是菩萨摩诃萨於一切善根心生尊重。所谓於出生死心生尊重。於摄取一切善根心生尊重。於希求一切善根心生尊重。於悔诸过业心生尊重。於随喜善根心生尊重。於礼敬诸佛心生尊重。於合掌恭敬心生尊重。於顶礼塔庙心生尊重。於劝佛说法心生尊重。於如是等种种善根皆生尊重随顺忍可。
　　第二广释中大文分三。一明所回善根。二佛子下能回向行。三菩萨摩诃萨如是回向时如三世下回向成益。初中有六行经。初一句总标尊重。别有十句。
　　佛子。菩萨摩诃萨於彼善根皆生尊重随顺忍可时。究竟欣乐坚固信解。自得安住令他安住。勤修无着自在积集。成胜志乐住如来境。势力增长悉得知见。以诸善根如是回向。所谓以无着无缚解脱心。成就普贤身业。以无着无缚解脱心。清净普贤语业。以无着无缚解脱心。圆满普贤意业。以无着无缚解脱心。发起普贤广大精进。
　　第二回向行中。初佛子於彼善根下三行经。仍前进修。拟将回向。次正明愿行中义有十门。大文分二。第一广显其相。后佛子以彼善根如是回向所谓心无缚下总结多门。前中分二。先明众生及菩提回向。后佛子以无着无缚解脱心回向不分别下回向实际。前明广大。后显甚深。前广大回向有六十一门。其甚深之内有二十门。并前尊重进修复二十门。总有一门一百显圆融无尽。深广无碍。为广大回向。就广大六十一门。广显普贤自在德用。大文为二。今初云以诸善根下四门内三。成就三业。以下诸门不出三慧故。后一精进。通策万行故。於中无着无缚解脱心。是能回之心。成就普贤身业。正是所回。他皆仿此。前诸善根。即是所回。故以善根之言下流八十门内。此一回向不愿成佛愿成普贤者。以普贤通於位前位后。得道不舍因行。穷尽生界利乐有情。故愿成普贤。即兼菩提众生二回向故。下别显中一一门内。皆摄法界自在德用。或理或行。或智或境。或自行或他生。或体或用。或因或果。或人或法。皆各总摄一切法。故不相从。
　　上一段经总有四门总叙科义下列门。
　　以无着无缚解脱心。具足普贤无碍音声陀罗尼门。其声广大普徧十方。以无着无缚解脱心。具足普贤见一切佛陀罗尼门。恒见十方一切诸佛。以无着无缚解脱心。成就解了一切音声陀罗尼门。同一切音说无量法。以无着无缚解脱心。成就普贤一切劫住陀罗尼门普於十方修菩萨行。
　　别科略分为二。初二十三门显普贤自分究竟。即位中普贤。后三十四门显普贤胜进究竟。即位后普贤。二分无碍是普贤德。前即因圆果满。后即得道不舍因行。故二段中皆含因果。今初分三。初四成普贤总持德。二有十二门成普贤自在力用。三有七门愿成普贤行。然诸门德。皆约三业。今初总持。亦具三业。一语业总持。二身业见佛。三意业解了。后一三业用之时处。
　　以无着无缚解脱心。成就普贤自在力。於一众生身中示修一切菩萨行。尽未来劫常无间断。如一众生身。一切众生身悉亦如是。以无着无缚解脱心。成就普贤自在力。普入一切众道场。普现一切诸佛前修菩萨行。以无着无缚解脱心。成就普贤佛自在力。於一门中示现经不可说不可说劫无有穷尽。令一切众生皆得悟入。以无着无缚解脱心。成就普贤佛自在力。於种种门中示现经不可说不可说劫无有穷尽。令一切众生皆得悟入。其身普现一切佛前。以无着无缚解脱心。成就普贤自在力。念念中令不可说不可说众生住十方智心无疲倦。以无着无缚解脱心。成就普贤自在力。於一切众生身中现一切佛自在神通。令一切众生住普贤行。以无着无缚解脱心。成就普贤自在力。於一切众生语言中作一切众生语言。令一切众生一一皆住一切智地。以无着无缚解脱心。成就普贤自在力。於一一众生身中普容纳一切众生身。令皆自谓成就佛身。以无着无缚解脱心。成就普贤自在力。能以一华庄严一切十方世界。以无着无缚解脱心。成就普贤自在力。出大音声普徧法界。周闻一切诸佛国土。摄受调伏一切众生。以无着无缚解脱心。成就普贤自在力。尽未来际不可说不可说劫。於念念中悉能徧入一切世界。以佛神力随念庄严。以无着无缚解脱心。成就普贤自在力。尽未来际所住之劫。常能徧入一切世界。示现成佛出兴於世。以无着无缚解脱心。成普贤行。一光普照尽虚空界一切世界。以无着无缚解脱心成普贤行。得无量智慧具一切神通。说种种法。以无着无缚解脱心成普贤行。入於如来尽一切劫不可测量神通智慧。以无着无缚解脱心成普贤行。住尽法界诸如来所。以佛神力修习一切诸菩萨行。身口意业曾无懈倦。以无着无缚解脱心成普实行。不违於义。不坏於法。言词清净乐说无尽。教化调伏一切众生。令其当得一切诸佛无上菩提。以无着无缚解脱心修普贤行。入一法门时放无量光照不思议一切法门。如一法门。一切法门皆亦如是。通达无碍。究竟当得一切智地。以无着无缚解脱心住菩萨行。於法自在到於普贤庄严彼岸。於一一境界。皆以一切智观察悟入。而一切智亦不穷尽。
　　第二有十二门成普贤自在力用。於中二。先九愿一多摄入自在。次出大音声下三愿。明广大自在。第三有七愿成普贤行。於中二。初云成普贤行。一光普照下四愿成神通。次成普贤行不违於义下三愿成四辨。即显果满究竟。
　　上二十三门明普贤自分究竟竟。
　　以无着无缚解脱心。始从此生尽未来际。住普贤行常不休息。得一切智悟不可说不可说真实法。於法究竟无有迷惑。以无着无缚解脱心修普贤业。方便自在。得法光明。於诸菩萨所行之行。照了无碍。以无着无缚解脱心修普贤行。得一切方便智知一切方便。所谓无量方便。不思议方便。菩萨方便。一切智方便。一切菩萨调伏方便。转无量法轮方便。不可说时方便。说种种法方便。无边际无畏藏方便。说一切法无余方便。以无着无缚解脱心住普贤行。成就身业。令一切众生见者欢喜不生诽谤。发菩提心永不退转究竟清净。以无着无缚解脱心修普贤行。得了一切众生语言清净智。一切言词具足庄严。普应众生皆令欢喜。以无着无缚解脱心住普贤行。立殊胜志。具清净心。得广大神通广大智慧。普诣一切广大世间广大国土。广大众生所说一切如来不可说广大法。广大庄严圆满藏。以无着无缚解脱心。成满普贤回向行愿。得一切佛清净身清净心清净解。摄佛功德。住佛境界。智印普照。示现菩萨清净之业。善入一切差别句义。示诸佛菩萨广大自在。为一切众生现成正觉。以无着无缚解脱心。勤修普贤诸根行愿。得聪利根。调顺根。一切法自在根。无尽根。勤修一切善根根。一切佛境界平等根。受一切菩萨不退转记大精进根。了知一切佛法金刚界根。一切如来智慧光照金刚焰根。分别一切诸根自在根。安立无量众生於一切智根。无边广大根。一切圆满根。清净无碍根。以无着无缚解脱心。修普贤行得一切菩萨神力。所谓无量广大力神力。无量自在智神力。不动其身普现一切佛剎神力。无碍不断自在神力。普摄一切佛剎置於一处神力。一身徧满一切佛剎神力。无碍解脱游戏神力。无所作一念自在神力。住无性无依神力。一毛孔中次第安立不可说世界遍游法界诸佛道场示诸众生皆令得入大智慧门神力。
　　大文第二明胜进究竟。有三十四门。於中分三。初有九门摄法广大自在德。次有十五门相即相入重重德。三有十门明微细容持甚深德。初中分六。一云始从此生下有三愿成智。次云成就身业下有二愿成利益。三云立殊胜志下有一愿广大三业。四云成满普贤下有一愿清净三业。五云勤修普贤下有一愿种诸善根。於中三业别有十四根。皆以胜用增上光显义故。立以根名。初聪利等三根。约眼等六。兼五受根。余约信等五根。一无尽信根。亦兼命根。勤修进根。次一切佛念根。次不退转是定根。余七皆慧。六一愿云修普贤行得一切菩萨神力。即愿神力三业。
　　上九门摄法广大自在德竟。
　　以无着无缚解脱心。入普贤门。生菩萨行。以自在智。於一念顷普入无量诸佛国土。一身容受无量佛剎。获能严净佛国土智。恒以智慧观见无边诸佛国土。永不发起二乘之心。以无着无缚解脱心修普贤方便行。入智慧境界。生如来家。住菩萨道。具足不可说不可说无量不思议殊胜心。行无量愿未曾休息。了知三世一切法界。以无着无缚解脱心。成就普贤清净法门。於一毛端量处。悉包容尽虚空徧法界不可说不可说一切国土。皆使明见。如一毛端量处。徧法界虚空界一一毛端量处悉亦如是。以无着无缚解脱心。成就普贤深心方便。於一念心中现一众生不可说不可说劫念心。如是乃至现一切众生尔许劫念心。以无着无缚解脱心。入普贤回向行方便地。於一身中悉能包纳尽法界不可说不可说身。而众生界无所增减。如一身。乃至周徧法界一切身悉亦如是。以无着无缚解脱心。成就普贤大愿方便。舍离一切想倒心倒见倒。普入一切诸佛境界。常见诸佛虚空界等清净法身。相好庄严。神力自在。常以妙音开示演说。无碍无断。令其闻者如说受持。於如来身了无所得。以无着无缚解脱心。修普贤行住菩萨地。於一念中入一切世界。所谓入仰世界覆世界不可说不可说十方网一切处广大世界。以因陀罗网分别方便。普分别一切法界。以种种世界入一世界。以不可说不可说无量世界入一世界。以一切法界所安立无量世界入一世界。以一切虚空界所安立无量世界入一世界。而亦不坏安立之相。悉令明见。以无着无缚解脱心。修习普贤菩萨行愿。得佛灌顶。於一念中入方便地。成满安住众行智宝。悉能了知一切诸想。所谓众生想。法想。剎想。方想。佛想。世想。业想。行想。界想。解想。根想。时想。持想。烦恼想。清净想。成熟想。见佛想。转法轮想。闻法解了想。调伏想。无量想。出离想。种种地想。无量地想。菩萨了知想。菩萨修习想。菩萨三昧想。菩萨三昧起想。菩萨成想。菩萨坏想。菩萨殁想。菩萨生想。菩萨解脱想。菩萨自在想。菩萨住持想。菩萨境界想。劫成坏想。明想。暗想。昼想。夜想。半月一月一时一岁变异想。去想。来想。住想。坐想。睡想。觉想。如是等想。於一念中悉能了知。而离一切想无所分别。断一切障无所执着。一切佛智充满其心。一切佛法长其善根。与诸如来等同一身。一切诸佛之所摄取。离垢清净。一切佛法皆随修学。到於彼岸。以无着无缚解脱心。为一切众生修普贤行。生大智宝。於一一心中知无量心。随其依止。随其分别。随其种性。随其所作。随其业用。随其相状。随其思觉。种种不同靡不明见。以无着无缚解脱心。成就普贤大愿智宝。於一处中知於无量不可说处。如於一处。於一切处悉亦如是。以无着无缚解脱心。修习普贤行业智地。於一业中能知无量不可说不可说业。其业各以种种缘造。明了知见。如於一业。於一切业悉亦如是。以无着无缚解脱心。修习普贤知诸法智。於一法中知不可说不可说法。於一切法中而知一法。如是诸法各各差别。无有障碍。无违无着。以无着无缚解脱心。住菩萨行。得具普贤无碍耳根。於一言音中知不可说不可说言音。无量无边种种差别而无所着。如於一言音於一切言音悉亦如是以无着无缚解脱心。修普贤智。起普贤行。住普贤地。於一一法中演说不可说不可说法。其法广大。种种差别。教化摄受不可思议方便相应。於无量时。於一切时。随诸众生所有欲解。随根随时以佛音声而为说法。以一妙音。令不可说道场众会无量众生皆悉欢喜。一切如来所无量菩萨充满法界。立殊胜志。生广大见。究竟了知一切诸行。住普贤地。随所说法於念念中悉能证入。一剎那顷。增长无量不可说不可说大智慧聚。尽未来劫如是演说。於一切剎修习广大虚空等行成就圆满。以无着无缚解脱心。修习普贤诸根行门。成大行王。於一一根中悉能了知无量诸根无量心乐。不思议境界所生妙行。
　　第二有十五门。明相即相入重重广大德。於中分六。初有三门入普贤门。一行门。二智门。三法门。次云成就普贤深心方便下有三门。愿成普贤方便。一深心方便。二回向方便。三大愿方便。三有二门入普贤之位。於中初一住菩萨地始入。次云得佛灌顶明终成。於中三。初标能所知。次所谓下列所知想。有五十二。其业行界解根等。皆十力智所知。持谓执持。善恶地谓断证分齐。菩萨成者解行正命。菩萨坏者戒见邪命。余可知。四云为一切众生修普贤行生大智宝下有四门。成普贤大智。一行成智。无机不知。以化众生为其行故。二大愿智。无处不知。愿徧化故。三穷业智。了因缘故。四如法智。知化法故。五云得具普贤无碍耳下有二门。成普贤听说。初耳无不听。次舌无不演。六云修习普贤诸根行门下一门。成知根德。一摄一切故。於中言大行王者。以徧知根於化行自在故。
　　上有二十四门。
　　以无着无缚解脱心。住普贤行大回向心。得色甚微智。身甚微细智。剎甚微细智。劫甚微细智。世甚微细智。方甚微细智。时甚微细智。数甚微细智。业报甚微细智。清净甚微细智。如是等一切甚微细。於一念中悉能了知。而心不恐怖心不迷惑。不乱不散不浊不劣。其心一缘。心善寂定。心善分别。心善安住。以无着无缚解脱心住菩萨智。修普贤行无有懈倦。能知一切众生趣甚微细。众生死甚微细。众生生甚微细。众生住甚微细。众生处甚微细。众生品类甚微细。众生境界甚微细。众生行甚微细。众生取甚微细。众生攀缘甚微细。如是等一切甚微细。於一念中悉能了知。以无着无缚解脱心立深志乐。修普贤行。能知一切菩萨从初发心为一切众生修菩萨行甚微细。菩萨住处甚微细。菩萨神通甚微细。菩萨游行无量佛剎甚微细。菩萨法光明甚微细。菩萨清净眼甚微细。菩萨成就殊胜心甚微细。菩萨往诣一切如来道场众会甚微细。菩萨陀罗尼门智甚微细。菩萨无量无畏地一切辩才藏演说甚微细。菩萨无量三昧相甚微细。菩萨见一切佛三昧智甚微细。菩萨甚深三昧智甚微细。菩萨大庄严三昧智甚微细。菩萨法界三昧智甚微细。菩萨大自在神通三昧智甚微细。菩萨尽未来际广大行住持三昧智甚微细。菩萨出生无量差别三昧智甚微细。菩萨出生一切诸佛前勤修供养恒不舍离三昧智甚微细。菩萨修行一切甚深广博无障无碍三昧智甚微细。菩萨究竟一切智地住持行智地。大神通地决定义地离翳三昧智甚微细。如是等一切甚微细悉能了知。以无着无缚解脱心修普贤行。悉知一切菩萨安立智甚微细。菩萨地甚微细。菩萨无量行甚微细。菩萨出生回向甚微细。菩萨得一切佛藏甚微细。菩萨观察智甚微细。菩萨神通愿力甚微细。菩萨演说三昧甚微细。菩萨自在方便甚微细。菩萨印甚微细。菩萨一生补处甚微细。菩萨生兜率天甚微细。菩萨住止天宫甚微细。菩萨严净佛国甚微细。菩萨观察人中甚微细。菩萨放大光明甚微细。菩萨种族殊胜甚微细。菩萨道场众会甚微细。菩萨徧一切世界受生甚微细。菩萨於一身示现一切身命终甚微细。菩萨入母胎甚微细。菩萨住母胎甚微细。菩萨在母胎中自在示现一切法界道场众会甚微细。菩萨在母胎中示现一切佛神力甚微细。菩萨示现诞生事甚微细。菩萨师子游行七步智甚微细。菩萨示处王宫巧方便智甚微细。菩萨出家修调伏行甚微细。菩萨菩提树下坐道场甚微细。菩萨破魔军众成阿耨多罗三藐三菩提甚微细。如来坐菩提座。放大光明照十方界甚微细。如来示现无量神变甚微细。如来师子吼大涅盘甚微细。如来调伏一切众生而无所碍甚微细。如来不思议自在力如金刚菩提心甚微细。如来普护念一切世间境界甚微细。如来普於一切世界施作佛事。尽未来劫而无休息甚微细。如来无碍神力周徧法界甚微细。如来於尽虚空界一切世界普现成佛调伏众生甚微细。如来於一佛身现无量佛身甚微细。如来於去来今三世中皆处道场自在智甚微细。如是等一切微细悉能了知。成就清净。普能示现一切世间。於念念中增长智慧圆满不退。善巧方便修菩萨行无有休息。成就普贤回向之地。具足一切如来功德。永不厌舍菩萨所行。出生菩萨现前境界。无量方便皆悉清净。普欲安隐一切众生修菩萨行。成就菩萨大威德地。得诸菩萨心之乐欲。获金刚幢回向之门。出生法界诸功德藏。常为诸佛之所护念。入诸菩萨深妙法门。演说一切真实之义。於法善巧无所违失。起大誓愿不舍众生。於一念中尽知一切心非心地境界之藏。於非心处示生於心。远离语言安住智慧。同诸菩萨所行之行。以自在力示成佛道。尽未来际常无休息。一切世间众生劫数。妄想言说之所建立。神通愿力悉能示现。以无着无缚解脱心修普贤行。得一切众生界甚微细智。所谓众生界分别甚微细智。众生界言说甚微细智。众生界执着甚微细智。众生界异类甚微细智。众生界同类甚微细智。众生界无量趣甚微细智。众生界不思议种种分别所作甚微细智。众生界无量杂染甚微细智。众生界无量清净甚微细智。如是等一切众生界境界甚微细。於一念中能以智慧皆如实知。广摄众生而为说法。开示种种清净法门。令修菩萨广大智慧。化身无量见者欢喜。以智日光照菩萨心。令其开悟智慧自在以无着无缚解脱心。为一切众生於一切世界修普贤行。得尽虚空界法界一切世界甚微细智。所谓小世界甚微细智。大世界甚微细智。杂染世界甚微细智。清净世界甚微细智。无比世界甚微细智。种种世界甚微细智。广世界甚微细智。狭世界甚微细智。无碍庄严世界甚微细智。徧一切世界佛出现甚微细智。徧一切世界说正法甚微细智。徧一切世界普现身甚微细智。徧一切世界放大光明甚微细智。尽一切世界示现诸佛自在神通甚微细智。尽一切世界以一音声示一切音甚微细智。入一切世界一切佛剎道场众会甚微细智。以一切法界佛剎作一佛剎甚微细智。以一佛剎作一切法界佛剎甚微细智。知一切世界如梦甚微细智。知一切世界如像甚微细智。知一切世界如幻甚微细智。如是了知。出生一切菩萨之道。入普贤行。智慧神通。具普贤观。修菩萨行常无休息。得一切佛自在神变。具无碍身住无依智。於诸善法无所取着。心之所行悉无所得。於一切处起远离想。於菩萨行起净修想。於一切智无取着想。以诸三昧而自庄严智慧随顺一切法界。以无着无缚解脱心入普贤菩萨行门得无量法界甚微细智。演说一切法界甚微细智。入广大法界甚微细智。分别不思议法界甚微细智。分别一切法界甚微细智。一念徧一切法界甚微细智。普入一切法界甚微细智。知一切法界无所得甚微细智。观一切法界无所碍甚微细智。知一切法界无有生甚微细智。於一切法界现神变甚微细智。如是等一切法界甚微细。以广大智皆如实知。於法自在示普贤行。令诸众生皆悉满足。不舍於义。不着於法。出生平等无碍之智。知无碍本。不住一切法。不坏诸法性。如实无染犹若虚空。随顺世间起於言说。开真实义。示寂灭性。於一切境无依无住。无有分别。明见法界广大安立。了诸世间及一切法平等无二。离一切着。以无着无缚解脱心修普贤行。生诸劫甚微细智。所谓以不可说劫为一念甚微细智。以一念为不可说劫甚微细智。以阿僧祇劫入一劫甚微细智。以一劫入阿僧祇劫甚微细智。以长劫入短劫甚微细智。以短劫入长劫甚微细智。入有佛劫无佛劫甚微细智。知一切劫数甚微细智。知一切劫非劫甚微细智。一念中见三世一切劫甚微细智。如是等一切诸劫甚微细。以如来智於一念中皆如实知。得诸菩萨圆满行王心。入普贤行心。离一切分别异道戏论心。发大愿无懈息心。普见无量世界网无量诸佛充满心。於诸佛善根诸菩萨行能闻持心。於安慰一切众生广大行闻已不忘心。能於一切劫现佛出世心。於一一世界尽未来际行不动行无休息心。於一切世界中以如来身业充满菩萨身心。以无着无缚解脱心修普贤行。成不退转。得一切法甚微细智。所谓甚深法甚微细智。广大法甚微细智。种种法甚微细智。庄严法甚微细智。一切法无有量甚微细智。一切法入一法甚微细智。一法入一切法甚微细智。一切法入非法甚微细智。无法中安立一切法而不相违甚微细智。入一切佛法方便无有余甚微细智。如是等一切世界一切言说所安立法诸微细智。与彼同等。其智无碍。皆如实知。得入无边法界心。於一一法界深心坚住。成无碍行。以一切智充满诸根。入诸佛智正念方便。成就诸佛广大功德徧满法界。普入一切诸如来身。现诸菩萨所有身业。随顺一切世界言词演说於法。得一切佛神力所加智慧意业。出生无量善巧方便。分别诸法萨婆若智。以无着无缚解脱心修普贤行。出生一切甚微细智。所谓知一切剎甚微细智。知一切众生甚微细智。知一切法果报甚微细智。知一切众生心甚微细智。知一切说法时甚微细智。知一切法界甚微细智。知一切尽虚空界三世甚微细智。知一切语言道甚微细智。知一切世间行甚微细智。知一切出世行甚微细智。乃至知一切如来道一切菩萨道一切众生道甚微细智。修菩萨行。住普贤道。若文若义皆如实知。生如影智。生如梦智。生如幻智。生如响智。生如化智。生如空智。生寂灭智。生一切法界智。生无所依智。生一切佛法智。
　　第三有十门明微细容持甚深德。谓愿得普贤微细智法。以所知之事微细故能知之智微细微细有二。一难知故。二就经宗。於一法中有一切法。炳然齐现。故如文云众生业报微细等。十门即为十段。初标列中。初知世间法微细智。初言大回向心。即标德所修。次云得色甚微细下列所得法。次如是等一切甚微细下结能知德。不怖甚深。不迷事理。乱谓错谬。散为不专。浊谓垢染。劣无堪任。今皆反此。上明离过。下显成德。一缘谓专注一境故不散。善寂谓心境两忘故不乱。即定而知名善分别故不迷。即照而止名善止故不怖。此能知之德。以在初门义通下九。二云无有懈倦下知众生趣微细智。三云立深志乐下知菩萨行德微细智。列所得中二十句。前十别显。后十同明三昧。四知菩萨位德大用智。於中二。初以无着心修普贤行标也。次云悉知一切下列所得法。有四十一种。初十一事。位成行满次云菩萨生兜率天下有三十事。明位满大用。现八相等。其中有菩萨佛名因果之异。皆是用中之事耳。三云如是等一切微细下结能知德。谓成普贤自在之德。德亦名益。此通后诸智而生。有十二行经。五知众生界微细智。有三。初以无着下一句。标德所依。前第二云知众生趣。即十力中自业智境。此知众生界。即界是性。故不同耳。故晋经云入众生性微也。次云得一切众生界下列所得智。於中十句。初总。所谓下别。言众下界分别等者。亦可言众生分别界等。三云如是等一切下结所知德。六知世界微细智。有三。初以无着下总标。次云所谓小世界甚微细智下别显。有二十一智。初九直语器界。次九明其受用。其一多相作。亦是菩萨受用。后三正知无取着。三云如是了知下结显能知德。七知三界微细智。此显即理之事法界。故云一切法界。即事之理。复云不生等。亦初标所依。次云得无量下列所得智。初句总。余别。后云如是等下结能知之德。八知入劫微细智。亦三。初以无着下标德所依。次云所谓下列所得智。三如是等下结能知德。九知法无碍微细智。初标。二所谓下别所得智。文有十句。义有四重。一法体具德。二一切入一等。明法用即入。三入非法等。明理事相即。四入方便无别。是体用善巧。后如是等下结能知德。十总知一切尽无余微细智。晋经十句皆有无余之言。文中分四。初以无着下总标所依。二所谓下别列所得法。即牒前十门。名或小变。次或不等会义皆同。三云乃至知一切下结所不说。四如幻下显能知之德。亦有通别。通从前生。别则次第对前十句。一外剎是心之影像故。今能知剎则知影像。二众生想现故云如梦。三者果报幻生。故如幻。四心性寂然缘感成异。故云如响。五说时如化。六即空界。七言语本寂。八即法界。九世间无依。十出世间行即是佛法。
　　上通前总明回向菩提众生竟。
　　下回向实际即离相行。
　　佛子。菩萨摩诃萨以无着无缚解脱心回向。不分别若世间若世间法。不分别若菩提若菩提萨埵。不分别若菩萨行若出离道。不分别若佛若一切佛法。不分别若调伏众生若不调伏众生。不分别若善根若回向。不分别若自若他。不分别若施物若受施者。不分别若菩萨行若等正觉。不分别若法若智。
</div>
    <div class="pagination">
<a href="华严纲_page19.html">上一页</a><span>...</span><a href="华严纲_page15.html">15</a><a href="华严纲_page16.html">16</a><a href="华严纲_page17.html">17</a><a href="华严纲_page18.html">18</a><a href="华严纲_page19.html">19</a><span class="current-page">20</span><a href="华严纲_page21.html">21</a><a href="华严纲_page22.html">22</a><a href="华严纲_page23.html">23</a><a href="华严纲_page24.html">24</a><a href="华严纲_page25.html">25</a><span>...</span><a href="华严纲_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
