<!DOCTYPE html>
<html>
<head>
    <meta charset="UTF-8">
    <title>华严纲 - 第 28 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 28 页/共 73 页</h1>
    <div class="content">　　见如是已。於一切有为倍增厌离。趋佛智慧。见佛智慧不可思议。无等无量。难得无杂。无恼无忧至无畏城。不复退还。能救无量苦难众生。
　　第二护小乘行。文有三十句。初十句护小心。后二十句护狭心。今初句总。先结前。谓先观无常已厌有为。次观无救故倍增厌。趋佛智慧明其生后。正护小心。求佛大智故。次见佛下别有十句。分二。前五摄功德大。即求佛菩提。后五清净大即求涅盘果。菩提修成名摄。涅盘本有离障称净。今初摄功德大。一智用不测故不可思议。二妙用无比故无等。三纯以利他故无故。四无讥嫌故难得。五不同外道故无杂。总摄五种功德大。后五清净大。义摄有三。一无恼即离惑习。无明不杂故。二无忧者离苦苦依。根本亡故。三得涅盘有二义。一得体谓至无畏城。二得用谓能建大事。不住生死。故云不复退还。不住涅盘。故能救无量苦难众生。
　　菩萨如是见如来智慧无量利益。见一切有为无量过患。则於一切众生。生十种哀愍心。
　　第二护狭心。文有二十句。前十悲其沦溺。后十决志救济。前中先牒谓见佛智胜利伤物不得。有为过患愍物处之。此是牒前则起悲心。是为生后。
　　何等为十。所谓见诸众生孤独无依。生哀愍心。见诸众生贫穷困乏。生哀愍心。见诸众生三毒火然。生哀愍心。见诸众生诸有牢狱之所禁闭生哀愍心。见诸众生烦恼稠林恒所覆障生哀愍心。见诸众生不善观察生哀愍心。见诸众生无善法欲生哀愍心。见诸众生失诸佛法生哀愍心。见诸众生随生死流生哀愍心。见诸众生失解脱方便生哀愍心。是为十。
　　二何等下正显悲行。文有十句。初总余别。总由孤独无依故生哀愍。今众生上远慈尊。下不利物。故云孤独。别有九种孤独无依。初二依欲求众生。一已得心无厌足故贫穷无依。二未得求无休息故三毒火然。言多欲多求。次三依有求众生。一闭苦果狱。二集因覆障。故云烦恼稠林。三无观察道。由生八难不闻法故。安能证灭。后四依梵行求众生。前三小乘。一行小因。不求大因胜善之法。二保小果。不求菩提为失佛法。三不得大涅盘。长随变易生死。后一外道虽求解脱。以邪行故失於方便。
　　菩萨如是见众生界无量苦恼。发大精进。作是念言。此等众生我应救。我应脱。我应净。我应度。应着善处。应令安住。应令欢喜。应令知见。应令调伏。应令涅盘。
　　第二菩萨如是下决志救度。中初结前生后。作是念下正显救心。文有十句。对前十类生此十心。一救孤独故。二脱贫穷故。三净三毒故。四度有狱故。五着无障处露地坐故。六住善观察故。七得善法欲生欢喜故。八知见性相同佛法故。九调伏诸根不随流故。十应令涅盘得解脱方便故。
　　科第二厌行分中有三。前护烦恼行。护小乘行已竟。下第三修方便摄行。
　　菩萨如是厌离一切有为。如是愍念一切众生。知一切智智有胜利益。
　　第三修行方便摄行。谓修摄生方便之行。故下经云以何方便而能拔济。即知不离佛智等。即是摄生之方便也。文有四段。初发起摄行之因。二作是思惟下思求方便摄行。三便作是念下思得摄生方便。四菩萨如是下依思修行。今初分二。先牒前二行以为三因。后欲依下依前三因以明发起。今初。一如是厌离一切有为是牒护烦恼行。为离妄想因。次如是愍念一切众生是牒护狭心。为不舍一切世间因。三知一切智智有胜利益。是牒护小心。为发精进因。谓既知佛智胜益。明修行彼道以趣入故。三因之中初后是智。中一是悲。悲智为因能救方便。
　　欲依如来智慧救度众生。
　　后发起者既思三因。欲将有益之智。救可愍众生。
　　作是思惟。此诸众生堕在烦恼大苦之中。以何方便而能拔济。令住究竟涅盘之乐。
　　第二思求方便摄行者。亦只思前众生堕有为惑业苦中。欲令永灭。得大涅盘。未知方便故思求之。
　　便作是念。欲度众生令住涅盘。不离无障碍解脱智。无障碍解脱智不离一切法如实觉。一切法如实觉不离无行无生行慧光。无行无生行慧光不离禅善巧决定观察智。禅善巧决定观察智不离善巧多闻。
　　第三思得摄生方便中方便有五。一佛无碍智。二八地如实觉。三四地如行慧。四三地禅定。五亦三地多闻。然此五中从微至着。则后后起於前前。今观求逆寻其本。展转相因。并云不离。此五之中多闻为能起。佛智唯所起。中间三种。通能所起。
　　菩萨如是观察了知已。倍於正法勤求修习。
　　第四依思修行。上既逆推本由多闻。今则顺行先求闻慧而起闻行。文中先结前生后。下正起求行。
　　日夜唯愿闻法喜法乐法依法随法解法顺法到法住法行法。
　　后日夜下正起求行。於中二。先明求法行。后菩萨如是下明求行因。今初文有十句。即是三慧而有四节。初三唯闻。第四五六通闻思慧。第七唯思。后三唯修。於中初日夜常闻以显勤行。喜法等九显正修行。
　　上求法行。
　　下求因行。
　　菩萨如是勤求佛法。所有珍财皆无吝惜。不见有物难得可重。但於能说佛法之人生难遭想。
　　二求行因中有二。初常勤求因。后菩萨如是下正修行因。今初。彼常勤求以何为因示现。恭敬重法毕竟尽故。於中分六。一总明轻财重法。
　　是故菩萨於内外财。为求佛法。悉能舍施。
　　二双舍内外。
　　无有恭敬而不能行。无有憍慢而不能舍。无有承事而不能作。无有勤苦而不能受。
　　三内财敬事。谓心则恭敬舍慢。身则承事忘苦。
　　若闻一句未曾闻法。生大欢喜。胜得三千大千世界满中珍宝。
　　四况舍外财。
　　若闻一偈未闻正法。生大欢喜。胜得转轮圣王位。若得一偈未曾闻法。能净菩萨行。胜得帝释梵王位。住无量百千劫。
　　五轻位重法。人天王位终是无常。句偈教义法王为果。
　　若有人言。我有一句佛所说法。能净菩萨行。汝今若能入大火坑受极大苦。当以相与。菩萨尔时作如是念。我以一句佛所说法净菩萨行故。假使三千大千世界大火满中尚欲从於梵天之上。投身而下亲自受取。况小火坑而不能入。然我今者为求佛法。应受一切地狱众苦。何况人中诸小苦恼。
　　六甘苦重法。以一句之法能尽苦源。地狱多劫诚可甘也。
　　菩萨如是发勤精进求於佛法。如其所闻观察修行。
　　后正修行因中初结前。如其下正显因相。谓静处思惟正观。为修行之因也。若顺经文。此是后文标举耳。
　　此菩萨得闻法已。摄心安住。於空闲处作是思惟。如说修行乃得佛法。非但口言而可清净。
　　大文第三厌分。束为七修相者。前明闻思。今显修慧。即五种方便中第四禅善巧决定观察智也。论云云何厌分。是菩萨闻诸法已知如说行。乃得佛法。入禅无色无量神通。彼非乐处。於中不染。必定应作故。谓不乐不染即是厌义。其无量神通是厌之果。经文修有七相。一依何修。二云何修。三何处修。四何故修。五何时修。六何所修。七何为修。束此七相。大为三段。初四修行。次二正入。后一入意。今初。此菩萨得闻法已即依何修。以依正法故。次摄心安住即云何修。摄散住法是修相故。次於空闲处即何处修。次作是思惟下即何故修。要得修行方证得故。此於七相中已具四相。然非但口言。通於说听。谓非但听闻文字音声而得清净也。然皆即妄即真。圆融自在。任运而发。不同欣厌。
　　佛子。是菩萨住此发光地时。
　　第二证入中初结前。即何时修证。谓在三昧时是修行时。正修行竟是证入时。后文即离欲恶下即何所修。修何所证。谓证八定。八定之义广有多释。今疏略以四门分别。一入意。二释名。三体性。四释文。今初入意者下经云但随顺法故行而无所染着。论云以何意故入禅无色无量神通。为五种众生故。一为禅乐憍慢众生。故入诸禅。谓得世禅恃以生慢。二为无色解脱憍慢众生故入无色定。谓外道证此以为涅盘。恃以生慢。菩萨示入八禅。一一过彼故摄伏之。三为苦恼众生入慈悲无量。令安善处永与乐故入慈无量。应解彼苦令不受故入悲无量。四为得解脱众生故入喜舍无量。谓喜其所得自离动乱故。五为邪归依众生故入胜神通力令正信故。又示入禅定令物仿故。善自调炼寄位次第。法应尔故。尚不同二乘自为。岂与凡外同年。次释名者。禅那西音此云静虑。静谓寂静。虑谓审虑。是以静能断结。虑能正观。诸无色定有静无虑。虽能断结。不能正观。欲界等持有虑无静。虽能正观不能断结。故唯色界独受斯称。次无色定者。此四地中超过一切有色法故。违害一切有色法故。色法於彼无容生故。俱舍云无色谓无色。皆无色故受无色名。次别名者。初四禅者一初禅有寻有伺静虑。具五支。谓寻伺喜乐定。亦名定生喜乐地。谓离欲界生得喜乐故。二禅无寻无伺静虑。具四支。谓内净喜乐定故。三禅离喜静虑。具五支。谓舍念慧乐定。亦名离喜妙乐地。谓离下界喜乐得妙乐故。四禅离乐静虑。具四支。谓舍念中受定。亦名舍念清净地。无色别名至下当辨。三释体性者。婆沙云静虑有二种。一修得是善性摄。心一境性。以善等持为自性故。二生得随地所系。五蕴为性无色体性。但除於色。余义同前。大乘宗中。亦无异辙。若会相归性。则八定支林一切皆空。若事尽理现。皆如来藏。泯绝无寄则定乱两亡。若事理圆融。一即一切。四释文。初明四禅。后说四空。四禅之中并勒为四。一离障。二对治。三利益。四彼二依止三昧。
　　即离欲恶不善法。有觉有观。离生喜乐。住初禅。
　　今释初禅。一即离欲恶不善法者此明离障。以一即离贯於下三。离五欲故名为离欲。断十恶故名为离恶。除五盖故名离不善法。言离恶不善者。烦恼欲因所生种种恶不善法。即身口恶行。总辨欲界诸不善法。已明离障。二有觉有观。此有二支。是修行对治。新译名寻伺。皆初粗后细。寻谓寻求。伺谓伺察。心之粗性名之为寻。心之细性名之为伺。三离生喜乐者。是修行利益庆离欲恶等。是故生喜。身心猗息及得解脱之乐。故名为乐。由此名利益支。四住初禅者。是彼二依止三昧。谓於所缘审正观察。心一境性。为彼对治及利益支之所依止。依止定力。寻等转故。其所离障以无行体非是支故。不为彼依。而言初者欲界上进此最初故。而言住者即安住义。
　　灭觉观。内净一心无觉无观。定生喜乐。住第二禅。
　　第二禅中一灭觉观。是所离障。觉观初动。发生三识。乱於二禅。如净水波动则无所见故。初禅能治。此为所治。则病尽药亡。二内净一心无觉无观者。是修行对治。言内净者谓信平等令内心净。言一心者释於内义。唯缘法尘。不同初禅有三识故。故阿毗昙云欲界地中心行六处。初禅地中心行四处。谓无鼻舌。二禅已上心行一处。唯意识身缘法尘故。无觉无观释於净义。不同初禅有觉观故。前灭觉观显於所治。此覆言无显能治无。故非重也。三言定生喜乐者。此二支是修行利益。初禅庆背欲恶故名离生。今庆觉观心息故名定生。如净鉴止水。故身心适悦。四住第二禅。即彼二依止三昧。
　　离喜。住舍有念正知身受乐。诸圣所说能舍有念受乐。住第三禅。
　　第三禅中一离喜者是所离障。谓二禅利益支。喜心分别想生乱动。三禅转寂故须除遣。二住舍有念正知三支者是修行对治。一住舍者即是舍数。拣非舍受。论名行舍。行心调停舍彼喜过。故显扬云住舍者。已生喜不忍可故。平等正直无动安住。二有念者於喜不行中不忘明记故。三正知者或时失念喜行。於此分别正念而住。谓住於舍。上三即前内净。渐修转胜。至此别开深细寂静。故能治下地喜踊浮动。三身受乐下是利益支。初身受乐正显支体。谓离二禅浮动喜心最极寂静。得大轻安。身心俱乐。以身在乐中。是故心乐亦名身受。次诸圣所说舍有念受乐者。释成胜义。谓诸下地无如是乐。及无间舍。上有舍而复无乐。故诸佛及佛弟子。说第三禅具有能舍及正念知而复受乐。故诸乐中三禅乐胜。四住第三禅。即彼二依止三昧。
　　断乐先除苦喜忧灭。不苦不乐。舍念清净。住第四禅。
　　第四禅断乐先除苦喜忧灭者即是离障。三禅胜乐於此为害。如重病人观妙音乐。为障四禅故须除遣。故云断乐。得此定者所有苦乐皆得超越。故总集说。先除苦等。先之一字总贯下三。谓二禅先除苦受。三禅先灭喜受。初禅先灭忧受。并今断乐已灭四受。二不苦不乐者是利益支。余禅皆先明治。今此先明益者。乘前总无四受便举不苦不乐。明五受内唯有一舍。是不动故。三舍念清净。此二是对治支。亦即名地。三禅舍念与乐爱俱。此断乐爱故云清净。喜心浮动常须正知。乐受深细但须舍念。若远显清净者。瑜伽云一切下地灾患已断。以离八灾患。谓寻伺苦乐忧喜出息入息。是故此中舍念清净。由是此禅心住无动。四住第四禅。即彼二依止。然入上色定其身相状如处室中。入下四空如处空中。
　　上四禅竟。
　　下四空先叙意。
　　第二四空定。空处等名同心一境性。有何差别。俱舍定品显此差别。由离下地染故立四名。谓离第四禅立空无边处。离空无边处立识无边处。差别既尔。从何得名。复次颂云空无边等三。名从加行立。非想非非想。昧劣故立名。谓修定前起加行位厌坏色故。作胜解想。思无边空。加行成时名空无边处。厌空想识无所有。准此可知。其第四空由想昧劣。谓无下地明慧胜想。得非想名。有昧劣想名非非想故。故云前三无色加行受名。第四无色当体受称。然此四空亦各有四。谓离障等。而经文但有三句。义含有四。谓初离障。具对治义。若依璎珞本业。四无色定各有五支。谓想护止观一心。如初空定。厌色相起於空想。即今对治。护彼色相令不现前。若超色想即名为止。是今离障。空无边行照了分明。即是观义。是初利益。一心即是彼二所依。
　　超一切色想灭有对想不念种种想。入无边虚空。住虚空无边处。
　　今初空处。谓观虚空作无边行相。能灭色想。心安空定。名空无边处。四空名处者谓有情生长处故。文中三句即为三别。初明离障。二辨利益。三明依止。今初。以经三想句连为义句。故曲有三。言离障者谓离三有对曲色。一有见有对色。谓色界。此一有见谓为眼根所观照故。名为有见。五根五境此之十界有色有对。以此体是色故。极微所成更相障碍。故名有对。二不可见有对色者谓眼等五根对声香味触也。三无见无对色者谓无表法处色也。今言超一切色想者过眼识相。此明超可见有对。二灭有对想者耳鼻舌身识和合想灭故。此灭不可见有对。三不念种种者不念意识和合想故。意识分别一切法故。说名种种。此灭不可见无对。意识虽缘非色之境。今但取缘色自有种种。皆云想者。小乘以在色。欲修此定。未舍形色。故不言灭色。但言灭想。想取色相故偏灭之。大乘之中决唯灭想。若超色想说无色者。后灭空识应无识空。若於色界顿修空定。则六识行境并皆得灭。已明离障。云何对治。前三句中不念之言。含於对治。谓不分别色等境故。何以不念。见无我故。约菩萨实治故云无我。若依有漏。但厌粗以为加行。二入无边虚空者是修行利益。谓三色想绝则入空理廓尔无边故。三住虚空无边处者是彼二依止三昧。后之三定一同於此。
　　超一切虚空无边处。入无边识。住识无边处。
　　二识无边处。心缘内识作无边行相。故以为名。初超虚空无边处是明离障。彼何所障。外念为粗故。云何对治。见彼外念粗分别过患故。二入无边识是修行利益。前明舍外。今辨缘内。正理云谓於纯净六识身。能了知中善取相已。安住胜解。由假想力。思惟观察无边识相。由此加行为先。得入根本。后依止可知。
　　超一切识无边处。入无少所有。住无所有处。
　　第三无所有处者即内外皆无也。初超无边识是明离障。何过须超。事念粗故。云何对治。见粗念事分别过患。次入无少所有者。修行利益。前以舍外缘内。故为粗念。既无所取。能取亦无。故内外俱无斯为利益。瑜伽云从识处上进时。离其识外。更求余境都无所得。此意明识既为粗。识外复无故无所有。住无所有处。是二依止。
　　超一切无所有处。住非有想非无想处。
　　四非想中无下七地明了之想。有昧劣想。故以为名。超一切无所有处是所离障。云何对治。无彼无所有。以见分别粗念过患故为能治。既寂无所有。云何名粗。犹有无所有想故。经阙一句。论经则具。彼云知非有想非无想安隐则修行利益。即入非有想非无想。是二依止。瑜伽云。先入无所有想定。超过一切有所有想。今复超过无所有想。故言非想。又言非无想者非如无想及灭尽定。一切诸想皆悉灭尽唯有微细想。缘无想境转故。即於此处超胜解。则超近分而入根本。此中所以不出三界者。由缘无想境即是细想。外道不了谓为涅盘。未能无缘。岂离心境。况计此为我。故法华喻头上火然。若知此患。更求上进。求上所缘竟无所得。无所得故灭而不转。则得灭受想定也。若未得此定。厌相为先。后想不行。即入无想定。今更约第一义修。略示四空。谓观色即空。心安於空。是空处定。次知空色不出於心。是识处定。次心境两忘。为无所有。次亦亡无所有想。缘无想处名非想非非想。若不缘此无想。则诸漏永寂。
　　但随顺法故行而无所乐着。
　　第三入意。但顺化众生法。不同凡小有爱味等。
　　三厌分竟。
　　佛子。此菩萨心随於慈。广大无量不二。无量无对。无障无恼。徧至一切处。尽法界虚空界。徧一切世间。
　　大文第四明其厌果。即前八定之所等引。故名为果。文分为三。初四无量即行方便果。次五神通即行用果。三此菩萨於诸禅下总结自在。今初所以先明者。凡夫味定三界轮回。二乘上升多皆趣寂。菩萨因定发生慈悲。准瑜伽四种无量。为四有情。缘求乐众生兴慈。有苦兴悲。有善随喜。有惑不染。此四皆缘无量境故名无量。若总相说皆以定慧为体。若别明之。慈即与乐无嗔为体。悲则拔苦不害为体。喜则庆他不嫉为体。自他舍惑即是喜舍。文中分二。初别显慈行。后住悲下类显余三。初中有十二句。心随於慈此句为总。随有二义。一心不趣寂。动皆含慈。二以慈心随逐於物。如犊随母。慈之种类总有其三。谓一众生缘慈。二法缘慈。三无缘慈。缘谓缘念。初缘假者欲与其乐。此通凡夫。次缘人空。但有蕴等善恶行法以用教化。此通小乘。三缘众生体空欲令悟入。此通大乘。今初。又此七句含有八义。曲摄为四。初四句言与乐。正显行相。广者与欲界乐。欲境广多故。大者与同喜乐。谓初二禅喜受俱故。高出名大。无量者三禅已上离苦离喜故深。故名无量。不二者三乐平等与故。次二治障。不爱之冤亦与其乐。故无冤障。是爱之亲亦与其乐。非是偏情。故无对碍。中心无爱不爱。故非障也。次一清净。谓无身心不调五盖等障。是行清净慈。后无恼一句摄果。慈定起於色界正果。慈之余势。起欲界习果。皆无苦恼之事。故修慈经说修慈有十五利。谓卧安。觉安。天护。人护。眠无恶梦。寤常欢喜。水不能漂。火不能烧。刀不能伤。毒不能害。常生善处。镇受快乐。正报梵世。残报人王。远果作佛。然此中有多种果。初现报果。常生下后报果。正报梵世。望上生报。望下正报。残报人王。即是习果。又初士用果。水不能漂等是增上果。常生下异熟果。残报等流果。作佛是离系果。修一慈心三报不断五果俱圆。无费一毫而功报无极。幸诸后学思而修之。上释众生缘慈。次徧至一切处即法缘慈。横徧十方。竖通三界。彼中所有一切诸法皆能缘念。法者谓圣凡五蕴之法及众生所有分别作业之法。名为法缘。后二句无缘者。无缘有二。一自体无缘。竖穷法空。故云尽法界。二徧至无缘。显空无分齐。横尽虚空。末句云徧一切世间者总结上慈。成无量义也。
　　住悲喜舍。亦复如是。
　　结类三可知。
　　上明四无量果。
　　佛子。此菩萨得无量神通力。能动大地。以一身为多身。多身为一身。或隐或显。石壁山障所往无碍犹如虚空。於虚空中加趺而去同於飞鸟。入地如水。履水如地。身出烟焰如大火聚。复雨於水犹如大云。日月在空有大威力而能以手扪摸摩触。其身自在。乃至梵世。
　　第二佛子下得五神通。明行功用果。前内怀慈济之心。此外现救生之用。妙用难测曰神。自在无壅曰通。文中有五。一神境。二天耳。三他心。四宿住。五天眼。寄同世间故但得五。外色内身皆神之境。转变多种受神之名。亦名神足。依欲勤心观之所成故。亦名如意。随意成故。余名易了。今约利生三业。初一约身到机所。次二口业。天耳闻佛说法闻众方言。以他心智通。随种种言音皆尽知已。将前所闻之法。随其所闻之意。复宜用何言之异。而授与之。后二意业。宿住知其过去是何界种。天眼见其未来远近成益。随应化之。今初身通。初总明。后能动下别显。总中云得者。总修总得。然通依四禅。多依第四。别中得三种自在。一世间自在。动大地故。二以一身下身自在。三石壁下作业自在。
　　此菩萨天耳清净过於人耳。悉闻人天若近若远所有音声。乃至蚊蚋虻蝇等声。亦悉能闻。
　　第二天耳通。初总标其体。谓天耳清净。清净有二义。一离欲界法。得静虑引生清净大种所造。二离於障碍审谛闻故。由此过於人耳。悉闻下显用。释过人义。远细皆知故。
　　此菩萨以他心智。如实而知他众生心。所谓有贪心如实知有贪心。离贪心如实知离贪心。有瞋心。离瞋心。有痴心。离痴心。有烦恼心。无烦恼心。小心。广心。大心。无量心。略心。非略心。散心。非散心。定心。非定心。解脱心。非解脱心。有上心。无上心。杂染心。非杂染心。广心。非广心。皆如实知。菩萨如是以他心智知众生心。
　　第三他心通中三。初总。知他心者通於王所。次所谓下别。后菩萨如是下结。别中二十六心。行相各异。然除小等四心。余皆障治间明。善恶对显。总摄为九。一以初六心明随烦恼。谓随缘现起烦恼相应。故名为随。非约小惑名随也。言有贪等。即三不善根。及三善根以为能治。二有烦恼等二心明使。即是随眠。三小等四心名生。约无记报心。人心小。欲天广。色天大。无色二解脱无量。以作空识无边行相故。上二不尔。四有四心学三昧行。略者谓由止行。於内所缘系其心故。非略者太沉昧故。或不一所缘故。散者太举。於五妙欲境随顺流散故。非散者於妙所缘明了显现故。前二约定。后二约慧。五有二心明得三昧。定者正入根本定故。不定者未入及起时故。六有二心明得解脱。有缚无缚故。七有余凡夫。增上慢即前类之余。以得四禅谓为四果。即粗习行名上。无此即细习行名无上。八有二心。妄行正行。论经名求不求。希求名闻即是杂染。反此非染。九有二心。大乘得失悲智兼济为广。随阙非广。上之九类不出三种。初二烦恼。次一是苦。余皆是业。业有善恶耳。皆如实知者。审於事实见理实故。亦非心外见法。亦非无境可知。若自他相绝。则与众生心同一体。故无心外也。不坏能所故能知也。又他心是总。余皆是别。六相圆融一乘之实知也。
　　此菩萨念知无量宿命差别。所谓念知一生。念知二生三生四生。乃至十生二十三十。乃至百生无量百生无量千生无量百千生。成劫坏劫成坏劫无量成坏劫。我曾在某处如是名。如是姓。如是种族。如是饮食。如是寿命。如是久住。如是苦乐。我於彼死生於某处。从某处死生於此处。如是形状。如是相貌。如是言音。如是过去无量差别。皆能忆念。
　　第四宿住智通。初总标谁能念即宿住之智。次所谓下别显。后如是过去下总结。别中初念何事。谓一生乃至多劫中事。此显念时。次我曾下云何念。即念相差别也。念彼因中名字不同。姓谓父母家姓。如迦叶等种族即剎利贵贱等。余可知。
　　此菩萨天眼清净过於人眼。见诸众生生时死时。好色恶色。善趣恶趣随业而去。若彼众生成就身恶行。成就语恶行。成就意恶行。诽谤贤圣。具足邪见及邪见业因缘。身坏命终必堕恶趣。生地狱中。若彼众生成就身善行。成就语善行。成就意善行。不谤贤圣。具足正见正见业因缘。身坏命终必生善趣诸天之中。菩萨天眼皆如实知。
　　第五天眼通。论明生死智通。约根约境异故。初总显能见。谁能见。天眼故。清净者审见故。过人者远见故。次见诸下别显所见。初见生死本有之果随业之因。若彼众生下云何见。别见因果不同。如二地善摄戒中辨。菩萨下结。
　　此菩萨於诸禅三昧三摩钵底能入能出。然不随其力受生。但随能满菩提分处。以意愿力而生其中。
　　第三总结自在。近结厌果。远结前厌。於何自在即前禅等。禅谓四禅。三昧者四无量慈等三昧故。三摩钵底此云等至。此应译者之误。合云三摩呬多。以此云等引。五通即所引故。云何自在谓智能出入。则散动不能缚。即心生时随心用现在前故。大悲方便不随受生。则定不能缚。若不随禅生当何所生。不拣净秽但能满菩提分处。即生其中。谓诸佛菩萨共生一处。是能满处。以愿力者。非业系生故。
　　上地行竟。
　　下地果。
　　佛子。是菩萨住此发光地。以愿力故得见多佛。所谓见多百佛。见多千佛。见多百千佛。乃至见多百千亿那由他佛。
　　第二位果。三界即为三别。初调柔果中有法喻合。今初炼行缘。次悉以下明能炼行。后见缚下明所炼净。
　　悉以广大心深心。恭敬尊重承事供养。衣服饮食。卧具汤药。一切资生悉以奉施。亦以供养一切众僧。以此善根回向阿耨多罗三藐三菩提。於其佛所恭敬听法。闻已受持随力修行。此菩萨观一切法不生不灭因缘而有。
　　次明炼行中先福行。次回向行。后修智行。言观一切法不生不灭者即法性观。於清净法中。不见增故不生。烦恼妄想中不见减故不灭。因缘而有者谓净法从缘生故无可增。妄法从缘灭故无可减。又此三地世间满故。於禅定为此实观。起后地无生行慧。亦即善巧决定观察智也。
　　见缚先灭。一切欲缚色缚有缚无明缚皆转微薄。於无量百千亿那由他劫不积集故。邪贪邪嗔及以邪痴悉得除断。所有善根转更明净。
　　二所炼净中。先明断惑。后炼细异粗。前中五缚即五住烦恼。若合色有即是四缚。亦名四流。见缚先灭者。初地见道已断分别惑故。一切欲等者。论云一切修道中三缚及彼因。同无明习气皆悉微薄。谓烦恼障三缚现行及种故云彼因。与当地所知障种同灭。故云无明习气。习气即种义。次於无量下拣细异粗。谓是断细。以多劫不积三不善根故。细种渐断善根转净。言多劫者仁王经说。初地经四阿僧祇劫后地培增。以细障难断经劫转多。多劫不积故邪贪等断。然但细习。以初地见道二地修道已断粗故。善根转净则前信等。
　　佛子。譬如真金善巧炼治秤两不减转更明净。
　　喻言秤两不减者厌离世间胜於前地。信等入於厌火故自在不失减也。
　　菩萨亦复如是。住此发光地。不积集故。邪贪邪瞋及以邪痴皆得除断。所有善根转更明净。此菩萨忍辱心。柔和心。谐顺心。悦美心。不瞋心。不动心。不浊心。无高下心。不望报心。报恩心。不谄心。不诳心。无险诐心皆转清净。
　　三合中二。先正合前行净。后此菩萨下别显忍净。此地忍增。故偏明之。有十三心。初二句为总。一他加恶辱能忍受故。二善护他心谓他凌我以刚强我则骋之以柔和。故下诸句别释此二。别中初有二心。分别善护他心。一谐顺心。以他於菩萨作恶。疑菩萨嗔恨。菩萨现同伴侣与之谐和。二悦美心者。爱语诲诱。次以三心分别。加恶忍受谓身加恶而不瞋。口毁辱而不动。心嫉害而忧恼不能浊。次有三心出上二因。无高下者。过去久离憍慢故不自高举轻下於彼。由此能忍柔和护他。后二即加恶不改之因。一不望报恩故益他被辱而忍受。二受恩常念小恩大报。故众生於我有恩。法尔应忍。后三心显上二心离障。虽柔顺护他而非谄。实为利益故不诳。心无隐覆谄佞故。险诐者谄佞也。
　　此菩萨於四摄中利行偏多。十波罗蜜中忍波罗蜜偏多。余非不修。但随力随分。
　　此菩萨下第二别地行相。
　　佛子。是名菩萨第三发光地。
　　第三结说地相。
　　菩萨住此地。多作三十三天王。
　　二摄报果。此下诸地摄报文皆分二。初上胜身。
　　能以方便令诸众生舍离贪欲。布施爱语利行同事。如是一切诸所作业。皆不离念佛。不离念法。不离念僧。乃至不离念一切种一切智智。
　　次上胜果中先自分行。
</div>
    <div class="pagination">
<a href="华严纲_page27.html">上一页</a><span>...</span><a href="华严纲_page23.html">23</a><a href="华严纲_page24.html">24</a><a href="华严纲_page25.html">25</a><a href="华严纲_page26.html">26</a><a href="华严纲_page27.html">27</a><span class="current-page">28</span><a href="华严纲_page29.html">29</a><a href="华严纲_page30.html">30</a><a href="华严纲_page31.html">31</a><a href="华严纲_page32.html">32</a><a href="华严纲_page33.html">33</a><span>...</span><a href="华严纲_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
