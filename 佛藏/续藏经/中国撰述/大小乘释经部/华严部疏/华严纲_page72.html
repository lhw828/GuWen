<!DOCTYPE html>
<html>
 <head>
  <meta charset="utf-8"/>
  <title>
   华严纲 - 第 72 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严纲 - 第 72 页/共 73 页
  </h1>
  <div class="content">
   唱娑么字时。入般若波罗蜜门名随十方现见诸佛。
　　三十一娑么字者。即悟一切法可忆念性不可得。
　　唱诃婆字时。入般若波罗蜜门名观察一切无缘众生。方便摄受令出生无碍力。
　　三十二诃婆字者。别译为诃嚩。即悟一切法可呼召性不可得。谓无缘召令有缘故。
　　唱縒字时。入般若波罗蜜门名修行趣入一切功德海。
　　三十三縒字者。即悟一切法勇徤性不可得。以勇徤方能修入功德。
　　唱伽字时。入般若波罗蜜门名一切法云坚固海藏。
　　三十四伽字者。即悟一切法厚平等性不可得。谓如地之厚。平等能持。亦能含藏如海平等。能持能包。云雨说法。以不可得。故能持能含。
　　唱咤字时。入般若波罗蜜门名随愿普见十方诸佛。
　　三十五咤字者。别译为姹字。即悟一切法积集性不可得。谓积集念佛故能普见。
　　唱拏字时。入般若波罗蜜门名观察字轮。有无尽诸亿字。
　　三十六拏字者。即悟一切法离诸喧诤。无往无来行住坐卧性不可得。谓以常观字轮。谓众生空法空故。
　　唱娑颇字时。入般若波罗门名化众生究竟处。
　　三十七娑颇字者。别译但云颇。即悟一切法徧满果报不可得。谓化众生究竟。方为徧满果报。因果俱空。方为圆满。
　　唱娑迦字时。入般若波罗蜜门名广大藏无碍辩光明轮徧照。
　　三十八娑迦字者。别译为塞迦。悟一切法积聚蕴性不可得。谓蕴积为广大藏。无碍光轮所积蕴也。
　　唱也娑字时。入般若波罗蜜门名宣说一切佛法境界。
　　三十九也娑字者。即悟一切法衰老性相不可得。谓衰老性即佛法境界。
　　唱室者字时。入般若波罗蜜门名於一切众生界法雷徧吼。
　　四十室者字者。别译为室左。即悟一切法聚积足迹不可得。谓聚集即一切众生。法雷即是足迹。足即能行。因行有迹。迹为所行。法雷徧吼。即行法也。
　　唱佗字时。入般若波罗蜜门名以无我法开晓众生。
　　四十一佗字者。即悟一切法相驱迫性不可得。谓以无我晓之。即为驱迫令至彼岸。若约表位。此当等觉法身欲满。始本欲齐。故亡二岸。
　　唱陀字时。入般若波罗蜜门名一切法轮差别藏。
　　四十二陀字者。即悟一切法究竟处不可得。言差别藏者。谓此究竟处含藏一切法轮。亦是一切法轮归极之处。约表位当妙觉。是一切法究竟边际。尽其处所。以无所得故得菩提故也。上皆疏义。
　　补义云。上之字母。皆言入般若波罗蜜门。而等觉位善友说此字母法门者。意在离文字相。离心缘相。乃至离一切相乃能入妙。证一法界心之源也。何以明之。谓字母者。乃言语文字之本也。以我娑婆以言语音闻而为教体。不但佛法。即一切世间出世间法。凡有诠表。皆是言语文字。然此文字。盖从一真法界所流故。故十法界凡圣之法。种种语言。总不出此四十二字为母。即今华严所演无尽法界。四十二位行布圆融因果法门总不出语音音声所表。故以四十二字。总摄四十二位法门。然果海离言。要离言乃可证入。故善财参至因位已极。必要忘言顿证。故此四十二字。一一皆云入般若波罗蜜门。然此般若究竟。为佛根本果智。疏引二经释入般若。皆以不可得释之。以不可得乃得菩提。是为入法界之究竟归极之处。以唱此字母。乃是引入般若之门。非是字为般若也。法界重玄之义妙极於此。有志大法门者请深观之。
　　善男子。我唱如是字母时。此四十二般若波罗蜜门为首。入无量无数般若波罗蜜门。善男子。我唯知此善知众艺菩萨解脱。如诸菩萨摩诃萨能於一切世出世间善巧之法。以智通达到於彼岸。殊方异艺咸综无遗。文字算数蕴其深解。医方咒术善疗众病。有诸众生鬼魅所持。怨憎咒诅。恶星变怪。死尸奔逐。颠痫羸瘦。种种诸疾。咸能救之使得痊愈。又善别知金玉珠贝。珊瑚瑠璃。摩尼砗磲。鸡萨罗等一切宝藏出生之处。品类不同。价直多少。村营乡邑大小都城。宫殿园苑。岩泉薮泽。凡是一切人众所居。菩萨咸能随方摄护。又善观察天文地理。人相吉凶。鸟兽音声。云霞气候。年谷丰俭。国土安危。如是世间所有技艺。莫能该练尽其源本。又能分别出世之法。正名辩义。观察体相。随顺修行。智入其中。无疑无碍。无愚暗。无顽钝。无忧恼。无沉没。无不现证。而我云何能知能说彼功德行。善男子。此摩竭提国有一聚落。彼中有城名婆呾那。有优婆夷号曰贤胜。汝诣彼问菩萨云何学菩萨行修菩萨道。时善财童子。头面敬礼知艺之足。绕无数匝。恋仰辞去。
　　众艺为善财唱如是字母时。乃云此四十二般。若波罗蜜门为首。入无量无数波罗蜜门。谓表四十二位。诸位圆融。明初阿具后诸字一一法门。以法门无量。故文字亦无量。一一不可得。故般若门亦无量无数。法门结证於此。乃谦推云。我唯知此善知众艺解脱而已。如诸菩萨於一切世间善巧之法。以智通达到於彼岸。乃至殊方异艺世间所有技艺莫不该练尽其本源。出世间法。正名辩义。无不现证等。我何能知。乃指后友云。此摩竭提国有一聚落。有城名婆呾那。彼有优婆夷名曰贤胜。汝可往问。当为汝说。时善财童子。恋仰辞去。
　　向聚落城至贤胜所。礼足围绕合掌恭敬。於一面立。白言圣者。我已先发阿耨多罗三藐三菩提心。而未知菩萨云学菩萨行。云何修菩萨道。我闻圣者善能诱诲。愿为我说。贤胜答言。善男子。我得菩萨解脱名无依处道场。既自开解复为人说。又得无尽三昧。非彼三昧法有尽无尽。以能出生一切智性眼无尽故。又能出生一切智性耳无尽故。又能出生一切智性鼻无尽故。又能出生一切智性舌无尽故。又能出生一切智性身无尽故。又能出生一切智性意无尽故。又能出生一切智性功德波涛无尽故。又能出生一切智性智慧光明无尽故。又能出生一切智性速疾神通无尽故。善男子。我唯知此无依处道场解脱。如诸菩萨摩诃萨一切无着功德行。而我云何尽能知说。善男子。南方有城名为沃田。彼有长者名坚固解脱。汝可往问菩萨云何学菩萨行修菩萨道。尔时善财礼贤胜足。绕无数匝。恋慕瞻仰。辞退南行。
　　第四善财受众艺教。往参贤胜优婆夷。为幻智无依善友。至已见敬。陈已发心。谘问法要。时贤胜答言。我得菩萨解脱。名无依处道场。既自开解复为他说。此正授法界。明初得解脱。后得三昧。云名法有尽无尽。言无依处道场者。言内外无依。即是道场。贤首云。梵语那阿赖耶曼茶啰。那者此云无。阿赖耶此云依处。曼茶啰此云道场。圆场也。谓无阿赖耶染分依处。而有净分圆场出生胜德无尽。即转依究竟。显德无尽。故次云有尽无尽三昧者。谓一真法界双超染净。故云有尽。即空如来藏。依此出生无尽功德。即不空如来藏。要心无依。契於本空。方见不空具性功德。故云出生智性。故眼等六用。息妄显出发大智用。故云出生智慧光明神通无尽。此转依极证。故云得无尽三昧。此已授法界。乃谦推云。我唯知此无依处道场解脱而已。如诸菩萨一切无着行功德。我何能知。指后友云。南方有城名为沃田。彼有长者名坚固解脱。汝可往问。当为汝说。时善财童子。恋慕瞻仰。辞退南行。
　　到於彼城诣长者所。礼足围绕。合掌恭敬於一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。长者答言。善男子。我得菩萨解脱名无着念清净庄严。我自得是解脱已来。於十方佛所。勤求正法无有休息。善男子。我唯知此无着念净庄严解脱。如诸菩萨摩诃萨获无所畏大师子吼。安住广大福智之聚。而我云何能知能说彼功德行。善男子。即此城中有一长者名为妙月。其长者宅常有光明。汝诣彼问。菩萨云何学菩萨行修菩萨道。时善财童子。礼坚固足。绕无数匝。辞退而行。
　　第五坚固长者。为幻智无着善友。沃田南天竺近水沃润故。显无念空水能滋长故。长者名坚固者。无着清净。惑不能动即解脱故。善财见已致敬。陈已发心。谘问法要。长者答言。我得菩萨解脱名无着念清净庄严。无着约境。离所知故。无念约心。心体离念故。无烦恼。二障永尽。故曰清净。净则能严法身。我得是解脱已来。於十方佛所。勤求正法无有休息。我唯知此解脱而已。如诸菩萨能师子吼安住广大福聚。我何能知。即此城中有长者名为妙月。汝可往问。当为汝说。善财敬礼。辞退而行。
　　向妙月所礼足围绕。合掌恭敬於一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。妙月答言。善男子。我得菩萨解脱名净智光明。善男子。我唯知此智光解脱。如诸菩萨摩诃萨证得无量解脱法门。而我云何能知能说彼功德行。善男子。於此南方有城名出生。彼有长者名无胜军。汝诣彼问。菩萨云何学菩萨行修菩萨道。是时善财礼妙月足。绕无数匝。恋仰辞去。
　　第六妙月长者。为幻智智光善友。真智廓妄名为净智。后智照法名为智光。能净能光。若秋空片月。故名妙月。善财见已。陈已发心。请问法要。妙月答言。我得菩萨解脱名净智光。我唯得此解脱而已。如诸菩萨得无量解脱。我何能知。於此南方有城名出生。彼有长者名无胜军。汝可往问。善财礼妙月足。恋仰辞去。
　　渐向彼城。至长者所。礼足围绕。合掌恭敬於一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。长者答言。善男子。我得菩萨解脱名无尽相。我以证此菩萨解脱。见无量佛得无尽藏。善男子。我唯知此无尽相解脱。如诸菩萨摩诃萨得无限智无碍辩才。而我云何能知能说彼功德行。善男子。於此城南有一聚落名之为法。彼聚落中有婆罗门名最寂静。汝诣彼问。菩萨云何学菩萨行修菩萨道。时善财童子。礼无胜军足。绕无数匝。恋仰辞去。
　　第七无胜军长者。为幻智无尽相善友。善财见已。陈已发心。敬问法要。长者答言。我得菩萨解脱名无尽。此正示法门。法门之名即所成德无穷尽故。我以证此解脱。见无量佛。得无尽藏。此以用释名。得无尽藏谓闻诸妙法。若佛若法皆无有尽。既见佛得法无尽。故无能胜。众德所聚从喻如军。亦能普胜诸魔军故。皆从体出。故城名出生。已示法门业用。乃谦推云。我唯知此解脱而已。如诸菩萨无碍辩才。我何能说。於此城南有一聚落。彼有婆罗门名最寂静。汝可往问。当为汝说。善财敬礼恋仰辞去。
　　渐次南行诣彼聚落见最寂静。礼足围绕。合掌恭敬於一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。婆罗门答言。善男子。我得菩萨解脱名诚愿语。过去现在未来菩萨以是语故。乃至於阿耨多罗三藐三菩提无有退转。无已退。无现退。无当退。善男子。我以住於诚愿语故。随意所作莫不成满。善男子。我唯知此诚语解脱。如诸菩萨摩诃萨。与诚愿语行止无违。言必以诚未曾虚妄。无量功德因之出生。而我云何能知能说。善男子。於此南方有城名妙意华门。彼有童子名曰德生。复有童女名为有德。汝诣彼问。菩萨云何学菩萨行修菩萨道。时善财童子。於法尊重。礼婆罗门足。绕无数匝。恋仰辞去。
　　第八最寂静婆罗门。为幻智诚愿语善友。善财见最寂静。陈已发心。谘问法要。婆罗门答言。我得菩萨解脱。名诚愿语。此正示法门。然标愿语者。一谓始终无妄故。是从初发心立弘誓言。必如言行。不乖先语故。二随行不虚故。然此位善友。当等觉后心。而独证诚愿语解脱者。诚者无妄也。以最初发心一念愿至成佛。决定到此不虚。此愿无妄也。以愿成佛一语既出。决定践言而行。直至成佛不退。亦不中道而止。亦不得少为足。此语无妄。由愿语无妄故。历多劫。直至究竟。故此位独标得此解脱。故四重戒。以不妄语与杀盗淫等。岂浅浅哉。以虚妄言息。故云寂静。寂静即为净行。故以婆罗门寄之。故示其用云。过去现在未来以是语故乃至得无上菩提。无有退转。以住诚愿语故。随意所作。莫不成满。是为大用。乃谦推云。我唯得诚愿语解脱而已。如诸菩萨言必以诚。出生无量功德。我何能知。於此南方有城名妙意华门。彼有童子名曰德生。复有童女名为有德。汝可往问。当为汝说。善财作礼。恋仰辞去。

　　大方广佛华严经纲要卷第七十六


　　大方广佛华严经纲要卷第七十七

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之十八

　　尔时善财童子。渐次南行至妙意华门城。见德生童子有德童女。顶礼其足。右绕毕已。於前合掌。而作是言。圣者。我已先发阿耨多罗三藐三菩提心。而未知菩萨云何学菩萨行。云何修菩萨道。唯愿慈哀为我宣说。时童子童女告善财言。善男子。我等证得菩萨解脱。名为幻住。得此解脱。故见一切世界皆幻住。因缘所生故。一切众生皆幻住。业烦恼所起故。一切世间皆幻住无明有爱等展转缘生故。一切法皆幻住我见等种种幻缘所生故。一切三世皆幻住我见等颠倒智所生故。一切众生生灭生老病死忧悲苦恼皆幻住虚妄分别所生故。一切国土皆幻住想倒心倒见倒无明所现故。一切声闻辟支佛皆幻住智断分别所成故。一切菩萨皆幻住能自调伏教化众生诸行愿法之所成故。一切菩萨众会变化调伏诸所施为皆幻住愿智幻所成故。善男子。幻境自性不可思议。善男子。我等二人但能知此幻住解脱。如诸菩萨摩诃萨善入无边诸事幻网。彼功德行。我等云何能知能说。时童子童女。说自解脱已。以不思议诸善根力。令善财身柔软光泽。而告之言。善男子。於此南方有国名海岸。有园名大庄严。其中有一广大楼阁。名毗卢遮那庄严藏。从菩萨善根果报生。从菩萨念力愿力自在力神通力生。从菩萨善巧方便生。从菩萨福德智慧生。善男子。住不思议解脱菩萨以大悲心。为诸众生现如是境界。集如是庄严。弥勒菩萨摩诃萨安处其中。为欲摄受本所生处父母眷属及诸人民令成熟故。又欲令彼同受生同修行众生於大乘中得坚固故。又欲令彼一切众生随住地随善根皆成就故。又欲为汝显示菩萨解脱门故。显示菩萨徧一切处受生自在故。显示菩萨以种种身普现一切众生之前常教化故。显示菩萨以大悲力普摄一切世间资财而不厌故。显示菩萨具修诸行知一切行离诸相故。显示菩萨处处受生了一切生皆无相故。汝诣彼问菩萨云何行菩萨行。云何修菩萨道。云何学菩萨戒。云何净菩萨心。云何发菩萨愿。云何集菩萨助道具。云何入菩萨所住地。云何满菩萨波罗蜜。云何获菩萨无生忍。云何具菩萨功德法。云何事菩萨善知识。何以故。善男子。彼菩萨摩诃萨通达一切菩萨行。了知一切众生心。常现其前教化调伏。彼菩萨已满一切波罗蜜。已住一切菩萨地。已证一切菩萨忍。已入一切菩萨位。已蒙授与具足记。已游一切菩萨境。已得一切佛神力。已蒙一切如来以一切智甘露法水而灌其顶。善男子。彼善知识。能润泽汝诸善根。能增长汝菩提心。能坚汝志。能益汝善。能长汝菩提根。能示汝无碍法。能令汝入普贤地。能为汝说菩萨愿。能为汝说普贤行。能为汝说一切菩萨行愿所成功德。善男子。汝不应修一善。照一法。行一行。发一愿。得一记。住一忍。生究竟想。不应以限量心行於六度。住於十地。净佛国土事善知识。何以故。善男子。菩萨摩诃萨应种无量诸善根。应集无量菩提具。应修无量菩提因。应学无量巧回向。应化无量众生界。应知无量众生行。应知无量众生根。应识无量众生解。应观无量众生心。应调伏无量众生。应断无量烦恼。应净无量业习。应灭无量邪见。应除无量杂染心。应发无量清净心。应拔无量苦毒箭。应涸无量爱欲海。应破无量无明暗。应摧无量我慢山。应断无量生死缚。应度无量诸有流。应竭无量受生海。应令无量众生出五欲淤泥。应使无量众生离三界牢狱。应置无量众生於圣道中。应消灭无量贪欲行。应净治无量瞋恚行。应摧破无量愚痴行。应超无量魔网。应离无量魔业。应净治菩萨无量欲乐。应增长菩萨无量方便。应出生菩萨无量增上根。应明洁菩萨无量决定解。应趣入菩萨无量平等。应清净菩萨无量功德。应修治菩萨无量诸行。应示现菩萨无量随顺世间行。应生无量净信力。应住无量精进力。应净无量正念力。应满无量三昧力。应起无量净慧力。应坚无量胜解力。应集无量福德力。应长无量智慧力。应发起无量菩萨力。应圆满无量如来力。应分别无量法门。应了知无量法门。应清净无量法门。应生无量法光明。应作无量法照耀。应照无量品类根。应知无量烦恼病。应集无量妙法药。应疗无量众生疾。应严办无量甘露供。应往诣无量佛国土。应供养无量诸如来。应入无量菩萨会。应受无量诸佛教。应忍无量众生罪。应灭无量恶道难。应令无量众生生善道。应以四摄摄无量众生。应修无量总持门。应生无量大愿门。应修无量大慈大愿力。应勤求无量法常无休息。应起无量思惟力。应起无量神通事。应净无量智光明。应往无量众生趣。应受无量诸有生。应现无量差别身。应知无量言辞法。应入无量差别心。应知菩萨大境界。应住菩萨大宫殿。应观菩萨甚深妙法。应知菩萨难知境界。应行菩萨难行诸行。应具菩萨尊重威德。应践菩萨难入正位。应知菩萨种种诸行。应现菩萨普徧神力。应受菩萨平等法云。应广菩萨无边行网。应满菩萨无边诸度。应受菩萨无量记别。应入菩萨无量忍门。应治菩萨无量诸地。应净菩萨无量法门。应同诸菩萨安住无边劫。供养无量佛。严净不可说佛国土。出生不可说菩萨愿。善男子。举要言之。应普修一切菩萨行。应普化一切众生界。应普入一切劫。应普生一切处。应普知一切世。应普行一切法。应普净一切剎。应普满一切愿。应普供一切佛。应普同一切菩萨愿。应普事一切善知识。善男子。汝求善知识不应疲倦。见善知识勿生厌足。请问善知识勿惮劳苦。亲近善知识勿怀退转。供养善知识不应休息。受善知识教不应倒错。学善知识行不应疑惑。闻善知识演说出离门不应犹豫。见善知识随烦恼行勿生嫌怪。於善知识所生深信尊敬心不应变改。何以故。善男子。菩萨因善知识。听闻一切菩萨诸行。成就一切菩萨功德。出生一切菩萨大愿。引发一切菩萨善根。积集一切菩萨助道。开发一切菩萨法光明。显示一切菩萨出离门。修学一切菩萨清净戒。安住一切菩萨功德法。清净一切菩萨广大志。增长一切菩萨坚固心。具足一切菩萨陀罗尼辩才门。得一切菩萨清净藏。生一切菩萨定光明。得一切菩萨殊胜愿。与一切菩萨同一愿。闻一切菩萨殊胜法。得一切菩萨秘密处。至一切菩萨法宝洲。增一切菩萨善根芽。长一切菩萨智慧身。护一切菩萨深密藏。持一切菩萨福德聚。净一切菩萨受生道。受一切菩萨正法云。入一切菩萨大愿路。趣一切如来菩提果。摄取一切菩萨妙行。开示一切菩萨功德。往一切方听受妙法。赞一切菩萨广大威德。生一切菩萨大慈悲力。摄一切菩萨胜自在力。生一切菩萨菩提分。作一切菩萨利益事。善男子。菩萨由善知识任持不堕恶趣。由善知识摄受不退大乘。由善知识护念不毁犯菩萨戒。由善知识守护不随逐恶知识。由善知识养育。不缺减菩萨法。由善知识摄取超越凡夫地。由善知识教诲超越二乘地。由善知识示导得出离世间。由善知识长养能不染世法。由承事善知识修一切菩萨行。由供养善知识具一切助道法。由亲近善知识。不为业惑之所摧伏。由恃怙善知识势力坚固不怖诸魔。由依止善知识增长一切菩提分法。何以故。善男子。善知识者能净诸障。能灭诸罪。能除诸难。能止诸恶。能破无明长夜黑暗。能坏诸见坚固牢狱。能出生死城。能舍世俗家。能截诸魔网。能拔众苦箭。能离无智险难处。能出邪见大旷野。能度诸有流。能离诸邪道。能示菩提路。能教菩萨法。能令安住菩萨行。能令趣向一切智。能净智慧眼。能长菩提心。能生大悲。能演妙行。能说波罗蜜。能摈恶知识。能令住诸地。能令获诸忍。能令修习一切善根。能令成办一切道具。能施与一切大功德。能令到一切种智位。能令欢喜集功德。能令踊跃修诸行。能令趣入甚深义。能令开示出离门。能令杜绝诸恶道。能令以法光照耀。能令以法雨润泽。能令消灭一切惑。能令舍离一切见。能令增长一切佛智慧。能令安住一切佛法门。善男子。善知识者如慈母。出生佛种故。如慈父。广大利益故。如乳母。守护不令作恶故。如教师。示其菩萨所学故。如善导。能示波罗蜜道故。如良医。能治烦恼诸病故。如雪山。增长一切智药故。如勇将。殄除一切怖畏故。如济客。令出生死暴流故。如船师。令到智慧宝洲故。善男子。常当如是正念思惟诸善知识。复次善男子。汝承事一切善知识。应发如大地心。荷负重任无疲倦故。应发如金刚心。志愿坚固不可坏故。应发如铁围山心。一切诸苦无能动故。应发如给侍心。所有教令皆随顺故。应发如弟子心。所有训诲无违逆故。应发如僮仆心。不厌一切诸作务故。应发如养母心。受诸勤苦不告劳故。应发如佣作心。随所受教无违逆故。应发如除粪人心。离憍慢故。应发如已熟稼心。能低下故。应发如良马心。离恶性故。应发如大车心。能运重故。应发如调顺象心。恒伏从故。应发如须弥山心。不倾动故。应发如良犬心。不害主故。应发如旃荼罗心。离憍慢故。应发如犗牛心。无威怒故。应发如舟船心。往来不倦故。应发如桥梁心。济渡忘疲故。应发如孝子心。承顺颜色故。应发如王子心。遵行教命故。复次善男子。汝应於自身生病苦想。於善知识生医王想。於所说法生良医想。於所修行生除病想。又应於自身生远行想。於善知识生导师想。於所说法生正道想。於所修行生远达想。又应於自身生求度想。於善知识生船师想。於所说法生舟檝想。於所修行生到岸想。又应於自身生苗稼想。於善知识生龙王想。於所说法生时雨想。於所修行生成熟想。又应於自身生贫穷想。於善知识生毗沙门王想。於所说法生财宝想。於所修行生富饶想。又应於自身生弟子想。於善知识生良工想。於所说法生技艺想。於所修行生了知想。又应於自身生恐怖想。於善知识生勇徤想。於所说法生器仗想。於所修行生破怨想。又应於自身生商人想。於善知识生导师想。於所说法生珍宝想。於所修行生捃拾想。又应於自身生儿子想。於善知识生父母想。於所说法生家业想。於所修行生绍继想。又应於自身生王子想。於善知识生大臣想。於所说法生王教想。於所修行生冠王冠想。服王服想。系王缯想。坐王殿想。善男子。汝应发如是心作如是意近善知识。何以故。以如是心近善知识。令其志愿永得清净。复次善男子。善知识者长诸善根。譬如雪山长诸药草。善知识者是佛法器。譬如大海吞纳众流。善知识者是功德处。譬如大海出生众宝。善知识者净菩提心。譬如猛火能炼真金。善知识者出过世法。如须弥山出於大海。善知识者不染世法。譬如莲华不着於水。善知识者不受诸恶。譬如大海不宿死尸。善知识者增长白法。譬如白月光色圆满。善知识者照明法界。譬如盛日照四天下。善知识者长菩萨身。譬如父母养育儿子。善男子。以要言之。菩萨摩诃萨若能随顺善知识教。得十不可说百千亿那由他功德。净十不可说百千亿那由他深心。长十不可说百千亿那由他菩萨根。净十不可说百千亿那由他菩萨力。断十不可说百千亿阿僧祗障。超十不可说百千亿阿僧祇魔境。入十不可说百千亿阿僧祇法门。满十不可说百千亿阿僧祇助道。修十不可说百千亿阿僧祇妙行。发十不可说百千亿阿僧祇大愿。善男子。我复略说一切菩萨行。一切菩萨波罗蜜。一切菩萨地。一切菩萨忍。一切菩萨总持门。一切菩萨三昧门。一切菩萨神通智。一切菩萨回向。一切菩萨愿。一切菩萨成就佛法。皆由善知识力。以善知识而为根本。依善知识生。依善知识出。依善知识长。依善知识住。善知识为因缘。善知识能发起。时善财童子闻善知识如是功德。能开示无量菩萨妙行。能成就无量广大佛法。踊跃欢喜。顶礼德生及有德足。绕无量匝。殷勤瞻仰。辞退而去。
　　第九德生有德。为幻智归幻善友。言妙意华门者。妙意华。即苏满那华。其城门侧有之。亦狂尚天。表受友训得妙意胜因之华故。童子表净智童女表净悲以悲智相导。共二人同会。会缘之终悲智满故。将见慈氏绍佛位故。尔时善财童子。依教趣求渐次南行。至妙意华门城。见德生童子有德童女。陈已发心。敬问法要。时童子童女。正授法界。告善财言。我等证得菩萨解脱名为幻住。谓能知境智深净之法。皆从缘起无定性故。如幻而住。此明一往法门。修证境智。皆依法界缘起。所谓缘生如幻故。故下明业用云。得此解脱故。见一切世界皆幻住。因缘所生故。共有十种幻。初明缘生世界。染净从缘。后九别明凡圣皆幻。前五约凡。染分依他。如幻缘生故。第六一切国土。义通染净。凡圣所依。皆随缘起故。后三净分依地。三乘圣人皆幻力故。故结云。幻境自性不可思议。意显一切圣凡染净因果。皆法界缘起。此与初摩耶。始终相成一法界幻网。总别圆融。归一实故。此会缘入实之究竟也。童子童女授法界已。乃谦推云。我等二人但能知此幻住解脱而已。如诸菩萨入无边诸事幻网。我云何知。乃指示后友云。於此南方有国名海岸。有园名大庄严。其中有一广大楼阁。名毗卢遮那庄严藏。弥勒菩萨摩诃萨安处其中。然弥勒主唯识。以识藏如来藏。万行庄严成法界藏故。此阁名毗卢遮那庄严藏。以因穷果满即入果海。故寄弥勒一生补处。而以此广大楼阁表之也。次为欲摄授下有七行余经明住此阁之因。后指示往问云。汝诣彼问菩萨云何行菩萨行。教以十问。次何以故下征释广问之由。有九行经。示要广问之所以。谓所求德广。故须博问方知也。次汝不应下教之以能求大心。初标不应。有二行半经。诫其劣心必要广问。次何故下征释广问广修。共有三十六行半经。九十八门。皆广明上求下化断惑证真之行。疏分十段。次举要言之下四行经。结略显广。以要普修。故劝其发广大心也。次汝求善知识不应疲倦下有一百行经。皆教诫劝事善友之事。初五行诫当勤求善友。次何以故下有十五行。三十五句经。明善友能示正行。次由善知识下有二十二行经。明善友能为外护。次善知识如慈母下五行半经。教劝谓教其事友之方。次汝承事一切善知识。应发如大地心下十二行半经。教起事友之心。有二十一句。次复次汝应於自身下教其身友对辨。发对治心。有十七行经。疏分十句。句各四事。次汝应发如是心下有十行经。结劝友能成益。次以要言之下有十二行经。双结诫劝二门。以别说难尽。故结广从略。皆云十不可说。意显善友之益无尽耳。然善财已历多善友。至此而广赞善友之益。深教事友之心行者。以善财所受前善友法。总摄於此。以成入果之圆因。欲其不忘不愚。要显总归善友之益也。不然。何叮咛告诫劝教之切如此耶。善财闻善知识如是功德已。殷勤瞻仰。辞退而去。
　　上会缘入实相竟。
　　下摄德成因相。
　　尔时善财童子闻善知识教。润泽其心。正念思惟诸菩萨行。向海岸国。自忆往世不修礼敬。即时发意勤力而行。复忆往世身心不净。即时发意专自治洁。复忆往世作诸恶业。即时发意专自防断。复忆往世起诸妄想。即时发意恒正思惟。复忆往世所修诸行但为自身。即时发意令心广大普及含识。复忆往世追求欲境常自损耗无有滋味。即时发意修行佛法长养诸根以自安隐。复忆往世起邪思念颠倒相应。即时发意生正见心起菩萨愿。复忆往世日夜劬劳作诸恶事。即时发意起大精进成就佛法。复忆往世受五趣生。於自他身皆无利益。即时发意愿以其身饶益众生成就佛法。承事一切诸善知识。如是思惟生大欢喜。复观此身是生老病死众苦之宅。愿尽未来劫修菩萨道教化众生。见诸如来成就佛法。游行一切佛剎。承事一切法师。住持一切佛教。寻求一切法侣。见一切善知识。集一切诸佛法。与一切菩萨愿智身而作因缘。作是念时长不思议无量善根。即於一切菩萨深信尊重。生希有想。生大师想。诸根清净善法增益。起一切菩萨恭敬供养。作一切菩萨曲躬合掌。生一切菩萨普见世间眼。起一切菩萨普念众生想。现一切菩萨无量愿化身。出一切菩萨清净赞说音。想见过现一切诸佛及诸菩萨於一切处示现成道神通变化。乃至无有一毛端处而不周徧。又得清净智光明眼。见一切菩萨所行境界。其心普入十方剎网。其愿普徧虚空法界。三世平等无有休息。如是一切。皆以信受善知识教之所致耳。善财童子以如是尊重。如是供养。如是称赞。如是观察。如是愿力。如是想念。如是无量智慧境界。於毗卢遮那庄严藏大楼阁前。五体投地。暂时敛念思惟观察。以深信解大愿力故。入徧一切处智慧身平等门。普现其身在於一切如来前。一切菩萨前。一切善知识前。一切如来塔庙前。一切如来形像前。一切诸佛诸菩萨住处前。一切法宝前。一切声闻辟支佛及其塔庙前。一切圣众福田前。一切父母尊者前。一切十方众生前。皆如上说尊重礼赞。尽未来际无有休息。等虚空。无边量故。等法界。无障碍故。等实际徧一切故。等如来无分别故。犹如影随智现故。犹如梦从思起故。犹如像示一切故。犹如响缘所发故。无有生递兴谢故。无有性随缘转故。又决定知一切诸报皆从业起。一切诸果皆从因起。一切诸业皆从习起。一切佛兴皆从信起。一切化现诸供养事。皆悉从於决定解起。一切化佛从敬心起。一切佛法从善根起。一切化身从方便起。一切佛事从大愿起。一切菩萨所修诸行从回向起。一切法界广大庄严。从一切智境界而起。离於断见知回向故。离於常见知无生故。离无因见知正因故。离颠倒见知如实理故。离自在见知不由他故。离自他见知从缘起故。离边执见知法界无边故。离往来见知如影像故。离有无见知不生灭故。离一切法见知空无生故。知不自在故。知愿力出生故。离一切相见入无相际故。知一切法如种生芽故。如印生文故。知质如像故。知声如响故。知境如梦故。知业如幻故。了世心现故。了果因起故。了报业集故。了知一切诸功德法皆从菩萨善巧方便所流出故。善财童子入如是智端心洁念。於楼观前举体投地殷勤顶礼。不思议善根。流注身心。清凉悦怿。从地而起一心瞻仰目不暂舍。合掌围绕经无量匝。作是念言。此大楼阁是解空无相无愿者之所住处。是於一切法无分别者之所住处。是了法界无差别者之所住处。是知一切众生不可得者之所住处。是知一切法无生者之所住处。是不着一切世间者之所住处。是不着一切窟宅者之所住处。是不乐一切聚落者之所住处。是不依一切境界者之所住处。是离一切想者之所住处。是知一切法无自性者之所住处。是断一切分别业者之所住处。是离一切想心意识者之所住处。是不入不出一切道者之所住处。是入一切甚深般若波罗蜜者之所住处。是能以方便住普门法界者之所住处。是息灭一切烦恼火者之所住处。是以增上慧除断一切见爱慢者之所住处。是出生一切诸禅解脱三昧通明而游戏者之所住处。是观察一切菩萨三昧境界者之所住处。是安住一切如来所者之所住处。是以一劫入一切劫以一切劫入一劫而不坏其相者之所住处。是以一剎入一切剎以一切剎入一剎而不坏其相者之所住处。是以一法入一切法以一切法入一法而不坏其相者之所住处。是以一众生入一切众生以一切众生入一众生而不坏其相者之所住处。是以一佛入一切佛以一切佛入一佛而不坏其相者之所住处。是於一念中而知一切三世者之所住处。是於一念中往诣一切国土者之所住处。是於一切众生前悉现其身者之所住处。是心常利益一切世间者之所住处。是能徧至一切处者之所住处。是虽已出一切世间为化众生故而恒於中现身者之所住处。是不着一切剎为供养诸佛故而游一切剎者之所住处。是不动本处能普诣一切佛剎而庄严者之所住处。是亲近一切佛而不起佛想者之所住处。是依止一切善知识而不起善知识想者之所住处。是住一切魔宫而不耽着欲境界者之所住处。是永离一切心想者之所住处。是虽於一切众生中而现其身然於自他不生二想者之所住处。是能普入一切世界而於法界无差别想者之所住处。是愿住未来一切劫而於诸劫无长短想者之所住处。是不离一毛端处而普现身一切世界者之所住处。是能演说难遭遇法者之所住处。是能住难知法。甚深法。无二法。无相法。无对治法。无所得法。无戏论法者之所住处。是住大慈大悲者之所住处。是已度一切二乘智。已超一切魔境界。已於世法无所染。已到菩萨所到彼岸。已住如来所住处者之所住处。是虽离一切诸相而亦不入声闻正位。虽了一切法无生而亦不住无生法性者之所住处。是虽观不净而不证离贪法。亦不与贪欲俱。虽修於慈而不证离瞋法。亦不与瞋垢俱。虽观缘起而不证离痴法。亦不与痴惑俱者之所住处。是虽住四禅而不随禅生。虽行四无量为化众生故而不生色界。虽修四无色定以大悲故而不住无色界者之所住处。是虽勤修止观为化众生故而不证明脱。虽行於舍而不舍化众生事者之所住处。是虽观於空而不起空见。虽行无相而常化着相众生。虽行无愿而不舍菩提行愿者之所住处。是虽於一切业烦恼中而得自在为化众生故而现随顺诸业烦恼。虽无生死为化众生故示受生死。虽已离一切趣为化众生故示入诸趣者之所住处。是虽行於慈而於诸众生无所爱恋。虽行於悲而於诸众生无所取着。虽行於喜而观苦众生心常哀愍。虽行於舍而不废舍利益他事者之所住处。是虽行九次第定而不厌离欲界受生。虽知一切法无生无灭而不於实际作证。虽入三解脱门而不取声闻解脱。虽观四圣谛而不住小乘圣果。虽观甚深缘起而不住究竟寂静。虽修八圣道而不求永出世间。虽超凡夫地而不堕声闻辟支佛地。虽观五取蕴而不永灭诸蕴。虽超出四魔而不分别诸魔。虽不着六处而不永灭六处。虽安住真如而不堕实际。虽说一切乘而不舍大乘。此大楼阁。是住如是等一切诸功德者之所住处。尔时善财童子。而说颂言。
　　如是大悲清净智　　利益世间慈氏尊　　灌顶地中佛长子　　入如来境之住处　　一切名闻诸佛子　　已入大乘解脱门　　游行法界心无着　　此无等者之住处　　施戒忍进禅智慧　　方便愿力及神通　　如是大乘诸度法　　悉具足者之住处　　智慧广大如虚空　　普知三世一切法　　无碍无依无所取　　了诸有者之住处　　善能解了一切法　　无性无生无所依　　如鸟飞空得自在　　此大智者之住处　　了知三毒真实性　　分别因缘虚妄起　　亦不厌彼而求出　　此寂静人之住处　　三解脱门八圣道　　诸蕴处界及缘起　　悉能观察不趣寂　　此善巧人之住处　　十方国土及众生　　以无碍智咸观察　　了性皆空不分别　　此寂灭人之住处　　普行法界悉无碍　　而求行性不可得　　如风行空无所行　　此无依者之住处　　普见恶道群生类　　受诸楚毒无所归　　放大慈光悉除灭　　此哀愍者之住处　　见诸众生失正道　　譬如生盲践畏途　　引其令入解脱城　　此大导师之住处　　见诸众生入魔网　　生老病死常逼迫　　令其解脱得慰安　　此勇健人之住处　　见诸众生婴惑病　　而兴广大悲愍心　　以智慧药悉除灭　　此大医王之住处　　见诸群生没有海　　沉沦忧迫受众苦　　悉以法船而救之　　此善度者之住处　　见诸众生在惑海　　能发菩提妙宝心　　悉入其中而济拔　　此善渔人之住处　　恒以大愿慈悲眼　　普观一切诸众生　　从诸有海而拔出　　此金翅王之住处　　譬如日月在虚空　　一切世间靡不烛　　智慧光明亦如是　　此照世者之住处　　菩萨为化一众生　　普尽未来无量劫　　如为一人一切尔　　此救世者之住处　　於一国土化众生　　尽未来劫无休息　　一一国土咸如是　　此坚固意之住处　　十方诸佛所说法　　一座普受咸令尽　　尽未来劫恒悉然　　此智海人之住处　　徧游一切世界海　　普入一切道场海　　供养一切如来海　　此修行者之住处　　修行一切妙行海　　发起无边大愿海　　如是经於众劫海　　此功德者之住处　　一毛端处无量剎　　佛众生劫不可说　　如是明见靡不周　　此无碍眼之住处　　一念普摄无边劫　　国土诸佛及众生　　智慧无碍悉正知　　此具德人之住处　　十方国土碎为尘　　一切大海以毛滴　　菩萨发愿数如是　　此无碍者之住处　　成就总持三昧门　　大愿诸禅及解脱　　一一皆住无边劫　　此真佛子之住处　　无量无边诸佛子　　种种说法度众生　　亦说世间众技术　　此修行者之住处　　成就神通方便智　　修行如幻妙法门　　十方五趣悉现生　　此无碍者之住处　　菩萨始从初发心　　具足修行一切行　　化身无量徧法界　　此神力者之住处　　一念成就菩提道　　普作无边智慧业　　世情思虑悉发狂　　此难量者之住处　　成就神通无障碍　　游行法界靡不周　　其心未尝有所得　　此净慧者之住处　　菩萨修行无碍慧　　入诸国土无所着　　以无二智普照明　　此无我者之住处　　了知诸法无依止　　本性寂灭同虚空　　常行如是境界中　　此离垢人之住处　　普见群生受诸苦　　发大仁慈智慧心　　愿常利益诸世间　　此悲愍者之住处　　佛子住於此　　普现众生前　　犹如明月轮　　徧除生死暗　　佛子住於此　　普顺众生心　　变现无量身　　充满十方剎　　佛子住於此　　徧游诸世界　　一切如来所　　无量无数劫　　佛子住於此　　思量诸佛法　　无量无数劫　　其心无厌倦　　佛子住於此　　念念入三昧　　一一三昧门　　阐明诸佛境　　佛子住於此　　悉知一切剎　　无量无数劫　　众生佛名号　　佛子住於此　　一念摄诸劫　　但随众生心　　而无分别想　　佛子住於此　　修习诸三昧　　一一心念中　　了知三世法　　佛子住於此　　结跏身不动　　普现一切剎　　一切诸趣中　　佛子住於此　　饮诸佛法海　　深入智慧海　　具足功德海　　佛子住於此　　悉知诸剎数　　世数众生数　　佛名数亦然　　佛子住於此　　一念悉能了　　一切三世中　　国土之成坏　　佛子住於此　　普知佛行愿　　菩萨所修行　　众生根性欲　　佛子住於此　　见一微尘中　　无量剎道场　　众生及诸劫　　如一微尘内　　一切尘亦然　　种种咸具足　　处处皆无碍　　佛子住於此　　普观一切法　　众生剎及世　　无起无所有　　观察众生等　　法等如来等　　剎等诸愿等　　三世悉平等　　佛子住於此　　教化诸群生　　供养诸如来　　思惟诸法性　　无量千万劫　　所修愿智行　　广大不可量　　称扬莫能尽　　彼诸大勇猛　　所行无障碍　　安住於此中　　我合掌敬礼　　诸佛之长子　　圣德慈氏尊　　我今供敬礼　　愿垂顾念我
　　尔时善财童子。以如是等一切菩萨无量称扬赞叹法。而赞毗卢遮那庄严藏大楼阁中诸菩萨已。曲躬合掌恭敬顶礼。一心愿见弥勒菩萨亲近供养。乃见弥勒菩萨摩诃萨从别处来。无量天龙夜叉乾闼婆。阿修罗。迦楼罗。紧那罗。摩睺罗伽王。释梵护世。及本生处无量眷属婆罗门众。及余无数百千众生前后围绕而共来向庄严藏大楼观所。善财见已。欢喜踊跃五体投地。时弥勒菩萨观察善财。指示大众。叹其功德而说颂曰。
　　汝等观善财　　智慧心清净　　为求菩提行　　而来至我所　　善来圆满慈　　善来清净悲　　善来寂灭眼　　修行无懈倦　　善来清净意　　善来广大心　　善来不退根　　修行无懈倦　　善来不动行　　常求善知识　　了达一切法　　调伏诸群生　　善来行妙道　　善来住功德　　善来趣佛果　　未曾有疲倦　　善来德为体　　善来法所滋　　善来无边行　　世间难可见　　善来离迷惑　　世法不能染　　利衰毁誉等　　一切无分别　　善来施安乐　　调柔堪受化　　谄诳瞋慢心　　一切悉除灭　　善来真佛子　　普诣於十方　　增长诸功德　　调柔无懈倦　　善来三世智　　徧知一切法　　普生功德藏　　修行不疲厌　　文殊德云等　　一切诸佛子　　令汝至我所　　示汝无碍处　　具修菩萨行　　普摄诸群生　　如是广大人　　今来至我所　　为求诸如来　　清净之境界　　问诸广大愿　　而来至我所　　去来现在佛　　所成诸行业　　汝欲皆修学　　而来至我所　　汝於善知识　　欲求微妙法　　欲受菩萨行　　而来至我所　　汝念善知识　　诸佛所称叹　　令汝成菩提　　而来至我所　　汝念善知识　　生我如父母　　养我如乳母　　增我菩提分　　如医疗众疾　　如天洒甘露　　如日示正道　　如月转净轮　　如山不动摇　　如海无增减　　如船师济渡　　而来至我所　　汝观善知识　　犹如大猛将　　亦如大商主　　又如大导师　　能建正法幢　　能示佛功德　　能灭诸恶道　　能开善趣门　　能显诸佛身　　能守诸佛藏　　能持诸佛法　　是故愿瞻奉　　欲满清净智　　欲具端正身　　欲生尊贵家　　而来至我所　　汝等观此人　　亲近善知识　　随其所修学　　一切应顺行　　以昔福因缘　　文殊令发心　　随顺无违逆　　修行不懈倦　　父母与亲属　　宫殿及财产　　一切皆舍离　　谦下求知识　　净治如是意　　永离世间身　　当生佛国土　　受诸胜果报　　善财见众生　　生老病死苦　　为发大悲意　　勤修无上道　　善财见众生　　五趣常流转　　为求金刚智　　破彼诸苦轮　　善财见众生　　心田甚荒秽　　为除三毒刺　　专求利智犁　　众生处痴暗　　盲冥失正道　　善财为导师　　示其安隐处　　忍铠解脱乘　　智慧为利剑　　能於三有内　　破诸烦恼贼　　善财法船师　　普济诸含识　　令过尔焰海　　疾至净宝洲　　善财正觉日　　智光大愿轮　　周行法界空　　普照群迷宅　　善财正觉月　　白法悉圆满　　慈定清凉光　　等照众生心　　善财圣智海　　依於直心住　　菩提行渐深　　出生众法宝　　善财大心龙　　升於法界空　　兴云澍甘泽　　生成一切果　　善财然法灯　　信炷慈悲油　　念器功德光　　灭除三毒暗　　觉心迦罗逻　　悲胞慈为肉　　菩提分支节　　长於如来藏　　增长福德藏　　清净智慧藏　　开显方便藏　　出生大愿藏　　如是大庄严　　救护诸群生　　一切天人中　　难闻难可见　　如是智慧树　　根深不可动　　众行海增长　　普荫诸群生　　欲生一切德　　欲问一切法　　欲断一切疑　　专求善知识　　欲破诸惑魔　　欲除诸见垢　　欲解众生缚　　专求善知识　　当灭诸恶道　　当示人天路　　令修功德行　　疾入涅盘城　　当度诸见难　　当识诸见网　　当枯爱欲水　　当示三有道　　当为世依怙　　当作世光明　　当成三界师　　示其解脱处　　亦当令世间　　普离诸想着　　普觉烦恼唾　　普出爱欲泥　　当了种种法　　当净种种剎　　一切咸究竟　　其心大欢喜　　汝行极调柔　　汝心甚清净　　所欲修功德　　一切当圆满　　不久见诸佛　　了达一切法　　严净众剎海　　成就大菩提　　当满诸行海　　当知诸法海　　当度众生海　　如是修诸行　　当到功德岸　　当生诸善品　　当与佛子等　　如是心决定　　当断一切惑　　当净一切业　　当伏一切魔　　满足如是愿　　当生妙智道　　当开正法道　　不久当舍离　　惑业诸苦道　　一切众生轮　　沉迷诸有轮　　汝当转法轮　　令其断苦轮　　汝当持佛种　　汝当净法种　　汝能集僧种　　三世悉周徧　　当断众爱网　　当裂众见网　　当救众苦网　　当成此愿网　　当度众生界　　当净国土界　　当集智慧界　　当成此心界　　当令众生喜　　当令菩萨喜　　当令诸佛喜　　当成此欢喜　　当见一切趣　　当见一切剎　　当见一切法　　当成此佛见　　当放破暗光　　当放息热光　　当放灭恶光　　涤除三有苦　　当开天趣门　　当开佛道门　　当示解脱门　　普使众生入　　当示於正道　　当绝於邪道　　如是勤修行　　成就菩提道　　当修功德海　　当度三有海　　普使群生海　　出於众苦海　　当於众生海　　消竭烦恼海　　令修诸行海　　疾入大智海　　汝当增智海　　汝当修行海　　诸佛大愿海　　汝当咸满足　　汝当入剎海　　汝当观众海　　汝当以智力　　普饮诸法海　　当觐诸佛云　　当起供养云　　当听妙法云　　当兴此愿云　　普游三有室　　普坏众惑室　　普入如来室　　当行如是道　　普入三昧门　　普游解脱门　　普住神通门　　周行於法界　　普现众生前　　普对诸佛前　　譬如日月光　　当成如是力　　所行无动乱　　所行无染着　　如鸟行虚空　　当成此妙用　　譬如因陀网　　剎网如是住　　汝当悉往诣　　如风无所碍　　汝当入法界　　徧往诸世界　　普见三世佛　　心生大欢喜　　汝於诸法门　　已得及当得　　应生大喜跃　　无贪亦无厌　　汝是功德器　　能随诸佛教　　能修菩萨行　　得见此奇特　　如是诸佛子　　亿劫难可遇　　况见其功德　　所修诸妙道　　汝生於人中　　大获诸善利　　得见文殊等　　无量诸功德　　已离诸恶道　　已出诸难处　　已超众苦患　　善哉勿懈怠　　已离凡夫地　　已住菩萨地　　当满智慧地　　速入如来地　　菩萨行如海　　佛智同虚空　　汝愿亦复然　　应生大欣庆　　诸根不懈倦　　志愿恒决定　　亲近善知识　　不久悉成满　　菩萨种种行　　皆为调众生　　普行诸法门　　慎勿生疑惑　　汝具难思福　　及以真实信　　是故於今日　　得见诸佛子　　汝见诸佛子　　悉获广大利　　一一诸大愿　　一切咸信受　　汝於三有中　　能修菩萨行　　是故诸佛子　　示汝解脱门　　非是法器人　　与佛子同住　　设经无量劫　　莫知其境界　　汝见诸菩萨　　得闻如是法　　世间甚难有　　应生大喜庆　　诸佛护念汝　　菩萨摄受汝　　能顺其教行　　善哉住寿命　　已生菩萨家　　已具菩萨德　　已长如来种　　当升灌顶位　　不久汝当得　　与诸佛子等　　见苦恼众生　　悉置安隐处　　如下如是种　　必获如是果　　我今庆慰汝　　汝应大欣悦　　无量诸菩萨　　无量劫行道　　未能成此行　　今汝皆获得　　信乐坚进力　　善财成此行　　若有敬慕心　　亦当如是学　　一切功德行　　皆从愿欲生　　善财已了知　　常乐勤修习　　如龙布密云　　必当澍大雨　　菩萨起愿智　　决定修诸行　　若有善知识　　示汝普贤行　　汝当好承事　　慎勿生疑惑　　汝於无量劫　　为欲妄舍身　　今为求菩提　　此舍方为善　　汝於无量劫　　具受生死苦　　不曾事诸佛　　未闻如是行　　汝今得人身　　值佛善知识　　听受菩提行　　云何不欢喜　　虽遇佛兴世　　亦值善知识　　其心不清净　　不闻如是法　　若於善知识　　信乐心尊重　　离痴不疲厌　　乃闻如是法　　若有闻此法　　而兴誓愿心　　当知如是人　　已获广大利　　如是心清净　　常得近诸佛　　亦近诸菩萨　　决定成菩提　　若入此法门　　则具诸功德　　永离众恶趣　　不受一切苦　　不久舍此身　　往生佛国土　　常见十方佛　　及以诸菩萨　　往因今净解　　及事善友力　　增长诸功德　　如水生莲华　　乐事善知识　　勤供一切佛　　专心听闻法　　常行勿懈倦　　汝是真法器　　当具一切法　　当修一切道　　当满一切愿　　汝以信解心　　而能敬礼我　　不久当普入　　一切诸佛会　　善哉真佛子　　恭敬一切佛　　不久具诸行　　到佛功德岸　　汝当往大智　　文殊师利所　　彼当令汝得　　普贤深妙行
　　尔时弥勒菩萨摩诃萨在众会前。称赞善财大功德藏。善财闻已。欢喜踊跃身毛皆竖。悲泣哽噎起立合掌。恭敬瞻仰绕无量匝。以文殊师利心念力故。众华缨络种种妙宝不觉忽然自盈其手。善财欢喜。即以奉散弥勒菩萨摩诃萨上。时弥勒菩萨摩善财顶为说颂言。
　　善哉善哉真佛子　　普策诸根无懈倦　　不久当具诸功德　　犹如文殊及与我
　　时善财童子以颂答曰。
　　我念善知识　　亿劫难值遇　　今得咸亲近　　而来诣尊所　　我以文殊故　　见诸难见者　　彼大功德尊　　愿速还瞻觐
　　自下大文第三慈氏一人明摄德成因相。谓既会缘入实。摄前众德为成佛之因。定堪成佛。故托一生补处。为等觉后心。所以弥勒楼阁名毗卢庄严藏也。以此位难入故前假多诫劝。此当参请之先发多种胜心也。故善财既蒙前善友教。往参弥勒。先别生胜念。悔往修来。故云自忆往昔不修礼敬即时发意勤力而行等。有二十三行半经。委观昔非。以行对治。观其现苦。策进当苦。如是思念。观察如是。皆以信受善知识教之所致耳。此深领德生有德之诫劝也。后见敬谘问。先见依报。初善财童子以如是尊重观察愿力。想念如是无量智慧境界。於毗卢遮那庄严藏大楼阁前。暂时敛念。思惟观察。以深信解大愿力故入徧一切处智慧身平等门。此先入定以申敬也。疏云敛念标定。思察定之加行。信愿是定因。入徧下辨定名相。此善财未见弥勒。先见楼阁即入此定者。意显深位重玄之境非散心可见。故入定以观。盖摄前诸位之行以成此定。为入法界之因。次普现其身在於一切如来前下有八行余经。别显定之业用。即双运定慧明即智定之妙用。故能普现十法界身。罗身云於法界。次等虚空无边量故等。明契法性之真源。善财一往所证法界。尽彰於此一定之间。次又决定知一切诸报下明称法界之深观。明称法界三观一心。共有十四行经。分为三段。初又决定知下五行余经。明了法从缘。即是假观。次离於断见。至无相际。有五行余经。明智契无性。即是空观。次知一切法如种生芽。至善巧方便所流出故三行余经。会归中道。乃别明前定相。善财童子入如是智。至不思议善根流注身心清凉悦怿二行经。总结成益。次从地而起一心瞻仰绕无量匝。明出定敬赞。初绕以身敬。次作念言以心敬。念此大楼阁是解空无相无愿者之所住处下六十二行余经。乃举能住者德。叹所住楼阁。初句具显故。此大楼阁之言贯通诸句。疏分十段。大槩所叹皆约权实理事双行之德。善财既说长行。复以偈赞。尔时善财童子而说颂言。偈赞中道有五十五偈。前三十四偈七言。乃举德叹处。从二十一偈五言。乃指处明德。至我今供敬礼愿垂顾念我止。上乃见依报。下见正报。尔时善财童子以如是等称扬赞叹法。而赞毗卢遮那庄严藏大楼阁已。乃见弥勒菩萨从别处来。言弥勒从别处来者。且善财初参德云。乃别峰相见。表不住正位。亦从体起用。今见弥勒因位终极。从别处来。表摄用归体。意显五位因果。无不从此法界流。今因穷果满。无不还归此法界故。无量八部诸天眷属无数众生围绕弥勒而来也。善财见已。欢喜踊跃。五体投地。才设敬仪。未及谘问。弥勒菩萨更不待问。盖悬鉴观察善财功德已圆。但指示大众。叹其功德。说偈以赞曰。汝观善财行。智慧心清净。为求菩提故而来至我所。此下说有一百一十三颂。广叹善财之德。末后一偈略示后友云。汝当往大智文殊师利所。彼当令汝得普贤之妙行。然弥勒不待善财更问法门。但说偈赞叹已竟即便指示后友者。意表位极忘言。当会法界智行。以入妙觉果海也。故弥勒如此称赞善财大功德藏。故以文殊心念力故。故璎珞众华妙宝忽然盈手者。此表妙契果觉自然而有不思议用也以忘缘乃证。故善财以华复散弥勒。此表因果一如。故弥勒复说偈赞善财。而善财亦以偈答之也。此但初见因缘。问法具在后文。

　　大方广佛华严经纲要卷第七十七


　　大方广佛华严经纲要卷第七十八

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之十九

　　尔时善财童子。合掌恭敬。重白弥勒菩萨摩诃萨言。大圣。我已先发阿耨多罗三藐三菩提心。而我未知菩萨云何学菩萨行。云何修菩萨道。大圣。一切如来授尊者记一生当得阿耨多罗三藐三菩提。若一生当得无上菩提。则已超越一切菩萨所住处。则已出过一切菩萨离生位。则已圆满一切波罗蜜。则已深入一切诸忍门。则已具足一切菩萨地。则已游戏一切解脱门。则已成就一切三昧法。则已通达一切菩萨行。则已证得一切陀罗尼辩才。则已於一切菩萨自在中而得自在。则已积集一切菩萨助道法。则已游戏智慧方便。则已出生大神通智。则已成就一切学处。则已圆满一切妙行。则已满足一切大愿。则已领受一切佛所记。则已了知一切诸乘门。则已堪受一切如来所护念。则已能说一切佛菩提。则已能持一切佛法藏。则已能持一切诸佛菩萨秘密藏。则已能於一切菩萨众中为上首。则已能为破烦恼魔军大勇将。则已能作出生死旷野大导师。则已能作治诸惑重病大医王。则已能於一切众生中为最胜。则已能於一切世主中得自在。则已能於一切圣人中最第一。则已能於一切声闻独觉中最增上。则已能於生死海中为船师。则已能布调伏一切众生网。则已能观一切众生根。则已能摄一切众生界。则已能守护一切菩萨众。则已能谈议一切菩萨事。则已能往诣一切如来所。则已能住止一切如来会。则已能现身一切众生前。则已能於一切世法无所染。则已能超越一切魔境界。则已能安住一切佛境界。则已能到一切菩萨无碍境。则已能精勤供养一切佛。则已与一切诸佛法同体性。已系妙法缯。已受佛灌顶。已住一切智。已能普生一切佛法。已能速践一切智位。大圣。菩萨云何学菩萨行。云何修菩萨道。随所修学疾得具足一切佛法。悉能度脱所念众生。普能成满所发大愿。普能究竟所起诸行。普能安慰一切天人不负自身。不断三宝。不虚一切佛菩萨种。能持一切诸佛法眼。如是等事愿皆为说。尔时弥勒菩萨摩诃萨。观察一切道场众会。指示善财而作是言。诸仁者。汝等见此长者子今於我所问菩萨行诸功德不。诸仁者。此长者子勇猛精进。志愿无杂。深心坚固。恒不退转。具胜希望如救头然无有厌足。乐善知识亲近供养。处处寻求承事请法。诸仁者。此长者子曩於福城受文殊教。展转南行求善知识。经由一百一十善知识已。然后而来至於我所。未曾暂起一念疲懈。诸仁者。此长者子甚为难有。趣向大乘乘於大慧。发大勇猛擐大悲甲。以大慈心救护众生。起大精进波罗蜜行。作大商主护诸众生。为大法船度诸有海。住於大道集大法宝。修诸广大助道之法。如是之人难可得闻。难可得见。难得亲近同居共行。何以故。此长者子发心救护一切众生。令一切众生解脱诸苦。超诸恶趣。离诸险难。破无明暗。出生死野。息诸趣论度魔境界。不着世法。出欲污泥。断贪鞅。解见缚。坏相宅。绝迷道。摧慢幢。拔惑箭。撤睡盖。裂爱网。灭无明。度有流。离谄幻。净心垢。断痴惑。出生死。诸仁者。此长者子为被四流漂汩者。造大法船。为被见泥没溺者。立大法桥。为被痴暗昏迷者然大智灯。为行生死旷野者开示圣道。为婴烦恼重病者调和法药。为遭生老死苦者饮以甘露令其安隐。为入贪恚痴火者沃以定水使得清凉。多忧恼者慰喻使安。系有狱者晓诲令出。入见网者开以智剑。住界城者示诸脱门。在险难者导安隐处。惧结贼者与无畏法。堕恶趣者授慈悲手。拘害蕴者示涅盘城。界蛇所缠解以圣道。着於六处空聚落者以智慧光引之令出。住邪济者令入正济。近恶友者示其善友。乐凡法者诲以圣法。着生死者令其趣入一切智城。诸仁者。此长者子恒以此行救护众生。发菩提心未尝休息。求大乘道曾无懈倦。饮诸法水不生厌足。恒勤积集助道之行。常乐清净一切法门。修菩萨行不舍精进。成满诸愿善行方便。见善知识情无厌足。事善知识身不疲懈。闻善知识所有教诲常乐顺行未曾违逆。诸仁者。若有众生能发阿耨多罗三藐三菩提心。是为希有。若发心已又能如是精进方便集诸佛法。倍为希有。又能如是求菩萨道。又能如是净菩萨行。又能如是事善知识。又能如是如救头然。又能如是顺知识教。又能如是坚固修行。又能如是集菩提分。又能如是不求一切名闻利养。又能如是不舍菩萨纯一之心。又能如是不乐家宅。不着欲乐。不恋父母亲戚知识。但乐追求菩萨伴侣。又能如是不顾身命唯愿勤修一切智道。应知展转倍更难得。诸仁者。余诸菩萨经於无量百千万亿那由他劫。乃能满足菩萨愿行。乃能亲近诸佛菩提。此长者子於一生内则能净佛剎。则能化众生。则能以智慧深入法界。则能成就诸波罗蜜。则能增广一切诸行。则能圆满一切大愿。则能超出一切魔业。则能承事一切善友。则能清净诸菩萨道。则能具足普贤诸行。尔时弥勒菩萨摩诃萨如是称叹善财童子种种功德。令无量百千众生发菩提心已。告善财言。善哉善哉。善男子。汝为饶益一切世间。汝为救护一切众生。汝为勤求一切佛法故。发阿耨多罗三藐三菩提心。善男子。汝获善利。汝善得人身。汝善住寿命。汝善值如来出现。汝善见文殊师利大善知识。汝身是善器。为诸善根之所润泽。汝为白法之所资持。所有解欲悉已清净。已为诸佛共所护念。已为善友所共摄受。何以故。善男子。菩提心者犹如种子。能生一切诸佛法故。菩提心者犹如良田。能长众生白净法故。菩提心者犹如大地。能持一切诸世间故。菩提心者犹如净水。能洗一切烦恼垢故。菩提心者犹如大风。普於世间无所碍故。菩提心者犹如盛火。能烧一切诸见薪故。菩提心者犹如净日。普照一切诸世间故。菩提心者犹如盛月。诸白净法悉圆满故。菩提心者犹如明灯。能放种种法光明故。菩提心者犹如净目。普见一切安危处故。菩提心者犹如大道。普令得入大智城故。菩提心者犹如正济。令其得离诸邪法故。菩提心者犹如大车。普能运载诸菩萨故。菩提心者犹如门户。开示一切菩萨行故。菩提心者犹如宫殿。安住修习三昧法故。菩提心者犹如园苑。於中游戏受法乐故。菩提心者犹如舍宅。安隐一切诸众生故。菩提心者则为所归。利益一切诸世间故。菩提心者则为所依。诸菩萨行所依处故。菩提心者犹如慈父。训导一切诸菩萨故。菩提心者犹如慈母。生长一切诸菩萨故。菩提心者犹如乳母。养育一切诸菩萨故。菩提心者犹如善友。成益一切诸菩萨故。菩提心者犹如君主。胜出一切二乘人故。菩提心者犹如帝王。一切愿中得自在故。菩提心者犹如大海。一切功德悉入中故。菩提心者如须弥山。於诸众生心平等故。菩提心者如铁围山。摄持一切诸世间故。菩提心者犹如雪山。长养一切智慧药故。菩提心者犹如香山。出生一切功德香故。菩提心者犹如虚空。诸妙功德广无边故。菩提心者犹如莲华。不染一切世间法故。菩提心者如调慧象。其心善顺不犷戾故。菩提心者如良善马。远离一切诸恶性故。菩提心者如调御师。守护大乘一切法故。菩提心者犹如良药。能治一切烦恼病故。菩提心者犹如坑阱。陷没一切诸恶法故。菩提心者犹如金刚。悉能穿彻一切法故。菩提心者犹如香箧。能贮一切功德香故。菩提心者犹如妙华。一切世间所乐见故。菩提心者如白栴檀。除众欲热使清凉故。菩提心者如黑沉香。能熏法界悉周徧故。菩提心者如善见药王。能破一切烦恼病故。菩提心者如毗笈摩药。能拔一切诸惑箭故。菩提心者犹如帝释。一切主中最为尊故。菩提心者如毗沙门。能断一切贫穷苦故。菩提心者如功德天。一切功德所庄严故。菩提心者如庄严具。庄严一切诸菩萨故。菩提心者如劫烧火。能烧一切诸有为故。菩提心者如无生根药。长养一切诸佛法故。菩提心者犹如龙珠。能消一切烦恼毒故。菩提心者如水清珠。能清一切烦恼浊故。菩提心者如如意珠。能周给一切诸贫乏故。菩提心者如功德瓶。满足一切众生心故。菩提心者如如意树。能雨一切庄严具故。菩提心者如鹅羽衣。不受一切生死垢故。菩提心者如白氎线。从本已来性清净故。菩提心者如快利犁。能治一切众生田故。菩提心者如那罗延。能摧一切我见敌故。菩提心者犹如快箭。能破一切诸苦的故。菩提心者犹如利矛。能穿一切烦恼甲故。菩提心者犹如坚甲。能获一切如理心故。菩提心者犹如利刀。能斩一切烦恼首故。菩提心者犹如利剑。能断一切憍慢铠故。菩提心者如勇将幢。能伏一切诸魔军故。菩提心者犹如利锯。能截一切无明树故。菩提心者犹如利斧。能伐一切诸苦树故。菩提心者犹如兵仗。能防一切诸苦难故。菩提心者犹如善手。防护一切诸度身故。菩提心者犹如好足。安立一切诸功德故。菩提心者犹如眼药。灭除一切无明翳故。菩提心者犹如钳镊。能拔一切身见刺故。菩提心者犹如卧具。息除生死诸劳苦故。菩提心者如善知识。能解一切生死缚故。菩提心者如好珍财。能除一切贫穷事故。菩提心者如大导师。善知菩萨出要道故。菩提心者犹如伏藏。出功德财无匮乏故。菩提心者犹如涌泉。生智慧水无穷尽故。菩提心者犹如明镜。普现一切法门像故。菩提心者犹如莲华。不染一切诸罪垢故。菩提心者犹如大河。流引一切度摄法故。菩提心者如大龙王。能雨一切妙法雨故。菩提心者犹如命根。任持菩萨大悲身故。菩提心者犹如甘露。能令安住不死界故。菩提心者犹如大网。普摄一切诸众生故。菩提心者犹如罥索。摄取一切所应化故。菩提心者犹如钩饵。出有渊中所居者故。菩提心者如阿伽陀药。能令无病永安隐故。菩提心者如除毒药。悉能消歇贪爱毒故。菩提心者如善持咒。能除一切颠倒毒故。菩提心者犹如疾风。能卷一切诸障雾故。菩提心者如大宝洲。出生一切觉分宝故。菩提心者如好种性。出生一切白净法故。菩提心者犹如住宅。诸功德法所依处故。菩提心者犹如市肆。菩萨商人贸易处故。菩提心者如炼金药。能治一切烦恼垢故。菩提心者犹如好蜜。圆满一切功德味故。菩提心者犹如正道。令诸菩萨入智城故。菩提心者犹如好器。能持一切白净法故。菩提心者犹如时雨。能灭一切烦恼尘故。菩提心者则为住处。一切菩萨所住处故。菩提心者则为寿行。不取声闻解脱果故。菩提心者如净瑠璃。自性明洁无诸垢故。菩提心者如帝青宝。出过世间二乘智故。菩提心者如更漏鼓。觉诸众生烦恼睡故。菩提心者如清净水。性本澄洁无垢浊故。菩提心者如阎浮金。映夺一切有为善故。菩提心者如大山王。超出一切诸世间故。菩提心者则为所归。不拒一切诸来者故。菩提心者则为义利。能除一切烦恼事故。菩提心者则为妙宝。能令一切心欢喜故。菩提心者如大施会。充满一切众生心故。菩提心者则为尊胜。诸众生心无与等故。菩提心者犹如伏藏。能摄一切诸佛法故。菩提心者如因陀罗网。能伏烦恼阿修罗故。菩提心者如婆楼那风。能动一切所应化故。菩提心者如因陀罗火。能烧一切诸惑习故。菩提心者如佛支提。一切世间应供养故。善男子。菩提心者成就如是无量功德。举要言之。应知悉与一切佛法诸功德等。何以故。因菩提心出生一切诸菩萨行。三世如来从菩提心而出生故。是故善男子。若有发阿耨多罗三藐三菩提心者。则已出生无量功德。普能摄取一切智道。善男子。譬如有人得无畏药离五恐怖。何等为五。所谓火不能烧。毒不能中。刀不能伤。水不能漂。烟不能熏。菩萨摩诃萨亦复如是。得一切智菩提心药。贪火不烧。瞋毒不中。惑刀不伤。有流不漂。诸觉观烟不能熏害。善男子。譬如有人得解脱药终无横难。菩萨摩诃萨亦复如是。得菩提心解脱智药。永离一切生死横难。善男子。譬如有人持摩诃应伽药。毒蛇闻气即皆远去。菩萨摩诃萨亦复如是。持菩提心大应伽药。一切烦恼诸恶毒蛇闻其气者悉皆散灭。善男子。譬如有人持无胜药一切怨敌无能胜者。菩萨摩诃萨亦复如是。持菩提心无能胜药。悉能降伏一切魔军。善男子。譬如有人持毗笈摩药能令毒箭自然堕落。菩萨摩诃萨亦复如是。持菩提心毗笈摩乐。令贪恚痴诸邪见箭自然堕落。善男子。譬如有人持善见药能余一切所有诸病。菩萨摩诃萨亦复如是。持菩提心善见药王。悉除一切诸烦恼病。善男子。如有药树名珊陀那。有取其皮以涂疮者疮即除愈。然其树皮随取随生终不可尽。菩萨摩诃萨从菩提心生一切智树亦复如是。若有得见而生信者。烦恼业疮悉得消灭。一切智树初无所损。善男子。如有药树名无生根。以其力故增长一切阎浮提树。菩萨摩诃萨菩提心树亦复如是。以其力故增长一切学与无学及诸菩萨所有善法。善男子。譬如有药名阿蓝婆。若用涂身身之与心咸有堪能。菩萨摩诃萨得菩提心阿蓝婆药亦复如是。令其身心增长善法。善男子。譬如有人得念力药。凡所闻事忆持不忘。菩萨摩诃萨得菩提心念力妙药。悉能闻持一切佛法皆无忘失。善男子。譬如有药名大莲华。其有服者住寿一劫。菩萨摩诃萨服菩提心大莲华药亦复如是。於无数劫寿命自在。善男子。譬如有人执翳形药。人与非人悉不能见。菩萨摩诃萨执菩提心翳形妙药一切诸魔不能得见。善男子。如海有珠名普集众宝。此珠若在。假使劫火焚烧世间能令此海减於一滴无有是处。菩萨摩诃萨菩提心珠亦复如是。住於菩萨大愿海中。若常忆持不令退失。能坏菩萨一善根者终无是处。若退其心一切善法即皆散灭。善男子。如有摩尼名大光明。有以此珠璎珞身者。映蔽一切宝庄严具所有光明悉皆不现。菩萨摩诃萨菩提心宝亦复如是。璎珞其身映蔽一切二乘心宝诸庄严具悉无光彩。善男子。如水清珠能清浊水。菩萨摩诃萨菩提心珠亦复如是。能清一切烦恼垢浊。善男子。譬如有人得住水宝系其身上。入大海中不为水害。菩萨摩诃萨亦复如是。得菩提心住水妙宝。入於一切生死海中终不沉没。善男子。譬如有人得龙宝珠持入龙宫一切龙蛇不能为害。菩萨摩诃萨亦复如是。得菩提心大龙宝珠入欲界中。烦恼龙蛇不能为害。善男子。譬如帝释着摩尼冠。映蔽一切诸余天众。菩萨摩诃萨亦复如是。着菩提心大愿宝冠。超过一切三界众生。善男子。譬如有人得如意珠。除灭一切贫穷之苦。菩萨摩诃萨亦复如是。得菩提心如意宝珠。远离一切邪命怖畏。善男子。譬如有人得日精珠。持向日光而生於火。菩萨摩诃萨亦复如是。得菩提心智日宝珠。持向智光而生智火。善男子。譬如有人得月精珠。持向月光而生於水。菩萨摩诃萨亦复如是。得菩提心月精宝珠。持此心珠鉴回向光。而生一切善根愿水。善男子。譬如龙王首戴如意摩尼宝冠。远离一切怨敌怖畏。菩萨摩诃萨亦复如是。着菩提心大悲宝冠。远离一切恶道诸难。善男子。如有宝珠名一切世间庄严藏。若有得者令其所欲悉得充满。而此宝珠无所损减。菩提心宝亦复如是。若有得者令其所愿悉得满足而菩提心无有损减。善男子。如转轮王有摩尼宝置於宫中。放大光明破一切暗。菩萨摩诃萨亦复如是。以菩提心大摩尼宝住於欲界。放大智光悉破诸趣无明黑暗。善男子。譬如帝青大摩尼宝。若有为此光明所触即同其色。菩萨摩诃萨菩提心宝亦复如是。观察诸法回向善根。靡不即同菩提心色。善男子。如瑠璃宝於百千岁处不净中。不为臭秽之所染着。性本净故。菩萨摩诃萨菩提心宝亦复如是。於百千劫住欲界中。不为欲界过患所染。犹如法界性清净故。善男子。譬如有宝名净光明。悉能映蔽一切宝色。菩萨摩诃萨菩提心宝亦复如是。悉能映蔽一切凡夫二乘功德。善男子。譬如有宝名为火焰。悉能除灭一切暗冥。菩萨摩诃萨菩提心宝亦复如是。能灭一切无知暗冥。善男子。譬如海中有无价宝。商人采得船载入城。诸除摩尼百千万种光色价直无与等者。菩提心宝亦复如是。住於生死大海之中。菩萨摩诃萨乘大愿船。深心相续载之来入解脱城中。二乘功德无能及者。善男子。如有宝珠名自在王。处阎浮洲去日月轮四万由旬。日月宫中所有庄严其珠影现悉皆具足。菩萨摩诃萨发菩提心净功德宝亦复如是。住生死中照法界空。佛智日月一切功德悉於中现。善男子。如有宝珠名自在王。日月光明所照之处一切财宝衣服等物所有价直悉不能及。菩萨摩诃萨发菩提心自在王宝亦复如是。一切智光所照之处三世所有天人二乘漏无漏善。一切功德皆不能及。善男子。海中有宝名曰海藏。普现海中诸庄严事。菩萨摩诃萨菩提心宝亦复如是。普能显现一切智海诸庄严事。善男子。譬如天上阎浮檀金。唯除心王大摩尼宝。余无及者。菩萨摩诃萨发菩提心阎浮檀金亦复如是。除一切智心王大宝。余无及者。善男子。譬如有人善调龙法於诸龙中而得自在。菩萨摩诃萨亦复如是。得菩提心善调龙法。於诸一切烦恼龙中而得自在。善男子。譬如勇士被执铠仗一切怨敌无能降伏。菩萨摩诃萨亦复如是。被执菩提大心铠仗一切业惑诸恶怨敌无能屈伏。善男子。譬如天上黑栴檀香。若烧一铢。其香普熏小千世界。三千世界满中珍宝所有价直皆不能及。菩萨摩诃萨菩提心香亦复如是。一念功德普熏法界。声闻缘觉一切功德皆所不及。善男子。如白栴檀若以涂身悉能除灭一切热恼。令其身心普得清凉。菩萨摩诃萨菩提心香亦复如是。能除一切虚妄分别贪恚痴等诸惑热恼。令其具足智慧清凉。善男子。如须弥山。若有近者即同其色。菩萨摩诃萨菩提心山亦复如是。若有近者悉得同其一切智色。善男子。譬如波利质多罗树。其皮香气。阎浮提中若婆师迦。若檐卜迦。若苏摩那。如是等华所有香气皆不能及。菩萨摩诃萨菩提心树亦复如是。所发大愿功德之香。一切二乘无漏戒定智慧解脱解脱知见诸功德香悉不能及。善男子。譬如波利质多罗树。虽未开华。应知即是无量诸华出生之处。菩萨摩诃萨菩提心树亦复如是。虽未开发一切智华。应知即是无数天人众菩提华所生之处。善男子。譬如波利质多罗华一日熏衣。檐卜迦华。婆利师华。苏摩那华。虽千岁熏亦不能及。菩萨摩诃萨菩提心华亦复如是。一生所熏诸功德香。普彻十方一切佛所。一切二乘无漏功德百千劫熏所不能及。善男子。如海岛中生椰子树。根茎枝叶及以华果一切众生恒取受用无时暂歇。菩萨摩诃萨菩提心树亦复如是。始从发起悲愿之心。乃至成佛正法住世。常时利益一切世间无有间歇。善男子。如有药汁名诃宅迦。人或得之。以其一两变千两铜悉成真金。非千两铜能变此药。菩萨摩诃萨亦复如是。以菩提心回向智药。普变一切业惑等法。悉使成於一切智相。非业惑等能变其心。善男子。譬如小火随所焚烧其焰转炽。菩萨摩诃萨菩提心火亦复如是。随所攀缘智焰增长。善男子。譬如一灯然百千灯其本一灯无减无尽。菩萨摩诃萨菩提心灯亦复如是。普然三世诸佛智灯。而其心灯无减无尽。善男子。譬如一灯入於暗室。百千年暗悉能破尽。菩萨摩诃萨菩提心灯亦复如是。入於众生心室之内。百千万亿不可说劫诸业烦恼种种暗障悉能除尽。善男子。譬如灯炷随其大小而发光明。若益膏油明终不绝。菩萨摩诃萨菩提心灯亦复如是。大愿为炷光照法界。益大悲油教化众生庄严国土。施作佛事无有休息。善男子。譬如他化自在天王冠阎浮檀真金天冠欲界天子。诸庄严具皆不能及。菩萨摩诃萨亦复如是。冠菩提心大愿天冠。一切凡夫二乘功德皆不能及。善男子。如师子王哮吼之时师子儿闻皆增勇健。余兽闻之即皆窜伏。佛师子王菩提心吼应知亦尔。诸菩萨闻增长功德。有所得者闻皆退散。善男子。譬如有人以师子筋而为乐弦。其音既奏余弦悉绝。菩萨摩诃萨亦复如是。以如来师子波罗蜜身菩提心筋为法乐弦。其音既奏一切五欲及以二乘诸功德弦悉皆断灭。善男子。譬如有人以牛羊等种种诸乳假使积集盈於大海。以师子乳一滴投中。悉令变坏直过无碍。菩萨摩诃萨亦复如是。以如来师子菩提心乳着无量劫业烦恼乳大海之中。悉令坏灭直过无碍。终不住於二乘解脱。善男子。譬如迦陵频伽鸟在卵[谷-禾+卵]中有大势力。一切诸鸟所不能及。菩萨摩诃萨亦复如是。於生死[谷-禾+卵]发菩提心。所有大悲功德势力。声闻缘觉无能及者。善男子。如金翅鸟王子初始生时。目则明利飞则劲捷。一切诸鸟虽久成长无能及者。菩萨摩诃萨亦复如是。发菩提心为佛王子。智慧清净大悲勇猛。一切二乘虽百千劫久修道行所不能及。善男子。如有壮夫手执利矛。刺坚密甲直过无碍。菩萨摩诃萨亦复如是。执菩提心铦利快矛。刺诸邪见随眠密甲。悉能穿彻无有障碍。善男子。譬如摩诃那伽大力勇士。若奋威怒。於其额上必生疮疱。疮若未合。阎浮提中一切人民无能制伏。菩萨摩诃萨亦复如是。若起大悲必定发於菩提之心。心未舍来一切世间魔及魔民不能为害。善男子。譬如射师有诸弟子。虽未惯习其师技艺。然其智慧方便善巧。余一切人所不能及。菩萨摩诃萨初始发心亦复如是。虽未惯习一切智行。然其所有愿智解欲一切世间凡夫二乘悉不能及。善男子。如人学射先安其足后习其法。菩萨摩诃萨亦复如是。欲学如来一切智道。先当安住菩提之心。然后修行一切佛法。善男子。譬如幻师将作幻事。先当起意忆持幻法。然后所作悉得成就。菩萨摩诃萨亦复如是。将起一切诸佛菩萨神通幻事。先当起意发菩提心。然后一切悉得成就。善男子。譬如幻术无色现色。菩萨摩诃萨菩提心相亦复如是。虽无有色不可睹见。然能普於十方法界示现种种功德庄严。善男子。譬如猫狸才见於鼠。鼠即入穴不敢复出。菩萨摩诃萨发菩提心亦复如是。暂以慧眼观诸惑业皆即窜匿不复出生。善男子。譬如有人着阎浮金庄严之具。映蔽一切皆如聚墨。菩萨摩诃萨亦复如是。着菩提心庄严之具。映蔽一切凡夫二乘功德庄严悉无光色。善男子。如好磁石少分之力即能吸坏诸铁钩锁。菩萨摩诃萨发菩提心亦复如是。若起一念。悉能坏灭一切见欲无明钩锁。善男子。如有磁石。铁若见之即皆散去无留住者。菩萨摩诃萨发菩提心亦复如是。诸业烦恼二乘解脱。若暂见之即皆散灭亦无住者。善男子。譬如有人善入大海一切水族无能为害。假使入於摩竭鱼口。亦不为彼之所吞噬。菩萨摩诃萨亦复如是。发菩提心入生死海。诸业烦恼不能为害。假使入於声闻缘觉实际法中。亦不为其之所留难。善男子。譬如有人饮甘露浆一切诸物不能为害。菩萨摩诃萨亦复如是。饮菩提心甘露法浆。不堕声闻辟支佛地。以具广大悲愿力故。善男子。譬如有人得安缮那药以涂其目。虽行人间人所不见。菩萨摩诃萨亦复如是。得菩提心安缮那药。能以方便入魔境界。一切众魔所不能见。善男子。譬如有人依附於王不畏余人。菩萨摩诃萨亦复如是。依菩提心大势力王。不畏障盖恶道之难。善男子。譬如有人住於水中不畏火焚。菩萨摩诃萨亦复如是。住菩提心善根水中。不畏二乘解脱智火。善男子。譬如有人依倚猛将。即不怖畏一切怨敌。菩萨摩诃萨亦复如是。依菩提心勇猛大将。不畏一切恶行怨敌。善男子。如释天王执金刚杵摧伏一切阿修罗众。菩萨摩诃萨亦复如是。持菩提心金刚之杵摧伏一切诸魔外道。善男子。譬如有人服延龄药。长得充健不老不瘦。菩萨摩诃萨亦复如是。服菩提心延龄之药。於无数劫修菩萨行心无疲厌。亦无染着。善男子。譬如有人调和药汁。必当先取好清净水。菩萨摩诃萨亦复如是。欲修菩萨一切行愿。先当发起菩提之心。善男子。如人护身先护命根。菩萨摩诃萨亦复如是。护持佛法亦当先护菩提之心。善男子。譬如有人命根若断。不能利益父母宗亲。菩萨摩诃萨亦复如是。舍菩提心不能利益一切众生。不能成就诸佛功德。善男子。譬如大海无能坏者。菩提心海亦复如是。诸业烦恼二乘之心所不能坏。善男子。譬如日光星宿光明不能映蔽。菩提心日亦复如是。一切二乘无漏智光所不能蔽。善男子。如王子初生即为大臣之所尊重。以种性自在故。菩萨摩诃萨亦复如是。於佛法中发菩提心。即为耆宿久修梵行声闻缘觉所共尊重。以大悲自在故。善男子。譬如王子年虽幼稚一切大臣皆悉敬礼。菩萨摩诃萨亦复如是。虽初发心修菩萨行二乘耆旧皆应敬礼。善男子。譬如王子虽於一切臣佐之中未得自在。已具王相。不与一切诸臣佐等。以生处尊胜故。菩萨摩诃萨亦复如是。虽於一切业烦恼中未得自在。然已具足菩提之相。不与一切二乘齐等。以种性第一故。善男子。譬如清净摩尼妙宝。眼有翳故见为不净。菩萨摩诃萨菩提心宝亦复如是。无智不信谓为不净。善男子。譬如有药为咒所持。若有众生见闻同住。一切诸病皆得消灭。菩萨摩诃萨菩提心药亦复如是。一切善根智慧方便。菩萨愿智共所摄持若有众生见闻同住忆念之者。诸烦恼病悉得除灭。善男子。譬如有人常持甘露。其身毕竟不变不坏。菩萨摩诃萨亦复如是。若常忆持菩提心露。令愿智身毕竟不坏。善男子。如机关木人若无有楔身即离散不能运动。菩萨摩诃萨亦复如是。无菩提心。行即分散。不能成就一切佛法。善男子。如转轮王有沉香宝名曰象藏。若烧此香王四种兵悉腾虚空。菩萨摩诃萨菩提心香亦复如是。若发此意即令菩萨一切善根永出三界。行如来智无为空中。善男子。譬如金刚。唯从金刚处及金处生。非余宝处生。菩萨摩诃萨菩提心金刚亦复如是。唯从大悲救护众生金刚处一切智智殊胜境界金处而生。非余众生善根处生。善男子。譬如有树名曰无根。不从根生而枝叶华果悉皆繁茂。菩萨摩诃萨菩提心树亦复如是。无根可得。而能长养一切智智神通大愿。枝叶华果扶疎阴映普覆世间。善男子。譬如金刚非劣恶器及以破器所能容持。唯除全具上妙之器。菩提心金刚亦复如是。非下劣众生悭嫉破戒懈怠妄念无智器中所能容持。亦非退失殊胜智愿散乱恶觉众生器中所能容持。唯除菩萨深心宝器。善男子。譬如金刚能穿众宝。菩提心金刚亦复如是。悉能穿彻一切法宝。善男子。譬如金刚能坏众山菩提心金刚亦复如是。悉能摧坏诸邪见山。善男子。譬如金刚虽破不全。一切众宝犹不能及。菩提心金刚亦复如是。虽复志劣少有亏损。犹胜一切二乘功德。善男子。譬如金刚虽有损缺。犹能除灭一切贫穷。菩提心金刚亦复如是。虽有损缺不进诸行犹能舍离一切生死。善男子。如少金刚悉能破坏一切诸物。菩提心金刚亦复如是。入少境界即破一切无知诸惑。善男子。譬如金刚非凡人所得。菩提心金刚亦复如是。非劣意众生之所能得。善男子。譬如金刚不识宝人不知其能。不得其用。菩提心金刚亦复如是。不知法人不了其能不得其用。善男子。譬如金刚无能消灭。菩提心金刚亦复如是。一切诸法无能消灭。善男子。如金刚杵诸大力人皆不能持。唯除有大那罗延力。菩提之心亦复如是。一切二乘皆不能持。唯除菩萨广大因缘坚固善力。善男子。譬如金刚一切诸物无能坏者。而能普坏一切诸物。然其体性无所损减。菩提之心亦复如是。普於三世无数劫中教化众生修行苦行。声闻缘觉所不能者咸能作之。然其毕竟无有疲厌亦无损坏。善男子。譬如金刚余不能持。唯金刚地之所能持。菩提之心亦复如是。声闻缘觉皆不能持。唯除趣向萨婆若者。善男子。如金刚器无有瑕缺。用盛於水永不渗漏而入於地。菩提心金刚器亦复如是。盛善根水永不渗漏令入诸趣。善男子。如金刚际能持大地不令坠没。菩提之心亦复如是。能持菩萨一切行愿。不令坠没入於三界。善男子。譬如金刚久处水中不烂不湿。菩提之心亦复如是。於一切劫处在生死业惑水中无坏无变。善男子。譬如金刚一切诸火不能烧然不能令热。菩提之心亦复如是。一切生死诸烦恼火不能烧然不能令热。善男子。譬如三千世界之中金刚座上。能持诸佛坐於道场。降伏诸魔成等正觉。非是余座之所能持。菩提心座亦复如是。能持菩萨一切愿行诸波罗蜜诸忍诸地回向受记。修习菩提助道之法。供养诸佛闻法受行。一切余心所不能持。善男子。菩提心者成就如是无量无边乃至不可说不可说殊胜功德。若有众生发阿耨多罗三藐三菩提心。则获如是胜功德法。是故善男子。汝获善利。汝发阿耨多罗三藐三菩提心求菩萨行。已得如是大功德故。善男子。如汝所问菩萨云何学菩萨行修菩萨道。善男子。汝可入此毗卢遮那庄严藏大楼阁中周徧观察。则能了知学菩萨行。学已成就无量功德。
　　善财童子。既见弥勒广称叹已。方谘问法要。先陈已发心。乃问学菩萨行已。下至如是等事愿皆为说。有五十句经。皆问因圆果满之德。以位当究竟。意在总摄众行。故应广问也。次弥勒先称叹其人。后方授法乃指善财示众会云。汝等见此长者子诸功德不。然指人示众者。欲人知所重故。次诸仁者此长者子下正赞其德。至处处寻求承事请法二行半经。总赞精勤。次诸仁者下至未曾暂起一念疲懈二行半经。别示精勤之相。谓一时之勤犹不足叹。以自始洎终一念无懈。故可称叹耳。言经一百一十善知识者。意表十地等觉。一位具足一波罗蜜。今历位满。故云经已。次诸仁者此长者子甚为难有下二十四行半经。叹初乘广大。初三行半经总叹希奇。次如是之人至入一切智城十六行经。别明难遇。次诸仁者至未曾违逆五行经。结叹所作。次诸仁者若有众生下至展转倍更难得。有十三句。叹具德无阙。以后后难於前前。故云展转难得。次诸仁者余诸菩萨下至能具足普贤诸行。有十句。叹速证超权。一生圆满旷劫之果。以依实教修行。即此凡身一生便成佛果故。次尔时弥勒菩萨。如是称叹善财种种功德一生能成佛果为令无量众生发菩提心已告善财言下。标叹善财以发菩提心故获善利。乃叹其发心之器成益。故为善友共所摄受。次何以故下广举菩提心功德。有二百二十一句。皆通三种发心。顿具诸位功德。且分为二。初从菩提心者犹如种子起。至一切智道。有一百十八句。明菩提心遍该诸地。次从譬如有人得无畏药起。至一切余心所不能持。有一百三句。广明菩提心自在功德。通摄三贤十地及等觉位诸位功德。文中各有喻合。初七喻十住德。二十喻十行德。三九喻十回向德。次四喻摄初地德。次三喻摄二地德。次四喻摄三地德。次四喻摄四地德。次四喻摄五地德。次六喻摄六地德。次五喻摄七地德。次十四喻摄八地德。次十喻摄九地德。次六喻摄十地德。次譬如金刚下十七喻摄等觉位功德。以金刚智终成菩提故。次善男子菩提心者成就如是无量无边乃至不可说不可说殊胜功德等四行经。结释所属。谓上来多德皆属菩提心。故结释上获善利之言。下乃正授法界云。善男子。如汝所问云何学菩萨行修菩萨道。汝可入此毗卢遮那庄严藏大楼阁中。周徧观察。则能了知学菩萨行。学已成就无量功德。

　　大方广佛华严经纲要卷第七十八


　　大方广佛华严经纲要卷第七十九

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之二十

　　尔时善财童子。恭敬右绕弥勒菩萨摩诃萨已而白之言。唯愿大圣。开楼阁门令我得入。时弥勒菩萨前诣楼阁弹指出声其门即开。命善财入。善财心喜。入已还闭。见其楼阁广博无量同於虚空。阿僧祇宝以为其地。阿僧祇宫殿。阿僧祇门闼。阿僧祇窗牖。阿僧祇阶陛。阿僧祇栏楯。阿僧祇道路皆七宝成。阿僧祇幡。阿僧祇幢。阿僧祇盖周回间列。阿僧祇众宝璎珞。阿僧祇真珠璎珞。阿僧祇赤真珠璎珞。阿僧祇师子珠璎珞处处垂下。阿僧祇半月。阿僧祇缯带。阿僧祇宝网以为严饰。阿僧祇宝铎风动成音。散阿僧祇天诸杂华。悬阿僧祇天宝鬘带。严阿僧祇众宝香炉。雨阿僧祇细末金屑。悬阿僧祇宝镜。然阿僧祇宝灯。布阿僧祇宝衣。列阿僧祇宝帐。设阿僧祇宝座。阿僧祇宝缯以敷座上。阿僧祇阎浮檀金童女像。阿僧祇杂宝诸形像。阿僧祇妙宝菩萨像处处充徧。阿僧祇众鸟出和雅音。阿僧祇宝优钵罗华。阿僧祇宝波头摩华。阿僧祇宝拘物头华。阿僧祇宝芬陀利华以为庄严。阿僧祇宝树次第行列。阿僧祇摩尼宝放大光明。如是等无量阿僧祇诸庄严具以为庄严。又见其中有无量百千诸妙楼阁。一一严饰悉如上说。广博严丽皆同虚空不相障碍亦无杂乱。善财童子於一处中见一切处。一切诸处悉如是见。尔时善财童子见毗卢遮那庄严藏楼阁如是种种不可思议自在境界。生大欢喜踊跃无量。身心柔软。离一切想。除一切障。灭一切惑。所见不忘。所闻能忆。所思不乱。入於无碍解脱之门。普运其心。普见一切。普申敬礼。才始稽首以弥勒菩萨威神之力。自见其身徧在一切诸楼阁中。具见种种不可思议自在境界。所谓或见弥勒菩萨初发无上菩提心时如是名字。如是种族。如是善友之所开悟。令其种植如是善根。住如是寿。在如是劫值如是佛。处於如是庄严剎土修如是行。发如是愿。彼诸如来如是众会。如是寿命。经尔许时亲近供养悉皆明见。或见弥勒最初证得慈心三昧从是已来号为慈氏。或见弥勒修诸妙行成满一切诸波罗蜜。或见得忍。或见住地。或见成就清净国土。或现护持如来正教。为大法师得无生忍。某时某处某如来所受於无上菩提之记。或见弥勒为转轮王劝诸众生住十善道。或为护世饶益众生。或为释天诃责五欲。或为焰摩天王赞不放逸。或为兜率天王称叹一生菩萨功德。或为化乐天王为诸天众现诸菩萨变化庄严。或为他化自在天王为诸天众演说一切诸佛之法。或作魔王说一切法皆悉无常。或为梵王说诸禅定无量喜乐。或为阿修罗王入大智海了法如幻为其众会常演说法断除一切憍慢醉慠。或复见其处阎罗界放大光明救地狱苦。或见在於饿鬼之处施诸饮食济彼饥渴。或见在於畜生之道种种方便调伏众生。或复见为护世天王众会说法。或复见为忉利天王众会说法。或复见为焰摩天王众会说法。或复见为兜率天王众会说法。或复见为化乐天王众会说法。或复见为他化自在天王众会说法。或复见为大梵王众会说法。或复见为龙王众会说法。或复见为夜叉罗剎王众会说法。或复见为乾闼婆紧那罗王众会说法。或复见为阿修罗陀那婆王众会说法。或复见为迦楼罗摩睺罗伽王众会说法。或复见为其余一切人非人等众会说法。或复见为声闻众会说法。或复见为缘觉众会说法。或复见为初发心乃至一生所系已灌顶者诸菩萨众而演说法。或见赞说初地乃至十地所有功德。或见赞说满足一切诸波罗蜜。或见赞说入诸忍门。或见赞说诸大三昧门。或见赞说甚深解脱门。或见赞说诸禅三昧神通境界。或见赞说诸菩萨行。或见赞说诸大誓愿。或见与诸同行菩萨赞说世间资生工巧种种方便利众生事。或见与诸一生菩萨赞说一切佛灌顶门。或见弥勒於百千年经行读诵书写经卷勤求观察为众说法。或入诸禅四无量心。或入徧处及诸解脱。或入三昧以方便力现诸神变。或见诸菩萨入变化三昧各於其身一一毛孔出於一切变化身云。或见出天众身云。或见出龙众身云。或见出夜叉乾闼婆紧那罗阿修罗迦楼罗摩睺罗伽。释梵护世。转轮圣王。小王王子。大臣官属。长者居士身云。或见出声闻缘觉及诸菩萨如来身云。或见出一切众生身云。或见出妙音赞诸菩萨种种法门。所谓赞说菩提心功德门。赞说檀波罗蜜乃至智波罗蜜功德门。赞说诸摄诸禅诸无量心。及诸三昧三摩钵底。诸通诸明。总持辩才。诸谛诸智。止观。解脱。诸缘。诸依。诸说法门。赞说念处正勤神足根力七菩提分八圣道分。诸声闻乘诸独觉乘诸菩萨乘。诸地诸忍。诸行诸愿。如是等一切诸功德门。或复於中见诸如来大众围绕。亦见其佛生处种姓。身形寿命。剎劫名号。说法利益。教住久近。乃至所有道场众会种种不同悉皆明见。又复於彼庄严藏内诸楼阁中。见一楼阁高广严饰最上无比。於中悉见三千世界百亿四天下百亿兜率陀天一一皆有弥勒菩萨降神诞生。释梵天王捧持顶戴。游行七步观察十方大师子吼。现为童子居处宫殿游戏园苑。为一切智出家苦行。示受乳糜往诣道场。降伏诸魔成等正觉。观菩提树。梵王劝请转正法轮。升天宫殿而演说法。劫数寿量众会庄严。所净国土所修行愿。教化成熟众生方便。分布舍利住持教法皆悉不同。尔时善财自见其身在彼一切诸如来所。亦见於彼一切众会一切佛事忆持不忘通达无碍。复闻一切诸楼阁内宝网铃铎及诸乐器。皆悉演畅不可思议微妙法音。说种种法。所谓或说菩萨发菩提心。或说修行波罗蜜行。或说诸愿。或说诸地。或说恭敬供养如来。或说庄严诸佛国土。或说诸佛说法差别。如上所说一切佛法悉闻其音敷畅辨了。又闻某处有某菩萨闻某法门。某善知识之所劝导发菩提心。於某劫某剎某如来所某大众中闻於某佛如是功德。发如是心。起如是愿。种於如是广大善根。经若干劫修菩萨行。於尔许时当成正觉。如是名号如是寿量。如是国土具足庄严。满如是愿。化如是众。如是声闻菩萨众会。般涅盘后正法住世经尔许劫。利益如是无量众生。或闻某处有某菩萨布施持戒忍辱精进禅定智慧修习如是诸波罗蜜。或闻某处有某菩萨为求法故弃舍王位及诸珍宝妻子眷属手足头目一切身分皆无所吝。或闻某处有某菩萨守护如来所说正法。为大法师广行法施。建法幢。吹法蠡。击法鼓。雨法雨。造佛塔庙。作佛形像。施诸众生一切乐具。或闻某处有某如来於某劫中成等正觉如是国土如是众会如是寿命。说如是法满如是愿教化如是无量众生。善财童子闻如是等不可思议微妙法音。身心欢喜柔软悦怿。即得无量诸总持门。诸辩才门。诸禅诸忍。诸愿诸度。诸通诸明。及诸解脱诸三昧门。又见一切诸宝镜中种种形像。所谓或见诸佛众会道场。或见菩萨众会道场。或见声闻众会道场。或见缘觉众会道场。或见净世界。或见不净世界。或见净不净世界。或见不净净世界。或见有佛世界。或见无佛世界。或见小世界。或见中世界。或见大世界。或见因陀罗网世界。或见覆世界。或见仰世界。或见平坦世界。或见地狱畜生饿鬼所住世界。或见天人充满世界。於如是等诸世界中见有无数大菩萨众或行或坐作诸事业。或起大悲怜愍众生。或造诸论利益世间。或受或持。或书或诵。或问或答。三时忏悔回向发愿。又见一切诸宝柱中放摩尼王大光明网。或青或黄。或赤或白。或颇梨色。或水精色。或帝青色。或虹蜺色。或阎浮檀金色。或作一切诸光明色。又见彼阎浮檀金童女及众宝像。或以其手而执华云。或执衣云。或执幢幡。或执鬘盖。或持种种涂香末香。或持上妙摩尼宝网。或垂金锁。或挂缨络。或举其臂捧庄严具。或低其首垂摩尼冠曲躬瞻仰目不暂舍。又见彼真珠璎珞常出香水具八功德。瑠璃璎珞百千光明同时照耀。幢幡网盖如是等物一切皆以众宝庄严。又复见彼优钵罗华。波头摩华。拘物头华。芬陀利华。各各生於无量诸华。或大一手。或长一肘。或复纵广犹如车轮。一一华中皆悉示现种种色像以为严饰。所谓男色像。女色像。童男色像。童女色像。释梵护世。天龙夜叉。乾闼婆阿修罗。迦楼罗紧那罗摩睺罗伽。声闻缘觉及诸菩萨。如是一切众生色像皆悉合掌曲躬礼敬。亦见如来结加趺坐三十二相庄严其身。又复见彼净瑠璃地一一步间现不思议种种色像。所谓世界色像。菩萨色像。如来色像。及诸楼阁庄严色像。又於宝树枝叶华果一一事中悉见种种半身色像。所谓佛半身色像。菩萨半身色像。天龙夜叉乃至护世转轮圣王。小王王子。大臣官长。及以四众半身色像。其诸色像或执华鬘。或执缨络。或持一切诸庄严具。或有曲躬合掌礼敬一心瞻仰目不暂舍。或有赞叹。或入三昧。其身悉以相好庄严。普放种种诸色光明。所谓金色光明。银色光明。珊瑚色光明。兜沙罗色光明。帝青色光明。毗卢遮那宝色光明。一切众宝色光明。瞻波迦华色光明。又见诸楼阁半月像中出阿僧祇日月星宿种种光明普照十方。又见诸楼阁周回四壁一一步内一切众宝以为庄严。一一宝中皆现弥勒曩劫修行菩萨道时或施头目。或施手足。唇舌牙齿。耳鼻血肉。皮肤骨髓。乃至瓜发如是一切悉皆能舍。妻妾男女。城邑聚落。国土王位。随其所须尽皆施与。处牢狱者令得出离。被系缚者使其解脱。有疾病者为其救疗。入邪径者示其正道。或为船师令度大海。或为马王救护恶难。或为大仙善说诸论。或为轮王劝修十善。或为医王善疗众病。或孝顺父母。或亲近善友。或作声闻。或作缘觉。或作菩萨。或作如来教化调伏一切众生。或为法师奉行佛教。受持读诵如理思惟。立佛支提。作佛形像。若自供养若劝於他。涂香散华恭敬礼拜。如是等事相续不绝。或见坐於师子之座广演说法。劝诸众生安住十善。一心归向佛法僧宝。受持五戒及八斋戒。出家听法受持读诵如理修行。乃至见於弥勒菩萨百千亿那由他阿僧祇劫修行诸度一切色像。又见弥勒曾所承事诸善知识悉以一切功德庄严。亦见弥勒在彼一一善知识所亲近供养受行其教。乃至住於灌顶之地。时诸知识告善财言善来童子。汝观此菩萨不思议事莫生疲厌。尔时善财童子得不忘失忆念力故。得见十方清净眼故。得善观察无碍智故。得诸菩萨自在智故。得诸菩萨已入智地广大解故。於一切楼阁一一物中悉见如是及余无量不可思议自在境界诸庄严事。譬如有人於睡梦中见种种物。所谓城邑聚落。宫殿园苑。山林河池。衣服饮食。乃至一切资生之具。或见自身父母兄弟内外亲属。或见大海须弥山王乃至一切诸天宫殿阎浮提等四天下事。或见其身形量广大百千由旬房舍衣服悉皆相称。谓於昼日经无量时不眠不寝受诸安乐。从睡觉已乃知是梦而能明记所见之事。善财童子亦复如是。以弥勒菩萨力所持故。知三界法皆如梦故。灭诸众生狭劣想故。得无障碍广大解故。住菩萨胜境界故。入不思议方便智故。能见如是自在境界。譬如有人将欲命终见随其业所受报相。行恶业者见於地狱畜生饿鬼所有一切众苦境界。或见狱卒手持兵仗或瞋或骂囚执将去。亦闻号叫悲叹之声。或见灰河。或见镬汤。或见刀山。或见剑树。种种逼迫受诸苦恼。作善业者即见一切诸天宫殿。无量天众天诸婇女种种衣服具足庄严。宫殿园林尽皆妙好。身虽未死而由业力见如是事。善财童子亦复如是。以菩萨业不思议力。得见一切庄严境界。譬如有人为鬼所持见种种事随其所问悉皆能答。善财童子亦复如是。菩萨智慧之所持故见彼一切诸庄严事。若有问者靡不能答。譬如有人为龙所持。自谓是龙入於龙宫。於少时间自为已经日月年载。善财童子亦复如是。以住菩萨智慧想故。弥勒菩萨所加持故。於少时间谓无量劫。譬如梵宫名庄严藏於中悉见三千世界一切诸物不相杂乱。善财童子亦复如是。於楼观中普现一切庄严境界种种差别不相杂乱。譬如比丘入徧处定。若行若住若坐若卧。随所入定境界现前。善财童子亦复如是。入於楼观一切境界悉皆明了。譬如有人於虚空中见乾闼婆城具足庄严。悉分别知无有障碍。譬如夜叉宫殿与人宫殿同在一处而不相杂。各随其业所见不同。譬如大海於中悉见三千世界一切色像。譬如幻师以幻力故现诸幻事种种作业。善财童子亦复如是。以弥勒菩萨威神力故。及不思议幻智力故。能以幻智知诸法故。得诸菩萨自在力故。见楼阁中一切庄严自在境界。尔时弥勒菩萨摩诃萨即摄神力。入楼阁中弹指作声。告善财言。善男子起。法性如是。此是菩萨知诸法智因缘聚集所现之相。如是自性如幻如梦如影如像。悉不成就。尔时善财闻弹指声。从三昧起。弥勒告言。善男子。汝住菩萨不可思议自在解脱。受诸菩萨三昧喜乐。能见菩萨神力所持助道所流愿智所现种种上妙庄严宫殿。见菩萨行闻菩萨法知菩萨德了如来愿。善财白言。唯然圣者。是善知识加被忆念威神之力。圣者。此解脱门其名何等。弥勒告言。善男子。此解脱门名入三世一切境界不忘念智庄严藏。善男子。此解脱门中有不可说不可说解脱门。一生菩萨之所能得。善财问言。此庄严事何处去耶。弥勒答言。於来处去。曰从何处来。曰从菩萨智慧神力中来。依菩萨智慧神力而住。无有去处。亦无住处。非集非常。远离一切。善男子。如龙王降雨。不从身出不从心出无有积集而非不见。但以龙王心念力故霈然洪澍周徧天下。如是境界不可思议。善男子。彼庄严事亦复如是。不住於内亦不住外而非不见。但由菩萨威神之力汝善根力见如是事。善男子。譬如幻师作诸幻事。无所从来无所至去。虽无来去。以幻力故分明可见。彼庄严事亦复如是。无所从来亦无所去。虽无来去。然以惯习不可思议幻智力故。及由往昔大愿力故如是显现。善财童子言。大圣从何处来。弥勒言。善男子。诸菩萨无来无去如是而来。无行无住如是而来。无处无着。不没不生。不住不迁。不动不起。无恋无着。无业无报。无起无灭。不断不常如是而来。善男子。菩萨从大悲处来。为欲调伏诸众生故。从大慈处来。为欲救护诸众生故。从净戒处来随其所乐而受生故。从大愿处来往昔愿力之所持故。从神通处来於一切处随乐现故。从无动摇处来恒不舍离一切佛故。从无取舍处来不役身心使往来故。从智慧方便处来随顺一切诸众生故。从示现变化处来犹如影像而化现故。然善男子。汝问於我从何处来者。善男子。我从生处摩罗提国而来於此。善男子。彼有聚落名为房舍。有长者子名瞿波罗。为化其人令入佛法而住於彼。又为生处一切人民随所行化而为说法。亦为父母及诸眷属婆罗门等演说大乘令其趣入故住於彼而从彼来。善财童子言。圣者。何者是菩萨生处。答言。善男子。菩萨有十种生处。何者为十。善男子。菩提心是菩萨生处。生菩萨家故。深心是菩萨生处。生善知识家故。诸地是菩萨生处生波罗蜜家故。大愿是菩萨生处生妙行家故。大悲是菩萨生处生四摄家故。如理观察是菩萨生处生般若波罗蜜家故。大乘是菩萨生处生方便善巧家故。教化众生是菩萨生处生佛家故。智慧方便是菩萨生处生无生法忍家故。修行一切法是菩萨生处生过现未来一切如来家故。善男子。菩萨摩诃萨以般若波罗蜜为母。方便善巧为父。檀波罗蜜为乳母。尸波罗蜜为养母。忍波罗蜜为庄严具。勤波罗蜜为养育者。禅波罗蜜为浣濯人。善知识为教授师。一切菩提分为伴侣。一切善法为眷属。一切菩萨为兄弟。菩提心为家。如理修行为家法。诸地为家处。诸忍为家族。大愿为家教。满足诸行为顺家法。劝发大乘为绍家业。法水灌顶一生所系菩萨为王太子。成就菩提为能净家族。善男子。菩萨如是超凡夫地。入菩萨位。生如来家。住佛种性。能修诸行不断三宝。善能守护菩萨种族。净菩萨种。生处尊胜无诸过恶。一切世间天人魔梵沙门婆罗门恭敬赞叹。善男子。菩萨摩诃萨生於如是尊胜家已。知一切法如影像故。於诸世间无所恶贱。知一切法如变化故。於诸有趣无所染着。知一切法无有我故教化众生心无疲厌。以大慈悲为体性故摄受众生不觉劳苦。了达生死犹如梦故经一切劫而无怖畏。了知诸蕴皆如幻故示现受生而无疲厌。知诸界处同法界故於诸境界无所坏灭。知一切想如阳焰故入於诸趣不生倒惑。达一切法皆如幻故入魔境界不起染着。知法身故一切烦恼不能欺诳。得自在故於一切趣通达无碍。善男子。我身普生一切法界。等一切众生差别色相。等一切众生殊异言音。等一切众生种种名号。等一切众生所乐威仪随顺世间教化调伏。等一切清净众生示现受生。等一切事业凡夫众生所作。等一切众生想。等一切菩萨愿而现其身充满法界。善男子。我为化度与我往昔同修诸行今时退失菩提心者。亦为教化父母亲属。亦为教化诸婆罗门令其离於种族憍慢得生如来种性之中。而生於此阎浮提界摩罗提国拘咤聚落婆罗门家。善男子。我住於此大楼阁中。随诸众生心之所乐。种种方便教化调伏。善男子。我为随顺众生心故。我为成熟兜率天中同行天故。我为示现菩萨福智变化庄严超过一切诸欲界故。令其舍离诸欲乐故。令知有为皆无常故。令知诸天盛必衰故。为欲示现将降生时大智法门与一生菩萨共谈论故。为欲摄化诸同行故。为教化释迦如来所遣来者令如莲华悉开悟故。於此命终生兜率天。善男子。我愿满足成一切智得菩提时。汝及文殊俱得见我。善男子。汝当往诣文殊师利善知识所而问之言。菩萨云何学菩萨行。云何而入普贤行门。云何成就。云何广大。云何随顺。云何清净。云何圆满。善男子。彼当为汝分别演说。何以故。文殊师利所有大愿。非余无量百千亿那由他菩萨之所能有。善男子。文殊师利童子其行广大其愿无边。出生一切菩萨功德无有休息。善男子。文殊师利常为无量百千亿那由他诸佛母。常为无量百千亿那由他菩萨师。教化成就一切众生。名称普闻十方世界。常於一切诸佛众中为说法师。一切如来之所赞叹。住甚深智。能如实见一切诸法。通达一切解脱境界。究竟普贤所行诸行。善男子。文殊师利童子是汝善知识。令汝得生如来家。长养一切诸善根。发起一切助道法。值遇真实善知识。令汝修一切功德入一切愿网住一切大愿。为汝说一切菩萨秘密法。现一切菩萨难思行。与汝往昔同生同行。是故善男子。汝应往诣文殊之所莫生疲厌。文殊师利当为汝说一切功德。何以故。汝先所见诸善知识闻菩萨行入解脱门满足大愿。皆是文殊威神之力。文殊师利於一切处咸得究竟。时善财童子。顶礼其足绕无量匝。殷勤瞻仰。辞退而去。
　　尔时善财童子蒙弥勒赞菩提心已。乃指示云。汝可入此毗卢遮那庄严藏大楼阁中周遍观察。则能了知学菩萨行。尔时善财白言。唯愿大圣开楼阁门令我得入。以此楼阁即法界藏。善财因行已穷。故此求证入。尔时弥勒弹指出声。其门即开。然必须弥勒弹指者。要借缘加。乃能顿证。意在亡言故弹指耳。入已即闭者。以法界藏秘密妙门入无所入相。故入已还闭。善财乃见楼阁如虚空者。以显空如来藏称法界性广博包含无法不具故。然种种妙宝以为庄严者。表如来藏不空之体具有恒沙称性功德以为庄严故。故下见其楼阁下有二十二行经。具明阁中种种庄严。即明入法界藏所证境界。是为依报下见正报云。才始稽首即见自身遍在一切阁中。又见弥勒从初发心中间历劫修行所证法。及多生行菩萨行。随类摄生。在所生处种种说法。有三十八行经。明阁中见弥勒因行之事。此乃见弥勒一人正报。次或见诸菩萨入变化三昧下有十行余经。明见伴菩萨种种修行。即前无量眷属。次有二行半经。又见於中诸佛如来摄化之德。上乃阁中所含摄之境。次又复於彼庄严藏内诸楼阁中见一主阁。有十行经。明主阁中悉见三千世界百亿兜率天一一皆有弥勒八相成道乃至舍利分布之事。善财亦见自身於彼一一弥勒所众会道场闻法得益。忆念不忘。通达无碍。次下复闻一切诸楼阁内种种庄严内出种种音声说微妙法。一一庄严具有种种作用境界。有七十六行半经。委明阁中庄严作用境界。次下尔时善财得不忘失忆念不可思议自在境界诸庄严事。有四行经。总结显所见之相。次譬如有人於睡梦中见种种物。乃至一切庄严自在境界。有三十三行经。喻显所见之相。各有所以。文有十喻。各喻能见与所见之相各各不同。所以上自善财入阁以来至此。共一百八十六行经。通显阁中境界。总彰华严事事无碍法界。依报正报。重重重重无尽无尽之境。全经所诠四种法界十种玄门理观。具在此一阁之中。妙极於此。以善财入此法界故一生能圆旷劫之果。然其经文似粗而易见。其实法门不可思议微细难知。即前五位因果。皆归极於此。所谓入法界之究竟。然率归於如梦如幻。所谓生死涅盘皆如昨梦。无障碍法界缘起总不出一如幻三昧也。有志入法界者。於此当深观焉。然上阁中境界。乃善财入三昧中所见。既见是事已。尔时弥勒即摄神力。弹指作声。告善财言。善男子。起。法性如是。此是因缘聚集所现之相。如是自性。如幻如梦。如影如像。悉不成就。此示无障碍法界缘起之宗也。悉不成就者直指缘起之宗。由一真法界本无自性。以无自性故能随缘。然一切事法从缘无性。故事不成就。无性从缘。故理不成就。由各不成就。故事事从缘无障无碍。然此旨趣。经中随处皆显。独於此极位乃直指归宗。而以如幻如梦结之。尔时善财闻弹指声。从三昧起。弥勒告言。汝住此不可思议解脱。此乃印其善财亲证。善财推云。此是善知识加被威神之力。善财从三昧起。乃问弥勒。此解脱门名为何等。弥勒告言。此解脱门名入三世一切境界不忘念智庄严藏。以此是法界总相大解脱门。故其中有不可说不可说解脱。此正示法界之名也。然云一生菩萨之所得者。此指能住之人乃因位之极。足显此法门非三贤十圣可知也。次善财问曰。此上法界从何处来。此穷法界实际也。弥勒告言。从菩萨智慧神力中来。此显法界从缘起也。既云从缘而起。则无来无去。故云远离一切。故说龙王行雨喻。以显唯心所现。次说幻师幻事喻。以显从缘无性。示本无生。故结指云。以惯习幻智力如是显现。上明法界依报如幻。下善财因问弥勒从何处来。此问弥勒从何处来者。意谓解脱境界可许如幻。然能住之人岂如幻耶。故核正报之色相也。然弥勒据实以三种来处答之。初答云。无来无去不生不灭而来者。此约常住法身遍一切处。此不来而来。单约理也。次云从大悲处来等。此约报身从万行而来也。末后云。汝问我从何处者。乃说从生处摩罗提国而来。此约应身。随机示现所生之处为调伏众生故。意显弥勒万行已圆三身圆证也。善财因闻弥勒告以从生处来。即问何者是菩萨生处。弥勒即告以菩萨有十种生处。以菩提心为生佛家之本。十句皆上句为能生之行下句为所生之家。乃至究竟以一切法生一切如来家。此正指缘生报佛也。上明十种心为生佛家之正行。次下明缘生眷属。乃十波罗蜜为助行。故云以方便为父以般若为母。此为生报化二身之父母也。次菩萨如是超凡夫。地入菩萨位生如来家下有十二行经。校量显胜。谓生如来家最尊胜故。次我身普生一切法界等五行经。乃弥勒自示实报。已证法身。能随愿而现真身充满法界。次云我为化度往昔同愿故。住此楼阁。方便教化调伏众生。有五行经。明现生摩罗提国婆罗门家。乃应缘之身。次云我为随顺众生为成熟兜率天中同行天故。於此命终生兜率天有六行经。明当生兜率。为一生补处之身。开示同行菩萨令其悟入。故云释迦所遣来者如莲华开。是知弥勒将来出现。初会闻法者。皆我释迦末法弟子。凡弘法者皆生兜率受弥勒教。故将来作辅翼众耳。故后结云。我愿满足得菩提时汝及文殊皆得见我。是文殊乃过去已成之佛。弥勒当来现世之佛。善财又是弥勒未来之佛也。此已结会三圣。显法门已竟。乃指示后友。汝当往诣文殊师利善知识所。意在指示善财见文殊。当问入果海之法门。意表返照心源。为证入之要也。次何以故下。征释指见文殊之所以。意云文殊已见。何必又见耶。释意云。以彼德深广。宿缘重故。有十行半经。明德广缘深之所以。意谓善财向因文殊至此。得生如来家。皆仗大智之力。若欲究竟果海。非文殊之智不能妙契。此始本合一。故须往见也。故云。是故汝应往见。故云汝先所见诸善知识皆是文殊威神之力。今必一见。乃於一切处得究竟也。诫云勿生疲厌。善财闻教顶礼其足。殷勤瞻仰辞退而去。以弥勒行圆位极。故无谦推。
　　上摄德成因相竟。

　　大方广佛华严经纲要卷第七十九


　　大方广佛华严经纲要卷第八十

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈
  </div>
  <div class="pagination">
   <a href="华严纲_page71.html">
    上一页
   </a>
   <span>
    ...
   </span>
   <a href="华严纲_page67.html">
    67
   </a>
   <a href="华严纲_page68.html">
    68
   </a>
   <a href="华严纲_page69.html">
    69
   </a>
   <a href="华严纲_page70.html">
    70
   </a>
   <a href="华严纲_page71.html">
    71
   </a>
   <span class="current-page">
    72
   </span>
   <a href="华严纲_page73.html">
    73
   </a>
   <a href="华严纲_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
