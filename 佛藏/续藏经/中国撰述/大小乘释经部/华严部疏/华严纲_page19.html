<!DOCTYPE html>
<html>
<head>
    <meta charset="UTF-8">
    <title>华严纲 - 第 19 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 19 页/共 73 页</h1>
    <div class="content">
　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十回向品第二十五之六

　　佛子。菩萨摩诃萨。若见如来出兴於世开演正法。以大音声普告一切。如来出世如来出世。令诸众生得闻佛名舍离一切我慢戏论。复更劝导令速见佛。令忆念佛。令归向佛。令攀缘佛。令观察佛。令赞叹佛。复为广说佛难值遇。千万亿劫时乃一出。众生由此得见於佛。生清净信。踊跃欢喜尊重供养。复於佛所闻诸佛名。转更值遇无数诸佛。植诸善本修习增长。尔时无数百千万亿那由他众生。因见佛故。皆得清净究竟调伏。彼诸众生於菩萨所皆生最上善知识想。因菩萨故成就佛法。以无数劫所种善根普於世间施作佛事。佛子。菩萨摩诃萨开示众生令见佛时。以诸善根如是回向。所谓愿一切众生不待劝诱自往见佛。承事供养皆令欢喜。愿一切众生常乐见佛。心无废舍。愿一切众生常勤修习广大智慧。受持一切诸佛法藏。愿一切众生随所闻声皆悟佛法。於无量劫修菩萨行。愿一切众生安住正念。恒以智眼见佛出兴。愿一切众生不念异业。常忆见佛勤修十力。愿一切众生於一切处常见诸佛。了达如来徧空法界。愿一切众生皆得具足佛自在身。普於十方成道说法。愿一切众生遇善知识常闻佛法。於诸如来得不坏信。愿一切众生悉能称叹诸佛出兴。令其见者普得清净。是为菩萨摩诃萨叹佛出世善根回向。为令众生见一切佛供养承事於无上法究竟清净故。
　　第四十六叹佛出兴。如上大威光童子偈声普告等。初施行者即法施行。於中法施获益。初闻名离惑益。二见身起行益。三赞叹增敬益。四展转增长益。
　　佛子。菩萨摩诃萨舍於大地。或施诸佛造立精舍。或施菩萨及善知识随意所用。或施众僧以为住处。或施父母。或施别人。声闻独觉种种福田。乃至一切贫穷孤露及余四众。随意悉与令无所乏。或施造立如来塔庙。於如是等诸处之中悉为办具资生什物。令随意用无所恐惧。菩萨摩诃萨随何方所布施地时。以诸善根如是回向。所谓愿一切众生具足清净一切智地。悉到普贤众行彼岸。愿一切众生得总持地正念受持一切佛法。愿一切众生得住持力。常能守护一切佛教。愿一切众生得如地心。於诸众生意常清净无有恶念。愿一切众生持诸佛种。成就菩萨诸地次第无有断绝。愿一切众生普为一切作安隐处。悉令调伏住清净道。愿一切众生同诸如来利益世间。普使勤修安住佛力。愿一切众生普为世间之所爱乐。悉令安住无上佛乐。愿一切众生获善方便。住佛诸力无畏法中。愿一切众生得如地智。自在修行一切佛法。是为菩萨摩诃萨施大地时善根回向。为令众生皆得究竟一切如来清净地故。
　　第四十七施大地。言大地。但通相言耳。略列诸田中。实通一切。言别人者谓有资财人。非敬非悲故。言善知识要在益我。然所施之田有敬悲恩德四种之不同。疏有多释。今此中菩萨施心。悲智齐於虚空。事物穷乎法界。施田凡圣尽於十方。故三事性空深无底。三事殊特胜无比。三事广大徧无涯。三事相融俱无碍。回向行中十愿。初一果地。余九因地。
　　佛子。菩萨摩诃萨布施僮仆。供养一切诸佛菩萨真善知识。或施僧宝。或奉父母尊胜福田。或复给侍病苦众生。令无阙乏以存其命。或复施与贫穷孤露及余一切无瞻侍者。或为守护如来塔庙。或为书持诸佛正法。以百千亿那由他仆。使随时给施。其诸仆使皆聪慧善巧性自调顺。常勤精进无有懈惰。具质直心。安乐心。利益心。仁慈心。恭恪心。无怨恨心。无雠敌心。能随受者方俗所宜。於彼彼中作诸利益。又皆从菩萨净业所感。才能技艺。工巧算数。靡不通达。善能供侍悦可其心。菩萨尔时以诸善根如是回向。所谓愿一切众生得调顺心。一切佛所修习善根。愿一切众生随顺供养一切诸佛。於佛所说悉能听受。愿一切众生得佛摄受。常观如来更无余念。愿一切众生不坏佛种。勤修一切顺佛善根。愿一切众生常勤供养一切诸佛。无空过时。愿一切众生摄持一切诸佛妙义。言词清净游行无畏。愿一切众生常乐见佛心无厌足。於诸佛所不惜身命。愿一切众生得见诸佛。心无染着离世所依。愿一切众生但归於佛。永离一切邪归依处。愿一切众生随顺佛道。心常乐观无上佛法。是为菩萨摩诃萨施仆使时善根回向。为令众生远离尘垢净治佛地能现如来自在身故。
　　第四十八施僮仆。少美曰僮。以拟瞻侍。执守曰仆。以备劳役。然不放从良。而施与人。还令成仆者。以菩萨行海无善不修。若放从良有三义阙。一行海不具。二彼仆本愿不满。三佛果阙此应机之德。
　　佛子。菩萨摩诃萨以身布施诸来乞者。布施之时生谦下心。生如地心。生忍受众苦无变动心。生给侍众生不疲厌心。生於诸众生犹如慈母所有众善悉回与心。生於诸愚险极恶众生种种侵陵皆宽宥心。安住善根精勤给事。菩萨尔时悉以善根如是回向。所谓愿一切众生随其所须常无阙乏。修菩萨行恒不间断。不舍一切菩萨义利。善住菩萨所行之道。了达菩萨平等法性。得在如来种族之数。住真实语。持菩萨行。令诸世间得净佛法。深心信解证法究竟。令诸众生出生清净增上善根。住大功德具一切智。又以此善根。令一切众生常得供养一切诸佛。解一切法受持读诵。不忘不失不坏不散。心善调伏。不调令调。以寂静法而调习之。令彼众生於诸佛所住如是事。又以此善根令一切众生作第一塔。应受世间种种供养。令一切众生成最上福田。得佛智慧开悟一切。令一切众生作最上受者。普能饶益一切众生。令一切众生成最上福利。能使具足一切善根。令一切众生成第一好施处。能使获得无量福报。令一切众生於三界中皆得出离。令一切众生作第一导师。能为世间示如实道。令一切众生得妙总持具持一切诸佛正法。令一切众生证得无量第一法界。具足虚空无碍正道。是为菩萨摩诃萨施自己身善根回向。为令众生皆得应供无量智身故。
　　第四十九舍自身为仆。回向行中有二十愿。前十进善后十住持。
　　佛子。菩萨摩诃萨闻法喜悦生净信心。能以其身供养诸佛。欣乐信解无上法宝。於诸佛所生父母想。读诵受持无碍道法。普入无数那由他法大智慧宝诸善根门。心常忆念无量诸佛。入佛境界深远义理。能以如来微密梵音兴佛法云。雨佛法雨。勇猛自在能分别说一切智人第一之地。具足成就萨婆若乘。以无量百千亿那由他大法成满诸根。佛子。菩萨摩诃萨於诸佛所闻如是法。欢喜无量安住正法。自断疑惑亦令他断。心恒怡畅功德成满。善根具足。意恒相续利益众生。心常不匮。获最胜智成金刚藏。亲近诸佛净诸佛剎。常勤供养一切如来。菩萨尔时以诸善根如是回向。所谓愿一切众生皆得圆满最胜之身。一切诸佛之所摄受。愿一切众生常近诸佛依诸佛住。恒得觐仰未曾远离。愿一切众生皆得清净不坏之身。具足一切功德智慧。愿一切众生常勤供养一切诸佛。行无所得究竟梵行。愿一切众生得无我身离我我所。愿一切众生悉能分身徧十方剎。犹如影现而无来往。愿一切众生得自在身。普往十方无我无受。愿一切众生从佛身生。处在如来无上身家。愿一切众生得法力身。忍辱大力无能坏者。愿一切众生得无比身。成就如来清净法身。愿一切众生成就出世功德之身。生无所得清净法界。是为菩萨摩诃萨以身供佛善根回向。为令众生永住三世诸佛家故。
　　第五十闻法喜悦舍身供佛。施行者即财法二供。初行体。欣乐下自利行。能以下利他行。
　　佛子。菩萨摩诃萨以身布施一切众生。为欲普令成就善根忆念善根。菩萨摩诃萨自愿其身为大明灯。普能照耀一切众生。为众乐具。普能摄受一切众生。为妙法藏。普能任持一切众生。为净光明。普能开晓一切众生。为世光影。普令众生常得睹见。为善根因缘。普令众生常得值遇。为真善知识。令一切众生悉蒙教诱。为平坦道。令一切众生皆得履践。为无有上具足安乐。令一切众生离苦清净。为明净日。普作世间平等利益。菩萨尔时以诸善根如是回向。所谓愿一切众生常亲近佛入佛智地。愿一切众生得随顺智。住无上觉。愿一切众生常处佛会。意善调伏。愿一切众生所行有则。具佛威仪。愿一切众生悉得涅盘深解法义。愿一切众生具知足行。生如来家。愿一切众生舍无明欲住佛志乐。愿一切众生生胜善根坐菩提树。愿一切众生杀烦恼贼离怨害心。愿一切众生具足护持一切佛法。是为菩萨摩诃萨以身布施一切众生善根回向。为欲利益一切众生令得无上安隐处故。
　　第五十一以身布施一切众生行中。亦事法二行。后菩萨下别显中。若约事则身为日月光明河池泉井以施於物。以三种世间身得自在故。若约法则法灯照耀。法日利益等。回向行中。然施行以身就生。故愿翻众生以身近佛。
　　佛子。菩萨摩诃萨自以其身给侍诸佛。於诸佛所。念报重恩如父母想。於诸如来起深信乐。以清净心护佛菩提。住诸佛法离世间想。生如来家随顺诸佛。离魔境界。了达一切诸佛所行。成就一切诸佛法器。菩萨尔时以此善根如是回向。所谓愿一切众生得清净心。一切智宝而自庄严。愿一切众生住善调伏。远离一切诸不善业。愿一切众生得不可坏坚固眷属。普能摄受诸佛正法。愿一切众生为佛弟子。到於菩萨灌顶之地。愿一切众生常为诸佛之所摄受。永离一切不善之法。愿一切众生随顺诸佛。修行菩萨最胜之法。愿一切众生入佛境界。悉皆得授一切智记。愿一切众生与诸如来皆悉平等。一切佛法无不自在。愿一切众生悉为诸佛之所摄受。常能修习无取着业。愿一切众生常为诸佛第一侍者。一切佛所修智慧行。是为菩萨摩诃萨给侍诸佛善根回向。为欲证得诸佛菩提。为欲救护一切众生。为欲出离一切三界。为欲成就无损恼心。为得无量广大菩提。为欲成就照佛法智。为欲常蒙诸佛摄受。为得诸佛之所护持。为欲信解一切佛法。为欲成就与三世佛平等善根。为欲圆满无悔恨心证得一切诸佛法故。
　　第五十二施身给侍诸佛。行中亦有心持身持。
　　佛子。菩萨摩诃萨布施国土一切诸物。乃至王位悉亦能舍。於诸世事心得自在。无系无缚无所恋着。远离恶业。饶益众生。不着业果。不乐世法。不复贪染诸有生处。虽住世间非此处生。心不执着蕴界处法。於内外法心无依住。常不忘失诸菩萨行。未曾远离诸善知识。持诸菩萨广大行愿。常乐承事一切善友。菩萨尔时以此善根如是回向。所谓愿一切众生为大法王。於法自在到於彼岸。愿一切众生成佛法王。摧灭一切烦恼怨贼。愿一切众生住佛王位。得如来智开演佛法。愿一切众生住佛境界。能转无上自在法轮。愿一切众生生如来家於佛自在。护持佛种永使不绝。愿一切众生开示无量法王正法。成就无边诸大菩萨。愿一切众生住净法界为大法王。现佛出兴相继不断。愿一切众生於诸世界作智慧王。化导群生无时暂舍。愿一切众生普为法界虚空界等诸世界中一切众生作法施主。使其咸得住於大乘。愿一切众生得成具足众善之王。与三世佛善根齐等。是为菩萨摩诃萨布施王位善根回向。为欲令彼一切众生究竟住於安隐处故。
　　第五十三施国所有乃至王位行中初明事行。后於诸下明其心舍。弃万乘如脱履。何系缚哉。
　　佛子。菩萨摩诃萨见有人来乞王京都严丽大城及以关防所有输税。尽皆施与心无吝惜。专向菩提发大誓愿。住於大慈。行於大悲。志意欢悦利益众生。以广大智解了深法。安住诸法平等法性。发心为求一切智故。於自在法起深乐故。於自在智求证得故。净修一切诸功德故。住於坚固广大智故。广集一切诸善根故。修行一切佛法愿故。自然觉悟大智法故。安住菩提心无退故。修习一切菩萨行愿一切种智尽究竟故。而行布施。以此善根如是回向。所谓愿一切众生悉能严净无量剎土。奉施诸佛以为住处。愿一切众生常乐居止阿兰若处。寂静不动。愿一切众生永不依止王都聚落。心乐寂静永得究竟。愿一切众生永不乐着一切世间。於世语言常乐远离。愿一切众生得离贪心。施诸所有心无中悔。愿一切众生得出离心舍诸家业。愿一切众生得无吝心常行惠施。愿一切众生得不着心离居家法。愿一切众生得离众苦除灭一切灾横怖畏。愿一切众生严净十方一切世界。奉施诸佛。是为菩萨摩诃萨布施王都善根回向。为令众生悉能严净诸佛剎故。
　　第五十四施王都城。
　　佛子。菩萨摩诃萨所有一切内宫眷属妓侍众女。皆颜貌端正才能具足。谈笑歌舞悉皆巧妙。种种衣服种种华香。而以严身。见者欢喜情无厌足。如是宝女百千万亿那由他数。皆由菩萨善业所生。随意自在敬顺无失。尽以布施诸来乞者。而於其中无爱乐心。无顾恋心。无耽着心。无系缚心。无执取心。无贪染心。无分别心。无随逐心。无取相心。无乐欲心。菩萨尔时观诸善根。为欲令一切众生咸得出离故回向。得佛法喜故回向。於不坚固中而得坚固故回向。得金刚智不可坏心故回向。入佛道场故回向。到於彼岸故回向。得无上菩提心故回向。能以智慧了达诸法故回向。出生一切善根故回向。入三世诸佛家故回向。佛子。菩萨摩诃萨住如是法。生如来家。增长诸佛清净胜因。出生最胜一切智道。深入菩萨广大智业。灭除一切世间垢恼。常能供施功德福田。为诸众生宣说妙法。善巧安立令其修习诸清净行。常勤摄取一切善根。菩萨尔时以诸善根如是回向。所谓愿一切众生常得无量三昧眷属。菩萨胜定相续不断。愿一切众生常乐见佛。悉入诸佛庄严三昧。愿一切众生成就菩萨不思议定。自在游戏无量神通。愿一切众生入如实定得不坏心。愿一切众生尽获菩萨甚深三昧。於诸禅定而得自在。愿一切众生得解脱心。成就一切三昧眷属。愿一切众生种种三昧。皆得善巧。悉能摄取诸三昧相。愿一切众生得胜智三昧普能学习诸三昧门。愿一切众生得无碍三昧。入深禅定终不退失。愿一切众生得无着三昧。心恒正受不取二法。是为菩萨摩诃萨布施一切内宫眷属时善根回向。为欲令一切众生皆得不坏清净眷属故。为欲令一切众生皆得菩萨眷属故。为欲令一切众生悉得满足佛法故。为欲令一切众生满足一切智力故。为欲令一切众生证於无上智慧故。为欲令一切众生得於随顺眷属故。为欲令一切众生得同志行人共居故。为欲令一切众生具足一切福智故。为欲令一切众生成就清净善根故。为欲令一切众生得善和眷属故。为欲令一切众生成就如来清净法身故。为欲令一切众生成就次第如理辩才善说诸佛无尽法藏故。为欲令一切众生永舍一切世俗善根同修出世清净善根故。为欲令一切众生净业圆满成就一切清净法故。为欲令一切众生一切佛法皆悉现前以法光明普严故。
　　第五十五施内宫眷属。一女丽具德。二而於下施心清净。回向行中有二。初回向意。二正显回向。今初。以历事将终。文势稍展。此一段文贯於前后。晋经回向二字皆在句初。则是回向菩提意也。今经在句末。则是回向之意。初中文有十句。后佛子下重牒前意。生如来家下从后例牒。亦有十句。西域文势。多如此反腾前辞。正明回向中又有十愿。随一一愿具前十意。皆云三昧者。禅定轻安。身心柔软犹彼女故。故善财云。定女常供侍。
　　佛子。菩萨摩诃萨能以所爱妻子布施。犹如往昔须达拏太子现庄严王菩萨及余无量诸菩萨等。菩萨尔时乘萨婆若心。行一切施。净修菩萨布施之道。其心清净无有中悔。罄舍所珍求一切智。令诸众生净深志乐。成菩提行。观菩萨道。念佛菩提。住佛种性。菩萨摩诃萨成办如是布施心已。决定志求如来之身。自观己身系属一切不得自在。又以其身普摄众生。犹如宝洲。给施一切。未满足者令其满足。菩萨如是护念众生。欲令自身作第一塔。普使一切皆生欢喜。欲於世间生平等心。欲为众生作清凉池。欲与众生一切安乐。欲为众生作大施主。智慧自在。了知菩萨所行之行。而能如是大誓庄严趣一切智。愿成无上智慧福田。普念众生常随守护。而能成办自身利益。智慧光明普照於世。常勤忆念菩萨施心。恒乐观察如来境界。佛子。菩萨摩诃萨以无缚无着解脱心布施妻子。所集善根如是回向。所谓愿一切众生住佛菩提。起变化身周徧法界转不退轮。愿一切众生得无着身。愿力周行一切佛剎。愿一切众生舍爱憎心。断贪恚结。愿一切众生为诸佛子随佛所行。愿一切众生於诸佛所生自己心不可沮坏。愿一切众生常为佛子。从法化生。愿一切众生得究竟处。成就如来自在智慧。愿一切众生证佛菩提。永离烦恼。愿一切众生能具演说佛菩提道。常乐修行无上法施。愿一切众生得正定心。不为一切诸缘所坏。愿一切众生坐菩提树成最正觉。开示无量从法化生诸善男女。是为菩萨摩诃萨布施妻子善根回向。为令众生皆悉证得无碍解脱无着智故。
　　第五十六施妻子。二事合愿。标章引例。须达拏者此云善爱。或云好爱。彼有经说其事甚广。次菩萨尔时下明能施心。初自分。次成办下胜进所为。自观己身下观身不坚。况於妻子。次又以下修坚固二利之行。次佛子下回向行中有十一愿。初一依於施心欲令普徧故。次二依妻立愿。次三及后一。依子立愿。生自己心者如己骨肉等故。
　　佛子。菩萨摩诃萨庄严舍宅及诸资具。随有乞求一切施与。行布施法於家无着。远离一切居家觉观。厌恶家业资生之具。不贪不味心无系着。知家易坏心恒厌舍。都於其中无所爱乐。但欲出家修菩萨行。以诸佛法而自庄严。一切悉舍心无中悔。常为诸佛之所赞叹。舍宅财物随处所有悉以惠施。心无恋着。见有乞求心生喜庆。菩萨尔时以此善根如是回向。所谓愿一切众生舍离妻子。成就出家第一之乐。愿一切众生解脱家缚入於非家。诸佛法中修行梵行。愿一切众生舍离坚垢。乐一切施心无退转。愿一切众生永离家法。少欲知足无所藏积。愿一切众生出世俗家住如来家。愿一切众生得无碍法。灭除一切障碍之道。愿一切众生离家属爱。虽现居家心无所着。愿一切众生善能化诱。不离家法说佛智慧。愿一切众生身现在家。心常随顺佛智而住。愿一切众生在居家地住於佛地。普令无量无边众生发欢喜心。是为菩萨摩诃萨布施舍宅时善根回向。为令众生成就菩萨种种行愿神通智故。
　　第五十七施舍宅。
　　佛子。菩萨摩诃萨布施种种园林台榭游戏快乐庄严之处。作是念言。我当为一切众生作好园林。我当为一切众生示现法乐。我当施一切众生欢喜之意。我当示一切众生无边喜乐。我当为一切众生开净法门。我当令一切众生发欢喜心。我当令一切众生得佛菩提。我当令一切众生成满大愿。我当於一切众生犹如慈父。我当令一切众生智慧观察。我当施一切众生资生之具。我当於一切众生犹如慈母生长一切善根大愿。佛子。菩萨摩诃萨如是修行诸善根时。於恶众生不生疲厌。亦不误起弃舍之心。设满世间一切众生悉不知恩。菩萨於彼初无嫌恨。不生一念求反报心。但欲灭其无量苦恼。於诸世间心如虚空无所染着。普观诸法真实之相。发大誓愿灭众生苦。永不厌舍大乘志愿。灭一切见。修诸菩萨平等行愿。佛子。菩萨摩诃萨如是观察已。摄诸善根悉以回向。所谓愿一切众生念念滋生无量善法。成就无上园林之心。愿一切众生得不动法。见一切佛皆令欢喜。愿一切众生乐法园苑。得诸佛剎园苑妙乐。愿一切众生得净妙心。常见如来神足园林。愿一切众生得佛戏乐。常善游戏智慧境界。愿一切众生得游戏乐。普诣佛剎道场众会。愿一切众生成就菩萨解脱游戏。尽未来劫行菩萨行心无疲倦。愿一切众生见一切佛充满法界。发广大心住佛园林。愿一切众生悉能徧往一切佛剎一一剎中供养诸佛。愿一切众生得善欲心。清净庄严一切佛剎。是为菩萨摩诃萨布施一切园林台榭善根回向。为令众生见一切佛游戏一切佛园林故。
　　第五十八施园林等。先标起念。次佛子下离过成德。
　　佛子。菩萨摩诃萨作百千亿那由他无量无数广大施会。一切清净诸佛印可。终不损恼於一众生。普令众生远离众恶。净三业道成就智慧。开置无量百千亿那由他阿僧劫清净境界。积集无量百千亿那由他阿僧祇资生妙物。发甚难得菩提之心行无限施。令诸众生住清净道。初中后善生净信解。随百千亿无量众生心之所乐悉令欢喜。以大慈悲救护一切。承事供养三世诸佛。为欲成就一切佛种。修行布施心无中悔。增长信根成满胜行。念念增进檀波罗蜜。菩萨尔时以诸善根如是回向。所谓愿一切众生发大乘心。悉得成就摩诃衍施。愿一切众生皆悉能行大会施。尽施。善施。最胜施。无上施。最无上施。无等等施。超诸世间施。一切诸佛所称叹施。愿一切众生作第一施主。於诸恶趣勉济众生。皆令得入无碍智道。修平等愿如实善根。得无差别证自境智。愿一切众生安住寂静诸禅定智。入不死道究竟一切神通智慧。勇猛精进具足诸地庄严佛法。到於彼岸永不退转。愿一切众生设大施会终不疲厌。给济众生无有休息。究竟无上一切种智。愿一切众生恒勤种植一切善根。到於无量功德彼岸。愿一切众生常蒙诸佛之所称叹。普为世间作大施主。功德具足充满法界。徧照十方施无上乐。愿一切众生设大施会广集善根。等摄众生到於彼岸。愿一切众生成最胜施。普令众生住第一乘。愿一切众生为应时施。永离非时大施究竟。愿一切众生成就善施。到佛丈夫大施彼岸。愿一切众生究竟常行大庄严施。尽以一切诸佛为师。悉皆亲近兴大供养。愿一切众生住清净施。集等法界无量福德到於彼岸。愿一切众生於诸世间为大施主。誓度群品住如来地。是为菩萨摩诃萨设大施会善根回向。为令众生行无上施。究竟佛施。成就善施。不可坏施。供诸佛施。无恚恨施。救众生施。成一切智施。常见诸佛施。善精进施。成就一切菩萨功德诸佛智慧广大施故。
　　第五十九设大施会。次一切下离过成德。择薪而爨。滤水而用。不强乞求。名不恼众生。今多反此。岂成大益。开置下略示仪式。发甚难得下显施所依心。成波罗蜜。回向行中有十五愿。
　　佛子。菩萨摩诃萨布施一切资生之物。心无贪惜不求果报。於世富乐无所希望。离妄想心善思惟法。为欲利益一切众生。审观一切诸法实性。随诸众生种种不同。所用所求各各差别。成办无量资生之具。所有严饰悉皆妙好。行无边施。行一切施。尽内外施。行此施时增志乐力。获大功德成就心宝。常能守护一切众生。皆令发生殊胜志愿。初未曾有求反报心。所有善根等三世佛。悉以圆满一切种智。佛子。菩萨摩诃萨以此布施所有善根回向众生。愿一切众生清净调伏。愿一切众生灭除烦恼。严净一切诸佛剎土。愿一切众生以清净心於一念中周徧法界。愿一切众生智慧充满虚空法界。愿一切众生得一切智。普入三世调伏众生。於一切时常转清净不退法轮。愿一切众生具一切智。善能示现神通方便饶益众生。愿一切众生悉能悟入诸佛菩提。尽未来劫於十方世界常说正法曾无休息。令诸众生普能闻知。愿一切众生於无量劫修菩萨行。悉得圆满。愿一切众生於一切世界。若染若净。若小若大。若粗若细。若覆若仰。或一庄严。或种种庄严。所可演说。在世界数诸世界中修菩萨行靡不周徧。愿一切众生於念念中常作三世一切佛事。教化众生向一切智。
　　第六十施资具。以别说诸门不可尽故。末后总说一切资具。文但有二。一施行。二回向行。以邻后都结。故阙后二。今初有四。初施时离过。以离妄想心等故。二善思惟下辨施所依。三随诸众生下正明施行。四行此下显所成德。后回向行中有十愿。以资生多种。愿亦类别。一施洗涤资具愿。二施扫拭资具愿。又资具总明。故愿亦总发未必别配。
　　佛子。菩萨摩诃萨随诸众生一切所须。以如是等阿僧祇物而为给施。为令佛法相续不断。大悲普救一切众生。安住大慈修菩萨行。於佛教诲终无违犯。以巧方便修行众善。不断一切诸佛种性。随求悉与而无患厌。一切悉舍未曾中悔。常勤回向一切智道。时十方国土种种形类。种种趣生。种种福田。皆来集会。至菩萨所种种求索。菩萨见已普见摄受。心生欢喜如见善友。大悲哀愍思满其愿。舍心增长无有休息亦不疲厌。随其所求悉令满足离贫穷苦。时诸乞者心大欣庆。转更称传赞扬其德。美声遐布悉来归往。菩萨见已欢喜无量。假使百千亿那由他劫受帝释乐。无数劫受夜摩天乐。无量劫受兜率陀天乐。无边劫受善变化天乐。无等劫受他化自在天乐。不可数劫受梵王乐。不可称劫受转轮王王三千乐。不可思劫受徧净天乐。不可说劫受净居天乐。悉不能及。菩萨摩诃萨见乞者来欢喜爱乐。欣庆踊跃信心增长志乐清净。诸根调顺。信解成满。乃至增进诸佛菩提。佛子。菩萨摩诃萨以此善根。为欲利益一切众生故回向。为欲安乐一切众生故回向。为令一切众生得大义利故回向。为令一切众生悉得清净故回向。为令一切众生悉求菩提故回向。为令一切众生悉得平等故回向。为令一切众生悉得贤善心故回向。为令一切众生悉入摩诃衍故回向。为令一切众生悉得贤善智慧故回向。为令一切众生悉具普贤菩萨行愿满十力乘现成正觉故回向。
　　第三随诸众生下总结多门善根回向。别不可尽故此总明。文中二。先结善根。即前施行。后佛子下结回向。今初有二节。一结所施物。谓菩萨所施不止六十。故等以僧祇。次为令佛法下结施所为。以初贯后即是所为。若依大悲等即是所依。然所为即通自他所依则自心所住。三时十方下结能施心。於中有四。初对多田生喜离过。二时诸乞者下明其田弥多其喜弥广。三假使下校量显广。略举十王所受之乐不及菩萨喜乐之心。四菩萨见乞者下结喜广深。何等菩萨见乞生喜。谓施行熟故。施障尽故。二佛子菩萨摩诃萨以此善根下结前回向。今但结其回向所为。则显前来别别回向不出於此。
　　上来通显随相行竟。
　　下离相。
　　佛子。菩萨摩诃萨以诸善根如是回向时。身口意业皆悉解脱。无着无系。无众生想。无命者想。无补伽罗想。无人想。无童子想。无生者想。无作者想。无受者想。无有想。无无想。无今世后世想。无死此生彼想。无常想。无无常想。无三有想。无无三有想。非想。非非想。如是非缚回向。非缚解回向。非业回向。非业报回向。非分别回向。非无分别回向。非思回向。非思已回向。非心回向。非无心回向。佛子。菩萨摩诃萨如是回向时。不着内。不着外。不着能缘。不着所缘。不着因。不着果。不着法。不着非法。不着思。不着非思。不着色。不着色生。不着色灭。不着受想行识。不着受想行识生。不着受想行识灭。佛子。菩萨摩诃萨若能於此诸法不着。则不缚色。不缚色生。不缚色灭。不缚受想行识。不缚受想行识生。不缚受想行识灭。若能於此诸法不缚。则亦於诸法不解。何以故。无有少法若现生若已生若当生。无法可取。无法可着。一切诸法自相如是。无有自性。自性相离。非一非二。非多非无量。非小非大。非狭非广。非深非浅。非寂静非戏论。非处非非处。非法非非法。非体非非体。非有非非有。菩萨如是观察诸法则为非法。於言语中随世建立非法为法。不断诸业道。不舍菩萨行。求一切智终无退转。了知一切业缘如梦。音声如响。众生如影。诸法如幻。而亦不坏因缘业力。了知诸业其用广大。解一切法皆无所作。行无作道未尝暂废。
　　大文第二佛子菩萨摩诃萨以诸善根如是回向时下离相回向。即向实际行称涅盘。此彰行深。前障行广深广同时。言不并耳。先正明离相。后如是观察下不碍随相。初总标解脱是总。不着於解。不系於缚。是真解脱。次别显中二。初内绝相念故无缚解。后佛子下触境离染故无缚解。初中无众生想等先绝我想。次无有想下绝其法想。次如是非缚下显行成。次菩萨摩诃萨如是回向时下第二触境无染。故无缚解。於中云不着内外等。初明无着。即明界处空。次云不着色等。显不着五蕴。次佛子若能如此下明不缚蕴。如是则已遣三科矣。次若能於此下明其不解。若本无缚其谁求解。离缚取解。未免於缚。故复遣之。遣至无遣傥然无寄。理自玄会矣。次何以故下征释离相之所以。先征意云设我假立法体不无。今无念着。其故何耶。下释意云法性尔故。谓诸法性本自无生。自相如是。故自性相离。次云非一非二下别彰所离。谓上但云离。为离何相。谓一二等。文有十对。次菩萨如是观察下明不碍随相者。以凡情封执。触言生滞。闻於离相则谓乖前随相之言。失於业果菩提之行。故此略而会之。
　　佛子。此菩萨摩诃萨住一切智。若处非处普皆回向一切智性。於一切处皆悉回向无有退转。以何义故说名回向。永度世间至於彼岸故名回向。永出诸蕴至於彼岸故名回向。度言语道至於彼岸故名回向。离种种想至於彼岸故名回向。永断身见至於彼岸故名回向。永离依处至於彼岸故名回向。永绝所作至於彼岸故名回向。永出诸有至於彼岸故名回向。永舍诸取至於彼岸故名回向。永出世法至於彼岸故名回向。佛子。菩萨摩诃萨如是回向时。则为随顺佛住。随顺法住。随顺智住。随顺菩提住。随顺义住。随顺回向住。随顺境界住。随顺行住。随顺真实住。随顺清净住。佛子。菩萨摩诃萨如是回向。则为了达一切诸法。则为承事一切诸佛。无有一佛而不承事。无有一法而不供养。无有一法而可灭坏。无有一法而可乖违。无有一物而可贪着。无有一法而可厌离。不见内外一切诸法有少灭坏。违因缘道。法力具足无有休息。佛子。是为菩萨摩诃萨第六随顺坚固一切善根回向。
　　大文第三此菩萨下释回向名。初总释。初住一切智。是自善根。由此能成下诸义故。若处已下释平等随顺义。次别释中。以何义故说名回向。下假以征起释回向义。次佛子菩萨如是回向时下释随顺义。意谓但能如是离相回向。自然随顺佛法智等。以佛法等实为体故。三佛子如是回向下释坚固一切善根义。亦合征云实际非相何名坚固。实际无差何名一切。此释意云如是离相回向方名坚固。以凡是有相皆可破坏。故但能离相自成诸善。诸善皆以实际而为体故。下佛子是为菩萨摩诃萨第六随顺坚固一切善根回向。依释结名。
　　上位行竟。
　　下位果。
　　菩萨摩诃萨住此回向时。常为诸佛之所护念。坚固不退入深法性。修一切智。随顺法义。随顺法性。随顺一切坚固善根。随顺一切圆满大愿。具足随顺坚固之法。一切金刚所不能坏。於诸法中而得自在。
　　第二大文住此回向时明位果。随离无二。招斯十果。
　　尔时金刚幢菩萨。观察十方。观察众会。观察法界已。入於字句甚深之义。修习无量广大之心。以大悲心普覆世间。长去来今佛种性心。入於一切诸佛功德。成就诸佛自在力身。观诸众生心之所乐。随其善根所可成熟。依法性身为现色身。承佛神力而说颂言。
　　菩萨现身作国王　　於世位中最无等　　福德威光胜一切　　普为群萌兴利益　　其心清净无染着　　於世自在咸遵敬　　弘宣正法以训人　　普使众生获安隐　　现生贵族升王位　　常依正教转法轮　　禀性仁慈无毒虐　　十方敬仰皆从化　　智慧分别常明了　　色相才能皆具足　　临驭率土靡不从　　摧伏魔军悉令尽　　坚持净戒无违犯　　决志堪忍不动摇　　永愿蠲除忿恚心　　常乐修行诸佛法　　饮食香鬘及衣服　　车骑床褥座与灯　　菩萨悉以给济人　　并及所余无量种　　为利益故而行施　　令其开发广大心　　於尊胜处及所余　　意皆清净生欢喜　　菩萨一切皆周给　　内外所有悉能舍　　必使其心永清净　　不令暂尔生狭劣　　或施於头或施眼　　或施於手或施足　　皮肉骨髓及余物　　一切皆舍心无吝　　菩萨身居大王位　　种族豪贵人中尊　　开口出舌施群生　　其心欢喜无忧恋　　以彼施舌诸功德　　回向一切诸众生　　普愿藉此胜因缘　　悉得如来广长舌　　或施妻子及王位　　或施其身作僮仆　　其心清净常欢喜　　如是一切无忧悔　　随所乐求咸施与　　应时给济无疲厌　　一切所有皆能散　　诸来求者皆满足　　为闻法故施其身　　修诸苦行求菩提　　复为众生舍一切　　求无上智不退转　　以於佛所闻正法　　自舍其身充给侍　　为欲普救於群生　　发生无量欢喜心　　彼见世尊大导师　　能以慈心广饶益　　是时踊跃生欢喜　　听受如来深法味　　菩萨所有诸善根　　悉以回向诸众生　　普皆救护无有余　　永使解脱常安乐　　菩萨所有诸眷属　　色相端严能辩慧　　华鬘衣服及涂香　　种种庄严皆具足　　此诸眷属甚希有　　菩萨一切皆能施　　专求正觉度群生　　如是之心无暂舍　　菩萨如是谛思惟　　备行种种广大业　　悉以回向诸含识　　而不生於取着心　　菩萨舍彼大王位　　及以国土诸城邑　　宫殿楼阁与园林　　僮仆侍卫皆无吝　　彼於无量百千劫　　处处周行而施与　　因以教导诸群生　　悉以超升无上岸　　无量品类各差别　　十方世界来萃止　　菩萨见已心欣庆　　随其所乏令满足　　如三世佛所回向　　菩萨亦修如是业　　调御人尊之所行　　悉皆随学到彼岸　　菩萨观察一切法　　谁为能入此法者　　云何为入何所入　　如是布施心无住　　菩萨回向善巧智　　菩萨回向方便法　　菩萨回向真实义　　於其法中无所着　　心不分别一切业　　亦不染着於业果　　知菩提性从缘起　　入深法界无违逆　　不於身中而有业　　亦不依止於心住　　智慧了知无业性　　以因缘故业不失　　心不妄取过去法　　亦不贪着未来事　　不於现在有所住　　了达三世悉空寂　　菩萨已到色彼岸　　受想行识亦如是　　超出世间生死流　　其心谦下常清净　　谛观五蕴十八界　　十二种处及己身　　於此一一求菩提　　体性毕竟不可得　　不取诸法常住相　　於断灭相亦不着　　法性非有亦非无　　业理次第终无尽　　不於诸法有所住　　不於众生及菩提　　十方国土三世中　　毕竟求之无可得　　若能如是观诸法　　则如诸佛之所解　　虽求其性不可得　　菩萨所行亦不虚　　菩萨了法从缘有　　不违一切所行道　　开示解说诸业迹　　欲使众生悉清净　　是为智者所行道　　一切如来之所说　　随顺思惟入正义　　自然觉悟成菩提　　诸法无生亦无灭　　亦复无来无有去　　不於此死而生彼　　是人悟解诸佛法　　了达诸法真实性　　而於法性无分别　　知法无性无分别　　此人善入诸佛智　　法性徧在一切处　　一切众生及国土　　三世悉在无有余　　亦无形相而可得　　一切诸佛所觉了　　悉皆摄取无有余　　虽说三世一切法　　如是等法悉非有　　如诸法相徧一切　　菩萨回向亦复然　　如是回向诸众生　　常於世间无退转
　　第二应颂。先说因缘。后正说偈。颂有四十一偈。初五偈颂所依身。次饮食下三十偈半颂依身起行。后随顺下有五偈半。颂释名中随顺等义。兼颂位果。

　　大方广佛华严经纲要卷第二十八


　　大方广佛华严经纲要卷第二十九

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十回向品第二十五之七

　　佛子。云何为菩萨摩诃萨等随顺一切众生回向。
　　第七等随一切众生回向。长行亦二。先位行。后位果。初中牒起释名者。谓以善根等心顺益故。等即平等。通於能所。所顺众生无相平等。能随顺心智照平等。此从回向受名。等即随顺。故本业云以观察善恶父母无二相。一合相故。名随顺观察一切众生回向。有云善恶即冤亲。此二平等。俱生法身皆名父母。善父母者方便般若也。恶父母者无明贪爱也。不灭痴爱起於明脱。故无二相。智契无二名一合相。
　　佛子。此菩萨摩诃萨随所积集一切善根。所谓小善根。大善根。广善根。多善根。无量善根。种种善根。微尘数善根。阿僧祇善根。无边际善根。不可思善根。不可量善根。佛境界善根。法境界善根。僧境界善根。善知识境界善根。一切众生境界善根。方便善巧境界善根。修诸善心境界善根。内境界善根。外境界善根。无边助道法境界善根。勤修一切舍善根。立胜志究竟持净戒善根。一切舍无不受堪忍善根。常精进心无退善根。以大方便入无量三昧善根。以智慧善观察善根。知一切众生心行差别善根。集无边功德善根。勤修习菩萨业行善根。普覆育一切世间善根。佛子。菩萨摩诃萨於此善根修行安住。趣入摄受。积集办具悟解心净。开示发起时。得堪忍心闭恶趣门。善摄诸根威仪具足。远离颠倒正行圆满。堪为一切诸佛法器。能作众生福德良田。为佛所念。长佛善根。住诸佛愿。行诸佛业。心得自在等三世佛。趣佛道场入如来力。具佛色相超诸世间。不乐生天。不贪富乐。不着诸行。一切善根悉以回向。为诸众生功德之藏。住究竟道普覆一切。於虚妄道中拔出众生。令其安住一切善法。徧诸境界无断无尽。开一切智菩提之门。建立智幢严净大道。普能示现一切世间令除垢染。心善调伏生如来家。净佛种性功德具足。作大福田为世所依。安立众生咸令清净。常勤修习一切善根。
　　第二广释中大文分二。先明回向。后佛子菩萨摩诃萨修行如是回向之时下辨所成益。初中亦二。先辨所回善根。后佛子菩萨摩诃萨以净志下摄将回向。前所回中复二。先正修善根。后佛子菩萨摩诃萨於此善下因修成德。亦可前是体后明行用。前中有三十一句。分为三段。初随所积集下十一句明善根分齐。次佛境界善根下十句明善所依缘。后勤修一切舍善根下十句明善根体性。前十一一该后二十。思之自显。次明因修成德。初佛子菩萨摩诃萨於此善根下先牒已修。文有十句。次得堪忍下五行经正显成德。中先明自利德。文有十对。次为诸众生功德之藏下五行余经。明利他德。
　　佛子。菩萨摩诃萨心净志愿菩提心力。修诸善根时。作是念言。此诸善根是菩提心之所积集。是菩提心之所思惟。是菩提心之所发起。是菩提心之所志乐。是菩提心之所增益。皆为怜愍一切众生。皆为趣求一切种智。皆为成就如来十力。作是念时善根增进永不退转。佛子。菩萨摩诃萨复作是念。愿我以此善根果报尽未来劫修菩萨行。悉以专施一切众生。悉以回向一切众生普徧无余。愿令阿僧祇世界珍宝充满。阿僧祇世界衣服充满。阿僧祗世界妙香充满。阿僧祇世界庄严具充满。阿僧祇世界无量摩尼宝充满。阿僧祇世界妙华充满。阿僧祇世界上味充满。阿僧祇世界财货充满。阿僧祇世界床座充满。盖以宝帐。敷以妙衣。阿僧祇世界种种庄严宝冠充满。假使一人尽未来劫常来求索。以此等物而惠施之。未曾厌倦而有休息。如於一人於一切众生悉亦如是。佛子。菩萨摩诃萨如是施时无虚伪心。无希望心。无名誉心。无中悔心。无热恼心。但发专求一切智道心。一切悉舍心。哀愍众生心。教化成熟心。皆令安住一切智智心。佛子。菩萨摩诃萨以诸善根如是回向。尽未来劫常行惠施。住一切智智心。佛子。菩萨摩诃萨复作是念。我为一众生故。欲令阿僧祇世界宝象充满。七支具足。性极调顺。上立金幢。金网弥覆。种种妙宝而为庄严。以用布施。愿令阿僧祇世界宝马充满。如龙马王。种种众宝庄严之具而严饰之持用布施。愿令阿僧祇世界妓女充满悉能敷奏种种妙音持用布施。愿令阿僧祇世界男女充满持用布施。愿令阿僧祇世界己身充满发菩提心而用布施。愿令阿僧祇世界己头充满。起不放逸心而用布施。愿令阿僧祇世界己眼充满而用布施。愿令阿僧祇世界己身血肉及以骨髓。充满其中心无顾恋持用布施。愿令阿僧祇世界自在王位充满其中持用布施。愿令阿僧祇世界奴仆作使充满其中持用布施。菩萨摩诃萨以如是等种种诸物。尽未来劫安住广大一切施心施一众生。如一众生。尽众生界一切众生皆如是施。佛子。菩萨摩诃萨於一世界尽未来劫修菩萨行。以是等物施一众生。如是给施一切众生皆令满足。如於一世界。於尽虚空徧法界一切世界中悉亦如是。大悲普覆终无间息。普加哀愍。随其所须供给供养。不令施行遇缘而息乃至不於一弹指顷生疲倦心。佛子。菩萨摩诃萨如是施时生於此心。所谓无着心。无缚心。解脱心。大力心。甚深心。善摄心。无执心。无寿者心。善调伏心。不散乱心。不妄计心。具种种宝性心。不求果报心。了达一切法心。住大回向心。善决诸义心。令一切众生住无上智心。生大法光明心。入一切智智心。
　　第二摄将回向中初五行经。明念修善根本因法应回向。次将回向中大文分三。初向众生及向菩提。后佛子菩萨摩诃萨如是回向时不着业下明向实际。三佛子菩萨摩诃萨以此善根普施世间下总结三种回向。初中回己善愿成资具以施众生。经云佛子菩萨摩诃萨复作是念。愿我以此善根下两行余经。先总显要期。次彰施行。先愿成外施。文有四段。初云愿令阿僧祇世界珍宝下五行余经。显广大施。各僧祇故。次云假使一人尽未来劫下两行经。辩施无限。长时多田随求无厌故。三佛子如是施时下三行经。明施殊胜。离过顺理故。四云佛子菩萨摩诃萨以诸善根下一行余经。结成二行。谓由回向行以成施行。
　　上成外施。下文愿成内施。文有四段。初佛子菩萨摩诃萨复作是念下有十二行经。明对一田。显施广大。谓一切众生即施多事。各僧祇故。二菩萨以如是等下以一例余。彰施无限。三佛子菩萨於一世界下举处例处。总收其义。有六无限。一物。二时。三心。四田。五施。六处。大悲下结成所作。该六无限。四佛子菩萨如是施时下五行经。显施殊胜离过成德。有二十心。初一牒前起后。次所为下正显。一十九心具七殊胜檀度行成。谓初六心即巧便殊胜。次五心即清净殊胜。次有三心即安住殊胜。次有二心即回向殊胜。次有一心。即意乐殊胜。谓悲愍一切故。后之二心即依止殊胜。依菩提心故。
　　上回己善愿成资具已竟。
　　下文第二回此令众具足财法。
　　佛子。菩萨摩诃萨以所集善根於念念中如是回向。所谓愿一切众生财宝丰足无所延少。愿一切众生成就无尽大功德藏。愿一切众生具足一切安隐快乐。愿一切众生增长菩萨摩诃萨业。愿一切众生成满无量第一胜法。愿一切众生得不退转一切智乘。愿一切众生普见十方一切诸佛。愿一切众生永离世间诸惑尘垢。愿一切众生皆得清净平等之心。愿一切众生离诸难处得一切智。佛子。菩萨摩诃萨如是回向时发欢喜心。为令一切众生得利益安乐故。为令一切众生得平等心故。为令一切众生住能舍心故。为令一切众生住一切施心故。为令一切众生住欢喜施心故。为令一切众生住永离贫穷施心故。为令一切众生住一切财宝施心故。为令一切众生住无数财宝施心故。为令一切众生住普施无量施一切施心故。为令一切众生住尽未来劫无断施心故。为令一切众生住一切悉舍无悔无恼施心故。为令一切众生住悉舍一切资生之物施心故。为令一切众生住随顺施心故。为令一切众生住摄取施心故。为令一切众生住广大施心故。为令一切众生住舍无量庄严具供养施心故。为令一切众生住无着施心故。为令一切众生住平等施心故。为令一切众生住如金刚极大力施心故。为令一切众生住如日光明施心故。为令一切众生住摄如来智施心故。为令一切众生善根眷属具足故。为令一切众生善根智慧常现在前故。为令一切众生得不可坏净心圆满故。为令一切众生成就最胜清净善根故。为令一切众生於烦恼睡眠中得觉悟故。为令一切众生灭除一切诸疑惑故。为令一切众生得平等智慧净功德故。为令一切众生功德圆满无能坏者故。为令一切众生具足清净不动三昧故。为令一切众生住不可坏一切智智故。为令一切众生成满菩萨无量清净神通行故。为令一切众生修集无着善根故。为令一切众生念去来今一切诸佛心清净故。为令一切众生出生清净胜善根故。为令一切众生灭除一切处所作业障道法故。为令一切众生具足无碍清净平等功德法故。为令一切众生以广大心常念诸佛无懈废故。为令一切众生常近诸佛勤供养故。为令一切众生广开一切诸善根门普能圆满白净法故。为令一切众生无量心广大心最胜心悉清净故。为令一切众生成就清净等施心故。为令一切众生奉持诸佛尸波罗蜜等清净故。为令一切众生得大堪忍波罗蜜故。为令一切众生住精进波罗蜜常无懈故。为令一切众生住无量定能起种种神通智故。为令一切众生得知一切法无体性般若波罗蜜故。为令一切众生圆满无边净法界故。为令一切众生成满一切神通清净善根故。为令一切众生住平等行积集善法悉圆满故。为令一切众生善入一切诸佛境界悉周徧故。为令一切众生身口意业普清净故。为令一切众生善业果报普清净故。为令一切众生了达诸法普清净故。为令一切众生了达实义普清净故。为令一切众生修诸胜行普清净故。为令一切众生成就一切菩萨大愿普清净故。为令一切众生证得一切功德智慧普清净故。为令一切众生成就一切同体善根回向出生一切智乘普圆满故。为令一切众生严净一切诸佛国土普圆满故。为令一切众生见一切佛而无所着普圆满故。为令一切众生具诸相好功德庄严普圆满故。为令一切众生得六十种音声发言诚谛皆可信受百千种法而以庄严如来无碍功德妙音悉圆满故。为令一切众生成就十力庄严无碍平等心故。为令一切众生得一切佛无尽法明一切辩才普圆满故。为令一切众生得无上无畏人中之雄师子吼故。为令一切众生得一切智转不退转无尽法轮故。为令一切众生了一切法开示演说普圆满故。为令一切众生以时修习清净善法普圆满故。为令一切众生成就导师无上法宝等清净故。为令一切众生於一庄严无量庄严大庄严诸佛庄严普圆满故。为令一切众生等入三世所有境界悉周徧故。为令一切众生悉能往诣一切佛剎听受正法无不徧故。为令一切众生智慧利益为世所宗与佛等故。为令一切众生以一切智知一切法普圆满故。为令一切众生行不动业得无碍果普圆满故。为令一切众生所有诸根咸得神通能知一切众生根故。为令一切众生得无差别平等智慧於一相法普清净故。为令一切众生与理无违一切善根悉具足故。为令一切众生於一切菩萨自在神通悉明达故。为令一切众生得一切佛无尽功德。若福若智悉平等故。为令一切众生发菩提心解一切法平等一相无遗缺故。为令一切众生了达正法为世最上德福田故。为令一切众生成就平等清净大悲为诸施者大力田故。为令一切众生坚固第一无能沮坏故。为令一切众生见必蒙益无能摧伏故。为令一切众生成满最胜平等心故。为令一切众生善能了达一切诸法得大无畏故。为令一切众生放一光明普照十方一切世界故。为令一切众生普修一切菩萨精进行无懈退故。为令一切众生以一行愿普满一切诸行愿故。为令一切众生以一妙音普使闻者皆得解故。为令一切众生悉能具足一切菩萨清净心故。为令一切众生普得值遇诸善知识咸承事故。为令一切众生修菩萨行调伏众生不休息故。为令一切众生以妙辩才具一切音随机广演无断尽故。为令一切众生能以一心知一切心以一切善根等回向故。为令一切众生常乐积集一切善根安立众生於净智故。为令一切众生得一切智福德智慧清净身故。为令一切众生善知一切众生善根观察回向普成就故。为令一切众生得一切智成等正觉普圆满故。为令一切众生得具足神通智於一处出兴一切诸处皆出兴故。为令一切众生得普庄严智严净一众会一切众会皆严净故。为令一切众生於一佛国土普见一切佛国土故。为令一切众生以一切庄严具不可说庄严具无量庄严具无尽庄严具庄严一切诸佛国土普周徧故。为令一切众生於一切法悉能决了甚深义故。为令一切众生得诸如来最上第一自在神通故。为令一切众生得非一非异一切功德自在神通故。为令一切众生具足一切平等善根普为诸佛灌其顶故。为令一切众生悉得成满清净智身於诸有中最尊胜故。佛子。菩萨摩诃萨如是悲愍利益安乐一切众生。咸令清净。远离悭嫉受胜妙乐。具大威德。生大信解。永离瞋恚及诸翳浊其心清净质直柔软。无有谄曲迷惑愚痴。行出离行坚固不坏。平等之心永无退转。白净法力具足成就。无恼无失善巧回向。常修正行调伏众生。灭除一切诸不善业。修行苦行一切善根。又劝众生令其修习普为含识具受众苦。以大智眼观诸善根。知其悉以智慧为性。方便回向一切众生。为令一切众生悉得安住一切清净功德处故。为令一切众生悉能摄受一切善根知诸功德性及义故。为令一切众生普净一切诸善根故。为令一切众生於福田境界中种诸善法心无悔故。为令一切众生普能摄受一切众生一一皆令趣一切智故。为令一切众生普摄一切所有善根一一皆与平等回向而相应故。又以诸善根如是回向。所谓愿一切众生究竟安隐。愿一切众生究竟清净。愿一切众生究竟安乐。愿一切众生究竟解脱。愿一切众生究竟平等。愿一切众生究竟了达。愿一切众生究竟安住诸白净法。愿一切众生得无碍眼。愿一切众生善调其心。愿一切众生具足十力调伏众生。佛子。菩萨摩诃萨如是回向时。不着业。不着报。不着身。不着物。不着剎。不着方。不着众生。不着无众生。不着一切法。不着无一切法。佛子。菩萨摩诃萨如是回向时。以此善根普施世间。愿一切众生成满佛智。得清净心智慧明了。内心寂静外缘不动。增长成就三世佛种。佛子。菩萨摩诃萨修行如是回向之时。超出一切无能过者。一切世间所有言词悉共称赞亦不可尽。普修一切菩萨诸行。悉能往诣一切佛土。普见诸佛无所障碍。又能普见一切世界菩萨所行。以善方便为诸众生分别诸法甚深句义。得陀罗尼演说妙法。尽未来劫无有断绝。为众生故。念念於不可说不可说世界。犹如影像普现其身供养诸佛。念念严净不可说不可说诸佛国土。悉令周徧修行严净佛剎智慧而无厌足。念念令不可说不可说百千亿那由他众生。清净成就平等满足。於彼一切诸国土中勤修一切诸波罗蜜。摄取众生成就净业。得无碍耳。於不可说不可说诸佛世界一一如来所转法轮听闻受持精勤修习。不生一念舍离之心。住无所得无依止无作无着菩萨神通。於一剎那一弹指顷。分身普诣不可说诸佛世界。与诸菩萨等同一见。佛子。菩萨摩诃萨如是修习菩萨行时。尚能成满无量不可说不可说清净功德。忆念称赞所不能尽。况复得成无上菩提。一切佛剎平等清净。一切众生平等清净。一切身平等清净。一切根平等清净。一切业果平等清净。一切众会道场平等清净。一切圆满行平等清净。一切法方便智平等清净。一切如来诸愿回向平等清净。一切诸佛神通境界平等清净。佛子。菩萨摩诃萨如是回向时。得一切功德清净欢喜法门。无量功德圆满庄严。如是回向时。众生不违一切剎。剎不违一切众生。剎众生不违业。业不违剎众生。思不违心。心不违思。思心不违境界。境界不违思心。业不违报。报不违业。业不违业道。业道不违业。法性不违相。法相不违性。法生不违性。法性不违生。剎平等不违众生平等。众生平等不违剎平等。一切众生平等不违一切法平等。一切法平等不违一切众生平等。离欲际平等不违一切众生安住平等。一切众生安住平等不违离欲际平等。过去不违未来。未来不违过去。过去未来不违现在。现在不违过去未来。世平等不违佛平等佛。平等不违世平等。菩萨行不违一切智。一切智不违菩萨行。佛子。菩萨摩诃萨如是回向时。得业平等。得报平等。得身平等。得方便平等。得愿平等。得一切众生平等。得一切剎平等。得一切行平等。得一切智平等。得三世诸佛平等。得承事一切诸佛。得供养一切菩萨。得种一切善根。得满一切大愿。得教化一切众生。得了知一切业。得承事供养一切善知识。得入一切清净众会道场。得通达一切正教。得成满一切白法。
　　第二回上施行愿令众生具足财法。大文分三段。初慈悲回向。二又劝众生下劝物回向。三又以诸善根如是回向下究竟回向。今初。云佛子菩萨以积集善根下正明回向。先总标。所谓下别显十愿。初一丰财。以财施故。余皆具法。积善本故。次佛子菩萨如是回向时下明回向所为。先标牒。次随义别显。中总有一百一十句。文分为二。前七十二句令成行布。修因至果。后三十八句令成圆融。因圆果满。此二无碍。为回向意。亦前是自分。后为胜进。前行布中文分六段。初为令一切众生下十四行经。有二十一句。为令修善趣贤首位中行。然纯明施行。末云摄如来智施行者。照三轮空。离诸分别。同菩提故。二为令一切善根下十句。成种性位中修行。种性即十住位。三为令一切众生下有十句。令成解行位中修行。第十云无量者四等也。解行发心在於十行。发回向心故。四为令一切众生成就清净下十句。令成十地位中修十度行。五为令一切众生身口意业下十句。令成等觉位中修行。故皆有普言。六为令一切众生具诸相好下十一句。令成佛果位中行。六十种音者疏说六十四音。以声有八转。谓体业具为从属於呼是为八转声各具德。所谓调和。柔软。谛了。易解。无错谬。无雌小。广大。深远。八八则有六十四种。第二为令一切众生悉能往诣下三十八句。明圆融行。因圆果满。文分为四。初十句令众生於种性位中因行圆满。二为令一切众生了达正法下十句。令解行位中因圆果满。二云大方田者。谓於其中种少善根。能坏大惑故。三从悉能具足一切菩萨清净心下八句。令十地位中因行圆满。四从令得一切智成等正觉下十句。令成佛果圆满。下文第三结其成益。初佛子菩萨摩诃萨如是悲愍下结前生后。次云咸令清净下别显益相。文有十三句。显二种生。摄一切德。初之三句显胜妙生。二句为因。一句为果。清净者。戒受人天身。离吝者。施有大财位。人天财位即胜妙生。有大威德。后之十句显功德生。功德生者。即决定胜道。有人天中具大财位。无信解等。非功德生。
　　上慈悲回向竟。下文又劝众生令其修习下二劝物回向。中先令悲智双行而成回向。次为令下明回向意。文有六句。三又以诸善根如是回向下究竟回向。已上大文初回向众生菩提竟。
　　下大文第二佛子如是回向时下回向实际。先牒前随相。次不着下正显离相。文有十句五对。不着一切法者。了法空故。不着无一切法者。空亦空故。大文第三佛子菩萨如是回向时下总结三种回向。近仍前起。谓上离相不碍随相。远结上文。普施世间即回向众生。愿生成佛即回向菩提。得清净下即回向实际。成就三世佛种。即总结三种回向之能。
　　上总前文通明广释中初明回向竟。
　　下大文第二辨成益。即此回向行所成广大之德。文分四段。初佛子菩萨修行如是回向之时下十四行经。明成因位广大之德。二佛子菩萨如是修习下果位清净德。三佛子菩萨如是回向下明会违自在德。四佛子菩萨如是回向时得业平等下明相尽平等德。前二段即随相益。后二段即离相益。今初。文中先牒成益之时。显正修行时。即成此益。次超出下正显。文有十二句。初二句总。次十句别显。次佛子菩萨如是修习下明果位清净德。先牒现况当。谓前因德尚尔无尽。况当成果德。岂可量耶。次一切佛剎平等下十句。悬解当相。谓成果之状略举此十。前六果相圆备。后四举因显果。谓此果满由因圆故。第三佛子菩萨如是回向时下会违自在德。初结前生后。此结有二意。一结果德。果德无边。上言不尽。故云一切功德清净。二通结因果以随相益竟。欲明得随相益即有离相。故总结云。得一切功德。乃至圆满庄严。由此故有不违等也。次正显会违有四。初法法无违中文有三节。初如是回向时众生不违一切剎等。有十一对。初六对显事事无违。次法性不违下二对。显事理无违。三剎平等不违下三对。理理无违。上三法法相望无违。次云过去不违未来下一行半经。明世世无违。三世平等下约世法无违。四菩萨行不违下约因果无违。四相尽平等德。文有二节。初佛子菩萨如是回向时得业平等。初得离相平等益。次承事一切诸佛下明得不坏诸相益。上广释已竟。
　　下依释结名。
　　佛子。是为菩萨摩诃萨第七等随顺一切众生回向。
　　前来通明位行已竟。
　　下明位果。
　　菩萨摩诃萨成就此回向则能摧灭一切魔怨。拔诸欲刺。得出离乐。住无二性。具大威德救护众生。为功德王神足无碍。往一切剎入寂灭处。具一切身成菩萨行。於诸行愿心得自在。分别了知一切诸法。悉能徧生一切佛剎。得无碍耳闻一切剎所有音声。得净慧眼见一切佛未尝暂舍。於一切境界成就善根心无高下。於一切法得无所得。菩萨摩诃萨以一切善根等随顺一切众生如是回向。
　　大文第二辨位果。与益异者。成益约於位中。得果就其位满。有二十一句。初一牒前。后一总结。中间十九句摄为九果。一断染果。降魔冤谓止恶缘。拔欲刺断恶因也。二证入果。得出离乐正证。住无二性证因。三益生果。具大威德即护生之因。四内外超胜果。谓内德外用。五往一切下寂用无碍果。六具一切下行愿广大果。七分别下智通殊胜果。八得无碍下见闻自在果。九於一切境下修行具足果。初成就。后无得。
　　尔时金刚幢菩萨。承佛神力。普观十方而说颂言。
　　菩萨所作诸功德　　微妙广大甚深远　　乃至一念而修行　　悉能回向无边际　　菩萨所有资生具　　种种丰盈无限亿　　香象宝马以驾车　　衣服珍财悉殊妙　　或以头目并手足　　或持身肉及骨髓　　悉徧十方无量剎　　普施一切令充徧　　无量劫中所修习　　一切功德尽回向　　为欲救度诸群生　　其心必竟不退转　　菩萨为度众生故　　常修最胜回向业　　普令三界得安乐　　悉使当成无上果　　菩萨普兴平等愿　　随其所集清净业　　悉以回施诸群生　　如是大誓终无舍　　菩萨愿力无限碍　　一切世间咸摄受　　如是回向诸群生　　未曾暂舍分别心　　普愿众生智明了　　布施持戒悉清净　　精进修行不懈废　　如是大誓无休息　　菩萨回向到彼岸　　普开清净妙法门　　智慧同於两足尊　　分别实义得究竟　　菩萨言词已通达　　种种智慧亦如是　　说法如理无障碍　　而於其中心不着　　常於诸法不作二　　亦复不作於不二　　於二不二并皆离　　知其悉是语言道　　知诸世间悉平等　　莫非心语一切业　　众生幻化无有实　　所有果报从兹起　　一切世间之所有　　种种果报各不同　　莫不皆由业力成　　若灭於业彼皆尽　　菩萨观察诸世间　　身口意业悉平等　　亦令众生住平等　　犹如无等大圣尊　　菩萨善业悉回向　　普令众生色清净　　福德方便皆具足　　同於无上调御士　　菩萨利益诸群生　　功德大海尽回向　　愿使威光特超世　　得成勇猛大力身　　凡所修习诸功德　　愿使世间普清净　　诸佛清净无伦匹　　众生清净亦如是　　菩萨於义得善巧　　能知诸佛最胜法　　以众善巧等回向　　愿令庶品同如来　　菩萨了知诸法空　　一切世间无所有　　无有造作及作者　　众生业报亦不失　　诸法寂灭非寂灭　　远离此二分别心　　知诸分别是世见　　入於正位分别尽　　如是真实诸佛子　　从於如来法化身　　彼能如是善回向　　世间疑惑悉除灭
　　第二重颂有二十一偈。分三。初十一偈颂回向。次九偈颂成益。后一偈结赞。初中分二。初半偈颂所回善根。余颂摄将回向。於中分三。初三偈半颂回己修善愿成资具以施众生。次菩萨为度下五偈颂复回此施愿令众生具足法财。三菩萨言词下二偈颂回向实际。二知诸世间下颂成益。中三。初二偈颂因德广大。次菩萨观察下五颂果德清净。后菩萨了知下二偈颂相尽平等。后如是下三偈颂结叹。

　　大方广佛华严经纲要卷第二十九


　　大方广佛华严经纲要卷第三十

　　　　于阗国三藏沙门实义难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十回向品第二十五之六

</div>
    <div class="pagination">
<a href="华严纲_page18.html">上一页</a><span>...</span><a href="华严纲_page14.html">14</a><a href="华严纲_page15.html">15</a><a href="华严纲_page16.html">16</a><a href="华严纲_page17.html">17</a><a href="华严纲_page18.html">18</a><span class="current-page">19</span><a href="华严纲_page20.html">20</a><a href="华严纲_page21.html">21</a><a href="华严纲_page22.html">22</a><a href="华严纲_page23.html">23</a><a href="华严纲_page24.html">24</a><span>...</span><a href="华严纲_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
