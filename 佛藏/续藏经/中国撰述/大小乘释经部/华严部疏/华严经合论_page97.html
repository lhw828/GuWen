<!DOCTYPE html>
<html>
<head>
    <meta charset="UTF-8">
    <title>华严经合论 - 第 97 页/共 107 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经合论 - 第 97 页/共 107 页</h1>
    <div class="content">
　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　入法界品第三十九之十一

　　【论】第五师子宫城宝髻长者主离痴乱行。
　　【经】尔时善财童子於明智居士所闻此解脱已游彼福德海治彼福德田仰彼福德山趣彼福德津开彼福德藏观彼福德法净彼福德轮味彼福德聚生彼福德力增彼福德势渐次而行向师子城周徧推求宝髻长者见此长者在於市中遽即往诣顶礼其足绕无数匝合掌而立白言圣者我已先发阿耨多罗三藐三菩提心而未知菩萨云何学菩萨行云何修菩萨道善哉圣者愿为我说诸菩萨道我乘此道趣一切智尔时长者执善财手将诣所居示其舍宅作如是言善男子且观我家尔时善财见其舍宅清净光明真金所成白银为墙颇棃为殿绀琉璃宝以为楼阁砗磲妙宝而作其柱百千种宝周徧庄严赤珠摩尼为师子座摩尼为帐真珠为网弥覆其上玛瑙宝池香水盈满无量宝树周徧行列其宅广博十层八门善财入已次第观察见最下层施诸饮食见第二层施诸宝衣见第三层布施一切宝庄严具见第四层施诸婇女并及一切上妙珍宝见第五层乃至五地菩萨云集演说诸法利益世间成就一切陀罗尼门诸三昧印诸三昧行智慧光明见第六层有诸菩萨皆已成就甚深智慧於诸法性明了通达成就广大总持三昧无障碍门所行无碍不住二法在不可说妙庄严道场中而共集会分别显示般若波罗蜜门所谓寂静藏般若波罗蜜门善分别诸众生智般若波罗蜜门不可动转般若波罗蜜门离欲光明般若波罗蜜门不可降伏藏般若波罗蜜门照众生轮般若波罗蜜门海藏般若波罗蜜门普眼舍得般若波罗蜜门入无尽藏般若波罗蜜门一切方便海般若波罗蜜门入一切世间海般若波罗蜜门无碍辩才般若波罗蜜门随顺众生般若波罗蜜门无碍光明般若波罗蜜门常观宿缘而布法云般若波罗蜜门说如是等百万阿僧祇般若波罗蜜门见第七层有诸菩萨得如响忍以方便智分别观察而得出离悉能闻持诸佛正法见第八层无量菩萨共集其中皆得神通无有退堕能以一音徧十方剎其身普现一切道场尽于法界靡不周徧普入佛境普见佛身普於一切佛众会中而为上首演说於法见第九层一生所系诸菩萨众於中集会见第十层一切如来充满其中从初发心修菩萨行超出生死成满大愿及神通力净佛国土道场众会转正法轮调伏众生如是一切悉使明见尔时善财见是事已白言圣者何缘致此清净众会种何善根获如是报长者告言善男子我念过去过佛剎微尘数劫有世界名圆满庄严佛号无边光明法界普庄严王如来应正等觉十号圆满彼佛入城我奏乐音并烧一丸香而以供养以此功德回向三处谓永离一切贫穷困苦常见诸佛及善知识恒闻正法故获斯报善男子我唯知此菩萨无量福德宝藏解脱门如诸菩萨摩诃萨得不思议功德宝藏入无分别如来身海受无分别无上法云修无分别功德道具起无分别普贤行网入无分别三昧境界等无分别菩萨善根住无分别如来所住证无分别三世平等住无分别普眼境界住一切劫无有疲厌而我云何能知能说彼功德行善男子於此南方有一国土名曰藤根其土有城名曰普门中有长者名为普眼汝诣彼问菩萨云何学菩萨行修菩萨道时善财童子顶礼其足绕无数匝殷勤瞻仰辞退而去。
　　【论】第一正入当位法门中从尔时善财已下至我唯知此菩萨无量福德宝藏解脱门於此段中义分为十门一念善知识教增长福德海二渐次南行向师子城三周徧推求宝髻长者见在市中四礼敬正申所求五长者执善财手将诣所居之宅六令善财观其报居之宅众宝所成十层八门七善财观已问其所修之因八长者为说往昔所修之因九并陈回向三处十推德升进随文释义者周徧推求宝髻长者明徧观心境空有三界定乱升进无依无得无证之定门市中而见者明寂乱等也若望十住中解脱长者即入三昧明身含佛剎之门表创居定体此十行中定明行体恒定表处生死市廛摄化众生无亏定体明动用俱寂性自离故遽即往诣顶礼者速会其定体不迟滞也已下正举申请中执善财手者引接也将诣所居示其舍宅令善财观察者令知所因也舍宅清净光明真金所成者约位以禅为主余九波罗蜜为伴明定体白净无垢报成光明真金为舍宅之大体白银为墙者以禅体为戒戒为防护义颇棃为殿者以禅体显智成忍此宝似水精明净然有众色不同绀瑠璃宝而为楼阁者以禅体而作精进观照更增明净清洁也砗磲妙宝而为其柱者以禅为行住持诸法故已下自余庄严以次依十波罗蜜次第排之十层楼阁亦准此十波罗蜜从下向上排之自有次第宅开八门者一面各有两门四方都八也明八正道行也第十层中明第十智波罗蜜圆会三世佛因果一念而满教化众生及入涅盘总皆不移也约智境界法尔如斯故已下九层中初以檀度二以戒三忍配之自有次第并是以行报生表法为善财说本因中云我念过去佛剎微尘数劫有世界名圆满庄严佛号无边光明法界普庄严王彼佛入城时我奏乐音并烧一丸香以此供养回向三处得此果报所居舍宅如是者明得定体以十住位中已得言佛剎微尘为数量者明定越迷尘自智慧佛入此十行禅门故故表越迷尘智现以善说法为乐音表因定起慧也定香但烧一丸五分法身周备回向三处者但入此随行寂用无碍定门即能永离贫乏常见诸佛及善知识恒闻正法是为三处如经具言我唯知此菩萨无量福德宝藏解脱门者明随行寂用无碍定门能摄福智及以大慈大悲四摄四无量法皆在其内是故号此长者名为宝髻表此随行定门总为鬟摄法义自余如文自具此一段是第五离痴乱行以禅波罗蜜为主余九为伴约智门中诸位同治约位之中此位治世间出世间定乱不自在障如此长者十层楼阁总摄十住十行十回向十地十一地及佛果皆悉通收以法界无依无性禅为体故皆以自体无依无住禅体中十波罗蜜以为庄严论主以颂释曰。
　　无作自性禅园苑普光明智为大宅差别观照严楼阁布施法食满众生净戒宝衣恒普着精进慈心为婇女禅心善达世间智五地通明菩萨住寂灭般若第六层七层方便住生死无功八层用自在九层一生法王居第十层中佛果满如是次第而修学毕竟不居初中末以此众法利群生依正二报於中得。
　　此略释大况广意如文意明一行中十行齐行无始无终例皆如是第二推德升进中从如诸菩萨摩诃萨已下至辞退而去有十行半经於中约分六门一推德令进二示善知识之方所云南方三示善知识之国土名藤根四示善知识所居之城名普门五举善知识名号普眼六致敬辞去随文释义者推德令善财升进如叹德中有八行经如文具明国名藤根者表善知识第六般若深固彻众生源故如藤根深固彻於大地至水际故取坚实穿达义以类智慧观达世出世法皆彻源底故城名普门者明以普眼徧知诸法依法主立名长者名曰普眼者智慧过人天名之为长者世及出世无不徧知名为普眼已下劝令往诣如文自具第六藤根国普眼长者主善现行。
　　【经】尔时善财童子於宝髻长者所闻此解脱已深入诸佛无量知见安住菩萨无量胜行了达菩萨无量方便希求菩萨无量法门清净菩萨无量信解明利菩萨无量诸根成就菩萨无量欲乐通达菩萨无量行门增长菩萨无量愿力建立菩萨无能胜幢起菩萨智照菩萨法渐次而行至藤根国推问求觅彼城所在虽历艰难不惮劳苦但唯正念善知识教愿常亲近承事供养徧策诸根离众放逸然后乃得见普门城百千聚落周匝围绕雉堞崇峻衢路宽平见彼长者往诣其所於前顶礼合掌而立白言圣者我已先发阿耨多罗三藐三菩提心而未知菩萨云何学菩萨行云何修菩萨道长者告言善哉善哉善男子汝已能发阿耨多罗三藐三菩提心善男子我知一切众生诸病风黄痰热鬼魅蛊毒乃至水火之所伤害如是一切所生诸疾我悉能以方便救疗善男子十方众生诸有病者咸来我所我皆疗治令其得差复以香汤沐浴其身香华缨络名衣上服种种庄严施诸饮食及以财宝悉令充足无所乏短然后各为如应说法为贪欲多者教不净观瞋恚多者教慈悲观愚痴多者教其分别种种法相等分行者为其显示殊胜法门为欲令其发菩提心称扬一切诸佛功德为欲令其起大悲意显示生死无量苦恼为欲令其增长功德赞叹修习无量福智为欲令其发大誓愿称赞调伏一切众生为欲令其修普贤行说诸菩萨於一切剎一切劫住修诸行网为欲令其具佛相好称扬赞叹檀波罗蜜为欲令其得佛净身悉能徧至一切处故称扬赞叹尸波罗蜜为欲令其得佛清净不思议身称扬赞叹忍波罗蜜为欲令其获於如来无能胜身称扬赞叹精进波罗蜜为欲令其得於清净无与等身称扬赞叹禅波罗蜜为欲令其显现如来清净法身称扬赞叹般若波罗蜜为欲令其现佛世尊清净色身称扬赞叹方便波罗蜜为欲令其为诸众生住一切劫称扬赞叹愿波罗蜜为欲令其现清净身悉过一切诸佛剎土称扬赞叹力波罗蜜为欲令其现清净身随众生心悉使欢喜称扬赞叹智波罗蜜为欲令其获於究竟净妙之身称扬赞叹永离一切诸不善法如是施已各令还去善男子我又善知和合一切诸香要法所谓无等香辛头波罗香无胜香觉悟香阿卢那跋底香坚黑栴檀香乌洛迦栴檀香沉水香不动诸根香如是等香悉知调理和合之法又善男子我持此香以为供养普见诸佛所愿皆满所谓救护一切众生愿严净一切佛剎愿供养一切如来愿又善男子然此香时一一香中出无量香徧至十方一切法界一切诸佛众会道场或为香宫或为香殿如是香栏槛香垣墙香却敌香户牖香重阁香半月香盖香幢香幡香帐香罗网香形像香庄严具香光明香云雨处处充满以为庄严善男子我唯知此令一切众生普见诸佛欢喜法门如诸菩萨摩诃萨如大药王若见若闻若忆念若同住若随行往若称名号皆获利益无空过者若有众生暂得值遇必令消灭一切烦恼入於佛法离诸苦蕴永息一切生死怖畏到无所畏一切智处摧坏一切老死大山安住平等寂灭之乐而我云何能知能说彼功德行善男子於此南方有一大城名多罗幢彼中有王名无厌足汝诣彼问菩萨云何学菩萨行修菩萨道时善财童子礼普眼足绕无量匝殷勤瞻仰辞退而去。
　　【论】第一正入当位法门中从尔时已下至我唯知此令一切众生普见诸佛欢喜门於此段中约分为八门一正念善知识教思惟升进二往藤根国推问求觅普门城三在衢路见长者正申所求四长者授与善财所行之事其所行事有四一善治众疾二善说对治诸根法门三善和合诸香供养普见诸佛四推德升进随文释义者其城雉堞崇峻重堞最高曰雉雉重曰堞城高曰崇难升曰峻明此善知识住第六行中智慧无尽重重尊高难入故衢路宽平者三空智慧荡无涯际世及出世智无不周对治诸病者世间四大不和病以汤药治如烦恼病以五停心观十波罗蜜治善合诸香者以戒定慧解脱法身智身香随根普熏自佛出现如上之事皆约事表法有事有法皆含世间出世间二义如十住中第六正心住以海幢比丘入寂灭定身出化云徧周饶益表第六住中般若寂用无碍门今此十行位中第六般若善现行中举纯用是寂得成就寂静身语意行如上能疗治众生病者实有是行表法者风病明想念多者以数息对治引令内止方便令所缘心息顺无作定显智用神通利化一切黄病表贪欲多者对以不净观痰热病者表愚痴多者对以十二缘生观鬼魅病者表取着妙相不离魔业及天报神通对以法空观蛊毒者表一切有所得心能生一切诸缠害业爱业喻水瞋业喻火如是等病皆能对治如合和诸香者亦实有如是行表法者即明智慧善说教香令熏净诸恶执业故随诸恶业为臭随智慧行为香如辛头波罗香即明阿耨达池西面金牛口中所出大河流入信度国波罗者此云岸也明此香出此河之岸上表此第六善现行三空智慧四辩无碍如彼大池涌出四河润泽大地复成大海一切戒定慧解脱解脱知见五分法身香皆生其中若有众生闻而入信皆得度脱超升彼岸经举其一余三河准此知之阿卢那跋底香者此云香赤色鲜明表赤色是南方正色又表离为虚无为日为明为心以离法心故离犹丽也像此位三空四辩无相智慧光明丽於一切众生心境皆得智慧解脱香故乌洛迦栴檀香者乌洛迦蛇名栴檀者香树也明此蛇最毒常患毒热以身绕此香树其毒气便息表若有众生闻说心境俱空本无体相无有处所无一法可得之香信而悟入一切烦恼毒热自然清净余香如名可解如是八种智慧香熏诸众生邪见识种令依八正道行入如来智慧香故善男子我唯知此令一切众生普见诸佛欢喜门明如上对治诸法智慧开发诸佛智慧方便皆令众生入佛智慧皆欢喜故已下明推德升进此名第六善现行中善知识以般若波罗蜜为主余九为伴若约智门中诸位同治若约位门中治随行寂用不自在障令随行成就寂静身语意行纯清净故第二推德升进分中从如诸菩萨已下至辞退而去有九行半经约分四门一推德升进二示善知识所居方所及所居之城名多罗幢三举其王名无厌足四敬礼辞去城名多罗幢者此云明净约化主立名以第七无着行中以出世间明净智慧善入世间作慈悲主善知诸根化身同事不妄接生故王名无厌足者利生无厌故因行成名余如文自具。
　　第七多罗幢城无厌足王主无着行。
　　【经】尔时善财童子忆念思惟善知识教念善知识能摄受我能守护我令我於阿耨多罗三藐三菩提无有退转如是思惟生欢喜心净信心广大心怡畅心踊跃心欣庆心胜妙心寂静心庄严心无着心无碍心平等心自在心住法心徧往佛剎心见佛庄严心不舍十力心渐次游行经历国土村邑聚落至多罗幢城问无厌足王所在之处诸人答言此王今者在於正殿坐师子座宣布法化调御众生可治者治可摄者摄罚其罪恶决其诤讼抚其孤弱皆令永断杀盗邪淫亦令禁止妄言两舌恶口绮语又使远离贪瞋邪见时善财童子依众人语寻即往诣遥见彼王坐那罗延金刚之座阿僧祇宝以为其足无量宝像以为庄严金绳为网弥覆其上如意摩尼以为宝冠庄严其首阎浮檀金以为半月庄严其额帝青摩尼以为耳珰相对垂下无价摩尼以为缨络庄严其颈天妙摩尼以为印钏庄严其臂阎浮檀金以为其盖众宝间错以为轮辐大瑠璃宝以为其竿光味摩尼以为其脐杂宝为铃恒出妙音放大光明周徧十方如是宝盖而覆其上阿那罗王有大力势能伏他众无能与敌以离垢缯而系其顶十千大臣前后围绕共理王事其前复有十万猛卒形貌丑恶衣服褊陋执持器仗攘臂瞋目众生见者无不恐怖无量众生犯王教敕或盗他物或害他命或侵他妻或生邪见或起瞋恨或怀贪嫉作如是等种种恶业身被五缚将诣王所随其所犯而治罚之或断手足或截耳鼻或挑其目或斩其首或剥其皮或解其体或以汤煮或以火焚或驱上高山推令堕落有如是等无量楚毒发声号叫譬如众合大地狱中善财见已作如是念我为利益一切众生求菩萨行修菩萨道今者此王灭诸善法作大罪业逼恼众生乃至断命曾不顾惧未来恶道云何於此而欲求法发大悲心救护众生作是念时空中有天而告之言善男子汝当忆念普眼长者善知识教善财仰视而白之曰我常忆念初不敢忘天曰善男子汝莫厌离善知识语善知识者能引导汝至无险难安隐之处善男子菩萨善巧方便智不可思议摄受众生智不可思议护念众生智不可思议成熟众生智不可思议守护众生智不可思议度脱众生智不可思议调伏众生智不可思议时善财童子闻此语已即诣王所顶礼其足白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能教诲愿为我说时阿那罗王理王事已执善财手将入宫中命之同坐告言善男子汝应观我所住宫殿善财如语即徧观察见其宫殿广大无比皆以妙宝之所合成七宝为墙周匝围绕百千众宝以为楼阁种种庄严悉皆妙好不思议摩尼宝网罗覆其上十亿侍女端正殊绝威仪进止皆悉可观凡所施为无非巧妙先起后卧耎意承旨时阿那罗王告善财言善男子於意云何我若实作如是恶业云何而得如是果报如是色身如是眷属如是富赡如是自在善男子我得菩萨如幻解脱善男子我此国土所有众生多行杀盗乃至邪见作余方便不能令其舍离恶业善男子我为调伏彼众生故化作恶人造诸罪业受种种苦令其一切作恶众生见是事已心生惶怖心生厌离心生怯弱断其所作一切恶业发阿耨多罗三藐三菩提意善男子我以如是巧方便故令诸众生舍十恶业住十善道究竟快乐究竟安隐究竟住於一切智地善男子我身语意未曾恼害於一众生善男子如我心者宁於未来受无间苦终不发生一念之意与一蚊一蚁而作苦事况复人耶人是福田能生一切诸善法故善男子我唯得此如幻解脱如诸菩萨摩诃萨得无生忍知诸有趣悉皆如幻菩萨诸行悉皆如化一切世间悉皆如影一切诸法悉皆如梦入真实相无碍法门修行帝网一切诸行以无碍智行於境界普入一切平等三昧於陀罗尼已得自在而我云何能知能说彼功德行善男子於此南方有城名妙光王名大光汝诣彼问菩萨云何学菩萨行修菩萨道时善财童子顶礼王足绕无数匝辞退而去。
　　【论】第一正入当位门中从尔时善财童子已下至我唯得此如幻解脱此一段经约分十四门一正念善知识升进二往多罗城三问众人其王所在四众人答言今在正殿五善财往诣遥见彼王处那罗延金刚之座六见王报严身殿皆是众宝七见王苦具罚恶痛切难当八善财心生疑惑九空中天告用善知识言令除疑惑十善财疑除往诣王所顶礼正申所求十一其王执善财手将入宫中令观报境十二其王举如幻解脱门化现其身自作恶业受种种苦令实众生心生惶怖起诸善根发菩提心十三其王自申所行常於身口意乃至一蚊一蚁不生苦害之心况复人耶十四推德升进阿那罗王者此云无厌足也如十住第七住慈悲位以休舍优婆夷表之此十行第七慈悲行以无厌足王表之以明治恶人之行自化作恶自苦治之令实众生厌世修德成菩提道第七回向以观世音主之第七远行地中以夜天名开敷树华主之如是皆是随位成就慈悲之别名自余如经具明此是第七无着行善知识以方便波罗蜜为主余九为伴约智门中诸位通治约位门中以治处生死中染净二行不自在令得住生死中大智大悲得自在故第二推德升进中从诸菩萨已下至辞退而去有八行半经约分四门一推德升进二示善知识方处及所居之城名为妙光三举善知识王名大光四顶礼辞去经云城名妙光者此同第八住第八地无功智慧妙用是本位之中差别智满王名大光者名根本智自余如文自具。

　　大方广佛新华严经合论卷第九十八


　　音切


雉
　　(直尔切)。

堞
　　(徒协切)。

蚊
　　(无分切)。

蚁
　　(禺纪切)。

[邱-丘+(厂@(田/坴))]
　　(直连切)。

攘
　　(如羊切)。
　　大方广佛新华严经合论卷第九十九

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　入法界品第三十九之十二

　　【论】第八妙光城大光王主难得行。
　　【经】尔时善财童子一心正念彼王所得幻智法门思惟彼王如幻解脱观察彼王如幻法性发如幻愿净如幻法普於一切如幻三世起於种种如幻变化如是思惟渐次游行或至人间城邑聚落或经旷野岩谷险难无有疲懈未曾休息然后乃至妙光大城而问人言妙光大城在於何所人咸报言妙光城者今此城是是大光王之所住处时善财童子欢喜踊跃作如是念我善知识在此城中我今必当亲得奉见闻诸菩萨所行之行闻诸菩萨出要之门闻诸菩萨所证之法闻诸菩萨不思议功德闻诸菩萨不思议自在闻诸菩萨不思议平等闻诸菩萨不思议勇猛闻诸菩萨不思议境界广大清净作是念已入妙光城见此大城以金银瑠璃颇棃真珠砗磲玛瑙七宝所成七宝深堑七重围绕八功德水盈满其中底布金沙优钵罗华波头摩华拘物头华芬陀利华徧布其上宝多罗树七重行列七种金刚以为其垣各各围绕所谓师子光明金刚垣无能超胜金刚垣不可沮坏金刚垣不可毁缺金刚垣坚固无碍金刚垣胜妙网藏金刚垣离尘清净金刚垣悉以无数摩尼妙宝间错庄严种种众宝而为埤堄其城纵广一十由旬周回八方面开八门皆以七宝周徧严饰毗瑠璃宝以为其地种种庄严甚可爱乐其城之内十亿衢道一一道间皆有无量万亿众生於中止住有无数阎浮檀金楼阁毗瑠璃摩尼网罗覆其上无数银楼阁赤真珠摩尼网罗覆其上无数毗瑠璃楼阁妙藏摩尼网罗覆其上无数颇棃楼阁无垢藏摩尼王网罗覆其上无数光照世间摩尼宝楼阁日藏摩尼王网罗覆其上无数帝青摩尼宝楼阁妙光摩尼王网罗覆其上无数众生海摩尼王楼阁焰光明摩尼王网罗覆其上无数金刚宝楼阁无能胜幢摩尼王网罗覆其上无数黑栴檀楼阁天曼陀罗华网罗覆其上无数无等香王楼阁种种华网罗覆其上其城复有无数摩尼网无数宝铃网无数天香网无数天华网无数宝形像网无数宝衣帐无数宝盖帐无数宝楼阁帐无数宝华鬘帐之所弥覆处处建立宝盖幢幡当此城中有一楼阁名正法藏阿僧祇宝以为庄严光明赫弈最胜无比众生见者心无厌足彼大光王常处其中尔时善财童子於此一切珍宝妙物乃至男女六尘境界皆无爱着但正思惟究竟之法一心愿乐见善知识渐次游行见大光王去於所住楼阁不远四衢道中坐如意摩尼宝莲华藏广大庄严师子之座绀瑠璃宝以为其足金缯为帐众宝为网上妙天衣以为茵蓐其王於上结跏趺坐二十八种大人之相八十随好而以严身如真金山光色炽盛如净空日威光赫弈如盛满月见者清凉如梵天王处於梵众亦如大海功德法宝无有边际亦如雪山相好树林以为严饰亦如大云能震法雷启悟群品亦如虚空显现种种法门星像如须弥山四色普现众生心海亦如宝洲种种智宝充满其中於王座前有金银瑠璃摩尼真珠珊瑚琥珀珂贝璧玉诸珍宝聚衣服缨络及诸饮食无量无边种种充满复见无量百千万亿上妙宝车百千万亿诸天妓乐百千万亿天诸妙香百千万亿病缘汤药资生之具如是一切悉皆珍好无量乳牛蹄角金色无量千亿端正女人上妙栴檀以涂其体天衣缨络种种庄严六十四能靡不该练世情礼则悉皆善解随众生心而以给施城邑聚落四衢道侧悉置一切资生之具一一道傍皆有二十亿菩萨以此诸物给施众生为欲普摄众生故为令众生欢喜故为令众生踊跃故为令众生心净故为令众生清凉故为灭众生烦恼故为令众生知一切义理故为令众生入一切智道故为令众生舍怨敌心故为令众生离身语恶故为令众生拔诸邪见故为令众生净诸业道故时善财童子五体投地顶礼其足恭敬右绕经无量匝合掌而住白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说时王告言善男子我净修菩萨大慈幢行我满足菩萨大慈幢行善男子我於无量百千万亿乃至不可说不可说佛所问难此法思惟观察修习庄严善男子我以此法为王以此法教敕以此法摄受以此法随逐世间以此法引导众生以此法令众生修行以此法令众生趣入以此法与众生方便以此法令众生熏习以此法令众生起行以此法令众生安住思惟诸法自性以此法令众生安住慈心以慈为主具足慈力如是令住利益心安乐心哀愍心摄受心守护众生不舍离心拔众生苦无休息心我以此法令一切众生毕竟快乐恒自悦豫身无诸苦心得清凉断生死爱乐正法乐涤烦恼垢破恶业障绝生死流入真法海断诸有趣求一切智净诸心海生不坏信善男子我已住此大慈幢行能以正法教化世间善男子我国土中一切众生皆於我所无有恐怖善男子若有众生贫穷困乏来至我所而有求索我开库藏恣其所取而语之言莫造诸恶莫害众生莫起诸见莫生执着汝等贫乏若有所须当来我所及四衢道一切诸物种种具足随意而取勿生疑难善男子此妙光城所住众生皆是菩萨发大乘意随心所欲所见不同或见此城其量狭小或见此城其量广大或见土沙以为其地或见众宝而以庄严或见聚土以为垣墙或见宝墙周匝围绕或见其地多诸瓦石高下不平或见无量大摩尼宝间错庄严平垣如掌或见屋宅土木所成或见殿堂及诸楼阁阶墀窗闼轩槛户牖如是一切无非妙宝善男子若有众生其心清净曾种善根供养诸佛发心趣向一切智道以一切智为究竟处及我昔时修菩萨行曾所摄受则见此城众宝严净余皆见秽善男子此国土中一切众生五浊世时乐作诸恶我心哀愍而欲救护入於菩萨大慈为首随顺世间三昧之门入此三昧时彼诸众生所有怖畏心恼害心怨敌心诤论心如是诸心悉自消灭何以故入於菩萨大慈为首顺世三昧法如是故善男子且待须臾自当现见时大光王即入此定其城内外六种震动诸宝地宝墙宝堂宝殿台观楼阁阶砌户牗如是一切咸出妙音悉向於王曲躬敬礼妙光城内所有居人靡不同时欢喜踊跃俱向王所举身投地村营城邑一切人众咸来见王欢喜敬礼近王所住鸟兽之属互相瞻视起慈悲心咸向王前恭敬礼拜一切山原及诸草树莫不回转向王敬礼陂池泉井及以河海悉皆腾溢流注王前十千龙王起大香云激电震雷注微细雨有十千天王所谓忉利天王夜摩天王兜率陀天王善变化天王他化自在天王如是等而为上首於虚空中作众妓乐无数天女歌咏赞叹雨无数华云无数香云无数宝鬘云无数宝衣云无数宝盖云无数宝幢云无数宝幡云於虚空中而为庄严供养其王伊罗婆拏大象王以自在力於虚空中敷布无数大宝莲华垂无数宝缨络无数宝缯带无数宝鬘无数宝严具无数宝华无数宝香种种奇妙以为严饰无数婇女种种歌赞阎浮提内复有无量百千万亿诸罗剎王诸夜叉王鸠盘荼王毗舍阇王或住大海或居陆地饮血啖肉残害众生皆起慈心愿行利益明识后世不造诸恶恭敬合掌顶礼於王如阎浮提余三天下乃至三千大千世界乃至十方百千万亿那由他世界中所有一切毒恶众生悉亦如是时大光王从三昧起告善财言善男子我唯知此菩萨大慈为首随顺世间三昧门如诸菩萨摩诃萨为高盖慈心普荫诸众生故为修行下中上行悉等行故为大地能以慈心任持一切诸众生故为满月福德光明於世间中平等现故为净日以智光明照耀一切所知境故为明灯能破一切众生心中诸黑暗故为水清珠能清一切众生心中谄诳浊故为如意宝悉能满足一切众生心所愿故为大风速令众生修习三昧入一切智大城中故而我云何能知其行能说其德能称量彼福德大山能瞻仰彼功德众星能观察彼大愿风轮能趣入彼甚深法门能显示彼庄严大海能阐明彼普贤行门能开示彼诸三昧窟能赞叹彼大慈悲云善男子於此南方有一王都名曰安住有优婆夷名曰不动汝诣彼问菩萨云何学菩萨行修菩萨道时善财童子顶礼王足绕无数匝殷勤瞻仰辞退而去。
　　【论】第一正入当位法门中从尔时善财童子已下至我唯知此菩萨大慈为首随顺世间三昧门於此一段经约分为十五门一念善知识教思惟升进二渐次游行人间城邑三然后乃至妙光大城四问人求觅所居人咸报言今此城是五善财得闻城所居住处欢喜踊跃六明善财入妙光大城所见依果报境众宝庄严七明善财见如上妙境及男女诸六尘境界皆无爱着但一心思惟究竟之法八渐次游行见大光王所住之处九见王依正二报身座庄严十善财五体投地顶礼其足十一正申所求十二王告善财所行之行名菩萨大慈幢行十三妙光城随心所见净秽不同十四王入大慈为首随顺世间三昧门时所有报严宝地宫殿皆六震动树林低首泉涌归王万姓天人龙神恭敬夜叉罗剎咸起慈心八部诸王无不顶敬皆生欢喜发起善根以此大慈为首三昧之力法如是故十五推德令善财升进随文释义者渐次游行或至人间城邑聚落旷野岩谷然后乃至妙光大城者明周巡观照治前位中智劣大悲不圆满习治令智悲均平智悲自在方至第八无功妙用之行城故问众人言妙光城今在何处者明以观照之力智悲齐等犹不自识是故须问旧住之人表无功之位智悲难会众人咸报言妙光城者今此城是是大光王之所住处者明善财契会智悲自在如王之门善财欢喜者入法乐也作如是念已下自念必当更闻胜法菩萨所行作如是十种念已入妙光城明以前第七行中修世间慈悲之行入第八无功智之城名入妙光城为明达智朗然大慈增广已下入城所见宝严地树宫阁台观池沼等皆明入此行门约智悲报生一不虚来皆以慈宫智殿悲观楼种种智阁法性行华七菩提堑八正道水随菩提行树防护一切众生身口意业以为垣墙一如十回向初配当埤堄者是垣上倾看之孔也皆以宝严此七重以七菩提行之所报成举七数仿此其城纵广一十由旬由旬者若约佛本行集经第十二云以七微尘成一窗牖尘七窗牖尘成一兔毫头尘七兔毫头尘成一羊毛头尘七羊毛头尘成一牛毛头尘七牛毛头尘成一虮七虮成一虱七虱成一芥子七芥子成一大麦七大麦成一指节七指节成半尺二半尺成一肘四肘成一弓五弓成一丈二十丈名一息八十息成一俱卢舍八俱卢舍成一由旬计此方尺量二里余八十步当一俱卢舍八俱卢舍为一由旬一由旬合有一十七里其城一十由旬者合东西南北一百七十里若准其城内有十亿衢道一一道间皆有无量万亿众生於中止住者即非是此世间小由旬量之所能容即是以根本智为大城一即十故体用彻也差别智为衢道十智之中一中有一亿同别之用乃至无尽八正道为八门四八三十二明十波罗蜜七觉分八正道分共为进修十住十行十回向和合圆融智悲二行令使自在号根本智曰大光之王随诸众生根品上中下见名妙光大城广狭不同净秽差别所有众宝庄严城及地树宫殿总约智悲报生如文自具此城有一楼阁名正法藏大光王常处其中者此是差别智之报境根本智自在王常处其中善财见大光王去所住楼阁不远於四衢道中坐如意摩尼宝莲华藏广大庄严师子之座者此明四智四无量四摄法引接众生为四衢以南北东西通过大道名为四衢此一四衢摄多道路乃至百千总以此一四衢收故以随意接生皆令无垢故以如意离垢宝以为其座以行无染故号莲华瑠璃为座足者明智随万行明净无障金缯为帐表智随慈含育众生宝网以约妙说教网报生也天衣以为茵蓐者以智无依为座体茵蓐者有文彩蓐也以智无依具足四无碍辩之文章引接众生故其王於上结跏趺坐者智悲二业交彻自在二十八种大人之相者明此十住十行二位智悲已修犹有十回向未满以此未具三十二相明以三贤位极方成转轮王之三十二相故此约智境不动念而和会诸位同异总别之义也必不得作如情延促量也即全亏经意设此经教金轮王即如随好光明功德品中所说金网转轮王此转轮王於百千亿那由他佛剎微尘数世界中教化众生此王放摩尼髻中清净光明若有众生遇斯光者皆得菩萨十地位成无量智慧光明得十种清净眼十种清净意八十随好者以随好上界梵天王同得是世间好故非同三贤位满三十二相八十种好如顶生王等是转轮王以凌帝释便失神通仍居退坠此是三乘中一四天下小金轮王也亦有三十二相八十种好皆具福相就中不同如此十行中大光王是人王摄化境界周满十方百千万亿那由他世界悉皆化现普资引接故如三乘中金轮王但化四天下人不及诸天此十行中第八难得行为人王摄化十方无边境界及上界天王人天六道无不徧摄故以得佛智故已下叹王福智二业如文具明经云亦如虚空显现种种法门星象者明主方神以方隅成法即八卦九宫是也上方乾象其中二十八宿及十二时支干及日月五星诸列宿等皆有法则其世人王法之以施德令佛以取之用表说法自余如文自具其王座前种种珍宝周满衢路者是王所施之物如经广明其王身如金山者应真色也以净智内明行慈佑物之所感也端正女人皆具六十四能未详我净修菩萨大慈幢行者明从十行之初至第六行修行出世智慧之门从第七行至此第八行前修处世慈悲起智之行至此第八行处世无功用智现前常以大慈悲为首智随破惑名之为幢从此已去至於第十行中徧行外道以大慈悲行乃至九十六种外道身我皆为之接诸邪见是一终行满故净名经云彼外道六师所堕汝亦随堕乃可取食王言我於无量百千佛所问难此法思惟观察修习庄严者意断善财疑也前十住中第八童真住见毗目多罗仙人亦五体投地於此第八行中见大光王亦五体投地者何也意明此位修悲至智总五位通该以表智悲普徧故以此表之但五位中第八位皆明菩萨行圆从此第八位已去皆修如来十种力用自在以五位中第十位皆是智波罗蜜为主余九为伴故从此已去后位任运自成其大光王入菩萨大慈为首三昧显所行慈心业用饶益自在令后学者仿之以明无依之智入等众生心与之同体无有别性有情无情皆悉同体入此三昧所感业故令一切众生及以树林涌泉悉皆归流悉皆低枝悉皆稽首夜叉罗剎悉皆息恶以明智随一切众生皆与同其业用一性无二如世间帝王有慈悲於人龙神顺伏凤集鳞翔何况人焉而不归仰况此大光王智彻真源行齐法界慈心为首神会含灵与众物而同光为万有之根本如摩尼宝与物同色而本色不违如圣智无心以万物心为心而物无违也明同体大慈悲心与物同用对现色身而令发明故山原及诸草树无不回转向王礼敬陂池泉井及以河海悉皆腾溢流注王前者以智境大慈法合如此若众生情识所变之境即众生不能为之如莲华藏世界中境界尽作佛事以是智境非情所为故圣者以智归情令有情众生报得无情草木山泉河海悉皆随智回转以末为本故如世间有至孝於心冰池涌鱼冬竹抽笋尚自如斯况真智从慈者欤此第八行中明智从悲行用故以是列众之中先标十千龙王以为众首者表智恒游空垂慈雨法以龙游空兴云注雨表之次如天王自在已下诸众皆明以大慈为首三昧业用所招之众如文具明从顶礼於王已下有四行半经明摄化广狭及推德善财升进此是第八难得行善知识以愿波罗蜜为主余九为伴约智门中诸位通治约位门中治第八行中智悲不自在障令得自在大慈为首智为先导已前以慈修智已后第九第十二位以智行悲前十住中亦如是后十回向十地亦仿此意明以无功之智用成慈悲等众生之业用无自功可成如来十力四无畏任运自至第二推德升进中从如诸菩萨已下至辞退而去可有十六行经约分五门一推德於先令善财升进二示善知识方所三举善知识所居城名是王所都名安住四举善知识名有优婆夷名为不动五致敬辞退而去随文释义者有一王都者明此位是第九法王子菩萨所居故号王都凡五位中第九位皆是法王子位得说法自在优婆夷者是清信士女也年已长大二十已上不嫁自居修德离俗无染清洁号优婆夷名不动者明此女人自发心来经阎浮提微尘数劫所生之中於世五欲及以瞋恨更无所动名为不动。
　　第九安住王都不动优婆夷主善法行。
　　【经】尔时善财童子出妙光城游行道路正念思惟大光王教忆念菩萨大慈幢行门思惟菩萨随顺世间三昧光明门增长彼不思议愿福德自在力坚固彼不思议成熟众生智观察彼不思议不共受用大威德忆念彼不思议差别相思惟彼不思议清净眷属思惟彼不思议所作业生欢喜心生净信心生猛利心生欣悦心生踊跃心生庆幸心生无浊心生清净心生坚固心生广大心生无尽心如是思惟悲泣流泪念善知识寔为希有出生一切诸功德处出生一切诸菩萨行出生一切菩萨净念出生一切陀罗尼轮出生一切三昧光明出生一切诸佛知见普雨一切诸佛法雨显示一切菩萨愿门出生难思智慧光明增长一切菩萨根芽又作是念善知识者能普救护一切恶道能普演说诸平等法能普显示诸夷险道能普开阐大乘奥义能普劝修普贤诸行能普引到一切智城能普令入法界大海能普令见三世法海能普授与众圣道场能普增长一切白法善财童子如是悲哀思念之时彼常随逐觉悟菩萨如来使天於虚空中而告之言善男子其有修行善知识教诸佛世尊悉皆欢喜其有随顺善知识语则得近於一切智地其有能於善知识语无疑惑者则常值遇一切善友其有发心愿常不离善知识者则得具足一切义利善男子汝可往诣安住王都即当得见不动优婆夷大善知识时善财童子从彼三昧智光明起渐次游行至安住城周徧推求不动优婆夷今在何所无量人众咸告之言善男子不动优婆夷身是童女在其家内父母守护与自亲属无量人众演说妙法善财童子闻是语已其心欢喜如见父母即诣不动优婆夷舍入其宅内见彼堂宇金色光明普皆照耀遇斯光者身意清凉善财童子光明触身即时获得五百三昧门所谓了一切希有相三昧门入寂静三昧门远离一切世间三昧门普眼舍得三昧门如来藏三昧门得如是等五百三昧门以此三昧门故身心柔软如七日胎又闻妙香非诸天龙乾闼婆等人与非人之所能有善财童子前诣其所恭敬合掌一心观察见其形色端正殊妙十方世界一切女人无有能及况其过者唯除如来及以一切灌顶菩萨口出妙香宫殿庄严并其眷属悉无与等况复过者十方世界一切众生无有於此优婆夷所起染着心若得暂见所有烦恼悉自消灭譬如百万大梵天王决定不生欲界烦恼其有见此优婆夷者所有烦恼应知亦然十方众生观此女人皆无厌足唯除具足大智慧者尔时善财童子曲躬合掌正念观察见此女人其身自在不可思议色相颜容世无与等光明洞彻物无能障普为众生而作利益其身毛孔恒出妙香眷属无边宫殿第一功德深广莫知涯际心生欢喜以颂赞曰。
　　守护清净戒　　修行广大忍　　精进不退转　　光明照世间
　　尔时善财童子说此颂已白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说时不动优婆夷以菩萨柔软语悦意语慰喻善财而告之言善哉善哉善男子汝已能发阿耨多罗三藐三菩提心善男子我得菩萨难摧伏智慧藏解脱门我得菩萨坚固受持行门我得菩萨一切法平等地总持门我得菩萨照明一切法辩才门我得菩萨求一切法无疲厌三昧门善财童子言圣者菩萨难摧伏智慧藏解脱门乃至求一切法无疲厌三昧门境界云何童女言善男子此处难知善财白言唯愿圣者承佛神力为我宣说我当因善知识能信能受能知能了趣入观察修习随顺离诸分别究竟平等优婆夷言善男子过去世中有劫名离垢佛号修臂时有国王名曰电授唯有一女即我身是我於夜分废音乐时父母兄弟悉已眠寝五百童女亦皆昏寐我於楼上仰观星宿於虚空中见彼如来如宝山王无量无边天龙八部诸菩萨众所共围绕佛身普放大光明网周徧十方无所障碍佛身毛孔皆出妙香我闻是香身体柔软心生欢喜便从楼下至於地上合十指爪顶礼於佛又观彼佛不见顶相观身左右莫知边际思惟彼佛诸相随好无有厌足窃自念言此佛世尊作何等业获於如是上妙之身相好圆满光明具足眷属成就宫殿严好福德智慧悉皆清净总持三昧不可思议神通自在辩才无碍善男子尔时如来知我心念即告我言汝应发不可坏心灭诸烦恼应发无能胜心破诸取着应发无退怯心入深法门应发能堪耐心救恶众生应发无迷惑心普於一切诸趣受生应发无厌足心求见诸佛无有休息应发无知足心悉受一切如来法雨应发正思惟心普生一切佛法光明应发大住持心普转一切诸佛法轮应发广流通心随众生欲施其法宝善男子我於彼佛所闻如是法求一切智求佛十力求佛辩才求佛光明求佛色身求佛相好求佛众会求佛国土求佛威仪求佛寿命发是心已其心坚固犹如金刚一切烦恼及以二乘悉不能坏善男子我发是心已来经阎浮提微尘数劫尚不生於念欲之心况行其事尔所劫中於自亲属不起瞋心况他众生尔所劫中於其自身不生我见况於众具而计我所尔所劫中死时生时及住胎藏未曾迷惑起众生想及无记心况於余时尔所劫中乃至梦中随见一佛未曾忘失何况菩萨十眼所见尔所劫中受持一切如来正法未曾忘失一文一句乃至世俗所有言辞尚不忘失何况如来金口所说尔所劫中受持一切如来法海一文一句无不思惟无不观察乃至一切世俗之法亦复如是尔所劫中受持如是一切法海未曾於一法中不得三昧乃至世间技术之法一一法中悉亦如是尔所劫中住持一切如来法轮随所住持未曾废舍一文一句乃至不曾生於世智唯除为欲调众生故尔所劫中见诸佛海未曾於一佛所不得成就清净大愿乃至於诸化佛之所悉亦如是尔所劫中见诸菩萨修行妙行无有一行我不成就尔所劫中所有众生无一众生我不劝发阿耨多罗三藐三菩提心未曾劝一众生发於声闻辟支佛意尔所劫中於一切佛法乃至一文一句不生疑惑不生二想不生分别想不生种种想不生执着想不生胜劣想不生爱憎想善男子我从是来常见诸佛常见菩萨常见真寔善知识常闻诸佛愿常闻菩萨行常闻菩萨波罗蜜门常闻菩萨地智光明门常闻菩萨无尽藏门常闻入无边世界网门常闻出生无边众生界因门常以清净智慧光明除灭一切众生烦恼常以智慧生长一切众生善根常随一切众生所乐示现其身常以清净上妙言音开悟法界一切众生善男子我得菩萨求一切法无厌足庄严门我得一切法平等地总持门现不思议自在神变汝欲见不善财言唯我心愿见尔时不动优婆夷坐於龙藏师子之座入求一切法无厌足庄严三昧门不空轮庄严三昧门十力智轮现前三昧门佛种无尽藏三昧门入如是等一万三昧门入此三昧门时十方各有不可说佛剎微尘数世界六种震动皆悉清净瑠璃所成一一世界中有百亿四天下百亿如来或住兜率天乃至般涅盘一一如来放光明网周徧法界道场众会清净围绕转妙法轮开悟群生时不动优婆夷从三昧起告善财言善男子汝见此不善财言唯我皆已见优婆夷言善男子我唯得此求一切法无厌足三昧光明为一切众生说微妙法皆令欢喜如诸菩萨摩诃萨如金翅鸟游行虚空无所障碍能入一切众生大海见有善根已成熟者便即执取置菩提岸又如商客入大宝洲采求如来十力智宝又如渔师持正法网入生死海於爱水中漉诸众生如阿修罗王能徧[打-丁+毛]动三有大城诸烦恼海又如日轮出现虚空照爱水泥令其乾竭又如满月出现虚空令可化者心华开敷又如大地普皆平等无量众生於中止住增长一切善法根芽又如大风所向无碍能拔一切诸见大树如转轮王游行世间以四摄事摄诸众生而我云何能知能说彼功德行善男子於此南方有一大城名无量都萨罗其中有一出家外道名曰徧行汝往彼问菩萨云何学菩萨行修菩萨道时善财童子顶礼其足绕无量匝殷勤瞻仰辞退而去。

　　大方广佛新华严经合论卷第九十九


　　音切


埤
　　(频支切)。

堄
　　(研礼切)。

啖
　　(徒敢切)。

菟
　　(他故切)。

虱
　　(瑟音)。

虮
　　(居岂切)。

[打-丁+毛]
　　(莫报切)。
　　大方广佛新华严经合论卷第一百

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　入法界品第三十九之十三

　　【论】第一正入当位法门於此段中从尔时已下至我唯得此求一切法无厌足三昧光明为一切众生说微妙法皆令欢喜於此段中约分十七门一念善知识教思惟升进二如是思惟善知识众善深恩悲泣流泪三善财童子如是悲哀思念之时有随逐觉悟菩萨如来使天於虚空中便加劝誉令往安住王都四从彼智光明三昧起渐次游行至安住城五周徧推求不动优婆夷六众人咸告之言此是童女在其家内父母守护七善财闻已往诣不动优婆夷所入其宅内见其依报所居八蒙堂宇光照其身得五百三昧门九次观正报身相殊胜十明善财说颂叹德正申所求十一优婆夷正说自行之法十二善财所请三昧境界云何十三优婆夷自说自行本因发起时劫缘起十四正说空中佛为说法十五自说发心已来经阎浮提微尘数劫於尔所劫中修世间出世间一切众技艺法未曾废舍一文一句十六优婆夷问善财欲得见菩萨求一切法无厌足庄严门不善财答云欲见十七优婆夷入此三昧不可说佛剎微尘数世界六种震动悉皆清净瑠璃所成至善财言己见已下推德升进随文释义者问曰何故此位念善知识悲泣流泪何意答曰为明从智修悲满佛十力故又问此位善知识何故为女答曰如下文云过去有佛号曰修臂修者长也明引接义表此从无功之智以愿波罗蜜行慈接引一切众生故王名电授者是智也为明智能破迷见道速疾如电光也唯有一女者慈悲也明第六行至第七行以悲修智自第八行已去以智修慈悲故故以王女表之是童女者第八住第八行已前慈位犹有染习此第九住第九行从智起悲无有染习故故以童女表之在家父母守护者以方便为父智度为母以守护慈心为女无染障故净习障至十一地方无如十定品中灌顶菩萨犹三求推觅不见普贤者其样式是也善男子我得菩萨摧伏智慧藏解脱门者明第九法师行中善摧邪论世无当者已入如是十力智分故如下文云我於彼佛所闻如是法求一切智求佛十力求佛辩才又以法师位中表行素洁清高慈悲和悦谦下无慢以女表之非即女也善财入其宅内见彼堂宇金色光明普皆照耀者明此第九法师位悲室教光所烛故触善财身即得五百三昧门者意有五门一了相本净自体光明二达心境无依不居空有性自寂静三如是三昧能於世间无所染着四以普眼舍得三昧者明智眼无依名之为舍善知万有名之为得五如来藏三昧门者明一智之内含容万德举此五数以明五百都含五位五百法门善财入此三昧如七日胎者同此位中以智入慈柔和适悦也一切众生见此女人皆无染着心一切烦恼自然消灭者明智相福资仁慈端正无染爱业以受其身所生其身无有淫相天人恭敬见者惑亡善财以一行颂叹此女人修戒忍精进三种行得光明照世间身如经具明以优婆夷入定显求一切法无厌三昧门令善财见如文具明以不空轮三昧者须学世间出世间皆具足故十力智轮三昧者会佛差别智轮满故佛种无尽藏三昧门者智无不含化无断绝故此三三昧是总一万三昧是别明一多相容自在入因陀罗网教门已下推德升进於此中是第九善法行中善知识以力波罗蜜为主余九为伴约智门中诸位通治约位门中治说法不自在障令得自在第二推德升进中从如诸菩萨已下至辞退而去有十五行半经於中约分四门一推德令善财升进二示善友方所及举城名名都萨罗三举善友之名行为出家外道名为徧行四礼敬辞去随文释义者城名无量都萨罗都云喜乐萨罗云出生谓此城出生无量喜乐等事表此善知识智度圆满行同十地已终佛果徧行诸行宜应所见普现其身同彼堂门接生利俗皆令欢喜故城名出生无量喜乐等事号出家外道名为徧行者智齐佛果名为出家为化邪流示同邪见名为外道益众生行及以三乘尽同其事名为徧行所行无染者为出家以菩萨行中化邪不化正名为外道处行无染名为出家乃至九十六种外道我皆为之南方义如初释第十都萨罗城出家徧行外道主真实行。
　　【经】尔时善财童子於不动优婆夷所得闻法已专心忆念所有教诲皆悉信受思惟观察渐渐游行经历国邑至都萨罗城於日没时入彼城中廛店邻里四衢道侧处处寻觅徧行外道城东有山名曰善德善财童子於中夜时见此山顶草树岩巘光明照耀如日初出见此事已生大欢喜作是念言我必於此见善知识便从城出而登彼山见此外道於其山上平坦之处徐步经行色相圆满威光照耀大梵天王所不能及十千梵众之所围绕往诣其所头顶礼足绕无量匝於前合掌而作是言圣者我已先发阿耨多罗三藐三菩提心而我未知菩萨云何学菩萨行云何修菩萨道我闻圣者善能教诲愿为我说徧行答言善哉善哉善男子我已安住至一切处菩萨行已成就普观世间三昧门已成就无依无作神通力已成就普门般若波罗蜜善男子我普於世间种种方所种种形貌种种行解种种殁生一切诸趣所谓天趣龙趣夜叉趣乾闼婆阿修罗迦楼罗紧那罗摩睺罗伽地狱畜生阎罗王界人非人等一切诸趣或住诸见或信二乘或复信乐大乘之道如是一切诸众生中我以种种方便种种智门而为利益所谓或为演说一切世间种种技艺令得具足一切巧术陀罗尼智或为演说四摄方便令得具足一切智道或为演说诸波罗蜜令其回向一切智位或为称赞大菩提心令其不失无上道意或为称赞诸菩萨行令其满足净佛国土度众生愿或为演说造诸恶行受地狱等种种苦报令於恶业深生厌离或为演说供养诸佛种种善根决定获得一切智果令其发起欢喜之心或为赞说一切如来应正等觉所有功德令乐佛身求一切智或为赞说诸佛威德令其愿乐佛不坏身或为赞说佛自在身令求如来无能映蔽大威德体又善男子此都萨罗城中一切方所一切族类若男若女诸人众中我皆以方便示同其形随其所应而为说法诸众生等悉不能知我是何人从何而至唯令闻者如实修行善男子如於此城利益众生於阎浮提城邑聚落所有人众住止之处悉亦如是而为利益善男子阎浮提内九十六众各起异见而生执着我悉於中方便调伏令其舍离所有诸见如阎浮提余四天下亦复如是如四天下三千大千世界亦复如是如三千大千世界如是十方无量世界诸众生海我悉於中随诸众生心之所乐以种种方便种种法门现种种色身以种种言音而为说法令得利益善男子我唯知此至一切处菩萨行如诸菩萨摩诃萨身与一切众生数等得与众生无差别身以变化身普入诸趣於一切处皆现受生普现一切众生之前清净光明徧照世间以无碍愿住一切劫得如帝网诸无等行常勤利益一切众生恒与共居而无所着普於三世悉皆平等以无我智周徧照曜以大悲藏一切观察而我云何能知能说彼功德行善男子於此南方有一国土名为广大有鬻香长者名优钵罗华汝诣彼问菩萨云何学菩萨行修菩萨道时善财童子顶礼其足绕无量匝殷勤瞻仰辞退而去。
　　【论】第一正入当位法门中从尔时善财童子已下至我唯知此至一切处菩萨行总分五门一念善知识思惟升进二渐次游行推求善友三见在山上平地经行山顶是智平地是法身表不离法身大智同於邪见四往诣致敬正申所求五徧行善友与善财所行之法随文释义者言外道名徧行者菩萨化邪不化正名为外道凡所修进未至究竟一乘法界理智妙行一多同异自在身土交彻十方世界如因陀罗网门皆是外道如是通凡及圣尽以同行方便引之名为徧行外道即如此孔丘老庄之流亦是其类如名潜相隐随类而行众生但受其益总不知谁是谁非如是之行常徧十方无时不现如影随形如响应声非往来之质以智通万有常对现色身如下文云我已成就普观世间三昧门已成就无依作神通力已成就普门般若波罗蜜我普於世间种种方所种种形貌种种行解饶益众生乃至普徧一切诸趣虽在世间常行利益时诸人众不知从何而至亦无疑怪不知不觉是何人流有众生处一切行徧故此是第十真实行善知识以智波罗蜜为主余九为伴此位治於生死中行不自在障令得自在余广意如文前十住是入佛所住法门之样此十行是普贤行之样式十地仿此而成十回向是以此十住十行中和融慈悲愿力起智兴悲令使不偏修出世涅盘及染净二障使得常居十方一切生死海中依自体法界佛果普贤大行恒常充满如因陀罗网境界无碍门故以是安立十回向门和会智悲世及出世咸使融逆依本自在故使偏修定业求出世者和融无量想念起大智用无定乱故安立十回向使权学菩萨不一向妄求他方别有佛净土故安立十回向使得常居寂定身恒徧满一切生死摄化众生故起十回向使想念十方等一切众生数受想思惟忆念流注飘动便成智用起十回向使微小如芥子许福田令徧满十方充满法界起十回向令使世间诸见及微小神通咸成普贤大用起十回向令使八住八地智增菩萨忆念大愿广利众生方便起大神通力徧兴大利不住净智中起十回向令使初始发心菩萨起如来大愿具佛功德起十回向广如十回向品说若无此十回向门一切发心者总住二乘地无有菩萨得成佛道具普贤行也初地菩萨依此三法以殊胜愿力发心一依前三法加行升进至其功毕道满如初发心以明智不迁时日岁月不迁还如慈氏返指文殊明果不移因也便见自身入普贤身中明普贤行亦不离因内故慈氏云我当来下阎浮提汝与文殊还来见我明来世与今时不移此乃约智实论不同情识妄想虚变生多劫见一乘之行见道在初发心位之初也加行在初发心见谛之后以此果行相资方成万用自在三乘道前三贤菩萨有漏发心地上方成见道十一地妙觉如来又云三千大千世界为佛报境未通法界无限之境互参无碍门已下推德升进十回向位善财童子善知识十回向位从推德升进中自如诸菩萨摩诃萨已下至辞退而去皆作五门已下诸位仿此例然一推德令善财升进二示善知识方处国名广大三举善知识名号曰鬻香长者名优钵罗华四劝善财往问五致敬辞去随文释义者叹德中以无碍愿住一切劫得如帝网诸无碍行者即是十回向中愿行方便又以善知众香法门合和香药以充卖鬻以表回向和合智悲涅盘染净想念分别总成一丸戒定慧香解脱知见生死涅盘总别自在如此合香以其众香合为一丸互相资益皆无自性不失自德同异自在此将卖鬻香长者青莲华表十回向和融理智大悲大愿万行总别自在总为一丸义无着故南方义如前十住初释也国土名广大者广兴大愿起行无边普接一切群品故此愿是万行之风令行无边故又愿是智风令一切想念成大智神通自在用故愿是开敷一切三昧定风引发滞染净众生令无所依得无依智寂用自在徧一切众生故如十住之首以妙峰山而表无相智慧十行之首以三眼国比丘而表明行出缠十回向之首以合香长者而表回向和融智悲万行涅盘生死此是随位意趣思之可详其意此五十三善知识皆是升进修行意趣甚须知之不妄修学此鬻香是表十回向以大愿和融十住十行中理智慈悲入於生死一切无碍法界门名号青莲华表行不染生死不染涅盘於二不二而中不污如青莲华要以淤泥浊水之中而生不染泥水之性色香第一明菩萨以此大愿回向力故处於生死淤泥之中方始成法界佛果普贤万行功德果报色香第一余莫能胜诸华中青莲华为色香中殊胜如诸行中以十回向和融生死涅盘智悲万行为一法界教化一切众生皆令无苦显大智香此为殊胜余别求出世者皆悉不如故以青莲华合香长者表之令易解故。
　　第三十回向位十知识第一广大国鬻香长者主救护一切众生离众生相回向。
　　【经】尔时善财童子因善知识教不顾身命不着财宝不乐人众不耽五欲不恋眷属不重王位唯愿化度一切众生唯愿严净诸佛国土唯愿供养一切诸佛唯愿证知诸法实性唯愿修集一切菩萨大功德海唯愿修行一切功德终无退转唯愿恒於一切劫中以大愿力修菩萨行唯愿普入一切诸佛众会道场唯愿入一三昧门普现一切三昧门自在神力唯愿於佛一毛孔中见一切佛心无厌足唯愿得一切法智慧光明能持一切诸佛法藏专求此等一切诸佛菩萨功德渐次游行至广大国诣长者所顶礼其足绕无量匝合掌而立白言圣者我已先发阿耨多罗三藐三菩提心欲求一切佛平等智慧欲满一切佛无量大愿欲净一切佛最上色身欲见一切佛清净法身欲知一切佛广大智身欲净治一切菩萨诸行欲照明一切菩萨三昧欲安住一切菩萨总持欲除灭一切所有障碍欲游行一切十方世界而未知菩萨云何学菩萨行云何修菩萨道而能出生一切智智长者告言善哉善哉善男子汝乃能发阿耨多罗三藐三菩提心善男子我善别知一切诸香亦知调合一切香法所谓一切香一切烧香一切涂香一切末香亦知如是一切香王所出之处又善了知天香龙香夜叉香乾闼婆香阿修罗迦楼罗紧那罗摩睺罗伽人非人等所有诸香又善别知治诸病香断诸恶香生欢喜香增烦恼香灭烦恼香令於有为生乐着香令於有为生厌离香舍诸憍逸香发心念佛香证解法门香圣所受用香一切菩萨差别香一切菩萨地位香如是等香形相生起出现成就清净安隐方便境界威德业用及以根本如是一切我皆了达善男子人间有香名曰象藏因龙斗生若烧一丸即起大香云弥覆王都於七日中雨细香雨若着身者身则金色若着衣服宫殿楼阁亦皆金色若因风吹入宫殿中众生齅者七日七夜欢喜充满身心快乐无有诸病不相侵害离诸忧苦不惊不怖不乱不恚慈心相向志意清净我知是已而为说法令其决定发阿耨多罗三藐三菩提心善男子摩罗耶山出栴檀香名曰牛头若以涂身设入火坑火不能烧善男子海中有香名无能胜若以涂鼓及诸螺贝其声发时一切敌军皆自退散善男子阿那婆达多池边出沉水香名莲华藏其香一丸如麻子大若以烧之香气普熏阎浮提界众生闻者离一切罪戒品清净善男子雪山有香名阿卢那若有众生齅此香者其心决定离诸染着我为说法莫不皆得离垢三昧善男子罗剎界中有香名海藏其香但为转轮王用若烧一丸而以熏之王及四军皆腾虚空善男子善法天中有香名净庄严若烧一丸而以熏之普使诸天心念於佛善男子须夜摩天有香名净藏若烧一丸而以熏之夜摩天众莫不云集彼天王所而共听法善男子兜率天中有香名先陀婆於一生所系菩萨座前烧其一丸兴大香云徧覆法界普雨一切诸供养具供养一切诸佛菩萨善男子善变化天有香名曰夺意若烧一丸於七日中普雨一切诸庄严具善男子我唯知此调和香法如诸菩萨摩诃萨远离一切诸恶习气不染世欲永断烦恼众魔罥索超诸有趣以智慧香而自庄严於诸世间皆无染着具足成就无所着戒净无着智行无着境於一切处悉无有着其心平等无着无依而我何能知其妙行说其功德显其所有清净戒门示其所作无过失业辩其离染身语意行善男子於此南方有一大城名曰楼阁中有船师名婆施罗汝诣彼问菩萨云何学菩萨行修菩萨道时善财童子顶礼其足绕无量匝殷勤瞻仰辞退而去。
　　【论】第一正入当位法门从尔时善财已下至我唯知此调和香法於此段中以立五门余下诸位亦仿此样例然一正念善知识教思惟升进二渐次游行至长者所三致敬礼足四正申所求五长者说其自行授与善财随文释义者从尔时善财童子已下有十愿门明入回向以愿和融一切真俗染净智悲无碍之门渐次游行者升进也至广大国者以愿起智兴无尽行接引众生也乃至如十方世界微尘剎中一一尘内有无尽佛法及身行接引众生一切十方国剎尘中悉皆如是如帝网重重无尽以愿行广大故国名广大於第四正申所求门中长者答言我善别知一切诸香有二义一实知世间诸香二以香表法一实知诸香者即经所说所知一切香总体烧涂末是别陈香王出处已下是随生业类所生诸香是已下人间有五种香罗剎中一种香天中有四种香总共有十种香其功能如经自具以将如上诸香表十回向为明香性无依能发众善灭一切恶明大愿无依能兴无量善根故起无量大智之云雨无量白净法雨行无量大慈悲行化无量众生令得灭苦发无上意若无大愿不能发起大菩提心设修解脱悉皆二乘人间有香名为象藏此香因龙斗所生烧之一丸起大香云弥覆王都於七日中雨细香雨若沾着身身则金色者表如十住位中初发心时以七觉之香起大愿云广兴悲行普覆一切众生求一切智以止观龙与十二有支烦恼共斗彻空无际生智慧火然大智香起慈悲云雨白法雨众生沾者即初发心时便成正觉若着衣服宫殿楼阁亦皆金色者明因起大愿回向香所有一切世间忍辱慈悲观智总会法界自在白净法故若因风吹入宫殿中众生齅者七日七夜离诸忧苦不惊不怖不乱不恚慈心相向志意清净者明转转而闻亦皆欢喜发大愿门起七觉意我知是已而为说法者明欲劝众生发无上觉心者要先劝发广大愿回向起坚诚誓愿之心先敷三十七品七觉行华方堪为说至真之道如是劝修万无失一摩罗耶山者此山在南天竺境摩利伽耶国此国依此山立名此山多出白栴檀香此山出栴檀香名牛头若以涂身设入火坑火不能烧明治地住以起大愿力及回向力以上上十善法身无性之理以成戒体用涂其身回向入生死火坑贪瞋爱火不能烧害海中有香名为无能胜若以涂鼓及诸螺贝其声发时一切敌军皆自退散者明修行住以法忍成就回入生死海中教化众生以忍辱心闻一切善恶声音鼓恶邪怨敌自然退散阿耨达池边有沉水香名莲华藏其香一丸如麻子大若以烧之一丸香气普熏阎浮提界众生闻者离一切罪戒品清净明生贵住达三界业皆无障碍常生佛家无垢清净此同第四地位得出三界业以本四弘誓愿之心回入生死四流大池中教化一切沉溺生死众生皆无染着名莲华藏演微妙法香徧熏十方闻者罪灭戒品清净雪山有香名阿卢那者是赤色香也堪以染绯若众生齅此香者其心决定离诸染着者此是具足方便住禅波罗蜜门以大愿回向生死令诸众生染习禅波罗蜜得入离垢三昧以雪山表是禅定体自白净无垢体故罗剎界中有香名海藏其香但为轮王所用若烧一丸而以熏之王及四军皆悉腾空者明表以第六正心住以三空智慧为罗剎回入生死海以般若轮王烧智慧海藏香熏生死王四种魔皆升法空已下总表十回向以十住十行中愿行和融生死涅盘真俗二智悲智二门使令自在十地依此而修成就法界自性无作缘起道理以烧香涂香合香以表之令学者易解皆仿此知之若十住十行十地中若无回向大愿力但得二乘之道不可有成佛者故有修行之士大须善得其仪明观教意总别同异成坏六相从我唯知此调和香法者明调和真俗二谛智悲愿行生死涅盘染净自在之香及以青莲华名号表之已下推德升进余义如文自明二推德令善财升进中从如诸菩萨已下至辞退而去有十行经分为五门一推德升进二示善知识方所三举善知识所居城名楼阁四举船师名婆施罗五顶礼而去随文释义者南方义如初释城名楼阁者此近南海下湿人多以作楼阁而居亦约差别智以十回向中和融万法总别同异重重以立城名船师婆施罗此云自在明於生死海而得自在此为十回向中以能入生死海行大慈悲以为戒体十住中以观生死海十二缘生以为性自清净本唯佛智故以为戒体十行之中明二巧法相法算法世间技艺饶益众生以为戒体此十回向以真入俗处生死海主导众生成慈悲行以为戒体如是三位修戒各有同异升进法则船师者师以大慈悲为戒体常住处生死海往来度众生故如叹德中具明大意云具足成就无所着戒如船师度人不住此岸不住彼岸。

　　大方广佛新华严经合论卷第一百

</div>
    <div class="pagination">
<a href="华严经合论_page96.html">上一页</a><span>...</span><a href="华严经合论_page92.html">92</a><a href="华严经合论_page93.html">93</a><a href="华严经合论_page94.html">94</a><a href="华严经合论_page95.html">95</a><a href="华严经合论_page96.html">96</a><span class="current-page">97</span><a href="华严经合论_page98.html">98</a><a href="华严经合论_page99.html">99</a><a href="华严经合论_page100.html">100</a><a href="华严经合论_page101.html">101</a><a href="华严经合论_page102.html">102</a><span>...</span><a href="华严经合论_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
