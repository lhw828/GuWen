<!DOCTYPE html>
<html>
<head>
    <meta charset="UTF-8">
    <title>华严经行愿品疏钞 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经行愿品疏钞 - 第 4 页/共 14 页</h1>
    <div class="content">　　○钞今初经题七字至不离此摄者总显得名也梵云摩诃毗佛略勃陀(或云佛陀此云觉者若言菩提即云觉)徤拏骠诃欲底修多罗此云大方广觉者杂华严饰契经即十一字今略却杂饰契三字又去觉者两字存佛之一字即成七字疏中但显得名今即具彰名义(皆有二义)大以当体得名常遍为义(常即竖无初际遍则横该无外不同法相简小为义)方以就法得名(疏云相者配三大也由体大绝一切用大但明应起相大正当法之总相故偏受方名也)轨持为义(双持性相永无损减漏失轨生物解照立则智圆也)广以从用得名包博为义(包则广容博则广遍)佛以就果得名觉照为义(觉则悟大夜之重昏照即朗万法之幽邃也)华以从喻得名感果严身为义(感果则万行圆成严身则众德备体)严以功用为名(疏云总相者以能严所严皆云严也)资庄为义(资广大之体用庄真应之佛身)经以能诠得名摄持为义(持性相之义摄众生归源如别释中)故人法至齐举等者明七字得名圆备也如诸经得名有其多种或以人为目或以法为名人有请说等殊(一从请人得名如思益梵天所问经等二就能说人得名如无尽意菩萨经维摩经等三就所为人得名如须达拏经优田王经等四依所说人得名如金色童子经等)法有法喻等别(喻即大云宝积经等法有多种次下明之)或体(般若经等)或用(神足等是)或果(涅盘经等)或因(因行则正恭敬经等因位则十住经等)乍复乍单其类繁广单即可知复有四双一法喻如法华金刚经等二人法如胜天王般若经等三体用如十住断结经等四因果如渐备一切智德经等也设有名非全阙者亦不过一双今经悉具如上等故为周备也言人法双题者大方广法也佛华严人也法喻齐举者华即是喻余皆法也体用无碍者大体也方广用也因果周圆者佛果也华因也故结云无尽法门不离此摄也。
　　△疏第二对辨开合者总为十事五对。
　　△一经为能诠上六所诠即教义一对二严为总相上五别相即总别一对三华为能严上四所严即能所一对四佛为能证之人大方广所证之法即人法一对五方广者用也大方体也即体用一对方字两用。
　　△第三具彰义类者七字各有十义。
　　○钞第三具彰义类者七字各有十义者谓大有十义方有十义等又七字中一一各有七字义谓大即七字皆大方即七字皆方等七字即为七节解释。
　　△疏一释大字十义者一体大若性若相皆同真性而常徧故二相大恒沙性德徧於体故三用大业用周普如体包徧故四果大智断依正周法界故五因大称性德修无不行故六智大谓大智为主运於万行严法身故七教大一文一句结通十方称法性故上七如次是上七字八义大无法不诠穷法源故总上七字九境大无尽众生为所缘故十业大穷三际时常将此法利含识故故上七字皆名为大。
　　○钞一大十义一中即经题大字也一体大若相若性皆同真性而常遍者上句性字是诸法无性之性下句性字是本觉真性之性上句性相相对但明真俗二谛下句真性即第一义谛故摄性相全同真性而常遍也如镜摄影及空全同明也以常遍释大常者涅盘经云所言大者名之为常此明法界体不变易如人最长故名为大无有一法先之唯此先於诸法故释名义中云常则竖无初际遍者涅盘又云其性广博犹如虚空此明体遍故名为大释名义中云遍即横该无外也二中即方字云恒沙性德遍於体者前则於德之相不言存坏但泯合不分全同於体而遍此则不坏无边之相遍布於体故异於前也故七祖云体上本具恒沙功德犹如真金本具千种之器如摩尼珠本具千般万般非色之色若不本具作亦不成对亦不同以成时无一尘之法从外入故三中即广字言周普包遍者即前无边之相以遍於体一一如体故成大用一一能包能遍一入一切为遍一切入一为包交参涉入互相无碍重重无尽也周即周遍普即普包四中即佛字由证於三大故名佛也烦恼本空智慧本显自他皆尔方周法界故成正觉见他皆成如偈云菩提菩提断俱名为菩提说智及智处二俱名般若亦同此意然由未兼自他依正者如前序中身剎无碍六句所明也五中即华字以称性故一行即一切行也如前教起因缘第六宣说胜行中明之六中即严字若无大智纵修万行则行行住於自相无由融合严於法身故须智也严法身者喻如描画彩色喻万行画师喻大智也问明品云於佛法中智为上首则智为正道万行为助道故此云为主也七中即经字诸宗能诠非所诠故文有分限此宗教即义故故同法界一一无边故每说一会或一位义终皆结通云十方亦如是说由是有海墨书一句不尽之说(上如次是经题七字也)八中云无法不诠者重重无尽固不在言随相门中亦委细备说深浅之法二地中广明十恶十善即该人天乘也四谛品及五地十重四谛即该声闻乘也六地十重十二因缘即该缘觉乘也八部般若不出三天偈文涅盘法华出现品中一两门说尽如斯事类不可具陈九中义如教起因缘遂通物感中广明所被机也八即经之贯穿义九即经之摄持义十中义亦如十因一法尔二酬因十利益中广明也。
　　△疏二释方字十义者方者法也即上十大当体轨持即十法故。
　　○钞第二释方字十义方者法也如言药方即是药法应云体法相法用法果法乃至业法言当体轨持者谓十皆具此二故。
　　△疏三释广字十义者一广绝义非是心识思量所能知故二广超义无有诸法能比类故三广摄义通摄无边异类法故四广知义具足种智破邪见故五广破义破一切障无有余故六广治义具摄无边对治法故七广生义能生无量广大果故八广德义具足二严诸功德故九广依义言教繁广为生依故十广说义宣说广大甚深法故则七字皆广也。
　　○钞三释广字十义总相而言广者多也用多繁兴包无不尽故即前十皆多一遍一切为大一摄一切为广一中即大字若但绝妄想分别及下地智此未为广直至等觉照寂微细之智亦不当情故云广绝以本性照体独立不可以智知不可以识识故拟心即差故二中即方字然性德无边之相虽不离世间法要且世法无一能比言广超者有二意一德相於世间法法法超过为广二德相之法法法皆超世间为广上云法法是所超之世法下云法法是能超之德相如摩尼珠所现之物无一外物可能比之如胜鬘经云如来妙色身世间无与等此指色相即世无等亦分同此意三中即正当广字如诸宗佛境界中便无众生乃至因不摄果等皆未为广今举一必摄一切同类异类全收故广也四中即佛字以智收之一切皆智故出现品明佛智遍於一切众生身中又成佛时见众生亦成如此方名具足智外更不见邪名破邪见此即以全法之智而知全智之法故云广知也五六七三义皆华字以三皆因故五中然此宗之法必该横竖竖者觉无始烦恼本是菩提破过去障也此菩提从今日尽未来际毕竟不生烦恼破现未障也横者十方六道四生本来清净也六中无量义经说喻云如有一人诣良医所学医多年艺成欲去师云且与吾觅非药之草得乃任汝去此人经年天下遍求所见之草皆堪为药即求不遂却来白师师云汝医术成矣故相试也若实解医无草非药故知若实解对治断障无一心而非智故云具摄无边七中可知八即严字九十皆经字义亦皆易然上十中二五九十即杂集论中四义余六即入大乘论中六义彼论皆释十二分中方广部故有此文也。
　　△疏四释佛字十义者即是十佛一法界佛二本性佛三涅盘佛四随乐佛五成正觉佛六愿佛七三昧佛八业报佛九住持佛十心佛则七字皆佛。
　　○钞四释佛字十义今便配七字并配佛身上自有十身简非融三世间十身参而释之即佛身十德一体性真常名法界佛即若心若境法法皆佛即是法身当大字也二本性佛即智慧身玄鉴深远故即众生本觉智慧心性之佛即当方字三涅盘佛即是化身化用自在故化毕归寂名涅盘佛谓应化涅盘也四随乐佛即意生身感而遂通故上二皆广字五成正觉佛即是菩提身觉树道成故即当佛字六愿佛即是愿身愿周法界故七三昧佛即是福德身福即是定由依大定积福圆满故此二皆华字八业报佛即庄严身报德相好微妙难思用严法身皆因善业故即当严字九住持佛即力持身流益无穷故即当经字十心佛即威势身万法由心回转威势威容映夺故此总标七字十佛齐融为斯教主示物等有证必玄同。
　　△疏五释华字十义者一者含实义表於法界含性德故二光净义本智明显无不照故三微妙义一一诸行同法界故四适悦义顺物机宜令欢喜故五引果义行为生因起正觉故六端正义行与愿俱无所缺故七无染义一一行门三昧俱故八巧成义所修德业善巧成故九芬馥义众德住持流馨弥远故十开敷义众行敷荣令心开故此之十华如次对前为十佛因故亦不离题中七字。
　　○钞五释华字十义者华有二种一草木华喻万行感果或与果俱即喻圆融如莲华等或与果不俱即喻行布如桃李华等二金玉华喻万德严身一向与果俱十义如次一一对前十佛以配七字释之一含实等者即体含真实名含实义即当大字对法界佛二光净等者即智光明净名光净义即当方字对前本性佛三微妙等者即微妙映夺名微妙义即对前涅盘佛四适悦等者即适悦物心名适悦义对上随乐佛此二即当广字五引果等者即引果酬因名引果义即当佛字对上成正觉佛六端正等者即端严可观名端正义对上愿佛七无染等者即尘水不染名无染义对前三昧佛此二即当华字八巧成等者即愿巧成就名巧成义即当严字对上业报佛九芬馥等者即芬馥流馨名芬馥义即当经字对上住持佛十开敷等者即开敷菡萏名开敷义对上心佛即总上七字於十华中一五九十局於草木余通二华也。
　　△疏六释严字十义者。
　　△即上十华同严一佛为严不同即是十义又此十华如次严前十佛即是十义。
　　△故以华为能严严前法界成於十佛故严为总相。
　　○钞六释严字十义分三先标次释后结释中有两解初解十华严一佛后解十华严十佛初中疏云即上十华同严等者谓前十华亦即十度一含实当般若二光净即智度三微妙即方便度四适悦即戒度五引果即当忍度六端正即愿度七无染即禅度八巧成即檀度九芬馥即力度十开敷即精进度以上十度同严一佛余九皆然又因既圆修果亦圆证云何圆修以定慧双流静无遗照动不离寂一念相应十度便满故十地经云发心回向是布施灭惑为戒不害忍求善无厌斯进策於道不动即修禅忍受无生名般若回向方便希求愿无能摧力善了智如是一切皆成满故一念皆悉顿严诸德故至果位无德不圆备也次十华如次严十佛者如上十华以配十度谓财法无畏悦物令喜成庄严身即业报佛二戒净普周随心离过成意生身即随乐佛三忍可谛理成菩提身即成正觉佛四进策万行成威势身即前心佛五定引功德成福德身即三昧佛六慧鉴心体彰於法身即法界佛七方便巧应成化身即涅盘佛八愿巧成就成愿身即是愿佛九力不可动成力持身即住持佛十智鉴於理成於智身即本性佛十华如次严前十身而总别无碍更有十义一以因严果以成人是华严果由因得故二以果严因以显胜成果之后令一一因行皆无际故即佛华严三字也三以人严法以显用谓佛旷劫修因方显法之体用四以法严人以显圆若不得法之体用因果不能圆妙故总上六字五以体严用令周遍谓用不得体不周遍故六以用严体而知本若无大用不显体本之广故即大方广三字七以体严相而知妙谓相若有体便即入重重故八以相严体以明玄无相不显体深玄故即大方二字也九以义严教超言念由所诠难思能诠言离故十诸用互严以融摄如禅非智无以穷其寂智非禅无以深其照等此互严中皆有相资相即四句恐繁不叙如上疏中但有三句谓十华严一佛十华次第严十佛十华更互严十佛在初句中亦可一华严十佛以足四句以成无尽也故以华为等者结也言严前法界者谓法界本含佛智但假於行德严之即显着有佛之用也。
　　△疏七释经字十义者一曰涌泉二曰出生三曰显示四曰绳墨五曰贯穿六曰摄持七曰常也八曰法也九曰典也十曰径也。
　　○钞七释经字十义中分二先标后释释十义者一涌泉则注而无竭二出生则展转资多三显示则显示事理四绳墨则揩定正邪木随绳而正直心随教而离邪五贯穿则贯穿所说性相之义六摄持则摄持所化众生归於本源不令攀缘六尘轮回五道此二即佛地论中解经字义故彼论第一云能贯能摄故名为经以佛圣教贯穿摄持所应说义所化生故或可贯穿摄持俱通所说所化贯穿法相摄持所化即此中义或贯穿所化摄持所说即贯彼心华摄兹义味也七常也者则万古常规八法也者则千叶真轨此二是梁昭明太子所出感法师以此法常二义解绳墨涌泉故彼云法则举直以错枉绳墨以譬之常则汲引而无竭涌泉以况之此亦别是一意九典者则正理无邪十径者则出死之径路上十中前四即杂心五义中四余结鬘同贯摄五六即明贯摄依佛地论后四即依此方训释以圆十义也。
　　△疏第四展卷难思者。
　　△谓本於清净法界初开理智二门。
　　△次理开体用为大方广智分因果为佛华严经诠上六即题中七字。
　　△次展此七字为此一经所证法界即大方广能证普贤行愿即佛华严。
　　△若更展此以为一部则五周因果皆佛华严因果所证皆大方广。
　　△乃至无尽皆自此生。
　　○钞第四展卷难思先标牒后正释分四一展二卷三展卷无碍四结归经题初中五一展真界至理智二次理开下展理智至总题三次展此下展总题至此卷四若更下展此卷至一部五乃至下展一部至无尽也。
　　△疏收无尽法界以为九会。
　　△复摄九会为此一经。
　　△复摄此经以为总题。
　　△更摄总题以为理智。
　　△融此理智为真法界能所两亡事理双寂故。
　　○钞收无尽下第二卷也文五一卷无尽至一部疏云收无尽法者即总指大经以为九会者谓此一经约七处说三会普光故有九也第一菩提场会第二普光明殿会第三忉利天宫会第四夜摩天宫会第五兜率天宫会第六他化天宫会第七重会普光明殿会第八三会普光明殿会第九逝多园林会是为九会二复摄下卷一部至此一卷三复摄此下卷此一卷至总题四更摄下卷总题至理智五融此下卷理智归真界也。
　　△疏舒则弥纶法界卷则足迹难寻即舒恒卷即卷恒舒即展卷无碍。
　　△若展若卷若广若略皆为大方广佛华严经矣。
　　○钞舒则下第三展卷无碍言即舒恒卷者经云无量无边法门海一言演说尽无余即卷恒舒者经云如来於一语言中演说无边契经海若展若卷下四结归经题也文并可知。
　　△疏第二释品名者略为三节一不思议解脱境界即所入也二普贤行愿为能入也三入之一字通能所也。
　　○钞第二释品目中二初正解品目后品摄经圆今初也然通释得名者心智契合为入心言不及为不思议作用离障为解脱智造分域为境界德用善顺为普贤造修悕求为行愿是此一类之义为品品中略出弘宣为别行不接前次故但为一卷文中二初分品开章。
　　△疏第一释所入者。
　　△何名不思议心言罔及故。
　　○钞后第一下随章牒释文三初释所入次释能入后释入字初中四翻征释一显得不思议名二指不思议体三释不思议之由四辨不思议之意今初也心言罔及罔犹无也不也法无名故言不及法无相故思不及於所缘境界非定名相故於心口不可思不可议也故云口欲谈而词丧心将缘而虑息也复有三义故不思议一於人谓超世间越权小也二於心谓非闻思修及报生识智之境三显法自体此即亦超佛及上位菩萨所谓非智不能思盖是法体本来不可思非辩不可议盖是法体本来不可议故肇公云非谓无辩辩所不能言也。
　　△疏何法不思议谓即解脱境界。
　　△解脱有二。
　　△一作用解脱作用自在脱拘碍故。
　　△二离障解脱具足二智脱二障故。
　　△由内离障外用无羁二义相成总名解脱。
　　○钞何法下二指不思议体文中三初直指次解释后结成二中二初释解脱后释境界今初也一作用等者即如净名所得也故彼经云有解脱名不可思议若菩萨住是解脱者以须弥之高广内芥子中等二离障中云二智者即如理智如量智也二障者即理障事障也言由内等者然一切诸法本自融通无碍但由内心情执累劫缠绵故感辩外境妄相阻碍如平坦长川露地而睡而梦见四边拥塞或险山深水无由过得若梦心觉寤即触向解脱也即知迷情若悟障尽智开即万境之中作用自在故云外用无羁也愚者欲求神通不解於心除妄如何得也净名云诸佛解脱当於众生心行中求也。
　　△疏境界有二。
　　△一分齐境如国疆域各有分齐佛及普贤德用分齐无能及故。
　　△二所知境事理无边唯佛普贤方究尽故。
　　△由证所知无边之境故成德用无有边涯二亦相成总为境界。
　　△即於二境得二解脱此二不二故不思议。
　　○钞境界下后释境界也言分齐境横论从狭至宽等所知境竖论从劣至胜等言由证所知等者先以智缘无边境境无边故智亦称境无边故德用同佛及普贤之分齐也即於二境下后结成也。
　　△疏何故不思议略有四义一事无边故二理深远故三此二无碍故四以性融相重重无尽故。
　　○钞何故下三释不思议之由言略有四义者一事多无碍广不思议二理无相状深不思议三此二不二故不思议谓诸法全空故不可作事思性空缘起故不可作理思四重重无尽故难思议也。
　　△疏何用不思议显法超情令亡言故。
　　△已知所入。
　　○钞何用下四辨不思议之意征意云假名引导尚恐难入今泯绝纵迹於生何益而说不思议耶释意云法体实离思议之境若令思议永不能入今说离言超情众生即亡言绝虑自然入也故六祖七祖皆云若欲入者一切善恶都莫思量等也。
　　△疏第二释能入者总即普贤行愿也略唯此二。
　　△行之与愿如鸟二翼如车二轮具足方能翔空致远。
　　△然人与法俱称普贤若约人者普贤菩萨之行愿故。
　　△若约法者是普法故贤谓至顺调善故又贤谓真善善契理故法界之善为普贤法故。
　　○钞第二释能入中文三一总指行愿二行之下喻明行愿之要三然人下约人法以释普贤於中二一总指二解释今初法普贤有二一约体二约用初约体者即本觉心体也即诸法本源一真法界也谓此法界周遍一切四生六趣无不有之在圣在凡用即有别体即无异即诸佛所师群生自体万物资始众行所依也问此真法界何名普贤耶答以体性周徧曰普随缘成德曰贤言随缘成德者由真理不守自性妙能随缘成诸事法若随染缘而居生死若随净缘而至涅盘虽则随缘染净而真性不变改也故如来藏经疏悟达国师云在一尘而广大悉备随万有而独立不改此言随缘者约能起诸法义边得名也二约用者谓以体上本有尘沙万德德相妙用谓此妙用一一随体普周互相融摄问此何得名普贤耶答一即一切曰普一切即一曰贤也二人普贤者有三位一位前普贤即以地前资加二位菩萨是也以曲济无遗曰普事未必尔意乐常然邻极亚圣曰贤将至见道二当位普贤即十地菩萨及等妙觉位已来总是如初地菩萨具证二空真如遍满法界名遍行真如谓一一行中皆遍法界了一切法皆二空故准摄论云菩萨入初地时证十百明门一即一剎那顷证百三摩地二以净天眼见百佛国土三以神通力能动百佛世界四能往百佛世界教化众生五能以一身化百类身形令有情见六能成就百类所化有情七若为利益能留身住世百劫八能知前后际百劫事九能以智慧入百法明门洞达晓了十能以一身现百类眷属余地培培增胜问何名普贤耶答以德周法界曰普至顺调善曰贤三位后普贤则是得果不舍因门菩萨是也谓已成佛竟行德周备障累永袪自利已圆上无求进也为不舍悲愿唯务济生隐实德而现权形示居因而号菩萨即普贤文殊等是也问此何名普贤耶答果无不极曰普不舍因门曰贤也二解释於中二初约人若约人下是也后约法於中二初若约法下通释普贤也。
　　△疏若别说者略有十普一所求普谓要求一切诸佛所证故。
　　○钞后若别说下别释十普一所求普者即法门无边誓愿学及无上菩提誓愿成谓修行人力虽未及须常运此心念念相续不得自轻而生退屈则欲求一切智应起胜悕望故。
　　△疏二所化普要化无尽众生界故。
　　○钞二所化普等者即众生无边誓愿度也即第九门恒顺众生中四生九类尽未来际恒常救济也。
　　△疏三所断普无边烦恼一断便能一切断故。
　　○钞三所断普等者即烦恼无边誓愿断也上三门中第一第三是智即自利行第二是悲即利他行也。
　　△疏四事行普八万度门无边行海无不行故。
　　○钞四事行普等者即事门随相行八万度门等者即八万四千波罗蜜门亦云八万四千法门依贤愚经度无极品说八万四千法门者时有菩萨名曰喜王问佛佛为喜王菩萨说言吾从成道终至涅盘都三百五十度大会说法度者遍也始从第一修习度第二名光曜度乃至第三百五十名分布舍利度每遍说法具足六度即三百度每度有六三六十八成一千八百更有五十度成三百将此三百合前一千八百成二千一百将此二千一百对治四种众生谓多贪多瞋多痴等分众生也多贪者於境多生染着多瞋者於境多生憎恚多痴者於境多生愚暗等分者有二解一云一切有情平等有贪瞋痴三法名等分二云贪瞋痴中一一有三类一多贪二等分三薄尘众生於三境上作法何名多贪众生於下品劣境上起上上品贪心名多贪於中品境上起中品贪心名等分若於上上品境上起下品贪心名薄尘也瞋痴准此而知谓此四类有情各有二千一百成八千四百又将此八千四百向四大六尘上配四大者地水火风六尘者色声香味触法谓此十法上各有八千四百成八万四千也此八万四千法门据能对治药说若所对治病亦有八万四千名八万四千尘劳门於十个根本烦恼上作法谓贪瞋痴慢疑身见边见见取戒禁取邪见此十烦恼互相资助一个为头余九来助十十相资成百此通三世过去未来现在各有一百成三百又过去一百一一为头资成一千未来亦尔二世共成二千现在一百更不相资计二千一百便於多贪多瞋多痴等分四种众生上各有二千一百成八千四百又将此配四大六尘上即十个八千成八万十个四百成四千即成八万四千尘劳根病也。
　　△疏五理行普随所修行深入无际彻理原故。
　　○钞五理行普等者即理门离相行也。
　　△疏六无碍行普事理二行相交彻故。
　　○钞六无碍行普等者即事理无碍行。
　　△疏七融通行普随一一行摄一切故。
　　○钞七融通行普等者即事事无碍行以随修一行必摄法性性融摄故令此一行如性普收无行不具也应云不异理之一行具摄理时令彼不异理之多行随所依理皆於一行中现一行既尔余行皆然即一中一切一切中一等。
　　△疏八所起大用普无有一用不周徧故。
　　○钞八所起大用普等者即起用周徧行上第四门事法界五理法界六事理无碍法界七事事无碍法界今此第八门则普该四也。
　　△疏九所行处普上之八门徧帝网剎而修行故。
　　○钞九所行处普等者即修行处如下偈云普尽十方诸剎海一一毛端三世海佛海及与国土海我徧修行经劫海皆修行处也言上之八门徧帝网剎而修行故者谓前八门皆显所修胜行今此第九门并收八门之行於帝网剎而修行也即一一剎中凡修一行具一切行也。
　　△疏十修行时普穷三际时念念圆融无竟期故。
　　○钞十修行时普等者此即圆教所诠称性之修也夫心冥至道浑一古今法界无生本亡时分以无时之时况尽三际念劫圆融一念入劫劫入一念一念入过去未来现在三世各一切劫一念既尔念念皆然故下文云我能深入於未来尽一切劫为一念三世所有一切劫为一念际我皆入即念念圆融无竟期也。
　　△疏上之十普参而不杂为普贤行文皆具之。
　　△第三释入者即能所契合泯绝无寄方为真入广如宗中。
　　○钞第三下释入字指在前文。
　　△疏然此一品即是一经亦犹楞伽佛语心品。
　　△又於一品之内分之别行故无次第之异。
　　○钞然此下后明品摄经圆文中二初引例明备成一经后释不题次第之所以今初楞伽四卷属大部略出一品得名为经此四十卷属大部别行一品全是一经又於下释不题次第之所以帙中对上三十九题云四十成次第今此别行无对待但云一卷无次第也。
　　△疏五随文解释。
　　○钞自下第五随文解释文中二初会通前后开列科段后正依经文次第解释今初也。
　　△疏此经既属大经望贞元所译乃是五相之中第五显因广大相之中第五重示普因故则三分之中但有后二。
　　○钞五相者此品初三卷明本会竟从第四经已后即文殊大士出善住楼阁行化南方文分四一六千比丘会二诸龙会三三乘会四明渐证所表即善财历事善友遍求法门名为末会遇五十五圣者所得法门摄为五相文殊等四十一人名寄位修行相谓文殊一人寄十信余四十人寄三贤十地也四十人者谓德云比丘海云比丘善住比丘弥伽大士解脱长者海幢比丘休舍优婆夷毗目瞿沙仙人胜热婆罗门慈行童女已上十人寄十住善见比丘自在主童子具足优婆夷明智长者法宝髻长者普眼长者无厌足王大光王不动优婆夷遍行外道已上十人寄十行鬻香长者船师婆陀罗无上胜长者师子频申比丘婆须蜜女[鞥-合+(白-日+田)]瑟胝罗长者观自在菩萨正趣菩萨大天神安住地神已上十人寄十回向婆珊那演底主夜神普德净光主夜神喜目观察众生主夜神普救众生主夜神寂静海音主夜神守护一切众生主夜神开敷一切树华主夜神大愿精进力救护一切众生主夜神妙德圆满主夜神释种女瞿波等已上十人寄十地已上共四十一人兼文殊名寄位修行相也第二遇摩耶夫人等一十一人名会缘入实相谓摩耶夫人正念光女遍友童子师善知众艺童子坚固长者贤胜优婆夷妙月长者胜军长者最寂静婆罗门德生童子有德童女遇此十一人名会缘入实相者谓会前次位差别之缘同入实相理寄等觉位亲生妙觉为佛母故也第三遇弥勒一人名摄德成因相谓摄前会差别缘归一实之德明一生补处以为正因第四再见文殊一人名智照无二相谓初遇文殊表信智再遇文殊表证智既与本智相应冥合无二离能所相离分别相照体独立故不见文殊身相但摩顶得法也第五遇普贤一人名显因广大相谓由前智极心冥词亡虑绝故触物皆道法法全真依正浑融重重无尽故随举一法即是圆因一切皆尔由是善财於普贤一毛孔中所得法门过前佛剎微尘数倍一切皆然大疏序云寄位南求因圆不踰於毛孔既一切无非圆因无不包遍故云显因广大相也疏第五显因广大相中第五重示普因者谓此第五相中经有五分一依教趣求分二闻睹前相分三见闻亲证分四闻佛胜德分五重示普因分前四分在三十八后一半及第三十九卷中第五分即此别行一卷是。
　　△疏序分在於四十卷中第一卷故。
　　○钞序分在於四十卷中第一卷故者即初卷经云如是我闻一时佛在室罗筏城逝多林给孤独园与菩萨摩诃萨五千人俱普贤菩萨文殊师利菩萨而为上首及普贤胜智菩萨智慧胜智菩萨无着胜智菩萨如是等上首菩萨摩诃萨一切皆从普贤行愿所生乃至智慧普遍犹如虚空以大光网照法界故复与五百声闻众俱是诸声闻有大威势悉觉真谛皆成实际深入法性等复与无量诸世主俱已曾供养无量诸佛常勤利乐一切众生为不请友乃至云从行愿力生如来家专求如来一切智智尽此已来都有三纸经文总名序分故云在四十卷初也。
　　△疏今经别行亦为三分。
　　△初明序分即结前所说第二若欲成就此功德下以为正宗第三尔时世尊与诸圣者菩萨摩诃萨演说如是不可思议解脱境界胜法门时下辩其流通。
　　△三分之义不异常谈。
　　○钞今经别行亦为三分初明序分即结前所说者此即发起序非是证信序诸经之首皆有证信序及发起序证信序即如是我闻乃至与大众若干人俱等发起序即每经不同如法华毫光远照净名宝积献盖各发扬生起说法之由序也今证信序在品之初故文中但有发起序也发起序者谓指前所叹如来殊胜果德说无穷尽生起意势云修何因行证得如斯之果便说普贤行愿示以普因为正宗也故以结前已说而为序分三分之义不异常谈者自弥天即道安和尚时人号宝印手菩萨辩摧凿齿智达百升科经合远於亲光立姓果同於增一高判经无大小例开三分序正流通以圣人说教必有其渐将演微言先彰由致故云序分由致既彰当机授法故曰正宗正宗既陈务於开济近益当时之会远益未来之机使千古洪规传芳不绝故曰流通。
</div>
    <div class="pagination">
<a href="华严经行愿品疏钞_page3.html">上一页</a><a href="华严经行愿品疏钞.html">1</a><a href="华严经行愿品疏钞_page2.html">2</a><a href="华严经行愿品疏钞_page3.html">3</a><span class="current-page">4</span><a href="华严经行愿品疏钞_page5.html">5</a><a href="华严经行愿品疏钞_page6.html">6</a><a href="华严经行愿品疏钞_page7.html">7</a><a href="华严经行愿品疏钞_page8.html">8</a><a href="华严经行愿品疏钞_page9.html">9</a><span>...</span><a href="华严经行愿品疏钞_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
