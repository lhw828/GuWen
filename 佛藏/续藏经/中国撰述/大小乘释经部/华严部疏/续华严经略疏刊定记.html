<!DOCTYPE html>
<html>
 <head>
  <meta charset="utf-8"/>
  <title>
   续华严经略疏刊定记 - 第 1 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续华严经略疏刊定记 - 第 1 页/共 28 页
  </h1>
  <div class="content">
   续藏经   续华严经略疏刊定记
　唐 慧苑述

　　 
　　　　京兆静法寺沙门慧苑述
　　刊定记者。苑以薄佑。□□和上遽迁生所。制兹略疏。经才四分之一。始自妙严品。讫乎第二十行。并能造十定疏前之九定。而悬谈与中间及十定后疏。并未修葺。其已撰者不遑剪刻。今故鸠集广略之文。会撮旧新之说。再勘梵本。雠校异同。顺宗和教。存之以折衷。简言通意。笺之以笔削云尔。
　　将释此经。略开十门。一教起所因。二藏部所摄。三显教差别。四简所被机。五能诠教体。六所诠宗趣。七显义分齐。八部类传译。九具释题目。十依文正释。
　　初中有二。先总辨名意。后正显教起。言总辨名意者。观夫大像无形。赴感则形而无极。大音无说。应器则说而无穷。盖知形不自形。感赴而形矣。说无自说。器应而说焉。无形而形。弥十方而不广。赴无极而不疲。无说而说。互九世而不延。应无穷而不倦。大方广佛华严经者。实可谓不思议之秘藏难测量之教海。文言浩汗。该众典以为源。理趣渊玄。会殊途而同致。其为体也。则不生不灭非有非无。用不灭为无生。以不生为无灭。事包万类。理极一如。理无事而不融。事无理而不液。故触类成教。即教亡言。混真俗於双际。跨空有於中道。筌蹄绝寄。教网踰张。鱼兔无依。义山弥峻。其为德也。同异类之殊体。则微细容持。同异类之别躯。则展转重现。微细之境难信。晓之以芥瓶。重现之相易疑。喻之以帝网。其为用也。则不分而遍。不去而臻。一多大小而互为延促。静乱而相摄。多劫入於一念。非卷非舒。微尘纳於世界。无增无减。於是剎该净秽。娑婆震而华藏动。主融报化。瞻卢舍以见牟尼。括三际之二七日。乃阐扬之时分。总五位之一多身。为辅翼之圆满。即此即彼之体用。不起而升四天。互隐互显之主伴。不谋而应十剎。现能仁之海印。七处昭彰。开所化之莲华。九会彪炳。若乃具金刚种。虽八难而闻经。阙智眼因。对十身而莫睹。善财询友。表随顺以南行。妙德从机。显滥觞於东庙。然则大以体性包含。方广业用周遍。佛谓两悟圆极。华喻万行披敷。严则通能通所。经则为贯为摄。故云大方广佛华严经。世主妙严品第一者。世谓世间。则众生之别称。主谓君主。则诸王之异名。妙即法门深妙。严是威德庄严。品乃品类。第谓次第。一是创名为数之首。斯经有三十九品。此品建初。故称第一。故曰大方广佛华严经世主妙严品第一。按梵本。此品具名萨婆噜鸡印拏上俫(良追)骠诃柰耶钵攞叵婆娜忙钵里勿多。此云名一切世主庄严法门威德品。释曰。此品虽亦说同生众庄严法门显佛威德。然以异生有三十九众同生唯一。从多为称。又此品亦但显世主功德利益等相。威德之言为显佛者。功德施般若论云。一切经首列众者示现如来大威德故。
　　后正辨教起所因中三。一宿因故。二现缘故。三所为故。初中二种。一愿力故。此复二种。一化主愿。二助化愿。故普贤三昧品云。十方诸佛告普贤菩萨言。以毗卢遮那如来本愿力故。亦以汝修一切诸佛行愿力故。所谓能转一切法轮故。十住品云。十方诸佛告法慧菩萨言。又是毗卢遮那如来往昔愿力。乃至云。令汝说法。十行十向十地品等皆同此说。现相品颂云。毗卢遮那佛。愿力周法界。一切国土中。恒转无上轮。又云。十方中所有。诸大世界海。佛神通愿力。处处转法轮。又云。如来大威力。普贤所成愿。一切国土中。妙音无不至。二善根力故。亦有二种。一说法菩萨自善根力。二同会菩萨众善根力。此中善根。除愿智以外一切善根。十住品云。尔时十方诸佛告法慧菩萨言。及汝所修诸善根力。令汝入是三昧而演说法。十行品。十方诸佛告功德林菩萨言。及诸菩萨众善根力令汝入是三昧而演说法。回向品云。十方诸佛告金刚幢菩萨言。诸菩萨善根增胜故。令汝入是三昧而演说法。
　　第二现缘事有四。一智慧故。二加持故。三劝请故。四三昧故。初智慧者。回向品云。尔时十方诸佛告金刚幢菩萨言。及由汝智慧清净故。乃至云。令汝入是三昧而演说法。十地品。尔时十方诸佛告金刚藏菩萨言。亦是汝胜智力故。欲令汝为一切菩萨说不思议诸佛法光明故。二加持者有二种。一他方佛加持。二当会佛加持故。普贤三昧品云。十方诸佛告普贤菩萨言。佛子。此是十方诸佛共加持汝。乃至云。所谓能转一切佛法轮故。十住品云。尔时诸佛告法慧菩萨言。十方各千佛剎尘数诸佛。悉以神力。共加於汝。又是毗卢舍那如来威神之力。乃至云。令汝说法。十行十向十地等品。皆同此说。又上下文中。明诸菩萨对佛说法赞颂等。皆云承佛神力者。是其类也。三劝请者。如现相品中诸菩萨等念请。普贤三昧品中诸菩萨偈请。名号品中诸菩萨念请。贤首品中文殊劝说。十住十行十向等品。皆是十方诸佛劝说。十地品中三家劝请。乃至入法界品等。其中劝请如文应知。恐繁不具。四三昧者。於九会中。但诸菩萨将欲说法。先承佛力。入定方说者。皆即是其教起缘也。
　　第三所为中。广有无量。略标十种。一机感故。此中机感有二种。一者现在机感。二者未来机感故。初发心功德品云。是时十方万佛剎尘数同名法慧佛。赞法慧菩萨言。汝今能说此法。汝说此法时。有万佛剎尘数菩萨。发菩提心。我等今者悉授彼记。於当来世。过不可说无边劫。同一劫中。而得作佛。皆号清净心。所住世界各各差别。我等诸佛。护持此法。令未来世一切菩萨未曾闻者皆悉得闻。出现品云。是时十方各八十不可说百千亿那由他佛剎尘数。同名普贤佛。赞普贤菩萨言。善哉佛子。乃能说此法。今此会中十方佛剎尘数菩萨。得一切菩萨神通三昧。我等皆与授记。一生当得阿耨菩提。复有佛剎尘数众生。发阿耨菩提心。我等亦与授记。当来不可说佛剎尘劫。皆得成佛。同号殊胜境界。我等为令未来诸菩萨闻此经故。皆共护持。离世间品云。十方诸佛。告普贤菩萨言。我等诸佛悉共同心。护持此经。令现在未来诸菩萨众未曾闻者皆当得闻。贤首品云。贤首菩萨说此偈已。恶道休息。释曰。此恶道众生。与法宿缘。应得法力。感兹教起。又如天上诸会中天女等。皆是现在应教之机令此教起。又三世十方所有佛教。无非机感。所以者何。离机之外。佛无说故。问机感既通现未。何故不入现缘中摄。答只为通现未。不唯现在缘故不入也。问向引发心等品。皆云诸佛为未来菩萨护持此经者。自余众生岂绝无分。答若兼正通为则遍该四类。如下被机中说。今就正为。唯说菩萨。
　　二为显行位故。此有二种。一者行布行位。如三贤十地等说。二者圆融相摄行位如普贤行品等说然上二门互无障[得-彳]。所以者何。行布是教相施设。圆融是理性德用。相即性之相故。行布不[得-彳]圆融。性即相之性故。圆融不[得-彳]行布。故世亲菩萨。以六相门圆融十句也。
　　三为显果德故。此亦二种。一依果。谓华藏世界海。二正果。谓十佛身通三世间。如初会中四十三众内。除座中众。余众所赞佛德。及第二会中。佛光名号德。第六会中。十地果分德。第七会中。相海随好不思议法等德。出现品中。十种现世间德。第八会中。二千句内。末后一百九十句。化用德故。度世经二千答内分为六段。其第六段中。有五百一十句。前三百二十句。明因圆。后一百九十句。明果满也。第九会中。佛入三昧。放眉间光。现法界身云。令众睹见。自在之德也。
　　四为显佛田生福胜故。出现品云。於如来所。见闻亲近。所种善根。皆悉不虚。何以故。此小善根。不与有为诸行烦恼而共住故。譬如丈夫食小金刚。又如小火能烧如须弥山大乾草[廿/积]。又如善现大药王树见闻觉知皆获利益无空过等。广如下说。
　　五为显於法获胜益故。此有二种。一於佛现在。闻法得益。如前机感中说。二於佛遗教时。闻法得益。此通十法行。摄论第七云。书写供养转施听闻披读受持开示讽诵思惟修习。余论中初名信乐。最后名修行。中间大同。胜天王第七。初书写。末后修行。中间亦略。贤首品云。趣大乘者犹为易。能信此法倍更难。况能诵持为人说。如法修行真实解。乃至云。十剎尘数众生所。悉施乐具经一劫。彼之福德未为胜。信此法者为殊胜。十剎尘数如来所。悉皆承事尽一劫。若於此品能诵持。其福最胜过於彼。出现品云。一切二乘不闻此经。何况受持读诵书写解说。唯诸菩萨乃能如是。是故菩萨摩诃萨闻此法门。应大欢喜以尊重心恭敬顶受。何以故。菩萨摩诃萨信乐此经。疾得阿耨菩提故。设有菩萨。无量百千亿那由他劫。行六波罗蜜。修集种种菩提法。若未闻此如来不思议大威德法门。或时闻已。不信不解不顺不入。不得名为真实菩萨。以不能生如来家故。若闻此经。信解随顺悟入。当知此人生如来家。乃至云。深入如来无[得-彳]境界。又云。菩萨闻此法已。则能以平等智。知无量法。乃至云。恒以一法。观一切法。成就如是功德故。少作功力。得无师智自然智。广如彼说。又颂云。若闻此经生欣庆。彼曾供养无量佛。为佛加持所摄受。人天赞叹常供养。
　　六为显具分唯识理故。夜摩天宫偈赞品。觉林菩萨云。譬如工画师。分布诸彩色。虚妄取异色。大种无差别。乃至云。若人欲了知。三世一切佛。应观法界性。一切唯心造。如是十颂皆明唯识。广说应知。十地品云。菩萨复作是念。三界所有唯一心作。世亲释论云。唯一心作者。一切三界唯心转故。云何差别随顺观世谛。即入第一义谛。上下文中所明唯识。皆此门摄。
　　七为显广大菩提心故。此中三种。谓体相德。初即大悲愿力智故。下文七十八云。菩提心灯。大悲为油。大愿为炷。光照一法界。释曰。光即慧也。二相者。即前三法所有行相皆无限量。如初发心功德品云。不但以一切乐具供养十方十阿僧祇世界众生。经百千那由他劫。及令修五戒十善。教住四禅四无量四无色定。教得四果辟支佛故发阿耨菩提心。乃至云。不齐限但供养尔所佛故发菩提心。为令如来种性不断故。为了知十方世界故。为悉知一切世界成坏故。为尽知一切世界所有众生种种解故。种种根故。种种方便故。种种心故。种种业故。种种烦恼故。为供养尽法界虚空界不可说不可说十方无量去来现在所有诸佛故发阿耨菩提心。又如七十八中显菩提心二利行相利益安乐离过自分胜进等。具说如彼。三德者。谓功德。如贤首品云。若有菩萨初发心。誓求当证佛菩提。彼之功德无边际。不可称量无与等。如是等三百余颂。显菩提心德。又初发心功德品中。十重校量。一一皆云。比初发心菩萨。百分不及一。千分不及一。百千分不及一。乃至百千亿分。百千那由他分。数分歌罗分。笇分喻分。优婆尼沙陀分。亦不及一。又七十八中。二百二十一问。叹菩提心。於中或赞体具胜德。或形劣显胜。或福或慧。生善灭恶。制伏邪魔。上摄佛果。广说如彼。又上下文中。但明菩提心处。皆此门摄。
　　八为显诸法无性理故。须弥顶上偈赞品云。了知一切法。无性无所有。如是解法性。则见卢舍那。又云。诸法无真实。妄取真实相。是故诸凡夫。轮回生死狱。又云。现在非缘合。去来亦复然。一切法无相。是则佛真实体。若能如是观。诸法甚深义。则见一切佛。法身真实相。夜摩天宫偈赞品云。一切法无来。是故无有生。以生无有故。灭亦不可得。一切法无生。亦复无有灭。若能如是解。斯人见如来。以法无生故。无性无所有。如是分别知。此人达深义。又云。云何说诸蕴。诸蕴有何性。蕴性不可灭。是故说无生。分别此诸蕴。其性本空寂。空故不可灭。此是无生义。众生既如是。诸佛亦复然。佛及诸佛法。自性无所有。如是等文。遍九会中处处皆有。不可繁引。
　　九为显理事无[得-彳]法界故。夜摩天宫偈赞品云。如金与金色。其性无差别。法非法亦然。体性无有异。又第四回向云。菩萨解了世间皆如变化。明达众生。唯是一法。无有二性。不舍业境。善巧方便。於有为界。示无为法。而不灭坏有为之相。於无为界。示有为法。而不分别无为之相。第四八回向云。譬如真如真实为性。善根回向亦复如是。了一切法真实为性。譬如真如以一切法无性为性。善根回向亦复如是。了一切法无性为性。譬如真如无相为相。善根回向亦复如是。了一切法无相为相。譬如真如兴一切法同其体性。善根回向亦复如是。与三世佛同一体性。如此等文。九会经中处处皆有。不能具述。
　　十为显事事无[得-彳]法界故。此中略有十种。谓主伴隐显微细重重等。广如下卷第九显义中说。上来诸门言为显者。谓圣意为显此等令世知见。故起斯教。又有十种教起所因。如发心品云。悉以佛神力故。乃至第十为了法界无有二故。说如是法。广说如彼。起所因门竟。
　　第二藏部所摄中二。先释藏部。后辨所摄。前中藏谓三藏二藏。部即十二部经。於中先释三藏。即分为三初修多罗藏者。或云素怛[怡-台+览]。此中有二。先解通名。后释别目。初通名三藏者。世亲摄论第一。庄严论第四。皆作是问。彼三及二。云何名藏。答由摄故。谓摄一切所应知义。十地论中两义解释。或通三义。两义者。一坚实。二出生。三者於出生中。开出包含义。如孕在藏。有二义故。故彼第一云。藏即名坚。其犹树藏。又如怀孕在藏。是诸善根。一切余善根中。其力最上犹如金刚。亦能生成人天道行。今此三藏其义亦然。能诠所诠不可坏故。由此能坏难坏惑故。二於能诠中。蕴积所诠诸义理故。三由能所诠成深无善因果故。三是数即带数释也。二别释中三。一辨名。二释相。三异名。初中修多罗者。此云契经。契谓契理契机。经即贯穿摄化。此或契理合机之经。或契即经。又契经即藏。古来相传多同此释。今详诸论及以梵言。良恐不尔。所以者何。此中通辨有三失故。一敌对翻名失。二译义为名失。三总别不分。失初失者。古德解云。修多罗者。此翻为线。此方不贵线称。癈线名经者。按五印度中。呼线席经井索。圣教皆曰修多罗。古人不知修多罗音含於众目。乃执线为正翻。而经非敌对。但此国圣典。既号为经。佛演修多罗。宁应异召。敌对而译。正合称经。二以义为名失者。翻译之家自有规准。若名梵汉共有。则敌对而翻。如其彼有此无。或即令留梵语。或复借义充名。凡是此方所无。翻为汉称者。皆其类尔。其译修多罗为契经者。便是半义半名。非纯借也。若契经两字皆是名者。如何梵本不云欲底修多罗耶。(欲底。具翻总有三义。一契。二顺古所行。三依正道理行。今取契义。有肤受云。欲底但是道理之言者。谬矣)摄大乘论佛地论等皆云。由能贯摄故名为经。不言贯摄即是经目。盖知经有贯摄业用。义当契合。贯穿即为契理。摄持即是合机。由此译家依笔削之理。取呼召之便。借义助名称契经尔。此即缀增一杂心文者。作古於前。译华严涅盘经等者。取则於后。递相祖习。不复研核。随远法师。虽亦蹖驳。未竭其源。今依敌对。但可称经。故智度第二。呼修多罗藏。以为经藏。此经之一字。尚非六释所收。况通持业依主。若带藏教之名。容有持业。应知诸论所释契字。自解经之契义。非释契是经名。若不尔者。而杂心五义。既亦经之义。用何不译作经名谓涌泉经等。又如质多名心集起为义。讵翻集起亦作名耶。一切名义当知皆尔。问名依义立。名岂异义。答义定名不定。随方名字。种种差别。义则不然。三总别不分失者。但藏部立名。各有两重总别。一谓三藏十二部为总名。修多罗等为别称。二谓修多罗为总号。毗奈耶应颂等为别目。古来相传。唯辨前门。不论其后。随远法师。虽说修多罗总别略三。初顺涅盘。二无圣教亦乖正理。三违杂集云杂集修多罗者。谓长行缀葺略说所应说义。释曰。此略说所应说义。即是长行缀葺曾无。先略标。后举广释之相。当知略者总之异名。谓修多一分是总。余十一分是别。故今谓修多。依藏部中总相业用。而立其名。余藏部名。依藏部中别相业用。所以者何。修多罗业能贯摄故。余藏余部所诠所化。由此有贯摄。彼方成故。涅盘十五云。始从如是我闻。终至欢喜奉行。一切皆名修多罗故。又仁王二谛品中。名修多罗为法本故。故知是总。若不尔者。余藏余部。或不皆能合机契理。或应各各皆名修多。无所余称。由非总别相依持故。所余之名别相立者。毗奈耶藏依调伏业用。阿毗达磨依智对业用。本事本生方广记莂希法等五依所诠业用。因缘自说依起教业用。应诵讽诵依教相业用。譬喻论议依善巧业用。别是能依必带於总故。应颂等亦带经称。总是能持不依於别。是故不带应颂等称。问若修多是总。余是别者。何故涅盘第十四云。从牛出乳从乳出酪。酪出生苏。出生苏出熟苏。熟苏出醍醐。佛亦如是。从佛出於十二部经。从十二部经出修多罗。从修多罗出方等经。从方等经出大般涅盘。大般涅盘犹如醍醐。醍醐者譬於佛性。佛性者即是如来。答此文正显修多是总。然有两释。一云。言从佛出十二部者。此即本质十二部教。从十二部出修多罗者。此即影像十二分教。修多是总。但举修多也。从修多罗出方等者。方等是别依於总故。从方等经出涅盘者。依方等教显所诠故。一云。两文互举。显总别相从之理。非总无以成别故。十二皆名修多。非别无以显总故。从十二出修多。言从十二部者。通相说也。二言释相者。诸论配属贯摄不同。或具二义。各别配属。或以贯摄通配二用。或虽具二无别分配。故佛地论第一云。能贯能摄故名为经。以佛圣教贯穿摄持所应说义所化生故。又世亲摄论云。素怛缆有四义。谓能贯穿。依故相故法故义故。依者。谓於是处由此为此而有所说。相者。谓世俗谛相胜义谛相。法者。谓蕴界处缘起谛食静虑无量无色解脱胜处遍处菩提分无[得-彳]解无诤等。义者谓随密意说。又瑜伽二十五显扬二十皆云。素怛缆者。谓佛世尊於彼方所。为彼有情。依彼所化诸行差别。演说无量蕴相应语。乃至广广说。结集法者。摄取圣语。为法久住。以美妙言。次第结集。贯穿缝缀。能引义利。能引梵行真善妙义。是名素怛缆。三异名有三。一仁王经中。名为法本。按随远法师。释有五义。一教为理本。二经为论本。三总为别本。谓十二部中。初是总修多罗。如涅盘云。始从如是我闻。终至欢喜奉行。一切皆名修多罗故。即於前总中。开分十一。余不收者。还复摄在修多罗中。名之为别。四初为后本。谓即前别修多罗。望於祇夜重颂及譬喻论议等。是其本故。五略为广本。谓十二部中。初略标举一切通名修多罗。后广解释说为十二。如言色者即是根本略修多罗。后云青黄等。是其广修多罗。今解不然。应如前叙两重总别中后总别义。总为别本。名法本也。若依随远前五义释名法本者。则余十一部。应非理所依。应非论所释。应非契理机。十一既无不契理机。故无修多罗十一不摄。应唯修多有重颂祇夜亦应颂修多。除讽重外余九皆应无重颂。除论喻外余九皆应无论喻。彼等既并有。应皆名法本。分教既尔。藏亦应然。略为广本。亦遍一切。凡是藏教。皆有标释。若尔一切悉是法本。何独修多。理既不然。远释非也。二依成实论。名直说语言。斯即尊者诃梨跋摩。约佛语总相而言名为直说。一一语言多义分别。名非直说。三依智度第二。明三藏中。此名经藏。斯即正是敌对翻名。广如前说。
　　二毗奈耶藏中三。一辨名。二释相。三异名。初辨名者。翻毗奈耶义名调伏。若敌对译。正称为律。然调练三业。伏即制伏过非。调是行体。伏是行用。调即是伏。持业释也。然行体用。俱藏所诠。此则调伏之藏。依主释也。或能诠藏有此调伏行之业用。有财释也。相者。世亲摄论云。毗奈耶有四义。谓犯罪故。等起故。还净故。出离故。犯罪者。谓五众罪。等起者。谓无知故。放逸故。烦恼盛故。不尊敬故。而犯诸罪。还净者。谓由意乐。不由治罚。如受律仪。出离者。有七种。一各各相对说悔所犯。二誓受治罚谓受学等。三若有妨害先制学处。后由异门。还复开许。四别处止息。谓众僧和合。还舍所制。五转依。谓苾刍苾刍尼。转男女形故。舍不共罪。六由真实观。谓作殊胜法殟驮南诸行相观。七由法尔得。谓由见谛法尔得。无小随小罪。明了论释无小随小。自有两说。一云小谓第二篇罪。随小谓二种方便罪。一云小谓性罪。随小谓诸戒中制罪。言已见谛者。於彼诸罪。法尔得出离故。问今明大乘三藏。何故此中依声闻教。显毗奈耶相。答理实三藏大小不同。然今且就引接教说。古来同此。三异名有六。一曰波罗提木叉。此云别解脱。然有二种。一约因。名别解脱。自有二义。一简异定道俱起。名之为别。二以三业十支各各防非离过。故名为别。前依简持。后约离过。若无简持。定道亦应名别解脱。皆具别别离过义故。或应无此离过解脱。二据果。名随顺解脱。谓方便净涅盘离障所显。戒能顺彼。故立此名。相续解脱经注云。五分法身名解脱。梵云毗木叉。涅盘解脱梵云木叉。远法师云。涅盘是无为解脱。五分法师是有为解脱。今解不然。离过无障。名为木叉。业用无[得-彳]名毗木叉。经注五分法身者。意取解脱解脱知见。非是令取五分也。以於境自在名解脱故。审决解脱之事。名解脱知见故。二曰尸罗。义取翅恒罗。翅恒罗。此云清凉。此亦二义。离热恼因故。得清凉果故。三日优婆罗叉此西域外道律名。亦名为缦。四曰剌阇你地。地音田夷反。此西域王法律名也。五曰守信。谓如本言期无违犯故。六曰性善。此於三性。唯善摄故。
　　三阿毗达磨藏中三。初辨名。二释相。三异名。初者阿毗达磨。义名对法。若依敌对而译。或应名传。如公羊等。但此非胜。故不用尔。然阿毗言对。达磨称法。旧云阿毗昙。译为无比。诠慧胜故。今按诸家更有三释。一云对是所对。谓即涅盘。法是藏法。由此藏法。能令修行向涅盘故。此即对之法故依主释也。二云对是智用。法是智体。故真谛三藏。翻有二义。一趣向至得对。谓无流慧根趣向涅盘故。二如实相知对谓无流慧根缘谛理故。释曰。此但於一无流智体。随用分二。缘果缘理。有差别故。问如何辨藏乃释智耶。答此有二义。一依所诠智。二依造论者智故。瑜伽八十一云。论议者。谓诸经典循环研核。摩怛理迦。乃至云诸圣弟子已见谛迹。依自所证。无倒分别诸法体性。此亦名为阿毗达磨。释曰。即准此文。三贤菩萨七方便人所造解释。非对法摄。三云依藏对藏解释为名故。顺正理云。契经名法。论能决了名为对法。此即法之对故依主释也。二释相者。世亲摄论云。阿毗达磨有四义。谓对故数故伏故通故。谓阿毗达磨名为对法。此法对向无住涅盘。能说诸谛菩提分解脱门等。亦名数法。於一一法。数数宣说训释言词自共相等无量差别故。亦名伏法。由此具足论处所等。能伏他论故。亦名通法。此能通释素怛缆义故。三异名中三。一名优波提舍。此云论议。二名摩怛理迦。此云本母。谓藏是解本。能生解故。称之为母。本即是母。持业释也。三名摩夷。此云行母。谓依藏生解。依解成行。从本为名。称日行母。生行之母。依主释也。三藏竟。
　　第二二藏者。一菩萨藏。二声闻藏。然此二藏体不异三。约所为异。分之为二故。庄严论第四云。此三藏由上下乘差别故。复说为声闻及菩萨藏。摄大乘云。如是三藏上乘下乘有差别故。则成二藏。一声闻藏。二菩萨藏。言菩萨者。佛地论中三师别释故。彼第二云。菩萨摩诃萨者。谓诸萨埵求菩提故。此通三乘。为简取大故。复说此摩诃萨言。又缘菩提萨埵为境故。名菩萨。具足自利利他大愿。求大菩提。利有情故。又萨埵者。勇猛义谓。能勇猛求大菩提故。名菩萨。初后依主中。一有财。后或有财。言声闻者。成实云。闻法得悟。曰声闻。佛地论故云。闻佛言音而入圣道故曰声闻。瑜伽八十二云。从他听闻正法言音。又能令他闻正法声故曰声闻。法华第二云。以佛道声令一切闻故名声闻。此上诸释。或依他声而自闻。或依自声令他闻。皆依主释。然此二藏。若据所诠。菩萨声闻理行果等。以名其藏。皆有财释。若依菩萨声闻。以立藏名。皆依主释。二藏竟。
　　问摄论庄严论。皆云由上下乘差别故於三藏分为二藏。何故普超普曜阇王大悲等经。及入大乘论。皆说三乘为三藏耶。
　　答前据二乘理果同故。声闻教行多故。缘觉多分不籍教故。依藏合乘也。后约二乘教行异故。依乘开藏也。虽各有据。而前具三义。后唯一义。多义胜故。今就胜说。广如瑜伽二十五三十八八十一八十五杂集十一显扬第六等说。
　　第三十二部经者。亦曰十二分教。於中二。初总后别。总者十二是数。部类。经即是教。总言十二等。带数释也。然其部名滥於部[失/衣]。经称涉於卷轴。不尔如言若干卷经。应云若干卷教。为止谬解。新名分教尔。别中有三。一列名。二释名。三辨相。初列者。涅盘十五曰。知法者。菩萨知十二部经。所谓修多罗。祇夜。受记。伽他。优陀那。尼陀那。阿波陀那。伊帝目多伽。阇陀伽。毗佛略。阿浮陀达摩。优波提舍。受记梵云和伽罗那。解深密第三云何菩萨依是四种奢摩他。乃至云能善毗钵舍那。佛言。如我为诸菩萨所说法假立。所谓契经。应颂。记别。讽诵。自说。因缘。譬喻。本事。本生。方广。希法。论议。二释名者。初辨契经。广如前释。应颂者。应即相应。谓与长行相应之颂。或为后来应更颂故。依主释也。记别者。玉篇云记录也。说文云别解也。谓录彼果示令解知。录是教体。令解为用。记即是别。持业释也。有云。差别之记识名记别者。本事本生岂非差别记识耶。讽诵者。说文云。讽诵也。讽即诵故。持业释也。自说者。通依主有财。谓依自说故。自有所说故。因缘者。因即是缘。譬喻者。阿波陀那。譬即是喻。本事本生者。犹因也。谓因时之事因时之生。有财也。方广者。谓业用广大。犹如虚空。充满十方。如涅盘说。此方即广。有云正方也。正理广陈故名方广。希法者。谓希奇之法。论议者谓循环研核。论即是议。若此十二各带分教二字之名。皆持业释。谓修多分即教故。乃至一切。三辨差别相者。十二分教各有二义。初契经二者。一总相。二略相。故杂集十一云。契经者。谓长行缀葺略说所应说义。释曰。长行简伽他等教。略说简对法等藏。余如前说。此论且据一相而说。理实如前总别分别。后引杂集。皆是此卷。二应颂者。一为长行未说故。杂集云。不了义经应更颂释。故名应颂。二为后来者故。涅盘十五云。佛告比丘。我昔与汝愚无智慧。乃至云。如佛昔日为诸比丘说契经竟。尔时复有利根众生。为听法故。后至佛所。即便问人。如来向者。为说何事。佛时知已。即因本经。以偈颂曰。我昔与汝等。不见四真谛。乃至更不受诸有。下所引文皆同此卷。三记别者。一记弟子生死因果。故杂集云。记别者。谓圣弟子等谢生过去记别得失生处差别。二记菩萨当成佛事。涅盘云。如有经律中。佛为诸大人。受佛记别。汝阿逸多。未来有王。名曰蠰佉。当於是时。而得成佛。号曰弥勒。是名受记经。四讽诵者。一为易诵持故。二为乐偈颂说者故。涅盘经云。除修多罗。乃至云诸恶莫作诸善奉行自净其意是诸佛教。是名伽陀。今依别相业用为名故。云除修多罗。余教分有此言。亦同此会。五自说者。一为令知诸法故。十地论云。何故不请而说。若不自说。众则不知为说不说。又复不知欲说何法。二为令所化生殷重故。念佛慈悲为不请友故。涅盘云。如佛脯时入於禅定。乃至云明旦从禅定起。无有人问。以他心智。即自说法。乃至云是名优陀那。六因缘者。一因请方说。表重法故。如杂集云。缘起者。因请而说故。二因事方说。知本末故。涅盘云。如舍卫国有一丈夫。罗网捕鸟。乃至世尊知其本末。而说偈言。莫以小罪以为无殃。乃至云是名尼陀那。(杂集云。又有因缘。制立学处者。此与涅盘因事说同)七譬喻者。一为深智说似令解真故。如法华云。诸有智者以譬喻得解是也二为浅识就彼所类。诱令信故。如对担人说二蕴等。杂集通说。为令本义得明了故。八本事者。一说佛往事故。二说圣弟子往事故。瑜伽中。但明初相。杂集唯说后义。涅盘通二种故。瑜伽八十一云。本事者。说佛前际诸所有事。除说所生之事。杂集云。本事者。所谓宣说圣弟子等前世相应事。涅盘云。我所说者名曰界经。乃至云。是名伊帝曰多伽。释曰界者因义性义种子义。本因之言。通佛及弟子故。九本生者。一说昔所行故。二说昔受身故。杂集显扬。但辨初相。涅盘经中。唯显后义。瑜伽通二说。显扬第六云。本生者。谓於是中。宣说世尊过去彼彼方所若死若生行於菩萨难行之行。涅盘经云。如佛世尊。本为菩萨。作鹿罢獐兔金翅鸟等。所可受身。是名阇陀伽。瑜伽八十一云。本生者。所谓宣说诸菩萨相应事。十方广者。一义广大故。涅盘云。所谓大乘方广经典。其广大犹如虚空。是名毗佛略。二业用周遍故。杂集开为五义故。彼云方广者。谓菩萨藏相应言说。亦名广破。以能广破一切障故。亦名无比。无有诸法能比类故。一切有情利益安乐所依处故。宣说广大甚深义故。十一希法者。一德业殊异故。二法体希奇故。显扬第六云。谓於是处。宣说诸佛及圣弟子所有共不共德及诸最胜殊特惊异甚深之法。名为希法。即准此文。佛及菩萨现无[得-彳]自在神通。及不可思议解脱法门。世及二乘。皆未曾有。杂集云。宣说声闻诸大菩萨及如来等最极希有甚奇特法。名为希法。涅盘云。菩萨初生即行七步。乃至云初生入天庙时。令彼天像起迎礼敬。名未曾有。释曰。杂集且依通相而说。若分别言。希相全殊。十二论议者。一佛自宣说。二诸菩萨等互相论难故。瑜伽八十一云。论议者。谓诸经典循环研核。摩怛理迦。谓於是处。世尊自广分别。乃至云。摩怛理迦。亦名阿毗达磨。此经问明品等。诸菩萨。更相问难。即论议经也。辨相竟第二辨所摄者。此经於三藏中。正唯修多罗摄。兼通余二。谓十藏品中。说戒藏故。第二地中。明戒品故。净行贤首十住梵行十行等中。皆有其文。不可繁引。由此故通毗奈耶摄。又此经。或佛自说。随好品等。或加持说。十地品。莫不皆悉循环研核甚深了义。由此亦是对法所摄。此经於二藏中。唯菩萨藏。十二分教一切皆摄。所以者何。文中具有十二分故。初有契经者。如涅盘说。始从如是我闻。乃至欢喜奉行。如是一切。名修多罗故。二有应颂者。上下文中。多有此分。不可具引。三有记别者。如说十住品初发心功德品出现品等。十方佛为闻法者授记是也。广如前说。四有讽诵者。如贤首品及三天偈赞品等。五者自说者。如十忍住处等品。六有因缘者。除前自说。所余皆是。七有譬喻者。上下文中。多有此分。不可繁述。八有本事。九有本生者。如毗卢舍那品中说。大威光生处及其逢事诸佛获利益事。并入法界品中。诸善知识。说自在往世本生事等是也。十有方广者。此经名义令分正摄。十一有希法者。上下文中。说无[得-彳]法界体德用等自在之相。非权小凡等所有境界。故希有也。十二有论议者。上下经文。若佛自说。若加持菩萨说。所有修环研核甚深了义。皆论议摄。辨摄竟。问若此大乘具十二分。涅盘等说。当云何通。故涅盘第三云。护大乘者。受持九部。法华第一云。我此九部法。随顺众生说。瑜伽二十五三十八八十五地持十一。皆云声闻藏中无方广故。答彼诸经论。各依别义。且约一相故作是说。理实大小皆通十二故。深蜜第三说。菩萨依十二分教。修奢摩他毗钵舍那。瑜伽二十一云。佛为声闻。一一具演十二分教。而涅盘说九部大者。由依三部小乘相故。一据因缘中因犯制戒。不据因请因事。二依譬喻中诱引义。不依显深广义。三约论议中非了义说。不约了义说。具显如前。法华经说九部小者。由依三部大乘相故一依记别中记作佛义。不依弟子死生记故。二据自说中不请友义。不据为重法义。三约方广中广大利乐义。不约正法广陈义。瑜伽地持。同此会释各有所据。不相违也。问若藏部中。修多唯总而非别者。余中岂不各有余部。谓一切分中。各有一切。广如诸经。不可繁引。然其应颂与讽诵。本事与本生。及本事本生与记别。互望并无。而自说因缘容得互有。如涅盘经说因缘相无人请故。答修多罗是总名义俱令。余但义通故。并别摄门。诸分别具显如章。上来第二藏部摄竟。
　　第三立教差别中三。一叙异说。二辨顺违。三显正义。就初门中。略叙一十九家。勒为六门。
　　第一立一音教门。自有两家。一后魏菩提留支云。如来一代说法不离一音故。如来一音同时报万。大小并陈。是故圣教虽多差别。不离一音也。二东秦罗什三藏云。佛一圆音平等无二。无思普应机闻自殊。非谓言音本陈大小故。维摩云。佛以一音演说法。众生各各随所解故。
　　第二立二种教门。自有四家。一者齐朝武丘山隐士刘虬立渐顿二教。谓云如来一代所说。无出渐顿。华严经等是其顿教。余名为渐。渐约五时。以显其相。一佛初成道。为提谓等说五戒十善人天教门。二佛成道已十二年中。说三乘差别教门。如为声闻说四谛教等。三佛成道后三十年中。说般若空相教门。四佛成道已四十年后。於八年中。说法华经。明破三皈一教门。五佛临涅盘。一日一夜。说大涅盘。明佛性常住教门。如是约时。次第说故。名之为渐。
　　二隋朝诞法师等。亦立渐顿二教。与前稍异。谓若约直往顿悟机。大不由小。所说唯是菩萨乘教。则名为顿。若约渐悟机大由小起。所设具有三乘之教。则名为渐。
　　三西秦昙牟谶三藏。立半满二教。谓依涅盘经喻显大小乘教如半满字。隋远法师亦同此立。
　　四唐初南印法师。亦立二教。一屈曲教。谓释迦经遂机性说随计破着故。如涅盘经等。二平道教。谓卢舍那经遂法性说故。如华严经。又此二教。略有四异。一主异。谓释迦化身。与舍那十身异故。二处异。谓娑婆界中木树草座。与华藏界中宝树宝座异故。三众异。谓地前菩萨二乘凡夫等杂众。与唯十地菩萨众异故。四说异。谓局处之说。与通方之说异故。广显差别。如彼华严疏。第三立三种教。亦有四家。一后魏光统律师。立渐顿圆三种教。谓初为根未熟者。先说无常。后方说常。先为说空。后说不空。如是渐次故名为渐。二为根已熟者。於一法门。具足演说一切佛法常与无常空不空等。更无由渐。故名为顿。三为於上达分阶佛境者。说於如来无[得-彳]解脱究竟果德圆极秘密自在法门。故名为圆。其门人遵统。亦同此立。
　　二玄奘三藏。依解深密经。立三时法轮教。初为发趣声闻乘者。於波罗奈国施鹿林中。创开生死涅盘因果。此即第一四谛法轮。次为发趣菩萨乘者。鹫峰山等十六会。说诸般若。此即第二无相法轮。后为发趣一切乘者。莲华藏等净秽土中。说深密等。此即第三了义法轮。此如测法师解深密记第一中叙。
　　三真谛三藏。依金光明经。立转照持三法轮教。谓佛二月八日成道。四月八日於波罗奈鹿野苑中。为声闻众。转四谛法轮。后於成道第七年中。在舍卫国。去祇园五里。智慧江边。为诸菩萨及二乘众。说般若等经。此时具二。谓转照法轮。又於成道三十年后未涅盘前。在毗舍离国鬼王法堂。为真常菩萨。说解节经。此时具有转照持等三种法轮也。
　　四唐吉藏法师。立三法轮教。一根本法轮教。即华严经。佛初成道说故。二枝末法轮教。谓佛成道已。五十七日后。於波罗奈林。转四谛法轮故。三摄末皈本法轮教。谓法华经。如来成道四十年后。说会三归一理故。
　　第四立四种教门。於中自有五家。一齐朝大衍法师立四宗教。一因缘宗。谓萨婆多。二假名宗。谓经部教。三不真宗。谓般若教。四真宗。谓法界真理佛性等教。
　　二陈朝智顗禅师立四教云。一三藏教。此教明因缘生灭四谛理。正教小乘。傍教菩萨。乃至云此之三藏。的嘱小乘故。名三藏教。法华云。贪着小乘三藏学者故。二通教。通同也。三乘同禀故。此教明因缘即空无生四真谛理。是摩诃衍初门。正教菩萨。傍教二乘故。大品云。欲学声闻者。当学般若等云云。三别教。别是不共之名。不共二乘人说故。此教正明因缘假名无实四真谛理。的化菩萨。不涉二乘。声闻在座。如聋如哑。乃至云非如方等大品二乘共闻而教菩萨兼欲简非圆教。名为别。不名不共。四圆教以不偏为义。此教明不思议因缘二谛中道理事具足。不别为最上利根人说故。华严云。显现自在力。为说圆满经。无量诸众生。悉受菩提记。乃至广说。具如顗师别行四教中辨。
　　三梁朝光宅寺云法师。立四乘教。彼依法华譬喻品说。以临门三车。为权教三乘。四衢等授大车为实教。大乘权实合论故。立为四。故云若不尔者。诸子出宅。各应得车。无宜更索。谓羊鹿是权。可使出门。不得牛车。是实如何齐素。又若四衢等授即是三中牛者。且二子先自无心得大。是不期而会。求牛正当无志。何说非本所望。又若不尔者。经不应言。初以三车引诱诸子。然后但与大车。如来亦尔。初说三乘。引导众生。然后但以大乘而度脱之。又不应言於一佛乘分别说三。又不应言彼佛出时虽非恶世以本愿故说三乘法。解云恶世本愿方说三乘。不尔诸佛唯说其一。明知三中之大。非实教大也。具释如彼法华疏中。
　　四隋朝笈多三藏。亦立四教云。一四谛教。谓四阿含等诸小乘经。二无相教。谓诸部般若。三法相教。谓楞伽经等。四观行教。谓华严经。
　　五唐新罗国元晓法师。亦立四教。一三乘别教。如四谛教缘起经等。二三乘通教。如般若深密经等。三一乘分教。如梵网经等。四一乘满教。如华严经等。然三乘共学名三乘教。不明法空。名别相教。通说法空。是为通教。不共二乘。名一乘教。於中未显普法。名随分教。复明普法。名圆满教。具显如彼华严疏中。
　　第五立五种教门。自有三家。一齐朝护身法师。立三宗教。一因缘宗。二假名宗。三不真宗。此上三教同衍师说。四真宗教。谓涅盘经。说佛性常住等故。五法界宗教。谓华严经。说法界法门故。
　　二唐初波颇三藏。亦立五教。一四谛教。谓小乘经。二无相教。谓般若经。三观行教。谓华严经。此上三教。同笈多说。四安乐教。谓涅盘经。说常乐故。五守护教。谓大集经。说守护正法事故。
　　三有古德。亦立五教。一小乘教。二初教。三终教。四顿教。五圆教。此五大都影响天台。唯加顿教令别尔。然以天台呼小乘为三藏教。其名谬滥故。直目为小乘教。通教但被初根故。改为初教。别教被於熟机故。改名终教。圆教之名仍其旧也。所立顿名。不据根机。入法非渐故。引思益经云。得诸法正性者。不从一地至於一地。又引楞伽云。初地即八地无所有何次。又云呵教劝离。毁相泯心。生心即妄。不生即佛。亦无佛无不佛。无生无不生。如净名哩住显不二等。是其顿也。(其相同此)。
　　第六立六种教门。唯有一家。谓耆阇法师。云教有六种。一因缘宗教。二假名宗教。此上二教。同衍师说。三不真宗教。谓诸大乘通说诸法如幻化理故。四真宗教。谓说诸法真空理故。五常宗教。谓说真理恒沙功德常恒等义故。六圆宗教。谓法界自在缘起无[得-彳]德用圆备故。
　　第二辨违顺者。前之所叙一十九家。虽各有凭教理成立。中间非无名义可不。故此略明顺违之相也。
　　初一音教中两师俱依本质教说若□唯识教分本影。则非唯一音。影像多故。随闻者识聚集异故。若依无[得-彳]法界。则说听圆融。令互相摄一多无[得-彳]也。
　　第二二教门内。初刘虬立渐顿中云。初时但说人天教者。此判若唯对一类机。理则无爽。若用五时刻定全断。便乖提谓密迹等经。彼经皆云。第二七日说三乘故。若十二年中说三差别。则深密应非说三差别。真谛记中。佛成道后三十八年。说解节经故。若十二年后三十年前。说般若空教者。龙树菩萨。释大品经。则不应云诸比丘众闻说般若各脱三衣施佛。不犯缺衣者。由是十二年前未制广戒故。又与真谛引教相违。记中说佛成道七年后。即说般若经故。又云说般若时。未说破三皈一教者。何故大品云。舍利弗问须菩提言。若都不退空复不异。何故得有三乘差别不唯一乘。须菩提言无二无三。若闻不怖。能得菩提。据此已说何言未耶。若三十年后。说破三皈一教者。深乖前引大品所说。若临涅盘时。唯说佛性常位了义者。遗教应非临涅盘说。此上且约随说乖妨。大都此人未识佛法。谓不知如来本质色声。闻同时异。应一切时处。但与诸机作增上缘。非目前后说大小法故。不识佛也。又不知影像教。但结集家。随机见闻故。前后大小之相故。不识法也。由不知判教多失。诸有同者准此应知。
　　二诞法师等渐顿教者。教既有凭。义复无失故出现品云。若即说深法。众生恐怖。是故如来渐降法雨。如摩那斯。若顿说大乘法。如大庄严。又法华云。若但赞佛乘。众生没在苦。是故以方便。分别说三乘等。广说应知。文既至义。教复极成。无过故也。
　　三昙牟谶三藏立半满教者。文义令依涅盘所说。既亦教义至极。无所违也。
　　四江南印法师等。立平道屈曲二种教者。义宽断狭。多所违犯。何者谓云。释迦说经。皆是遂机随计破着。舍那说经。皆遂法性。自在而说。若尔者。涅盘法华维摩楞伽密严胜鬘佛藏经等。皆释迦说。应不明於如来藏性实相法界等。华严梵网既舍那说。何故华严於四谛普贤行等品。皆云随诸众生所应调伏。作如是说。又问明净行梵行三贤十地离世间入法界等诸品之中。不应皆说对治行法。梵网应唯遂法性说。不随杂类畜生等器方便而说。亦不应说化身佛礼报身佛请问法等。四异中众处两异皆违经说。七处并是娑婆界故。出现品云。十方诸佛赞普贤言。能说此法。今此会中。有佛剎尘数众生。发菩提心故。发心功德品中。亦同此说。准此故知。有地前器。是此师所立。多违教理。甚难依也。
　　第三三种教门内。四说之中。初光统立渐顿圆者。若渐根生熟俱渐。顿根生熟但顿。渐顿可分。既云未熟名渐。已熟名顿。此则於一渐根生熟为异。无顿义也。或应彼一有渐顿二根。生必至熟。熟必从生故。或应一切皆是渐根。无有不从生至熟故。又圆机既是分阶佛境。则地前无有堪闻此经。此经此释。便有自教相违。出现品云。今此会中。有佛剎尘数众生。发阿耨菩提心故。又发心功德品。及离世间品。皆云我等诸佛悉共同心。护持此经。令现在未来诸菩萨众未曾闻者皆当得闻故。释曰。此未曾得闻之辈。应是地上。既尔必唯被上达分阶佛境者耶。
　　二玄奘三藏三时法轮。祇可唯是渐教。唯论三性。一法唯为一机。不可以为定量剖判一切佛法。测法师。解深密记宗趣中。叙清辨护法两家判教云。问诸部般若宗明无相。此经了义浅深何别。清辨解云。深密等经。明有所得。浅而非深。诸部般若显无所得。为最甚深。护法判云。二时所说无相之理。理无浅深。而说深密为了义者。约三性义。决判诸经。有无道理。显了说故。名为了义。非无相中有浅深故名为了义。又成唯识记第八卷中会释云。清辨菩萨。说解深密为不了者。有所得故。诸部般若名为了义。无所得故。而彼经中。说深密等。为了义者。以对机根。说三性义。易可了知。劝令受觉。於一时间。说为了义。非约尽理名为了教。释曰。准此所叙。故知深密不能定断一切佛法。若不尔者。则众生界中无顿机故。又使佛无圆音应故。又不能断佛性常住法界解脱具分真性如来藏等无量法门。约时克教难极成也。若谓三时约义浅深不据时节者。深密不应说初昔今故。彼第二云。世尊初於一时。在波罗痆斯国仙人堕处施鹿林中。唯为发趣声闻乘者。以四谛相。转正法轮。乃至云。世尊在昔第二时中。唯为发趣修大乘者。以隐密相。转正法轮。乃至云。世尊於今第三时中。普为发趣一切乘者。以显了相。转正法轮。又前叙异说中。引深密记。辨三法轮。时处前后。历然差别。如何拒讳也。三真谛三藏。三时法轮。克定年月。断教浅深。会同前说。
　　四吉藏法师。三法轮中。若初时唯是根本法轮。无技末者。何故此经入法界品云。譬如饿鬼至恒河边而不见水。设有见者。见其枯竭。此喻声闻在根本教法界会中。虽不见闻佛菩萨境。然能见闻自分境界。又此所立亦违密迹提谓等经。彼经皆云第二七日。说三乘故。若四十年后。总是会末皈本教者。佛临涅盘。不应更说遗教诫经。又此所判为渐为顿。若为渐根。则不应说先大后小。若为顿根。则不应有以后会前渐次之相。又按无量义经。佛一切时。说大说小。机一切时。有大有小。各别自闻。各别获益。是故约时克教。皆不可也。
　　第四立四种教门内五说之中。初衍法师四教。第一名因缘者。此名宽滥。何教之内。不说因缘。经部标为假名宗者。仁王大品皆立三假。岂唯经部。又不真之与假名。难表差别也。
　　二智顗禅师四教。初名三藏教者。按立此名。本依智度。谓对迦陀延尼子弟子。而言三藏中如是如是说。非谓一切也。故彼论一部文中。通名小宗。或云声闻法。或云二乘法。或云小乘法。或云三藏法。当知小乘之名。随自宗语。三藏之称随他宗言。非共名也。而顗禅之徒。不晓此意。务存诡异。误制教名。自成四失。一滥涉大乘失。谓若小有三藏。则名三藏教。大既有三藏。何不名三藏。二大无三藏失。谓小乘有三藏。独名为三藏。大不名三藏。大应无三藏。三特违至教失。谓法华云不得亲近小乘三藏学者。既以小乘。为能别之言。明知三藏不唯属小。诸大乘经皆无偏目。小乘为三藏者。阇王下卷。及入大乘论。皆破小乘。不许立三藏也。四有不定失。谓智度十一。龙树自云。如提达呵多等。亦以三藏声闻法摩诃衍法教人。而身入地狱。是事云何等。又经量部。唯立经律二藏。经诠慧处。是对法故。大众部师。说有四藏。三藏之外更立杂藏。通诠三学故。犊子部师。亦立四藏。於三藏外。立咒藏故。成实论宗。立有五藏。於三藏外。更立杂藏及菩萨藏。准上诸部。立藏多少。数既不定。何得都名小乘为三藏教。故今与作不定过云。为如一切有部立三藏故。小乘定名为三藏耶。为如经量部等不立三藏。小乘不定名三藏耶(有喻云云)又若此教傍教菩萨。则应一切菩萨皆因小起。总无顿机。无简言故。二以三乘同禀名为通教。此明因缘即空无生四真谛理者。小宗之中。亦说声闻辟支菩萨。同禀小教。亦应名通教耶。又佛说般若时。二乘在会。为闻生空。为闻二空。若唯生空。则与菩萨异。何名同禀。若言闻之虽异。以同会故名同禀者。则诸教皆尔。何直般若。一音异应岂不然乎。亦不可说闻二空教获二乘果。行果杂乱故。又别圆两教。岂亦不说因缘。即空无生。四直谛理。三别教。以不共二乘人的化菩萨。二乘在座。如聋如哑。此教明因缘假名者。圆教应共二乘人说。非的化菩萨。又别圆二教。所相因缘。应不即空。应执一切为实有也。四圆教。明不思议因缘。二谛中道。理事具足。不别为上利根人说者。华严为是别教。为是圆耶。若别非圆。则应说因缘假名。不说不可思议因缘。二谛中道所说。理事应别不具。不为上利根人说。若圆非别。二乘在会。应不如聋。若亦圆亦别。有前相违。或无四教也。
　　三光宅云法师四乘教者。一三之名。备陈众典。权实之说尤着法华。能诠则凭於实教。所诠则当乎了义。权实合论。总目为四。依乘立教。理极成也。
　　四笈多三藏四教。四谛之名大乘亦有。无相之理楞伽不无。楞伽虽有。法相宗岂存乎相也。四谛无相皆是观门。何独华严。唯明观行僧祇寿量住处等品。说何观耶。若谓宗明。则诸经甚众矣。
　　五晓法师立四教中云。唯明生空。名三乘别教者。此但是小乘教。何用三名。若言是三中小与大别故名别者。有大乘经。为异小乘。唯说法空。彼亦应名三乘别教。又云具显二空。名三乘通教者。一乘亦应名为通教。分满教中具二空故。一三虽殊。空无异故。又不共二乘名一乘者。法华维摩涅盘等经。应非一乘。彼经会中有声闻故。
　　第五立五种教。三说内。初护身法师五宗教中。初之三教。会释如前。衍师所说。四五两教。但是部别之宗。非通宗之教。
　　二波颇三藏五中。初二同前笈多所会。余之三教。亦但一部之宗尔。
　　三古德五教中立顿。既引思益云。得诸法正性者等。及楞伽云无所有何次等。又云呵教劝离毁相泯心。乃至云如净名嘿等者。当知此并亡诠显理。何复将此立为能诠。若此是教更诠何理。若言以教离言故与理不别者。终圆二教岂不离言。若许离言总应名顿。何有五教。若谓虽说离言不[得-彳]言说者。终圆二教亦应名顿。以皆离言不[得-彳]言故。又此顿望诞及光统所立之顿。便有两重。以彼渐顿机中皆有劝修离言者故。盖知此所立顿。但是余教所诠法性。非能诠教也。
　　第六耆阇法师六宗教中。初二同前衍师所会。第三第四只是一义。谓不真如幻约喻显空。真空理性。就法说空。法望於喻。岂二门也。第五恒沙功德。与第六无[得-彳]德用。此之二宗相望稍别。亦无过也。
　　第三显正义中二。初以理成立。后问答分别。前中古来立教各据不同。或依言音。或约时机。或就别宗。或据乘立。此之多类。具述如前。今依所诠法性。以显能诠差别。谓有全隐全显分隐分显。以立四教故。宝性论第四云。有四种众生。不识如来。如生盲人。一者凡夫。二者声闻。三者辟支佛。四初心菩萨。今之所存。依此而立。初迷真异执教。当彼凡夫。二真一分半教。当彼声闻及辟支佛。三真一分满教。当彼初心菩萨。四真具分满教。当彼识如来藏之根器。(准法华。譬喻品内三品大乘。当此第三教法。彼四衢等授一乘。当此第四教。大宝积经无尽慧所问会中。及宝性论第四。皆云初心菩萨教者。当此第三教智度论三十七云共教者。〔互〕当此第三教又云不共者。当此第四教。解深密第二云。世尊在昔第二时中。唯为发趣修大乘者。又云世尊於今第三时中。普为发趣一切乘者等。此二时教既俱大乘。有了不了。当知二中。有权有实。性各随宗。诤了不了。大乘权实。终自有凭宝性等云初心教者。约根胜劣。名其初终。非据修行初终时位。不尔凡夫於兹绝分)。
　　初迷真异执教者。谓世及出世情非情类。莫不皆依真性建立。而诸凡夫。福慧微薄。於正法中。不中不得真实。於虚妄法。横起推求。谬执异因。将为正道。无利勤苦。不免轮回。由先业力。坚执不舍。此等皆由迷真所致。故密严经第二云。诸仁者。意在身中。如风速转。业风吹动。遍在诸根。七识同时。如浪而起。外道所计胜性微尘自在时等。悉是清净阿赖耶识。由先业力乃爱为因。成就世间若干品类。妄计之人执为作者。此识体相。微细难知。未见真实。心迷不了。(此经宗意。以生灭与不生灭和合。成阿赖耶识故。以阿赖耶名。名如来藏也)就此教中有二。先叙西域。后述此方。前中西方外道。色类总有九十五种。其中执有异因。传习文教者。有十一□□□论师计。立二十五谛。谓从自性三德。变成大等二十三法。真我於中但能受用。而非作者。此计自性。为万物因。是常。是涅盘因。二胜论师计。立六句义。谓实德业大有同异和合。於实句中。真我能为作者。互能受用故。此真我。是万物因。是常。是涅盘因。三涂灰外道计。三界中有所一切大地命非命物皆是摩酰首罗天之所生故。此天是实。是常。是周遍。能生万物。是涅盘因。四围陀论师计。围陀此云明也。彼计那罗延天能生四姓。煞生祭祀梵天。得生彼天。是即涅盘故。那罗延是一切物因。是常是涅盘因。五时散外道计。一切万□□时生灭。是故时即是常。是万物因。是涅盘因。六方论师计。方生世人天地。后灭还入於方。是故方即是常。是万物因。是涅盘因。七安荼论师计。世间最初唯有大水。时有大荼安出生。如鸡卵金色。后为两段。上为天。下为地。中生一梵天。能作一切有命无命。故此梵天是万物因。是常。是涅盘因。八无因论师。计一切万物无因无缘。自然生自然灭。故此自然是万物因。是常。是涅盘因。九口力论师计。虚空为物因。从空生风。风生火。火生水。水生冻。坚作地。地生五谷。五谷生命。命殁后还归虚空。是故虚空为万物因。是常。是涅盘因。十宿作论师计。一切众生受苦乐报。皆随往日本业因缘。是故若持戒精进。受身心苦。能坏本业。本业既尽。灭众苦尽灭。即得涅盘。是故宿作为一切因。广破此计。如涅盘经第四十说。十一路伽耶论师计。色心等法。皆是极微所作。是故极微为万物因。是常。是涅盘因。此上诸计。若广分别。具如瑜伽第六显杨第九第十婆沙第十一第十二金七十论等。叙西域竟。第二述此方者。除伪书之外。说天地万物本所从生。莫出於易老庄也。此三家。大意略同。而文稍异。初依孔丘。述易为万物之始。生於万物故。易系云。易有大极。是生两仪。两仪生四象。四象生八卦。八卦定吉凶。吉凶生大业。又曰一阴一阳之谓道。阴阳不测之谓神。二依李聃计。自然为万物因。则万物无非自然故。道经云。道可道非常道。名可名非常名。无名天地始。有名万物母。德经云。道生一。一生二。二生三。三生万物。又曰人法地。地法天。天法道。道法自然。(此计道即自然。或道次於自然)三庄周计。道为万物因。则道无不在故。庄子内篇太宗师云。夫道有情有信。无为无形。可传而不可受。可得而不可见。自本自古以固存。神鬼神帝。生天生地。释曰。此上三家所计。物生自虚万无而响像学人摸塔释教。即谓如藏随缘是彼无生万有。若此者岂唯不识如来之藏。抑亦未辨虚无之宗。何则如宁有生生万物耶。如宁先无有后方生有耶。如宁有所在而无不在耶。(有无在〔有〕非即离故)如宁展转生诸法耶。(空即蕰故)如宁可传有可得耶。(离名言故。无所得故。若谓无传传无得得者。爱之与见。何不尔耶)道岂同如体相用耶。相即相在耶。主伴隐显耶。纯杂微细耶。重重无尽耶。同时具足耶。既於如藏。未能巨细。许别建立染净同如随缘。深可悲愍。与夫执砾为宝谓蠹知文。其何爽矣(一切外道。不说因缘无〔性有〕空空有有不即〔不〕不离。摸搭之人。持由迷此。若〔谛〕心不可为说。虑其窃真饰伪故也)。
　　第二真一分半教者。谓於真如随缘不变二分义中。唯说生空所显之理。虽一切有部及多闻部说三无为。分别论者立四无为。大众一说说出世鸡胤等部说九无为。化地部说真如等九。而择灭等。皆是凝然。生空所显。仍有数量。以其根劣。未堪闻说二空所显无分限真故。智度三十一云。小乘弟子钝根故。为说众生空。起信论云。法我见者。依二乘根钝。如来但为说人无我。涅盘第五云。以诸声闻无有力。是故如来为说半字九部经典。而不为说毗伽罗论方等大乘。释曰。当此教机虽不同前别执异道。然由未闻真具分义故。依六识三毒。建立染净根本所依故。阿含云。贪恚愚痴是世间根本。乃至云以此三毒为因缘故。起於三业。三业因缘起於三界。是故有一切法。又云众生痴所覆。为后起三行。乃至云是谓为生死诸法之根本。此据染根本说。具如中观第四引。又二十部中分别说部。立一切凡夫圣众生皆以空为本。所以凡圣众生皆从出。(如佛性论第一卷说)经部师计。以现在色心等为染净因。然有三说。一根本经部计。六识及色不相应并心法。受熏持种。二末经部计。识类受熏持种。三复有末计。双熏事类。具如顺正理第八卷说。上座部计。色心前后各各自类。前为后因。因果义成。如成唯识第三中说。又计微细意识为染净因。捡犊子部计。补特伽罗为染净因。故宗轮云。犊子部说。诸法若离补特伽罗。无说前世转至后世。依补特伽罗。可说有转移故。萨婆多计。杂染清净依未来藏得建立捡。又说随眠为杂染依故。俱舍十九云。随眠诸有本。此差别有六。谓贪瞋亦慢无明见及疑。广说如彼。经量部计。异生位中。亦有圣法执有胜义补特伽罗。如宗轮说。释曰。此教虽有多部异计。莫不皆迷真具分义故。别建立染净之因。问此教若於真如随缘不变义中。唯说生空所显之理。名真一分半者。智度论说。当云何通。三十二云。问声闻法中。何故不说如是法性实际。而摩诃衍法中处处说耶。答声闻法中。有说处。但少尔。如杂阿含中说。有一比丘问佛。十二因缘为是佛作。为是余人作。佛告比丘。我不作十二因缘。亦非余人作。有故是事有等。答虽有此说。由四义故。但为真一分半。一者诸大乘经多分说。彼二乘智劣。佛不为说法空理故。二者彼小教中多分不说法无我故。三者智度所引但是少分说彼无故。四者彼虽说名而不释义。隐密相故。如摄大乘。亦引彼说阿赖耶名欣喜爱乐。岂即由此都名满分。故今所立依多分说。第二教竟。
　　第三真一分满教者。谓於真如随缘不变二分义中。具说不变生法二空所显真性。当此教机。虽不同前执法有体。而二空所显还是凝然故。成唯识第九云。真如者。真谓真实。显非虚妄。如谓如常。表无变易。谓此真如。於一切位。常如具住。故曰真如。即是湛然不虚妄义。释曰。由此真如。但是不变无随缘故。故依生灭八识。建立生死根本及涅盘因故。无性摄论第一。引阿毗达磨大乘经颂云。无始时来界。一切法等依。由此有诸趣。及涅盘证得。无性释云。此引阿笈摩。证阿赖耶。名所知依。无始时者。初际无故。界者。因也即种子也。是谁因种。谓一切法。此唯杂染。非是清净故。后当言多闻熏习所依。非阿赖耶所摄。彼一切法等。所依者。能住持义。是所依义。非因性义。所依能依。性各异故。若不尔者。界声已了无假依言。护法论师释前颂文。与无性异故。成唯识第三云。颂中初半显第八识为因缘用。后半颂显为流转还灭作依持用。界是因义。即种子识。无始时来。展转相续。亲生诸法故。名为因。依是缘义。即执持识。无始时来。与一切法等。为依止故。名为缘。谓能执持诸法种子故。与现行法为所依故。释曰。此教既说依生灭识成世出世。是故四智心品为相所迁。说佛三身具常无常。以有为智证无为理。义说不异。而实非一。真俗二谛迢然别故。依他起性。似有不无。非即无性真空圆成释经空义。但约所执同时四相灭。表后无非断非常。果生因灭。根本后得。缘境断惑。决定不同义说双观。而实别照。既说有为不即无为故。亦不说流即无流。佛果说有有为无流。众生识中建立本有无流种子。理行二性根本既异。是故五性毕竟差别。说众生界有佛化境各殊。如是义类广有众多。皆由真性唯凝然故。准释可知。
　　第四真具分满教中有二门。一理事无碍门二事事无[得-彳]门。初中圣教说。真如随缘。作一切法。不失自体。诸法即真。不[得-彳]生灭。所以者何。由无自性理。诸法得成。由诸法成。方显无性理。为显此义。诸圣教中。总有三说。一依理成事。二会事归理。三理事互成。且说初者。如宝性论第四云。无始时来。性作诸法依止。依此有诸道及证涅盘果。坚慧论师释云。性者。谓如来藏性。如圣者胜鬘经说。依如来藏故有生死。依如来藏故有涅盘。起信论意亦同此说。密严第三云。世间诸众生。染净等诸法。皆依於藏识。为因而得生。佛说如来藏。以为阿赖耶。恶慧不能知。藏即赖耶识。此经问明品中。显一心生种种果。意亦同也。二会事归理者。法华方便品云。是法住法位。世间相常住。又云。诸佛两足尊。知法常无性。仁王观空品云。若有修习听说无听无说。如虚空法同法性听同一切法皆如也。维摩菩萨品。云一切众生皆如也。一切法亦如也。又观众生品云。言说文字皆解脱相。此经十忍品云。譬如谷响。从缘所起。而与法性。无有相违。涅盘第八云。若言无明因缘诸行。凡夫闻已。生二法想。智者了达其性无二。无二之性即是实性。乃至云。若言一切法无我。如来秘藏亦无有我。凡夫谓二。智者了达其性无二。无二之性即是实性。第八回向云。譬如真如。以一切法。无性为性。无相为相。涅盘四十云。无相者。谓一切法。无自相。无他相。无自他相。乃至云。如是等相随所灭处。名真实相。名为法界。名第一义谛。名第一义空。三理事互成者。此经第四回向中云。於有为界。示无为法。而不灭坏有为之相。於无为界。示有为法。而不分别无为之相。第七回向云。法性不违相。法相不违性。法生不违性。法性不违生。离世间品云。於有为无为。不生二想。佛所摄持。密严第三云。如来清净藏世间阿赖耶。如金与指环。展转无差别。维摩弟子品云。诸法毕竟不生不灭是无常义。乃至广说。大品三十九云。诸法平等所谓无相。须菩提白佛言。是法平等。为是有为。为是无为。佛言。非有为法。非无为法。何以故。离有为法。无为法不可得。离无为法。有为法不可得。须菩提。是有为无为二法。不合不散。释曰。由上教理。显有为无为非一非异故。不同前教。说生灭智证无生灭理。不说如外智证智外如。缘境断惑。不二而二。说能所断。二而不二。说为内证。照惑本无。即是智体。照体无自。即是证如。若依此释。无能所断证方为真断。证始本无二之智。应用无边说无尽智。非唯二四等。如是智体。非相能迁。非为无为。三界唯心。依第一义。非唯生灭识。理行二性。不二而二故。凡有心悉有佛性。但有流心。会自本性。成无漏智。非无漏外有别有漏心能得无漏法。无此失故。不别立有为无漏无因缘种。是故乘破三殊。姓无五异。依他无性即是圆成。更无二执。三性一观不待别修。同时四相。灭非后无。因果即空即有非断非常。如是义类。广有众多。不可繁文。应准思择。
　　二事事无[得-彳]门者。谓此事彼事。或由法性力所致。或由神通等转变。是故互望於同类异类中。有相即相在等相作相入等。然此总依三相以显。一体事。二德相。三业用。初体事者。谓色心时处身方教义行位等。此通二种。一纯净无漏。谓佛菩提。从无生智。证净法界所起依正。此即德相所依体事也。二通染无染。此即业用所依体事也。二德相者。谓相即相在等。由佛菩提无染依止。莫不皆以真如为体。真如既具过恒沙德。真所起事德量亦然。是故此事德相一同真性。无[得-彳]自在。三业用者。谓佛菩提证得净法界故。成就通明三昧解脱。而能於彼染净体事。示现自在相作相入等。上来略显事事无[得-彳]。若广分别。明行相证成。如下第七显义中说。
　　第二问答分别者。如别行三教对辨中说。上来真具分满教了。上来总辨第三大段立教差别门竟。
　　第四教所被机中二。初明正为。后辨兼为。前中即是具分教机。於三乘中。唯是实教大乘菩萨故。出现品云。此法门。如来不为余众生说。唯为趣向大乘菩萨说。唯为乘不思议乘菩萨说。释曰。此简持名也。简中二种。一者二乘。二是渐悟。俱非正为。故云唯为趣向大乘菩萨也。持者乘是运载之义。谓无分别智所有修行。及所成位等。一切诸法。不同行布乘教。彼中行但一。多行但多。上位但上。下位但下。理在事外。事在理外。今此不尔。一即多而不坏一。多即一而不失多。上即下而不坏上。下即上而不失下。事即理而非理。理即事而非事。恒是不是。不是而是。理事镕融。互无障[得-彳]。如斯运载乘。谓一不可以一思议。以即多故。乃至理不可以理思议。由即事故。是故名此为不思议。此亦可是简非名尔。又此简彼二乘小故。名为大。非彼下乘所能测故。名不思议。虽有两释。前说为胜也后兼为中三。一引为。二转为。三远为。初是真一分满教机也。於三乘中。权教大乘菩萨。五种姓内。菩萨种姓。及不定性中。一分菩萨。由此根性。未可正为。但应且依权教修习。从此引入实教中故。出现品云。设有菩萨。於无量百千亿那由他劫。行六波罗蜜。修习种种菩提分法。若未闻此如来不思议大威德法门。或时闻已。不信不解。不顺不入。不得名为真实菩萨。释曰。理实菩萨。经尔所时。修六度等。无有不闻此经不信不解。今假设言。设尔所时。依彼权教。修六度等。而未闻此实教大乘。或闻不信。此尚不名真实菩萨。况闻权教。少时修行。而得名为真实菩萨。问若权教菩萨。毕竟还须入实教者。权教所说。十他佛他。岂虚设耶。答权教所设。因果行相。非实非虚。非虚者为接引故。长养根器故。无实十地佛地故。非是实也。亦如小教说佛菩萨因行果证。彼说非实非不实也。是故实证实果。唯在实教。以此教中说如来藏具分义故。因果行相称法性故。一即一切。一切即一。乃至广说故。出现品云。此法名演说如来根本实性。不思议究竟法。又云此经珍宝不入一切余众生手。唯除如来法王真子。生如来家种如来相诸善根者。乃至广说。
　　二转为者。谓即真一分半教机也。於三乘五姓中。随其所应。今依此经。但应转为不可直被故。出现品云。如药树王。唯除三处。不能为作生长利益。所谓地狱深坑及水轮中。然亦於彼初无厌舍。如来知慧大药王树。亦复如是。唯除三处。不能为作生长利益所谓二乘堕无为坑。及坏善根非器众生。溺大邪见贪爱之水。然亦於彼。曾无厌舍。释曰。无厌舍言。非毕竟无生长利益菩提涅盘故。然诸二乘以根钝故。不能直入实教之中。要先回至权教大乘。舍二乘名。得菩萨称。然后方入真具分教。有释此经。亦直被小。现相品说彼获益故。第九会列声闻众故者。今按此释乃为谤经。所以者何。出现品说。一切二乘不闻此经。何况受持书写等故。而现相品说二乘获益。非在此会闻此法故。第九会中。正为简彼非此所被故。列彼众显如聋盲。问此经既不被於二乘。何名具分。答若被二乘。何名具分。思之可见。
　　三远为者。谓即迷真异执无闻非法。亦即是前坏於善根。溺见水等。於五姓中。毕竟无有般涅盘法诸有情也。今依此经。但得远为。非可正被故。出现品云。如来智慧无处不至。何以故。无一众生而不具有如来智慧。但以妄想颠倒执着而不证得。若离妄想。一切智自然智无[得-彳]智则得现前。譬如有大经卷。量等大千。书写大千世界中事。一切皆尽。乃至云。虽复量等大千世界。而全在一微尘之内。如一微尘。一切微尘皆亦如是。如来智慧亦复如是。无量无[得-彳]。普摄利益一切众生。具足在於众生身中。但诸凡愚妄想执着。不知不觉。不得利益。乃至广说。宝性论宗亦同此教。故彼第三云。向说一阐提。常不入涅盘。无涅盘性者。为欲示现谤大乘因故。为欲回转谤大乘心不求大乘心故。依无量时故作是说。以彼实有清净性故。不得说言彼常毕竟无清净性。上来圣教。除正为外。无有凡愚不至二乘。无有二乘不至权教大乘。无有权教不至实教是故一切三乘五姓。无非此经之所被者。此中总摄现为当为四生六趣外道阐提。一切皆尽。无一众生无佛智故。出现品云。佛子。譬如大海。其水潜流四天下地及八十亿小洲。有穿凿者。无不得水。佛智慧海亦复如是。流入一切众生心中。若有众生。观察境界。修习善法。则得智慧清净明了。而如来智平等无二。乃至广说。此犹且约行性而说。若依法性。非情亦是此经所为。所以者何。情与非情。其性一故。摄相归性。相亦无二。是故但被有情。则为已被非情也。第四门竟。
　　第五教体中。兼辨诸宗。通有其三。一萨婆多宗。二经部宗。三大乘宗。就初宗中。自有三说。一大婆沙中。於四法内。唯取音声。以为教体故。彼一百二十六云。问如是佛教。以何为体。为是语业。为是名等。答应作是说。语业为体。问若尔次后所说。当云何通。如说佛教名为何法。
　　答谓名身句身文身。次第行列。次第安布。次第连合。答后文为显佛教作用。不欲开示佛教自体。谓次第行列。安布连合。名句文身。是佛教用。有说佛教名等为体。问若尔。此文所说。当云何通。如说佛教云何。答谓佛语言唱词评论语音路语业表是谓佛教。
　　答依展转因故作是说。如世子孙展转生法。谓语起名。名能显义。评家释云。如是说者。语业为体。佛意所说。他所闻故。杂心论说。意亦同此。
　　二依顺正理。於四法中。用名句文三法为体故。彼第三云。牟尼说法蕴。数有八十千。彼体语或名此色行蕴摄。俱舍第一。亦有此颂。正理释云。论曰。有说佛教语为自性。彼说法蕴。皆色蕴摄。语用音声。为自性故。有说佛教名为自性。彼说法蕴。皆行蕴摄。名不相应行为性故。问语教异名教。是语名别体。教何是名。
　　答要由有名。乃说为教。是故佛教体即是名。所以者何。诠义如实故名佛教。名能诠义故教是名。由是佛教定名为体。举名为首以摄句文。显宗第三亦同此说。问岂不正理依婆沙等。如何乃违评家正义。
　　答众贤论师。无适莫。但理长者即为自义故。顺正理名等为正。发智论说。意亦同此。
　　三依俱舍。通取四法。总为教体故。彼第一中有颂。同前正理。而长行但叙两家无偏定断故。彼叙云。诸说佛教语为体者。彼说法蕴。皆色蕴摄。诸说佛教名为体者。彼说法蕴。皆行蕴摄。次后文中。释蕴量云如实义者。世尊宣说八万法蕴。如彼所说八万法蕴。皆此五中二蕴所摄。释曰。准此论文。既无别断。当知意在通取四法。问婆沙俱舍。只是一宗。岂应别立。
　　答俱舍婆沙。理实无异。今且据文而有差别。一则不同正理定取名等。二则不同婆沙评家定断。今故别列也。
　　第二依经部宗。声为教体故。正理十四。破彼计云。汝不应说名句文身即声为体。无性摄论第一亦云。诸契经句。语为自性。且不应理。然此宗中。自有三说。一云十二处中。声处为性。离声无别名句字故。一云法处相续假声为体。唯是意识所缘境故。一云通假及实。二声为性。由前二说皆有理故。
　　第三就大乘宗中。自有四宗。一真俗俱有宗。二真俗双泯宗。三理事无[得-彳]宗。四事事无[得-彳]宗。初谓真谛理实故说为有。俗谛不坏故说非无。於中三。一随相辨体。二唯识辨体。三会性辨体。初中复三。一唯能诠。二通所诠。三通诸法。初能诠中复有三说。一云教体唯是音声。由声是实名等假故。故深密第五云。如来言音。略有三种。一者契经。二者调伏。三者本母。一云教体用名句文。由名句文有别体故。故成唯识第二。破经部云。若名句文不异声者。法词无[得-彳]境应无别。一云声名句文合为教体。由前二说皆有教理为定量故。又深密第四云。不可舍於言说文字而能宣说。是故我依般若波罗蜜多。能取诸法无自性性。问教岂非一。如何辨体诸说不同。玄奘三藏。释此义云。以假从实。声为其体。离声无别名句等故。以体从用。名等为性。能诠诸法自性差别。二所依故。生解究竟要由文义二种合为教体。瑜伽八十一云。诸契经体。略有二种。一文。二义。文是所依。义是能依。如是二种。总名一切所知境界。释曰。此论意。显无教则无义无义则无教。教之与义。不可离异故。合为体。三通诸法者。谓余一切情非情境。所以者何。如来身二业。能为自身他身非身等三相应化故。意唯二化。非情已是心等现故。如佛地论第七卷说。又阿弥陀经云。彼国常有种种奇妙杂色之鸟。宣畅菩提分法。乃至微风吹动诸宝行树。出微妙音。众生闻者。皆发念佛念法念僧之心。释曰。此文即显自身相应或非身相应。彼土无有实畜生故。依此三化。所显之教。皆是通明三昧解脱。以为其体。
　　二唯识辨中二。一本质教体。二影像教体。言本质者。诸佛自宣说。若文若义。皆是如来妙观察智相应净识之所显现。离识无别文义可得故。佛地论第一云。有义。闻者善根本愿增上缘力。如来识上文义相生。此文义相。是佛利他善根所起。名为佛说。此显如来净识为教体也。
　　二约显影像教体。谓闻者识上。所变文义。皆不离识故。佛地论云。佛说法时。闻者识心。虽不取得。然似彼相分。明显现故。名我闻。又云。如来慈悲本愿增上缘力。闻者识上。文义相生。此文义相。虽亲依自善根力起。而就强缘。名为佛说。由耳根力。自心变现。名为我闻。又无性摄论第一云。贯穿缝缀故名为经。此中即是随堕八时。闻者识上。直非直说。聚集显现。以为教体。释曰八时者。旧人四说。一云如来说法。於八转声中。随用一声。逗机说故。一云佛说华严八会时故。一云依声明论。昼夜各有四时。如来随於此时。应机说故。一云依十地论。如来说法。离八非时。依八正时故。故彼论第十一云。如王怀忧。恼。病。恚。着诸欲。险处。无侍卫。才佞。无忠臣。於此八难时。智臣不应语。心王亦如是。非时不应说。释曰。寻上诸说。虽各有据。然勘梵本。并不相应。谓梵称一瑟咤。此云欲乐。梵言遏瑟咤。此谓之八。而摄论梵本。则是一瑟咤。非遏瑟咤也。由其两音相滥。致使时译者谬传。既翻欲乐为八。大复虚如时字。故劳诸德。扰动智海。玉卮虽宝。无当奈何。是故正译。应云随堕欲乐。闻者识上。直非直说。聚集显现。释曰。此文意。显闻而欲乐成聚集故。言直非直说者。五释不同。一云诠法自性。名为直诠法差别。名非直说。一云长行名直说。偈颂非直说。一云十二分教中。契经名直说。余十一分。名非直说。一云直尔说法。名为直说。以譬喻说。名非直说。一云如实说者。名为直说。方便说者。名非直说。言聚集显现者。今且依未自在位。闻四字句。五心次第。以辨聚集。谓如佛说诸行无常四字之时。此中即有四声。四字。四名。一句。及所诠义。於闻者识。聚集显现。然此义中。西方四释。一云如说诸字。有率尔寻求二心。然未定知诸字所属。无决定故。次说行字。由先熏习。连带解生。有三心起。谓率尔。寻求。决定知诸字所属一切行故。闻诸行字。虽知自性。然未知义。为令知义。复说无字。但有二心。谓率尔。寻求。未有决定。以未定知无字所属。后说常字。由前字力展转熏习。连后字生。具起五心。谓率尔。寻求。决定。染净。等流心等。於最后时。四字周圆。方能解义。总十二心。初二。次三。次二。后五也。十四相谓。四声。四字。四名。一句。一义。名聚集也。一云说诸字时。率尔耳识。同时意识。但缘其声。是现量故。寻求心中。唯寻耳识所缘境故。亦但缘声。不缘字名。此之三心所变声上。虽有字名。如生等相而不缘之。至决定心。缘声字名。有三相现。说行字时。率尔耳识。同时意识。及寻求心。亦但缘声。至决定心。缘声字名。有三相现。说无字时。率尔耳识。同时意识。及寻求心。亦但缘声。至决定心。缘声字名。有九相现。说常字时。率尔耳识。同时意识。及寻求心。亦但缘声。至决定心。缘声字名。经十六心。有十四相。谓四声。四字。四名。并句。及义。名为聚集。若不散乱。起染净心。及等流心。若散乱时。生心不定。一云率尔耳识。同时意识。但缘於声。是现量故。寻求心中。缘声字名。非现量故。由此然小经十二心。有三。六。九。十四相现。名为聚集。若不散乱。决定心生。若散乱时。生心不定。一云卒尔耳识。但缘於声。同时意识。缘声字名。若不尔者。寻求意识。寻何等名。此中曲有两释。一云四率尔耳识。各缘其声。四同时意识。缘声字名。是其现量。四寻求心。方得圆满。经十二心。有三六九十四相现。名为聚集。一云同时意识。容非现量。得缘过去。缘於八心。四率尔耳识。四同时意识。有三六九十四相现。名为聚集。问同时意识。既是现量。何得缘字名耶。
　　答现量亦缘名字自相。不缘名义相系属故。上来且依未自在位。五心次第闻教聚集。若传教者。是自在位。则非此说。所以者何。自在位者。得净耳根。一剎那顷。闻一字时。於余一切。皆就领受。无障碍故。或有闻说先受持教。由纯熟故。不待率尔耳识引发。及寻求等。虽有决定。或染净。或等流等。或有字句增减之者。亦即非如前说相心数量多小。但随所应字句而说。若具显五心。如瑜伽第一及余处章说。
　　问此既说有本影二教。何故有圣教说佛无色声心意识耶。
　　答教说有无各别所据。今约五义。会其违相。一遮过显德。二真俗二谛。三传古非作。四悲愿所成。五本质影像。初中为遮过患故说非有。为显实德故说非无。如十卷楞伽第八云。如来不说堕文字法。若人言如来说堕文字法者。此即妄语。四卷楞伽第三云。我从某夜得最正觉。乃至某夜入般涅盘。於其中间。不说一字。亦不已说当说。是佛说。佛性论第二云。如实义者。如来无有色声粗相功德可得。检兜率偈赞云。色身非是佛。音声亦复然。亦不离色声。见佛神通力。释曰。此上意。显有过失之色声则佛非有。无过失之色声则佛非无。然此非无。是不有之非无。不无之非无也。故密严第一云。或说菩萨入於诸地。乃至净所依止。入於佛地无漏蕴界。常无变易。涅盘三十七云。凡夫之色。从烦恼生。是故智者。说色无常苦空无我。如来色者。远离烦恼故。说是常恒无变易。乃至云。以是因缘。如来色常。乃至识常。此经现相品说。如来六根。皆无有量。出现品说。如来三业。亦无有量。
　　二真俗二谛者。真谛离相故说非有。俗谛随机故说非无。金光明云。佛果唯有如如及如如智独存。大般若四百二十五云。我从成佛已来。不说一字。汝亦不闻。维摩云。其说法者无说无示。其听法者无闻无得。仁王观空品云。若有修习听说无听无说。如虚空法同法性一切法皆如也。释曰。此上唯就真胜义说。兜率偈赞云。众生妄分别。是佛是世界。了达法性者。无佛无世界。大般若五百六十七云。众生各各谓佛独为说法。而佛本来无说无示。涅盘二十六。明菩萨具足多闻中。亦同此说。释曰。此上双约真俗以显。
　　三传古非作者。谓佛所说。但是传述古佛之教。非自制造。楞伽云。如来不说法者。缘本位法故。般若论云。须菩提言。如来无所说。此义云何。无有一法唯独如来说。余佛不说故。
　　四悲愿所成。谓佛所无有尽。三业应众生者。皆是广劫悲愿。为众生感。非自所有。故说佛果无有色声。然即以此为他为自故。亦说有。下文云。如来不出世。亦无有涅盘。以本大愿力。显现自在法。出现品云。如来身遍一切处。乃至非至非不至。何以故。如来无身故。为众生故。示现其身。
　　五本质影像者。谓佛三业平等普应。无彼差别影像色声故。说非有。然即与彼差别闻见。为增上缘。因质有影故。说非无。上五义。会诸圣教。不相违也。
　　三会性辨体者。谓此教虽不说真如随缘之义。然说佛正体智证最净法界。而於后得安立教法故。亦说如为体性故。成唯识第十。释真如云。三胜流真如者。谓此真如所流教法。於余教法。极为胜故。七法无别真如者。谓此真如虽多教法种种安立。而无异故。释曰。教法既从法界流。是故教法依真建立。上来第一门竟。
　　第二约真俗双泯宗。出体者。谓真谛离相故说非有。俗谛无性故说为空。次第如前。三门出体。皆悉是空毕竟非有。即以此空。为教体性。如清辨论师掌珍颂云。真性有为空。如幻缘生故。无为无有实。不起似空华。此二比量。依真胜义。不依世俗故。说皆空。广说(云云)。
　　第三理事无[得-彳]宗。出体中三。一随相。二唯心。三法性。初随相中三。一约能诠。二通所诠。三通诸法。就能诠中亦三。一唯音声为体故。维摩第一云。佛以一音演说法故。二唯名句文为体故。仁王观空品云。是经名味句。百佛千佛百千万佛说名味句故。三合前二说。四法为体故。十地品云。如空中彩画。如空中风相。牟尼智如是。分别甚难见。佛藏经第一卷初亦同此说。十地论云。说者以此二事说。听者以此二事闻。谓音声及善字。释曰。此文举下摄上故但云字。或举所依摄能依故。问前来诸宗皆说声等四法为体。今此亦尔。何以甄别。
　　答名言虽同。理趣胡越。所以者何。初有实体故。二唯是声有体假故。三就大中。一称实故。二俱不立故。三即理事故。后第四宗中四法融故。二通所诠者。十住品云。文随於义。义随文故。三通诸法者。谓非但如前依能所诠取耳意识境以为体。亦复通於六识之境。以为教体。由悉能为开悟利益所知境故。维摩香积品云。众生香菩萨谓维摩诘。我土如来无文字说。但以众香。令诸天人得入律行。菩萨各各坐香树下。闻斯妙香。即获一切得藏三昧。释曰。但示此香。即为说法故。彼文次前云。彼土无有声闻辟支佛名。唯有清净大菩萨众佛为说法故。又菩萨行品云。有以光明而作佛事。有以菩萨。或佛化人。或菩提树。或以衣服卧具。或以饮食园林台观三十二相八十种好。或以佛身。或以虚空梦幻影响镜中像水中月热时焰。或以音声语言文字。而作佛事。或有佛土。寂寞无言无说无示无识无作。而作佛事。阿难。诸佛进止威仪。无非佛事。乃至广说八万四千诸尘劳门。而作佛事。十卷楞伽第四云。佛告大慧。非一切佛土言语说法故。有佛国土。直视不瞬。口无言说。名为说法。有佛国土。宜尔示相。名为说法。有佛国土。但动眉相。名为说法。有佛国土。唯动眼相。名为说法。有佛国土。笑名说法。有佛国土。欠呿名说法。有佛国土。咳名说法。有佛国土。念名说法。有佛国土。动身名说法。释曰。准上二经。种种境界。开悟众生。皆名说法。是故教体。随其所应。非但四法乃所诠也。
　　二唯心辨体者。谓前所说能诠等三。莫不皆是真心所现。离此真心。更无有法故。起信云。依一心法。有二种门。一者心真如门。二者心生灭门。如是二门。皆各总摄一切法。此义云何。以此二门不相离故。心真如者。即是一法界大总相法门体。所谓心性不生不灭。一切诸法。但依妄念。而有差别。释曰。各摄世出世间。故无漏散。不离真心也。梵行品云。知一切法即心自性。成就慧身。不由他悟故。问此中即依真心辨体。有本影不。
　　答有无无[得-彳]。本疏释此四句分别。一唯本无影。谓令唯能说。以听者不离说者真心故。二唯影无本。谓令唯能听。以说者不离听者真心故。三亦本亦影。谓令说令听。俱时现前。以真心不坏说听故。四非本非影。谓令说令听俱非现前。以真心无二非说听故。
　　三法性辨体者。谓前相心二教。即令法性所成真心。即法性之别号。是故离真如外。更无有法。仁王二谛品云。大王法轮者。法本如。应诵如。乃至云论议如。此名味句音声果文字记句一切如。上来随相等三。总会为一。理事无[得-彳]教体也。
　　第四事事无[得-彳]宗。出体者。此中声名句文能诠所诠等。莫不一一皆具无尽无[得-彳]法界。谓具正智所生法性所起色心时处身方行位等体事相等德相相入业用。所以然者。此中无有一法而不具足一切法故。广释体事等三义如下第七显义门说。问此宗亦有本影义不。
  </div>
  <div class="pagination">
   <span class="current-page">
    1
   </span>
   <a href="续华严经略疏刊定记_page2.html">
    2
   </a>
   <a href="续华严经略疏刊定记_page3.html">
    3
   </a>
   <a href="续华严经略疏刊定记_page4.html">
    4
   </a>
   <a href="续华严经略疏刊定记_page5.html">
    5
   </a>
   <a href="续华严经略疏刊定记_page6.html">
    6
   </a>
   <span>
    ...
   </span>
   <a href="续华严经略疏刊定记_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
