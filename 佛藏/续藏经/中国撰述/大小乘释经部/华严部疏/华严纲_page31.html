<!DOCTYPE html>
<html>
<head>
    <meta charset="UTF-8">
    <title>华严纲 - 第 31 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 31 页/共 73 页</h1>
    <div class="content">　　佛子。此菩萨摩诃萨复作是念。此诸凡夫愚痴无智。甚为可愍。
　　第二深观重苦。久而多故。无始随逐故深。种种苦事故重。文中二。初总标可愍。不知本空故名愚痴。不知厌苦故云无智。故为可愍。
　　有无数身已灭今灭当灭。
　　二释可愍所由。初明深苦不知故为可愍。
　　如是尽灭不能於身而生厌想。
　　次明重苦不知故为可愍。於中先牒前呵后。
　　转更增长机关苦事。随生死流不能还返。於诸蕴宅不求出离。
　　次转更下正明重苦。於中三。初观生苦。机关苦事即是生苦。言机关者显无我故。抽之即动。息手便无。若造业因。生生不息。随生死下名有集爱。於诸蕴下明离灭道。
　　不知忧畏四大毒蛇。不能拔出诸慢见箭。不能息灭贪恚痴火。不能破坏无明黑暗。不能乾竭爱欲大海。不求十力大圣导师。入魔意稠林。
　　二不知下观老病死。四大毒蛇是不知病苦。不能拔下明具彼集。文有四句。一妄梵行求众生。不能拔出诸慢见箭。外道多起故。二欲求众生。欲爱不能息三毒火。三欲求众生。行恶行者不破无明。以见少利行大恶行。后受大苦。故云黑暗。四有求众生。不能竭爱欲大海。三有之爱广无边故。观如实中。说彼三求以为苦果。令为集者。三求皆能为集因而受果故。次不求十力大圣导师明远彼灭。不向灭者故入魔意。下稠林明远彼道。顺冤道故。烦恼结使名为稠林。是魔所行故名冤道。
　　於生死海中。为觉观波涛之所漂溺。
　　三於生死下总结过患。举生死海总显於苦。觉观波涛总明有集。
　　上大悲观竟。
　　下大慈观。
　　佛子。此菩萨摩诃萨复作是念。此诸众生受如是苦。孤穷困迫。无救无依。无洲无舍。无导无目。无明覆翳黑暗缠裹。
　　第二大慈观中二。初观境兴慈。后佛子下广愿饶益。前中二。先睹境。后我今下兴慈。今初。即睹前众生受深重苦。以为慈境。文中先总。次无救下别。总中无父曰孤。明无所恃。途尽曰穷。明后无所依。任重无替曰困。常受生死故。强力所逼曰迫。业惑所陵故。后别中无救无依释上孤义。论云谓现报已受不可救脱。当报因招无善为依。次无洲舍释上穷义。溺於觉观波涛。不闻正法智洲为对治故。在於生死旷野不为善友慈舍庇故次。无导无目释上困义。离於寂静正念思惟究竟前导故。离於正见之明目故。既无导无目。非困如何。次无明下释上迫义。无明者无明住地旧烦恼故。黑暗者四住客尘故。常起邪念故为其覆翳。不闻正法故为彼缠裹。
　　我今为彼一切众生。修行福智助道之法。独一发心不求伴侣。以是功德。令诸众生毕竟清净乃至获得如来十力无碍智慧。
　　二兴慈中独拔修善。令物得菩提涅盘之乐。
　　佛子。此菩萨摩诃萨。以如是智慧观察所修善根。皆为救护一切众生。利益一切众生。安乐一切众生。哀愍一切众生。成就一切众生。解脱一切众生。摄受一切众生。令一切众生离诸苦恼。令一切众生普得清净。令一切众生悉皆调伏。令一切众生入般涅盘。
　　第二广显饶益。亦彰慈所为。文中二。先牒前总明上来修善皆为救护。即是慈相。后利益下别显救护。有十种相。前二为救护未来。后八通於前未。一住不善众生令住善法利益。二住善法众生令得安乐果。为成彼善故。三愍贫乏者兴资生具。四修行多障者令其成就。上二救顺缘不足苦。五世间系闭者令得解脱。下有五种。令诸外道信解正法。谓六未信摄令正信。七令离无利勤苦。八疑惑众生疑除解净。九已住决定。劝修三学以调三业。十已住三学令得涅盘。上三即解行证。论意皆为外道。理实兼通余类。上来不住道行胜竟。下彼胜果。
　　佛子。菩萨摩诃萨住此第五难胜地。名为念者不忘诸法故。名为智者能善决了故。名为有趣者知经意趣次第连合故。
　　大文第三明彼果胜。即不住道行胜之果。有四胜果。一摄功德胜。二名为无厌足下修行胜。三佛子菩萨如是勤修下教化众生胜。四佛子菩萨为利益下起随顺世间智胜。四中。初二自利。即所知法中智清净果。初自分。后胜进。后二即利他勤方便果。前化他行。后化他智。今初摄功德中十句。初三句摄闻胜。然有二义。一即三慧。如次配闻思修。二显二持。念即闻持。智及有趣即是义持。
　　名为惭愧者自护护他故。名为坚固者不舍戒行故。
　　次二句摄戒胜。一忍辱柔和胜。即戒因也。谓内怀惭愧。不诳幽明。自护七支不招讥毁。故能持戒。二戒无缺胜。即戒体成也。乃至命难不舍戒故。
　　名为觉者能观是处非处故。名为随智者不随於他故。名为随慧者善知义非义句差别故。名为神通者善修禅定故。名为方便善巧者能随世行故。
　　三后五中摄智胜。一者因缘集智。此知法相智。无因倒因名为非处。正因缘集名之为处。知处治於非处故名觉者。二者证智。知魔事对治。随识分别皆魔事故。三知妄说智。异说对治即知教智。正说为义句。邪说为非义句。邪正交杂拣邪得正。名善分别。四神力起用智。依定起通治邪依故。五化众生智。折伏摄受随世宜故。上五中前三自利。后二利他。
　　名为无厌足者善集福德故。名为不休息者常求智慧故。名为不疲倦者集大慈悲故。名为为他勤修者欲令一切众生入涅盘故。
　　第二修行胜。有十一句。前四自分。一增长因行。集五度福故。二依止因行。慧为所依故。此自利福智对。三化生不疲行。四令初证灭行。此二利他因果对。
　　名为勤求不懈者求如来力无畏不共法故。名为发意能行者成就庄严佛土故。名为勤修种种善业者能具足相好故。名为常勤修习者求庄严佛身语意故。名为大尊重恭敬法者於一切菩萨法师处如教而行故。名为心无障碍者以大方便常行世间故。名为日夜远离余心者。常乐教化一切众生故。
　　后七句胜进。五起佛法行。六起净土行。此依正一对。七依佛法身起行。相好法身故。八依佛所作起行。显三密用故。此二外相内密对。上四皆起菩提。九敬重法行。进依胜己故。上五自利。后二利他。十愿取有行。十一离小乘行。即显是拣非对。
　　佛子。菩萨摩诃萨如是勤修行时。以布施教化众生。以爱语利行同事教化众生。
　　第三教化众生胜中二。初正明化生。后佛子此菩萨下结行成益。今初分二。初总以四摄摄生。
　　示现色身教化众生。演说诸法教化众生。开示菩萨行教化众生。显示如来大威力教化众生。示生死过患教化众生。称赞如来智慧利益教化众生。现大神通力教化众生。以种种方便行教化众生。
　　后别明四摄。文有八句。一示现色身是同事摄。随顺众生应化自众故。二演说法即爱语摄。谛语法语为爱语性。一切种爱语中多约开演。三开示下皆利行摄。此句为於菩提无方便众生示菩萨行。即利行自性。四於大乘疲倦众生示佛威力。即一切利行。未成令成故。五为世间众生乐着财位故。示其过患。明位大忧大财多祸多。六为不信大乘先未行胜善。赞如来智。七为无智外道。示以神通。上三即难行利行。八总显一切门一切种利行。故云种种方便。然利行爱语亦可参用。由彼爱语示其所学。即为利行故。
　　佛子。此菩萨摩诃萨能如是勤方便教化众生。心恒相续趣佛智慧。所作善根无有退转。常勤修学殊胜行法。
　　次结行成益中。初结前。心恒下成益。趣佛智者。为化众生更求胜力。余明已作不退。未作者增修。
　　上彼果胜竟。
　　下随顺世智胜。
　　佛子。此菩萨摩诃萨为利益众生故。世间技艺靡不该习。
　　大文第四随顺世智胜者明染障对治。染即烦恼。障即所知。文分三段。初总标多门。二所谓下别示其相。三及余下总结成益。今初总标。
　　所谓文字算数。
　　二别显其五明相。故大般若云。五地菩萨学五明故。即分为五。一文字算数即是声明。通治儒智障。言文字者名句文身。即声论中设法施设建立。算数即数建立。故治取与生疑障。
　　图书印玺。地水火风。种种诸论。咸所通达。
　　二图书至咸通达。即当因明。咸通达者正是明义。种种论者言论。尚论。诤论。毁谤论。顺正论。教道论等。类非一故。地水火风即是诤论中摄。谓诸邪见计。不同故。顺世外道唯地为因。一切皆以微尘成故。水风二仙外道以风水为因。世界水成故。风轮所持故。事火外道以火为因。火成熟故。图书印玺即尚论。随世所闻故。又此图书亦正教量。即治所用事中忘障。论云取与寄附即事中障。闻法思议解中障。作不作已作未作应作不应作皆业中障。印玺亦是现量。又治所取物不守护障。玺即玉印。
　　又善方药疗治诸病。颠狂乾消鬼魅蛊毒悉能除断。
　　三即医方明。即四大不调众生。毒相病障对治故。善疗除断皆除断方便。断已不生故名为善。颠至蛊毒病相病因。於中颠等内四大。鬼等外众生。蛊毒通二。有草毒蛇毒等故。
　　文笔赞咏歌舞技乐戏笑谈说悉善其事。国城村邑宫宅园苑泉流陂池草树华药凡所布列咸得其宜。金银摩尼真珠瑠璃螺贝璧玉珊瑚等藏悉知其处。出以示人。日月星宿鸟鸣地震夜梦吉凶身相休咎咸善观察一无错谬。
　　四工巧明。文笔赞咏即书算计度数印。工业中书所摄故。韵属曰文。对词曰笔。显德曰赞。寄情曰咏。次歌至谈说即音乐工业。悉善其事通上二文。皆忧恼障对治。国城至其宜即营造工业。草树华果亦兼营农工业。此即不喜乐障对治。金至示人即生成工业。系闭障对治。日月至无错谬即占相工业。是所得报分过恶因障对治。日月五星以为七曜。及二十八宿。并上知天文。地震即下知地理。夜梦至休咎即中知人情。鸟鸣即察鸟情。亦是人情所感。咸善无谬总究上三才。
　　持戒入禅神通无量四无色等。
　　五持戒下内明。治五种染。一持戒治破戒染。二入禅治贪欲染。三神通治邪归依染。四无量治妄行功德染。谓治杀生祀祠求梵福故。五四无色定治妄修解脱染。上来所释多依本论。及瑜伽三十四五。其中更有别理。
　　及余一切世间之事。但於众生不为损恼。为利益故。咸悉开示。渐令安住无上佛法。
　　第三结成益者此起世智。具四种相。一异障中无障故云但於众生不为损恼。事中不知名之为障。损恼生事复是事中异障。今无此捕猎等之异障。二与无过乐。即为利益故。谓虽不恼。令其染着。亦不为之。三发起清净。即咸习开示。谓能起助道之事。四所用清净即渐令安住无上佛法。谓用此得净故。
　　上顺世间智胜竟。
　　佛子。菩萨住是难胜地。以愿力故得见多佛。所谓见多百佛。见多千佛。见多百千佛。乃至见多百千亿那由他佛。悉恭敬尊重承事供养。衣服饮食卧具汤药一切资生。悉以奉施。亦以供养一切众僧。以此善根回向阿耨多罗三藐三菩提。於诸佛所恭敬听法。闻已受持随力修行。复於彼诸佛法中而得出家。既出家已。又更闻法得陀罗尼为闻持法师。住此地中经於百劫。经於千劫。乃至无量百千亿那由他劫。所有善根转更明净。
　　大文第二位果。亦有三果。初调柔果中有四。一调柔行。二教智净。三别地行相。四结说地相。初中有法喻合。法中正起行内。又更闻法得陀罗尼者。论云非得义持者对胜显劣。般若未现前故。所以得闻持者得二难故。一地初十平等心难得能得故。二地中乐出世间智。现世间智。此不住道难得能得故。此之二难。对劣显胜。故得闻持。不同三地唯世间闻持。
　　佛子。譬如真金以砗磲磨莹转更明净。
　　喻中真金砗磲磨莹者证智契如事如真金。教智光明能示现如事。犹彼砗磲。
　　此地菩萨所有善根亦复如是。以方便慧思惟观察。转更明净。
　　三合可知。
　　佛子。菩萨住此难胜地。以方便智成就功德。下地善根所不能及。佛子。如日月星宿宫殿光明。风力所持不可沮坏。亦非余风所能倾动。此地菩萨所有善根亦复如是。以方便智随逐观察不可沮坏。亦非一切声闻独觉世间善根所能倾动。
　　二教智净中日月等者。论云依阿含增长智慧光明。胜前地智故。谓胜前地珠光。
　　此菩萨十波罗蜜中禅波罗蜜偏多。余非不修。但随力随分。
　　三别地行相。
　　佛子。是名略说菩萨摩诃萨第五难胜地。
　　四结说地相。
　　菩萨住此地多作兜率陀天王。於诸众生所作自在。摧伏一切外道邪见。能令众生住实谛中。布施爱语利行同事。如是一切诸所作业。皆不离念佛。不离念法。不离念僧。乃至不离念具足一切种一切智智。复作是念。我当於众生中为首为胜为殊胜。为妙为微妙。为上为无上。乃至为一切智智依止者。此菩萨若发勤精进。於一念顷得千亿三昧。见千亿佛。知千亿佛神力。能动千亿佛世界。乃至示现千亿身。一一身示千亿菩萨以为眷属。
　　二摄报果。
　　若以菩萨殊胜愿力。自在示现过於此数。百劫千劫乃至百千亿那由他劫。不能数知。
　　三愿智果。
　　尔时金刚藏菩萨。欲重宣其义而说颂曰。
　　菩萨四地已清净　　思惟三世佛平等　　戒心除疑道非道　　如是观察入五地　　念处为弓根利箭　　正勤为马神足车　　五力坚铠破怨敌　　勇徤不退入五地　　惭愧为衣觉分鬘　　净戒为香禅涂香　　智慧方便妙庄严　　入总持林三昧苑　　如意为足正念颈　　慈悲为眼智慧牙　　人中师子无我吼　　破烦恼怨入五地
　　第三重颂二十二偈。分三。初十七偈颂地行。次四偈颂地果。后一偈结说。初中又三。初五偈三句颂胜慢对治。於中初四偈颂十平等。
　　菩萨住此第五地　　转修胜上清净道　　志求佛法不退转　　思念慈悲无厌倦　　积集福智胜功德　　精勤方便观上地　　佛力所加具念慧
　　余二颂如道行。
　　了知四谛皆如实　　善知世谛胜义谛　　相谛差别成立谛　　事谛生尽及道谛　　乃至如来无碍谛　　如是观谛虽微妙　　未得无碍胜解脱　　以此能生大功德　　是故超过世智慧
　　第二了知下六偈三句颂不住道。於中初两偈一句颂所知法中智清净。
　　既观谛已知有为　　体性虚伪无坚实　　得佛慈愍光明分　　为利众生求佛智　　观诸有为先后际　　无明黑暗受缠缚　　流转迟回苦聚中　　无我无人无寿命　　受取为因受来苦　　欲求边际不可得　　迷妄漂流无返期　　此等可愍我应度　　蕴宅界蛇诸见箭　　心火猛炽痴暗重　　爱河漂转不暇观　　苦海沦湑阙明导　　如是知已勤精进　　所作皆为度众生
　　后既观下四偈半颂教化众生勤方便。於中初一偈颂总观有为虚伪。起慈悲心。次一偈半颂悲观中观缘集苦。次一偈半颂观身重苦。后半颂大慈观。
　　名为有念有慧者　　乃至觉解方便者　　习行福智无厌足　　恭敬多闻不疲倦　　国土相好皆庄严　　如是一切为众生　　为欲教化诸世间　　善知书数印等法　　亦复善解诸方药　　疗治众病悉令愈　　文辞歌舞皆巧妙　　宫宅园池悉安隐　　宝藏非一咸示人　　利益无量众生故　　日月星宿地震动　　乃至身相亦观察　　四禅无色及神通　　为益世间皆显示
　　第三名为下四偈半颂彼果胜中。初半偈颂摄功德胜。次一颂修行胜。於中如是一切为众生句兼颂教化众生胜。
　　智者住此难胜地　　供那由佛亦听法　　如以妙宝磨真金　　所有善根转明净　　譬如星宿在虚空　　风力所持无损动　　亦如莲华不着水　　如是大士行於世　　住此多作兜率王　　能摧异道诸邪见　　所修诸善为佛智　　愿得十力救众生　　彼复修行大精进　　即时供养千亿佛　　得定动剎亦复然　　愿力所作过於是
　　次四偈颂起世智胜。颂位果。
　　如是第五难胜地　　人中最上真实道　　我以种种方便力　　为诸佛子宣说竟
　　三果可知。
　　第五难胜地竟。

　　大方广佛华严经纲要卷第三十六


　　大方广佛华严经纲要卷第三十七

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十地品第二十六之四

　　第六现前地。所以来者已说诸谛相应慧。次说缘起流转止息相应慧。寄缘觉地。故次来也。又四地出世未能随世。五地能随不能破染净之见。此地观察无染净法界。破彼见故。前地虽能於生死涅盘弃舍。一向背趣作意。而未能於生死流转如实观察。又由於彼多生厌故。未能多住无相作意。为令此分得圆满故。精勤修习令得圆满。故次来也。名现前者庄严论云不住生死涅盘观慧现前故。此约初住地。以前五地双观故令得现前。十住论二降魔事已菩萨道法皆现在前。亦约初说。瑜伽引深密经现前观察诸行流转。又於无相多修作意。方得现前者。多修无相。此约地初观十平等故。观察流转此约地中已入地竟。方观缘起。故摄论云由缘起智能令般若波罗多现在前故。此释正顺今经。约地中说。无性释云谓此地中住缘起智。由此智力。令无分别智而得现前。悟一切法无染无净。故所断障亦断染净。唯识名为粗相现行障。谓所知障中俱生一分。执有染净粗相现行。彼障六地无染净道。入六地时便能永断。以观十平等故。由斯六地说断二愚及彼粗重。一现观察行流转愚。即是此中执有染者。诸行流转染分摄故。二相多现行愚。即是此中执有净者。取净相故。相观多行未能多时住无相观。初愚即执苦集。后愚即执灭道。本分名微细烦恼执者。执细染净。即是烦恼。形於前地故说为微。唯识形后名为粗相。由断此愚便证无染净真如。谓此真如本性无染。亦不可说后方净故。摄论名为无染净法界。后成般若行。亦得自他相续无染净果。其揆一也。
　　菩萨既闻诸胜行　　其心欢喜雨妙华　　放净光明散宝珠　　供养如来称善说
　　正释文中亦有三分。初赞请分。九颂分二。前八颂半赞。后半颂请。赞中分二。初一菩萨赞。余诸天供赞。於中三。
</div>
    <div class="pagination">
<a href="华严纲_page30.html">上一页</a><span>...</span><a href="华严纲_page26.html">26</a><a href="华严纲_page27.html">27</a><a href="华严纲_page28.html">28</a><a href="华严纲_page29.html">29</a><a href="华严纲_page30.html">30</a><span class="current-page">31</span><a href="华严纲_page32.html">32</a><a href="华严纲_page33.html">33</a><a href="华严纲_page34.html">34</a><a href="华严纲_page35.html">35</a><a href="华严纲_page36.html">36</a><span>...</span><a href="华严纲_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
