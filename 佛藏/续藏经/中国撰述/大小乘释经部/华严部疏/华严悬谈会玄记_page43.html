<!DOCTYPE html>
<html>
 <head>
  <meta charset="utf-8"/>
  <title>
   华严悬谈会玄记 - 第 43 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严悬谈会玄记 - 第 43 页/共 46 页
  </h1>
  <div class="content">
   钞余四例知者后四对各以初一为宗后一为趣问前何互为宗趣至此唯一往耶答但可以浅为宗令至深为趣不可以深为宗令至浅为趣如以出缠为宗不可却令在缠为趣或可举出缠清净为宗令信在缠为趣乃至举修显果为宗令得修生果为趣疏欲显有一往之义不但互为显前亦应有一往之义义门无边不应一准。
　　钞由双融故俱离者由因果之相与法界之性互相不异云双融俱离性相即下十门中初二门等第五门但总别之异耳此有两重理事无碍(初二门一重第五门一重)由双融故性相混然俱现即三四二门并第六门亦总别之异此亦有两重理事无碍(三四中一重第六门一重)离不碍存下即七八二门总为第三重理事无碍总由上理事无碍成后二门事事无碍则后二门通由性相俱离性相混然存离自在无碍故标章云尔法界虽通下释妨可知。
　　疏一由离相故者行愿钞云此标所以也相是因果此举缘起如幻之因果非妄计定性之因果也言因果不异法界等者正显法界相也二由离性故者举其所以此明法界非因果外定空之法界也言法界不异因果等者正显因果相也三由离性不泯性故者出所以也以第二门离性收第一门不泯性言法界即因果时法界宛然者第二门即第一门也言则以非下意取缘起无性之法界非取因果外定空之法界也四由离相不坏相故者出所以也此举第一门离相收第二门不坏相故言因果即法界时因果历然者正显法界时不失因果言非因果下非取法界外定相之因果也五离相不异离性故者出所以也即收一二两门同时故因果法界双泯离相者即第一门中离相故不异离性者即第二门明由离性故是以双泯又亦由三四两门既不相失随一泯时一切即泯六由不坏不异不泯故者出所以也即收三四两门同时故因果法界双存不坏者即第四门不坏相不异不泯者即第三门中不泯性既不坏相不泯性即随一存时二皆存也七由五六存泯复不异故者此标所以也第六明存第五明泯此二门既其同时故无障碍也亦远收三四及一二门言超视听及绝思议者即指离性离相也言通见闻及未尝碍於言念者即指不坏不泯也(后三门如钞中可知)。
　　钞性则叵坏等者通妨也问何以性言不泯相言不坏而不性云不坏相言不泯又何不俱言不泯俱言不坏耶答性不可坏今取存义故翻云不泯相则可坏今取存义故翻言不坏言二对皆不相异下及次相字皆平声呼言正存即泯故复不异者行愿钞说展转有三重理事无碍一初二门由相即故性相俱离次第明无碍二第五门合初二门同时故性相俱绝明无碍又一三四两门由相即故不碍两存次第明无碍二第六门合三四两门同时故性相俱存明无碍三以第七门收第二重俱泯次第明无碍合正存即泯同时故存泯无碍入蹑前事理无碍以为后二门事事无碍之所以九蹑事理无碍总以因果互摄十以前因果各自有多差别若分若全乃至微细亦各具摄重重无尽(此与行愿疏钞少异可对详之)。
　　▲钞举相意欲令亡下以初心行人未能亡相造极故举因果之相为宗诱令契入离相为趣举者意欲令亡相故得不异法界明本不在相故於正说因果相处勿昧此意(此上初对)后对合上离相下准此释词疏中应云举相离相为宗则合上宗趣并为宗故言令亡因果者下准此牒词疏少一令字也言前离於相下拣前对后对二趣之意别也或拣后对宗趣义别意云前言离相明非遣之方离明因果之相本离此上约境今令离取相之心故然其言犹略若具应云令离取相心及取离相之心何者以宗中离相并为其宗故或可但离取因果相之心也以上约离境为宗今约离心为趣故异也(下九准知)。
　　钞二中应云等者钞为补而续之举法界性为宗意欲令亡不在於性故得不异因果明法界之性本离为趣即初对也离性下后对准前应云举性离性则合上宗趣为宗此上约境令离取着法界性之心为趣也。
　　▲钞三即离性为宗下法界即因果故离性为宗正即因果时不泯性为趣以性本自离故得即因果不待泯故法界宛然非断无也此上初对又离性下后对合上宗趣为宗此上约境令离取亡法界不碍法界之心为趣。
　　▲钞四以离相为宗下因果即法界故离相为宗正即法界时不坏因果相为趣相本自离故得即法界不待坏故因果历然非定有也此上初对又离相不坏相下后对合上宗趣为宗此约境也令离取亡因果不坏因果之心为趣。
　　▲钞五离相为宗下以初门离相为宗不异第二门离性为趣由性相下顺文释成若异下反成可知此上初对又离相不异离性下后对合上宗趣为宗此约境也今逈超取说双融性相俱不俱泯之心言为趣(以此例前遣心亦遣於言也)。
　　▲钞六不坏相为宗下以第四门不坏相为宗即此不坏不异第三门不泯性为趣若离下但反释成此初对又不坏下后对合上宗趣为宗约境说也令离取俱存现前之心为趣。
　　▲钞七双存为宗下以第六门不坏相不泯性故双存为宗即此双存不异第五门离性离相故双泯为趣以即泯下释成此上初对又双存下后对合上宗趣为宗此约境也令超常情眼视耳听心思口议以双泯故通配离性离相不碍无念眼见耳闻口言心念为趣由双存故通配不坏不泯言然超视听下更别配之超视听之妙法约离相说绝思议之深义约离性说不碍见闻约不坏相说不碍言念约不泯性说此上具依一相不尔岂相但超视听不绝思议等耶。
　　▲钞八法界性融下以法界性为宗性融不可分为趣此上初对后对合上宗趣为宗此约境也理应令绝念知因果各摄法界为趣上皆理事无碍。
　　▲九因果各全下合上第八后对宗趣为宗即理事无碍为所以故也令因果下正明事事无碍为趣此上初对后应合上宗趣为宗此约境也行起解绝为趣。
　　▲钞十二位下因果二位差别之法皆各总摄法界为宗亦事事无碍之所以也一一正明事事无碍为趣此上初对复应合上宗趣为宗此约境也亦行起解绝为趣已上三门准钞显文虽各唯一重宗趣据理亦合具二重也以前云下九准思故但文略尔思之可知。
　　疏又初一等者初以别因果全总缘起次别理实全总法界已上前后明三以前二同时后一总贯前三皆不思议既以下明第四门中说因果法界融通之义复深於前则融三门所说因果法界始末通明方显玄妙随义说之似异一一通彻故皆一揆。
　　钞会归心观下既以第四门融前故但会第四门中十义归心成观也则显前三门各十义皆亦成观言在法为离下对境释心也在所观境法因果法界为离性本离故在能观心冥符本离之性为遮在所观境法因果法界为不坏(此是通相之意不同前约性相分不坏不泯之异)在能观心照彻无谬为照已上总明遮即初之二门下别配释也然有二义释初约十门别别配释后又十门下总望十门释今初遮即初之二门者初门遮相次门遮性照即三四二门者三门照性四门照相已上四门单照单遮然字已下单遮单照互即融通五即合初二门为双遮六即合三四二门为双照七即双照双遮互融八即四门一揆等者以法界性融不可分故遮照双遮照之四门(有以四门为四大门者非也即疏中即照之遮即遮之照双遮照为四门)一揆互通即事理无碍圆明一观也九因果总句各全摄法界具遮照双遮双照之四门为一事事无碍观十因果别法各各为一句全摄法界亦具摄遮照双遮双照之四门为一事事无碍观也。
　　▲钞又十门齐鉴下二总望十门释也谓十门齐鉴非无记曰照无心於十非妄想曰遮此遮照亦互融即此释疏中初二句双照下谓双照即照前十门齐鉴无心於十双遮即遮前无心於十十门齐鉴即释疏中双照双遮也言亡虑绝者即定之极了了分明者即慧之极定慧既其玄极则为一总无德不圆无法不照之观能与如是观行相应方契十门之旨合上四大门之宗希诸学者领受於文外之意趣也问既领於文外之趣何须广说答本图领旨不为文字事业问既曰无心於十何须齐鉴答非齐鉴无以增智慧非无心无以造玄极也。
　　钞三慧齐备者余说一向多闻犹涉方便言纂灵记说者以华严传记五卷本贤首集文有十章一部类二隐显三传译四支流五论释六讲解七[言*奉]诵八转读九书写十杂述此贤首初集后经修饰至清凉时有二家并贤首弟子一静法寺慧苑法师修五卷名纂灵记二经行寺慧英法师修两卷名华严感应传又近四明居士胡幽贞纂成一卷今所引即静法五卷者若贤首华严传但云依智度论诸大乘经多是文殊师利之所结集此经则是文殊师利所集佛初去世贤圣随隐异道竞兴乏大乘器摄此经在海龙王宫六百余年未能传於世龙树菩萨入龙宫因见此经渊府诵之在心遂出传授因兹流布(上传记文)但纂灵记经静法修饰故有增加也言未见其文者应是论本有其具阙言金刚仙论者广钞第四云金刚仙菩萨造释金刚般若经既如其说验必然也。
　　钞纂灵记引真谛三藏西域记说者即传第一部类中说也彼乃云如真谛三藏云西域中传记说等非谓真谛自有西域记也言亦说入龙宫之缘广如别说者此传即什师所译今既指广当略引之传云龙树菩萨南天竺梵志种也天聪奇悟事不再告在乳哺之中闻诸梵志诵四围陀典各四万偈偈有三十二字皆诵其文而领其义弱冠驰名独步诸国天文地理围纬秘谶及诸道术无不悉综后结友三人以隐身术入王宫事三人遭害因悟欲为苦本众祸之根败德危身皆由此起即入山诣一佛塔出家受戒九十日诵三藏尽更求异经都无处得遂入雪山山中有塔塔有一老比丘以摩诃衍典与之诵受爱乐虽知实义未得通利周游诸国更求余经於阎浮提中徧求不得外道诸师沙门义宗咸皆摧伏外道弟子白之言师为一切智人今为佛弟子弟子之道咨承不足将未足耶未足一事非一切智也辞穷情屈即起邪慢心自念言世界法中律涂甚多佛经虽妙以理推之故未尽未尽之中可推而演之以悟后学於事不失斯有何咎思此事已即欲行之立师教诫更造衣服而有小异欲以除众人情示不受学择日选时当与弟子授新戒着新衣独坐静处水精房中(已上即是入龙宫之缘也)大龙菩萨见其如是惜而悯之即接之入海於宫殿中发七宝华函以诸方等深奥深典无量妙法授之龙树受读九十日中通解甚多其心深入体得实利龙知其心而问之曰看经遍否答言汝诸函中经多无量不可尽也我可读者已十倍阎浮提龙言如我宫中所有经典诸处比此复不可数龙树既得诸经一箱深入无生法忍具足龙还送出(天台学者疑上品华严大多龙宫无着处观此传一处函中之经已胜阎浮提十倍之多尚未得尽又云诸处比之不可数记而以情记恻龙宫不可思议事者亦可笑矣)於南天竺国大弘佛法摧伏外道乃至广造诸论等评曰此传但有入海见经通说所诵并得经而出虽不具说三部华严既见经无量亦可知矣此但传略故尔。
　　▲钞能破有无宗者既佛记为能破有无宗而法相学者以学龙树宗为着空者未之审也言唐三藏西域记者大意皆如前传。
　　钞案隋开皇三宝录者即翻经学士费长房撰长房城都人也房本出家周废僧侣反俗隋及兴复仍习白衣时预参传笔受词义以历代群录名唯编经至於佛僧纪述盖寡乃撰三宝履历帝年始自周庄鲁庄至於开皇末岁首列甲子傍列众经翻译时代准见纶综号为开皇三宝录今钞依纂灵记引也言都萨罗者此云喜出生言支法领等者开元录云秦晋以前出家者多随师姓后弥天道安云剃发染衣绍释迦种即无殊姓尊莫尊於释迦乃以释命姓后增一阿含经至果云四河入海无复河名四姓出家皆称释种又沙弥塞律云汝等比丘杂类出家皆舍本姓同称释子既符经律遂为永式今此领法师当晋代人则从师为姓云支也捐弃也言即东晋朝所译是也者始因法领请至尔后因秦沙门智俨至罽宾国请觉贤至此土至东晋安帝义熙十四年方於道场寺译之也。
　　钞然而龙树下以入海宫诵具本十万偈法从於人上升天竺流布盖圣人已证妙穷梵音故获全宝法领所得其犹半珠遂行东土由凡夫未证不善梵音边远之劣器未任故犹获半珠沦没也湑(相居切)切韵云露貌即隐显之间才得其少半仅犹才也少也又案今于阗下西域记云唐言地乳无忧王太子至此建国齿耆云暮未有胤嗣乃祈祷毗沙门天神之庙像额上剖出婴孩神前之地忽然隆起其状如乳神童饮吮遂至嗣位因为国号言即上略本者此虽正释下本兼明略本从此出故。
　　疏四上本经等者探玄记说於可结集经分下中上以此品偈广多故前钞引金刚仙论说召集罗汉八十亿那由他菩萨无量无边恒河沙等结集此等经也。
　　疏五普眼经等者谓能诠之经如眼照了普法故或法如眼经诠普眼故故彼疏云诠普法故普诠诸法故得此法者一法之中见一切法故言海云所持者彼疏云观海为法门以普眼法云润一切故。
　　钞如六十二经说者谓我住此海门国十有二年常以大海为其境界乃至观大海出宝莲华佛坐其上身至有顶为说此普眼法门於日日中以种种陀罗尼力领受趣入分别开演等各无数品如是千二百岁故知品偈尤多。
　　疏同说经者谓约同一类世界同以音声所说之经名同说经如不思议下引证可知。
　　疏七异说经谓约异类世界异类六尘所显之经名异说经。
　　疏故下云普眼等者毗卢遮那品云波罗蜜善眼庄严王如来为威光说普眼修多罗世界海微尘数修多罗以为眷属此言佛剎微尘数者如一华藏为一佛剎则别教所明非如前所引权实同许一三千界为一佛剎然犹义引此且依拣义眷属但是伴类非即是伴以不能却为主故。
　　疏十圆满经等者此约收义如海一滴具百川味等。
　　钞晋经但名等者今经云以圆满音说修多罗名普照因轮既言普照即圆满义或圆满音说得名圆满言大愿精进力下疏云无功用道任大愿风普救护故言善伏太子者即人寿一万岁时胜光王之太子应是潜蕴宿善遇缘当成太子悲救狱囚王臣大怒母请半月行施才毕就戮时至法轮音虚空灯王如来入彼施会为说此经。
　　疏以晋经等者以晋经十地品后便至十通品则无说经处会既连十地品便谓俱是他化天说已下十品经文由阙唐经第七会初十定品今经十定品云於普光明殿说明是重会故别为一会则成九会彼以离世间品为第七会法界品为第八会故。
　　钞将欲命乎微言者命犹说也或请命也言举其问端者初海会举四十问端也言口光远召菩萨来仪者第六经中如来即於面门众齿之间放佛剎微尘数光於十方一切菩萨众会之前说偈尔时十方世界一切众蒙佛光明所开觉已各共化现诸供养云来诣佛所作礼供养等言毫光普烛等者经云放眉间光(下疏云即光体也)名一切菩萨智光明普照曜十方藏(辩光明也)其状犹如宝色灯云(显光相也)徧照十方一切佛剎(光业用中所照分齐)其中国土及与众生悉令显现(光所现)乃至显示十方世界中普贤菩萨道场众会(将说普法令知法王大愿普周剎尘内故)言震动剎网者经云普震动诸世界网(疏云光业用中动剎网也以诸世界重迭影现交互相当如网孔故)言佛前现华下经云尔时佛前有大莲华忽然出现其华具有十种庄严一切莲华所不能及等言白毫出众者经云此华生已一念之间於如来白毫相中有菩萨名一切法胜音与世界海微尘数菩萨俱时出现等(疏云表教从所证净法界流为众教源如白为色本)言端倪者端绪也倪者自然之分也今言端倪取其由绪义耳。
　　钞方举依果者方者才也於所信中分二上明所信依报果下三品明正报果即下十类科中第四前后褶迭科(从后例褶总有十重其后二重云九就前亦二初明所信佛果法后问明品下三品明能依能信号萨行十就前中复二初会明佛依报果后名菩等三品明正报果)言四百亿十千之名者准下疏云今一四天下一谛有十千名四谛历於百亿故有四百亿个十千之名也言故授之以光明觉品者光明体也觉者用也此二各二谓光有身智二光觉有觉知觉悟又光有能照所照觉有能觉所觉如来放身光照事法界令菩萨觉知见事无碍文殊演智光双照事理令众觉悟法之性相由事理俱融唯一无碍境故得一事即徧无边而不坏本相身智无二唯一无碍光涅盘经琉璃光菩萨处云光明者名为智慧知悟不殊唯一平等觉悟之心知无事非理故又此二光不异觉境谓能照之光所照之境所成之觉此三圆融唯一无碍之法界虽平等绝相不坏光明之觉品中辩此故以名也言上之三品下结归前后褶迭科中第十重意也。
　　钞谓十甚深者一觉首菩萨明缘起甚深二财首菩萨明教化甚深三宝首明业果甚深四德首明说法甚深五目首明福田甚深六勤首明正教甚深七法首明正行甚深八智首明正助甚深九贤首明一道甚深十文殊明佛境甚深互相激扬者问者激发答者显扬言贤首说此者贤首菩萨说此一品从能说人以为名下疏云体性至顺调善曰贤吉祥胜德超绝名首贤即是首贤首之品以当贤位之初摄诸德故偏举贤名。
　　钞体用无方等者以体无在无不在用无应无不应不离觉树故非动而升释天故非静言显住体深玄者疏云体即佛智故将演住门先陈体性以住性即佛智光赞如来是以三贤十地等皆依佛智有差别故言信满入位者十信位满方入三祇五位之数故言得正定心者依仁王经及起信论即十千劫来修信行满入位不退等十住名正定聚故言别行不同者随一住之行各各不同如前十住品若欲通修复须皆修净行言观十种境者所谓身身业语语业意意业佛法僧戒也疏云梵是西域之音具正应云勃蓝摩此翻为净离染中极故名为梵即梵为行故名梵行若尔何殊净行品答前信中之行随事造修悲智兼导至此纯熟了心自性悲智无二故小不同言说於明门者疏云明是智用法是理行及果又所修行法体离无明等。
　　钞夜摩天宫者下疏云夜摩此云时分论云随时受乐故名时分准大集经此天用莲华开合以为昼夜又云赤莲华开为昼白莲华开为夜故云时分即空居之首以表十行涉有化物宜适其时时而后言闻者悦伏时而后动见者敬从涉有依空即事入玄记此而说也。
　　▲钞兜率天宫者疏云此云知足亦名喜足论云后身於彼教化多修喜足之行故得少意悦为喜更不求余为足处此说者表位超胜是次第故又上下放逸此天知足表世间行满故居喜足之天又彼有一生补处表菩提之心功行满故又积功累勋知阶未足回勋授子乃知有余菩萨亦尔勤苦积行未见有余回向众生乃知自足又欲界六天此居其中表悲智均平处於中故等。
　　钞若四河入海下一兢伽河二信度河三缚刍河四私陀河经疏皆有法喻合今引其合文略示经云佛子菩萨亦尔从菩提心流出善根大愿之水以四摄法充满众生无有穷尽复更增长乃至入於一切智海令其充满疏云菩提心合池流出善根等合四河依菩提心修四摄行自善增长同入如来一切智海言宝珠十德者经云譬如大摩尼珠有十种性出过众宝一者从大海出二者巧匠治理三者圆满无缺四者清净离垢五者内外明彻六者善巧钻穿七者贯以宝缕八者置在琉璃高幢之上九者普放一切种种光明十者能随王意两众宝物如众生心充满其愿佛子菩萨当知亦尔有十种事出过众圣一者发一切智心二者持戒头陀正行明净三者诸禅三昧圆满无缺四者道行清白离诸垢秽五者方便神通内外明彻六者缘起智慧善巧钻穿七者贯以种种方便智缕八者置於自在高幢之上九者观众生行放闻持光十者受佛智职堕在佛数能为众生广作佛事(次第喻十地渐渐增广修至第十地)言大地十山者经云譬如十大山王因地而有菩萨十地因佛智故而有差别言嶷然高出者十定品文音义云嶷者宜力切山峰貌也(佛智如大地十山如十地之智山从地出十地之智皆从佛智而有故)言大海十德德德该通者经云譬如大海以十种相得大海定果可移夺一次第渐深二不受死尸三余水入中皆失本名四普同一味五无量珍宝六无能至底七广大无量八大身所居九潮不过限十普受大雨无有盈溢菩萨行亦复如是以十相故名菩萨行不可移夺所谓欢喜地出生大愿渐次深故离垢地不受一切破戒尸故发光地舍离世间假名字故焰慧地与佛功德同一味故难胜地出生无量方便神通世间所作众珍宝故现前地观察缘生甚深理故远行地广大觉慧善观察故不动地示现广大庄严事故善慧地得深解脱行於世间如实而知不过限故法云地能受诸佛如来大法明雨无厌足故(海喻全一佛智之体而十德不同德非别物故云智业又互相徧不同於山其乃无差别之差别差而无差)已上四喻皆从果品地影像分中文初池喻修行功德二山喻胜功德三海喻大果功德四珠喻坚固功德故下疏云四喻喻四功德以显圆融初一圆家渐次喻圆中渐珠喻即是渐圆海喻即圆圆也四喻圆融(钞云此言自天台生而小不同彼处渐圆是渐教家圆今亦圆教行布之极耳圆圆亦与彼不同乃是初后圆融名圆圆非是圆教圆满名圆圆也)。
　　钞十定品者瑜伽五十云名无碍智三摩地是其菩萨学道所摄金刚喻定彼疏云此明因满菩萨位中最后位也此位亦名等觉今经欲显开合无碍故存其义不彰其名第十定经说此菩萨同三世佛明是等觉言非数(去声)能数(上声)者始从一百洛叉为一俱胝是中等数洛叉是万俱胝是亿已下皆上等数法倍倍变之为俱胝俱胝为一阿庾多乃至不可说即长行意言又积不可说以至十重校量等者即偈中意一积不可说至不可说(偈云不可言说不可说)二不可说劫中说不尽(充满一切不可说不可言说诸劫中说不可说不可尽)三上不可说一一是一剎皆碎为尘(不可言说诸佛剎皆悉碎末为微尘)四前一一尘皆有不可说剎(一尘中剎不可说如一一切皆如是)五将前诸尘中剎一念遍碎为尘(此不可说诸佛剎一念碎尘不可说)六念念碎尘复尽多劫(念念碎尘亦复然尽不可说劫恒尔)七前所碎尘复有多剎(此尘有剎不可说)八即此多剎复碎为尘(此剎为尘说更难)九以多算数经於多劫数上诸尘(以不可说算数法不可说劫如是数)十以是诸尘数劫一一劫复各有十万个不可说劫(以此诸尘数诸劫一尘十万不可说)言校量下经偈云尔劫称赞一普贤无能尽其功德量於一微细毛端处有不说诸普贤一切毛端悉亦尔如是乃至遍法界疏云略举三重一将上诸劫赞一普贤之德不尽二况一尘中有多普贤三况遍法界尘皆有多矣若不以称性之心思之心或狂乱等觉尚尔况佛德耶言阿僧祇为大数之首者阿僧祇此云无数为十大数之首所谓无数无量无边无等不可数不可称不可思不可量不可说不可说不可说言念劫圆融下即是僧祇所数之法上二句约时即当后寿量品下二句约处即当后住处品言以劫为日者谓经中以前剎之劫为后剎之日故后后倍前也言上就实说下即指上尘剎该摄等也。
　　钞即十门出现者一总明出现之法二身业三语业四意业五境界六所行行七成菩提八转法轮九般涅盘十见闻亲近此上皆有出现二字十门皆从性起举一全收故云圆融。
　　▲钞近望上文者即上第八会托法进修成行分也言远取诸会者信即第一会举果劝乐生信分也解即第二会至第七会修因契果生解分行即第八会托法进修成行分言依人证入者即第四依人证入成德分也此但总科一经始末大意以为四分若就行人随其品会皆容信解行证具缺随根固难详议。
　　▲钞顿渐该罗者在文则本会唯顿末会则渐圆根克证顿渐混融亦不碍顿渐殊分披文之次无迷玄旨使即心修证顿渐无在故法界品疏云夫圆满教海摄法无遗顿渐该罗本末交映人法融会贵在弘通故非顿无以显圆非渐无以阶进非本无以垂末非末无以显本非人无以证法非法无以成人故前明不异渐之顿多门而众人同契后明不异顿之渐一人而历位圆修前则不异末之本虽卷而恒舒后则不异本之末虽舒而恒卷本末无碍同入法界又略以束云末会归菩提场则十会圆明言自此略毕者良以具本既末流於东夏故且云略毕也。

　　华严悬谈会玄记卷第三十七


　　音释


内
　　(音南入声)。

衿
　　(居吟切衣小带也叉巨金切衣结)。

揆
　　(求癸切度也)。

仅
　　(渠镇切余也才也劣也少也)。

褶
　　(之涉切曲也)。

吮
　　(徂兖切欶也)。
　　华严悬谈会玄记卷第三十八

　　　　苍山再光寺比丘　普瑞集
　　疏兜沙经一卷是名号品者后汉中平年月支国沙门支谶於洛阳译菩萨本业经一卷是净行品者以一名净行品经吴黄帝年月支国优婆塞支谦译只有长行无偈小十住经一卷是十住品者然此经并下大十住经四卷备捡诸家藏目并华严传记皆无大小之言唯探玄记作大小之别今清凉依之此是贤首欲拣地住之别故加之大小之言非译经本题有也何则如小十住经诸译不同一西晋沙门竺法护译一卷名菩萨十住经此师又译一卷名大方广菩萨十地经亦云菩萨十地经(即十住品)二元魏延兴沙门吉伽夜译一卷名大方广菩萨十地经三东晋安帝世北天竺三藏佛驮跋陀罗译一卷名菩萨十住经(上皆依大周刊定目录)华严传文云东晋西域沙门祇多密译一卷名菩萨十住经已上诸译并不云小也开元目录唯收二译一名菩萨十住行道品经一卷一名菩萨十住经一卷其大十住经四卷即后秦罗什共罽宾三藏佛陀耶舍秦言觉明译名十住经亦不云大也渐备一切智德经四卷者诸目录皆云五卷今藏中依开元录亦五卷纂灵记亦云五卷此依探玄故云四卷也是西晋元康七年月支国沙门昙摩罗晋言法护译言等目菩萨所问三昧经即空法护译无边功德经一卷具云显无边佛土功德经唐奘三藏译如来性起微密藏经有译云大方广如来性起经今名上亦有大方广字此略也即西晋元康年译二译并不出译人名度世经六卷即西晋竺法护译摩伽经三卷即西秦沙门坚公译(或云西晋沙门)又云曹魏安法贤译又北凉昙无谶译又北凉昙无谶译一卷与法贤译本广略有异皆法界品不足也然一疏所列会释本经并依探玄说也大周目录总有三十六经皆是支流开元目录只收二十四经此支流相兼故有三十六二十四尔。
　　钞支即支流下释总章名支类二字先释支字为分流字属支为派亦即分流名流支即是流名为支流言类即流类下释类字流字属类即相似义亦流亦类名为流类言小十住下即比观之慧住於深理大即契证无住住故具依止出生等义或复名地。
　　钞故地影像中者以十地品有十分一序分二三昧分三加分四起分五本分六请分七说分八地影像分九地利益分十重显分今即第八地影像分也中有四喻今钞略於山喻并如前可知。
　　疏修慈经等者三本皆有大方广佛华严字下有分字此中略也并是于阗国三藏提云般若译探玄记云近於神都共于阗三藏翻华严修慈分一卷不思议境界分一卷金刚鬘分十卷翻未成三藏亡没(今藏中只收上二分其金刚鬘分翻未足故诸目录及纂灵记皆不收入也)今现於神都更得于阗国所进华严五万颂本并三藏至神都现译(此是实叉难陀)其慈恩寺梵本与旧本并同无异新来梵本品会及文句有小不同明此大经数本故也此并大经支流随品分说(据此则古德既谓大经支流则知探玄不将为流类也)。
　　疏余如纂灵记者传云大方广华严入如来不思议境界经一卷(或无大方广字是隋北天竺三藏阇那崛多隋言智德译)度诸佛境界智严经一卷(梁扶南沙门僧伽婆罗此云僧铠译)度诸佛境界智光严经一卷(失译)大方广入如来不思议境界经二卷(大周实叉难陀译)上四经同本异译并云普光法堂说大方广佛华严佛境界分一卷(唐载初年于阗三藏提云般若译)大方广佛境界经一卷(大周于阗三藏实叉难陀译)上二经同本异译并是树下说大方广普贤所说经一卷(说佛身内不可说世界事大周三藏实叉难陀译)大方广佛华严修慈分经一卷(唐载初年提云般若译)右已上不思议境界等经现本华严内虽无此等品然梵本并皆具固是此经别行品会为梵本不题品次不编入大部(上皆传记文)。
　　钞古德见今经所无等者出古意也然古德不分支流支类如前探玄及传记之中皆唯支流义故此或依新修略疏判为流类也或依前传记中云为梵品不题品次不编入大部是亦将为流类也言本部下清凉意云全部经本来此既其未尽修慈分等或是此经分流别行本部来未尽者复何可定判为流类具本到此有之如何和会有判为别行具本到此或无云何成立故疏遂致或言多闻缺疑者论语为政篇云多闻缺疑慎言其余则寡尤彼疏云虽博学多闻疑则缺之犹须慎其余不疑者则少过也今用上句之意意云此既未决应缺之而不言也无定断之词为不言耳。
　　疏一龙树既得下华严传具云波罗颇多三藏云西国相传龙树从龙宫将经出已遂造大不思议论亦十万颂以释此经既冥机未启不测其指归也十住毗婆沙论一十六卷龙树所造释十地品义后秦耶舍三藏口诵其文共罗什法师译出释十地品内第二地余文以耶舍不诵遂阙解释相传其论是大不思议论中一分也(又有十住论十卷亦龙树造后秦弘始年中罗什法师〔释〕)。
　　疏二世亲下华严传云婆薮盘豆菩萨此云天亲於山中释十地品迭本经文依次消释菩萨初造论成(云云如下地震光流)至后魏有北天竺三藏菩提流支魏云览希来此翻译初译之日宣武皇帝亲自笔授一日又云中天竺三藏勒那摩提魏云宝意来此共流支於洛水南北各译一本其后僧统慧光请二贤对详校同异参成一本又别传云天亲造华严经论既未获具本此十地或曰随得翻之又云无着菩萨往兜率弥勒菩萨教以华严等经自彼宣流亦其力也仍问西来三藏梵僧皆云金刚军菩萨十地释论有一万二千颂翻前可成三十余卷又坚慧菩萨亦造略释并未传此土于阗国现有其本实叉难陀曰以附信索如得亦拟翻出又瑜伽菩萨地中住品内广写此经十地品文次第兼释良以此经三贤十圣位分最广既为诸部之龟镜是以造释者非一耳(天台以瑜伽论谓释华严经因此也)。
　　钞并如纂灵记者刘谦之本是阉官但三七日精诚感应造论六百卷华严传引事判云随净影寺慧远法师晚年造此经疏至回向品忽觉心痛视之乃见当心毛孔流血外见又梦持鎌登山次第芟剪至半山力竭不能复起觉已谓门人曰吾梦此疏必不成於是乃止又拍州休法师听华严五十余遍研讽文理转加昏漠乃自谕曰斯闻上圣至言岂下凡所忆度哉详二贤博赡宏富振古罕俦於此陶挺莫能穷照而谦之寻阅未尽数旬注兹鸿论何其怪也盖是大圣冥传不足多怪。
　　▲钞不言清凉下多分是随太原一方之人欲美其自处故取太原悬瓮山而明之况传中所明经历数处者谓清凉寺悬瓮山高岩寺并洛阳东栢堂徽音殿式轨殿楼上首尾五年方足百卷。
　　疏第八传译感通者贤首华严三昧观云一自有众生无识悬舍圣言师自愚心复随邪友违教修行巧伪诳惑此为恶人也二有亦背圣教以质直心谓为出要勤苦修行竟无所益此上二人俱舍圣教不依义理三唯诵圣言不解义意依傍圣教惟求名利违自所诵亦为恶人四唯逐文句不知义理但以真心读诵虽无巧伪亦无所益此上二人俱不舍教不得义理上四皆不可依五读诵圣教分知解行多读文句少有修行六广寻圣教遍知解行渐略圣言取义专修七受持得意唯在修行不复寻言八寻教得旨知一切法无不称性是故於教亦不待舍即此言教称性约教修行九常持称性之言不舍不着恒观绝言之理不弃不滞此上五门犹未究竟十寻教得实教理无碍常观理而不碍持教常持教而不碍观空此则教理俱融合为一观方名究竟又得旨忘诠故不可守忘诠由教故不可舍依法修学感应实繁。
　　钞迦维摩罗卫国人者问即中天竺国也何故疏中言北天竺耶答准纂灵记云本迦维罗国人祖父达磨提婆(此云法天)商旅於北天竺国因以居焉父名达磨修耶利(此云法日)贤三岁而孤等钞言本处疏云现居故无违也言甘露饭王之苗裔者是佛叔父之苗裔也少而无父曰孤外氏即母家从祖者或伯叔也聪敏者事无再告无幽不彻也沙弥此云求寂言同学下纂灵记云年十七与同学数人俱以诵习为业众皆用功一月贤以一日当之其师叹曰贤一日敌三十夫矣言及受具下速解穷微丝交曰综即文义绮互咸通达故少小之时习禅明律之声名已播言尝与同学下记具云尝与同学僧伽达多共游罽宾国同处积年达多虽伏其才敏而不恻其深至达多尝密室中闲户坐禅忽见贤来惊问何来答云暂欲兜率致敬弥勒故来奉辞言终便失所在尔后达多屡见神变深加诚敬秪问所证知其已证等探玄记云大乘三果菩萨禅师(庄严论云初地预流八地一来十地不还佛地罗汉菩萨四果希有诸大乘师言得果者多是此果也)会遇也罽宾梵语或云恶名国或云毳布国或云阿谁入(昔此国为大龙池人莫敢近后有一罗汉从龙乞一容膝之地时龙许之而罗汉变身渐大膝满龙池龙以言信便舍而去其后水乾遂令百姓建国众人咸言非圣人力阿谁得入故为名也)言交趾者山海经云交胫国人脚胫曲戾相交则以谓交趾言附舶(音白海中大舡)海行等者传云经一岛下贤以手指山曰可止於此舶主曰客行惜日谓风难遇不可停也行二百余里忽风转吹舶还向岛下众人方悟其神咸师事之听其进止后遇便风同侣皆发贤曰不可动舶主乃止既而有先发者一时覆败后於暗夜之中忽令众舶俱发无肯从者贤自起收缆一舶独发俄尔贼至留者悉被抄害顷之至青州东莱郡(上即备经危险)闻什师在长安即往从之秦弘始十年四月也什大欣悦共论法相振发玄微多所悟益因谓什曰君所释不出人意而致高名何耶什曰吾年老故尔何必能称美谈什每有疑义必共咨决秦太子泓欲闻贤说法乃要命群僧集论东宫罗什与贤数番往复(若华严传云文多不载今当具引之)什问曰法云何空答众微成色色无自性故虽色常空又问既以极微破色空复云何破微答曰群师或破折一微我意谓不尔又问微是常耶答以一微故众微空以众微故一微空时宝云译出此语不解其意道俗咸谓贤之所计微尘是常余日长安学僧复请更释贤曰夫法不自生缘会故生一微故有众微微无自性则为空矣宁可言不破一微而不空乎此是问答之大意也秦主姚兴专志求佛供养三千余僧并往来宫阙盛修人事唯贤守静不与众同后语弟子云我昨见本乡有五舶俱发而弟子传告外人关中僧咸以为显异惑众又贤在长安大弘禅业四方乐静者并闻风而至但染学有浅深得有浓淡浇伪之徒因而诡猾有一子因少观行自言得阿那含果贤未即验问遂致流言大被谤黩将有不测之祸於是徒众咸藏名潜去或踰墙夜走半日之中众散殆尽贤乃夷然不以介意时旧僧僧[契-大+石]道恒等谓贤曰佛尚不听己所得先言五舶将至虚而无实又门徒谁惑互起同异既於律有违理不同止宜可时去勿得停留贤曰我身若流萍去留甚易但怀抱未伸以为慨然耳於是与弟子慧观四十余人俱发神志从容初无异色识真之众咸共叹惜黑白送者千有余人姚兴闻去怅恨乃谓道恒曰佛贤沙门胁道来游欲宣遗教缄言未吐良用深慨岂可以一言之咎令万夫无道因敕令追之贤乃报使曰诚知恩旨无预闻命(胡幽贞传云集京城僧众作法羯磨而摈弃三藏即摄衣钵升虚空现诸神变腾身坐飞南往如鸟翔空举众谔悔不可复追又叙前论义云姚兴与三藏於东宫持论座下学士有三千余人释有生肇融献等儒有谢灵运费长房等皆莫敢举问什公乃抗声问曰云云今谓以费长房与灵运为同时非也长房本是隋朝隔宋齐梁陈等数代故不同时又灵运是晋人不在秦国也故以贤首传说为正也)於是率侣霄征南诣庐岳沙门慧远久服风名闻至忻喜若旧远以贤之被摈过由门人若悬记五舶上说在同意亦律无犯乃远弟子昙邕致书姚主及关中僧众解其摈事远乃请出禅教诸经贤志在游化居无求安停止岁许复西适江陵遇外国舶至既而讯访果是天竺五舶先所见有倾境士庶竟来礼事其有奉施悉皆不受持钵分卫不问豪贱陈郡袁豹为宋武帝太尉长史宋武南讨刘毅随府届于江陵贤将弟子慧观诣豹乞食豹素不敬信待之甚薄未饱辞退豹曰似未足且复少留贤曰檀越施心有限故令所设已罄豹即呼左右益饭饭果尽豹太惭即问慧观曰此沙门何如人观曰德量高邈非凡所测豹深叹异以启太尉请与相见甚崇敬之资供备至俄而太尉还都便请俱归安止道场寺先是沙门支法领於于阗(前钞云遮拘盘国者即于阗之小国已)得华严前分三万六千偈未有宣译义熙十四年(云云如钞)然钞既云谢司空寺即道场寺从檀越呼之验知寺名正名道场寺以时人从檀越呼皆云谢司空寺疏顺俗易见故云尔也又探玄记云有晋沙门支法领从于阗国得三万六千偈经并请得北天竺大乘三果菩萨僧名佛陀跋罗等胡幽贞传亦作此说据今钞并僧传与贤首华严传等皆云智严请得佛贤先是支法领请经归国则法领先请经於于阗后智俨请佛贤於罽宾佛贤出关后方译耳应以今钞与僧传为正探玄虽云并请佛贤应是不欲繁叙因带而言胡幽贞本此是而说因致失绪以诸僧史并释教录皆同今钞故可知也言余广如传者具如上指而智严者开元释教录云智严西凉州人入西域从佛陀先受禅法请佛贤归止长安横为秦僧所摈严与西来徒众分散出关而严未出家时尝受五戒有所亏犯后入道受具常疑不得戒每以为惧积年禅观而不能自了遂便泛海重到天竺咨诸明达值罗汉比丘具以事问罗汉不敢判决乃为入定往兜率启弥勒曰得戒严大喜步归至罽宾无疾而卒时年七十八彼国凡圣烧身各处欲移尸向凡墓地而尸重不起改向圣墓飘然自轻严弟子智明智远故从西域来报此征俱还外国以此推严信是得道人也。
　　钞业公未详下以首制旨归创意弘藏故兼叙之风格秀整者风彩格式秀发齐整言学无常师者论语云夫子焉不学而亦何常师之有司者主也南方为明正之义郁者盛也遑及也淹滞也以其草创未即及其尽美或岁月淹久少见其本。
　　钞八俊之二者八俊即道生僧肇道融慧睿景影慧严慧观道凭也言备於僧史者僧史云慧严姓范氏豫州人年十二为生博晓诗书十六出家又精炼佛理迄甫立年学洞群藉风声四远化洽殊邦闻什公在关复从受学访正音义多所异闻后还京师止东安寺宋高祖素所知重高祖伐长安遂请同行后着无生灭论及老子略注等东海何承天以博物着名乃问严佛国将用何历严曰天竺夏至之日方中无影所以天中於五行土德色尚黄数尚五八寸为一尺十两当此十二两建辰之月为岁首及讨核分至推校薄蚀顾步光影其法甚详宿度年纪咸有条例承天无所措难后婆利国人来果同严说后与谢灵运等治涅盘南本经(如前已说)春秋八十有一即宋元嘉二十年卒於东安寺帝诏曰严法师器识渊远学道之匠奄尔迁升痛悼于怀可给钱五万帛五十疋为文帝见重如此言慧观者姓崔氏清河人十岁便以博见驰名弱年出家游方受业晚适庐山又咨禀慧远闻什公入关乃自南徂北方访核异同详辩新旧风神秀雅思入玄微时人称之曰通情则生融上首精难则观肇第一着法华宗要序以简什什曰善男子所着论甚快君小却当游江汉之间善以弘通为务什亡后乃南适荆州州将司马休之甚相敬重於彼立高理寺使夫荆楚之民回邪归正者十有半宋武南休之至江陵与观相遇倾心待接依然若旧因敕与西中郎游即文帝也俄而迁亦至道场寺观妙善佛理深究老庄又精通十诵博采诸部故求法问道日不空筵春秋七十有一着辩宗论论顿渐修义及十喻序赞诸经序等皆传於世。
　　▲钞从檀越呼之者辨正论云檀者西域之音此翻为施越者度也若能行檀当得越度生死故云檀越。
　　疏大德道成律师薄尘法师者(应检传续入)大乘基法师者传云释窥基字洪道姓蔚迟氏长安人也考诸宗唐金吾将军松州都督江由县开国公鄂公则诸父也基母裴氏梦掌月轮吞之寤而有孕及为儿时奘师始因陌上见其眉目曰将家之种不谬哉或度为弟子则吾法有寄矣复念在印土时计回程吹就尼犍子边占得卦甚吉云师但东归哲资生矣遂造北门将军微[言*奉]之出家父曰伊类粗悍那胜教诏奘曰此之器度非将军不生非某不识父虽然诺基亦强拒激免再三拜以从命奋然抗声听我三事方誓出家谓不断情欲荤血过中食也奘先以欲勾牵后令入佛智佯而肯焉行驾累载前之所欲故关辅语曰三车和尚即贞元二十二年也然基自序云九岁丁艰渐疎浮俗若然者三车之说乃原诬也年至十七遂预缁林奉敕为奘师弟子学五竺语凡百犍度跋渠一览无差年二十五应诏译经造疏计可百本尝谒道宣律师宣常有诸天侍者执事或告杂务弥日基去方来宣怪之迟暮对曰适大乘菩萨在此善神翼从者多我曹神道为他所制故尔春秋五十一卒基齿有四十根不断如玉是佛之一相凡今天下佛寺图形号曰百本疏主其符彩则项负玉枕面部宏伟交手十指若印契焉复礼法师京兆人姓皇甫氏少出家住兴善寺性虚静寡嗜欲游心内典兼博儒籍尤工赋咏善於着述佛流名士皆慕仰之。
　　钞风仪温雅下谓风彩形仪温和清雅心神机巧明朗疾逸负者担也笈者(奇急切)风土记云笈谓学士所以负书如冠箱而卑者也属遇也占者视也言龙象者中阿含云佛告邬陀夷若沙门等从人至天不以身语意害我说者是名龙象言贤首遂与下将支法领梵本与日照梵本比对校勘果获所未有之文遂请译新文以补旧阙言善知识者离世间疏云未知善令知未识恶令识故益我为友人皆友焉言复译密严等经者纂灵记云更译密严等经论有十余部合二十四卷见行於代垂拱年中忽告门人曰吾当逝矣遂右胁而卧等武三思者则天亲属封为梁王伽蓝者具云僧伽罗摩此云众园。
　　疏实叉难陀等者开元释教录第九云沙门实叉难陀唐云喜学于阗国人智度弘旷利物为心善大小乘兼异学论天后明扬佛日敬重大乘以华严旧经处会未备远闻于阗有新梵本发使求访并请译人实叉与经同臻帝阙以天后证圣元年乙未於东都大内大徧空寺译华严经天后亲临法座焕发序文自运仙毫首题名品南印土沙门菩提留志沙门义净同宣梵本后付沙门复礼法藏等於佛授记寺译至圣历二年己亥功毕又至久视元年庚子於三阳宫内译大乘入楞伽经及於西京清禅寺东都授记寺译文殊授记经前后总译一十九部沙门波仑玄轨等笔授沙门复礼等缀文沙门法宝弘景等证义太子中舍贾膺福监护至长安四年实叉缘母老请归觐省表书再上方蒙允许敕御史霍嗣光送至于阗后和帝龙兴重辉佛日敕再征召方届帝城以景龙二年造于兹土帝屈万乘之尊亲迎於开远门外景城缁侣备诸幢幡逆路导引仍装饰青象令乘入城敕於大荐福寺安置未遑翻译遘疾淹留以景龙九年十月十二日右胁迭足终于大荐福寺春秋五十有九缁徒悲哽有诏听依外国葬以十一月二日於开远门古外燃灯台焚之薪尽火灭其舌犹存斯是弘法之嘉瑞也至十二月二十三日本国门人悲智敕使哥舒道元送其余骸及斯灵舌还归于阗起塔供养后人复於焚尸之所起七层塔焉故钞云具如开元释教录第九者即上所引是也言四万五千颂者不问长行与偈但满三十二字即为一颂言义三藏者传云义净字文明姓张氏范阳人髫齓之时落发年十五萌志欲游西域勤无弃时手不释卷咸亨二年三十有七方遂发足诸有圣迹毕得追寻经二十五年历三十余国以天后证圣元年乙未仲夏还至河洛得梵本经律论近四百部合五十万颂金刚座真容一轴舍利三百粒自天后久视迄于景云都翻出五十六部二百三十卷虽翻三藏而徧攻律部先天二年卒春秋七十九法腊五十九然其传度经律与师抗衡比其着述净多文性传密咒最尽其妙二三合声尔时方晓言弘景禅师者传云荆州玉泉寺僧姓文氏当阳人也贞观二年敕度听习三藏一闻能诵如说而行撰了顺义论二卷摄正法论七卷佛性论二卷先天元年九月二十五日卒于所住寺春秋七十九言圆测法师者住西明寺禀性俊朗奘三藏初译唯识论基法师后随撰义疏将成无何西明寺测法师隔於阍者潜形密听亦缀疏释通奘犹敷座方毕测於西明寺鸣椎集僧称讲斯论基闻之惭居其后奘勉之曰测公虽造疏未达因明乃为讲陈那之论基大善三支纵横立破述义命章前无与比又请奘师为己讲瑜伽还被测公私听先讲其神悟类多如此言神英法师者(续检传入)法宝法师者即奘三藏弟子奘译婆沙论毕有疑情以非想见惑请益之奘别加十六字入乎论中以遮难辞宝曰此二句四句为梵本有无奘曰吾以义意酌情作耳宝曰师岂以凡语增於圣言量乎奘曰斯言不行我知之矣其慧辩若此其贤首如下复礼如上。
　　钞证义译文僧一十三人俗官五人者此不指释教录也如前可知未详何处说故言弘景有表者其文在玄宗文类第一卷言帝於大徧空寺等者序云粤以证圣元年岁次乙未月律姑洗朔维戊申以其十四日辛酉於徧空寺亲授笔削敬译斯经等然如上引释教录云先於大徧空寺宣梵次附复礼等於授记寺译故也言七曜者即题七字亲题如七星垂象丽於日月星三光之明也言八体者即书有八体一曰大篆二曰小篆三曰刻符四曰虫书五曰摹书六曰署书七曰父书八曰隶书亦恐是书字有八法即八法成体如永字八画备於八法之体也一点为侧二横为勒三竖为弩四挑为趯五左上为策六下为掠七右上为啄八下为磔(陟格切)此为侧者侧也不得平直其笔一此为勒勒如锥戛石不得卧笔亅此为竖竖牵为弩不得太直直则无力丶此为挑为趯须存锋势而出[孑-了]此为策斫笔背发而仰收丿此为掠笔锋左出而须和丿此为啄次疾为之[乂-(必-心)]此为磔不得疾而不得迟此八势皆通一切字也以今云八体成文若取前八体岂题篇字中有此多体故复存八法成体也五义者即杂心经之五义或五教之义及九会百城之旨序中皆彰矣。
　　▲钞先来拟往者前云彼大功德尊愿速还瞻觐故言令后见普贤亦无因起者普贤表所证法界即出缠如来藏善财再见文殊后方见普贤显有智力证理故言故今有之诸过皆离者一弥勒记言不虚二善财依弥勒教三先来拟往今成昔愿四具智照无二相义五后见普贤亦有由矣。
　　钞冥卫昭然下成上二译等者冥卫谓幽冥之神卫护也纡劳也曲也言然事即因讲下释难也问亲纡御笔应於讲时感应何故入译经之感耶答有二义一则天云初译之日等故云是讲新译之经故署书也省(星字上声)具状云者后具解了状说之事故云省状具云言斯乃如来下显其征瑞是如来降迹以证此经之契符真理也岂朕庸常无德之人敢当六种震动之应哉。
　　钞三端妙耸者一文笔二武锋三辩舌星剑者七星之剑也西京杂记云高祖斩白蛇剑剑上有七星珠九华玉以为饰杂厕五色琉璃为匣剑在室中光影犹照於外又崔豹古今注云流星剑名也魏文帝典论曰选兹良金命彼国工精而炼之至于百遍焠以清漳光似流星名曰飞景今唯取其利义言广说病源者世亲别传云天亲执小乘故不信大乘谓摩诃衍非是佛说无着恐第造论破大乘故无着住丈夫国遣人往阿踰阇国(时世亲在彼造俱舍论等)报天亲云我今疾笃汝可急来即还本国问兄疾源兄曰我今心有重病病由汝生汝不信大乘恒生毁谤以此恶业必永沦恶道我今愁苦命将不全天亲闻已惊惧即请兄解说兄即略说大乘要义天亲聪明即得悟知大乘理应过小即就兄徧学大乘义如兄所解悉得通达始知小乘为失若不信大乘无三乘果(云云断舌等事)兄云汝欲灭此罪当善巧解说大乘无着死后天亲方造诸大乘论等异部及外道论师闻法师名莫不畏伏於阿踰阇国舍命年八十虽居凡地理实难思(上皆传文)言而得地动者纂灵记续云国王曰欲取圣果得否答曰菩萨之心誓度一切吾嫌小果不取若欲取者如将一块土掷向虚空未落之间即得其主不信世亲捻土欲掷空中时有诸天空中现身顶礼菩萨齐唱言菩萨发心为救一切岂为一人取於小果唯愿圣者哀愍我等不退大心其主闻已五体投地礼拜辞退。
　　▲钞阉官者弘决志云阉者揜也揜闭门也亦曰黄门黄者主中中谓圣人居天下中而通理万民主黄家之门亦黄昏闭门故曰黄门言自叹刑余者有本云形残即残缺。
　　钞岁次大梁者一切经音义云大梁者尔雅云昴(音卯西方星名)也案岁星临昴则乙酉岁也言余具如传者传云至二年初徙居悬瓮山嵩岩寺时孝明帝灵太后胡氏重道钦人指请就阙法师辞疾未赴至夏首重命固请既辞不获免延入东栢堂寻迁式轨殿后居徽音殿缉论无辍至神龟元年夏诏曰大法弘广敷演待人修论法师灵辩德器渊雅早传令闻可延屈赴宣光殿讲大品般若於是四部交欢十方延庆讲讫敕侍中太傅清河王元择安置　师式轨殿楼上准前修论夏则讲华严冬则讲大品法师与弟子灵源候时缉缀忘寝与食至神龟三年秋九月其功乃毕略经广论凡一百卷首尾五年成就十帙(故前云数处是也)后属时衅法音中歇法师息讲全真避时养道以正光年正月八日在融觉寺迁化年三十有六於是孝明皇帝敕曰其论是此土菩萨所造付一切经藏即上目录分布流行弟子道泉灵源昙显等慨先师之速逝痛玄籍之将掩乃与清信君子敬写净本流布道俗此论虽盛传汾晋末流京洛长安硕德每有延望永淳二年有至相寺沙门道贤及居士王玄爽房玄龄等并业此经留心钻仰遂结志同游诣清凉山祈礼文殊因至并州童子寺见此论本殷勤同请方蒙传授流布京洛等。
　　钞后魏安丰郡等者纂灵记云元延明也准此二人皆姓元王字误书以二人并是祖宗英俊灵辩之室家非谓王家宗室也言五香者摄瓶仪云栴檀郁金龙脑麝香香白芷也。
　　▲钞僧德圆余如传说者传云楮生三载香气氛馥别造净屋香泥壁地结坛净器浴具新衣匠人斋戒易服出入必与渐熏香剥楮取皮浸以沉水护净造纸毕岁方成别筑净基更造新室乃至柱梁椽瓦并濯以香汤每事严洁堂中别施方栢牙座周布香华上悬宝盖垂诸玲佩杂以旒苏白檀紫沉以为经按并充笔管书生日受斋戒香汤三浴华冠净服状类天人将入经室必夹路焚香呗先引之圆亦形服严净执炉恭导散华供养方乃书写圆胡跪运想注目倾心才写数行每字皆放光明照於一院举众同见莫不思感久之方歇复有神人执戟现形警卫圆与书生同见余人则不睹焉又有青衣梵童无何而至手执天华忽伸供养前后灵感杂沓相仍迄经二岁书写方毕盛以香函置诸宝帐安彼净堂每伸顶谒后因转读函发异光至於严洁敬绝今古此经递授於今五代有清净转读者时亦灵应昭然其经今在西大原贤首法师处守护供养又复有修德禅师亦种楮等事与此相类如传云唐定州中山修德者不知氏族苦节成性守道山林以华严起信安心结业於永徽四年发心抄写故别为净院植楮树凡历三年兼之华严灌以香水洁净造纸复别筑净台於上起屋召善书人沩州王恭别院斋戒洗浴净衣焚香布华悬诸幡盖礼经忏悔方升座焉下笔含香举笔吐气每日恒然然禅师犹日入净室运想每写一卷施缣十疋一部总六百缣而尽竭志诚并皆不受才写经毕俄从募化德以经成设斋庆之大众集已德於众前烧香散华发弘誓愿才开经藏放大光明周七十余里照定州城城中士女普皆同见中山斋众投身宛转悲哽忏悔准上二传须知若造经像理应净洁若能精至如此感应实繁佛在金棺敬福经像主若云顾匠真是天魔若吃酒肉五辛虽造经像数如尘沙其福甚少劫烧不入龙宫不敬之罪死入死狱不如不造。
　　钞邓元爽者更有雍州万年县人康阿(姓也)禄山(名也)以调露二年五月一日(高宗年代)入冥见东市卖药人何容师为在生煮鸡子故与七百人入镬汤地狱容师遂嘱禄山曰吾弟四子行证稍有仁慈君为语之令写华严经一部若写此经七百人皆得解脱矣禄山既放还往东市卖药何家以容师之言具告行证证大悲感遂於西太原寺贤首法师处请华严经令人书写初写之夕合家梦其父来喜畅无已至永隆元年八月庄严周毕请僧斋庆会中乃见容师等七百鬼从并来斋处礼敬三宝周跪僧前忏悔受戒事毕而去。
　　钞僧法诚等者传具云姓樊氏雍州万年县人也幼年出家以诵华严经为业因遇慧超禅师隐居蓝谷高山遂屏嚣烦披诚请益后於寺南岭造华严堂(云云如钞)钞悟乃随往等者纂灵记云悟乃严整衣钵相与而去悟问所之答云弟子是山神宅居岩壑请师勿怪遂与蹑迹而进神曰师受持华严得神通未答曰未神即捧僧以腾空俄至所居忽见绮宇华堂广博严丽庭罗珍馔拟供千人将至斋时处悟高座悟曰更有余僧否神曰大有须臾当至悟曰贫道夏腊既卑不应此座神曰师受持华严理宜尊胜俄见异僧执锡持钵飞空降趾数过五百不知何从悟惊起欲礼众僧止之曰请勿起动师既受持华严即是我等所尊敬处各自默然食讫飞空而去莫测所之悟告神曰幸愿檀越垂示来途其神庭中有十余小儿状可三岁露形游戏神语童曰汝等一人供侍法师诸童相推踟蹰未进神厉声呼之一童便即依命谓悟曰请师开口既视口中乃云师大有病童遂取手爪上垢投僧口内须臾复云更开口见已言曰师病略尽即跃身飞入口中童果是药精悟遂获神通神曰劳师降重更无厚供以此轻酬幸无见责悟曰惭愧於是执别飞腾云际经三旧处跏坐空中遥语同侣曰余华严经力蒙致仙药神仙位别不可同居共住多时幸施欢喜当来之世相见佛前於是凌空渺然远逝其所诵本亦随同往莫知所在。
　　钞焕如临镜下传正云梦普贤指授因忽诵得其文始终如镜然更有汾州抱腹嵓一沙门名慧永於塔中顶戴此经三年之后文义俱晓时即号此塔为华严塔也。
　　▲钞樊玄智下言弱岁者集玄云十五已下谓之弱岁言前后数百粒者传云舍利数百粒随身供养或分施诸人名山胜地无远必造后因游止坊州赤沙乡村北谷有山去村三里於中有石窟觉道者所智止其中二十四载昼诵华严夜修禅观优游卒岁以此为恒诵经之际每有杂类鸟兽咸萃林中寂然无声以听音响豹虎猛兽时亦驯伏尝为恶人劫夺推坠岩下虽悬嵓百仞宛然无损至永淳元年人见龛内光怪往观之乃居士之从迁化众共出之光乃随灭焚尸起塔时年七十六。
　　▲钞逆旅者显用记云逆迎也关东呼逆关西呼迎旅谓羁旅客之别名即客店也勃者卒也抱者持也。
  </div>
  <div class="pagination">
   <a href="华严悬谈会玄记_page42.html">
    上一页
   </a>
   <span>
    ...
   </span>
   <a href="华严悬谈会玄记_page38.html">
    38
   </a>
   <a href="华严悬谈会玄记_page39.html">
    39
   </a>
   <a href="华严悬谈会玄记_page40.html">
    40
   </a>
   <a href="华严悬谈会玄记_page41.html">
    41
   </a>
   <a href="华严悬谈会玄记_page42.html">
    42
   </a>
   <span class="current-page">
    43
   </span>
   <a href="华严悬谈会玄记_page44.html">
    44
   </a>
   <a href="华严悬谈会玄记_page45.html">
    45
   </a>
   <a href="华严悬谈会玄记_page46.html">
    46
   </a>
   <a href="华严悬谈会玄记_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
