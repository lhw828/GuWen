<!DOCTYPE html>
<html>
 <head>
  <meta charset="utf-8"/>
  <title>
   华严经谈玄抉择 - 第 2 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经谈玄抉择 - 第 2 页/共 10 页
  </h1>
  <div class="content">
   疏故得十身历然而相作者。历然行布不坏相也。相作圆融坏相也。终日不坏而坏。坏而不坏。名不思议。非谓体癈相存也。若谓能即体癈相存者。体据即义癈。不即义存。即与不即。二互无碍。存泯莫拘。是不思议。相约即义尚存。不即极存。但一向存。应非无碍。是可思议。学者更审。
　　钞一同时具足相应门等者。然此十门。具於五对。一总别对。初门是总。余九为别。二法喻对。第七是喻。余九为法。三假实对。第九是假。余九为实。四全分对。三四是全。六八为分。五增微对。广显主增。狭隐伴微。不唯五对无碍。实乃举一全收。
　　▲言能以众生身作自身等者。问此言众生。为取我等妄染众生耶。为众示现变众生耶。答一云。但取变化众生。若取我等妄染众生。应无所化。俱作能化十身故。又违此钞云则於此身现如是形。复违下钞众生身等。摄皈三身中化身故。二云。但取我等妄染众生。何知。论三分中是染分故。三世间中众生世间故。若尔前难何通。答常作能化。不碍为所化故。就能悟门。取众生身作自菩萨身为能化。就迷门取众生不作菩萨身为所化。
　　▲言则於此身现如是形者。约同体变化也。下皈化身者。岂不见。下钞云万化云云。皆是法身大用。又经云。心佛与众生。是三无差别。又果门摄法无遗。三云上二双取。引证同前。向明十身。皆是佛身。恐滞常情。略伸区别。问既俱佛身。唯应第七如来身摄。何分余九。若就行布。而有余九。应非皆是佛身所摄耶。答圆融不碍行布故。佛为能融。皆是佛身。不坏本相。故存余九。二门双取。故说十身皆是佛身。若以余九。随一为门。具十亦然。今就佛门。是故云尔。问前之七身。作菩萨身。行相可知。具色相故。后之三身。既非色相。云何作於菩萨身耶。下疏答云。入法智中。自然应现自己身故。令於虚空忽见自身。故名为作。作余亦尔。又问。余之七身。可作能化。具色相故。后之三身。既非色相。云何化生而作能应耶。答曰。苟能得法契神。何必要因色相。是故彼三即为能应佛身。良以根性心乐类非一故。
　　▲钞言历然者不坏相故者。历然即是不乱。不乱。钞指即是行布。验知不坏相行布义。非圆融中体废相存也。
　　▲言如初发心时便成正觉不坏初心之者。初心即妙觉。成佛义如常。即而不即。初心义存。二义双取。说得初心成佛。出梵行品文。良以初心即无其体。全揽妙觉体成故。如世指环。别无其体。全揽金成。故说指环当体即金。环相仍存故。
　　▲言十信摄於诸位诸位十信历然者。十信摄於诸位。圆融也。诸位十信历然行布也。出贤首品文。问约圆融义。十信摄於诸位。为於信位。实成佛耶。为实未成佛耶。若实成佛。住行向等。便徒虚设。若实未成佛。信该果海。有言无义。有云圆融门中已成佛。行布门中未成佛。若尔后位但应行布修断。圆融门中已成佛故。若谓虽已成佛。不碍复有修断者。妙觉位后。应更修断。若更修断。前佛应胜。后佛应劣。修断多少不同故。今谓通云。六位互摄。如六面镜互现其影。信摄余五位。如第一镜影现五镜影。信位有障。信摄诸位。一切皆障。是知一障一切障。第一镜上。尘垢昏坌。彼镜中影。一切不现。是知一昏一切皆昏。如在信位修断其障。能摄之障既断。所摄之障一切皆除。是则一断一切皆断。如磨第一镜尘垢皆除。不唯能之镜昏除。镜中之影昏障亦无。即是一磨一切皆磨。一现一切皆现。约信位中。诸位惑障皆断。岂不名佛。约第一镜尘垢皆除。岂非明净。约住位中。诸位惑障全未断故。岂得名佛。约第二镜中。诸镜尘垢。全不磨故。岂名明净。是知位位圆修圆断。譬如镜镜全磨全净。以喻对法。朗在目前。
　　疏广大即入於无间等者。疏中影略应云。无外广大身剎。即入於无间尘毛。无间尘毛包纳於无外身剎。问尘毛具二义。不坏相故狭。称性故广。可尔。无外身剎不坏相故广。岂称性故狭。名无碍也。答亦不坏相故狭。称性故广。故经云。空生大觉中。如海一沤发。空尚如沤。何况身剎。又云十因各随义显。今取法无定性。故大能小也。或亦称性故小。性非定大故。何以得知。全在一尘而包容故。
　　钞虽有即入。意取广狭拣。滥释成也。问广狭无碍。别立玄门。凡圣无碍。应别立也。染净依正等。皆应别立。此若不尔。彼广狭门。应即入收。不应别立。答许别立。但示方偶。且作是说。皆皆无量。
　　疏炳然齐现等者。上句法。下句喻。问隔瓶见物。岂不违肉眼。九缘生义阙空缘耶。瓶具质碍故。答良由缾净。得见彼物。若尔如对明镜。何不见障外之色耶。答镜但表净里不净故。琉璃表里皆莹净故。如水澄清见鱼鳖故。
　　钞一能含多皆曰相容者。下钞又云。法法皆尔。故云相容也。微细之义。下释有三。一能含微细。一尘一毛故。二所含微细。不坏相故。三难知微细。小能含大。常情不测故。如对一释迦像。想彼像中。含尽十方三世遍法界虚空界无尽三宝。礼彼一像。即是徧礼无尽三宝也。供彼一像。念彼一像等。准前应知。如焚一炉香。想彼香中。含一切香。华灯幢伞盖饮食汤药果木音乐螺钹宫殿池沼等。一切诸供养具遍供。如前一像中无尽三宝。随献余供。含物亦然。曰修此行。有何罪而不灭。有何福而不生。良以法虽本尔。心不相应。难获巨利。幸愿群英。勉强而行。自余玄门。仿此而修。滞相而修。百千万劫。未及一眴之功。深思深思。相入门中。当想自身遍入十方诸佛会里佛菩萨四众八部身中。彼若说法。我亦说法。彼若闻法。我亦闻法。彼若断障。我亦断障。彼若证真。我亦证真。彼若发菩提心。我亦发菩提心。彼若化生。我亦化生。彼若拔苦与乐。我亦拔苦与乐。尽彼诸行善事。我亦行之。复想六道众生皆在自身之内。自若礼诵。彼一切众生悉皆礼诵等。自余妙行。准此应知。
　　疏隐显俱成等者。如观一释迦像。於中乃有无尽佛菩萨等身像也。但彼多像隐一像显也。
　　钞而明下有晦等者。上明异处。下辨同处。文理昭然。
　　▲言如东方入正定为一半等者。此意。一菩萨全在东方入定。而不妨同时全在西方出定。是谓难思。问何故入定为明。出定为晦耶。答在定观根审法名明。出定涉有化生名晦。是故在定复得显加。出定但感冥加。明晦之义。昭然可悉。或约但见入定不见出定故。
　　钞影复现影重重无尽者。此是其喻。法合云何。如一尘称性以作能含。一切剎土俱为所含之剎。皆揽尘成。尘复称性。复含其剎。是知能含尘尘不尽。所含剎剎无穷。是此门也。问第一尘称性含剎尽耶。舍剎不尽耶。若含剎不尽。是则彼尘不称其性。若云称性而含剎不尽。彼不含剎应在性外。若许含尽。彼第一尘所含之剎。但作第二重能含。更有何剎。为第二重所含耶。若递互合。与微细相入二门何异。若云第一尘称性含剎皆尽。彼所含剎亦乃称性。作能含时。复更出生所含之剎者。问所出生剎。为本为新。若本具者。应第一重尘却有含剎不尽之失。若新生者。德相门中。应无帝网。此义极难。深宜用心。今谓通云。如莹一圆镜在东莹一方镜在西。两镜互入。同相入门。一性而入。似微细门。今帝网门。则不如是。如东圆镜现西方镜影。全尽无不尽之失。其方镜常入而不入。还在本位。其西方镜内。却现东圆镜影。并圆镜内。方镜之影。全尽亦无不尽之失。其西方镜并所现影。已有三重。其东圆镜常入而不入。现在本位。复作能现。现西方镜。并彼二影亦无不尽。其东圆镜并彼三影已有四重。其西方镜常入而不入。还在本位。复作能现。现东圆镜。并彼三影。无不尽失。其西方镜。并彼四影。已有五重。后后作法。准此应知。由重重无不尽之失及相滥之过故。钞云。亦如两镜互照重重涉入传耀相写递出无穷。即其义也。故下大钞(十七上半二十纸)云。又重重现故者。双释普入及方网。言尘能受剎。剎以尘成。亦能受剎。重重皆入。名为普入。既交络入。九方入东。东入西时。带余九入。西入南时。带东诸方而入於南。故成重重。即初地中。如帝网差别故。为真实义故。
　　钞以三世相因互相摄故者。缘起相由故。时无别体。依法假立。如依昨日日轮立过去世。依今日日轮立现在世。依来日日轮立未来世。昨日日轮。离今日来日二轮之外。别无日轮。全揽今日来日二轮。作昨日日轮。上立过去世。彼日轮体。既揽今日来日二轮所成。果不异因。即是今日日轮。应立现在世。复即来日日轮。更立未来世。余二因二果。准此应知。方成九世。如揽尘成剎。归本是尘。如揽念成世。归本名念。一念本时。摄九世末时。本末双举。故云十世。问一念即无量劫。应是相即门也。答虽有即义。意取十世。如前广狭门故。
　　▲言故庄生一梦身为蝴蝶者。庄子第二齐物篇云。昔者庄周。梦为蝴蝶。[折-白][折-白]然自喻适志不知周也。方其梦为蝴蝶。而不知周。则与死不殊异也。而所在无不适志。则当生而系生有必能当死而恋死矣。由此观之。知失在生而哀死者误也。俄然觉。则蘧蘧然周也。不知周之梦为蝴蝶欤。蝴蝶之梦为周欤。周与蝴蝶则必有分矣。此谓物化。意云。昨日之梦於今化矣。生死之变。岂异於此。又自周而言。蝴蝶称觉。未必非梦。此亦可以喻万法如梦矣。
　　钞以随一事即是无尽法界者。问与相即门何别。答但是相即门四句中。一即多之一句义也。同微细门。是相入门中一摄多之一义也。或不同相即。彼行布门。一与多异。圆融门中。废一同多。今记事门。行布门中。体是一法。圆融门中。便是多法。非是废一同多。故不同也。如托一人便显六亲。非废一人方即六亲。况生其解。尤异相即。
　　钞然有二意故贤首改为广狭等者。今代至相反难贤首云。若真理为广。事相为狭。则是事理无碍。知无间尘毛名狭。无外身剎为广。此二门异。亦不成事事无碍。若无外身剎与无间尘毛无碍。即事事无碍义成。而复狭中存广。即相入门。狭中不存广。即相即门。贤首若云。虽有即入意取广狭者。至相亦云。虽有即入意取纯杂。彼此异因不可得故。有云。二师理齐。清凉双取。但以贤首广狭。通一切法。至相纯杂。但论其行。故钞云。今以至相但约行为小异。或广狭中。有无碍言。故异至相。若尔纯杂中有具德语。何殊贤首。今云通云。至相所立纯杂各异。致招多难。贤首所立。广狭是一。都无前妨。如将一尘称性故广不坏相故狭。岂有相滥。若尔同体广狭可然。异体云何。答初既不滥。后有何疑。何以得知。下释十玄次第云。广狭蹑前事理无碍。为后八门之所以也。又下清凉会取纯杂云。契理为纯。不坏相杂。是故得知。如无异意。贤首所难。还成自害。幸希详当。
　　钞不信不解不顺不入者。如次配教理行果四法也。
　　▲言以不能生如来家者。进不至十地见性等家。退不生三贤解悟家。是知依权教修者。尚不至三贤。岂臻十地。若尔何故下文云。别教十地证竟。但是圆家住尔。答彼宗自谈云。证十地竟。圆宗断彼义当住尔。如寡闻比丘自谓无学。小教断彼。实是凡夫。又如愚法二乘谓证涅盘。始教断彼。但是择灭。回心已后。更经多劫。方至十信等也。
　　疏在视听於嘉会者。问文殊巡行经云。五百声闻。闻而不信。法华不轻亦令其闻。何得此中不令其闻耶。答为显不共故。故智论明般若。有共不共。指此不思议经不共二乘说故。又大圣化仪。其类不等。或闻而不信。以为远种。如上所引。或以威力。令其出会。如法华中五千拂席。或令在会使其不闻。即如今经。法华渐教之终。将收败种故。加令其去。笃励在会。使其信受。此经顿教之始。为显深胜。留使不闻。令诸后学修见闻种。然嘉会之言。即周易乾卦文言矣。彼释乾元亨利贞四德云。元者善之长也。亨者嘉之会也。利者义之和也。贞者事之干也。君子体仁。足以长人。嘉会足以合礼。利物足以和义。贞固足以干事。君子行此四德。故曰乾元亨利贞。今但借其嘉会之言尔。
　　钞悉觉真谛等者。下疏曰。然此声闻。皆是菩萨。欲显深法。托为声闻。故所叹德。言含本迹。言悉觉真谛。(迹云现观了四谛本云觉第一义谛)皆证实际。(迹云入正性离生本云能入无际际故)深入法性。(迹云所学已穷本云穷二空源)永出有海。(迹云生分已尽本云能入不染)依佛功德。(迹云逮得己利本云依十力等)离结使缚。(迹云现行已离本云不断不折)住无碍处。(迹云种子亡故本云二无碍故)其寂静犹如虚空。(迹云心善解脱本云处乱恒寂)於诸佛处永断疑惑。(迹云慧善解脱本云未证无碍)於佛智海深信趣入。(迹云皆可回心本云种智信入)。
　　▲言皆悉不见神者。神力(十力等)严好(常光庄严等)境界(悲智所缘等)游戏(不坏本相等)神变(重阁同空等)尊胜(一切不能制)妙行(悲智云切用等)威德(谓命等十种自在)住持(谓胜住持令有所作)净剎(谓於娑婆见华藏等)入(身遍剎尘智入诸法)至(即新来众)诣(即此往彼)。
　　疏见闻为种八难超十地之阶者。此意。但说八难见闻华严熏金刚种。非谓八难现身圣证。是故地狱转报生天。方登十地故。钞云。皆容见闻为种之义。未见明文。说八难身得入见道。若许入见。何得名难。复违论说。极忻非上二。极威非三涂。唯欲界人天。佛出世现观。若云但障。权教见道名为难者。劣道尚障。何况胜道。别教十地证竟。但是圆家住尔。八难未至。别教三贤。岂许得证圆教初地。又准天台止观。乘急戒缓。许三涂身而得圣道。更宜思审。
　　钞其有生疑不信者。永不得闻如是义者。问地狱天子。由昔闻经。熏成坚种。不信毁谤。堕阿鼻狱。彼虽不信。亦得闻经。熏成坚种。何故今文云。其有生疑不信者。永不得闻如是义。答一云不信毁谤。堕阿鼻狱。长劫不闻。故经云。永非谓毕竟不闻。二云但遮其不闻。言永不闻。三云不信虽闻。犹如不闻。问地狱天子。昔闻经时。不信诽谤。不善心中。云何得熏成佛坚种。若种坚种。是成佛因。如何反堕阿鼻地狱。又不善心得熏坚种。应善心中却熏恶种。若许尔者。三乘圣人。还堕恶趣。是则因果杂乱。深违教理。有云。其不善心。但熏恶趣。招地狱报。其华严经。熏成坚种。作成佛因。良以在缠本觉为本性。住种性。经声入耳。熏彼本觉。用增胜故。名习所成种性。本新相合。共为坚种。故法华云。佛种从缘起。是故说一乘。若尔他经声为缘。无自善心为因。既阙因力。如何熏种。答本觉为因故。若尔闻他杀盗等声。自生悲心。应熏恶种。亦有恶声为缘。本觉为因故。不可本觉唯与善种为因。颇有恶种不揽理成。今谓。通云闻经之心。具二种义。一者神解义。二者暗钝义。由神解义解得华严语义。内心为因。经声为缘。因缘和合。熏成坚种。由暗钝义。诽谤华严语义。内心为因。经声为缘。因缘和合。熏成地狱种。一念心中。齐熏二种。实不思议。如谤不轻云我等何用如是虚妄授记。由解彼言。记自成佛。熏金刚种。由不信故。熏地狱种。故梵网云。但解法师悟。尽受得戒。彼受戒时。亦熏坚种。傥若不解。得熏坚种者。无一众生无坚种故。准诸法显义。体无有一法非华严故。岂有众生不见闻耶。若皆有种。何故钞云。由昔无因。外曰。文中但云见闻为种。何须要解。今复通云。若不解时。不名见闻。如舍利弗等。在逝多园。所见世尊。即是无尽身云佛。所见祇园。即华藏界。所闻言教。即是华严。但未了解。不名见闻。又云见毗卢佛身。眼得清净。现今所见一切境界。无非毗卢十身。何故一切众生眼得未清净耶。由此得知。未能解得。并是佛身。不名为现。如人见金解作其铁。外人问曰。汝见金耶。彼人答曰。我不见金。但见其铁。应知不解不名见闻。应知见闻必作其解。由解心故。顺本觉性。由顺本觉。熏成坚种。於理甚妙。更希刊削。
　　▲钞中有一光名清净功德者。故下疏(第八下半六十九)云。第二举因对显者。为显胜故。此有数重。一似相德深广言不能备故。置之说好。二好德复多。以三十二相既有八十随好。十莲华藏之相好弥多矣。且举其一。三一中置胜。但说劣者。故明足下。四足下一好。复有多光。但说一光。亦不可说。故寄因显因光成益。三重顿圆。况果一光。如是展转。况於诸相。况复总说。如来诸德果海绝言。亦斯义矣。
　　▲言了知如是悉是虚妄乃至清净善根者。下疏(八下半七十二)释云。后了知下能灭。谓了惑本虚居然不生。故晋经云。此诸烦恼。皆悉除灭。除灭故清净。惑亡智显。即自在光明。善根成就。言香幢云者。即九地善根。也言若有众生见其盖者。至一恒河沙善根者。疏释云。准晋经云。种一恒河沙转轮圣王所植善根。所谓白净宝网轮王等。是则多个轮王。非一轮王之多善也。梵本亦然。而言清净金网者。准璎珞上卷。金轮在十回向。初地已上。皆是琉璃轮。而增宝数为别。是知旧译为宝网者。胜金网也。故彼经云。欢喜地。百宝璎珞。七宝相轮。为四天王。一万子以为眷属。百法身百佛国土中。化十方天下。已后略无化之分齐。宝数一一。增至七地十三宝相轮。八地但云大应宝相轮。九地云白云宝相轮。十地百万神通宝光璎珞无畏珠宝相轮。若顺晋经。白净之言。则是九地。即前香幢云自在光明。若然彼但是所等。则金网无失。若取十地。为清净金网。正当十地。以无畏珠。为清净义。又摄化分齐。与上第十地摄报果同。则证十地明矣。故下此王放光遇者亦登十地。言一恒沙者。谓从九地已还。乃至住十铜轮。以此十地所化分齐。比前诸位。此齐如恒沙矣。故晋经云。宝网轮王等。等取前也。
　　钞上二皆明证速者。指疏中二。则超十地之阶。与圆旷劫之果。指钞中二。则善财童子及威光太子。
　　▲言又此经宗三生圆满者。非谓随生圆满备经三生方得圆满。或一生身经历三生。如是闻经已依解起行。随行证入。或多生身。但在一生。如是闻经已。虽熏坚种。无真解行。圆因既阙。妙果曷成。纵经多劫。只是一生。三生之义。各在何位。准贤首说。长流凡夫。见闻成种。名见闻生。四十心位。十地圣人。真解真行。名解行生。妙觉如来。因圆果满。名证入生。准清凉义。但取十地。为证入生。余同贤首。
　　▲言即上二句者。见闻为种。并解行在躬。
　　▲言即下二句者。超十地之阶。与圆旷劫之果。
　　钞本悲为身。(定所依身悲所熏故即悲为身定依体故)大悲为门。(益生唯悲令物入故入定用悲为能入故)大悲为首。(凡所益物悲先导故智定之中悲增胜故)以大悲法而为方便。(入定益物悲为方便即智即定悲无爱见)又此四亦是从佛向机之渐次矣。充遍虚空(一广周故二无缘故)。
　　▲言入师子频申三昧旧经云奋迅者。即频申之义。俱是展舒。四体通畅之状。总相释者。即用之体。寂而造极。则差别万殊。无非法界。即体之用。不为而普周。故小大相参。缘起无尽。名曰频申自在之义。又准涅盘。真师子王。自知身力牙爪锋铓。乃至晨朝出穴频申欠[去*欠]。四向顾望。发声震动。为十一事。何等为十一。一者谓欲坏实非师子诈作师子故。二为欲试自身力故。三为欲令住处净故。四为诸子知处所故。五为群辈无怖心故。六为眠者得觉悟故。七为一切放逸诸兽不放逸故。八为诸兽来附近故。九为调大香象。故十为教告诸子息故。十一为欲庄严自眷属故。一切禽兽闻师子吼。水陆之属。潜没深渊。陆行之类。藏伏孔穴。飞者堕落。大香象王怖走失粪。清凉以法义。合彼师子。谓以同体大悲为身。以增上大悲为首。以即智大悲为眼。纯以智慧为牙爪。大悲方便为振尾。悲为方便居然末故。方动振动义故总取四悲为足。依此立故。以法界三昧窟。所入证故。以无缘大悲为窟门。入出由此故。以体用无碍为频申。舒展自在故。以演法界法门为哮吼。决定宣说一切众生本与如来同法界故。如此师子。随一一毛。皆称法界。次言为十一事而频申者。一摧破魔军诈师子故。二示众神力。十力等力为身力故。三净法界土。佛住处故。四为邪见凡夫知归处故。五安抚生死怖群党故。六觉悟无明眠众生故。七为恶法兽舍放逸故。八令诸菩萨及邪见诸兽来依附故。九为诸外道及二乘香象令如盲聋舍放逸故。十教诸菩萨子息。令顿证故。十一庄严正见四部眷属。俱增威势。不怖一切邪党。一切邪党皆怖畏故。又野干随逐师子。百年不能作师子吼。二乘安处法会。如盲如聋故。
　　▲言广说以十能入等者。经云。彼诸菩萨。以种种解种种道种种门种种入种种理趣种种随顺种种智慧种种助道种种方便种种三昧。入如来等十不可说佛剎微尘数佛神返海方便门。
　　疏象王回旋六千道成於言下者。文殊回观法器故。如象王回。身首俱转。无轻举故。即六千比丘会。表六根清凉。可入法界故。问此言成道。为当何位。答唯居十信。何以知耶。故下大疏。成彼化事中。通有三会。一比丘会。显回小入大故。二诸来人会。通收诸权入一实故。三善财会。显纯一乘根一生成辩故。又前二会。表居信未久尚不定。善财信终。可入证故。斯之谓矣。又纲要云。尔时尊者舍利弗下。成彼化事。通有三会。第一六千比丘会。显回小入大故。第二从第六十二经初。至复有无数众生於三乘中各得调伏。即诸乘人会。表总收故。第三从尔时福城人闻文殊师利童子下。摄善财会。上三皆是十信。以信未入位。故有三类。此下善财纯一乘根。入位之后。唯是一人。故尽经终。唯明善财。文甚分明。幸勿余惑。
　　钞观文殊十德者。下疏云。一身相胜。二常光胜。三放光胜。四众会胜。五行路胜。(表常依八正故)六住处胜。(举足下足。无非道场随心转故)七庄严胜。(常观空有二边。心地之下。具如来藏恒沙性德。无二心亡照任运寂知。而显现故)八树林胜。(树立万行严法体故)九自在胜。(於我无我。得不二解。自在主中为最胜故)十上摄胜。(此有二意一约事心常上摄诸佛法故。二约表。诸佛显扬皆依般若。究竟至於一切智故)。
　　▲言令发十种无疲厌心者。所谓积集一切善根心无疲厌(一)见一切佛承事供养(二)求一切佛法(三)行一切波罗蜜(四)成就一切菩萨三昧(五)次第入一切三世(六)普严净十方佛剎(七)教化调伏一切众生(八)於一切剎一切劫中成就菩萨行(九)为成就一切众生修行一切佛剎微尘数波罗蜜。成就如来一力。如是次第。为成就一切众生。成就如来一切力(十后九皆有无疲厌心四字)法门无尽众生无边。取相而修。多生疲厌。厌则退堕二乘。若无爱见而修。则无疲厌。虽无疲。则佛果非远。况我身耶。
　　▲言则得三昧名无碍眼等者。下疏释云。略有三义。一能见离障故。二所见无拥故。三一具多用故。虽具此能而无见相故。名三昧。
　　▲言得此三昧至而为庄严。正明眼用也。
　　▲言及亦闻彼至悉皆解了者。天耳用也。亦能观察至诸根心欲者。他心用也。
　　▲言亦能忆念至十种辩才者。宿住用也。
　　▲言又即成就至一切佛法者。通显多门。上一定之用既尔。多门无尽例然。此显圆教摄根。创立大心。乃得十地之后。十通之用。以始摄终故。如初发心功德品等辨。
　　疏启明东庙者。即启菩提智明也。此菩提心为当何位。善财童子。为圣为凡。古有多释。一云地上菩萨。一云地前贤人。一云通二地前地上二位中收。此上诸释。皆非正义。故贤首云。应是善趣信行中人。依圆教宗。有其三位。一见闻位。即是善财。次前生身。见闻如是普贤法故。成解脱分善根。如前叹德中辨。二是解行位。顿修如此五位行法。如善财童子。此生所成。至普贤位。是三证入生。即因位穷终。没同果海。善财来生是也。若尔定是何位。谓以在信是信位在住是住位。一身历五位。随在即彼收。以通一切故。如普贤位。此之一解。甚顺经宗。疏主自云。谓历位而修。得见普贤。一时顿具。地狱天子。尚三重顿圆。何以善财。克定时分等。此意。行则渐修。位即顿证。是今义矣。
　　钞至福城东者。其城居人多有福德。故曰德城。城表防非。东为群方之首。亦启明之初。表顺福分善入道初故。又表福智入位本故。
　　▲住庄严幢娑罗林者。此云高远。以林木森耸故。表当趣万行庄严故。
　　▲大塔庙者。即归宗之所。日照三藏云。此城在南天竺。城东大塔庙。是古佛之塔。佛在世时。已有此塔。三藏亲到其所。其塔极高大。东面鼓乐供养。西面不闻。於今现在。此处居人。多唱善财歌词。此城内人。并有解脱分善根。堪为道器。此表所依法界本觉真性诸佛同依。故云往昔诸佛曾所止住等。
　　▲言五百优婆塞等者。表五位证入故。
　　▲言别观善财者。解心顺理曰善。积德无尽曰财。知其不群。特回圣眷。
　　▲言又令忆念过去善根者。令忆宿善使不自轻故。
　　▲言随文殊师利而说偈言等者。同餐妙旨。独颕众流。重法随师。说偈求度。故彼偈云。三有为城郭。憍慢为垣墙。诸趣为门户。爱水为池堑。愿轮大悲毂。信轴坚固辖。功德宝庄校。令我载此乘。
　　▲言一百一十由旬者。为表十地及等觉地一一皆具诸地功德。或不分等觉。即开十信。进退皆表一百一十也。始信该於极果。故曰遥申。随顺行成。故曰右手。
　　▲言若离信根至之所忆念者。九句经文。前七阙因。一阙行本故。二求小故心劣处生死而忧悔。三横不具。四竖不进。五滞一善。六不广求。七不起无住行愿。后二阙缘。后不能了下。有十五句。前五约所知理事。后十约能知分齐。例前诸文思之。
　　疏寄位南求者。寄位即是寄修行相也。寄者托也。依附之义。位者次也。阶降之义。斯则行布圆融。寄渐显顿。寄人显法。寄相显性也。下疏云。且依古德。配为五相。谓四十一人名寄位。修行相寄四十一位。依人求解。显修行故。二从摩耶下九会十一人。明会缘入实相。即会前住等成普别两行契证法界故。初得幻智。后得幻住。该於中间。如幻之缘。入一实故。三慈氏一人。名摄德成因相。会前二门之德。并为证入之因故。故法门名三世不忘念。则摄法无边。四后文殊名智照无二相。谓行圆究竟朗悟在怀。照前行等。唯一圆智。更无前后明昧等殊故。五普贤一人。名显因广大相。始觉同本。圆觉现前。称周法界。无不包含故。其后四相亦得称为寄位。前三义同等觉故。摩耶慈氏并入重玄之门。文殊表菩萨地尽心无初相。普贤义同妙觉。才见普贤。便等佛故。今从别义。且为五相。此五亦是菩萨五种行相。一高行。(历位上升)二大行。(同入一实)三胜行(具上广大成补处因)四深行。(般若绝相)五广行。(一一性称)然南者。古有多义。初一约事。谓举一例诸。一方善友已自无量。况於余方。余四约表。二者明义。表舍暗向智故。南方之明。万物相见。圣人南面。盖取於此。三中义。离邪僻。东西二边。契中正之实道故。四生义。南主其阳。发生万物。表善财增长行故。北主其阴。显示灭义故。世尊涅盘。金棺北首。五随顺义。背左向右。即随顺义。以西域风俗城邑园宅皆悉东向故。自东之南。顺日月转。显於善财随顺教理故。此五义中。初一则通次。一后二地前。表契中道义。地后表之。亦通地前。正证离相地中。不以南表。地后显於业用。不同地中。后文殊。有示无方。表於般若。加行有修。正证无二故。普贤。无方无示。表法界普周故。有人唯取随顺一义。非前诸释。谓正明之义。出此方故。宁知西域南非明等。况通方之说。言旨多含。故通五义矣。
　　钞时善财童子至教化众生等者。自见己身等普贤化也。
　　▲言不於此剎没彼剎现者。(以没现相如法性故。此彼相即故)。
　　▲言与普贤等者。等因圆也。
　　▲与诸佛等者。等果满也。
　　▲一身充满至悉皆同等者。别显等相。若依通相。义当等觉。离言不可说故。
　　疏尽众生之愿门者。问众生当有成佛尽时不。设尔何失。二俱有过。若云有尽。而生界便灭。佛界便增。又违十地经。云若众生界尽。我愿乃尽。而众生不可尽故。我此大愿善根无有穷尽。又如来利他功德。亦有尽时。是知最后众生。定不成佛。从初发心。都无所化。入圣众生。利他行阙。因行不圆。岂得成佛。若云不尽。尽众生之大愿。但当虚发。又违涅盘经。凡是有心定当作佛。尽法界内。颇有一生无佛性耶。既是有性。迟速纵异。宁有一生不成佛耶。勿谓新新续起众生是则众生有始故。仁王经云。三界外有别众生始起者。是外道大有经说。勿谓成佛已后再作众生。良以金无重矿。佛无再生。无明既尽。无重生理故。龙树名为无始有终住地。由此得知。进退非理。今谓。通云。如世一人得长生术飞行自在踊在虚空。(如有一人已成佛道)应问彼人之西。虚空多耶。彼人之东。虚空多耶。答不可论其多少。何以故。虚空无边故。(应问此佛之前成佛者多耶。此佛之后。未成佛者多耶。答不可论其多少。何以故生佛无边故。)此人用神通力。往东而行。一弹指顷。越过百千万里虚空。(此佛运慈悲力。一念化了。百千万类众生。皆成佛道。)是则此人不老不死。亦不暂住。如是而行。尽未来际。颇有东方一界虚空此人不过越。耶(是则此佛不迁不灭。亦不暂住。如是而化。尽未来际。颇有一众生此佛不化令成佛耶。)应知东方界虚空彼人皆可越在西方。(应知众生一一皆可化度令成佛道)虽尽未来如是而行。岂行尽东方虚空耶。(虽尽未来如是而化岂化尽众生耶)何以故。虚空无边故。(何以故众生无边故)勿谓东方新生虚空。勿谓已越西方虚空还来东方。(勿谓众生新生。勿谓已成佛道还作众生。)纵行无量劫。终不可说彼人之西虚空多彼人之东虚空少。(纵化无量劫。终不可说已成佛者多未成佛者少)是故诸难一时顿尽。更请研寻。尤增义味。
　　钞明时难遇者。十地论云。是中时者。无八难故。如偈说。如王怀忧恼。病恚着诸欲。崄处无侍卫。才佞无忠臣。如是八难时。智臣不应语。心王亦如是。非时不应说。释曰。论但有偈。更无解释。今当释之。前一偈半是喻。但半偈合。王喻众生於所说法取舍自在故。一如人烦恼言不入心众生忧恼法不入心。二病苦喻众生有苦法不入心。三恚。四欲。可知。五崄处喻八难处。六无善法为侍。七近恶友。谗佞。八无善友忠臣。此八皆为说法之难。今时反此。故云难遇。
　　▲言今值圣明天子者。即唐德宗皇帝也。
　　▲言敷陈五教者或五经之教或五帝之教或小始等五教也。
　　▲言学肆者。肆陈也。今时习学之处。谓之学肆。周孔云。司市常以陈肆辨物。学中列列书史。如市陈列货物也。又要览云。因后汉张楷字公超学徒随之所居为市。故今学处。而称肆焉。
　　▲言诸佛祖师者。出佛名经。
　　▲言大圣虽周法界者。真身宽遍也。
　　▲摄机长在此山者。应身局处也。
　　▲应感普周若百川影落。应身宽遍也。
　　▲清凉长在犹素月澄空。真身局处也。意显真应局无碍故。
　　▲言况大孚灵鹫标乎圣等之名等者。案感通传。云今五台山东南三十里。现有大孚灵鹫寺。两堂旧迹犹存。南有花园。可二顷许。四时发彩。人莫究之。或云。是汉明所立。又云。魏文所作。互说不同。如何会。答俱是二帝所作。周穆王时。已有佛法。此山灵异。文殊所居。周穆王。於中造寺供养。及阿育王亦依置塔。汉明之初。摩腾天眼亦见有塔。请帝立寺。山形似於灵鹫。故号为大孚灵鹫寺。大孚者弘信也。帝信佛理。立寺劝人。花园今在寺前。后之君王。或改为大花园寺。至则天大圣皇后。与于阗三藏。译华严经。见菩萨住清凉山。因改为大华严寺焉。
　　▲言不入余人之手者。出现品经云。不入余众生手。唯除不思议乘菩萨也。
　　▲言积行菩萨等者。亦出现品。如前钞引。
　　▲言手舞何阶者。手舞之余不能阶及也。手舞之言。出毛诗序。彼云。情动於中。而形於言。言之不足。故嗟叹之。嗟叹不足。故歌咏之。歌咏不足。不知手之舞之足之蹈之也。
　　钞即总别一对者。华字唯能严。大方广佛唯所严。严字通能所故。
　　▲言无说者。性无言故。
　　▲离说者。应言方会故。
　　▲言一以万行饰其本体至非莹不明者。严饰法也。修显本果也。依本智之理修也。
　　▲二以万行至琢玉成像者。严成人也。修生新果也。而求佛智之事修也。
　　▲言又饰本体如铸金成像者。此喻金即是像。以表饰法。即是成人。修显即是修生。因与果一故。
　　▲言以行成人如巧匠成像者。下钞云。新佛旧成。曾无二体。以报就法。如出摸之像。像本旧成。故无二体。言新成旧佛法报似分者。以法就报。如以金成像。金像似分。以有未成像金故。今成像竟。似分二矣。前对是非异。此对是非一。非一即非异。故言似分。意无二体。此喻像即是金。似表成人。即是饰法。修生即是修显。缘为果异故。或前据法顿成。后约人渐成也。
　　▲言唯经举四义者。谓法也贯也摄也常也。故上生疏云。生资教摄。永绝烦笼。理籍文贯。长离散灭。百灵长轨。千叶良规。利物诠真目为经也。

　　大方广佛华严经谈玄决择卷第二


　　录摘文解

　　尽宏廓之幽宗　真应权实　四十二众　主伴重重等　如长空等　空空绝迹湛湛亡言　大象无形　九流　智周鉴而常静昔人以四不义所显体大　五重中道图　三止三观融为一心　如来不断性恶　情有即是理无　四病　无所求中吾故求之　故得十身历然相作　能以众生身作自身约同体变化　十信摄诸位　广大即入於无间　一能含多皆曰相容　影复现影重重无尽　以三世相因互相摄故　庄周梦为胡蝶　随一事即是无尽法界　不信不解不顺不入　杜视听於嘉会　悉觉真谛　见闻为种　其有生疑不信者永不得闻如是义　三生圆满　大悲为身　象王回旋　十无疲厌心　启明东庙　寄位南求尽众生之愿门　大圣虽周法界圣举四义
　　写本记云。
　　高丽国大兴王寺寿昌二年(丙子)岁奉宣雕造
　　大宋国崇吴古寺宣和五年(癸卯)岁释安仁传写
　　淳熙岁次(己酉)释科点重看祖灯眼疲也。莫罪莫罪。
　　大方广佛华严经谈玄决择卷第三

　　　　上京开龙寺圆通悟理大师
　　　　赐紫沙门　　鲜演述
　　疏归命者。显归敬之相也。归者。依投趣向义。命者。总御诸根。一身之要。更无二焉。又准西域记。云天竺致敬之式。其仪有九。一发言问讯。二俯首示敬。三举手高揖。四合掌平拱。五屈膝。六长跪。七手肘据地。八五轮着地。九五体投地。今言归敬。义兼八九。又准清凉。而有十门。一我慢礼。(如碓上下无恭敬心)二唱和礼。(高声〔[口*寅]〕杂词句浑乱此二非义)三恭敬礼。(五轮着地。捧足殷重。此则小教及始教中相宗礼也)四无相礼。(入深法性离能所相即始教中空宗礼。以顺空义故)五起用礼。(虽无能所。普运身心。如影普遍礼不可礼。则终教礼。通理事故)六内观礼。(但礼身内法身真佛。不向外求)七实相礼。(若内若外。固一实故。此二顿教。无心是道。即心是佛。名之礼也。但礼心佛无礼礼故)八大悲礼。(随一一礼。普代众生。次三圆教。此通终教圆教一乘故。同体大悲。曲论有二。一同一理体。二同一事体。前则同教。后则别教谓同体大悲。自礼即是他礼故)九总摄礼。(摄前六门。以为一观。上有八门。今言六者。不取前二。故但六也)十无尽礼。(入帝网境。若佛若礼。重重无尽。经云。於一微尘中。具一切诸佛菩萨众围绕。法界尘亦然。一一如来所。一切剎尘礼。若依此礼。一一礼即有无尽功德。岂可量哉。不依此观。徒自疲劳。又赖万行。一一皆尔。细思行心。看入阿门。勿自欺谩一生虚度)释曰。上言归敬。正当第十。傍兼前七。不唯上求於加护。抑又下设於轨仪。幸愿群英。勉旃行焉。
　　言无尽三宝者。何故此三通称宝名。准心地观经。具足十义。一坚固。如摩尼珠宝。无人能破。佛法僧宝。亦复如是。外道天魔不能破故。二者无垢。如世间胜宝。清净光洁。不杂尘秽。佛法僧宝。亦复如是。能速远离烦恼尘垢。三者与乐。如天德瓶能与安乐。佛法僧宝。亦复如是。能与众生世出世乐。四者难遇。如吉祥宝希有难得。佛法僧宝。亦复如是。业障有情。亿劫难遇。五者能破。如如意宝能破贫穷。佛法僧宝。亦复如是。能破世间诸贫苦故。六者威德。如转轮王所有轮宝。能伏诸怨。佛法僧宝。亦复如是。具六神通。降伏四魔。七者满愿。如摩尼珠随身所求能与众宝。佛法僧宝。亦复如是。能满众生所修善愿。八者庄严。如世间宝庄严王宫。佛法僧宝。亦复如是。庄严法王菩提宫。九者最妙。如天妙宝最为微妙。佛法僧宝。亦复如是。超诸世间最胜妙宝。十者不变。譬如真金入火不变。佛法僧宝。亦复如是。世间八风不能倾动。佛法僧宝。具足无量神通变化。利乐有情。暂无休息。如是义故。佛法僧说名为宝。
　　言十号之一者。瑜伽八十三。解十号云。一如来。(仿同先迹号)二应供。(堪为福田号)三正遍知。(达伪通真号)七无上士调御丈夫。(降生成道号)八天人师。(应根说法号)九佛。(三觉圆明号)十世尊。(处世独尊号)今当第七降生成道号也。
　　▲言法界亦二义一成上依处等者。清凉。或以宽释狭。如今文是。上言尘剎狭。下言法界宽。以宽释狭。狭亦成宽。或以狭释宽。华藏品文云。华藏世界所有尘。一一尘中见法界。宝光现佛如云集。此是如来剎自在。上言法界宽。下言宝光等狭。以下狭释上宽。宽亦称狭。宜细详审。
  </div>
  <div class="pagination">
   <a href="华严经谈玄抉择.html">
    上一页
   </a>
   <a href="华严经谈玄抉择.html">
    1
   </a>
   <span class="current-page">
    2
   </span>
   <a href="华严经谈玄抉择_page3.html">
    3
   </a>
   <a href="华严经谈玄抉择_page4.html">
    4
   </a>
   <a href="华严经谈玄抉择_page5.html">
    5
   </a>
   <a href="华严经谈玄抉择_page6.html">
    6
   </a>
   <a href="华严经谈玄抉择_page7.html">
    7
   </a>
   <a href="华严经谈玄抉择_page8.html">
    8
   </a>
   <a href="华严经谈玄抉择_page9.html">
    9
   </a>
   <a href="华严经谈玄抉择_page10.html">
    10
   </a>
   <a href="华严经谈玄抉择_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
