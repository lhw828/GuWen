<!DOCTYPE html>
<html>
 <head>
  <meta charset="utf-8"/>
  <title>
   续华严经略疏刊定记 - 第 3 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续华严经略疏刊定记 - 第 3 页/共 28 页
  </h1>
  <div class="content">
   七功德施论云。如是我闻者。显示此经是佛世尊现觉而演。非自所作。
　　八长耳三藏。依三宝释。谓依佛宝故言。如佛所说是我所闻。如我所闻是佛所说。依法宝故言。如我所闻是称理之说。如彼称理之教。是我所闻。依僧宝故言。如我所闻是诸菩萨同闻。如诸菩萨同闻。是我所传。
　　九梁朝云法师云。如是我闻者。将传所闻之法。先当提举一部。谓如是经教。我於佛闻。上来诸说。虽各有理。然今且用三家所说。谓智度论信相释。佛地论无增减释。云法师释。
　　二闻成就中二。先与如是合释。此如前说。后单解我闻。今应正辨。於中二。初释文。后问答。前中二。先释我。后解闻。前中佛地论第一云。我谓诸蕴世俗假者。释曰。依此经宗。传此教者既当位极。而称我闻。即是无漏蕴上随世流布。假立名言。即此名言称实称我。谓即四德真实之我。八自在我。因分有故。
　　二解闻中二。初明小宗。自有三说。一萨婆多宗。耳闻非识。二法救论师。识闻非耳。成实同此。三譬喻论者。和合能闻。如大婆沙第十三说。
　　二依大乘。亦有三门。一依法相。二约无相。三就无[得-彳]法界。初中四说。一耳闻非识。杂集第二云。耳界何相。谓能闻声。瑜伽三十五云。数於此声至能闻。故名为耳。二云识闻非耳。佛地论第一云。闻谓耳根发识领受。瑜伽释论云。闻谓听闻。即是耳根发生耳识。闻言教故。释曰。上二论以耳不能闻。要待发识。然后得闻故。或此二论。取二和合。文并通也。三云六法合闻。智度第一云。尔时耳根不坏。声在可闻处。作意欲闻。情尘意和合故。耳识生。随耳识生。即意识生。能分别种种因缘得闻声。四云。八缘故闻。谓即於前智度所说。加七八识。为染净依。通依等故。成唯识第四云。由此五识俱有所依定有四种。谓五色根六七八识。随阙一种。必不转故。同境分别染净根本所依别故。
　　二约无相中二说。一依。二缘。能闻显闻无性故。杂集第一云。问曰为耳闻声。为识等耶。答非耳闻声。为识等耶答非耳闻声为识等耶答非耳闻声。亦非识等。以一切法无作用故。由有和合假立为闻。眼等亦尔。广如彼说。二依智度第二云。问曰闻者云何。耳根闻耶。耳识闻耶。意识闻耶。若耳根闻。耳根无觉知。故不应闻。若耳识闻。但唯一念不能分别。故不应闻。乃至意识亦不能闻。由先五识识五尘。然后意识。识意识不能识现五尘。但识过未五尘。若意识能识现五尘者。盲聋之人。意识既行。应识色声。答曰。非耳根闻。乃至亦非意识能闻。从多因缘和合故闻。不得言一法能闻。乃至云。尔时耳根不坏。声在可闻处。作意欲闻。情尘意和合。故耳识生。随耳识生。即意识生。能分别种种因缘。得闻声。是故不应难言谁闻声。佛法中无有一法能作能见能知能说。偈云。有业亦有果。无作业果者。此第一甚深。是法佛能说。虽空亦不断。相续亦不常。罪福亦不失。如是法佛说。
　　三就无碍法界者。谓传法菩萨。以无[得-彳]法界耳。闻无[得-彳]法界法。能闻所闻。皆遍法界。如是之闻是此闻也。上来释文竟。
　　二问答中四。一问依上诸说耳等能闻。何故言我闻耶。
　　答佛地论云。癈别就总。故称我闻。
　　二问说此经时。声闻在会。如聋如盲。又传教弟子。当时未有此称我闻定是谁耶。
　　答此有三释。一云余人称故。无前难也。然有三说。一弘广菩萨。称此我闻。故涅盘第四十云。我涅盘后。阿难比丘所未闻经。弘广菩萨当能流布。阿难所闻。自能宣通故。二通诸菩萨称其我闻。故菩提留支译金刚仙论云。佛在铁围山外二世界中间。召集阿罗汉八十亿那由他。菩萨无量无边恒河沙数。结集大乘。当於尔时。菩萨声闻皆云。如是我闻。佛在其处。说某经。广如彼说。三文殊师利称故。智度论云。迦叶阿难。於王舍城。结集三藏。为声闻藏。文殊阿难。於铁围山。结集摩诃衍。为菩萨藏。亦不可说阿难对於文殊作结集主称我闻也。
　　二云展转从他闻故。称此我闻。亦离前难。故报恩经第六云。阿难从诸比丘边闻。或有诸天。向阿难说。
　　三云阿难亲闻故。而称我闻。为有四说。一如大集法经说。有三种阿难。谓阿难陀持声闻法。阿难陀跋陀罗持缘觉法。阿难陀婆竭罗持菩萨藏。金刚仙论及真谛般若疏。引阇王忏悔经等。并同此说。此诸经论。既说阿难有其三种。海称我闻。则离前难也。二阿难先未闻经。佛重为说。故称我闻。亦离前难。故报恩云。阿难未为佛侍。二十年中。佛所说法。因阿难请。并为重说。三阿难得胜定总持等故。金刚华经云。阿难得法性觉自在王三昧故。如来前所说经。皆能忆持。与亲闻无异。涅盘云。阿难多闻士。若在若不在。自然能解了。常与无常义。四阿难是大菩萨。故得亲闻。不思议境界经云。尔时复有千亿菩萨。现声闻形。亦来会坐。其名曰舍利弗目犍连乃至云阿难提婆达多跋难陀等。而为上首。皆已久修六波罗蜜。近佛菩提。为化众生。於杂染土。现声闻形。释曰。准此经文。为究竟说。前诸说者。皆方便尔。
　　三问传佛教者。何不称名。但云我闻。
　　答恐滥同名失故。他亦有我岂无滥耶。己身称我。定属自故。故无滥失。
　　四问一切佛教。说无我人。何故经首乃称我耶。
　　答此有两释。一依智度第二。略由五义。一佛弟子辈。虽知无我。随俗说我。非实我也。二世界语言。有三根本。一耶二慢三名字。初二不净。后一是净。一切凡夫具三种语。见道觉人有慢名字。无学圣人。唯有名字。内心不实法随世界人故。共传是语。三除世邪见。四顺俗无诤。五若佛弟子。着无我相。容可难言。既知无我。何故称我闻。诸法尚不着。何况着无我。
　　二依瑜伽第六。略由四义故称我闻。一为世间言语便故。二为随顺诸世间故。三为断除决定无我诸怖畏故。四为宣说自他得失。令生决定信解心故。显扬第九杂集十三。皆同此说。问答竟。
　　第三时成就中四。一通显时分。二别释一时。三辩体。四问答。初中二。先述古德。后依论释。前中三说。一菩提留支云。时有多种。谓一念时。日夜时。百年时。一劫时。春夏秋冬时。今言一时。非此等时。正是如来说此经时。
　　二长耳云。时有两种。一半音时。对缘不遍。二圆音时。对缘普遍。又云。梵音劫波。自有三种。一迦罗时。此云别相时。如说戒律时。大戒时得闻。小戒时不得闻。出家时得闻。在家时不闻。国王得闻。余人不闻。二三摩耶时。此云破邪见时。谓五部阿含九分达摩。不简白黑。一切得闻五。部者谓长中杂增一百部也九分者。谓一分别说戒。二世间。三因缘。四界。五同随时得。六名句文。七集定八集业九诸蕴。一分各有六千偈。六九五十四。合五万四千偈。如真谛部执记第一卷及智度论说。三世流布时。如说一时佛在恒河岸。一时在申恕林等。今言一时。依后二说。或依第三。
　　三真谛云。时有十种。一佛出世时。二说正法时。三听时。四持。五思。六修。七下善根时。八成就善根时。九解脱善根时。十平等舍心时。(谓心离退离动弃法。拔沈抑浮。调停得中。念舍平等。得入正法。今此通四也)二约论释中二说。一梁摄论云。时有三种。一平等时。谓无沈浮颠倒故。二和合时。谓令能闻正闻故。三转法轮时。谓正说正受故。今云一时。通此三种也。二智度论云。时有二种。一迦罗时。通假及实。内外通用。二三摩耶时。唯假非实。今云一时者。是后所摄。
　　二别释一时中三。一依功德施般若论云。一时谓说此经时。余时复说无量经故。
　　二依佛地论。自有三说故。彼第一云。言一时者。谓说听时。此就剎那相续无断说听究竟。总名一时。若不尔者。字名句等。说听时异。云何言一。二云或能说者。得陀罗尼。於一字中一剎那顷。能持能说一切法门。或能听者。得净耳根。一剎那顷间。一字时。於余一切。皆无障碍。悉能领受。故名一时。三云或相会遇时分无别。故名一时。
　　三依此经。始成正觉时。一剎那。或无量劫。融无障碍。乃至具摄一切法界。无不皆尽。方名一时。
　　三辨体中。一云与时大小宗中通有四说。一依萨婆多及经部宗。蕴门俱以五蕴为性。界处门中。有为为性。
　　二依大乘法相。五蕴门中行蕴所摄。界处门中。法处法界意识境故。佛地论云。时者即是有为法上。假立分位。或是心上分位影像色心等上总假立故。是不相应行蕴所摄。
　　三依无相者。智度论第二云。问曰。佛法中。数时等法。实无所有。蕴界入所不摄故。乃至云。如是等种种。除邪见故。不说迦罗时。说三摩耶时。答曰。见荫界入生灭假名为时。无有别时。所谓时方离合一异长短等名字。凡人心着。谓是实法。以是故。除弃世界名字语言法。释曰。此以离相为性也。
　　四依相无相无碍者。谓一之与时。皆是德相。应机之具。是故一收一切数。尽为一体。一时摄一切前后际劫。尽为时体。乃至各具无边无尽理事无碍法界。以为其性。所以者何。一切诸法。不离此故。染界妄心所现一时。於此一时。即是不是故。
　　四问答者。问说处城国既具标名。说时日月何不别显。
　　答且依标总由二义故。但云一时。若据别显。许亦无失。言二义者。一言略义同。故云一时。谓佛说法。或一剎那。乃至多劫。一期究竟。总名一时故。二语言便易故。言别显无失者。即如此处文云。始成正觉故。又别行十地经云。成道未久。第二七日故。涅盘云。二月十五日。临涅盘时故。仁王云。年初月八日。方坐十地故。如是等文。处处皆有。不可繁引。上来第三时成就竟。
　　第四主成就中三。先得名。次出体。后问答。初中三。一佛。谓佛陀。此翻为觉。即圆满大智照用者也。所照是何。谓菩提法。即真俗无二无障碍法界境也。二依佛地论第一云。具一切智一切种智。离烦恼障及所知障。於一切法一切种相。能自开觉。亦能开觉一切有情。如睡梦觉。如莲华开。故名为佛。三依此经宗。始本无异之智。照法界法。无有差别。名之为佛。下文云。於一切法。成最正觉故。普照境界。同一法性。始本冥会。境智一如。名之为佛。
　　二体性者。依佛地论。五法摄大觉地。谓四智及清净法界。依此经宗。具摄无边无碍法界一切诸法。乃至三种世间。总摄为体。
　　三问答中三。一问说此经者。或佛自说。或菩萨说。或佛菩萨光明中说。或神天等种种类说。何故今此唯称佛耶。答说虽多类。莫不皆承佛力。佛为主故。证信胜故。但标佛也。故智度云。若不推从佛闻。则诤论起故。
　　二问。大师具有十号。何故经首唯标佛称。答依真实论。佛具十义。余号不尔。故但云佛。十义如前具释题目中说。
　　三问说此经佛。为他受用。为粗化身。设尔何失。二俱有过。若他受用。则不应在摩竭提国。又与十地偈颂相违。彼云。人间最胜世中上。释师子法加於彼。若粗化身。则不应名毗卢遮那。现相品云。毗卢遮那大智海面门舒光无不见。如是等文。诸会皆有。如何释通。
　　答说此经佛。非唯他受用。亦非唯粗化。所以者何。十身说故。谓如来身应机而有。机宜无尽。佛身亦然。故说十身。意显无尽。然佛一身与无尽身。非一非异。何以故。由是佛故。入法界名号等品。皆说一身。或称释迦牟尼。或称毗卢遮那。或称悉达多等。故无违也。十身者。如别行章说。上来第四主成就竟。第五处成就中。总标摩竭提者。西方诸佛六说不同。一云摩竭提者。总相而名。谓之善胜。善中之胜故。或善即胜故。二云摩不也。竭恶也。提处也。由此处所无恶法故。三云摩不也。竭害也。提处也。以此国无刑戮。有犯死者。置之寒林故。四云摩遍也。竭提聪慧也。言总慧之人。遍其国内故。五云摩竭星名也。提处也。以此国界属彼星故。六云摩大也。竭提体也。言此国於五印度诸国之中。境界最大故。上六说中。今用表法。第六为胜。谓所明法界广大包含故。或通初四。理亦无违。
　　自下第二。别显四成就者。一别显处深。二始成下别显时遍。三其地下别显处严。四尔时世尊下别显主德。初中二。先释文。后问答。前中云阿兰若法菩提场中者。今勘梵本。正云达摩阿烂攘。此翻为法闲寂。亦曰法无喧诤。此名简异事无喧诤。谓事寂事喧。时处必异。法无喧诤。喧即无喧。故曰达摩阿兰若也。即由此理。凡译梵言。不必皆回。故阿兰若有其三类。一檀陀迦阿兰若。谓沙碛处也。二摩登伽阿兰若。谓冢墓间。去村落。一俱卢舍。依婆沙一百三十六说。四肘为一弓。五百弓为一俱卢舍。今计二尺为肘。四肘即八尺。总有四千尺也。依正量部。一俱卢舍。一千弓量。八尺为弓。总八千许步。当此减四里少许。真谛释云。阿兰若者。名无声处。谓无聚落声。无采斫声。无斗诤声故。三达摩阿兰若。即此所明。具释如前。
　　言菩提者。此云所觉法。即真俗镕融。无碍法界。於此证会故。场谓檀场。譬类之名。如世坛场灵祇栖托。佛为众声灵祗之最。托迹所依假其名尔。按西域记。摩竭提国。在中印度界。王舍城处其中。去此王舍城。西二百余里。有山名伽耶。山南有树。名毕钵罗。由佛於下得菩提故。改名菩提树也。
　　后问答者。问说此经处。为净秽邪。设尔何失。二俱有过。谓若是秽。不应云宝树宝池。又此品末。亦不应说言尔时华藏界其地六种动。若是净者。说九会处。何故皆在娑婆人天。
　　答准上下文。华藏娑婆。就相说异。以相从性。无碍圆融。是故依如此处。说如此法也。问此初会。既在摩竭国说。彼国众生有预会不。设尔何失。二俱有过。若有预者。经何不言。若无预者。何须此说。答此有二义。一为表法。二为应机。言表法者。谓摩竭国是诸国之上首。第一会为九会之最初。故此说也。言应机者。会中菩萨。除十方新来。余皆随愿生於此国。斯即应机。何必要列凡俗方是所化之众。
　　第二别显时遍中二。先释文。后问答。前中始成正觉者。谓前但总标闻法一期究竟。然未别指的在何时故。此别名始成正觉时也。谓初成就正真觉智。然此约教总有五说。一依小宗说。菩萨於菩提树下。修三十四心已。得菩提时。名始成正觉。如婆沙八十二说。二依权教大乘。自有两说。一约八相化身。於觉树下。现降魔已。示成正觉时。名始成正觉。二约报身。三无数劫。备修万行。十地满足。无间道后。四智创圆时。名始成正觉。三依实教大乘。亦有两说。一以始觉智。同本觉智。无始本两异之时。名始成正觉。二以十佛法界身云。周遍法界。时处皆尽。无处无时。无非应现新成佛。名始成正觉。即前化相。亦即是此。所以者何。众生须成始成无不应故。今此所明。是最后也。
　　第二问答中五。一问此虽别显教起时分。而云始成正觉。然未定说成道已后几日说耶。
　　答准十地论经说。佛成道后。第二七日。即说此经故。若尔何故佛不思议品说。一切诸佛现身说法。周遍法界一切时处故。彼中云。一切诸佛。能於一身。化现不可说不可说佛剎微尘数头。一一头化出若干数舌。一一舌化出若干数差别音声。一一音声。演若干数修多罗。乃至云。未来际劫。犹可穷尽。如来化身。所转法轮。无有穷尽。又乃至云。所有音声文字句义。一一充满一切法界。其中众生。皆得解了。而佛言音无变无断。无有穷尽。
　　答此中第二七日者。即是摄尽九世十世之第二七日。是故此日说即是彼一切时说。故不相违。问若尔。诸时相望相摄力齐。何要在此。不在余时。
　　答此即是余。不得说余。又亦不碍表初之说。以不怀相故。问世亲菩萨。释十地经云。此法胜故。在初时及胜处说。岂初二会及七八九会。所说佛果。不如十地。又密迹普曜二经同说。成道已第二七日。於鹿野苑。说三乘法。而普曜云。说十二因缘三乘俱益者。以十二因缘通三乘故。若以初说即为胜者。此说三乘。亦应胜耶。
　　答世亲且依一相故作是说。谓涅盘心中十地为胜。六欲天中他化为胜。一代说法此日为胜。非谓一切也。问世亲既云此法胜故在初时说。初时即是第二七日。何故诸经律论说初转法轮。曰与此异同。如前所引密迹普曜。所说转日与此经同。若依法华第四七日说。四分律第六七日。兴显行经七七日。五分律八七日。智度云五十七日。十二游经云一年方说。有云智度五十个七日。与十二游经一年说同。如是异说如何会释。
　　答此由根器差别宜闻不同。望佛赴感。无时不说。望器无感。未曾有说。是故已入大地诸菩萨众。不见如来初说后说。於一切时处。恒见如来常说。纯说大乘一味。不思议法品中。据此而辨。
　　第三别显处严者。此下亦可辨三世间严。又前虽别显阿兰若等。然未具明场中所有故。此别显。於中有四。一道场地严。二其菩提下明菩提树严。三如来所处下明宫殿楼严。四其狮子下明师子座岩。就初地严中有十事分四。初一地体严。谓标以坚固。释以金刚。此总句也。俱舍第十一云。唯此洲中有金刚座。上穷地际。下据金轮。一切菩萨将登正觉。皆坐此座。起金刚喻定。更无余依及余处所有坚固力能持此故。此中望彼有同有异思之。次四事地面严。於中一宝轮离相之极。二宝华。三净宝。四现众色相。广多如海。次四事地上严。一宝幢。於中复五。一体是摩尼。二光业不息故云常。三说法无间故云恒。四宝网隐显庄严。五华缨体香名香华缨周垂莹助为幢严故。二宝能现身通故云变现。一能雨宝说法也。二能雨华成行也。皆能任机即应并云自在。三法性生华丽而且普。镕融行位。四绕幢宝树为眷属行列枝叶繁郁。悉发光故云光茂也。后一事佛力加严。谓场中所有之物。皆於地面现影。
　　第二菩提树严中。九事分四。初一树形严。谓高无与等故云殊特。此总句也。次三事树体严。一身是金刚。二干是瑠璃。三技是杂宝。次四事体相用严。一唯用严。谓密荫垂凉。二唯相严。谓华杂色相间技间。三体用相严。谓摩尼体发焰。用间饰相故。华果同时自有二义。一从观同时因果行所生故。二从佛行所起故。佛行如出现品说。四展转用严。於中三。一遍树光。二光雨宝。三宝出菩萨。此显依正无碍宝。及菩萨非本严事。故总为一。设开为三。亦无伤也。后一佛力加严。谓说法无尽故云恒也。
　　第三宫殿楼严中。十一事分五。初一量及相严。谓广而且丽。於中四句。一标主。次二举事广丽。后句释广。此总句也。次一体严。谓众色摩尼成故。次一相严。谓宝华庄故。次七胜用严。一严其出光。如云涌出。应用无来。用谢无去。二宫殿间影成幢。勘影字。梵云阿嚩(无贺)皤(蒲贺)娑。此云照曜。亦云影。亦云光。虽通三义。量所宜用。今此应云光华成幢。三众海所集。勘梵本云。阿难攘菩提萨埵曼荼罗娑揭罗三摩嚩萨攞囊羯[鞥-合+(白-日+田)]。此云无边菩萨部类众海凑入之藏。其曼荼罗音通於五义。谓泥坛日轮圆满境内部类。今此即当部类之义。以道场众会无边品类周匝遍满。不但集在宫殿边故。赞宫为藏者。以其包容菩萨众故。四出佛光声有二种。一佛光出声。二声与光别。然是法界体事。又能说法界门。名不思议。五宝网周垂。六现佛力境。七现染影像。问染净不俱。如何净中现染。
　　答染以无性为性。仍不坏相故。净证无性成。与染令为体。不坏净性故。染净相望。非即离也。后一佛力加严。谓於时处体事。而现广促业用。一念包法界也。一念者。仁王观空品云。一念有九十剎那。一剎那中。九百生灭。下文说念。准此应知。
　　第四师子座严中十事四。一量及相严。谓高广而复妙好。上无加故高。旁无外故广。即事而理故妙。即理而事故好。此总句也。次四事体严。谓一台是摩尼。二网是莲华。三轮是妙宝。四缨是杂华。次四事相严。一诸事修严。二技果间饰。三宝光相照。四主伴珠宝。俱放光莹。后一事佛力加严。谓说佛境界。上来四段。是第三别显处严竟。亦即三种世间中器世间庄严讫。第四别显主德者。前虽总相标佛为主。然未具明主之德用。故此别显。於中有二。先总牒前所处之座。后於一切下。别明其德。德中有五。一三业普周。二身恒下明遍应群机。三一一毛下明毛端容剎。四身遍下明身智皈寂。五三世下明光现佛事。初中二。先法。后喻。法中三业即为三。初意业中二。先标。后智入下释。标中云於一切法者。真俗二谛法也。成正觉者。获得曰成。至极名最。离倒为正。开悟称觉。於何开悟。谓即前一切法。云何开悟。此有三释。一云於真谛境。证离言性际。於俗谛境。穷尽差别相。二云法差别境即无差别故。如瑜伽三十八云。如其胜义觉诸法故。名等正觉。后释云智入等是也。三云证真即俗。而不坏真。证俗即真。而不坏俗。真俗二境及智镕融。不二而二。二而不二。如是开悟。为正悟之极。故云最正觉也。
　　后释中言智入等者。释前於一切法正觉也。此二句一义。前约随俗入之言达。谓了达过未之事。分明显然。与现无别。故云平等。后约会性入之言证。谓证会三世法体同一法性。故云平等。二身业中。云其身等者。有二义。一即此座上坐时。即充满法界众生前故。二佛身全收三种世间。故云充满。三语业中。云其音等者。此通三种。一音声。二言音。三言所诠法。文虽通三。意在说法。能顺十方故。后喻中二喻。初喻喻前意业。后喻前身语两业。初喻中两句。一含容义。喻量智照俗不碍万像。二平等义。喻理智照真万像一性。然不碍万像。后喻中两句。初句普遍义。喻前身业充三世间。后句遍入义。喻语业普说逗机。故云平等随入。或圆音合机。各随影像解。故名入也。
　　第二遍应群机德中二。初身业。后演一切下语业。前中三。初明普遍超胜德。先明普遍。后明超胜。前中言遍坐一切道场者。其类有五。故言一切。谓一一切同类世界中道场。如名号品等说。二一切异类世界中道场。谓树形等。如世界成就品说。三一切世界种中道场。四一切世界海中道场。并如华藏品说。五一切微尘中诸世界内道场。乃至重重。如是五类。佛皆遍坐。
　　后超胜者。彰超劣非奇。故云菩萨众中等如日映星也。二三世下明果满行因德。亦主伴显发德。三无边下明光遍法界德。
　　二语业中两句。初法。后喻。配合可知。
　　第三毛端容剎德中二。初明容剎无碍。然有二义。一一毛端有多剎。是小大无碍。二多剎互容不失自相。是相在无碍。后各现下明於诸剎内调化自在。
　　第四身智皈寂德中二。初明身不动而遍此有二义。一用而常寂。身应十方而常。寂故无来往。二佛身如理圆遍一切在即是彼故。不待来往也。后智入下明智无寂。谓了相无依。故云入也。
　　第五光现佛事德中二。初光现三世佛神变。后一切下光现一切佛土庄严。上来别显主成就竟。
　　自下第三总别标众成就中二。先料简。后释文。前中略显三门。一众数。二新旧。三位地。初中通辨九会众会数。总有一百七十二众。谓都序中有四十一众。谓同生一众。异生三十九众。佛师子座中一众。此四十一众。遍九会。第一会中有三众。谓旧众。新集十方众。佛眉间众。第二会中有新旧二众。第三第四会中各有三众。谓旧众。证法众。及天王众。第五会中一百一十一众。谓旧为一。升天品内供众。有一百七。并天王众。及偈赞品中新集众。又十回向品中证法众。第六会中有四众。谓说偈天女众。同生。异生。证法众。第七第八两会各唯一众。谓普贤普眼等旧众。第九会中三众。谓菩萨众。声闻众。天王等旧众。上来且就别。有此不同。若依融摄。一一会中。有余会众。称法界会。互相在故。准计可知。
　　二诸会新旧者。或有会中唯旧无新。如七八两会。或亦新亦旧。如余七会。其三四五六会中。证法菩萨皆新来故。
　　三位地者。此中略有五类众。以辩位地。一常随众。亦名严会众。主伴众谓普贤善德等。同生异生众。同生有一众。异生有三十九众。一一皆有十佛剎微尘数。如实广说。尽法界一切佛。互为主伴。常互庄严果位十身菩萨身故。二表法众。如说十住解位。以慧名表解等。然皆因位极也。三证法众。此中通八地已上故。四所被众。此中不定。或始从凡位。乃至十地等故。发心功德品云。十方诸佛。告法慧菩萨言。汝说是法。皆无量众生发菩提心。乃至云。无量菩萨。一生当得阿耨菩提等。又如天王天女等。皆是初地已上。由见法界身故。五供养众。多是初地已上。上来且依行布德说。若约圆融行位。则不如是。谓所修之行。既一即一切故。所成位亦无碍也。约教思之。
　　二释文中二。初各通列名。通赞德。后尔时如来道场众海下。别标名德。以德赞佛。前中四十众分二。初一是同生众。后复有佛世界尘数执金刚下。是异生众。问何类何位。为同异生。复云何名同异生耶。
　　答古来诸德种种解释。或云声闻为同。菩萨及杂类为异。或云菩萨声闻为同。杂类为异。或云菩萨为同。声闻杂类为异。或云地上为同。地前为异。或云八地已上为同。已前为异。或云菩萨及杂类俱为同异。或云杂类为同。菩萨为异。或云菩萨为同。杂类为异。虽此八释。后三可通前五难用。所以者何。同异生名。非地位故。十地论释请分之中。唯言解脱月是同生众首。不判声闻故。就后三释中。初依实义。不据分相。今既科文。须依分相。二约菩萨形。非随所化异生。作彼同类生身故。杂类不尔。故名为同。所以者何。异生之名。有二义故。一者造异趣业。受异趣生故。二者异圣人生故。此中同异虽俱菩萨。约形相别。而立其名。三约杂类为随所化。诸异生类。作异生形。同生之名。但约同得法性生身。作菩萨形故。
　　今於三中。依最后释。就前同生文中有四。一标数辨类。二其名下依数列名。三如是等下结略显广。四此诸下依名叹德。初中十佛世界者。十是一周圆数。表无尽故。佛世界者。凡一佛上。报化有异。权实宗殊。今取共许者为量。则一三千界也。或名佛剎。或名佛土。体无差别。微尘者。七极微量也。下文有此。并准应知。菩萨摩诃萨者。此通名也。具释如前藏部摄中。然今意取果位菩萨示迹因极者也。
　　二依数列称也。文中略列二十菩萨。初十连枝普者。显具法界总相德。故准下第五卷列名得法中。次音贤下有一菩萨。名净德妙光。今此略也。后十名异者。表具法界别相德故。然总之与别。莫不同一法界。而不碍分相显德立其名尔。又此十名中。或依福行德行。或通福德。或德用。或离障。或据蕴德。或约三业胜用。如是种种。准释可知。
　　三结云十佛等者。如前可知。四叹德中二。先一句标。后往昔下释。标简余位故云也。释中总有二十四句分三。初二句就缘叹德。次二十一句就行叹德。后一句总结多门。今勘梵本。总有二十一句。其中同异。各如下注。就初约缘叹德二句中。初句叹宿因同行。后句叹从佛海生。前中云以昔与佛同善根故。今得同言毗卢遮那者。此翻为遍照光明。此有四义。一身光遍照事法界乃至尘道。二智光遍照理法界三身光照事理。四智光照理事。所以者何。身智理事互镕融故。此彼或俱皆无碍故。后句云皆从等者。如何菩萨自体。乃从如来善根生耶。本疏两释。一如来善根为增上缘。真善知识为令梵行就彼胜缘。故说从生。二彼诸菩萨所修之行。皆如来所有。据彼令行。行满成身。故从彼生。今助两释。一从他如来善根海生。主伴善根之所生故。二从自如来善根海生。果德十身故。所以通此自他义者。文无简言故。梵本云与佛同一善根海生故。此有二意。一显类会有因。二显大人类会。前主伴有三。一回向主伴。二同行主伴。三如相主伴。后从自如来者。如下兜率偈赞品云。如是菩萨皆与毗卢遮那如来。於往昔时。同种善根。乃至云。已得佛身。与佛同住。获一切智。从一切智而生其身。又如如来不思议境界经说。如上释称我闻中显第二就行叹德中。二十一句分二。初九句叹自分因行德。后十二句叹胜进果行德。前中分三。初三句自利行圆。次三句利他行满。后三句得法位极。初中一诸度行圆。谓多劫积集六度十度八万四千。乃至无尽行海。莫不究竟。或照诸度境界毕(梵本云圆满曜一切波罗蜜境故)二慧用殊胜。决择名慧。照瞩称眼。见一味理。故云明微。等观三世者。照三世境。同一法性。无差别故或。智遍照(梵本云智〔照〕光明妙极清净普照三世故)三显定深胜三昧。正云三摩地。此曰等持。离沈掉故名等。摄心一境名持。言具足者。无定不获故。清净者。定障皆尽故。又於一切定境。皆明彻其际故。云具足清净。(梵本云照一切三昧〔梵〕极清净故)二利他行满中三。一语业正教轮。言辨才者。巧显深理曰辨。善应机宜曰才。如是辨才。称理深。遍事广。难测如海。二身业神通轮。谓以佛德类身。令物尊严。上二句梵本合为一句。(梵云照佛广大功德威德无尽辩才海故)三意业记心轮谓知根利钝大小生就耎中上别。称其所宜。谓之如应。劝善制恶。故云化伏。(梵云照一切世间调伏成发趣平等等智故)三得法位极中三。一证理法。谓大智证入平等真法界藏。言智无差别者。能证智与所证境。冥合一味。无智外如为智所入。亦无如外智来入於如。不即不离。说智证如。本来无二。不坏能所。如是证入。为究竟证也。依佛性论。有五种藏。此即是彼第五藏也。故彼云一如来藏者。谓在缠合果法。二自性清净藏。谓在缠不染。三法身藏。谓在果为功德依。四出世间上上藏。谓出惑障。超过二乘菩萨。五法界藏。谓通因果染净。外持一切染净漏无漏法。故名法界。内含一切恒沙性德。故复名藏。(梵云照无差别智地一法界藏故)二证果法中。证佛解脱者。谓於佛总相别相解脱法门。各皆互得。此则於出离道及作用。皆自在无碍。故名解脱。如下不思议法品云。於一念中建立三世一切佛事等。广如彼说。有说离爱无明。得心慧解脱者。非此所宜。甚深广大者。谓解脱事无不包。理不极故。(梵云照佛所行甚深广大解脱境界故)。
　　三得位极者。谓此诸菩萨。身遍六位。随在一位。能以方便。摄持一切地行愿海。梵本中分成两句。取意复殊。谓上句明与佛同一地照履出生等。下句明以愿力持力照无边众生。(梵云照曜随顺履践出生一地故住加持智入一切愿海照无边故)第二叹胜进果行中。十二句分三。初得果法。二於一切处下起果用。三一切如来下摄果德。初中五句。一同佛三业。随智慧行。无间无尽。穷未来际。(此句梵本入前句中)二入佛密境。此有二种。一佛即密境。谓佛三业业名。非余测量故。如密迹力士第二卷说。应持菩萨量佛身不得限。目连寻佛声不得边。佛心无思成事等。广说如彼。又佛身非色现色。色现非色。非量现量。量现无量。不分而遍。不去而至。应见者则远感无限。未宜见者。现前不睹。自身一多多一。及与余佛一多多一。皆各同时镕融无碍。应闻声者。无隔远近。远听不异近。未可闻者。对语不闻。一音应多类。各谓同己言意所照烛。等觉菩萨不能测。是则佛为菩萨密境。二佛之密境。谓佛所知见甚深陀罗尼三摩地微细因陀罗等。非余境界。故言希有。穷其源际。故云了达。如下文说。第十地菩萨。入如来十种秘密处处即境界。此文或通前二义也。(梵云遍照如来广大秘密希有境界故)三入佛平等法。谓一切诸佛体性平等。以法身无二故。智平等无增减故。用平等悲愿普应故。(梵云智光随顺恒照一切佛平等法故)四得佛位者。佛有十地。如大乘同性经说。一甚深难知广明智德地。二清净身分威严不思议明德地。三善明月幢宝相海藏地。四精妙金光功德神通智德地。五火轮威严明德地。六虚空内清净无垢焰光开相地。七广胜法界藏明界地。八最胜普觉智藏能净无垢遍无碍智通地。九无边亿庄严回向照明地。十毗卢遮遮那智海藏地。释曰。其毗卢遮那地。即是此中普光明地。斯经文略故。无智海藏言。此诸菩萨皆先成就。故云已践。又为举后摄前。但说此地。理实皆践。践者游履。谓得究竟圆满之智。照佛大智所行之境。准此应云。已践如来普光明地所行之境。地即是智。约位名地。或可以智照。智义亦无伤。(梵云安住如来所行普光智地照无边门游行一切三昧海故)五得佛三昧海。谓佛无量定深广如海。菩萨已微其深故云入等也。(梵本此句入前句中)。
　　二起果用中三。一现佛身业遍世同事(梵云见一切世间行海智善安住随顺一切行故)二得佛意业。谓大总持持多法故。三得佛语业。能转法轮不退有四。一称理不退无改说故。二应机不退。一发即中。无初后故。三利益不退。令一闻已毕竟定故。四制伏不退。能伏魔军。制外道故。法轮义如别章。梵本上二同一句。前句是陀罗尼之辨才。不分二业。(梵云得一切法海左右旋陀罗尼善巧辨才故)。
　　三摄果德中四。一佛德入身。谓一切如来无边功德。皆入其身(梵云一切佛功德海入身周遍故)二自在游剎中二。初标现德。谓十方佛土随愿遍至。后已曾下显宿因。谓往昔曾事彼诸佛故。梵本中两句意各别。又是愿力出光遍住诸剎。非身去也(梵云愿海出生光明遍一切佛剎故无边际劫爱乐供养一切诸佛得法门光明故)三一切如来下常遍为伴(梵云一切如来道场皆往礼〔观〕故)四恒以下纯授大法。胜果智身。即是佛身异名(梵云以普贤无余愿海令一切众生智身显现故)。
　　第三成就下总结多德。谓诸菩萨德齐佛海。别叹难周故。此总结云无边也。
　　第二大段。明异生众中二。先科文。后释义。前中异生。总有三十九众。分之为三。初金刚神下。明诸神众。二阿修罗下。明杂类王众。三夜叉王下。明诸天众。又此三十九众。为显守护三世间故。有三类别。初金刚及足行神二众。守护智正觉世间。二道场神已下至主昼神。守护器世间。三身众神及阿修罗已下并守护众生世间。随有两判。且依前释。就初诸神众中。有一十九众。一一众内。文皆有四。谓标数。辨类。依数列。举略结广。略叹其德。
　　初金刚神众。标数可知。辨类者。神执金刚杵。卫护如来。灵祇不测故。曰执金刚神。此从所执为名。有财释也。二依数列名可知。三举略结广易解。四叹德中。十句分二。初一句。宿愿多劫故预斯会。后随愿下九句。昔愿所行。今并圆满。故预斯会。九中初一句总。后积集下八句别。别中。一福行愿满。二定行愿满。三通行愿满。四证解脱行愿满。五威光行愿满。六随应现身调生行愿满。七随佛化往行愿满。八守护行愿满。
　　第二身众神众中。文四同前。辨类有二义。一身。谓神之自身众。即同生同名及所随者。凡有其二。共有其三。三故名众。此从所化得名。身之众故依主释也。此神即是菩萨同生同名随类生身。二谓此神专以变化多身而为佛事。故立其名。德中二。初云皆往昔成大愿者标也。此文亦应云往昔大愿今皆成就。后供养等者释也。谓昔发愿愿得供养。修供佛行。此愿今遂。故云成就。
　　第三是行神中文四同前。言是行者。因他足行。成自供养。此即足行之神依主释。入法界品云。善现比丘行时足行神布华足下是也。德中多劫亲事如来。
　　第四道场神中四同前。下亦并同。更不载此语也。释名如前菩提场处说。若克梵字翻名。应曰觉场。然道场是佛所有。此神守护。依彼得名。是依主释。德中二。一宿值多佛。二供愿今遂。此中前叹愿成。后叹身供。
　　第五城神者。依所护得名。亦依主释。又表守护法城心城故。德中以己德行。严佛宫殿。如何佛威神之依果。此义如前。共集互融主伴之因。今将显此严之义。故说佛宫殿用神善根严。向若说果从自因生。无由能显互融因果也。
　　六地神者。又表深重行愿如大地故。行愿生成佛智住持故。虽余神等亦名此义。今但偏就此门而赞。亦即摄余一切德尽。此一即是一切一故。余众准此。德中二。初发深重愿等者标也。后愿常等者释也。
　　释中二。一愿当近佛此愿德身。二愿同修行此愿成行。由前愿故。感异生身。由后愿故。与佛常为主伴。主伴必由善根互融。互融必由互相回向及观所修。同一法性故。
　　七山神者。又禅行寂静。离嚣尘故。德中得净法眼见法性故。
　　八林神者。表具德义。德中身光悦机。令乐增行。
　　九药神者。又表不空三业灭惑成德。如药树王无空过故。德中二。一能除惑病故。云性皆离垢。谓性能令他离垢故。如阿伽陀。二能增寿命色力故。云慈仁佑物。如七十八中莲华药。
　　十稼神者。又表法力精气增长行故。法味逗根令滋义故。德中应机授法。生大法喜。
　　十一河神者。又表法河流润益生。亦表无住悲智於生死河无间运济。德中勤作意者。济无暂停。如河流不息也。言利益众生者。设有安乐。亦为利益故。但言益也。或上句明菩萨船师七地已还。下句八地已上也。
　　十二海神者。又表智深福广。德中以佛功德大海者。明所护也。言充满其身者。显融摄自在。不尔如何菩萨以功德充於自身。故知由主伴互融。善根共集成故。具显如前。其所表及德。准此一处。通外事内行。余异生众。并准应知。然其内德多是持业。即如此中功德即海故。外事多是依生。谓主海之神故。余并准此。
　　十三水神者。又表法水洗濯。德中救护众生者。法水除世渴爱也。言为利益者。法水令增出世福慧也。
　　十四火神者。又表慧火焚惑薪故。成就善故。破愚暗故。德中二。一身语智光复各多类。故云种种。又如下文云善财入火得三昧乐等。二即前诸光明破嗔恚等三毒热恼。
　　十五风神者。又表慈悲心现大智风轮能令众生身心清凉。又表智风能灭一切众生烦恼习气。如劫坏时有散坏风。坏器世间。并如出现品说。又表愿风能起一切佛事。现身说法。散灭烦恼。成就善根。利乐众生。如贤首品说。风能起一切世间乃至安乐众生等。德中叹慈风智风等散灭我慢。如劫坏时旋蓝猛风散金刚山等。又散灭云等亦尔。
　　十六虚空神者。又表法性虚空离染广大。德中三。一自性清净心。为无始客尘[雨/复]不显现。今此断障显净德。如事空云雾等除。本性净故。二法性虚空无外故广大。如事空无际畔故。三性净真空本来明洁。如事虚空性本净故。
　　十七方神者。又表正慧离迷谬。使行无邪僻。示导众生。各安其所。德中二。一教光善巧故。云方便示方隅正位令离迷错。此表正教示现正真之道。二转教於人故。云相续不绝。
　　十八夜神者。又表生死夜以智炬示导。即是然正法灯。令寻正路。德中。翻生死中。於夜寝息。将为安隐故。此以精勤进道为乐。
　　十九昼神者。又表於深法中胜解分明无有暗昧。德中。於理事圆融行。成就三德故。云於妙法。法即行法。一生信。二起解。三成行。故云勤严饰等。
　　第二杂类王众中。四众皆约所领为名。是有财释。
　　初阿修罗者。亦云阿素洛。大婆沙中。名曰非天。或有释云。此类业报神通及所受用。多同於天然以饮酒放逸。乖失天仪。故曰非天。佛地论释天趣所摄。然由谄诈。无天实行。故名非天。如人恶行责曰非人。或曰非端正。谓行恶故。或云不酒。於大海中作酒不成故。正法念说。诸阿修罗住处有五。一在地上众相山中。二在须弥山北大海下二万一千由旬。有阿修罗王。名曰罗睺。此云障碍。由能以手障於日月。领无量众。三从彼更下过二万一千由旬。王名勇健。亦领多众。四过彼二万一千由旬。王名华鬘。亦有多众。五复过彼与前数等。王名毗摩质多。此云响高。是舍支父。身如须弥山。与帝释战时。发自海底。扬声大叫。我是毗摩质多。我是毗摩质多。由此响声。令阎浮提所有山岳一时震动。今此经列。并是位极菩萨。随类生身。大智度论亦云。罗睺修罗是大菩萨。又表菩萨随能自在。出生死海。游诸净剎。而为众生。常在有海。德中略显断障。精勤者。大智勇猛也。摧我慢者。谓诸凡夫随类。皆恃大力。而起我慢。今菩萨现为彼王。就或偏重者先权。及诸烦恼者。余或随断故。
　　二迦楼罗者。或曰揭路荼。此金翅鸟。亦云妙翅。以此鸟翅有种种宝色庄严故。海龙王经云。其鸟两翅相去。三百三十六万里。阎浮提止容一足。涅盘云。此鸟能食消龙鱼七宝。唯除金刚不能令消。又食应命终龙。又龙曾过去受三归者。及现以片袈裟着身。乃至一缕系之者。皆不食之。增一经云。四生金翅鸟。而食四生龙。其卵生鸟。从金刚山顶铁杈树下。入海取卵生龙。水未合间。还至本树上食之。若住胎生龙。其鸟即死。若胎生鸟。得取胎卵生龙。不得取余二生龙。若湿生鸟。得取三生龙。不得取化生龙若化生鸟。得取四生龙。然日食大龙王五百小龙。绕四天下周而复始。次第取食。其鸟命将尽时。至海取龙。为龙吐毒。不复能食。饥火所烧。耸翅入海。直下至风轮际。为风所吹。还复却上。如是七返。无处停足。遂至金刚山顶命终。以食龙身毒气。散火自焚。难陀龙王。恐烧宝山。降雨灭火。而滴如车轮。其身完消散。唯有心在。大如人[月*坒]。绀瑠璃色。轮王得之。用为珠宝。帝释得之。为髻中珠。今此经所列。皆是位极菩萨。大愿所成。随类生身为王化导。又表大心妙观。开生死海。涝漉沈沦。令至涅盘。故出现品云。以十力止观两翅。鼓扬生死大爱海水。使其两辟。撮取善根熟者。置佛法中。离世间品颂云。菩萨迦楼罗。如意坚为足。方便勇猛翅。慈悲明净眼。住一切智树。观三有大海。搏撮天人龙。安置涅盘岸。德中。菩萨悲愿现作彼王。以大善巧力。救摄彼类及余一切。又案大方便力者。十力止观。如彼鸟奋勇猛力以两翅搏开海水也。善能救摄者。即前十力止观等用。如鸟於海取龙将出也。
　　三紧那罗者。亦曰紧捺洛。此云疑神。以其顶有一角。面复似人而端正。见者生疑。为是人邪。为是畜生耶。为非人乎。因此名尔。亦名歌神。以能歌唱作乐故也。又表菩萨虽示众生形类。而非众所摄。不可字名也。德中四。一精勤。二慧观。三禅乐。四游戏神通。此如凡夫紧那能歌唱戏乐故也。
　　四摩睺罗伽者。亦曰莫呼洛迦。此云大腹行。亦云大蟒。以其无足如蛇腹行。而躯貌复大。故名也。又表菩萨虽常遍行一切万行。而无所行故也。德中二。初自修离相三轮故。故云大方便。复教众生修离蔽障。故云永割痴网。以有漏修是痴是网故。
　　第三诸天王众者。此中略叙三界安立器及有情云云。天是自在义。光明义。清净义。依智度论。天有三种。一人天。谓帝王。二生天。谓欲色界天。三净天。谓佛菩萨第一义天。今此所明。即第三菩萨天也。於此天王众中。总有一十六众。长分为二。初十一众。是欲界天王众。后大梵天王下五众。是色界众。就前欲界众中。初夜叉王者。即是北方天王毗沙门也。此云多闻。以其福德之名闻四方故。此王虽是六欲初天。以其所部名夜叉等故。从彼为名。此即夜叉之王。有财释也。夜叉此云轻揵又领一部。名曰罗剎。此云可畏。德中。勤护众生。不使烦恼恶鬼害於慧命。故云守护。此四大王众天。三法度经云。身长半由旬。衣长一由旬。广半由旬。衣重二分。食天甘露。人间五十年为彼一日。以三十日为一月。十二月为一年。寿五百年岁。
　　二龙王众者。此初总标众名。从所领为名。毗楼博叉。此有两解。玄莽三藏云。毗楼魄也。博叉月也。日照三藏云。毗遍也多也。楼谓楼彼。此云色也。博叉谓博说叉。此云诸根也。谓此龙王。眼等五根。皆有多种色相庄严故。此王主领龙及富单那。富单那者。此云热病鬼。列名中娑竭罗德叉迦等者。并如音义中释。言无热恼者。谓一切诸龙有四种苦。此龙无故得此名也。四苦者。一热沙堕头。二行欲时作蛇身。三为金翅鸟食。四风吹宝衣露身之时。依谤佛经。此龙难初三苦。大智度云。此龙是七地菩萨。依须弥藏经。此龙是马形龙主。又一切龙。总有五种形类。一鸟形。善住龙王为主。二蛇形。难陀龙王为主。三马形。阿那婆达多龙王为主。四鱼形。婆楼那龙王为主。五虾蟇形。摩那斯龙王为主。德中。菩萨以随类摄故。於外则降水雨。除炎灾疫毒。於内施法雨。文中二。先兴身云布法雨。后灭惑业苦一切热恼。
  </div>
  <div class="pagination">
   <a href="续华严经略疏刊定记_page2.html">
    上一页
   </a>
   <a href="续华严经略疏刊定记.html">
    1
   </a>
   <a href="续华严经略疏刊定记_page2.html">
    2
   </a>
   <span class="current-page">
    3
   </span>
   <a href="续华严经略疏刊定记_page4.html">
    4
   </a>
   <a href="续华严经略疏刊定记_page5.html">
    5
   </a>
   <a href="续华严经略疏刊定记_page6.html">
    6
   </a>
   <a href="续华严经略疏刊定记_page7.html">
    7
   </a>
   <a href="续华严经略疏刊定记_page8.html">
    8
   </a>
   <span>
    ...
   </span>
   <a href="续华严经略疏刊定记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
