<!DOCTYPE html>
<html>
 <head>
  <meta charset="utf-8"/>
  <title>
   华严经合论 - 第 71 页/共 107 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经合论 - 第 71 页/共 107 页
  </h1>
  <div class="content">
   (下定切)。

验
　　(禺欠切)。
　　大方广佛新华严经合论卷第五十八

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　十地品第二十六之六

　　【经】佛子菩萨住此离垢地以愿力故得见多佛所谓见多百佛多千佛多百千佛多亿佛多百亿佛多千亿佛多百千亿佛如是乃至见多百千亿那由他佛於诸佛所以广大心深心恭敬尊重承事供养衣服饮食卧具医药一切资生悉以奉施亦以供养一切众僧以此善根回向阿耨多罗三藐三菩提於诸佛所以尊重心复更受行十善道法随其所受乃至菩提终不忘失是菩萨於无量百千亿那由他劫远离悭嫉破戒垢故布施持戒清净满足譬如真金置矾石中如法炼已离一切垢转复明净菩萨住此离垢地亦复如是於无量百千亿那由他劫远离悭嫉破戒垢故布施持戒清净满足佛子此菩萨四摄法中爱语偏多十波罗蜜中持戒偏多余非不行但随力随分佛子是名略说菩萨摩诃萨第二离垢地菩萨住此地多作转轮圣王为大法主具足七宝有自在力能除一切众生悭贪破戒垢以善方便令其安住十善道中为大施主周给无尽布施爱语利益同事如是一切诸所作业皆不离念佛不离念法不离念僧乃至不离念具足一切种一切智智又作是念我当於一切众生中为首为胜为殊胜为妙为微妙为上为无上乃至为一切智智依止者是菩萨若欲舍家於佛法中勤行精进便能舍家妻子五欲既出家已勤行精进於一念顷得千三昧得见千佛知千佛神力能动千世界乃至能示现千身於一一身能示现千菩萨以为眷属若以菩萨殊胜愿力自在示现过於是数百劫千劫乃至百千亿那由他劫不能数知尔时金刚藏菩萨欲重宣其义而说颂曰。
　　【论】第五佛子已下一段有三十一行半经明正入第二离垢地得见多佛分释义中明此地菩萨以愿力得见多百千佛於此段中复分十段一佛子已下至那由他佛有三行半经明此位菩萨以愿力得见多佛分二於诸佛所已下至亦以供养一切众僧有两行半经明以三心五事之供佛及僧分此中佛法僧者以毗卢遮那为佛宝文殊师利为法宝以普贤行为僧宝总摄三乘人天六道三宝总在此三宝中皆从普贤随行教成故三以此善根已下至布施持戒清净满足有四行经明重受十善戒分此明初地亦受上上十善此更重明炼磨四譬如真金已下至持戒清净满足有三行半经明举炼磨真金更加矾石更明净喻五佛子已下至但随力随分有两行半经明此位菩萨所行之行分六佛子已下至一切种一切智智有六行半经明此位菩萨受职分如云一切众者以加行熏修种一切智即是根本智又智者明以根本智加行成差别智如根本智因三昧现故差别智由以根本智观察加行力修成若不一一人以加行观察力大愿力即根本智滞寂声闻同乘故无有用也七又作是念已下至一切智智依止者有两行半经明此位菩萨自知道德殊胜分八是菩萨已下至以为眷属有四行半经明此菩萨亦能舍家妻子出家得千三昧得见千佛分九若以菩萨殊胜愿力已下至不能数知有两行经明以胜愿力见佛过前依报业力分十尔时已下明金刚藏说颂分。
　　【经】
　　质直柔耎及堪能　　调伏寂静与纯善　　速出生死广大意　　以此十心入二地　　住此成就戒功德　　远离杀生不恼害　　亦离偷盗及邪淫　　妄恶乖离无义语　　不贪财物常慈愍　　正道直心无谄伪　　离险舍慢极调柔　　依教而行不放逸　　地狱畜生受众苦　　饿鬼烧然出猛焰　　一切皆由罪所致　　我当离彼住实法　　人中随意得受生　　乃至顶天禅定乐　　独觉声闻佛乘道　　皆由十善而成就　　如是思惟不放逸　　自持净戒教他护　　复见群生受众苦　　转更增益大悲心　　凡愚邪智不正解　　常怀匆恨多诤讼　　贪求境界无足期　　我应令彼除三毒　　愚痴大暗所缠覆　　入大险道邪见网　　生死笼槛怨所拘　　我应令彼摧魔贼　　四流漂荡心没溺　　三界焚如苦无量　　计蕴为宅我在中　　为欲度彼勤行道　　设求出离心下劣　　舍於最上佛智慧　　我欲令彼住大乘　　发勤精进无厌足　　菩萨住此集功德　　见无量佛咸供养　　亿劫修治善更明　　如以好药炼真金　　佛子住此作轮王　　普化众生行十善　　所有善法皆修习　　为成十力救於世　　欲舍王位及财宝　　即弃居家依佛教　　勇猛精勤一念中　　获千三昧见千佛　　所有种种神通力　　此地菩萨皆能现　　愿力所作复过此　　无量自在度群生　　一切世间利益者　　所修菩萨最胜行　　如是第二地功德　　为诸佛子已开演　　佛子得闻此地行　　菩萨境界难思议　　靡不恭敬心欢喜　　散华空中为供养　　赞言善哉大山王　　慈心愍念诸众生　　善说智者律仪法　　第二地中之行相　　是诸菩萨微妙行　　真实无异无差别　　为欲利益诸群生　　如是演说最清净　　一切人天供养者　　愿为演说第三地　　与法相应诸智业　　如其境界希具阐　　大仙所有施戒法　　忍辱精进禅智慧　　及以方便慈悲道　　佛清净行愿皆说　　时解脱月复请言　　无畏大士金刚藏　　愿说趣入第三地　　柔和心者诸功德
　　【论】第六说颂已下有四十二行颂明重颂前法及请说第三地分释义中分为五段一质直柔耎及堪能已下至为诸佛子已开演有三十行颂明颂前十段法门两行一颂如文自具二佛子已下至第二地中之行相有四行颂明大众闻法兴供分三是诸菩萨微妙行已下至愿为演说第三地有三行颂明诸菩萨闻第二地又请说第三地法分四与法相应诸智业已下至佛清净行愿皆说有三行颂明诸菩萨同请说分五时解脱月已下有两行颂明解脱月重请说第三地分。
　　第三发光地将释此地五门如前一释地名目者何故名为发光地明此地修色无色界八禅定善达色无色界世间禅体识相对治明达三界障惑分明益令智慧明净故故名发光地为从初地二地以善达欲界中随缠法於三地善达色无色界四禅八定法门得出三界智慧光明现前故故名发光地若但修治欲界烦恼不修八定达色无色界犹有上二界障在不名发光为此地修三界业障尽故故名发光地以定能发慧光故二明此地修何行门者以忍波罗蜜为体余九为伴此明三界业障尽故以此忍名为得无生忍若也初发心住得佛智慧现前名初生诸佛智慧家以十住十行十回向总得无生忍是总义若也粗细进修言之地前三贤名为以佛智慧调伏名为伏忍初地二地三地名顺无生忍四五六地得出三界及世间障亡方得名无生忍七八九地方名无功用寂灭忍十地悲智圆该位同诸佛三明善财表法者善财於此位中得见喜目观察众生夜天神去菩提场不远坐莲华藏师子之座善财得大势力普喜幢解脱门表初地初入地位初发心第二离垢地是初会菩提之体为戒体第三地是依菩提之理修忍忍是行首故故去菩提场不远以菩提成忍行故坐莲华藏师子之座莲华表在行无染师子明依主义也号喜目观察众生者明法忍行慈也夜天神者如前释也善财得大势力普喜幢解脱者明出三界障尽法忍成满贪瞋忿恨惑不能生故法忍现前有大势力故普喜幢解脱者明能摧坏自他烦恼故於诸境界不倾动故於诸违顺成法乐故四明於三界中此地得何界解脱者此得三界解脱为前二地对治欲界此三地以次对治上二界八禅总是三界障尽故以四地修三十七助道观五地修十谛观六地修十二缘生观学出世中世间智慧故五随文释义中二义如前第一长科经意者於此发光地中长科为七段。
　　【经】尔时金刚藏菩萨告解脱月菩萨言佛子菩萨摩诃萨已净第二地欲入第三地当起十种深心何等为十所谓清净心安住心厌舍心离贪心不退心坚固心明盛心勇猛心广心大心菩萨以是十心得入第三地。
　　【论】第一尔时金刚藏菩萨已下至得入第三地有五行经明从第二地修第三地向起十种心分如经自具。
　　【经】佛子菩萨摩诃萨住第三地已观一切有为法如实相所谓无常苦不净不安隐败坏不久住剎那生灭非从前际生非向后际去非於现在住又观此法无救无依与忧与悲苦恼同住爱憎所系愁戚转多无有停积贪恚痴火炽然不息众患所缠日夜增长如幻不实见如是已於一切有为倍增厌离趣佛智慧见佛智慧不可思议无等无量难得无杂无恼无忧至无畏城不复退还能救无量苦难众生菩萨如是见如来智慧无量利益见一切有为无量过患则於一切众生生十种哀愍心何等为十所谓见诸众生孤独无依生哀愍心见诸众生贫穷困乏生哀愍心见诸众生三毒火然生哀愍心见诸众生诸有牢狱之所禁闭生哀愍心见诸众生烦恼稠林恒所覆障生哀愍心见诸众生不善观察生哀愍心见诸众生无善法欲生哀愍心见诸众生失诸佛法生哀愍心见诸众生随生死流生哀愍心见诸众生失解脱方便生哀愍心是为十菩萨如是见众生界无量苦恼发大精进作是念言此等众生我应救我应脱我应净我应度应着善处应令安住应令欢喜应令知见应令调伏应令涅盘菩萨如是厌离一切有为如是愍念一切众生知一切智智有胜利益欲依如来智慧救度众生作是思惟此诸众生堕在烦恼大苦之中以何方便而能拔济令住究竟涅盘之乐便作是念欲度众生令住涅盘不离无障碍解脱智无障碍解脱智不离一切法如实觉一切法如实觉不离无行无生行慧光无行无生行慧光不离禅善巧决定观察智禅善巧决定观察智不离善巧多闻菩萨如是观察了知已倍於正法勤求修习日夜唯愿闻法喜法乐法依法随法解法顺法到法住法行法菩萨如是勤求佛法所有珍财皆无吝惜不见有物难得可重但於能说佛法之人生难遭想是故菩萨於内外财为求佛法悉能舍施无有恭敬而不能行无有憍慢而不能舍无有承事而不能作无有勤苦而不能受若闻一句未曾闻法生大欢喜胜得三千大千世界满中珍宝若闻一偈未闻正法生大欢喜胜得转轮圣王位若得一偈未曾闻法能净菩萨行胜得帝释梵王位住无量百千劫若有人言我有一句佛所说法能净菩萨行汝今若能入大火坑受极大苦当以相与菩萨尔时作如是念我以一句佛所说法净菩萨行故假使三千大千世界大火满中尚欲从於梵天之上投身而下亲自受取况小火坑而不能入然我今者为求佛法应受一切地狱众苦何况人中诸小苦恼菩萨如是发勤精进求於佛法如其所闻观察修行此菩萨得闻法已摄心安住於空闲处作是思惟如说修行乃得佛法非但口言而可清净。
　　【论】第二佛子已下至非但口言而可清净有五十二行半经明正住第三地睹诸有为法及於一切众生起慈悲并贵法重人能入火坑受苦乐闻法分第二随文释义中分为五段一佛子菩萨摩诃萨住第三地已下至是为十有十九行经明观有为苦无常以十种哀愍众生分二菩萨如是见众生界已下至究竟涅盘之乐有七行半经明菩萨念度众生以何方便安置何处令得究竟涅盘之乐分三便作是念已下至如是观知已可五行经明菩萨所念知安置众生之究竟处分四倍於正法已下至观察修行可有十九行经明菩萨欲度众生倍勤修习求法身命能舍入大火坑无苦分五此菩萨已下有两行经明决定修行非但口言分如欲度众生令住涅盘乐不离无障解脱智此是根本智乃至如是实觉无行无生慧光禅善巧决定观察智善巧多闻如此五法总是一根本智之随用修行者修方便定显之可见如倍於正法勤求修习日夜唯愿闻法者喜法者明智现无忧故乐法者无生死故依法者依如来智故随法者随顺正解脱故解法者解第一义故顺法者顺正智故到法者自到涅盘能到入生死度众生故亦令到涅盘故住法者住如来智慧中住故如得一偈法胜得大千世界宝及轮王位者明世法不免生死故已下准知。
　　【经】佛子是菩萨住此发光地时即离欲恶不善法有觉有观离生喜乐住初禅灭觉观内净一心无觉无观定生喜乐住第二禅离喜住舍有念正知身受乐诸圣所说能舍有念受乐住第三禅断乐先除苦喜忧灭不苦不乐舍念清净住第四禅超一切色想灭有对想不念种种想入无边虚空住虚空无边处超一切虚空无边处入无边识住识无边处超一切识无边处入无少所有住无所有处超一切无所有处住非有想非无想处但随顺法故行而无所乐着。
　　【论】第三佛子已下至而无所乐着有十行半经明住发光地修色无色界四禅八定随顺法性而行无所着分复分为九段一佛子已下至离生喜乐一行半经是住初禅分二灭觉观已下至定生喜乐一行经住第二禅分三离喜住舍已下至舍有念受乐有两行经是住第三禅分四断乐已下至住第四禅有一行经是住第四禅分五超一切色想已下至住无边虚空处有一行半经是空处定分六超一切虚空无边处至住无边识处有一行经是识处定分七超一切识无边处已下至住无所有处一行经是无所有处定分八超一切无所有处已下至非有想非无想处一行经是非有想定分此是三界顶九但随顺法故而无所着是心无依定此是法界定体随文释义者明此发光地得出三界心入法界自体无作大三昧门虽修四禅八定恒随法性而无所依但为炼磨三界习气令智明净应如是进修故如善炼金不失铢两喻如是重重以戒定慧炼磨不失法界大圆明智铢两以此八种禅定炼磨令智慧转更明净以法身智体本无增减故名发光地权教菩萨得出八禅超三界苦生於净土有慈悲者留惑润生住於世间声闻罗汉出八禅定后入第九定依空智灭身智总无如一乘菩萨修习八禅善知世法无有体性成一切智之妙用故达三界体自无生灭故发起大智知世法故故名发光地明初地修檀住世间第二地修戒明能净世间第三地修八定明得出世间四五六地明修出世间中世间之智七八九地明修入世间成悲智圆融第十地明修智悲圆满成佛位故计其理智无有地体层级为治惯习及会融悲智生熟及修世间出世间差别智有浅深安立诸地设其轨度令使仿之。
　　【经】佛子此菩萨心随於慈广大无量不二无怨无对无障无恼徧至一切处尽法界虚空界徧一切世间住悲喜舍亦复如是。
　　【论】第四佛子已下至亦复如是有两行半经明此位修慈悲喜舍四无量心以大慈为首分。
　　【经】佛子此菩萨得无量神通力能动大地以一身为多身多身为一身或隐或显石壁山障所往无碍犹如虚空於虚空中跏趺而去同於飞鸟入地如水履水如地身出烟焰如大火聚复雨於水犹如大云日月在空有大威力而能以手扪摸摩触其身自在乃至梵世此菩萨天耳清净过於人耳悉闻人天若近若远所有音声乃至蚊蚋虻蝇等声亦悉能闻此菩萨以他心智如实而知他众生心所谓有贪心如实知有贪心离贪心如实知离贪心有瞋心离瞋心有痴心离痴心有烦恼心无烦恼心小心广心大心无量心略心非略心散心非散心定心非定心解脱心非解脱心有上心无上心杂染心非杂染心广心非广心皆如实知菩萨如是以他心智知众生心此菩萨念知无量宿命差别所谓念知一生念知二生三生四生乃至十生二十三十乃至百生无量百生无量千生无量百千生成劫坏劫成坏劫无量成坏劫我曾在某处如是名如是姓如是种族如是饮食如是寿命如是久住如是苦乐我於彼死生於某处从某处死生於此处如是形状如是相貌如是言音如是过去无量差别皆能忆念此菩萨天眼清净过於人眼见诸众生生时死时好色恶色善趣恶趣随业而去若彼众生成就身恶行成就语恶行成就意恶行诽谤贤圣具足邪见及邪见业因缘身坏命终必堕恶趣生地狱中若彼众生成就身善行成就语善行成就意善行不谤贤圣具足正见正见业因缘身坏命终必生善趣诸天之中菩萨天眼皆如实知此菩萨於诸禅三昧三摩钵底能入能出然不随其力受生但随能满菩提分处以意愿力而生其中。
　　【论】第五佛子已下至以意愿力而生其中有三十三行经明住此地以修禅定获神通力六根清净分於此段中复分六段一佛子此菩萨得无量神通力已下至於梵世有六行经明神足通分二此菩萨已下至亦悉能闻有两行经明天耳通分三此菩萨已下至以他心智知众生心有七行经明得他心智分四此菩萨已下至皆能忆念有八行经明得宿命分五此菩萨已下至皆如实知有七行半经明得天眼分此已上明菩萨五通自在为智悲未满本愿故具普贤行故异净土菩萨故异二乘故不证漏尽通以智於生死随行自在故如净名经云虽行六通而不尽漏者是也六此菩萨已下至以意愿力而生其中有两行经明不随三昧力受生分。
　　【经】佛子是菩萨住此发光地以愿力故得见多佛所谓见多百佛见多千佛见多百千佛乃至见多百千亿那由他佛悉以广大心深心恭敬尊重承事供养衣服饮食卧具汤药一切资生悉以奉施亦以供养一切众僧以此善根回向阿耨多罗三藐三菩提於其佛所恭敬听法闻已受持随力修行此菩萨观一切法不生不灭因缘而有见缚先灭一切欲缚色缚有缚无明缚皆缚微薄於无量百千亿那由他劫不积集故邪贪邪瞋及以邪痴悉得除断所有善根转更明净佛子譬如真金善巧炼治秤两不减转更明净菩萨亦复如是住此发光地不积集故邪贪邪嗔及以邪痴皆得除断所有善根转更明净此菩萨忍辱心柔和心谐顺心悦美心不嗔心不动心不浊心无高下心不望报心报恩心不谄心不诳心无险诐心皆转清净此菩萨於四摄中利行偏多十波罗蜜中忍波罗蜜偏多余非不修但随力随分佛子是名菩萨第三发光地菩萨住此地多作三十三天王能以方便令诸众生舍离贪欲布施爱语利行同事如是一切诸所作业皆不离念佛不离念法不离念僧乃至不离念具足一切种一切智智复作是念我当於一切众生中为首为胜为殊胜为妙为微妙为上为无上乃至为一切智智依止者若勤行精进於一念顷得百千三昧得见百千佛知百千佛神力能动百千佛世界乃至示现百千身一一身百千菩萨以为眷属若以菩萨殊胜愿力自在示现过於此数百劫千劫乃至百千亿那由他劫不能数知尔时金刚藏菩萨欲重宣其义而说颂曰。
　　【论】第六佛子已下至而说颂曰有三十一行经明此位菩萨见佛广狭及受职分於此段中复分七段一佛子已下至随力修行有六行半经明此位菩萨以愿力得见多佛及供养闻法分二此菩萨已下至转更明净有四行经明观法解缚分三佛子已下至转更明净有三行经明喻炼真金比菩萨地加行智转明净分四此菩萨已下至皆转清净有三行经明忍辱柔和十三种心转明净分五此菩萨已下至随力随分有两行经明此位菩萨所行之法分六佛子已下至不能数知有十一行半经明此位菩萨授职依定见佛数量分七尔时已下明金刚藏说颂分。
　　【经】
　　清净安住明盛心　　厌离无贪无害心　　坚固勇猛广大心　　智者以此入三地　　菩萨住此发光地　　观诸行法苦无常　　不净败坏速归灭　　无坚无住无来往　　观诸有为如重病　　忧悲苦恼惑所缠　　三毒猛火恒炽然　　无始时来不休息　　厌离三有不贪着　　专求佛智无异念　　难测难思无等伦　　无量无边无逼恼　　见佛智已愍众生　　孤独无依无救护　　三毒炽然常困乏　　住诸有狱恒受苦　　烦恼缠覆盲无目　　志乐下劣丧法宝　　随顺生死怖涅盘　　我应救彼勤精进　　将求智慧益众生　　思何方便令解脱　　不离如来无碍智　　彼复无生慧所起　　心念此慧从闻得　　如是思惟自勤励　　日夜听习无间然　　唯以正法为尊重　　国城财贝诸珍宝　　妻子眷属及王位　　菩萨为法起敬心　　如是一切皆能舍　　头目耳鼻舌牙齿　　手足骨髓心血肉　　此等皆舍未为难　　但以闻法为最难　　设有人来语菩萨　　孰能投身大火聚　　我当与汝佛法宝　　闻已投之无怯惧　　假使火满三千界　　身从梵世而投入　　为求法故不为难　　况复人间诸小苦　　从初发意至得佛　　其间所有阿鼻苦　　为闻法故皆能受　　何况人中诸苦事　　闻已如理正思惟　　获得四禅无色定　　四等五通次第起　　不随其力而受生　　菩萨住此见多佛　　供养听闻心决定　　断诸邪惑转清净　　如炼真金体无减　　住此多作忉利王　　化导无量诸天众　　令舍贪心住善道　　一向专求佛功德　　佛子住此勤精进　　百千三昧皆具足　　见百千佛相严身　　若以愿力复过是　　一切众生普利益　　彼诸菩萨最上行　　如是所有第三地　　我依其义已解释
　　【论】第七於说颂中有三十六行颂两行一颂重颂前法如文自具。
　　第四焰慧地将释此地作五门如前一释此地名目者何故名为焰慧地前地修上界八禅得出三界智慧故名发光地此修三十七助道观门观身受心法转加明净故名为焰慧地前地因定发故名发光地此地以三十七助道观门观身受心法自性无依慧加明净故名焰慧二明此地修何行门者以精进波罗蜜为首余九为伴三明善财表法者善财於此位中见普救众生妙德夜神得菩萨普现一切世间调伏众生解脱门此神住在此众会中者即明与前喜目神同会为表前离垢地是以法身无作性戒是菩提体故忍波罗蜜精进波罗蜜是菩提行故是故普德净光住道场之内喜目神住处去道场不远此第四地中普救众生夜天在此众会中明以忍精进二位不离万行故又明三十七助道行门是助菩提行故故言在此众会此位明以菩提体却观身受心法成世间智慧故前之三地已求出世菩提心此四五六地以菩提心返修世间智慧故云在此众会此位中见普救众生夜天神者明三十七道品四念处观是三世诸佛教化一切众生助道方便一切诸佛从初发心至究竟智皆依此方便而增明诸智慧故是故此神名普救一切众生妙德妙德者明三十七助道观能显自他妙慧故也明前三地修施戒忍得出世心此地重以三十七助道观再更治之故名焰慧地得普现世间调伏一切众生解脱门者为明此位三十七道品通三乘一乘共所修行调伏之大路故名普现调伏一切众生解脱一一依善财表行中类之可见其意若不如是不可了知地位行门从至入法界品具明四明於三界中此得何界解脱者若以总相得三界一切解脱若别相升进明此位中以修三十七道品观得欲界中智慧解脱心多大意明重治前第三地中出三界余习为明第五地修禅波罗蜜修十谛观得上二界并欲界中世间世间中解脱皆须以总别同异成坏论之如初欢喜地表法神明初生佛家以檀波罗蜜能资生圣道故神名主当春生如第二离垢地戒波罗蜜以法身无作以为戒体故神名普德净光明戒光也即住居道场之内表法身是道场体故身是菩提体故第三发光地以忍波罗蜜为体神名喜目观察众生以忍故无事不悦去道场不远者明忍以法身无作为体故第四焰慧地以精进波罗蜜为体神名普救众生以精进波罗蜜是普救义故又为普治前三地出三界习气故住在此众会者明不离法身及性戒忍行中行精进行故如是总约名及住处所表地位次第令易见故思之可见又入地中多以神为表法者明入地以圣智从行佑生名神故又以总别同异成坏之义六相法门思之方无有惑五随文释义者有二义一长科经意二随文释义一长科经意者於此焰慧地中长科为七段。
　　【经】
　　佛子闻此广大行　　可乐深妙殊胜地　　心皆勇悦大欢喜　　普散众华供养佛　　演说如是妙法时　　大地海水皆震动　　一切天女咸欢喜　　悉吐妙音同赞叹　　自在天王大欣庆　　雨摩尼宝供养佛　　赞言佛为我出兴　　演说第一功德行　　如是智者诸地义　　於百千劫甚难得　　我今忽然而得闻　　菩萨胜行妙法音　　愿更演说聪慧者　　后地决定无余道　　利益一切诸天人　　此诸佛子皆乐闻　　勇猛大心解脱月　　请金刚藏言佛子　　从此转入第四地　　所有行相愿宣说
　　【论】第一佛子已下有十二行颂明大众闻前地欢喜复请后地法分第二随文释义中复分为两段一佛子闻此广大行已下至菩萨胜行妙法音有八行颂明大众闻第三地法欢喜兴供称叹分二从愿更演说聪慧者有四行颂明更请第四地法门分已上文义如文自具不烦更释如大自在天王大忻庆者为此天是说十地处非余天不说但举说法处主故。
　　【经】尔时金刚藏菩萨告解脱月菩萨言佛子菩萨摩诃萨第三地善清净已欲入第四焰慧地当修行十法明门何等为十所谓观察众生界观察法界观察世界观察虚空界观察识界观察欲界观察色界观察无色界观察广心信解界观察大心信解界菩萨以此十法明门得入第四焰慧地。
　　【论】第二尔时金刚藏已下一段有六行半经明以十法修入第四地向分释义中分为两段一尔时已下至当修十法明门有两行半经明欲入第四地劝修十法名目观察分二何等为十已下有四行经是正举十法名目观察分何故举此十法重令观音明於前三地得出世间智慧今重观此十法明将出世间智慧返达世间同出世间故。

　　大方广佛新华严经合论卷第五十八


　　音切


矾
　　(扶元切)。

扪
　　(门音)。

蚊
　　(文分切)。

蚋
　　(如税切)。

虻
　　(莫庚切)。

诐
　　(彼乂切)。
　　大方广佛新华严经合论卷第五十九

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　十地品第二十六之七

　　【经】佛子菩萨住此焰慧地则能以十种智成熟法故得彼内法生如来家何等为十所谓深心不退故於三宝中生净信毕竟不坏故观诸行生灭故观诸法自性无生故观世间成坏故观因业有生故观生死涅盘故观众生国土业故观前际后际故观无所有尽故是为十佛子菩萨住此第四地观内身循身观勤勇念知除世间贪忧观外身循身观勤勇念知除世间贪忧观内外身循身观勤勇念知除世间贪忧如是观内受外受内外受循受观观内心外心内外心循心观观内法外法内外法循法观勤勇念知除世间贪忧复次此菩萨未生诸恶不善法为不生故欲生勤精进发心正断已生诸恶不善法为断故欲生勤精进发心正断未生诸善法为生故欲生勤精进发心正行已生诸善法为住不失故修令增广故欲生勤精进发心正行复次此菩萨修行欲定断行成就神足依止厌依止离依止灭回向於舍修行精进定心定观定断行成就神足依止厌依止离依止灭回向於舍复次此菩萨修行信根依止厌依止离依止灭回向於舍修行精进根念根定根慧根依止厌依止离依止灭回向於舍复次此菩萨修行信力依止厌依止离依止灭回向於舍修行精进力念力定力慧力依止厌依止离依止灭回向於舍复次此菩萨修行念觉分依止厌依止离依止灭回向於舍修行择法觉分精进觉分喜觉分猗觉分定觉分舍觉分依止厌依止离依止灭回向於舍复次此菩萨修行正见依止厌依止离依止灭回向於舍修行正思惟正语正业正命正精进正念正定依止厌依止离依止灭回向於舍菩萨修行如是功德为不舍一切众生故本愿所持故大悲为首故大慈成就故思念一切智智故成就庄严佛土故成就如来力无所畏不共佛法相好音声悉具足故求於上上殊胜道故随顺所闻甚深佛解脱故思惟大智善巧方便故。
　　【论】第三佛子住此焰慧地已下一段三十七行半经明修三十七道品分释义中分为十段一佛子已下至生如来家有一行半经明以十种智得法生佛家分问如十住中初发心住亦名生如来家至初地中亦名生如来智慧家至此四地亦名生如来家有何差别答计其总相生如来智慧家即一体无二若论别相升进即有浅深如十住之中於妙峰之顶明创启凡情始开佛智慧但启迷解得一分烦恼清凉故佛果名月如十住位中十个月佛是如善财表法中妙峰山上见比丘且彰佛慧解脱未明智德神通如初地生如来家虽有智德神通但且得出三界之神智所教化众生亦以如己所知未得达世间智慧与出世间智慧自在无碍此第四地生在佛家明达世间中出世间智慧故与初地中虽入神性共同然出世间世间智慧浅深差别明前三位但修上二界禅得出三界一单之理此位观身受心法故经云得彼内法生如来家内法者明智慧返观达俗智无俗不真故二何等为十已下至是为十有四行半经明以十法成此地之智慧分从所谓深心不退故於三宝中净信毕竟不坏故者此三宝是通三界及三世一切法总三宝摄非如世情三宝故云深心也观三界法性自无性是名佛宝了三界法同异总别成坏是名法宝以自行门和众生心意方便引接令得应真及人天乐是名僧宝观世间成坏故者下文云因业故有生还因业故成约本法界无成坏故明不成坏中众生妄见成坏观生死涅盘故者明生死本涅盘总无体故观众生国土业故者明国土由业起故是本无今有故观前际后际者明三世本无无有尽相故不言多劫而有不尽但言三世本无无有可尽是为十总结前十法故三佛子菩萨住此第四地已下至世间贪忧有六行经明观身受心法四念处观门分四念处观者一身念处观者循者顺也明善顺观内身肠胃肝胆心肺脾肾五藏六腑都无我人主宰体相勤勇者明勤观不倦念知者不忘念也除世贪忧者勤观内身善知无主除世贪欲烦恼故观外身循身观循者巡身(亦云顺亦云善)意者周巡观察外身皮肉筋骨发毛爪齿眼耳鼻舌手足腰臗都无主宰我人体相皆从虚妄系着业生无有实法有业即有无业即无当观业体本无依止达身无体受者亡遗有大智圆明都无我人受者动寂住智内外无依勤勇心知如前除世贪忧者除身见边见见取戒取邪见上贪忧观内外身周巡徧观内外身见如前前劝别观此令总观其身内外无主犹如虚空无有一法而可得者此是身念处观已下观内外受周巡内外观能受所受内外中间性无依止已下观内心外心能知所知都无住处已下观内法外法无有我人此已上是四念处观四复次已下至发心正行有三行半经是修四正勤分五复次此菩萨已下至回向於舍有三行经明修四神足分修欲定断行者明勤观前四念处不乱是欲定为有觉有观故断行者勤观前四念法断身见边见邪见等行及色受想行识等行此位重治练欲界惑上二界惑以五地禅波罗蜜重更治之前二地以戒体治粗此四地以四念观治细成就神足者以欲界诸天等神足是下品十善业报此约一分法性智通殊胜即不可比於三界及二乘三乘有限之通且望后位即此位不如虽作观行皆以理智为体为成差别智更令微细故观众生法起满本愿成大慈悲故依止厌者对治不取世恶法故依止离者性自无着故依止灭者灭诸恶法令不生故回向於舍者至无依处故此明是非总舍至露地智故修行精进普救一切众生故定心定观定断行者一心专作无错失故已下如前六复次已下至回向於舍有两行半经明修信进念定慧五根分依止厌离灭回向於舍总以四法为对治之体故如文可知七复次已下至回向於舍有两行半经是修五力分还以依止厌离灭舍为体即於境不动名之为力八复次已下至回向於舍有三行半经明修七觉分还依止厌离灭舍为体明简正邪名择法觉分自利劝他恒无疲倦名精进觉分法乐现前见来求者欢喜无厌名喜觉分猗者依也悦也以无依住之理智恒现前故法悦熙怡世无忧恨之所伤故名猗觉分内外观终受心随智不随境转名之为定觉分身边见亡自他境灭身受心法都无所依名为舍觉分心境见亡起唯智起无杂乱故名为念觉分已下如前九复次已下至回向於舍有三行经明八正道分依止厌离灭舍为体以八邪为体以八邪为八正道十菩萨修行如是功德已下至善巧方便故有五行半经明作如上观行之意为十法故以不舍一切众生为首如文具明如十力处非处为首如前已明无畏者四无畏也一一切智无畏二漏尽无畏三说障道无畏四说尽苦道无畏如是四种人天外道无能难其过失者不共佛法者十八不共法也一佛身无失身行善故二口无失口业善故三念无失无杂念故四意无异冤亲平等故五心无不定不异法界无作智故六无不知以一切无不明了故七欲无减满众生心行所欲随顺利生故八精进无失自虽道满建法利生无休息故九念无减者善知一切众生根时非时故十者定无退本无动故十一者慧无减善简诸法无生灭故十二者解脱知见无减普光明智无不达故十三者身业随智慧行四威仪中无不成益一切众生十四者口业随智慧行无杂谈论故十五者意业随智慧行永无邪思想故十六者智慧知过去世无碍事十七者智慧知现在世无碍事十八者智慧知未来世无碍事此十八种唯佛独有不通下果相好者有九十七大人之相随好者如随好功德光明品说但举一个手中随好名圆满王出光明名为炽盛七百万阿僧祇光明而为眷属但举其一随好无尽又有十华藏世界海微尘数大人相一一身相众宝妙相以为庄严此明无尽相无尽随好等法界虚空量故音声悉具足者约总言之有六十种梵音若随差别经云广大微妙之音徧一切剎住无量劫求於上上殊胜道故即此佛果法门余法不过故随顺所闻甚深佛解脱者乘如来一切智乘故思惟大智善巧方便者巧能随逐一切众生根所宜令度苦故。
　　【经】佛子菩萨住此焰慧地所有身见为首我人众生寿命蕴界处所起执着出没思惟观察治故我所故财物故着处故於如是等一切皆离此菩萨若见业是如来所诃烦恼所染皆悉舍离若见业是顺菩萨道如来所赞皆悉修行。
　　【论】第四佛子已下一段五行半经明对治身见分释义中分为二段一佛子住此焰慧地已下至一切皆离有三行经明此地以四念处所观对治身见为首自余我人众生等徧观身受心法皆能离着处故二此菩萨已下至皆悉修行有两行经明此菩萨见业是如来所诃所赞分明一切众生所作业道恒流转生死此是如来所诃应可以观治之若也以观自治无业可当以智方便随生死同众生事业济度众生是顺菩萨道如来所赞皆悉能修故。
　　【经】佛子此菩萨随所起方便慧修习於道及助道分如是而得润泽心柔软心调顺心利益心安乐心无杂染心求上上胜法心求殊胜智慧心救一切世间心恭敬尊德无违教命心随所闻法皆善修行心此菩萨知恩知报恩心极和善同住安乐质直柔耎无稠林行无有我慢善受教诲得说者意此菩萨如是忍成就如是调柔成就如是寂灭成就如是忍调柔寂灭成就净治后地业作意修行时得不休息精进不杂染精进不退转精进广大精进无边精进炽然精进无等等精进无能坏精进成熟一切众生精进善分别道非道精进是菩萨心界清净深心不失悟解明利善根增长离世垢浊断诸疑惑明断具足喜乐充满佛亲护念无量志乐皆悉成就。
　　【论】第五佛子此菩萨已下一段十五行经明以前观智方便获大利益柔和分释义中义分为四段一佛子此菩萨随所起方便已下至皆善修行心有四行半经明此位如上修习於道及助道得十种利益心分二此菩萨已下至得说法者意可有两行经又得十种心得说法者意分无稠林行者明无迷滞障所覆荫故三此菩萨已下至道非道精进有五行半经明此位菩萨得十忍成就得十种精进分此十精进以成当地令坚固故亦成后地令相应故四是菩萨心界清净已下至皆悉成就有三行经明此位菩萨心界清净得佛护念分已上明以作四念观於法深细悟解明利明断具足故。
　　【经】佛子菩萨住此焰慧地以愿力故得见多佛所谓见多百佛见多千佛见多百千佛乃至见多百千亿那由他佛皆恭敬尊重承事供养衣服卧具饮食汤药一切资生悉以奉施亦以供养一切众僧以此善根皆悉回向阿耨多罗三藐三菩提於彼佛所恭敬听法闻已受持具足修行复於彼诸佛法中出家修道又更修治深心信解经无量百千亿那由他劫令诸善根转复明净佛子譬如金师炼治真金作庄严具余所有金皆不能及菩萨摩诃萨亦复如是住於此地所有善根下地善根所不能及如摩尼宝清净光轮能放光明非诸余宝之所能及风雨等缘悉不能坏菩萨摩诃萨亦复如是住於此地下地菩萨所不能及众魔烦恼悉不能坏此菩萨於四摄中同事偏多十波罗蜜中精进偏多余非不修但随力随分佛子是名略说菩萨摩诃萨第四焰慧地菩萨住此地多作须夜摩天王以善方便能除众生身见等惑令住正见布施爱语利行同事如是一切诸所作业皆不离念佛不离念法不离念僧乃至不离念具足一切种一切智智复作是念我当於一切众生中为首为胜为殊胜为妙为微妙为上为无上乃至为一切智智依止者是菩萨若发勤精进於一念顷得入亿数三昧得见亿数佛得知亿数佛神力能动亿数世界乃至能示现亿数身一一身亿数菩萨以为眷属若以菩萨殊胜愿力自在示现过於此数百劫千劫乃至百千亿那由他劫不能数知尔时金刚藏菩萨欲重宣其义而说颂言。
　　【论】第六佛子菩萨住此焰慧地已下有三十行经明此地见佛增广分於此段中义分为八一佛子菩萨住此焰慧地已下至一切众僧有四行半经明以愿力见多佛并供养分二以此善根已下至转复明净有四行经明见佛承事住多劫中深心信解更增明分三佛子譬如金师已下至悉不能坏有六行经明以金师炼真金作庄严具转明净喻分四此菩萨已下至第四焰慧地有两行半经明此位中所行之行分五菩萨住此地已下至具足一切种一切智智可有四行经明此位菩萨授职分如一切种者明加行成种一切智智者明入根本智及差别智皆可以求如是者之所依止六复作是念已下至一切智智依止者可有两行经明此位堪为一切众生师首分七是菩萨已下至以为眷属有三行经是依自报业入三昧见佛及威动广狭分八若以愿力已下有两行经明以愿力见佛甚多不能数知分。
　　【经】
　　菩萨已净第三地　　次观众生世法界　　空界识界及三界　　心解悉了能趣入　　始登焰地增势力　　生如来家永不退　　於佛法僧信不坏　　观法无常无有起　　观世成坏业有生　　生死涅盘剎等业　　观前后际亦观尽　　如是修行生佛家　　得是法已增慈愍　　转更勤修四念处　　身受心法内外观　　世间贪忧皆除遣　　菩萨修治四勤行　　恶法除灭善增长　　神足根力悉善修　　七觉八道亦如是　　为度众生修彼行　　本愿所护慈悲首　　求一切智及佛土　　亦念如来十种力　　四无所畏不共法　　殊特相好深美音　　亦求妙道解脱处　　及大方便修行彼　　身见为首六十二　　我及我所无量种　　蕴界处等诸取着　　此四地中一切离　　如来所诃烦恼行　　以无义利皆除断　　智者修行清净业　　为度众生无不作　　菩萨勤修不懈怠　　即得十心皆具足　　专求佛道无厌倦　　志期受职度众生　　恭敬尊德修行法　　知恩易诲无愠暴　　舍慢离谄心调柔　　转更精勤不退转　　菩萨住此焰慧地　　其心清净永不失　　悟解决定善增长　　疑网垢浊悉皆离　　此地菩萨人中胜　　供那由他无量佛　　听闻正法亦出家　　不可沮坏如真金　　菩萨住此具功德　　以智方便修行道　　不为众魔心退转　　譬如妙宝无能坏　　住此多作焰天王　　於法自在众所尊　　普化群生除恶见　　专求佛智修善业　　菩萨勤加精进力　　获三昧等皆亿数　　若以愿智力所为　　过於此数无能知　　如是菩萨第四地　　所行清净微妙道　　功德义智共相应　　我为佛子已宣说
　　【论】第七菩萨已净第三地已下有三十四行颂明重颂已前法分释义中分为两段一初两行颂叹菩萨已净第三地法方能趣入第四地分二始登焰地增势力已下至我为佛子已宣说有三十二行颂明重颂前法分如身见为首六十二见者明有身见即六十二见俱生以是义故修观身受心法以用治之得无身受心法即诸见总无唯智所见也名悟佛知见入佛知见生佛家故六十二见者於五阴上各有三世於三世上横计有四句一如去二不如去三亦如去亦不如去四非如去非不如去未来五阴上各计四句一者边二者无边三者亦边亦无边四者非边非无边现在五阴上各计四句一者常二者无常三者亦常亦无常四者非常非无常於五阴上有三世三世上各有四见一世有二十三世各有二十通为六十总断常二见为本共为六十二见又为色受想行识各有四见一世上有二十三世为六十断常二见共为六十二若以四念观门诸见总为佛事为身见无性总是佛知见故。
　　第五难胜地将释此地五门如前一释地名目此地何故名为难胜地为以禅波罗蜜发起善根慈悲喜舍通达世法下地不如故名难胜地二明此地修何行门者此地以禅波罗蜜为体余九为伴三明善财表法者云去此不远有夜神名寂静音海坐摩尼幢庄严莲华座善财得菩萨念念出生广大喜庄严解脱门云去此不远者不离菩提体而有禅波罗蜜行故号寂静音海者明禅体是寂静故音海是表定能发慧用故坐摩尼幢庄严莲华座者表摩尼名离垢宝明禅定离垢故幢者明法性定体不随境动明境界与心当体自定为无自性故庄严者以无作性禅用严万行故莲华者表行无染故明行性不异无作禅俱无性故得菩萨念念出生广大喜庄严解脱门者表无作性禅体同法界故云广大常居生死常行万行禅悦无忧名之为喜以定严慧名曰庄严不迷静乱名为解脱此名难胜地者为明以定体善知世法无定乱性胜於定乱故名难胜地为过三界惑复不证涅盘三界及涅盘总不能坏其无依住之智慧故名难胜地夜神者表无依住中智悲处生死之长夜破一切众生之迷故此夜神所将名目及所坐之座表法大意明不坏无依无作无性自体之禅用彰万行以寂起用故善财问言此解脱门为何事业行何境界起何方便作何观察夜神言我发起清净平等乐欲心我发起离一切世间尘垢清净坚固庄严不可坏乐欲心我发起攀缘不退转位永不退转心已下如是无量发起心具如经说意明住欲界心多者便令使修寂静定至色界无色界禅多者令入法性禅发起攀缘於后上上位中智慧方便广度众生等空无限大用故不令守静住禅乐故此寂静音海主夜神坐摩尼幢庄严莲华度百万阿僧祇主夜神前后围绕表法性无作定体徧周无尽行体亦徧周故言百万者大数之长也阿僧祇者不可数也此明寂用圆满以名座及所同住之众及住处近远及法门名目思之可解此地之意第四明於三界中此地得何界解脱者若以总相三界同一解脱若以别相此地以禅波罗蜜为体得上色无色界解脱为四地重治欲界细惑此地重治色无色界细惑既上界解脱下界自然同解脱以此一乘法门常以根本智以为进修以无作智为禅体以过上二界中息想禅故得任理智法界自在随缘无作禅此明升进渐妙智体不离本智此明前四地以三十七观重治前位欲界之习此地重以将定体用治上界之细惑第五随文释义者二义如前第一长科经意者於此第五地长科为十四段。
　　【经】
　　菩萨闻此胜地行　　於法解悟心欢喜　　空中雨华赞叹言　　善哉大士金刚藏　　自在天王与天众　　闻法踊跃住虚空　　普放种种妙光云　　供养如来喜充徧　　天诸婇女奏天乐　　亦以言辞歌赞佛　　悉以菩萨威神故　　於彼声中发是言　　佛愿久远今乃满　　佛道久远今乃得　　释迦文佛至天宫　　利天人者久乃见　　大海久远今始动　　佛光久远今乃放　　众生久远始安乐　　大悲音声久乃闻　　功德彼岸皆已到　　憍慢黑暗皆已灭　　最极清净如虚空　　不染世法犹莲华　　大牟尼尊现於世　　譬如须弥出巨海　　供养能尽一切苦　　供养必得诸佛智　　此应供处供无等　　是故欢心供养佛　　如是无量诸天女　　发此言辞称赞已　　一切恭敬喜充满　　瞻仰如来默然住　　是时大士解脱月　　复请无畏金刚藏　　第五地中诸行相　　唯愿佛子为宣说
　　【论】第一从菩萨闻此胜地行已下有十九行颂明大众闻说第四地法门称叹欢喜兴供及请说后地分第二随文释义者於此颂中复分为两段一从菩萨闻此胜地行已下至瞻仰如来默然住十七行颂明大众闻法欢喜兴供称赞分二是时已下两行颂明解脱月为诸大众请第五地法门分於颂中文义随文自具可知。
　　【经】尔时金刚藏菩萨告解脱月菩萨言佛子菩萨摩诃萨第四地所行道善圆满已欲入第五难胜地当以十种平等清净心趣入何等为十所谓於过去佛法平等清净心未来佛法平等清净心现在佛法平等清净心戒平等清净心心平等清净心除见疑悔平等清净心道非道智平等清净心修行智见平等清净心於一切菩提分法上上观察平等清净心教化一切众生平等清净心菩萨摩诃萨以此十种平等清净心得入菩萨第五地。
　　【论】第二尔时金刚藏菩萨已下至得入菩萨第五地有十行经明以十种平等心入第五地向分释义云如道非道智明此地治见道疑修行任运八地方终十地始自在大意三地治上二界禅粗惑此五地重治上二界禅细惑以此能除见道是非疑第六地明得出世间中世间智慧自在如十住中第六住海幢比丘是其样式同此第六地出世间世间智慧自在故以比丘表之此十地第六地位中即以守护一切城夜天神表以明出世间中世间智慧心城无有邪思恶贼所入一切邪念总成智慧城故此明第五地得难胜名者为出世间无作本寂用定已终故第六现前地世出世法皆悉了知智慧现前已终故以此十地以智成悲故以夜神表之是故此五地除见道疑六地除世间出世间智慧疑。
　　【经】佛子菩萨摩诃萨住此第五地已以善修菩提分法故善净深心故复转求上胜道故随顺真如故愿力所持故於一切众生慈愍不舍故积集福智助道故精勤修习不息故出生善巧方便故观察照明上上地故受如来护念故念智力所持故得不退转心。
　　【论】第三佛子已下至得不退转心有五行半经明以十二种法住第五地分如文可知。
　　【经】佛子此菩萨摩诃萨如实知此是苦圣谛此是苦集圣谛此是苦灭圣谛此是苦灭道圣谛善知俗谛善知第一义谛善知相谛善知差别谛善知成立谛善知事谛善知生谛善知尽无生谛善知入道智谛善知一切菩萨地次第成就谛乃至善知如来智成就谛此菩萨随众生心乐令欢喜故知俗谛通达一实相故知第一义谛觉法自相共相故知相谛了诸法分位差别故知差别谛善分别蕴界处故知成立谛觉身心苦恼故知事谛觉诸趣生相续故知生谛一切热恼毕竟灭故知尽无生智谛出生无二故知入道智谛正觉一切行相故善知一切菩萨地次第相续成就乃至如来智成就谛以信解智力知非以究竟智力知。
　　【论】第四佛子已下至究竟智力知有十四行半经明善知十谛法门分释义中复分为两段一佛子已下至善知如来智成就谛有六行经明此位菩萨善知十种谛法门分二此菩萨随众生心乐已下有八行半经明便述知谛之所由经自释讫如第一段中善知此苦圣谛者不同三乘厌苦忻净方求圣谛故但达此世间诸苦体无故即苦无灭性道无生性当知苦体即不生不灭即与圣道无二性故故云善知苦圣谛已下四圣谛总如之已下诸谛义如经自具。
　　【经】佛子此菩萨摩诃萨得如是诸谛智已如实知一切有为法虚妄诈伪诳惑愚夫菩萨尔时於诸众生转增大悲生大慈光明。
　　【论】第五佛子已下至生大慈光明有两行半经明知诸谛智於诸众生生大慈悲分释义云明善知诸谛智已如实知有为虚妄诳惑愚夫转增大慈光明如文自具谛者实也真也如实知见不虚名之为谛。
　　【经】佛子此菩萨摩诃萨得如是智力不舍一切众生常求佛智如实观一切有为行前际后际知从前际无明有爱故生生死流转於诸蕴宅不能动出增长苦聚无我无寿者无养育者无更数取后趣身者离我我所如前际后际亦如是皆无所有虚妄贪着断尽出离若有若无皆如实知。
　　【论】第六佛子已下至皆如实知有六行半经明以智观众生迷真随妄分释义明此位菩萨观诸谛无有谛相根栽本末无我无人之智然不舍一切众生善知一切众生皆从十二缘有生居五蕴宅中复知缘体离我我所分。
　　【经】佛子此菩萨摩诃萨复作是念此诸凡夫愚痴无智甚为可愍有无数身已灭今灭当灭如是尽灭不能於身而生厌想转更增长机关苦事随生死流不能还返於诸蕴宅不求出离不知忧畏四大毒蛇不能拔出诸慢见箭不能息灭贪恚痴火不能破坏无明黑暗不能乾竭爱欲大海不求十力大圣导师入魔意稠林於生死海中为觉观波涛之所漂溺。
　　【论】第七佛子已下至波涛之所漂溺有八行经明菩萨念众生愚痴随苦漂流分此一段如经自具但以说法者以大慈悲心如文称叹善知苦缚善知缚体性自无为。
　　【经】佛子此菩萨摩诃萨复作是念此诸众生受如是苦孤穷困迫无救无依无洲无舍无导无目无明覆翳黑暗缠裹我今为彼一切众生修行福智助道之法独一发心不求伴侣以是功德令诸众生毕竟清净乃至获得如来十力无碍智慧。
　　【论】第八佛子已下至无碍智慧有五行半经明念一切众生穷苦独励发心不求伴侣以己功德普令一切众生得至如来十力智分如文自具。
  </div>
  <div class="pagination">
   <a href="华严经合论_page70.html">
    上一页
   </a>
   <span>
    ...
   </span>
   <a href="华严经合论_page66.html">
    66
   </a>
   <a href="华严经合论_page67.html">
    67
   </a>
   <a href="华严经合论_page68.html">
    68
   </a>
   <a href="华严经合论_page69.html">
    69
   </a>
   <a href="华严经合论_page70.html">
    70
   </a>
   <span class="current-page">
    71
   </span>
   <a href="华严经合论_page72.html">
    72
   </a>
   <a href="华严经合论_page73.html">
    73
   </a>
   <a href="华严经合论_page74.html">
    74
   </a>
   <a href="华严经合论_page75.html">
    75
   </a>
   <a href="华严经合论_page76.html">
    76
   </a>
   <span>
    ...
   </span>
   <a href="华严经合论_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
