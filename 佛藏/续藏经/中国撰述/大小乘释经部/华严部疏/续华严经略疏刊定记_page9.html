<!DOCTYPE html>
<html>
 <head>
  <meta charset="utf-8"/>
  <title>
   续华严经略疏刊定记 - 第 9 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续华严经略疏刊定记 - 第 9 页/共 28 页
  </h1>
  <div class="content">
   初释名者。创此得位不退名住。又诸佛法界慧能安住故。本业下卷云。住空性位故名为位。乃至云心生一切功德故。不名地。但名住。住义多种依则说十。总言十住。带数释也。依梵本中。具名演说菩萨十住品。菩萨是能得十住法之人。十住是所得位法。此皆所诠也。演说是开显为能诠也。谓於此品。开显菩萨得十住位法故。若依此释。则通有四种。一依主释。谓菩萨之十住故。二带数释。约十显名故。三有财释。十住是菩萨所有故。四持业释。人法相即故。
　　二来意者。前二品是当会中序。自下三品是其正宗。故次来也。
　　三宗趣者。以十住解行德为宗。成后十行为趣。
　　四释文者。就此正宗三品经文。即为三节。初解。次行。后德。就初品中。分二。先长行。后偈颂。前中七分。一三昧分。二以三昧力下加持分。三法慧菩萨下起分。四告诸下本分。五佛子云何下说分。六尔时佛神力下瑞应分。七又以佛神力下证成分。
　　就初分中。文四。一入定人。谓法慧菩萨。何故此菩萨入者。是众尊故。显此十住是慧解故。二承佛力者。为显随顺师资义故。示此菩萨无我慢故。三入定意者。有五种。一显所说法非思量境界故。二以此定是法体故三显非证不说故。四观机审法故。五为受佛加故。四定名者。谓标人别法。及简非果定故。云菩萨能发巧慧故。称方便巧慧。多门故曰无量。三昧具言谓三摩地。此云等持。具如前释。
　　第二加分中三。一总辨能加。二为增长下显加所为。三善男子如当下正明加相。初中六。一显能加诸佛方所望行为劣故。云千也。后佛数同此。释各字二义。一十方各。二就一一方中。诸剎相去。各有二千。下彰能加佛数。十地论云。何故多佛加显於法及法师。增长恭敬心故。又显一切佛同说故。此通因果二人说也。三皆同下显佛名同说法菩萨者。有四意故。一明得法不异故。二此菩萨闻佛同己名已。重增踊悦故。三显住中说因果同故。四显诸佛於住门显现即名法慧。以法力故。法尔故。四普现其前者。显彼十方佛不来而至故。五善男子汝能下。彰得深定。言汝能者。显余不能故。所以者何。入此定者。希有难得。自非十方佛力毗卢宿愿及现威神并自善根。余无能入故。问佛何举定名。於众中叹耶。
　　答为欲令众各知渴仰故。六善男子十方下明得定因。文中二。初别显。后入此下总结。前中二。先明正显得定因。后亦是下转显加因。谓入定则加持为因。加持则愿等为因。所因虽异。然加定同时。后当具释。前中诸佛自述由己等力加者。佛若不说。众则不知。法慧在定。不应说故。为令大众生敬仰故。多佛加同名加如前显。后转显加因中三。一毗卢宿愿。二毗卢现力。三自善根力。十地论云。彼佛先作是愿。今复自加。何以先有此愿者。佛曾过去见有斯事。即发愿故。后总结中二。先结入定因。后结说法因。问加之与定。何先后耶。若先定故后加。则不应云汝能入此三昧。此是十方诸佛菩萨共加於汝。又是毗卢。乃至云及汝善根力故。入此三昧。若先加后定。则不应在三昧分后方说加分。又十地论。加分释云。何故加为说此法故。不言为入三昧故加。又彼释意加中云。何故唯加金刚藏。不加余者。以是菩萨得此三昧。余不得故。既俱文证如何会通。
　　答据此等文。似各前后。理实二事同时成就。所以者何。若未定而加。则发心不能胜致诸佛加持之力。若未加而定。则自力不堪入此深定。是故正加时入定。正入定时受加也。
　　二加所为中十一句。前十别辨。后一总结。前中一为令未得十住菩萨闻说住已。增长无师自然智故。二为令证得无碍法界故。三为令了知所化种性故。四为令往所化处无障碍故。五为令自行无障故。六令得胜善增化法故。七为令得佛证真智故。八为令悟佛了俗智故。九为令知所化根故。十为令得陀罗尼辨才故。后一总结为欲发起未入十住菩萨令进入故。
　　三加相中三。初语业加。次是时诸佛即与下明意业加。后是时诸佛各申下明身业加。初中何故先语业加者。因前语便故。何以语加者。令增辨才故。辨有二种。一他力辨。二自力辨。经云承佛威神故。而演说法故。又此劝承力说即为加相也。
　　二意加者。令益智故。文中三。先加。次何以故征。后此三昧下释。初中与十种智。一无碍者。谓四无碍解智。说法所依故。二无着者。是无着辨才智。谓於所说无所着故。三无断者。是任放辨才智。不待说次。言词不断。处处随意。不忘名义故。四无痴者。明了文义无痴暗故。五无异者。所说同佛无差别故。六无失者。不求名利说故。七无量者。於一切法一切器。随所应说。无限量故。八无胜者。非菩萨智所能通。设余佛智亦不可胜故。九无懈者。说法无疲倦故。十无夺者。无有能相映夺令暗昧故。依此辨说无有制伏令退屈故。次征者。谓诸如来有力有慈。於诸菩萨。能与能普。令何独与法慧十智。故后释云。此三昧力法如是者。谓由法慧得此三昧。三昧之力。法应招致诸佛力加。故十地论云。以是菩萨得此三昧法。余者不得故。
　　三身加者。令增威力故。令起三昧故。文中四一诸佛者。显多佛加故。多义如前。二各申者。显多佛同各观触顶不相障碍。是相即自在故。又各不离本处。手复不长。此是延促无碍。亦去者。住无碍故。三右手者。显佛随顺法慧所说。亦彰法慧所说称顺法界及所作故。四摩顶者。显法慧所说。上禀尊力故。
　　第三起分者。略由四义故从定起。谓一三昧事讫故。二已得胜力故。三说法时至故。四定无言说故。如十地住起分中释。
　　第四本分中二。先明住体。后彼菩萨住下辨住相。前中二。先对前后诸位料简。后正释文。前中。何故十信不明此者。未成位故。此是位体故。何以故此名住处者。谓此菩萨大菩提心。以三种心。为其体。一直心。二深心。三大悲心。虽三贤十地。同此三心。以为体。然欲简别贤上中下故。各寄一心。说为体性。而此三心。凡有其一。必具余二。阙则非也。今此住位由是慧解。直心相显。慧为众行所依故。名住处之。旧经译云种姓者。四种姓中习种姓也。五种性内菩萨性也。种性之位。亦住处故。中贤位体名为行者。由是菩提心体中深心乐修一切诸善行故。旧经译为行业。是也。上贤位体名大愿者。由是菩提心体中大悲心救护一切苦众生故。谓彼菩萨位相渐高。大悲转厚。将前称理所修行海。一一回向一切众生。令离苦得乐故。十地位体名愿善决定者。地位最胜体具三心。菩提心中大悲为首。故举其首。摄余二心。但云愿也。故十地论释云。颠善决定者。如初地中说发菩提心。即此本分中愿是。是故菩提心为诸位通体。亦为总句。余句依之而建立故。十住十行无大善者。表位劣故。大善即是遍众生界摄化利益之大用故。
　　后释文中四。一菩萨位处。二广大与法界等。三与虚空等。四住三世诸佛家。初是总句。谓此菩萨住处广大。与法界等。乃至住三世佛家。言菩萨者是能住者故。住处者是所住处。谓菩萨假者所生。不简净土秽土。六趣四生贵贱贫富。但有增长菩提心处。愿生其中故。菩提心是菩萨住处。余如前说。
　　二广大与法界等者。谓此位菩萨大菩提心。是一切佛根本。故广大也。法界故大也。此广及大。皆等大法界。故云与等。此句准论。是胜善也。谓大法界故。是胜善也。大法界真如观。胜诸凡夫及二乘。智净故是胜善也。大善巧说大乘法故。胜善也。
　　三与虚空等者。谓大菩提果。依菩提心体中正念真如法生故。如色法依虚空立故。此文准论。是因善也。因有二种。一无常爱果因。谓大菩提。於有为界。不可爱相故。二常果因。於无为界。显离障性故。此亦则为生了二因。义如常说。
　　四佛子菩萨住三世诸佛家者。此位菩萨。於菩提心三种体中。是初直心。以此亦名十解位故。虽此三心。非即非离。能依非即。常正念真如法。直解菩提心。此心即菩萨生处。故名佛家。三世佛无别。故云三世。准论。此名不怯弱善。谓由此必诸佛护念。此位不虑。解心不明。於位有退。是故总名不怯弱善。上来四种。若於地上。无分别智。证理必然。名为决定。若於地前。随行胜劣。各得自位。必无有差失。名为决定。
　　后明住相中四。一牒前许说。此总句也。
　　二诸佛子下标数引证。谓三世佛果。无不皆由十住为因。是故同说。
　　三依数列名者。一发心。谓经十千劫。修信行满入位不退。创发大心。名发心住。此发心即住。是持业释。本业云。一劫二劫一恒二恒佛所。行十信。信三宝常住。修八万四千度行。不作邪见。乃至云常随佛。多闻多求。方便始入空界故。二治地者。修治前心。令离过失。於八万四千法门。清净明白。心有生成住持之义。故名为地。从喻立称。修治之地。依主释也。三修行者。修无性观。长养诸行。此修即行。持业为名。四生贵者。生在佛家。种性清净。是最尊贵。依主名也。五具足方便者。多习无量善根故。谓带真随俗。修习万行。是巧方便。亦是具足义。此具足即方便。持业为名。若准下颂中。具足度生善巧方便。即是具足之方便。依主释也。六正心者。成就第六般若故。谓闻违顺音。住平等忍。不随相故。正之心故依主释也。七不退者。入於无生毕竟空性。心常行空无相愿故。谓止观双运不为缘坏故。此即从他受称。八童真者。心不生倒。不起邪魔破菩提心故。谓修真如观。成离染行故。此童即真。持业释也。九法王子者。从法王教生解。常绍佛家故。谓应机巧说。绍继佛故。此法王之子。依主也。十灌顶者。从前九住空观。得无生心。最极故。谓位满行成。诸佛法水注其心顶。从喻名故。如轮王子。将绍王位。令四剎利种各持金锺。盛四海水。灌其身顶故。此即从喻得名。非六释摄。或可从喻。同依主释也。
　　四是名下总结显胜可知。
　　第五说分中。释十住。即为十段。
　　初住中二。先征起名字可知。后此菩萨见下依名广释。释中二。先明自分。是护烦恼行。后佛子此菩萨下。明胜进。是护小乘行。前中二。初明发心缘。后此菩萨缘下缘难得法。前中十一句。初十句别释。后一句总结。别中。一见佛貌严。二见佛相具。三见佛为乐众见。四知佛难遇。五见佛威力。六见佛神变。七闻佛与授记。八闻佛与教诫。九见苦众生。十闻佛为说菩萨藏。法界一段总结者。谓既缘悲智之境而发心。是故不求世间及二乘果。以彼不永能拔济故。后缘难得法中三。初标。次列。后结。标谓十种智力佛果方获。故云难得。列名中略释如前法品。广在别章。后结可知。
　　后胜进中五。一标。谓此菩萨者。即此位菩萨也。进求胜位故。须劝励故云励也。下并准此。二征可知。三依标别列。一劝勤供佛。二劝乐住生死心无厌。三劝为主化导。四劝为物说第一妙法。五赞劝学佛无能制力。六劝修种如来相善根。七劝生佛前。八为说等持劝修。九劝令摧生死轮。十劝令与苦众生作归处。问此中第二句劝乐住生死。第九句劝生佛前。赞离生死。如何会通。
　　答此意为令自他成不住行故。谓前一句是即智之悲。虽乐出离生佛会中。而未曾舍三有救护。后二句是即悲之智。虽乐住生死。而常近佛。摧生死轮。互举似违。通论是一。四重征意云。以何益故。须此劝邪。五重释意云。为令得二种益故。文中二。先明别益。欲令所发大菩提心得增广故。后有所闻下明诸住通益。此有两释。一云闻重生解。要由善知识。为增上缘故。云有所闻法。然其生解。从自种起故。云即自开解。不由他悟一云多闻重习。虽依善知识。然此闻熏不离自心。第一义谛心中无别他故。是以解籍师资。则云有所闻法也。师及所说不离自心故。曰即自开解不由他悟也。下文云。虽知前诸法悟不由师。求善知识常无厌足者。语虽翻覆。会意同耶。上两释中。后解为胜。下诸住中并准此释。
　　第二治地住中。征释同前。分判释内自分胜远亦同前判。就自分中。於众生。起十心。有二义。一於一一众生。各起此十心。二为辨此十心差别故。对十种众生释异。初一总。谓欲闻令得出世故。二於苦众生起救拔心。三於贫财起给施心。四在不定聚者令住正定聚。五刚强者怜愍。六柔耎者摄受教发心。七已发心者守护不令退。八劣己者将为齐己。九齐己推为师。十过己者敬同佛。此十心略同第二地。依大悲利益众生。或增上五义。同第四集义非集果义。读诵者知后胜进中。文五同前。标征可知。释中十法。一劝众生读诵至教。广闻义理。二闲处思前所闻。三思有疑就师。四问师及与余人。言闻以柔语小语。不现语难相语。令前人心悦语。五问师及说法翻八非时。六不以胜负说法故离怯也。七观境了唯心。又义亦是前有疑问师蒙决之义。八既了唯心。顺观修行。九既顺观行。离异熟愚真实义愚。十既离二愚。习所成性。不可改动。又於义明了。自无犹豫名不动。又心自明了不为他悟。亦名不动。四重征意云。何不但修前自分行。更须此劝他故。五重释中文二。初别后通。别益者。谓但自分修治。非令悲增。既自分心辨后劝勉他。方得悲增长也。后通益者。如前可知。
　　第三修行住者。梵本中。名瑜伽住。瑜伽此云观行。观之名皆顺所诠。如文可见。文中征释自分胜进。皆同前判。自分中四。一总标。谓於蕴处界等诸有为法。修十观行。二征数可知。三列名中。一无常者。是总句修行。此观渐顿不同。渐有二种。一约时分位。二约性差别。前中三。一观蕴等迁流性一期分位无常相。二观剎那生灭无常相。三观自体不成实无常相。二约性中亦三。一观所执性。是无物无常。谓无物可常故。二观依他性。是生灭无常。谓行随故。三观圆成实性。是离不离无常。谓障无障别故。如辨中边说。顿者观蕴等生灭相即不生灭。所以者何。法若有实生灭。则无常故。说身无常不厌身故。二苦者观蕴等逼迫性。洞达空无所起故。所以者何。蕴等相尽。即性透彻无余。由是违触本来不起。以不起方有苦也。约三性观。亦如中边论说。三空者。观蕴等究竟无所有故。又所执无相故空。依他无生故空。圆成无性故空。四无我者。观五蕴界等中无主宰故。不自在故。又蕴等中我与无我。无差别故。所以者何。我以无我为自性故。五无作者。观蕴等中假者既无。何有所作业。六无味者。业因尚无。况有所贪五欲实味。七不如名者。依名召体。推体非有。无体何以当名故。又如者称顺也。观蕴等名体皆因生缘成待对假立。各无自实可相称顺。体若不如名。名岂有邪。名即是法。名亦有名。展转相望。皆无实体。广释名义。不相称顺。如无性论第六四寻思观处说。八无处所者。观蕴等相。本无生起。离住方所。若在方所。则是有生故。九离分别者。观蕴等无生。则离分别。分别即是差别异名。梵语通故。又心蕴相尽。谁有分别故。十无坚实者。观蕴等虚假如幻幻相本尽故。
　　后胜进中。五初标。二征可知。三列名中十句。准颂各有二义。一观其事相因缘差别委细历然。二观彼事相平等一性。四征可知。五释中二。初别益者。欲使观理事镕融无障碍慧得明了故。二通益准前。
　　第四生贵住中二。初征可知。后此菩萨从圣下释。释中初自分内四。一释名及标数。生贵之名。准颂及此文。总有三种。一约教。谓此菩萨从多闻熏习等流无漏教法。而生其身。此即教法实为尊贵故。斯文是也。二约理。谓此菩萨悟平等理。得其自体。此即理法实是尊贵。故下颂云。了达诸有无所有。超过彼法。生法界。三约佛。谓此菩萨生佛种中。此即圣种尊贵故。下颂云。佛子於法如是观。从佛观生名佛子。准此三说。会之则一。所谓因佛闻教。因教会理。展转相由。不相离也。二依数总征可知。三依征别列。於中。一於法界生胜解不退。二信佛心坚。三观法寂灭。四至十皆了虚妄。所以者何。众生依正皆妄因果故。菩萨离言念以言中。谓涅盘为寂静无住等。亦为妄也。四结数可知。
　　二胜进中五。初标。二征可知。三所谓下别列十句分二。初九约以性从相故。说三世佛法。佛所得法。名为佛法。谓菩提也。后一约即相之性故。说三世佛平等也。前中三。一解佛菩提。二依解起行。三依行得果。后一约即相之性者。谓三世及佛差别历然。而即平等一性也。四征意云。何以劝学此。故五释中二。初别益。意云此菩萨生三世佛种中故。即应知三世佛及法相性镕融之义。不尔不名生佛贵种。由此知故则真俗平等之智增进也。二通益准前。
　　第五具足方便住中二。初征可知。二此菩萨所修下释。释中自分内十句。初总。余别。总中云此菩萨至皆为九字。贯通诸句。言救护者。免济在苦厄者故。二饶益者。令修善故。三安乐者。令得善果故。四衰愍者。令不着乐故。五度说者。令修出离行故。六离灾者。令离三灾八难故。七出生死苦者。令出分段变易二种生死苦故。八发生信者。授八正法令除疑故。九调伏者。授与三学故。十证涅盘者。令得究竟三德果故。
　　后胜进中五。初标。二征可知。三所谓下别列中十句分二。初六知诸众生数量众多差别。后四知彼众多差别即无差别平等一相。前中一无泥畔。二无分限。三非算计知。四非节度得。五色数广。六非秤量尽。后四中转释之。以第四。释第一。第一释第二。第二释第三。递相显意。谓一无自性者。蕴处界等俱缘成故。皆无自体。二由法尚无性故。假者何有三。假者既空谁复造业。四能起之业尚无。宁有所起之果。四征意同前。五释中二。初别益内。意云欲令此菩萨知众生数量众多差别。即非数量众多差别。即非数量众多差别。而亦不坏幻相。历然可见。令此解心转增胜故。二通益同前。
　　第六正心住中。初征。后释。释中自分内四。一总标。二征数可知。三列名中十句分三。初四约所教三宝及行修音声忍。次三约所度众生修音声忍。后三约所知法界修音声忍。此十皆云於佛法中心定不动者。闻赞不加珍重。毁不起轻慢心。如故不改动也。上句显非世间刚猛心顽愚心同。上句云。於佛法中者。非无记不善愚迷等心故。下句云。心定不动者也。知诸法自体故。无性理故。如幻如梦故。无分别故。於赞毁不见二相。由此忍解正解正见不动。如觉者知梦。幻师知幻。彼等岂复取幻相梦境为实邪。就初四句中。三宝及行是菩萨所欣仰境。闻赞应喜。闻毁应恼。由知赞毁同一无性故。无分别心不动也。次三中菩萨度生悉欲令尽。闻少无垢。易度应喜。闻多有垢。难度应忧。然则不尔。由前义故。准思可见。后三中法性离於数於数量成坏有无。今既闻之。理难忍受。由前道理正念思惟故。於彼言。无所动乱也。
　　后胜进中五。一标。二征可知。三别列中十句准颂。此菩萨常乐听闻此十法非修观也。初无相者。谓乐闻蕴处界中界如等相无差别故。二无体者。蕴等缘生故。三不可修者。造业无故。四无所有者。所造业无故。五无真实者。所趣果虚故。六空者。真空故。七无性者。实性故。八如幻者。似有故。九如梦者。似实故。十无分别者。平等故。又以后五句。释前五句。谓空故无相。无自性故无体。业如幻故不可修。果似实故如梦。能听闻心无真实故无分别。此十句前后相释。十地论中有此体惑。四征意云何须乐听此十句邪。五释中。初别益者。便此菩萨无生慧增明故。后通益准前可知。第七不退住中标释。释内自分胜进。自分中四。一标数。二征可知。三别列中。闻十种言音不退转者。菩萨得音声忍。有浅有深。前位但闻赞毁三宝非总拨无。而心不动。为浅忍也。今此乃闻三宝有无言伤甚。不退为难。既得不退。为深忍也。十中初三约三宝。次二约菩萨行。次三约三世佛。后二约佛。智境不退。所因准前位释。或随所应。如理解释。心不退转。闻恶不退。闻善不转。转移转也。谓一闻佛有者。应机现故。无者非世有故。二闻法有者。理法可证。教法随机。行法克果。果法雠因故。无者理教行果离妄有故。三有菩萨等者。大乘种性决定有故。无者佛种从缘自性无故四闻菩萨行有者。如前说无离三轮故。五闻菩萨修行出离如前说不出离。若有出离。则无出离故。六七八中三世佛有无者。过未佛以今望彼无也。各据缘会时说有也。现在有无如初句说。九佛智有尽无尽者。此有二种。一约智用缘境。二约智体离相。前中二种。一分相。二融摄。分相亦二种。一缘世俗。二缘胜义。世俗境可破坏故。有限量故。了彼智名有尽也。胜义境无灭坏故。离分限故。了彼智名无尽也。二融摄者谓世俗境有尽。胜义境无尽。然此二境。二而不二。不二而二故。能了彼智名尽无尽。谓知世俗即胜义故。尽即无尽也。知胜义即世俗故。无尽即尽也。二境无碍故。了彼之智亦无碍也。二约智体离相者。谓智体即真。有无俱离。有相尽故名智有尽。无相尽故名智无尽。十闻三世一相者。三世平等故。非一相者。不坏世俗故。四结可知。
　　后胜进中五。谓初标。二征可知。三别列中十句五对。一一多相即者。约色心时方身处等。或约位相。或约业用说也。二文随於义等者。约教义相即。此准纯净无漏。亦通位用。此上两对四句。依事事无碍。后三非有即有者。无为即有为也。有即非有者有为即无为也。四无相即相者。真如德相即有为相状故。相即无相者。有为相状即真如德相故。五无性即性者。有为法无自性即真如自体故。性即无性者。真如自性即有为法无自性故。此上三对。依理事无碍说。四征准前。五释中别益意云。欲令於理事法中离限碍故。二通益可知。
　　第八童真住中。标释自分胜进。文同前科。就自分中。征名标数。征数列名。结数并标。征列结如前。标云十业者。即身语意之所为也。征数可知。列中三。一初三无失三业为化体。无失有二种。一者无过失。谓若三业所作与惑相应。皆为过失。今此无碍故云无过失。二者无错失。谓身无非威仪。语无猝暴音。意无忘失念。此三具获唯果分得通因。或依法性镕融。斯亦具足。二次一随意受生者。若顿悟菩萨随愿生故。名随意生。若渐悟菩萨。地前客受变易身故。随所欲生发意须至彼故。名随意受生。三次五化境。於中。初四知所化欲解性业。后一知所化依果。四后一既知所化根欲。随应现通。结文可知。
　　后胜进中。标征可知。列中十句分二。初六於剎自在。谓初及四意业。余身业。后四於三业自在。谓一意。二身。三语四通。三业四征五释并可知。
　　第九法王子住中。征释自分胜进判亦同前。自分中标征亦可知。三中十句。一知受生者。此通三。一知引净业感总别报。二知九种命终心受生差别。三知彼种种受生而无来处。二知烦恼现起者。谓现行诸惑。三知习气相续者。习气谓诸烦恼种。熏而习之。同彼气分故。相续者。无间断故。非如现行故。四知所行方便者。此通二义。一修自利善巧。二修利他善巧。五知无量法者。谓广知教法。六解诸威仪者。谓法师威仪庠序生善。乃至语言审谛。七知所化所依剎差别。八知所化所依时差别。九知所化宜闻四种世俗安立道理。十知所化宜闻不可言说法性时非安立谛。又知九十两句不即不离镕融无碍。四结可知。
　　后胜进中。初标。二征可知。三列中十句。皆言法王者。此既法王子住故。应於此学佛施为。初六皆云处者。处犹位也。初善巧者。谓学佛随机安立种种乘教。一乘三乘五乘。乃至无量乘八万四千教门。乃至佛剎微尘数威仪路。摄化众生。此皆善巧安立也。二轨度者。随於佛果位中所应施作令佛位中所行法度也。三宫殿者。大悲故。四趣入者。三慧趣入三空门故。五观察者。审机故。六灌顶者。学佛以佛所证甘露法性水灌位满菩萨心顶故。七力持者。学佛以神力持菩萨故。八无畏者。学佛四无畏十无畏法故。九宴寝者。学佛所入定故。十赞叹者有二种。一学佛赞诸菩萨令增勇锐。二学佛赞诸曩所修行今菩萨学故。四征可知。五释中二。初别益内二种。一为令所增。二为无障碍。二通益准前。
　　第十灌顶位中。征起别释自分胜进。判皆同前。自分中四。初标二征。亦可知。三列名二十句。前十句明业用自在。后十句显下位不测。前业用中。初五约所化依果。以显以自在。於中。一动剎。二照剎。三住持。谓以神力持欲坏剎令住。四游剎。五严剎作神变等。此五多依神境智通。以皆缘外色。或内身故。作转变等。其第四或名如意通。以其往还自在故。或名身通。以内身转变往还故。随相立。此三名实是一通尔。第五严净有二种。一宿因严。谓菩萨万行皆为严士因故。如经序第一中说。二现力严。谓佛菩萨以神通力。变现严事故。如此所说。后五约能所益。以显自在中。初三能益。一开示法门。二观机欲乐。三知根生就。后二所益。一令信解趣入。二令心调起行。后十下位不测中三。初列。次结。后释。初中。一身量。二身所作。三於情非情所作无拥。四於情非情转变自在。五六七知三世境。八严土行。九缘众生心为境。十缘佛智为境。次结难可知。后释谁不知。后胜进中五。初标二征可知。三列中。一学佛三达智。二明了佛法。三知理事无碍法界。四知法界无边。五遍知一切世界。六光照一切剎。七神力持一切剎令住不坏。八知众生根欲性。九知一切有为法性相。十知佛一切种智。四征可知。五释中二。初别益中。欲令一切种智因渐增长故。后通益可知。
　　第六瑞应分中二。初此界。后如此下结通十方。就此界中二。先动地。后雨供。前中三。一动因。二动处。此望行向最劣故。表动一万佛剎尘数剎也。三动相后雨供中十种可知。后结通中二。初标。后十方下结。前中略标三事。一处。二所说法。三神变。后结可知。
　　第七证成分中亦二。先此界。后如於此下类遍十方身。前中四。一显彼来因。二作如是下赞此所说。三我等下述己作证。於中六。一主伴同名。二土。三佛伴名自同。四义。五众。六教。亦主伴名同。四佛子下显其来意。后类通可知。此上瑞应证成二分。应在偈颂后安。所以者何。有四因故。一未说偈颂。经犹未了。不应豫瑞豫证故。二瑞证本为证经。既瑞证长行。而不瑞证偈颂。则应偈颂非经故。三证不应云我等佛所亦说十住。文句义理。悉亦如是。无增减故。四若许二分全在颂前。即事应颂中颂此二分。假使梵本如此前后。即合译者回。文文既不回。致令文有舛误。此译人之谬。非结集之过。下诸会中有此者。准释应知。问何故作证菩萨与此说法菩萨及众会能所诠等。彼此名同。彼佛及剎与此别邪。
　　答若此彼令同。则无主伴。彼此令别。则非主伴故。於佛及剎别者。简主伴有殊。所余同者。明主伴同类。
　　第二大段偈颂分中。总有一百颂。分二。初九十一偈。正颂前十住法。后如是十住下九颂。结叹劝修。前中颂十住。即为十段。初住中。有四十六颂。分五。初三颂。颂前发心缘。二从三世下十颂。颂所求十力。各一颂一力。三随诸下二颂。颂求所知二谛法。四欲悉下二十颂。颂所求佛果广大三业。於中分四。一初十颂。颂身业自在。二欲以下三颂。颂语业自在。三欲使下六颂。颂意业自在。四欲以下一颂。总结三业广大自在。五菩萨如是下十一颂。颂前胜进所学十法。初十各颂一法。后一总结。并准前知。
　　第二住中有五颂。初二颂前自分十心。次二颂胜进十法。后一结说。
　　第三住中五颂。初二颂自分行。后三颂胜进行。
　　第四住中六颂。初三颂自分。后三颂胜进。
　　第五住中五颂。初三颂自分。次一颂胜进。后一结叹。
　　第六住中四颂。初三颂自分。后一颂胜进。
　　第七住中四颂。初二颂自分。后二颂胜进。
　　第八住中五颂。初三颂自分。后二颂胜进。
　　第九住中五颂。初二颂自分。后三颂胜进。
　　第十住中六颂。初三颂自分。次一辨位。后二颂胜进。
　　第二大段。结叹劝修中九颂。分三。初一总叹十住。次七别叹发心住。於中。第六第七两颂。勘梵本。少异。六中。梵云。如上所有诸世界。悉皆分拆为微尘。若有众生知此数。方能了斯佛子行。七中。梵云。过现未来十方佛所有独觉及声闻。於此初心功德量。欲说令尽不可得。后一颂以初心类后转益难量故。梵本云。如上所说菩提心功德充满众生界。何况所余诸妙行。岂有於此能称说。上来颂中二。初颂前十住。后结叹劝修。两段不同。总明偈颂竟。上来文有七分。谓三昧分。加持分。起分。本分。说分。瑞证分。重颂分。总明十住品竟。

　　梵行品第十六

　　将释此品。四门同前。
　　初释名者。梵是梵音。具云勃滥摩。此翻为净行。净行有二种。谓相及离相。声闻唯依相修。名为梵行。菩萨唯修离相。名为梵行。是以声闻梵行。乃是菩萨污行。由执见故。但是假名。非真梵行。是故文中於戒等推征。显共无性。方为梵行。此即随顺观世谛入第一义谛。所推二谛非即离境。是净也。能推二谛非即离心。是行也。而此心境亦非即离。非即故梵之行。依主释也。非离故梵即行。持业释也。故文云。菩萨修梵行时。应以十法而为所缘作意观察。
　　二来意中三。一前品明诸住别行。今显诸住通行。故来也。二前明正位。今辨成位之行。故来也。三前品诸住之末。皆云有所闻法。即自开解。不由他教。虽标其言。未显其义。今此显故来也。
　　三宗趣者。以会相归性为宗。速达无上菩提为趣。
　　四释文中二。先问。后法慧菩萨言下答。前中二。先经家标能所问人。后佛子下正显问端。前中能问是正念天子者。正念表此所明能观之心离断常见故。天子者。表此所明所观境净故。法慧菩萨为所问者。谓以融真俗法之巧慧。答前问故。
　　后正显问端中三。一明能修观行人。谓出家菩萨。二云何下问得成梵行清净所因。三从菩萨下问从因得果。
　　后法慧答中二。初答第二问。后若诸菩萨下答第三问。何故不答今问者。初问通在后二答故。前中二。初总据能修行人观察十法为得梵行清净所因。后所谓下别显所修行法。前中云十法为所缘者。是所观境也。言作意观察者。是能观心也。后别显所修行法中二。初明自分行法。后复应修习下辨胜进行法。前中二。先明对缘修梵行观。后如是观已下辨观成利益。前中二。先总显。后若身下分别辨。
　　前中二。初列十法为观境。后应如是下明观心对境。略显推征。问何要观此十法。显梵行耶。
　　答此十法是梵行缘故。谓梵行依戒。戒依众缘。即自身三业。业具为能受体。三宝为能受缘。戒是所受法。若不观察此十各无自性。但取相坚持为梵行者。使同权小无真梵行。是故要常观此十法。问二乘法执持戒可使不同菩萨权教大乘修二空戒望实教修持。岂差别邪。
　　答权大乘中。二空但依所执性说。若因缘生法似有不无。梵行依戒。戒从众缘。即是彼立缘生不无之法。不无意存。不同所执。然不与圆成非一非异。故此不无。乃是理外之事。於能所护持。见有见无。以为梵行。故成唯识云。若不执菩提有情实有。无由发起猛利悲愿。是故今此一一推征。相尽现理为真梵行。后别辨中。依观十境。即为十段。
　　第一观身中二。先牒。后破。破中十事。一云则为非善者。梵行是诸善所依。身是不善承所依故。二法既殊。明知身非梵行。梵行何在。二非法者。梵行可轨。身非可轨。是无记故。明知此身不是梵行。梵行何在。三浑浊者。梵行是至信出离所成。身是不信真实义心所得。是故身非梵行。若不尔者。则应世间一切迷其实义愚。而持戒者皆其梵行。准此。若违实教而持戒者。皆无真梵行也。四臭恶者。梵行戒香芬美。身是惑苦臭恶故。身非梵行。五不净者。梵行清净。身令不净。谓种子住处自相自性毕竟故。身非梵行。六可厌者。梵行乐因。可以愿求。身是苦果。如前不净。可以厌舍。故非梵行。七违逆者。梵行是顺胜义谛修。身是违胜义谛得。故身非梵行。八杂染者。梵行纯净所成。身是杂染业起。故身非梵行。九死尸者。谓身无所知。无恩报等。同於死尸。有所觉知。属身业故。死尸无知。既无梵行。身无知故无梵行也。十虫聚者。依此经十藏品及观佛三昧海经。皆说身中有八万户虫。小宗中说身即虫聚故。观佛三昧经云。身中有八万户虫。户有九亿小虫。大婆沙说。人身皮肉。并是虫聚。虫头在内食人所食。虫尾在外辨作人皮。今征破云。身既虫聚。身是梵行。虫亦即身。虫应梵行。虫既不尔。身云何然。当知其身都非梵行。梵行何在。
　　第二观身业中二。先牒后破。前中身之作用名为身业。破中十事。言行住等者。谓住等并是身作用相。而此作用。皆依於身。前征身无业依何起。说业所作。各具众缘。一一之中何者是业。余如前说。
　　第三语具十事。破中音声风息者。谓风击七处所发音声。又胸舌唯等皆语业具。征破云。此诸缘具。一一之中谁是具邪。若一是者。应不待余。余亦如是。若各相待则各无具。若不相待。亦无有具。具既不有。依何起业为受戒余。戒缘无故则无无有戒。有戒故无梵行也。
　　第四语业十事。破中安立说者。谓假施设说诸法故。随俗说者。随世名言说诸法故。显了说者。离隐密相说诸法故。余文可知。征破云。前文征破业具尚无。况此处有作业可得。又业一一各众缘成。一一缘中何者是业。业既无矣。乃至何有梵行。
　　第五观意十事。破中觉观者。觉粗观细。思慧为性。令身安住不安住为相。分别者三分别中自性故。七分别中任运故。种种分别者。随念计度故。有相无相寻求伺察染污不染污故。忆念者。於曾更境。但追记一故。种种忆念者。於多追记故。思惟者。於一筹度故。种种思惟者。於多筹度故。幻术者。能变现故。眠是四不定中眠数。轻眠有梦。取境昧略。征破云。此中意是心王。余是心所为业之具。既具多法。一一法中谁是具邪。若王是具。应不待所。若所是具。应不待王。诸所相望当知亦尔。推具既无。以何作业。成能受戒体。受体既无则无有戒。戒无故无梵行也。
　　第六观意业十事。破中分四。初思数。思能造业故。次一想数。是意加行。令意成业根本故。次四解数。识合根境。由业引境故。后四受数。亦由业引故。此亦业眷属也。成唯识云。业之眷属。亦立业名故。征破云。前破业具体无。业已非有。况业众法。令一一皆无。余如前说。问寒热等触在五识地。今何别在意业中邪。
　　答此由三义。一由相应义。谓意识与五有同缘境故。二由意识用强。有彼同分缘故。三由意识於极乐地有乐触故。纯苦趣中意有苦故。寒热准故。问前业具中。有觉观思忆等。后业中亦说思等。有何差别。
　　答思等皆有二相。一体。二用。体谓自性。与王同是业之具故。用谓作用。与王相应。同一所缘而作业故。各有所据。故别列也。
　　第七观佛者。受菩萨戒及声闻戒。皆先归三宝。为根本得戒所依。依戒有梵行。今约声闻戒依。观察梵行。所以者何。声闻戒中不亡法执有无见等故。此征破。破中十事。初五五蕴者。声闻乘中。以无漏戒定慧解脱解脱知见及眷属无漏五蕴。为佛法身。以百劫修相好业。感三十二相八十种好有漏报。为佛报身。以神通变化。随机应现种种形类。为佛化身。声香味触四尘为体。征破云。若佛是梵行者。佛三身中各具多法。一一法中何者是佛。若一是佛。应不待余。余亦如是。若各相待则无有佛。若不相待亦无有佛。佛既非有。依谁有戒。戒既不有梵行何凭。二相者。谓三十二相。一一相中何者是佛。余如前说。三好者。谓八十种好。一一好中何者是佛。余如前说。四神通者。谓六神通。初神境者。神谓等持不测之义。转变外事难测量故。外事名境。二天眼者。眼谓照瞩。天即四禅。彼界大造远见无[得-彳]故。三天耳者。耳谓听闻。天如前说。远闻无[得-彳]故。四他心者。缘他心王。虽亦缘所。从定加行意乐立名。五宿住者。缘宿多生五蕴所住。六漏尽者。烦恼种现俱亡故。谓漏尽者。由通力能知他漏尽故。或漏尽者身中起通故。上并各於所缘。无倒了达。妙用无碍。俱名为通。征破云。一一通中具有多法。一一法内何者是通。通既非有。将何为佛。佛尚不有。依何得戒。余如前说。五行业者。谓经三大劫阿僧仙耶。修菩萨行。六度四摄四无[得-彳]等无边行业。征破云。於彼诸行。一一之中何者是佛。遍推无佛。况有戒邪。余如前说。六果报者。谓智断二果。智有二种。一者尽智。二无生智。尽智者。谓正自智我已知苦断集证灭修道。无生智者。谓正自智我已知苦断集证灭。复知苦断集证灭修道。不应更复知苦断集证灭修道。征破云。若有苦可知。乃至有道可修。则无智果。智果既无。将何为佛。佛既非有。戒依谁得。戒既不有。梵行何从。所以者何。无智无得方得智果故。断有二种。一者有余依。二无余依。依谓惑灭所得择灭无为。作有余依体。身智若灭。但是无常无记灭故。不待择灭。重难前择灭。作无余依体。今征破云。若有烦恼择令断灭。得断果者。则无断果。所以者何。无能所断得断果故。既有能所断。则无断果。断果既无。将何为佛。佛既不有。依谁得戒。余如前说。或彼有余无有涅盘。涅盘唯属彼有苦故。又无余依亦无涅盘。无明住地及无漏业意生身等烦恼业报三余在故。如佛性论第三中说。既无涅盘何名为佛。佛既非有。从谁得戒。何有梵行。
　　第八观法八事。破中初一理法。次三果法。次二教法。后二行法。征破云。若理法是梵行者。则无梵行。以择灭理有多数量。一一数中谁是理法。余如前说。次三果法中。初一断果。后二智果。断果如前涅盘中说。后智果中。不生者无生智也。不起者尽智也。释相征破。并如前说。次二教法中。初约所说。后约能说。前中征破云。所说教义字名句等。众法合成而有所说。於中一一所说皆无。若即以此不可说法。为梵行者。则梵行非有。余如前说。后能说中。无分别者。分别有二种。一言说。二寻伺。言加行故。而此能说加行及果。众法合成。一一法中无能分别。若以如是无分别说为梵行者。则梵行非有。余如前说。后二行法中。初约行体。后约行用。前中依无所说也。教随成行故。则行无所行。若以如是无所行法为梵行者。则梵行非有。余如前说。后行用中。合集生果。为行业用。行体尚无。用依何起。余如前说。
　　第九观僧十事。破中前八约名体破。后二约德用破。前中叙四向及果。诸说虽异。大意略同杂集婆沙。恐繁不述。今依瑜伽声闻地。略显其相。约般若以会观。谓意无所入。名入流等。於中。先约名。后约体。前中初预流向者。谓见道位有二种。一真见道。谓世第一法无间。彼惑灭增上。引无分别智生。绝诸戏论。证人无我。所显真性。依出世智也。二相见道。谓由前证真如已。欲差别说自所证处。即复拟议。彼真见道。作十六种。谓苦法忍。乃至道类智。总断见道所断一百一十二根本烦恼。谓迷欲界四谛。各十随眠。色无色界各三十六。各除嗔故。此前十五心。皆为趣向所求果故。名之为向。征破云。真见道中。绝诸戏论。不可名言。何有向邪。相见道中所断迷谛惑之品数。皆是拟议。非如实故。亦无有向。又能所断相对。及前后相望。皆从缘合。无一独立。故无一法名为向者。既无有向。以谁为僧。既无有僧。梵行何托。二云预流果者。谓第十六心道类智。缘道谛故。得预圣流。名为预流。道类智生。得预流果。入修道也。征破云。果不自果。因向成果。向既不立。果何有邪。有因道类智生方制此果。又能所断等众缘合故。立此果名。故非有也。果既非有。说谁为僧。既无有僧。梵行何寄而得立邪。三云一来向者。谓修道中已断欲界五品烦恼。安住彼道。即第六品无[得-彳]道。二义征破。一断惑五品合共成故。二住第六品无[得-彳]道。相望成故。结破如前。四云一来果者。谓已断欲第六品惑安住彼道。即第六品解脱道。二义征破。一约能所因故。二约能所住道。缘成离作。无有此果。结如前说。五云不还向者。谓修道中已断欲界七八品惑安住彼道。即第九品无[得-彳]道。二义征破。准前向中。结亦准之。六云不还果者。谓於修道已断欲界第九品惑。安住胜道。即第九品解脱道。二义征破。准前果中。结亦准之。云阿罗汉向者。谓前不还果中有五人。一中般。二生般。三有行般。四无行般。五阿罗汉向。断色界并有顶地前八品惑尽。及第九品无[得-彳]道。皆名阿罗汉向。能所断惑。及能所住道。二义征破。准前可知。结亦准前。五人具释。如杂集第十三说。八云阿罗汉果者。此有二种。一尽智。二无生智。谓有顶地第九品解脱道。有此二智。乃至未般无余涅盘已来。所有无漏圣慧。皆名阿罗汉果。断惑住道。二义征破。亦并准前。阿罗汉既非有。谁名为僧。僧既无矣。戒依谁有。戒既不有。梵行何从。上来约名破讫。
　　二约体破者。谓有为无为二种果体。无为体者。谓初预流中。断欲界四谛下见道惑尽。四品无为断色无色界四谛下见道惑尽。四品无为。总有八品。向人七品。果人具八也。言有为者。取道类智俱生无漏五蕴二十九法。以为其体。谓善大地十种。即嗔。贪。无愧。信轻安。不放逸。不害。精进。舍等。通大地有十。谓想。欲。触。慧。念。思解脱。忆。定。受等。觉观心。五无表色四相及得也。二一来中无为体。向人断欲修五品惑。有五品无为。果人六品惑尽及各通。前见道八品。有十二十四等有为。同前二十九法。三不还中无为体向人断欲修七八二品。果人断第九品惑尽。又各通前见道所断。有十五十七品无为也。有为同前二十九法。四阿罗汉中无为体。向人断四禅三空各九品修惑尽。及有顶地前八品惑尽。果人断第九品惑尽。并前总有一百四品无为也。有为体者。非想修惑。向人第九品无[得-彳]道。果人第九品解脱道。数皆同前二十九法。俱生无漏五蕴为体。征破云。向果所有有为无为为体。皆约数量。数量一一。谁是其体。若一是者。应待约余。既待他。则无自。余亦尔。推体既无。僧则非有。无僧故无戒。无戒故。无梵行。如是推无。方真梵行。
　　后二约德用。破中初云三明者。一宿命明。亦名宿住随念智证明。通达解了前际法故。二天眼明。亦名死生智证明。通达解了后际法故。三漏尽明。亦名漏尽智证明。通达解了涅盘性故。如次对治过未现愚故。征破云。慧对治愚。方名为明。此则明非明也。明无故无德。无德用。德用既无。将何为僧。僧既非有。依谁有戒。戒无故无梵行也。五云六通者。一神境智证。二天眼智证。三天耳智证。四他心智证。五宿住随念智证。六漏尽智证。皆名通者。於自所缘。无倒了达。妙用无[得-彳]故。征破云。於六通中。依慧。依境。或依等持。缘合成用。用无自体。假为立名。德用既无。将何为僧。僧既是无。从何有戒。戒既非有。梵行何凭也。上来九门约梵行疎所依缘。征显梵行讫。
　　自下第十据梵行亲所依缘。征显梵行中二。初牒。后为坛场下征破。於中十事。皆通声闻菩萨戒缘。前八约受。后二据随。前中初云坛场者。谓别结界二藏。各自有文。可知。二问清净者。声闻问十三难百遮等。菩萨问七逆等。三教威仪者。菩萨八万。如梵网经说。声闻三千如别行本及众学等。四三说羯磨者。谓声闻戒白四羯磨。受菩萨戒如善戒经及玄奘三藏所译弥勒菩萨造菩萨受戒羯磨说。五和上者。声闻戒。比丘为和上。菩萨戒。佛为和上。六阿阇梨者。声闻有二。谓羯磨威仪也。菩萨戒唯一羯磨师。善戒云。大师者十方诸佛是。小师者我身是也。师有二种。一可见。二不可见。不可见者。十方诸佛菩萨僧是。可见者我是。今於可见不可见师边。是人得菩萨戒。七剃发八。着袈裟衣者。由是出家菩萨受戒故。后二随戒内。初是四圣种中一也。后是离四五等邪命。四邪命。谓仰口。下口。方口。遣口活命故。五邪命。谓为利故。诳现奇特。为利故自说功德。为利故占相吉凶。高声现威。望他敬畏。为利故讲说经典。上来明对缘修梵行观讫。问上来十观。为约受声闻戒者起见破邪。为约受菩萨戒者起声闻见破邪。若依前破。便乖本问亦违初答。若依后破僧谓中何故破四向果耶。
　　答此中大意。通前二种。所以者何。善戒经云。受菩萨戒。要先具前三戒。方得与授。问遮难中先问此事。广如彼说。
　　自下第二辨成观利益中二。初牒前推征成观。后如是观察下正显得益。前中二十一句分二。初十句牒成观。后十一句牒推征。前十句中分四。初三句明净三轮观。不取能持戒故。不着所污法故。不住戒法故。次戒三句明三世相尽观。次两句因果尽观。作者受者不可得故。后两句明法不至法观。后牒推征十一句中。初一总。后十别。别中分六。初一征所从。次一征所属。次一征体性。次一征所由。次一征有无。后五征五蕴。后显得益中十一句。初十别说。后一总结。前中初一句总。谓如是之言。牒前成观推征两段文。即是答相。答相即是清净梵行。言梵行法不可得者。即前十问一百事征皆非梵行故。三世法空者。前依三世中求相尽故。二意无取着者。前离不取能持戒及修行故。三心无障[得-彳]者。不住戒法故。四所行无二者。於一切所行境。皆照无性故。五方便自在者。善巧观心常现前故。六受无相法者。於相尽言教深忍乐故。七观无相法者。随所见闻。皆观无相故。八知佛法平等者。知佛自证此平等故。九由此梵行观智。能具证得一切诸佛所证之法。后一句总结可知。上来自分行竟。
　　自下第二明胜进行者。此即胜进行中之胜进也。文中三。初标。次征。后列。初中以自分已成。仍须更进故。曰复应进门不出三慧。故云修习仰学智力。故依十法。二征可知。三列中四。一列名十力名义。如前分别。二於如来下观十力名义。谘问胜已成於闻慧。於中二。先闻。后依教观境。前中一一力有无量义者。谓诸智境。后观境闻中。谓众生不知处非处等理起悲不舍。三思惟下成於思慧。四行无上业下成於修慧。於中二。先标。后释。标云行无上业者。佛以力智。度生为业。今此菩萨亦依佛智力。度所缘境故。不求果报者有二种。一由智。谓了因果如幻等故无所求。二由悲。谓见众生迷沦。理合救度故。不求后报。释云。了知境界等者。谓了所度生也。身缘集无我我所如幻。受如梦中领纳境界。想取境相分齐如影。行虽如响暂相应用然速迁流。心虽变现种种境界。如变化人。自尚非实。况有所作。或此五喻不别配属。通譬人法。上来总辨自分胜进行。答前云何得梵行情净问讫。
　　自下第二答前从因至果问中二。先牒前起后。后一切佛法下正答前问。前中云能与如是观相应者。指前十问观察梵行。於诸法不二解者。即还是彼观相应心。谓於一百事中。一一推征悉无所有。差别见尽故。云不生二解。
　　后正答中三。先总标。次初发下别释。后知一切下出因。初中云一切佛法者。谓若如前修梵行。得佛果所有理智法故。疾得现前者。现论在即故。次别释。云初发心等者。前云疾得菩提。未定何时为疾故。此别明初发心时。谓十住中初发心住。创得成位故。云初发心时。此约因修法性位上下相即观说。三出因中二。先正显。谓以知一切法即心自性故。离自心性更无别佛。乃至一切。后成就下结成。谓一切法既不离自心故。即是佛成就无师自然智。心外无他故。云不由他悟。上来二。初答得梵行清净问。后答从菩萨位到菩提果问。虽两段不同。总答问竟。上来有二。初正念天子问。后法慧菩萨答。两段虽殊。共明一品经也。梵行品释竟。

　　初发心功德品第十七

　　将释此品。四门同前。
　　初释名中二。先得名。后释名。前中。按梵本。名初发心菩萨功德藏品。初者十住中第一住故。发心者。起三种心。增上修诸行故。此即三发心中解行发心也。起信云。发心有三种。一信成就。二解行。三证。解行发心者。当知转胜。以是菩萨从初正信已来於第一阿僧祇劫将欲满故。於真如法中。深解现前。所修离相。乃至广说。顺法性。修诸波罗蜜。余二发心。具说如彼。菩萨者。约位以显人故。功德者。约人以显德故。即此修行力用圆满饶益。己得在己故。藏者谓此菩萨。初发心中。蕴积无边胜功德故。
　　后释名者。初住之发心。依主释。以此发心通三贤故。初发心之菩萨。初发心菩萨之功德初发心菩萨功德之藏。皆依主释。
　　二来意中二义。一由前二品。明住自分胜进行。今此显彼行之功德故来也。二由前品末云。初发心时。即得阿耨菩提。彼中虽有言。未释其义。今此解彼。是故来也。
　　三宗趣者。以辨初发心具摄普真法界因果为宗。令种性菩萨皆增勇锐为趣。
　　四释文中二。初长行。后尔时法慧下偈颂。前中二。初明此界所说。后如此娑婆下结通十方。前中四。一请段分。二法慧菩萨下解释分。三尔时佛神力下现瑞分。四是时十方下证成分。
　　初中。何故天帝问者。在彼宫故。闻前所说。生疑念故。疑云。初心有几功德。前说初心即得佛耶。
　　第二解释分中三。初叹所问深难。二虽然下法喻广显。三发是心已下直就法说。
　　初中何不即辨。先且叹者。有二义故。一约说深玄理合先赞故。二欲令闻者用心异常故。文中十一句分二。初一总叹。言此义者。义谓境义。功德分量智所知故。甚深者。且理玄叵测。数广难量。虽深非甚也。今乃即少而多。即事而理。深之至极。故曰甚深。后十句别难者。开总成别。皆带总句。谓彼甚深功德之量。一非言说境故。二非生灭识所知故。三非妄想心能分别故。四非依次第门起信解境故。五非有所得境故。六非有无相行境故。七非有终极故。八非筹量境故。九非分量得故。十无路无门可趣可入故。或前总句为标。后别句为释。释是能成。标是所成。谓由十难显甚深故。
　　第二法喻广显中。先牒前起后。后佛子假使下正显。前中。云虽然者。牒前十句虽依身力难说等也。我常下起后。谓承佛力可得说也。
  </div>
  <div class="pagination">
   <a href="续华严经略疏刊定记_page8.html">
    上一页
   </a>
   <span>
    ...
   </span>
   <a href="续华严经略疏刊定记_page4.html">
    4
   </a>
   <a href="续华严经略疏刊定记_page5.html">
    5
   </a>
   <a href="续华严经略疏刊定记_page6.html">
    6
   </a>
   <a href="续华严经略疏刊定记_page7.html">
    7
   </a>
   <a href="续华严经略疏刊定记_page8.html">
    8
   </a>
   <span class="current-page">
    9
   </span>
   <a href="续华严经略疏刊定记_page10.html">
    10
   </a>
   <a href="续华严经略疏刊定记_page11.html">
    11
   </a>
   <a href="续华严经略疏刊定记_page12.html">
    12
   </a>
   <a href="续华严经略疏刊定记_page13.html">
    13
   </a>
   <a href="续华严经略疏刊定记_page14.html">
    14
   </a>
   <span>
    ...
   </span>
   <a href="续华严经略疏刊定记_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
