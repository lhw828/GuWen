<!DOCTYPE html>
<html>
 <head>
  <meta charset="utf-8"/>
  <title>
   华严经疏注 - 第 4 页/共 171 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经疏注 - 第 4 页/共 171 页
  </h1>
  <div class="content">
   △第五明教主难思。前但云佛。未显是何身佛。又前但云始成正觉。未知成相云何。故今显之。谓具十种深广功德。即是遮那十种无尽法界身云。徧於法界。成正觉也。非权应身。文二。初总辨。
　　尔时世尊处于此座於一切法成最正觉。
　　即菩提身。具无尽德。为世所尊。座相现时。身即安处。智处诸法无前后故。於一切法。示所觉境。即二谛三谛无尽法也。成最正觉。示能觉智。开悟称觉。离倒为正。至极名最。获得名成。此当相解。若拣别者。凡夫倒惑。佛觉重昏。二乘虽觉。不名为正。但知法有。未知法空。但悟我空。未知我有。有厌生死。空说涅盘。颠倒未除。岂得称正。设许称正。亦未名最。菩萨虽正。有上有修。不得称最。设位极称最。亦未得名成。我佛独能。故云成最正觉。谓如量如理。了了究竟。已出微细所知障故。
　　△二别释。即约十德。别显十身。文即分十。一三业普周。即别显菩提身之相也。以成菩提时。得无量清净三轮故。文二。初法。
　　智入三世悉皆平等。
　　意业。即释上成正觉言。前云於一切法。此云三世。乃横竖影略耳。智入平等。是正觉成也。智。即二智三智四智无障碍智。二智者。即如理如量也。此复有二。一以如量智达俗。名入三世。如理智证真。名悉平等。故佛地论云。以二智觉三谛。是也。二证差别。性即无差别故。三世即平等。瑜伽云。如其胜义。觉诸法故。名等正觉。言三智者。即俗智。真智。中道智也。此亦二义。一真俗互泯。双遮辨中。则三世平等。二相两亡。方为智入。二真俗虽即。而不坏相。即双照明中。此二觉三谛之境。境既双泯而双现。智亦寂照而双流。为无障碍智。觉无障碍境。为正觉也。言四智者。即圆镜等四智也。通缘三世境故。并入三世。言平等者。镜智离分别故。依持平等。平等性智。证平等性故。妙观察智。观察平等。成所作智。普利平等。四智圆融。一句摄尽。下身语等。皆是四智之所发现。四智圆融。无二性故。修生本有。非一异故。不失经宗。然上能觉。即成上菩提。就其所觉。即法身也。理智无二。为真法身。
　　其身充满一切世间。
　　身业。通三世间。故云一切。此正觉身。以是十身之总。故此其身。通於三身。无不充满。法身普徧。世所同依故。智身证理。如理徧故。色身无碍。亦同理徧。并是圆徧。而非分徧。谓一切世间一一纤尘等处。佛皆圆满。总看亦现。别看亦现。又国土等。即是我身。土等体外。无别我故。我即土等。我之体外。无土等故。余一一身。互望融摄。犹多灯光。各互相徧。
　　其音普顺十方国土。
　　语业。顺有三义。一顺异类言音。经云。一切众生语言法。一言演说尽无余故。二顺所宜说法。如来於一语言中。演说无边契经海故。三则顺徧。佛以一妙音。周闻十方国故。
　　△二喻。
　　譬如虚空具含众像(至)於诸国土平等随入。
　　通喻三业。然佛三业。非喻能喻。唯虚空真如。略可显示。更以余喻。便为谤佛。然虚空喻。有同不同。故下经云。解如来身。非如虚空。一切妙法。所圆满等。此显不同。今取分同义。同义多种。如下十忍品。今有二喻。开成四义。一含摄喻。兼无分别义。二普徧喻。兼徧入义。以此四喻。喻意业者。下经云。佛智广大同虚空故。此总喻。量智包含而普徧。理智无分别而证入。又大圆镜智。纯净圆德。现种依持。能现能生身土智影。即含摄义。下经云。菩提智。普现一切众生心念根欲等。而无所现。无所现言。无有分别。平等性智。观一切法。自他有情悉皆平等。亦无分别。无分别言。显无差别。故下经云。於一切义。无所观察等。见以太虚含众像。众像不能含太虚。太虚不分别众像。众像乃差别太虚。以况我法不能容佛智。佛智乃能容我法。有我法者。分别如来是。如来者不分别我法。
　　二普徧喻。妙观察智。无不徧知。即普徧义。成所作智。曲成无遗。即随入义。又下经云。佛智广大同虚空。普徧一切众生心。此即智体徧。悉了世间诸妄想。此约智用徧。又云。得一切法界量等心。此约证徧。智性全同於色性故。此约理徧。云何徧入。不坏能所。有证知故。故下经云。世闻诸国土。一切皆随入。智身无有色。非彼所能见。由随於如。即入无所入。故云平等。是以虚空徧入国土。国土不徧入虚空。有国土处。必有虚空。有虚空处。或无国土。虚空之於国土。平等随入。国土之於虚空。自有彼此。虚空可喻佛智。国土可喻三世。三世有处。佛智必在其中。佛知知处。三世或无其体。佛智之於三世。平等随入。三世之於佛智。自有始终。此犹约不二而二说耳。若二而不二。国土虚空。三世佛智。同一性故。皆互相入。举一全收。普徧亦然。三世间圆融。则言思道断。故名佛智为不思议也。次以一喻。喻身业者。一毛尚容法界全分。必含众像。出现身业。第二喻云。譬如虚空宽广非色。而能显现一切诸色。而彼虚空。无有分别。亦无戏论。合云如来身亦复如是。一切众生。诸善根业。皆得成就。即含摄义。而如来身无有分别。即第二义。佛身充满於法界。即普徧义。又云。譬如虚空。徧至一切色非色处。非至非不至。如来身亦复如是。徧一切法一切国土等。即普徧义。亦非至非不至。即平等随入义。后以四义。喻语业者。如来於一语言中。具一切语言故。舍支天鼓无心出故。如来音声。无不至故。应知如来音声。无断绝。普入法界故。又云。如来音声无邪曲。即平等义。随其信解。令欢喜故。即随入义。以空一喻。徧喻三业。故云正觉得无量清净三轮。明文照然。非是穿凿。
　　△二威势身超胜。
　　身恒徧坐一切道场(至)如日轮出照明世界。
　　谓随诸有情所乐。示现受用身土。影像差别。无不周徧故。言一切道场者。略有十种。一智身。徧坐法性道场。二法身。非坐而坐道场。三法门身。安坐万行道场。四幻化身。安坐水月道场。此四义便故来。若正约威势身。略辨六类道场。一徧一切。同类世界道场。如名号品等说。二一切异类世界。谓树形等。如世界成就品。三一切世界种中。四一切世界海中。并如华藏品说。五一切微尘中。文云。如於此会。见佛坐一切尘中。亦如是等。六剎尘帝网无尽道场。并前十种。故云一切。言菩萨下。正显威势超胜。胜於胜者故。独言菩萨。非不超余。如日下。约喻以显。映山出没。无隐显故。处处全现。无异体故。喻徧坐道场。大明流空。余辉掩耀。赫日之照。难究其涯。喻彼威光超映菩萨。菩萨不能测也。既云照世。则终益生盲。先照高上。独言菩萨。
　　△三福德身深广。
　　三世所行众福大海悉已清净。
　　三世佛德。昔皆徧学。今三际已断。垢习斯亡故。众福皆净。
　　△四随意受生身。
　　而恒示生诸佛国土。
　　一随他意。处处受生。二随自意。能无不生。谓慈悲般若。恒共相应。感而遂通。穷未来际。
　　△五相好庄严身。
　　无边色相圆满光明徧周法界等无差别。
　　色无尽故。名色无边。十莲华藏微尘数相。名相无边。而皆称真。则一一无边。诸相随好。放光常光。皆称法界。故云圆满。广处狭处。皆圆现故。名无差别。
　　△六类身演法。
　　演一切法如布大云。
　　谓雨大法雨。断一切疑。故下经云。毗卢遮那佛。愿力周法界。一切国土中。恒转无上轮。然经二句。上法。下喻。文含多意。一云喻於身。雨为说法。法喻影略。又先兴慈云。后沾法雨。一云一雨。所润不同。亦随物机宜。云雨各异。掩尘蔽日。普覆无心等。
　　△七化身自在谓於大众会。能现无边作用差别。皆自在故。
　　一一毛端悉能容受一切世界而无障碍。
　　广容无碍。谓於如来身一一毛头。容一切剎。而无障碍。无碍有二义。一以一小毛。现多大剎。则一多大小无碍。二此毛多剎。与彼毛多剎。参而不杂。则隐显无碍。
　　各现无量神通之力教化调伏一切众生。
　　普徧无碍。以广容不碍普徧故。还於前毛内剎中。神力调生。若广徧十方。示现种种变化三业。成所作事。居然易了。
　　△八法身弥纶。
　　身徧十方而无来往。
　　以法为身。本来湛徧。故无来往。依法现色。还如法身。在此即是在彼。亦不待往来。
　　△九智身穷性相之源。
　　智入诸相了法空寂。
　　相别曰诸。性皆空寂。性静故寂。相无故空。
　　△十力持身。能持自他依正。
　　三世诸佛所有神变於光明中靡不咸睹。
　　持正报身。神谓妙智。变谓现身。转变变现。俱名为变。皆能持之。尚持於他。况於自事。后段亦然。
　　一切佛土不思议劫所有庄严悉令显现。
　　持依报土。横尽诸土。竖穷诸劫。所有严事。常持令现。上约十身。若约三身者。则初三段。皆名报身。而恒下化身。身徧十方下法身。就报身中。前一自受用报。后二即他受用报。故云处菩萨众。以诸教中。说三身四身。成说等别。今皆圆融。於一始成。无不顿具。十身为正。三四义兼。又毛内调生。光中持剎。如空普徧等。亦即国土等十身。三世间圆融。岂报化之云别。是知。略以十德。叹於教主。其一一德。无不圆融。当去情思之矣。
　　△第六明海众云集。众虽深广难测。略启十门。一集意。二集因。三辨类。四定数。五权实。六地位。七前后。八有无。九闻不闻。十释文。
　　今初。来至佛所。何所为耶。有十义故。一为影响。为主伴故。二为作辅翼。得圆满故。如普贤等常随之众。三为守护如来。如执金刚等。诸佛住处。常勤护故。四为庄严。如道场神等。常为严净佛宫殿故。五为供养。如偈赞。即正行供养。华幢等。即财供养故。六为发起。此经诸请难者。即其事故。七为闻法获益。当机领悟。即其类故。八为表法。诸首诸林。表信行等。皆同名故。及座出菩萨等。显奇特故。亦通表万行。俱成佛故。九为顺证。佛菩萨等。证说不虚故。十为翻显。即声闻不闻。显法不共故。为斯多意。所以众海云集。非唯证信而已也。
　　第二集因。亦有十因。一曾与毗卢遮那如来。同集善根故。二蒙佛四摄。曾摄受故。三往在生死。闻圆法故。四曾发大心。护一切故。五往发大愿。愿事佛故。六随逐如来。无厌足故。七乐闻正法。心无倦故。八善能散灭我慢心故。九福智已净。身周徧故。十同一法性善根大海之所生故。为此多义。得预斯会。中有集因。亦通集意。及随诸众。各有别因。可以思准。
　　第三辨类。即上集意。便成十类。一影响众。二常随众。三守护众。四严会众。五供养众。六发起众。七当机众。八表法众。九证法众。十显法众。准前可知。
　　第四定数者。称法界众。焉能数知。即文而言。九会都数。总有一百七十五众。都序之中。有四十一众。谓同生有一。异生三十九。师子座中一。若兼取前菩提树中所流。及宫殿中无边菩萨。总四十三众。此四十三。徧於九会。第一会中。有二众。谓新集十方众。佛眉间众。添成四十五。第二会。有新旧二众。第三四会。各有四众。谓新旧。及证法众。天众。第五会。一百一十一众。谓新旧众。升天品内供养众。有一百七。并天众。证法众。第六会。四众。谓天众。同生。异生。证法众。七八两会。各唯一众。谓普贤等旧众。第九会三众。谓菩萨声闻。及天王等旧众。旧众虽重。随会别故。并皆取之。然此诸众。或总为一。一乘众故。或分为二。以有实众。及化众故。或可为三。人天神故。或分为四。佛菩萨人非人故。或五。非人开天神故。或六。加畜生故。或七。天分欲色。或八。菩萨有此界他界故或九。他方有主伴故。或十。加声闻故。或一百七十五。如前说故。或无量无边。义类多方故。一一或以剎尘数等为量故。又如新集菩萨毛光出众。例上皆尔。故一一众。皆无分齐。此犹约相别。若融摄。一一会中。皆具一百七十五众。以称法界缘起之会。互相在故。上且约一界。若通十方及异类剎尘。帝网无尽无尽。是谓华严海会众数。
　　第五权实者。夫能对扬圣教。影响其迹。靡不是权。当机之流。多皆是实。诸教所明秽土之中杂类。菩萨。声闻。皆通权实。地前是实。地上是权。法身无生。生五道故。净土菩萨唯实。实报生故。杂类声闻是权。摄论云。欲令净土不空。化作杂类众故。若依此经。同生异生。皆通权实。海印定现。实德摄故。随缘随位而示现故。第二会初云。莫不皆是一生补处故。对前十类。辨权实者。影响一众。自有二类。一果德众。谓能加证法诸佛。互为主伴。非权非实。若位极菩萨影响。一向是权。故有经云。昔为释迦师。今为佛弟子。二尊不并化。故我为菩萨等。当机唯实。余八通权实。
　　第六地位者。有说。一切皆是果位。以是舍那海印现故。或说。一切皆因果海。非可见闻。世尊亦是因者。识所现故。或皆通因果。果不舍因。随类现故。因位愿力。助佛化故。当机之流。正修趣故。或俱非。因果缘起。大众同真性故。将此对前权实。则果位一向权。因位通权实。若对前十类。影响证法通因果。余八唯因。因位高下。难以准定。
　　第七前后者。初列菩萨。后列余众者。表从本以起末。下赞即后明菩萨者。表寻末以归本。良以本末无二故。二文互举。又从本流末。必先小后大。故自在天为末。摄末归本。必从深至浅。故先明自在。然皆显法界缘起。逆顺自在故也。又表四十位。一一皆彻因门。并该果海故。互举前后。令物不作优劣之解故。
　　第八有无者。亦有十类。一约界。无无色。二约趣。无地狱。此二非器故。若约转生。有地狱天子。若约所益。亦通无色。三界皆益故。三约洲。但列阎浮。余三略无故。或成难故。四约乘。无二乘。不共教故。下为显法。亦不见闻故。智度论云。若小乘经初。唯列声闻。若大乘经初。具列菩萨声闻。若一乘经初。唯列菩萨。故指此为不共教。或大乘经。唯列小者。为引摄故。如金刚经。或唯列大。亦属大乘。主伴不具故。主伴具者。必是一乘。五约部。无四众。未说小教故。六约主。无人王。王未知故。七约三聚。无邪定。彼障隔故。生盲之流。但冥益故。八约内外。无外道。非彼测故。九约诸天。无无想。入邪定故。十约善恶。无恶魔。不为违害。天中摄故。上十。且随相说。圆融应有。即无所不具。
　　第九闻不闻者。约权。前后皆互得闻。约实。当会自闻。纵不起前。而趣於后。亦各不相知。若约顿机。许一时顿领。上之九门且从显着。略为此释。中本广本。或隐或显。不可执文。

　　大方广佛华严经疏卷第五


　　大方广佛华严经疏卷第六(入第一卷经第四纸)

　　　　清凉山沙门　澄观　述
　　　　晋水沙门　(净源)　录疏注经
　　△第十释文。第一会中。前总四十众。大分为二。初一同生。余是异生。故地论云。解脱月是同生众故。又云。同生众请。则知兼有地前。明知不约地位。余释云云。不符论意。云何名为同异生耶。然有二义。一谓杂类。作诸异生种种形故。菩萨得法性身。同人作一类菩萨形故。二菩萨为同者。通诸位故。神等为异。法界差别德故。
　　其四十众。文皆有三。一标数辨类。二列名结数。三摄德圆周。今初同生众三。初标数辨类。
　　有十佛世界微尘数。
　　标数也。下辨世界。略有三类。一世界。二种。三海。今云世界。则非种非海。权实共许一三千界一佛化境故。或名佛剎佛土。皆准此也。微尘者。七极微量也。谓抹三千界。并为微尘。一尘为一菩萨。则数已难量矣。况举十数。表无尽耶。
　　菩萨摩诃萨所共围绕。
　　辨类也。即拣非余众。具云菩提萨埵摩诃萨埵。今从略耳。然有三释。一菩提是所求佛果。萨埵是所化众生。即悲智所缘之境。从境立名。故名菩萨。二菩提是所求之果。萨埵是能求之人。能所合目。故名菩萨。三萨埵此云勇猛。谓於大菩提。勇猛求故。摩诃云大。大有四义。一愿大。求大菩提故。二行大。二利成就故。三时大。经三无数劫故。四德大。具足一乘诸功德故。前二通地前。后二或唯地上。更有诸大。亦不出此。此等并是舍那佛内眷属。动止常随。故云所共围绕。
　　△二列名结数者。夫圣人无名。为物立称。虽得名千差。而多依行德。行德皆具。而随宜别标。文二。初列十同名。
　　其名曰普贤菩萨摩诃萨。
　　先十同名普者。显具法界总相德故。后十异名者。显具法界别相德故。总别相融。同一法界。今初十名之普。是别之总。普下十异。显即普能别。普义方成。此是古今诸佛。同行普贤之行。随於诸位。差别不同。纵成正觉。亦普行摄。故先明之。
　　言普贤者。体性周徧曰普。随缘成德曰贤。此约自体。又曲济无遗曰普。邻极亚圣曰贤。此约诸位普贤。又德周法界曰普。至顺调善曰贤。此约当位普贤。又果无不穷曰普。不舍因门曰贤。此约佛后普贤。位中普贤。悲智双运。佛后普贤。智海已满。而运即智之悲。寂而常用。穷未来际。又一即一切曰普。一切即一曰贤。此约融摄。所以先列者。为上首故。法门主故。法界体故。一切菩萨无不乘故。无一如来非此成故。令诸闻者见自身中如来藏性。行普行故。上虽多义离释。今从别称合释。无处不贤。名曰普贤。即体普也。此一为总。余九为别。
　　普德最胜灯光照菩萨摩诃萨。
　　二德普。谓称性之德。充於法界。以为最胜。委照无遗。如灯之光。
　　普光师子幢菩萨摩诃萨。
　　三慧普。徧照严剎。决定高出故。
　　普宝焰妙光菩萨摩诃萨。
　　四行普。内行圆净。智焰外烛。故称为妙。
　　普音功德海幢菩萨摩诃萨。
　　五音普。具一切音。演佛净土深广高出之行故。
　　普智光照如来境菩萨摩诃萨。
　　六智普。照佛法界无尽境故。
　　普宝髻华幢菩萨摩诃萨。
　　七心普。智宝严於心顶。通行等华高出物表故。
　　普觉悦意声菩萨摩诃萨。
　　八觉普。徧觉性相。声皆悦机。故无不归者。
　　普清净无尽福光菩萨摩诃萨。
　　九福普。障无不净。称真无尽故。
　　普光明相菩萨摩诃萨。
　　十相普。无光相之光相。徧益众生故。六相圆融思之。
　　△二列十异名。
　　海月光大明菩萨摩诃萨。
　　十德十山皆依大海。十地十度皆依佛智。海中看月。净而且深。依智严剎。深而且净。如海即大。如月即明。故以名也。
　　云音海光无垢藏菩萨摩诃萨。
　　讲如雷震。故曰云音。辩才泛滟。犹如海光。又海上有光。天涯无际。佛智起用。一念普周。净惑无穷。名无垢藏。
　　功德宝髻智生菩萨摩诃萨。
　　修治二严。犹如净宝。秘密高显。故有髻言。
　　功德自在王大光菩萨摩诃萨。
　　法王出现。作用自在。二严圆满。为功德光。
  </div>
  <div class="pagination">
   <a href="华严经疏注_page3.html">
    上一页
   </a>
   <a href="华严经疏注.html">
    1
   </a>
   <a href="华严经疏注_page2.html">
    2
   </a>
   <a href="华严经疏注_page3.html">
    3
   </a>
   <span class="current-page">
    4
   </span>
   <a href="华严经疏注_page5.html">
    5
   </a>
   <a href="华严经疏注_page6.html">
    6
   </a>
   <a href="华严经疏注_page7.html">
    7
   </a>
   <a href="华严经疏注_page8.html">
    8
   </a>
   <a href="华严经疏注_page9.html">
    9
   </a>
   <span>
    ...
   </span>
   <a href="华严经疏注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
