<!DOCTYPE html>
<html>
 <head>
  <meta charset="utf-8"/>
  <title>
   华严经行愿品疏钞 - 第 1 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经行愿品疏钞 - 第 1 页/共 14 页
  </h1>
  <div class="content">
   续藏经   华严经行愿品疏钞
　唐 澄观别行疏　宗密随疏钞
 大方广佛华严经普贤行愿品别行疏钞重刊序

　　　　新安道奎稽首和南述
　　杂华为十方三世大觉根本法轮盖指人人本具大事因缘也祇因众生昧之以故诸佛出兴发明建立就中虽随时随方随言论随知解随意想分别称彼根欲广演无边差别妙法究竟於当人分上增减丝毫不得悟至此者方知佛祖无法与人亦无一时一处尘毛剎海非是弘宣此者纵欲以大海量墨须弥作笔亦不能吐露少分何况今经所以龙猛入婆伽宫见文字所载已有其三而阎浮心力有限乃诵出十万颂四十八品者弘扬五天东传震且则自晋译三万六千颂成六十卷唐译四万五千颂成八十卷续得乌茶国所贡后分般若三藏同清凉国师再译成四十卷其临末一卷即今十大愿王是也乃晋唐二大部中所缺然具摄全经纲领故清凉於大疏钞外已为十卷疏疏此后译而复更作别行疏疏此一卷圭峰作钞释之最为详尽竭藏海之洪澜收归一滴指中边之蜜味顿令亲尝欲求开示悟入舍此更无门矣予恒伤清凉着述六百卷之繁今多散落即续疏十卷亦不复存幸此一卷疏钞昭庆藏板具为不知何缘南北两藏俱未收入嘉兴书本亦然诚恐日久岁深又归变灭适羌世隆欲流通大法予指令刻此广布种无上福慧胜因至於不可思议殊胜功德如盥掌之水尚拯生灵升天一偈之功已至狱门而返具如传译感通备述所谓一文之妙摄义无遗读诵思修功齐种智古德已言之审矣是在当人深信力行终获全身证入然后知佛祖真不我欺皆缘自欺辜宏慈深悲伤己之迷转导一切穷尘剎量尽未来劫步普贤菩萨之芳躅如经所云乃人人应为可为不敢不为者耳。

　　 
　　将释疏文大分为二第一解疏题目第二正解疏文初中分二初明所述疏目后辨能述人名初中有二先明所释经题后明能释疏目初中分二初释总题即大部之通名后明品目即品章之别目今且初文问总名七字为是唐言为是梵语答於中佛之一字即是梵语余之六字总是唐言问若总就梵文呼之如何答若旧梵云摩诃毗佛略勃陀徤拏骠呵欲底修多罗此讹略也若就正者应云摩诃尾没[里*也](里也反)没驮巘拏[名*庚](名庚反)贺素怛囕(二合)摩诃云大尾没[里*也]云方广没驮云觉者巘拏云杂华[名*庚]贺云严饰素怛囕云契经若总就唐言应云大方广觉者杂华严饰契经共十一字今以顺古又生善故乃去觉者二字存佛之一字又去杂饰契三字存华严经三字即於十一字中略却四字存其七字以总名七字也於中上六字所诠之义下一字能诠之教就所诠中大方广即所证法即清净法界具体相用三佛华严即能证人於中严为总相余分因果经之一字即能诠教如下疏文第二明品目者即普贤行愿品梵云阿进底也(二合)咄[里*也]一尾目乞叉(二合二)尾洒也(三)三满多跋捺啰(二合四)左哩(五)钵啰(二合)抳驮曩(六)钵啰(二合)吠舍(七)跋哩嚩(无钵反)多(八)言阿进底也咄[里*也]此云不思议尾目乞叉此云解脱尾洒也此云境界三满多跋捺啰此云普贤左哩此云行钵啰抳驮曩此云愿钵啰吠舍此云入跋哩嚩多此云品即不思议解脱境界普贤行愿入品今顺此方故入字居初疏中文略具足应云入不思议解脱境界普贤行愿品不思议等即是所入普贤行愿为能入入通能所问疏主何以不具标耶答良以入经解文乃具标也故疏题遂略但标能入故但云普贤行愿品也下文广辨自下明能释疏目者即疏一卷并序五字是也言疏者(去声)疏(平声)决也即是疏决开通之义良以经中义理幽深若不疏决开通无由启悟故又说文云书义为疏今即纂集经论深义书写一处用解经文故名为疏也言一者数也卷即卷舒唯此独行故云一卷并序者并谓兼并序者庠序尔雅云入门见屏谓之序即东西墙见墙所以别宅舍之浅深观序所以知作者之意旨又序者叙也即叙述也谓叙述经之大意纂於文前令习学者顿观其大旨故云序也。
　　△敕太原府大崇福寺△沙门　澄观别行疏
　　　　圭峰草堂寺沙门　宗密随疏钞
　　自下明能述人名者即敕太原府等言太原府者即总指其处即三京之北京也地列河东卫之分野即古之并州大崇福寺者曲指别处简非开元龙兴石室等也梵云毗呵啰正云尾贺啰此云行处出家道人所行止处故以为名此名为寺者起自摩腾初来汉国同诸宾客权止鸿胪后建伽蓝标名白马得寺名也言沙门等者正举能述人沙门梵语具云室啰末拏上单下复此云勤息故经云息心达本源故号为沙门然有胜义世俗示道污道之异如十轮经次之二字即疏主名也历九宗圣世为七帝门师赐号清凉如碑广述言述者疏主自谦不言作也意云但是传於旧章而不新制述者传於旧文制者制礼作乐故论语云子曰述而不作信而好古窃比於我老彭夫子云我但传述旧章而不新制所以然者制礼作乐必使天下人行之有德无位故述而不作也云窃比於我老彭者窃者私窃老彭者彭祖也以其寿八百岁故曰老彭又王弼云老是老聃彭即彭祖老彭好述古事夫子云我私窃间比於老彭亦是述而不作信而好古今疏主意亦同此故但云述也言敕者臣下曰令君令为敕即疏主当时奉诏译经制疏流行於世故云敕太原等也。
　　△大哉真界。
　　△万法资始。
　　△包空有而绝相。
　　△入言象而无迹。
　　△妙有得之而不有真空得之而不空生灭得之而真常缘起得之而交映。
　　自下第二释疏文大分四段第一总标大部名意第二归敬请加第三开章释文第四庆赞回向初中又四第一通叙法界为佛法大宗第二大方广佛华严经者下别叹此经以申旨趣第三然玄藉百千下教起由致庆遇希奇第四大方广者下略释总题令知纲要今初应假问云诸家造疏多先叙佛为物示生无像现像随宜说法先小后大等今何最初便叙法界应答云以是此经之所宗故又是诸经之通体故又是诸法之通依故一切众生迷悟本故一切诸佛所证穷故诸菩萨行自此生故故初顿说不同诸家有渐次也谓权实不同随宗异故文中有三一约法以明二我佛下约人以显三是知下法喻结叹初中又二初一句总标体性二别明体相今初大哉真界者兼下句借周易乾卦文势用之彼彖辞云大哉乾元万物资始乃统天谓乾卦有四德即元享利贞以乾是卦名元是卦德以是其首德故连乾称之云大哉乾元者阳气昊大乾体广远又以元大始生万物故云大哉万物资始乾元称广大之义者以万象之物皆资乾元而得生始所以得称广大乃统天者以其至徤而为物始以此能统领於天也天是有形之物以其至徤能总统有形是乾元之德也今此则借初二句文势而所宗不同彼指乾元此明真界彼指万物不过天地之内此言万法总该世出世间故不同也言大哉者是发语之端仰叹之词也真界者即真如法界法界类虽多种统而示之但唯一真法界即诸佛众生本源清净心也故下立宗云统唯一真法界即是一心又起信云所言法者谓众生心是心即摄一切世出世间法又详玄录云此经诸会所证不同开则万差合则一性舒则弥纶法界卷则摄在一心今则不离一心全明法界缘起言一心者即是众生本心与万法为根本乃至云而此法界体是一心应知自心则成佛本等准上诸文斯义明矣明知权教以八识为心一向有为生灭不得为体今明一法界心准起信论於此一心方开真如生灭二门此明心即一真法界故此总标为体性也两宗心义下当广明此总标体性竟疏万法资始下二别明体相也於中三一明为诸法本二明包遍离情三明妙用自在今初资者假藉之义无有一法不是本心所现无有一法不是真界缘起无有一法先於法界由是万法资假真界而得初始生起也然一法界心成诸法者总有二门一性起门二缘起门关键中约亲疎也性起者性即上句真界起即下句万法谓法界性全体起为一切诸法也法相宗说真如一向凝然不变故无性起义此宗所说真性湛然灵明全体即用故法尔常为万法法尔常自寂然寂然是全万法之寂然故不同虚空断空顽痴而已万法是全寂然之万法故不同遍计倒见定相之物拥隔质碍既世出世间一切诸法全是性起则性外更无别法所以诸佛与众生交彻净土与秽土融通法法皆彼此互收尘尘悉包含世界相即相入无碍镕融具十玄门重重无尽良由全是性起也故还源观五止门中第三性起繁兴法尔止文云依体起用名为性起起应万差故曰繁兴今古常然名为法尔既云今古常然即知不待别遇外缘牵之本来法尔常起也纵诸缘互相资发就此门中缘起亦成性起约此义故诸佛常普遍一一尘中说华严法界永无休息故晋经有性起品也二缘起门有二一染缘起二净缘起染者谓诸众生虽中全有如上真性及性所起过尘沙之善法良由迷之不自证得便颠倒遍计别执过尘沙之恶法故云染缘也释此便为二门一无始根本二展转枝末根本者谓独头无明也言独头者迷本无因横从空起不同余法展转相因此复有二一迷真二执妄迷真者不识自体法身真智故十地品云於第一义谛不了故曰无明执妄者即不识本自身心即法尔自然别执妄心及一切质碍诸法也故圆觉经云妄认四大为自身相六尘缘影为自心相故名无明也二展转枝末者有三种一由前独头无明故起种种烦恼二由烦恼故造种种业三由业成故受六道种种生死诸苦果故佛名经云独头无明为烦恼种又云此三障者更相由藉因烦恼故以起恶业恶业因缘故得苦果一从无明起烦恼者唯说烦恼粗相即贪嗔痴谓既妄认四大五蕴为自身心即自然贪一切荣乐之事欲以润之嗔一切违情之境恐损害之愚痴之情种种计校如上烦恼皆由执妄而起也二从烦恼造业者既贪嗔猛盛即造十恶等业或贪来生富乐之报造诸善业或厌下苦粗障欣上净妙离修四禅八定不动业由迷第一义故善恶不动俱是有漏染业也三从业受报者然声响形影之报纤毫不差由前恶业成则有地狱饿鬼畜生种种苦报由前善业成则有四洲及六欲天等种种乐报由前不动业成则有色界四禅无色四空等种种差别之报所受苦乐之身是别业正报所居胜劣器界是共业依报既未返本还源并非究竟由是三界五道妙高铁围四海七金日月水陆山河大地万象森罗丘陆坑坎杂秽充满十方各各差别乃至三千大千世界如是无量无边品类有情即生老病死器界即成住坏空劫劫生生迁流不绝皆是染缘起也故大经云心如工画师能画诸世间五蕴悉从生无法而不造又不增不减经云法身流转五道名曰众生胜鬘经云不染而染起信论云无明熏真如成诸染法等二净缘起者亦有二义一分净二圆净分净有三一声闻二缘觉三权教六度菩萨且声闻者谓有众生闻小乘教知前三界不安皆如火宅厌患心生欲求出离修五停心观七方便等断四谛下分别烦恼得初果进修渐断俱生烦恼乃至证阿罗汉果即四果四向是也缘觉者亦由知前三界过患根性猛利遇缘见性成辟支佛於中有麟角部行之异然上二乘唯除我执未除法执唯断烦恼障未断所知障唯证生空未证法空故云分净权教菩萨等者闻定五种性定三乘教信唯识理不执我法发三心四愿修六度万行断二障证二空即三贤十圣若身若智及诸功德并所居国土也言分净者以未闻圆顿实教但守所习权宗权宗毕竟无有实果故出现品云假使有诸菩萨於百千亿那由他劫具修六波罗蜜及三十七菩提分法若未闻此不思议大威德法门或时闻已不信不顺不悟不入不得名为真实菩萨即知若守权宗定无称性究竟之果也良由但云圣净凡不净断障后方净未断时不净秽土不净别有净土等故云分净权实两宗不同如大疏玄谈中广辨也二圆净者亦有二门一顿悟二渐修顿悟者翻前根本无明也谓有圆机闻此圆教知一切众生皆如来藏无别八识生灭之种烦恼生死即是菩提涅盘一切国土染相本空无非净土初发心时便成阿耨菩提见一切众生皆亦如是故出现品云菩萨应知自心念念常有佛成正觉如自心一切众生心亦复如是准此义故即顿悟时彻於法界若自若他唯见清净不见更有染法也既不迷真执妄故云翻前无明渐修者谓虽圆顿悟解而多劫已成颠倒妄执习已性成难为顿尽故须背习修行契合本性此复有二一离过二成德离过者翻前展转枝末三障也既自识真净法身灵鉴真心即不妄认四大缘虑之躯本因烦恼而为此身既不认此身即贪嗔自息贪嗔既息即不造业既无有业即无三界六道苦乐之报故云离过也言成德者既无障恼则一向称性修行显发性上尘沙功德妙用然非谓先离过尽然后成德即心境离过之时即称性念念圆修万行念念圆成万德故虽初发心便同正觉而不碍行布行位历然然且行行交参位位融摄因该果海果彻因源断障即与一切众生同体普断成佛即与一切众生同体普成故出现品云如来成正觉时普见一切众生成正觉普见一切众生般涅盘即此圆教中四十二位若贤若圣若心若境若依若正若人若法并是圆净缘起之法也言缘起者由本因中闻圆教信圆法发圆解起圆行圆除诸障圆证法界既藉此诸缘修证故言缘起证时即见凡圣皆然故言圆净故大经云若人欲了知三世一切佛应观法界性一切唯心造法华经云佛种从缘起起信论云真如熏无明成诸净法统而言之则净缘起门翻前染缘起门以合前性起门也然此华严圆宗具别教一乘同教一乘二义上性起门即别教义逈异诸教故上缘起门即同教义普摄诸教故大疏玄谈全拣全收全拣诸宗即别教性起义全收诸宗即同教缘起义然约机约法故开二门既入法融通二亦交彻二门不二统为华严圆宗所显真界生起万法之义门也二明包遍离情者疏包空有而绝相入言象而无迹上句包含所诠法下句遍能诠教又含者亦含能诠遍者亦遍所诠文影略也言包空有者有二意一包虚空及万法有谓性虽包空而性非空空融同性是绝空相性虽包有而性非有有融同性是绝有相性若是空是有则不能包空包有良由性非空有故能包空有也非有包有如老子云当其无有器之用故知有若实有即碍於空空若断空则碍於有良由真界包之有成幻有必不碍空空即真空必不碍有既空有存泯无碍故真界双包而绝相也二即一体而说空有谓性无一物即名包空而灵心不昧即绝空相性具万德即名包有德皆是性即绝有相如莹净明镜空无一物是名含空而明鉴朗彻故绝空相明镜本具能现众像之德是名包有能现即是明镜故绝有相以喻对法义自分明问文云绝相者为绝空有之相为绝真界之相答相之极也极於空有但於真界而绝空有之相即真界当体便是绝相也言入言象而无迹者言象之义下文广辨此明真性不离言教之中然且绝踪迹也如水遍入诸波无别水相不同人入屋中别有人相故晓公起信疏序云玄之又玄岂出万象之表寂之又寂犹在百家之谈此证入言象也非象表也五目不能睹其容在言里也四辩莫能谈其状此证而无迹也大经云法性遍在一切处一切众生及国土三世悉在无有余(遍入也)亦无形相而可得(无迹也)三妙用自在者疏妙有至交映是妙有得之而不有真空得之而不空者不见真界之人闻说三乘因果则起心取相而求闻说诸法皆空则不喜化生严土若得真界即知一切皆同真界不空不有也於有处见之(之字指於真界)有则与之不异故有即不有於空处见之空则与之不异故空即不空不空故自然不失修行不有故自然不取於相也生灭得之而真常者生灭之法不出遍计所执及依他缘起若得真界即知遍计如绳上蛇本无所有全是麻绳既无法可生可灭但是圆成真常也依他无性揽缘而起故即生无生即灭无灭如绳无自性全是於麻故依他即圆成真常也况三性皆无性但是法界真常居然可见然此宗云依他不唯依众缘之他全依真界而起为依他也设假因缘因缘亦依真界故关键中说法界起诸法时有性起门及缘起门言缘起得之而交映者先约义缘起相由后约法也尘沙法数无非法界缘起故缘起之法皆含寂照如睹一尘既全是法界即寂照具足如镜明而复净故能现多镜入已一中此一镜又入多镜之内交相映入一镜既尔余镜皆然一尘既同法界寂而又照故能含一切法入已一中此一尘又入一切法中交相映入一尘既尔一切皆然重重交映而无尽也皆由真界故尔。
　　△我佛得之妙践真觉。
　　△廓净尘习。
　　△寂寥於万化之域动用於一虚之中。
　　△融身剎以相含流声光以遐烛。
　　第二我佛得之妙践真觉下约人以显文中二初约佛显后约王显初中三一智德二断德三恩德今初妙践真觉者践谓履践真觉即清净本觉故妙严品云已践如来普光明地彼叹菩萨履践佛境今明如来履践净觉深浅不同但引之以证践字依起信论觉有三种一者本觉二者始觉三者究竟觉言本觉者论云谓心体离念离念相者等虚空界无所不遍法界一相即是如来平等法身依此法身说名本觉既是法身之觉理非新成故名本觉二始觉者依本觉立以有不觉故谓此心体随无明缘动作妄念故论云依於本觉而有不觉依不觉故说有始觉由本觉内熏力故渐有微觉厌求乃至究竟还同本觉故论云不觉随染生智净相即此始觉也三究竟觉者此明始觉心源时染缘都尽始本不殊平等离言离言绝虑萧焉无寄以始本无二名究竟觉是则觉心源故名究竟觉不觉心源非究竟觉不名真觉是究竟觉故名真觉见始本异不名妙践达无二故方名妙践众生不悟真界履践六尘五欲如来契合本源故践真觉成圣德也佛是觉者即指於人真觉是所践之觉即指於法若以人契法能所不忘虽践不名为妙今得真界融之能所契合故名妙践二断德者疏廓净尘习即障无不寂也廓谓空廓净谓清净尘谓障垢即烦恼所知二障也然二障从粗至细有三一现行二种子三习气习气微细难除尚皆廓净况种现耶大疏云荡无纤尘断障之义下文有释三恩德疏寂寥至遐烛寂寥於万化之域动用於一虚之中者上句用而常寂下句寂而常用寂者无声寥者无色万化者即一切法从缘假有如幻化也域者强域一虚者即一真虚寂也融身剎以相含者依正无碍也然依正交彻义有六句一依内现依谓尘含世界现相品云佛剎微尘数如是诸剎土能於一念中一一尘中现也二正内现正谓毛孔中现佛经云如来於一毛孔中一切剎尘诸佛坐菩萨众会共围绕演说普贤之胜行也三正内现依谓毛孔中现剎僧祇品云於一微细毛孔中不可说剎次第入毛孔能受彼诸剎诸剎不能遍毛孔四依内现正谓尘中现佛下文云於一尘中尘数佛各处菩萨众会中无尽法界尘亦然深信诸佛皆充满五依内现依正谓尘中现佛身及剎经云一一尘中无尽身复现种种庄严剎六正内现依正谓毛孔中现全佛身及剎经云一毛孔内难思剎等微尘数种种住一一皆有遍照尊在众会中而说法五六二句具彰相即相入方成融身剎也言相含者以称性故随举其一必全收一切也疏流声光以遐烛者即流布声教之光也故十地论有教光智光也亦可声是声教光是光明故大经云佛放光明遍世间照耀十方诸国土演不思议广大法永破众生痴惑暗遐者远也烛者照也十方剎土机感即闻不局三千界内故云遐烛也。
　　△我皇得之灵鉴虚极保合大和圣文掩於百王淳风吹於万国敷玄化以觉梦垂天真以性情。
　　我皇得之至性情者第二约王显也当时即德宗皇帝灵鉴虚极者谓英灵鉴达虚无太极之道也灵鉴智也虚极理也知一切法保合大和者周易乾卦彖辞云乾道变化各正性命保合大和乃利贞谓无为而化上顺於天下合於人故圣人无心以百姓心为心既德合天地中应人伦反朴还淳三才一贯为大和也和为大乐故礼记云大乐与天地同和大礼与天地同节论语云用和为贵以礼节之意取礼乐备也圣文掩於百王者约时竖论德超三古也上古三皇中古五帝下古三王文谓经纶天地故周易云观乎天文以察时变观乎人文以化成天下君臣父子尊卑上下谓之人文此则德宗圣文明着也淳风吹於万国者约处横说道贯万邦也谓淳朴之风万国遍布如春风一举百卉芳菲故有诗云唯有春风无厚薄贫家桃李也成阴言敷玄化以觉梦者谓敷畅玄妙佛法风化教令警觉众生无明大梦故大经云譬如暗中宝无灯不可见佛法无人说虽慧莫能了即令悟真性永断无明也言垂天真以性情者礼记云人生而静天之性也感物而动性之欲也欲即情欲若以情情於性性则妄动为情若以性性於情情则真静为性今垂无为之化令息妄动之欲情合於天真之静性也。
　　△是知不有太虚曷展无涯之照不有真界岂净等空之心。
　　三法喻结叹者疏是知不有太虚至等空之心是喻中空无日而不显(如黑月夜行不敢动步及乎日出方知本空)日无空而不舒(若遇日有物遮障日即不舒要得空无云翳日始还照)故空日互相假也理实日照亦有分量但取人间目睹不及故曰无涯大经云譬如孟夏月空净无云翳赫日扬光辉十方靡不照法中真界与等空之心亦然若无真界何以展心智若无心智何以缘真界三昧经云等空不动智也。
　　△大方广佛华严经者即穷斯旨趣尽其源流。
　　△故恢廓宏远包纳冲邃不可得而思议矣。
　　大方广下第二别叹此经以申旨趣文中三一标叹二释叹三结叹今初斯者指如上融摄旨趣也良由穷此融摄旨趣故得恢廓宏远等恢谓旷荡廓空也宏大也今云宏远则周遍义包纳则含容义即当法界观中第三周遍含容观也冲谓冲深邃谓幽邃即遍容二门皆称理深邃难见也不可得而思议者谓理深事广俱不思议况一多即入故宜词丧虑绝故龙树菩萨判维摩经为小不思议经(芥纳须弥毛吞巨海)指华严经为大不思议经(尘含法界念摄僧祇)此有四义下解品题中当广明之。
　　△指其源也。
　　△情尘有经智海无外。
　　△妄惑非取重玄不空。
　　△四句之火莫焚万法之门皆入。
　　△冥二际而不一动千变而非多。
　　△事理交彻而双亡。
　　△以性融相而无尽。
　　△若秦镜之互照犹帝珠之相含重重交光历历齐现。
　　指其源也下第二释叹文中有六一本源深妙二成益顿超三诠旨圆融四说仪深奥五约器明非器不测六指例显当机益深初中有三一标指其源二正明深妙三喻结难思今初谓欲明功用故先标源也二正明深妙文中有六一融情智二融真妄三显四句百非四泯真俗一多五融拂事理六融摄事相今初情尘有经智海无外经有二义一约喻二约法喻即尘含大千经卷如情念含圆明大智文在出现品如下具引还源观中释云尘即众生妄念经即大智圆明智体既其无边故曰量同千界二约法者即经是常义故孝经云天地之经而人则之御注云经者常也今意云明情尘生灭之念智推体即真常故次句云智海无外若情尘非常者即智海有外也以外有情尘故既外无情尘故知情即常也然迷悟更依真妄相待若求真去妄如弃影劳形若体妄即真似处阴而影灭也二融真妄疏妄惑非取重玄不空然惑与取盖一义耳肇论云惑取之知夫妄惑者合是取执之义今以称性融通惑乃非取故科云融真妄也重玄不空者文势用老经经云玄之又玄故云重玄彼意以虚无自然为玄妙恐滞情於此遂拂迹云又玄若佛法中意以空空为重玄即空病亦空也今意云即於空空便具恒沙德用故云不空大疏云万德有非有一源空不空如海对虚明天地同一色此则空有交映也三显四句百非疏四句之火莫焚万法之门皆入四句者谓有无亦有亦无非有非无诸宗堕此便成四谤故大般若云般若波罗蜜犹如大火聚四面不可取取即被烧堕即成谤故须离之法中离四句今明圆教所宗诸法本来离过触向成德四皆法门故云四句之火莫焚也然成谤成门四句不别如何异耶谓於四句中执一斥余则句句皆病(如四人各执一句或一人先后历四句义是也)若四句存泯无碍则句句皆门(一人一时而见四句也)问依於何法而说四句答然所依法谓真俗相对成四即法法皆具四也依真俗二谛明四句者一真随缘故有二缘无性故无三上二句俱存故亦有亦无四互夺俱泯故非有非无又不是有无是真性故又约教者谓诠生死则俗有真无涅盘则俗无真有涅盘经云空者所谓生死不空者谓大涅盘此上犹约诸法以说若克就真性亦有四句一性是有知觉不昧故二性是无无相无名故三际(去来今也)三处(内外中间)求不得故三性亦有亦无上二句同时故四性非有非无此有二意一即由上二同时互相夺故一时俱泯二直指真性不是有无但是真性也言万法之门皆入者显万法也万者指於总数其实该於一切然一切法不出四句诸宗以四句为谤故一切皆非所以每论妙理皆云离四句绝百非离於谤也今既四句成德故万法悉是妙门晓公云失意则所说皆非得意则所说皆是如见一尘称理推之即悟性空全体便见法界故此一尘即是入法界之门一切皆尔也四泯真俗一多疏冥二际而不一动千变而非多言二际者谓真俗二谛及生死涅盘乃至诸佛众生相待之法皆是二际也今且约二谛明之真随缘即俗俗无性即真故云冥也二既冥合即应是一以互夺故离名数故故亦非一大经云无中无有二无二亦复无三世一切空是则诸佛法仁王经云於解常自一(是遣二也)於谛常自二(是遣一也)又二谛并非双恒乖未曾各一双孤雁博地高飞两只鸳鸯池边独立动千变而非多者泯一多也谓变动差别之法全同真性性无分限故不是多然亦非一已在上句故但举非多而实一多皆泯也又可两句共成真俗一多谓冥二际是真不一是泯真也动千变是俗非多是泯俗也又冥二际是一言不一即泯一也动千变是多言非多即泯多也据此后义以真为一以俗为多不同十玄门中一多俱取事法故五融拂事理疏事理交彻而两亡者交彻即融两亡即拂此经所诠之事必全理之事所诠之理必全事之理故言交彻然由交彻同时故互相夺二俱亡也理即事故理已泯也事即理故事复亡也六融摄事相疏以性融相而无尽者谓一一事相皆摄理性由性融之故能包一切能遍一切重重无尽也以性融相者明重重之所以也此则十玄门德用所因中第四法性融通门意也谓若唯约理则俱一味无别相入若唯约事则互相碍不能相入今约事理融通故得有斯无碍也谓不异理之一事全摄理性时令彼不异理之多事随所依理皆於一中现也若一事摄理不尽则理有分限失若一事摄理尽而多事不随理现则事在理外失今既一事全摄理性多事岂不於一中现故经云华藏世界所有尘一一尘中见法界(见四法界)宝光现佛如云集此是如来剎自在言无尽者正辨事事无碍重重无尽通十玄门故此一句中四字明所以三字正辨重重也大疏序云理随事变则一多缘起之无边事得理融则千差涉入而无碍两对皆上句明所以下句正明事事无尽此上但以非一非异解之义即穷矣又周遍含融观中四句一一中一二一中一切三一切中一四一切中一切三喻结难思疏若秦镜至齐现者镜喻则兼前诸门交彻之意以两镜相对如事理二门若取相入展转成多则亦喻事事无碍也珠喻则唯喻融摄无尽言秦镜者秦朝有镜能照人心故朱锽诗云西国有秦镜其光世所希照人见肝胆鉴物穷幽微今意取文涉稽古又取至极之明故云秦镜谓两镜互照中置一灯互相影入交参无碍也帝珠者帝释殿网之珠明净一入多中多入一中重重无尽也。
　　△故得圆至功於顷克见佛境於尘毛。
　　△诸佛心内众生新新作佛众生心中诸佛念念证真。
　　故得下第二成益顿超於中二初时处超后因果超今初言故得至尘毛者上句时下句处时中言故得圆至功於顷克者由如上境界融摄微妙故得信解悟入有斯顿证梵行品云若诸菩萨能与如是观行相应於诸法中不生二解一切佛法疾得现前初发心时即得阿耨多罗三藐三菩提知一切法即心自性成就慧身不由他悟言顷克者对诸教时劫反显可知见佛境於尘毛者处超也准时中例亦可云若与如是观行相应不待上寻弥勒西访弥陀即一尘一毛便见佛境如斯文句遍大部中若要见者即前融身剎六句中所引文是也二因果超者疏诸佛心内至证真者然因果交彻义有四句一众生全在佛心中故即果门摄法无遗故出现品云如来成正觉时於其身中普见一切众生成正觉乃至普见一切众生般涅盘又佛性论第二如来藏品云一切众生悉在如来智内故名为藏也故云诸佛心内众生作佛也二佛全在众生心中故即因门摄法无遗故出现品云菩萨应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成等正觉也三由前生佛互相在时各实非虚则因果交彻随一成佛全在二心四由生全在佛则同佛非生佛全在生则同生非佛两相形夺二位齐融则无成佛及不成佛故出现品云譬如虚空一切世界若成若坏常无增减何以故以虚空无生灭故诸佛菩萨亦复如是若成正觉不成正觉亦无增减何以故菩提无相无非相故佛子假使有人能化作恒河沙等心一一心复化作恒河沙等佛皆无形无相如是尽恒河沙等劫无有休息佛子於汝意云何彼人化心化作如来凡有几何如来性起妙德菩萨言如我解於仁所说义化与不化等无有异云何问言凡有几何普贤菩萨言善哉善哉佛子如汝所说设一切众生於一念中悉成正觉与不成正觉等无有异何以故菩提无相故若无有相则无增减佛子菩萨摩诃萨应如是知成等正觉同於菩提一相无相释曰上来但以反覆相对故有四句而大旨不过因果交彻亦可如文而见也但众生成佛之义难以忍可於心略为问答问此中成佛为约事成为约理成若约事成云何同性故若约理成云何成正觉入涅盘耶答此是华严大节若不对诸宗难以取解今约五乘及五教而辨浅深然诸众生若於人天教中观之具足人法二我若於小乘教中观之但是五蕴实法本来无我若大乘始教法相宗则说唯识所现若无相宗则说幻有即空人法俱遣若大乘终教唯如来藏具恒沙性德故众生即在缠法身法身众生义一名异犹据理说若大乘顿教则相本自尽性本自现不可说言成佛不成佛等若依此宗华严旧来成正觉亦涅盘竟非约同体此成即是彼成也难曰若尔何故现有众生非即佛耶答若就众生位看者尚不见唯心即空安见圆教中事如人迷东为西正执西故若诸情顿破则法界圆现无不已成犹彼悟人西处全东又难若尔诸佛何以更化答众生不如是知所以须化如是化者为究竟化如是化者无不化时故下结云大悲相续救度众生五教不同皆圣言量不可将教就情识说。
　　△一字法门海墨书而不尽一毫之善空界尽而无穷。
　　三诠旨圆融疏一字法门至无穷者上句诠下句旨诠者即善财所遇第三善友海云比丘云我从彼佛得此普眼法门受持读诵忆念思惟假使有人以大海量墨须弥聚笔书此无尽广大海藏普眼法门一品中一门一门中一法一法中一义一义中一句乃至少分尚不可得何况尽能具足书写释曰乃至少分者即一字也以能诠一字全即所诠法界故即无尽不同诸宗能诠定非所诠也一毫之善空界尽而无穷者即十种行愿皆结云如虚空界无有尽等如初礼佛行愿结云以虚空界不可尽故我此礼敬无有穷尽余九例然也。
　　△语其定也冥一如於无心即万动而恒寂。
　　△海湛真智光含性空。
　　△星罗法身影落心水。
　　△圆音非扣而长演果海离念而心传。
　　△万行亡照而齐修渐顿无碍而双入。
　　四说仪深奥者文中有五一明至定二明妙智三明真身四明说本五明修证今初疏语其定也至恒寂科云至定者即慧之定也夫定有多种或邪或正大乘小乘有漏无漏有慧无慧今且随要而说总有二种一事二理如遗教经云制之一处无事不办即事定也起信论云皆观心性契理不动即理定也故诸经论中或单说事定或偏说理定学者随执一文引据互斥若此宗必须二俱无碍又必即定即慧谓禅非智无以穷其寂智非禅无以深其照禅宗七祖云即体之用自知即知之体自寂故次明真智今云冥一如者能冥是慧无心是定即契合本源而无能契於事於理无分别心亦非无记但不计有与不有空与不空一切皆不可不可亦不可此语亦不受泯绝无寄於万种纷动之法本来自寂何者以心生故一切法生心若不生法即本寂法华经云诸法从本来常自寂灭相如在梦中妄见百千万众及乎觉悟本来空寂是知法生灭者由心生灭起信论云心生则种种法生心灭则种种法灭今意明心但不生体亦非灭故诸万动本来自寂无生灭也二明妙智者疏海湛真智光含性空即定之智故云妙也大疏云湛智海之澄波虚含万像与此大同而有两异一则彼约定门此约智门二则彼含万像此含性空以定是海印三昧故含万像万像即海中所现之印文法合可知智门无分别智契合真性故含性空性空即所证之理理即境也摄境归智故云含也文中两句皆有法喻如海波浪澄渟湛然不动空无云翳廓尔清虚大海傍无边涯连天一色空彻海底海含空天由海虚明故含空由空明朗故入海以况真智识念不生寂然不动性无尘境廓尔空寂大智横无边涯含性一味性彻智体智含空性由智净明故含性由性空寂故入智法喻一一相对昭然可见如肇论说古师云无心於万物万物未尝无此则心净物存物不能入心如天有云雾天不能入海故肇公判云失在於物虚三明真身疏星罗法身影落心水者由前理智冥合故得一切诸法无非法身十方世界众生有发菩提心心识净者无不应现而为说法如秋天空朗罗列星辰万器百川不分而遍晴空列宿以喻法身净水澄川以喻机感法喻对合理亦昭然故大经云菩萨清凉月游於毕竟空众生心水净菩提影现中但彼以月喻菩萨此将星喻法身余义同也然应感相对亦有四句一一星入一器中水如一佛应一众生二一星入一切器中水如一佛应一切众生三一切星入一器中水四一切星入一切器中水二三句生佛相对一多之数可知下文云於一佛前见不可说尘数身一一身礼不可说尘数佛即是此第二第三句大疏云皎性空之满月顿落百川但得一二两句阙於三四以月唯一也此取星喻义则备矣四明说本者疏圆音非扣至心传者圆音者一音中具一切音一切音即一音或一音应一切音皆圆音出现品有十喻喻如来圆音言十喻者一劫尽唱声喻喻声无主如彼经说譬如世界坏时无主无作法尔而出四种音声如於欲界出如是声汝等当知初禅安乐离诸欲恶超过欲界众生闻已自然而得成就初禅舍欲界身生於梵天乃至第四於第三禅出如是声四禅寂静超遍净天闻已自然成就生彼如是皆从众生善根所生佛音亦尔无主无作从佛功德出四种声谓示众生若令修人天行乃至第四超过二乘说无上道然无有主宰故曰圆音二响声随缘喻喻声无主经说譬如呼响因於谷出及音声起无有形状不可睹见但随缘应佛音亦尔但随众生欲解缘出其性究竟无言无示不可宣说三天鼓开觉喻喻无主无作无断遍入一切经说譬如诸天有大法鼓名为觉悟无主无作无起无灭若天放逸空中发声告言汝知一切无常虚妄变坏勿生恋着若放逸者后悔无及诸天闻已皆悉忧惧请法行道皆得安乐佛音亦尔不住方所无有言说而能演出无功用声遍於法界警悟群有四天女妙声喻喻随声信解经说譬如善口天女出一妙音则与百千种乐相应一一复有百千音声佛音亦尔於一音中出无量声随众生心欲各生意解五梵声及众喻喻化不失时经说譬如大梵住於梵宫出梵音声梵众皆闻而谓一一皆同己语然不出众外佛音亦尔众会皆闻皆谓同其语而根未熟之所不闻六众水一味喻喻无曲经说譬如众水皆同一味随器异故水有差别水无念虑亦无分别佛音亦尔一解脱味随根差别七降雨滋荣喻喻称根经说譬如阿那婆达多龙王兴大密云遍阎浮提普注甘雨百谷苗稼皆得生长江河泉池一切盈满其水不从龙身心出而能种种饶益众生佛音亦尔兴慈普遍雨甘露法令众欢喜增长善法满足诸乘不来不出饶益一切八渐降成熟喻喻无迟速经说譬如摩那斯龙王将欲降雨未便即降先起大云弥覆虚空凝停七日待诸众生作务究竟过已渐降普润大地佛音亦尔先兴法云成熟众生待根熟已然后普降令其满足无上法味九降澍难思喻喻虽差别同一性故经说譬如海中大庄严龙王於大海中降百千种庄严雨而水无差别龙难思力令其庄严佛音亦尔无所分别或以十音百音千音八万四千音无量音等各别说法随众生根皆令欢喜十遍降种种喻喻其普遍经说譬如娑竭罗龙王欲现自在力饶益众生咸令欢喜兴云弥覆色相多般或白或红若干差别出众电光四天下中雨种种雨龙心平等无有彼此但随善根异而有差别佛音亦尔欲以法化先布身云弥满法界随其乐欲为现不同振大法雷雨众法雨具斯十义故曰圆音也言非扣而长演者则常说遍说不待机请也如下教起十因中第一法尔中辨言果海离念而心传者果海离念则非情识所解既绝所解则言之不及须亡言得意得意即是心传故别行十地经云我今说一分论释云十地有二分一因分二果分以果分不可说但寄因分以明故云一分今言心传即传说不及者果分也亦即楞伽宗说二通中宗通也二通之义下立宗中辨亦即达磨无念为宗以心传心不立文字之义也故禅经序云禅定之门此是阿难曲承旨诏若遇非其人则幽关莫辟罕窥其庭若得意忘言则途中授与等斯则句句言说而无说念念智契而无契无说无契者常说常契也五明修证者疏万行亡照至双入上句修下句证言亡照者有二意一亡则都息万缘为定也照则照真觉妄为慧也此同古德说无作戒定慧彼云无妄心是定知无妄心是慧妄心不起是戒亦同蜀中金禅师无忆是戒无念是定莫忘是慧今云亡者即彼无忆无念之戒定也今云照者即彼莫忘之慧然皆是对治方便未为称性之修也二者照亦都不当情为亡照也照尚须亡况於识念然其本性灵知不昧故非断灭即荷泽大师说空寂照为自性戒定慧之意也故疏主答顺宗皇帝心要云无心於亡照则万虑都捐任运以寂知则众行爰起放旷任其去住静鉴见其源流语默不失玄微动静毕称法界皆万行亡照而齐修之意也亦同起信性无悭吝顺本性故修行檀波罗蜜乃至性离愚痴随顺修行般若等也言渐顿无碍而双入者先通释渐顿偏圆后正销疏意初中法相宗云从小入大为渐直从大乘发心为顿今则不然即以法相宗行位地前伏惑登地断惑分证真如乃至等觉后心金刚喻定解脱道中方始妙觉圆明为渐也无相宗一向不说地位如四卷楞伽第四卷中文云十地则初地初则为八地第九则为七七亦复为八第二为第三第四为第五第三为第六无所有何次也已上并是彼经文如此超间意显圆融之行不依行布位次又禅宗看净拂尘及诸家调伏心法皆为渐也或说贪嗔即是道举动无非佛无证无修皆为顿也然如上等文各是一门之意并非称性圆证圆修也今既圆宗直谈真界则非渐非顿随缘修证则具渐具顿如经云初发心时即得阿耨菩提然始从十住十行乃至等觉妙觉不坏行位故具渐顿也禅门悟即剎那而登妙觉一悟之后念念相应习气唯微本智唯莹具渐顿也故荷泽大师开示顿悟渐修为圆妙也后销疏意者然随缘说有凡圣迷悟故言渐顿缘起无性举体但是真源故云渐顿无碍即由无碍而渐顿冥契妙极故云双入问据上所说即先顿后渐一念顿悟而长时渐修如何得成双入答一念悟时即离染着便是修行一悟永悟尽未来际而无间断修亦念念相应而无休息故始终相收皆名双入又问此句是证何故兼修说耶答上句是证之修故云亡照此句是修之证故云渐顿又无碍无相修证皆妙故云双入也所以四十二位位位成佛也。
　　△虽四心被广八难顿超。
　　△而一极唱高二乘绝听。
　　第五约器明非器不测者疏虽四心被广至绝听者初二句约器也上句应下句感言四心被广者四心即是四无量心亦名四平等心谓慈悲喜舍缘境宽多名为无量俱舍二十九云无量有情为所缘故又有二义一引无量福故二感无量果故名为无量也依杂心中有其二种一大二小大无量者唯佛所得体即后得智是平等智故一向无漏二小无量者慈悲即无嗔喜即喜受舍无贪性与俱舍同故彼颂云慈悲无嗔性喜舍无贪欲若依成实论大小皆以智慧为性故彼论云以智慧心利益心清净不浊心名慈悲喜舍又以四心等行无偏故名四平等又此四心皆具三缘谓众生缘法缘无缘今略明慈心三余可准知此有三义解第一直就化益解如涅盘云缘诸众生欲与其乐名众生缘缘诸众生所须之物而施与之是名法缘缘如来者名曰无缘第二化益观入分别解缘诸众生欲与其乐名众生缘缘其一切化众生法名为法缘(此二化益)缘法空寂名为无缘(此一观入)第三还就化益观入分别解缘生与乐名众生缘(此一化益)缘众生无我但是因缘五阴法数名曰法缘观彼阴空名曰无缘(此二观入)又有一解一生缘缘於众生犹如父母妻子亲属二法缘缘於众生但是缘生三无缘不住法相及众生相四心皆有此三广如涅盘梵行品中说也言八难顿超者宿闻圆成金刚种今生再闻不简凡圣必亦能入以对下二乘多劫不闻此法未发此心故虽修行证果亦不能入也若准诸说八难障於圣道今明以圆教力故障难之凡尚入况无难之凡耶况贤圣耶即以此经功力超於诸教昭然可见言八难者一地狱二饿鬼三畜生四北洲五盲聋喑恶六佛前佛后此是古说若唐三藏新译云法前法后后解胜也七世智辩聪八长寿天故论云三涂北长寿前后辩聪根此八名难者以不堪受教难入佛法中故名之为难又准教中有摧八难法令发正愿不堕彼中说有四轮能摧八难第一愿生中国轮能摧五难但如法持戒用心求生中国若得生已即便超却地狱饿鬼畜生北洲及无想天也第二愿值善友轮若得逢善知识及蒙教导听闻正法即是摧却法前法后难也上至诸佛下及凡夫解佛法者於我有益总名善友也第三能发正愿轮摧却世智辩聪难谓若於三宝中起深信乐常发正愿世世相续即能摧却世智辩聪难也第四种诸善根轮能摧生盲生聋等诸根不具难若能依佛正法修行用心当来感得身相诸根具足便是摧却诸根不具难也所以颂云善处摧前五值愿植余三即是四轮能摧八难也此八难有情不能入佛法中来诸经论中无不此说也若约华严圆教之力亦得入佛法中进修证果故随好品说地狱天子得生兜率顿证十地即知地狱有情非障故经云佛子我为菩萨时於兜率天宫放大光明名光幢王照十佛剎微尘数世界彼世界中地狱众生遇斯光者众苦休息得十种清净眼耳鼻舌身意亦复如是咸生欢喜踊跃称庆从彼命终生兜率天天中有鼓名甚可爱乐彼天生已此鼓发音而为说法云云尔时诸天子闻说普贤广大回向即得十地等由此即知地狱非障也又十地品云虽住海水劫火中堪受此法必得闻言住海水者龙等所居即畜趣非难言劫火中者若约通途说劫火中无其有情若约佛境界佛力所持变化施为及法威德力所加即得如法华经云众生见劫尽大火所烧时我此土安稳天人常充满乃至常在灵鹫山及余诸住处等此多是法前法后难谓劫火中不合有有情逢佛岂得有闻法今既得其见闻者即难中非难也今此华严说地狱畜趣尚自得闻法得证圣果岂况余类凡圣者也故云四心被广八难顿超也又大疏云见闻为种八难超十地之阶刊定记云若乃具金刚种虽八难而闻经皆同此也如出现品云譬如丈夫食少金刚终竟不消要穿其身出在於外何以故金刚不与肉身杂秽而同止故若於如来所种少善根亦复如是要穿一切有为诸行烦恼身过到於无为究竟智处何以故此少善根不与有为诸行烦恼而共住故此少善根性究竟故此说称性而修少善法也疏而一极唱高二乘绝听者即非器不测也一极者即一乘至极之教也如世歌词唱高则和寡且巴歌一曲和者百千阳春白雪和者一二言二乘绝听者即此品初世尊入师子频申三昧会中菩萨大众皆见逝多林及宫殿虚空三处有种种庄严佛境界等事又闻不思议等法诸大声闻不见不闻故经云尔时上首诸大声闻大智舍利弗神通目犍连摩诃迦叶(具列十大弟子)在逝多林皆悉不见如来神力如来严好如来境界如来游戏如来神变乃至亦复不见不可思议菩萨境等事何以故善根不同故彼於过去本不修习见一切佛种种神通妙善根故乃至云本不曾於生死之中发阿耨多罗三藐三菩提心故如是种种皆是普贤智眼境界不与一切二乘所共以是因缘彼诸上首大德声闻不能闻不能见不能信不能知又云佛子如恒河岸有百千亿无量饿鬼裸形饥饿渴乏举体燋然乌鹫豺狼竞来搏撮为渴所逼欲求水饮虽住河边而不见河设有见者见其枯竭何以故深厚业障之所覆故彼大声闻亦复如是虽复住在逝多林中不见如来广大神力舍一切智无明翳瞙覆其眼故不曾种植萨婆若地诸善根故所以疏云二乘绝听也又大疏云若夫高不可仰则积行菩萨曝鳃鳞於龙门深不可窥则上德声闻杜视听於嘉会此则兼权教六度菩萨亦绝听也故古赞云最初佛入正受定名师子频申大众渴仰生疑念诸法王开演如来示相而答意显德用无涯人法浑而何分因果齐归法界会中声闻小果权举五百比丘同处逝多园林不睹如来嘉会一则法门深远二则因非大心三则自利亡悲四为失求胜果今亦巧彰佛德二乘浅智难知意表圆教希逢又显不共之典非但小乘不了守权尚自高推唯明普眼之境非他劣见所窥。
　　△当其器也百城询友一道栖神。
　　△明正为南方尽南矣益我为友人皆友焉。
　　当其器也下六指例显当机益深文中有四一约人以显益二约法以显益三始末交彻以显益四得失相对以显益今初当其器者即善财童子指此为例依教皆然故弥勒云若有敬慕心亦当如是学百城询友者但举圆数其实一百一十城询问善友也故八十经初云尔时善财童子依弥勒菩萨摩诃萨教渐次而行经游一百一十城已到普门国思惟观察一心愿见文殊师利一百一十表十地及等觉一一皆具诸地功德故或不分等觉即开十信进退皆表一百一十此宗三贤行相不殊十地故不别表所谓初住初行初回向初地也二三乃至十住十地行相皆然此依大疏辨也一道栖神者栖托心神也一道有三义一唯向南二唯一因一果三万圣千贤皆修万行更无异路三皆一道义也明正为南者谓善财始自发心福城东见文殊便渐次展转一向南行历诸善友明者以南主火是阳是明北主水是阴是暗正者不住东西二边(东左西右故是二边)当南北中正之道表求法者背暗向明离边当正故云明正更有三义一一方已有多友余方例然二南主生长表求法者生长善根故三西域居人宅多东向顺日月转表於善财顺人法故故旧疏云善财求友表随顺以南行方尽南矣方是假法二无定体东西南北相待立名但取明正之义所向尽名为南如此始名悟入法界故善财至寄十地之友多在菩提道场又不言却回向北故知若触向明正一切皆南也益我为友人皆友焉者有二义初随相说二称性说随相说者谓见善者生不及之心见恶者发探汤之智既三人同行必有我师况多者也但能择善者从之不善者改之则触向皆师也又见贤而思齐即为益也或见不贤而内自省亦为益也又老子云善人是不善人之师不善人是善人之资皆是益我为友之义故人皆友焉二称性说者夫法界圆宗触类成教但因之生解即名为师如推一尘见具无边之德尘即是师所以善财再遇文殊智照无二之后便遇三千世界微尘数善友知识者意在兹焉。
　　△遇三毒而三德圆入一尘而一心净。
　　△千化不变其虑万境顺通于道。
　　二约法以显益疏遇三毒而三德圆至顺通于道者三毒成三德有通有别通者三毒本空元是三德迷情执取以德为毒今悟则贪无贪相元是戒也嗔无起灭本自寂然元是定也故法句经云戒性如虚空又云嗔心等阳焰痴无痴相是为慧也又心王经说三藏云贪相不生是为戒藏嗔相不生是为定藏痴相不生是为慧藏诸法无行经云贪欲即是道恚痴亦复然如是三事中有无量佛法是知迷为八万四千尘劳门悟成八万四千波罗蜜尘劳虽众根本不过三毒波罗蜜虽多根本只是三德也别者即善财所遇善友其类不同表一切类中皆有法门令后学者於人不观种性於法莫存取舍故婆须蜜女示贪欲之相所以邻里生疑抱持唼吻皆获功德其所得法门名离贪欲际解脱门无厌足王示其嗔相伤煞无量众生所得法门名如幻解脱门胜热婆罗门四面火聚中有刀山令投身入中向上兼日五热炙身示现外道痴迷邪见之相善财见之所得法门名般若波罗蜜普庄严解脱门三毒之相尚有法门况余类耶是知契合华严圆教婆须爱水而不溺无厌恚火而不烧胜热邪见而不侵矣言入一尘而一心净者有二义一以情念为尘念即无故净也二即微尘尘体称性故净也一尘一念既尔千心万境总然故次云千化不变其虑(故心要云心心作佛无一心而非佛心)万境顺通于道也(即处处道成无一尘而非佛国)。
　　△契文殊之妙智宛是初心。
　　△入普贤之玄门曾无别体。
　　三始末交彻以显益文中二一始终二本末今初契文殊之妙智者即善财历诸善友再遇文殊当智照无二相契合本心绝能所相故不见身但遥申右手摩顶得法义在下五相中解也宛是初心者最初在福城东得见文殊表信智今又见文殊表证智意明信证虽说始终智体元来不别所以皆是文殊如第二十信会在普光明殿说第七因圆果满重会普光亦表证极不离初心正同此也故大疏云启明东庙智满不异於初心也二本末疏入普贤之玄门曾无别体者善财求友最后至普贤菩萨处微细观察普贤之身见一一毛孔中有不可说不可说佛剎海云云乃至善财所见佛剎微尘数诸善友往诣亲近积集智慧比此暂见普贤所得境界百分不及一乃至优波尼沙陀分亦不及一善财从初发心乃至普贤於其中间所入剎海相续不断今於普贤一毛孔中一念所入过前不可说不可说倍如一毛孔一切毛孔一一相好一一支节悉亦如是善财於普贤毛孔剎中行一步至不可说不可说佛剎微尘数世界如是尽未来际劫犹不能知一毛孔中种种剎海种种佛海种种菩萨众会海如是等海皆悉不知究竟边际故云玄门也然不离一心一性一毛一尘故次云曾无别体又经最后结云善财则得普贤行愿海与普贤等与诸佛等一身充满等正觉现前等乃至不思议解脱自在悉皆同等既前后横竖皆等何有别体故大疏云寄位南求因圆不逾於毛孔也。
　　△失其旨也徒修因於旷劫。
　　△得其门也等诸佛於一朝。
　　四得失相对以显益者疏失其旨也至於一朝有二义一通相而言由此经境界一念一尘皆全收法界故一念失则全乖旷劫修而无益一念得则全契剎那证而无遗若指经文则出现品意简权教六度菩萨非器对前二乘绝听则积行菩萨曝鳃鳞於龙门之意经云设有菩萨於无量百千亿那由他劫具行六波罗蜜修习种种菩提分法若未闻此如来不思议大威德法门或时闻已不信不解不顺不入不得名为真实菩萨以不能生如来家故(即前句云徒修因也)若闻此法信顺悟入当知此人生如来家具足一切诸菩萨法远离一切诸世间法深入如来无量境界(即后句云等诸佛也)故大疏云良以有作之修多劫终成败坏(即前句也)无心体极一念便契佛家(即后句也)故知无念为宗实为妙也既得意失意悬殊诚见此经大益也。
　　△杳矣妙矣广矣大矣。
　　△实乃罄诸佛之灵府拔玄根之幽致升慧日以廓妄扇慈风以长春包性相之洪流掩群经之光彩岂唯明逾朝彻静越坐亡而已矣。
　　三结叹文三初以四德名叹次以六德义叹后形外义结今初疏杳矣妙矣广矣大矣杳冥微妙德相意也广则业用大则体性次以六德义叹疏实乃等是一诸佛灵妙所集之都府如千珍万宝所集之库藏唯此经罄而竭之无有遗隐二名相蔽於玄理如土埋根唯此经玄妙之法而令露现故云拔也三日出而云雾散慧发而妄想除也四阳和照物远近齐敷枯木不生过时则已佛慈利生平等普度阐提不受穷尽未来又阳气所滋者后终凋落佛慈所度者究竟涅盘有此两重之意故云长春也五涓涓滔滔无流不纳大海也若性若相无义不诠大经也大疏云千门潜注与众典为洪源万德交归摄群经为眷属六杲日丽天夺众景之耀(众景即月与星辰也)圆宗布世掩群经之辉(群经即权教二乘也)后形外义结疏岂唯明逾朝彻等者庄子中事此有二意总意云尚掩诸经况於外典也言朝彻者庄子第三南北子葵问乎女偊曰子之年长矣而色若孺子何也曰吾闻道矣子葵曰可得学耶曰恶恶可子非其人也夫卜梁倚有圣人之才而无圣人之道偊曰我有圣人之道而无圣人之才吾欲以教之庶几其果为圣人乎(注云圣人之才谓其有慧圣人之道谓其有真以真教之能成彼之道矣)吾守之三日而后能外天下(谓亡天下事也)已外天下矣吾又守之七日而后能外物(物谓凡有物象)已外物矣吾又守之九日而后能外生(不见〔是身〕)已外生矣而后能朝彻(不有万物唯真独存如朝日升明洞彻无碍人皆有此不能自知)朝彻而后能见独见独而后能无古今无古今而后能入不生不死也言坐亡者亦庄子第五颜回以契道之言白夫子曰回益矣仲尼曰何谓也曰回亡仁义矣(仁即不周义则不及)曰可矣犹未也他日复见曰回益矣曰何谓也曰回亡礼乐矣(礼过则烦乐则心动)曰可矣犹未也他日复见曰回益矣曰何谓也曰回坐亡矣仲尼蹴然曰何谓坐亡曰回隳支体黜聪明离形去知同於大通此谓坐亡(心静为坐物空为亡)仲尼曰回果至贤乎丘也从而后矣今疏意云据诸教所诠鉴用之智寂灭之理早以逾於朝彻之明坐亡之静若以华严圆明之旨不唯超彼而已兼诸权教小乘亦皆超越故有岂唯而已耶之言也。
　　△然玄籍百千幽关半掩。
　　然玄籍百千下第三教起由致庆遇希奇文中二一明昔翻未具二明今译多具今初龙树菩萨至龙宫见华严经有三本下本有十万偈四十八品中本有四十九万八千八百偈一千二百品上本有十三千大千世界微尘数偈一四天下微尘数品上中二本阎浮提人力劣不能住持龙树菩萨遂将下本流布天竺也言玄籍者玄妙典籍也百千者即下本经十万偈也言幽关半掩者谓晋译三万六千偈唐加九千偈成四万五千偈经来未具故幽微关键之教而半掩也。
　　△我皇御宇德合乾坤光宅万方重译来贡。
　　△东风入律西天输越海之诚南印御书北关献朝宗之敬。
　　△特回明诏再译真经光阐大猷增辉新理。
　　△澄观顾多天幸钦属盛明奉诏译场承旨幽赞。
　　△抃跃兢惕三复竭愚露滴天池喜合百川之味尘培华岳无增万仞之高。
　　二明今译多具疏我皇御宇下但展法界品二十一卷成四十卷亦未全足故云多具文中三一明圣朝德化广被为译之缘二明外国远献梵本是译之因三正明诏命述译赞之相今初疏我皇御宇德合乾坤者谓临御区宇德合天地乾天坤地光宅万方者尚书尧典篇曰昔在帝尧聪明文思光宅天下孔安国注云谓圣德之风远着今意云风光远及以天下为宅也今我德宗皇帝德及外国故彼以华严梵本来贡也重译来贡者夫外国贡献经历数国即展转译语从一国至一国乃至於此故云重译如献白雉九译至此也二明外国远献梵本是译之因者疏东风入律至朝宗之敬言东风入律者汉武帝十洲记说西胡月氏国遣使远进三种物谓小师子续弦胶反魂香经半年不问此事使者因随帝入苑射帝弓弦断使者曰何不取续弦胶续之遂取胶[米*(合-口+(一/心))]之果如其言帝曰彼君有此何以远贡使者曰臣国去此三万里国有常占者见东风入律十旬不休青云干(或作观)吕彭伉诗云祥辉上干吕郁郁复纷纷远示无为化将明至道君势凝千里静色回九霄分已见从龙意宁知触石纹状烟殊散漫逾月更氛氲因使来宾国西瞻仰瑞云连月不散占者云东有好道之君遂令远献也西天轮越海之诚者既皇帝德风及於西天故彼输奉过海之忠诚远贡经本如昔三物也南印者都望天竺即是此国之西就彼五天即是南印土也御书者彼国表云手自书写大方广佛华严经百千偈中所说善财童子亲近承事佛剎微尘数善知识行中五十五圣者入不思议解脱境界普贤行愿品谨奉进上等北阙献朝宗之敬者百川朝宗於海万国朝宗我唐故以献经而申远敬疏特回明诏下三正明诏命述译赞之相於中三一圣垂诏命二庆承诏命三译赞之相今初但是展演旧经入法界一品故云光阐大猷及增辉也猷谓嘉猷嘉美之德也二庆承诏命疏澄观顾多天幸至幽赞者反顾我有天然之幸得遇盛明之时奉诏译经制疏也三译赞之相疏抃跃至之高者抃谓手舞跃谓足蹈兢谓战战兢兢惕谓悚惕三复竭愚者谓再三反复竭尽其心不敢孟浪也谦故曰愚然三复之言即论语云南容三复白圭谓毛诗云白圭之玷尚可磨也斯言之玷不可为也意谓圭玷可以磨治若过言一出驷马追之不及南容读诗至此章句再三反复以将诚慎其言也今用此意露滴天池者智度论中指海为天池意云制疏译经一言一义得契佛心如露滴海也尘培等者即子贡对鲁哀公赞夫子之言谓哀公问子贡云汝师贤乎对曰贤哀公曰贤复如何答曰不知又问何以不知子贡曰吾於夫子门下如人终日戴天不知天之高终日履地不知地之厚饮海知饱安知其深哀公曰誉师太过欤子贡曰捧土培山宁有益仞(七尺曰仞)上皆谦词。
　　△大方广所证法也佛华严能证人也。
　　△极虚空之可度体无边涯大也竭沧溟之可饮法门无尽方也碎尘剎而可数用无能测广也离觉所觉朗万法之幽邃佛也芬敷万行荣耀众德华也圆兹行德饰彼十身严也贯摄玄妙以成真光之彩经也。
　　△总斯七字为一部之宏纲则无尽法门思过半矣。
　　大方广者下第四略释总题令知纲要於中三一标名二释名三结叹今初可知二释名者疏极虚空至经也极虚空等三句即普贤偈赞佛德结归无尽之文云剎尘心念可数知大海中水可饮尽虚空可量风可系无能尽说佛功德今取虚空释体大海水释相大尘剎释用大唯不取心念及风也碎尘剎者碎尘数之剎并为微尘也离觉等者能觉即菩提所觉即涅盘故楞伽云一切无涅盘无有涅盘佛亦无佛涅盘远离觉所觉既理智俱泯能所两亡始本不二是究竟觉故虽俱离而朗照万法之无遗非一向同楞伽也芬敷万行者草木感果之华也荣耀众德者草木兼通金玉庄严之华也圆兹行德饰彼十身者双以二华二德严饰佛身也贯摄等者贯穿摄持玄妙之义门门门焕烂无量无边门门寻之一一皆彻佛智如寻影以至於本故大经云如因日光照还见於日轮然以智慧光通达於佛智佛智体如日轮演无量义如日光三结叹者疏总斯七字等尚书云若网在纲有条而不紊紊者乱也孔氏序云举其宏纲摄其机要思过半矣者周易系辞文势孔子云学者观其彖辞是以尽过半之思今意云若解七字之义即一部之功已过半矣。

　　大方广佛华严经普贤行愿品别行疏钞卷第一


　　大方广佛华严经普贤行愿品别行疏钞卷第二

　　　　敕太原府大崇福寺沙门澄观撰别行疏
　　　　圭峰草堂寺沙门宗密述随疏钞
　　上来第二正释疏文四分中一总叙文意二归敬请加三开章释文四庆赞回向初总叙文意已竟自下第二广释归敬请加。
　　△稽首归依。
　　△真法界。
　　△光明徧照诸如来。
　　△普贤文殊海会尊。
　　△愿得冥资赞玄妙。
　　第二归敬请加於中分二初三句是归敬后一句请加初中又二初有四字是能归三业稽首归依后有一十七字即所归三宝真法界下今初疏稽首归依者稽者屈也至也首者头也归者向顺之义依者凭托之意疏主欲拟制述先起三业虔恭敬仰屈己头顶以至於地心冥佛境口诵词句剖析心诚乞求加护也问何故最初归敬三宝答略有七意一显示吉祥故二发生信心故三令知恩德故四仪式应然故五表有承禀故六为求加护故七随顺先圣故且初显示吉祥者三宝功德第一吉祥故於最初先申归敬欲令所制久久流通二利吉祥故先归敬也成实论云三宝最吉祥故我经初说二发生信心故者欲令后人闻此教典不起疑惑生起信心故於最初先叹三宝令於三宝生顺信已方於正教不疑谤故三令知恩德故者谓佛有说法恩法有生解恩僧有传教恩若无佛宝即无人说法若无法宝即无由生解若无僧宝即无人传教是以由佛说法由法生解由僧传教令得听闻由此三恩方成慧悟令知恩德故疏先明四仪式应然故者世间臣子凡有所为先白君父方合仪式三宝恩德逾於君父大师之心何啻臣子将欲发扬正教先白三尊仪式应然故归敬也五表有承禀故者欲显所述且非胸臆皆依圣教尽有经典承禀三宝所证所说制成此疏以诲后人故於最初先申归敬六为求加护故者像季传教障难恒多先敬三尊上求加护七随顺先圣故者西天圣众诸菩萨僧造论释经皆先归敬顺诸先圣故敬三尊敬意极多不能繁述释此所归三宝分二先标三宝义后正销疏文今初三宝之义佛法大纲学者要知不可不说略以五门分别一释名二出体三建立四次第五问答分别今初有二初总名后别名总名者三者数义宝者从喻为名依宝性论有六义一希有如世间金玉等世间难得三宝亦尔百千万劫众生难遇二明净如世间金玉体性明净三宝亦尔离染无垢所以明净三势力如世金玉有威德势力三宝亦尔见道力用神通威力四庄严如世金玉庄严世间三宝亦尔定慧庄严出世法故五最上如世金玉於世最上三宝亦尔修出世道最尊最上六不变如世金玉不可改易百炼不轻久埋不生三宝亦尔不为世法之所改易具此六义故名为宝从数及喻以为名也次别名者谓佛法僧梵云佛陀此翻觉者佛地论云於一切境能除二障如睡梦觉如莲华开自觉觉他觉行圆满名之为佛觉即是佛当体为名梵云达摩此云法即教理行果自性轨持名之为法轨持即法当体为名梵云僧伽此云和合众三乘圣人理事二和体无违诤和合是用众即是假和合之众依主得名第二出体者於中有二先辨差别后明体性初文有三一住持二别相三同体皆可宝重生福之田也初住持者佛谓形像法谓教法僧谓五众也二别相三宝(依贤首大师五教以明)分五一小乘教文三佛法僧一佛宝文三初法身即五分(戒定慧解脱解脱知见是)二报身(即丈六身是)三化身(谓随类化身是)二法宝文四一教法(谓声教)二理法(谓生空理)三行法(谓三十七品四念处四正勤四如意足五根五力七觉支八圣道)四果法(谓择灭涅盘)三僧宝(即四果四向)二大乘始教亦三一佛宝文三一法身(谓清净真如)二报身(谓自他二种受用)三化身(大化身千丈小化身丈六随类化身)二法宝文四一教法(谓本质影像)二理法(谓二空真理)三行法(谓六度万行)四果法(菩提涅盘)三僧宝(即三贤十圣)三大乘终教亦三一佛宝文二一真身(谓法身及自受用)二应身(谓他受用及化身)二法宝文四一教法(唯心影像)二理法(谓二空真理)三行法(谓六度万行)四果法(谓始觉合本觉)三僧宝(谓三贤十圣)四大乘顿教但唯真性更无别法纵使强论亦不出一性亦三一佛宝(约觉知义)二法宝(约轨持义)三僧宝(约不违义)五大乘圆教文三一佛宝文二一融三世间十身(众生世间器世间智正觉世间)二佛自具十身(菩提愿化力庄严威势意生福法智)二法宝文四一教法(谓别教一乘)二理法(谓法界十玄)三行法(谓行布圆融)四果法(谓依正无碍)三僧宝(谓海会菩萨)三同体者自有三说一就本性说性自灵觉佛也性本寂灭法也性上本有恒沙德用互不相违亦不乖诤一味清净性体僧也二就观行说观照佛也照故离识可以轨持法也在观则万法已圆念念自无乖诤僧也三就融通说世出世间差别之法尽托圆明大觉假现一一无有自体当体便是圆觉则一切皆佛也如镜现像像皆是镜所现之法一一寂灭虽寂灭而不坏相性相不异故一一相随性而遍法界性随相而千差尽未来际性相无碍究竟皆可轨持法也既一一相随性无碍则一入一切一切入一一包一切一切包一交参涉入和合无违凡圣一一皆然僧也二明体性者有三一住持三宝佛宝不论金玉图彩塑画等并以四尘为体法宝若纸素竹帛等亦以四尘为体僧宝若凡夫僧即以有漏五蕴为体若图画僧亦以四尘为体此等住持皆令真实三宝势力不断名住持也故净名经云绍隆三宝能使不绝二别相三宝法身即以无垢真如为体自受用身以实无漏五蕴为体他受用身以平等性智所现相分似无漏五蕴为体化身有三若大化身以成所作智中所现微细色心相分似无漏五蕴为体小化身以成所作智中所现通粗及细色心相分似无漏五蕴为体若随类化身以成所作智中所现唯细色心相分似无漏五蕴为体若法宝有四一教谓名句文二理谓二空真如三行谓六度十度万行四果谓菩提涅盘殊胜之果此之四法总为法宝体僧宝以三乘圣人无漏五蕴为体三同体三宝通以真如为体如有觉义名佛宝如有轨持义名法宝如有理和名僧宝故涅盘经云若能观三宝常住同真谛等也又净名经云佛则是法法即是众是三宝皆无为相与虚空等又宝积经云正见法身尚不见佛何况形色以空远离尚不见法何况言说以无为法尚不见僧何况有和合众也三建立者有四一翻邪三归为彼外宗有三一邪尊二邪教三邪人翻彼三故建立三宝归依佛已宁舍身命终不归依自在天等归依法已宁舍身命终不归依外道典藉归依僧已宁舍身命终不归依外道邪众为所翻有三故立三宝广如优婆塞经说也二对根者为上根人趣佛菩提说於佛宝为中根人求自然智及因缘法而能入道说於法宝为下根人依师受学理事不违方能入道说於僧宝三约喻者佛如良医法如良药僧宝如看病人四依因者一依如来为因二依正法为因三依止我弟子为因诸有情类要由三因得涅盘乐如十轮经说具上四义不增不减但说三宝也四辨次第者有三一约功用次第教化众生无过於佛故先明佛宝由有佛故说三乘法故次明法宝由有佛法化三乘众故后明僧宝二约修行次第一切圣人以法为本先明法宝由有法故方有修行次明僧宝由有法僧当得佛果后明佛宝三约胜劣次第同体三宝中法宝为胜故经云诸佛所师所谓法也以法常故诸佛亦常故法宝胜也别相三宝中佛宝为胜故经偈云天上天下无如佛十方世界亦无比世界所有我尽见一切无有如佛者故佛宝胜也住持三宝中僧宝为胜由人能弘道非道弘人人在即法在人亡即法亡故僧宝胜也五问答分别者问前云三乘圣人皆是僧宝声闻众多可名为僧独觉独出云何成僧答缘觉有二一独觉出无佛世静处思惟即能悟道此既无众阙於事和但是行法非僧宝也二众出亦有无量大缘觉众具理事二和所以成僧今约众出故仁王经云时有八百万亿大仙缘觉非断非常四谛十二因缘皆悉成就也问出家菩萨具有二和可名为僧在家菩萨唯有理和莫不成僧答在家菩萨虽无事和而有理和性无乖诤即得成僧不同声闻要具二和也问菩萨僧中有其几人答依仁王经璎珞经说有四十二贤圣所谓地前三贤地上十圣及等觉妙觉如彼广说所以不取十信者为是凡位也於四十二位中四十一是僧宝妙觉一位是佛宝所摄也上来五段不同略明三宝义竟后别销疏文者疏真法界者即法宝也摄法差别但归真界也先标法者诸佛之师故疏光明遍照等者佛宝也梵语毗卢遮那此云光明遍照此就新梵语翻也若准旧梵语翻毗卢遮那此云遍一切处寂属法身卢舍那此云光明遍照属在报身若准梵文即不如此二种梵名但新旧别非分法报之异故旧译华严总名卢舍那唐译经中皆曰毗卢遮那即三身十身通名毗卢遮那也今此中用即法报通称此最为正况此宗中法报无异同是一源不同诸教有为无为别又据此大经及一字顶轮王经释迦毗卢及一切义成等皆是异名故知三身更无别称但是古德义说也故知此中不错用也言光明遍照者谓常寂光遍一切法如镜之明像像皆遍也诸如来者主伴互收也举一为主一切皆伴伴者不离主也普贤文殊海会尊者僧宝也二圣为海会菩萨之尊也又望能归之人即指海会菩萨是我之尊也后会通二圣菩萨数过剎尘名着在经者亦有数百偏归二圣者良有所以二圣本尊总为三圣托以表法不徒然也今依三圣圆融观略显二门一相对明表二相融显圆初中二圣为因遮那为果果超言相且说二因若悟二因玄微则见果海深妙也二圣略为三对一能信所信对言能信所信表是因中谓普贤表所信法界即在缠如来藏故理趣般若云一切众生皆如来藏普贤菩萨自体遍故初会即入藏身三昧者意在此也文殊表能信之心佛名经云一切诸佛皆因文殊而发心故善财始见发大心故经云出生一切菩萨无休息故二解行对普贤表所起万行上下经文五周因果皆普贤行故文殊即能起之解慈氏云汝得见诸善友闻菩萨行入解脱门皆是文殊威神力故又云常为一切菩萨师故三理智对普贤表所证法界即出缠如来藏善财童子入其身故一毛广大即无边者称法性故经云普贤身相如虚空故又见普贤即得智波罗蜜者明依理发智故文殊表能证大智本所事佛名不动智故常为无量诸佛母故诸经中说法多显般若旨趣故善财再见文殊后方见普贤者显有智方能证理故是以古德铭后文殊为智照无二相也不理身者心境两亡故以文殊权实之智证普贤体用之理此之一门古德亲问三藏三藏言有经说未传此方又此一门亦表定慧理本寂故智即慧故亦表体用普贤理寂以为心体文殊智照为大用故二相融显圆者亦二先明二圣法门各自圆融后以二圣法门互相圆融初中谓文殊必因於信方能成解有解无信增邪见故有信无解长无明故信解真正方了本源成其极智反照不异初心初发心时便成正觉又前方便之智不离体故后文殊名智照无二相照信不殊於智故从无身相以展右手是以文殊三事融通隐隐次普贤三事自相融者理若无行理终不显依体起行行必称体由行证理理无行外之理由理显行行无理外之行故随所证理行无不具足一证一切证故见普贤一毛所得法门过前无可说不可说倍又是即体之用故毛孔法门缘起无尽由是普贤三事涉入重重也二以二圣法门互相融者谓要因於信方知法界信若不信法界信则为邪故能所不二不信自心有如来藏非菩萨故次要藉於解方能起行称解起行行不异解则解行不二次以智是理用理体成智还照於理智与理冥方曰真智则理智无二故经云无有如外智能证於如亦无智外如为智所入又法界寂然名止寂而常照名观观穷数极妙符乎寂则定慧不二又即体之用曰智即用之体曰理即体用无二是以文殊三事融通隐隐即普贤三事涉入重重此二不一不异方名普贤帝网之行故普贤行品及上下经文广显事理圆融为普贤行非独事行名普贤也亦如曼殊千钵经云尔时众中菩萨摩诃萨一切有情同修行普贤曼殊行愿证入毗卢遮那如来十大慈佛心观亦表二圣不异问既二圣相融何以不名文殊行耶答为摄智属理唯一真法界故举一全收也二遮那为果者二圣法门既融则普贤因圆离相绝言没同果海是曰毗卢遮那光明遍照唯证相应故法界品末普贤菩萨后便偈赞佛德者显果相也又品初如来自入三昧现相无说表所证绝言而普贤开发也放光令悟表能证绝言而文殊开显者即其意也然上理智等并不离心心佛众生三无差别若於心能了则念念因圆念念果满出现品云菩萨应知自心念念常有佛成正觉故而即一之异不得外观勿滞言说若能与此观行相应则触目对境常见三圣及十方诸佛菩萨一即一切故心境无二故依此修行一生不克三生必圆也第二请加者疏愿得冥资赞玄妙可知。
　　△将释此经五门分别。
　　△一教起因缘二辨教宗旨三翻译传授四释经名题五随文解释。
　　△今初夫法无言象非离言象。
　　△离言象而倒惑执言象而迷真。
　　△故圣人利见垂象设教必有由矣。
  </div>
  <div class="pagination">
   <span class="current-page">
    1
   </span>
   <a href="华严经行愿品疏钞_page2.html">
    2
   </a>
   <a href="华严经行愿品疏钞_page3.html">
    3
   </a>
   <a href="华严经行愿品疏钞_page4.html">
    4
   </a>
   <a href="华严经行愿品疏钞_page5.html">
    5
   </a>
   <a href="华严经行愿品疏钞_page6.html">
    6
   </a>
   <span>
    ...
   </span>
   <a href="华严经行愿品疏钞_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
