<!DOCTYPE html>
<html>
<head>
    <meta charset="UTF-8">
    <title>华严纲 - 第 65 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 65 页/共 73 页</h1>
    <div class="content">　　尔时普贤菩萨。欲重明此义。而说颂言。
　　见闻供养诸如来　　所得功德不可量　　於有为中终不尽　　要灭烦恼离众苦　　譬人吞服少金刚　　终竟不消要当出　　供养十力诸功德　　灭惑必至金刚智　　如乾草[廿/积]等须弥　　投芥子火悉烧尽　　供养诸佛少功德　　必断烦恼至涅盘　　雪山有药名善见　　见闻齅触消众疾　　若有见闻於十力　　得胜功德到佛智
　　第十偈颂。即属第十见闻之益。不颂显名受持。显名受持后文自颂。此颂应在拣法异喻之前。以前长行钩锁。显名亦是见闻益故。若回此偈於现瑞后。与后偈相续。文理甚顺。四偈分二。初一颂法说。后三如次颂前三喻。
　　尔时佛神力故。法如是故。十方各有十不可说百千亿那由他世界。六种震动。所谓东踊西没。西踊东没。南踊北没。北踊南没。边踊中没。中踊边没。十八相动。所谓动徧动等徧动。起徧起等徧起。踊徧踊等徧踊。震徧震等徧震。吼徧吼等徧吼。击徧击等徧击。雨出过诸天一切华云。一切盖云。幢云。旛云。香云。鬘云。涂香云。庄严具云。大光明摩尼宝云。诸菩萨赞叹云。不可说菩萨各差别身云。雨成正觉云。严净不思议世界云。雨如来言语音声云。充满无边法界。如此四天下如来神力如是示现令诸菩萨皆大欢喜。周徧十方一切世界悉亦如是。
　　大文第六现瑞证成。於中二。先现瑞。后证成。今初。先此界。后类通。动剎等数皆广多者。法难思故。
　　是时十方各过八十不可说百千亿那由他佛剎微尘数世界外。各有八十不可说百千亿那由他佛剎微尘数如来。同名普贤。皆现其前而作是言。善哉佛子。乃能承佛威力。随顺法性。演说如来出现不思议法。佛子。我等十方八十不可说百千亿那由他佛剎微尘数同名诸佛。皆说此法。如我所说。十方世界一切诸佛亦如是说。
　　二证成中。先果人证。后因人证。所以具二者。法玄妙故。因果交彻之法故。因圆果满之法故。前来诸会唯菩萨者。唯因行故。发心品中唯果证者。果之本故。初心成佛难信受故。随义各别。所以至无。唯斯具二。今初分四。一现身。二而作下赞说。三佛子我等下引说证成。兼明结通所说。一说一切说故。
　　佛子。今此会中十万佛剎微尘数菩萨摩诃萨。得一切菩萨神通三昧。我等皆与授记一生当得阿耨多罗三藐三菩提。佛剎微尘数众生发阿耨多罗三藐三菩提心。我等亦与授记。於当来世经不可说佛剎微尘数劫皆得成佛。同号佛殊胜境界。我等为令未来诸菩萨闻此法故。皆共护持。如此四天下所度众生。十方百千亿那由他无数无量乃至不可说不可说法界虚空等一切世界中所度众生皆亦如是。
　　四举益证成。於中四。一得四位果满益。一生得菩提故。神通三昧即十通十定故。二佛剎微尘下得发心益。与远记者不期速成故。又前明一生。即多之一。此辨多劫即一之多。既一多圆融。何定劫数妄生多劫。智日不迁。苟执长短。未期成佛。同号佛殊胜境者。缘佛出现境故。三我等下护持久远益。四如此下结益广徧。
　　尔时十方诸佛威神力故。毗卢遮那本愿力故。法如是故。善根力故。如来起智不越念故。如来应缘不失时故。随时觉悟诸菩萨故。往昔所作无失坏故。令得普贤广大行故。显现一切智自在故。
　　第二因人证。於中四。一明集因。前果人证。承前现瑞之因。故略不叙。今此显因果别。故广出集因。文显可知。
　　十方各过十不可说百千亿那由他佛剎微尘数世界外。各有十不可说百千亿那由他佛剎微尘数菩萨来诣於此。充满十方一切法界。
　　二明现身。虽来自十方而周徧法界。则来无来矣。
　　示现菩萨广大庄严。放大光明网。震动一切十方世界。坏散一切诸魔宫殿。消灭一切诸恶道苦。显现一切如来威德。歌咏赞叹如来无量差别功德法。普雨一切种种雨。示现无量差别身。领受无量诸佛法。
　　三辨其德用。十句文显。
　　以佛神力。各作是言。善哉佛子。乃能说此如来不可坏法。佛子。我等一切皆名普贤。各从普光明世界普幢自在如来所而来於此。彼一切处亦说是法。如是文句。如是义理。如是宣说。如是决定。皆同於此不增不减。我等皆以佛神力故。得如来法故。来诣此处为汝作证。如我来此。十方等虚空徧法界一切世界诸四天下亦复如是。
　　四发言证成。皆同普贤者普法同故。界佛名异者不失主伴故。普光明者常寂光土无不遍故。佛名普幢自在者。本智高出。无所不摧。事理无碍故。兼示结通所说。
　　尔时普贤菩萨。承佛神力。观察一切菩萨大众。欲重明如来出现广大威德。如来正法不可沮坏。无量善根皆悉不空。诸佛出世必具一切最胜之法。善能观察诸众生心。随应说法未曾失时。生诸菩萨无量法光。一切诸佛自在庄严。一切如来一身无异。从本大行之所生起。而说颂言。
　　大文第七以偈总摄。文中二。先叙意。后正颂。前中二。先说仪。后欲重下辨意。欲重显前十门出现故。文有十句。句各一门。而约利生为次不等。一成正觉。二即法轮。三是见闻生善。此三正显益故。四即出现之法。是前总门。五即是心。约智显故。六即圆音。七即境界。境界无无量。生光亦多。八即涅盘。动寂自在。大般涅盘为佛庄严故。九即是身。约本说一故。十即是行。果中说因故。
　　一切如来诸所作　　世间譬喻无能及　　为令众生得悟解　　非喻为喻而显示　　如是微密甚深法　　百千万劫难可闻　　精进智慧调伏者　　乃得闻此秘奥义　　若闻此法生欣庆　　彼曾供养无量佛　　为佛加持所摄受　　人天赞叹常供养　　此为超世第一财　　此能救度诸群品　　此能出生清净道　　汝等当持莫放逸
　　正颂中四偈。初一颂说分中结酬。以此结包十段意故。后三颂显名受持。初句显名。余皆劝持。且分为三。初偈叹深难闻。次一偈明闻由多善。后偈举胜劝持。然此一品。文旨宏奥。能顿能圆。究众生之本源。罄诸佛之渊海。根本法轮之内。更处其心。生在金轮种中。复为嫡子。妙中之妙。玄中之玄。并居凡类之心。小功而能速证。安得自欺不受。长沦生死之中。今闻解能欣。尤须自庆昔善。
　　补义曰。品末显名受持分。乍观似结当品。谛详通途大旨。乃都结前七会之文。何以明之。以初会菩提场。舍那如来初成正觉。则踞华藏界。依正二报无尽庄严。即以十身周遍圆音落落。无尽无尽。主伴重重。双垂两相。二始同时。是则出现十门一时具足。以此法界圆融性德生佛等同。故如来证此果德。特为众生迷此性德。故特出现世间。而为开导。以不思议事。诚恐众生难信难入。故此经先举果海无碍妙严。以劝大心众生。见闻生发信心。所以最初名举果劝乐生信分也。然於此果德。见者闻者虽能生信。且非行不阶。若不备解修进之方。则无由取证。故第二会已后。乃最初先开信门。依信发心。备修诸行。故次第行布。六位因果。由住行向以登十地。乃至等妙二觉。先则行布位次。为差别因果。次明依平等法界。修普贤行以至出现妙觉为平等因果。故此出现十门乃都收前二种因行以成极果。以为究竟。故结云。此如来无量不可思议。无障无碍智慧法门。闻已信解。随顺悟入。当知此人生如来家。是则由信生解。然后依解起行。故判前六会为修因契果生解分。故十信满心云。知一切法即心自性成就慧身不由他悟。名生如来家。此是因该果海。至此劝修经云。闻信生家。此乃果彻因源。如此一期法会。所演法门。始终一贯。因果圆融。则已成一部始终之义已周。故此都结。故瑞证双呈。如此深观。岂结当品而已耶。以此经三遍研穷六位因果。然前但说一往。令其信解而已。未为实证。故后二分乃进修成行。依人证入。方信解行证四门以为一乘因果之究竟也。
　　上如来出现品竟。
　　下第八三会普光明殿普贤菩萨说离世间法门。即离世间品。自第五十三卷起至第五十九卷止。共一品经。通为托法进修成行分。

　　大方广佛华严经纲要卷第五十二


　　大方广佛华严经纲要卷第五十三

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　第八三会普光明殿

　　普贤菩萨说离世间法门。自五十三卷起至五十九卷止。共一品经即离世间品。

　　离世间品第三十八之一

　　三会普光明殿者。以普光明表佛根本普光明智。始因舍那如来於菩提场初成正觉。现法界身云。踞华藏世界。即依此智光流演普照法界修多罗。故法界海会一时普集身上自他。无尽庄严。是为果满。欲令大心众生发心修因证取此果。故初分明举果劝乐生信分。乃先举殊胜之果。劝令发起广大信乐之心。意在欲取此果。必仗真因故。二会於普光明殿即说六位因果。以修因必以信心为首。故於此会说十信法门。以文殊为会首。意在要以果智为我因心。故就普光而说。其住行向地乃升四天而说者。盖未起普光三昧。依差别智。建立四十位法门为差别之因已故再会普光明殿说等妙二觉。差别平等二种因果。是借行布行门以显圆融之德。故十信满心即名成佛者。正显原以果觉为本因心。故一位具足一切位。是为因该果海。及至出现品末。乃结由信发解。是为果彻因源。故第二会。名修因契果生解分。意以如是之因乃取如是之果。此第一番研穷六位因果也。今此不起法会。仍在普光明殿但换说主。故名三会。非是去而后来重会也。且此一品。乃普会云兴二百问。备问六位之行故。普贤一以答十。瓶泻二千酬。通显前六位中之行非在位也。故没位之名。以显称普法界圆融之行。以前位虽说圆融。而行布森然。未显圆融妙义。故此特显一位具足一切位。位位圆融。该罗融摄。是为普贤妙行。必以此行方契妙果。以正在行故此分明托法进修成行分也。此乃第二番研穷六位因果也。品名离世间者。世间有三。谓众生世间。器世间。智正觉世间。而言离者。意谓前列行布六位。不出三种世间。未显离相之行。今以普贤妙行。以了法界性空。故普入诸佛剎土。而无剎土相。故离器世间。了众生究竟性空。故不舍众生。而普作度生事业。故离众生世间之相。虽证果海不舍因门。亦离智正觉世间之相。以此平等妙行。乃是取果真因。故二千答处。一一离相。故以品名标之。
　　尔时世尊。在摩竭提国阿兰若法菩提场中普光明殿。坐莲华藏师子之座。妙悟皆满。二行永绝。达无相法。住於佛住。得佛平等。到无障处。不可转法所行无碍。立不思议。普见三世。身恒充徧一切国土。智恒明达一切诸法。了一切行。尽一切疑。无能测身一切菩萨等所求智。到佛无二究竟彼岸。具足如来平等解脱。证无中边佛平等地。尽於法界。等虚空界。与不可说百千亿那由他佛剎微尘数菩萨摩诃萨俱。皆一生当得阿耨多罗三藐三菩提。各从他方种种国土而共来集。悉具菩萨方便智慧。所谓善能观察一切众生。以方便力令其调伏住菩萨法。善能观察一切世界。以方便力普皆往诣。善能观察涅盘境界思惟筹量。永离一切戏论分别而修妙行无有间断。善能摄受一切众生。善入无量诸方便法。知诸众生空无所有而不坏业果。善知众生心使诸根境界方便种种差别。悉能受持三世佛法。自得解了。复为他说。於世出世无量诸法。皆善安住知其真实。於有为无为一切诸法。悉善观察。知无有二。於一念中悉能获得三世诸佛所有智慧。於念念中悉能示现成等正觉。令一切众生发心成道。於一众生心之所缘。悉知一切众生境界。虽入如来一切智地。而不舍菩萨行。诸所作业。智慧方便而无所作。为一一众生住无量劫。而於阿僧祇劫难可值遇。转正法轮调伏众生皆不唐捐。三世诸佛清净行愿悉已具足。成就如是无量功德。一切如来。於无边劫说不可尽。其名曰普贤菩萨。普眼菩萨。普化菩萨。普慧菩萨。普见菩萨。普光菩萨。普观菩萨。普照菩萨。普幢菩萨。普觉菩萨。如是等十不可说百千亿那由他佛剎微尘数。皆悉成就普贤行愿。深心大愿皆已圆满。一切诸佛出兴世处悉能往诣请转法轮。善能受持诸佛法眼。不断一切诸佛种性。善知一切诸佛兴世授记次第名号国土成等正觉转於法轮。无佛世界现身成佛。能令一切杂染众生皆悉清净。能灭一切菩萨业障。入於无碍清净法界。尔时普贤菩萨摩诃萨入广大三昧。名佛华庄严。入此三昧时。十方所有一切世界六种十八相动。出大音声靡不皆闻。然后从其三昧而起。
　　首序云如来初成正觉云云等者。此即是最初菩提场中初成正觉。非是别成。且云不离菩提树而升四天。此普光法会一向未动。岂有更成之理。然十身普现。一音齐演。如此则正当四天说行布法门时。不妨本会说圆融行门。以法在一时言不顿彰。故此重叙初成。正显不动本处。如此妙旨唯在心会。岂可以情量哉。以此品有别行本。名度世经。故不妨重序。
　　尔时普慧菩萨。知众已集。问普贤菩萨言。佛子。愿为演说。何等为菩萨摩诃萨依。何等为奇特想。何等为行。何等为善知识。何等为勤精进。何等为心得安隐。何等为成就众生。何等为戒。何等为自知受记。何等为入菩萨。何等为入如来。何等为入众生心行。何等为入世界。何等为入劫。何等为说三世。何等为知三世。何等为发无疲厌心。何等为差别智。何等为陀罗尼。何等为演说佛。
　　普慧二百问中。初二十句问十信行。
　　何等为发普贤心。何等为普贤行法。以何等故而起大悲。何等为发菩提心因缘。何等为於善知识起尊重心。何等为清净。何等为诸波罗蜜。何等为智随觉。何等为证知。何等为力。何等为平等。何等为佛法实义句。何等为说法。何等为持。何等为辩才。何等为自在。何等为无着性。何等为平等心。何等为出生智慧。何等为变化。
　　二二十句问十住行。
　　何等为力持。何等为得大欣慰。何等为深入佛法。何等为依止。何等为发无畏心。何等为发无疑惑心。何等为不思议。何等为巧密语。何等为巧分别智。何等为入三昧。何等为徧入。何等为解脱门。何等为神通。何等为明。何等为解脱。何等为园林。何等为宫殿。何等为所乐。何等为庄严。何等为发不动心。何等为不舍深大心。何等为观察。何等为说法。何等为清净。何等为印。何等为智光照。何等为无等住。何等为无下劣心。何等为如山增上心。何等为入为上菩提如海智。
　　三三十句问十行行。
　　何等为如宝住。何等为发如金刚大乘誓愿心。何等为大发起。何等为究竟大事。何等为不坏信。何等为授记。何等为善根回向。何等为得智慧。何等为发无边广大心。何等为伏藏。何等为律仪。何等为自在。何等为无碍用。何等为众生无碍用。何等为剎无碍用。何等为法无碍用。何等为身无碍用。何等为愿无碍用。何等为境界无碍用。何等为智无碍用。何等为神通无碍用。何等为神力无碍用。何等为力无碍用。何等为游戏。何等为境界。何等为力。何等为无畏。何等为不共法。何等为业。何等为身。
　　四二十九句问十回向行。
　　何等为身业。何等为身。何等为语。何等为净修语业。何等为得守护。何等为成办大事。何等为心。何等为发心。何等为周徧心。何等为诸根。何等为深心。何等为增上深心。何等为勤修。何等为决定解。何等为决定解入世界。何等为决定解入众生界。何等为习气。何等为取。何等为修。何等为成就佛法。何等为退失佛法道。何等为离生道。何等为决定法。何等为出生佛法道。何等为大丈夫名号。何等为道。何等为无量道。何等为助道。何等为修道。何等为庄严道。何等为足。何等为手。何等为腹。何等为藏。何等为心。何等为被甲。何等为器仗。何等为首。何等为眼。何等为耳。何等为鼻。何等为舌。何等为身。何等为意。何等为行。何等为住。何等为坐。何等为卧。何等为所住处。何等为所行处。
　　五五十句问十地行。
　　何等为观察。何等为普观察。何等为奋迅。何等为师子吼。何等为清净施。何等为清净戒。何等为清净忍。何等为清净精进。何等为清净定。何等为清净慧。何等为清净慈。何等为清净悲。何等为清净喜。何等为清净舍。何等为义。何等为法。何等为福德助道具。何等为智慧助道具。何等为明足。何等为求法。何等为明了法。何等为修行法。何等为魔。何等为魔业。何等为舍离魔业。何等为见佛。何等为佛业。何等为慢业。何等为智业。何等为魔所摄持。何等为佛所摄持。何等为法所摄持。何等为住兜率天所作业。何故於兜率天宫殁。何故现处胎。何等为现微细趣。何故现初生。何故现微笑。何故示行七步。何故现童子地。何故现处内宫。何故现出家。何故示苦行。云何往诣道场。云何坐道场。何等为坐道场时奇特相。何故示降魔。何等为成如来力。云何转法轮。何故因转法轮得白净法。何故如来应正等觉示般涅盘。善哉佛子。如是等法愿为演说。
　　六五十一句因圆果满行。
　　尔时普贤菩萨告普慧等诸菩萨言。佛子。菩萨摩诃萨有十种依。何等为十。所谓以菩提心为依。恒不忘失故。以善知识为依。和合如一故。以善根为依修习增长故。以波罗蜜为依具足修行故。以一切法为依究竟出离故。以大愿为依增长菩提故。以诸行为依普皆成就故。以一切菩萨为依同一智慧故。以供养诸佛为依信心清净故。以一切如来为依如慈父教诲不断故。是为十。若诸菩萨安住此法。则得为如来无上大智所依处。佛子。菩萨摩诃萨有十种奇特想。何等为十。所谓於一切善根。生自善根想。於一切善根。生菩提种子想。於一切众生生菩提器想。於一切愿生自愿想。於一切法生出离想。於一切行生自行想。於一切法生佛法想。於一切语言法生语言道想。於一切佛生慈父想。於一切如来生无二想。是为十。若诸菩萨安住此法。则得无上善巧想。佛子。菩萨摩诃萨有十种行。何等为十。所谓一切众生行。普令成熟故。一切求法行。咸悉修学故。一切善根行悉使增长故。一切三昧行一心不乱故。一切智慧行无不了知故。一切修习行无不能修故。一切佛剎行皆悉庄严故。一切善友行恭敬供养故。一切如来行尊重承事故。一切神通行变化自在故。是为十。若诸菩萨安住此法。则得如来无上大智慧行。佛子。菩萨摩诃萨有十种善知识。何等为十。所谓令住菩提心善知识。令生善根善知识。令行诸波罗蜜善知识。令解说一切法善知识。令成熟一切众生善知识令。得决定辩才善知识。令不着一切世间善知识。令於一切劫修行无厌倦善知识。令安住普贤行善知识。令入一切佛智所入善知识。是为十。佛子。菩萨摩诃萨有十种勤精进。何等为十。所谓教化一切众生勤精进。深入一切法勤精进。严净一切世界勤精进。修行一切菩萨所学勤精进。灭除一切众生恶勤精进。止息一切三恶道苦勤精进。摧破一切众魔勤精进。愿为一切众生作清净眼勤精进。供养一切诸佛勤精进。令一切如来皆悉欢喜勤精进。是为十。若诸菩萨安住此法。则得具足如来无上精进波罗蜜。佛子。菩萨摩诃萨有十种心得安隐。何等为十。所谓自住菩提心亦当令他住菩提心心得安隐。自究竟离忿诤亦当令他离忿诤心得安隐。自离凡愚法亦令他离凡愚法心得安隐。自勤修善根亦令他勤修善根心得安隐自住波罗蜜道亦令他住波罗蜜道心得安隐。自生在佛家亦当令他生於佛家心得安隐。自深入无自性真实法亦令他入无自性真实法心得安隐。自不诽谤一切佛法亦令他不诽谤一切佛法心得安隐。自满一切智菩提愿亦令他满一切智菩提愿心得安隐。自深入一切如来无尽智藏亦令他入一切如来无尽智藏心得安隐。是为十。若诸菩萨安住此法。则得如来无上大智安隐。佛子。菩萨摩诃萨有十种成就众生。何等为十。所谓以布施成就众生。以色身成就众生。以说法成就众生。以同行成就众生。以无染着成就众生。以开示菩萨行成就众生。以炽然示现一切世界成就众生。以示现佛法大威德成就众生。以种种神通变现成就众生。以种种微密善巧方便成就众生。是为十。菩萨以此成就众生界。佛子。菩萨摩诃萨有十种戒。何等为十。所谓不舍菩提心戒。远离二乘地戒。观察利益一切众生戒。令一切众生住佛法戒。修一切菩萨所学戒。於一切法无所得戒。以一切善根回向菩提戒。不着一切如来身戒。思惟一切法离取着戒。诸根律仪戒。是为十。若诸菩萨安住此法。则得如来无上广大戒波罗蜜。佛子。菩萨摩诃萨有十种受记法。菩萨以此自知受记。何等为十。所谓以殊胜意发菩提心自知受记。永不厌离诸菩萨行自知受记。住一切劫行菩萨行自知受记。修一切佛法自知受记。於一切佛教一向深信自知受记。修一切善根皆令成就自知受记。置一切众生於佛菩提自知受记。於一切善知识和合无二自知受记。於一切善知识起如来想自知受记。恒勤守护菩提本愿自知受记。是为十。佛子菩萨摩诃萨有十种入入诸菩萨。何等为十。所谓入本愿。入行。入聚。入诸波罗蜜。入成就。入差别愿。入种种解。入庄严佛土。入神力自在。入示现受生。是为十。菩萨以此普入三世一切菩萨。佛子。菩萨摩诃萨有十种入入诸如来。何等为十。所谓入无边成正觉。入无边转法轮。入无边方便法。入无边差别音声。入无边调伏众生。入无边神力自在。入无边种种差别身。入无边三昧。入无边力无所畏。入无边示现涅盘。是为十。菩萨以此普入三世一切如来。佛子。菩萨摩诃萨有十种入众生行。何等为十。所谓入一切众生过去行。入一切众生未来行。入一切众生现在行。入一切众生善行。入一切众生不善行。入一切众生心行。入一切众生根行。入一切众生解行。入一切众生烦恼习气行。入一切众生教化调伏时非时行。是为十。菩萨以此普入一切诸众生行。佛子。菩萨摩诃萨有十种入世界。何等为十。所谓入染世界。入净世界。入小世界。入大世界。入微尘中世界。入微细世界。入覆世界。入仰世界。入有佛世界。入无佛世界。是为十。菩萨以此普入十方一切世界。佛子。菩萨摩诃萨有十种入劫。何等为十。所谓入过去劫。入未来劫。入现在劫。入可数劫。入不可数劫。入可数劫即不可数劫。入不可数劫即可数劫。入一切劫即非劫。入非劫即一切劫。入一切劫即一念。是为十。菩萨以此普入一切劫。佛子。菩萨摩诃萨有十种说三世。何等为十。所谓过去世说过去世。过去世说未来世。过去世说现在世。未来世说过去世。未来世说现在世。未来世说无尽。现在世说过去世。现在世说未来世。现在世说平等。现在世说三世即一念。是为十。菩萨以此普说三世。佛子。菩萨摩诃萨有十种知三世。何等为十。所谓知诸安立。知诸语言。知诸谈议。知诸轨则。知诸称谓。知诸制令。知其假名。知其无尽。知其寂灭。知一切空。是为十。菩萨以此普知一切三世诸法。佛子。菩萨摩诃萨发十种无疲厌心。何等为十。所谓供养一切诸佛无疲厌心。亲近一切善知识无疲厌心。求一切法无疲厌心。听闻正法无疲厌心。宣说正法无疲厌心。教化调伏一切众生无疲厌心。置一切众生於佛菩提无疲厌心。於一一世界经不可说不可说劫行菩萨行无疲厌心。游行一切世界无疲厌心。观察思惟一切佛法无疲厌心。是为十。若诸菩萨安住此法。则得如来无疲厌无上大智。佛子。菩萨摩诃萨有十种差别智。何等为十。所谓知众生差别智。知诸根差别智。知业报差别智。知受生差别智。知世界差别智。知法界差别智。知诸佛差别智。知诸法差别智。知三世差别智。知一切语言道差别智。是为十。若诸菩萨安住此法。则得如来无上广大差别智。佛子。菩萨摩诃萨有十种陀罗尼。何等为十。所谓闻持陀罗尼。持一切法不忘失故。修行陀罗尼。如实巧观一切法故。思惟陀罗尼了知一切诸法性故。法光明陀罗尼照不思议诸佛法故。三昧陀罗尼普於现在一切佛所听闻正法心不乱故。圆音陀罗尼解了不思议音声语言故。三世陀罗尼演说三世不可思议诸佛法故。种种辩才陀罗尼演说无边诸佛法故。出生无碍耳陀罗尼不可说佛所说之法悉能闻故。一切佛法陀罗尼安住如来力无畏故。是为十。若诸菩萨欲得此法。当勤修学。佛子。菩萨摩诃萨说十种佛。何等为十。所谓成正觉佛。愿佛。业报佛。住持佛。涅盘佛。法界佛。心佛。三昧佛。本性佛。随乐佛。是为十。
　　大文初二百句答十信十门。文有三段。初十种依已下九门。明自分行满。次入诸菩萨已下八门。明胜进行圆。三差别智已下三门。明二行究竟。然第二十门末后结云。说十种佛。正显十信满心便得成正觉。所谓知一切法即心自性成就慧身不由他悟。以彼果智为我初心。故初心行满佛果即圆。正显因该果海。果彻因源。全泯位相。但显圆融无碍之行。向后位位前后交彻。全彰普法界行。妙绝言思。当以观心深照。乃得其宗。
　　佛子。菩萨摩诃萨发十种普贤心。何等为十。所谓发大慈心。救护一切众生故。发大悲心。代一切众生受苦故。发一切施心悉舍所有故。发念一切智为首心乐求一切佛法故。发功德庄严心学一切菩萨行故。发如金刚心一切处受生不忘失故。发如海心一切白净法悉流入故。发如大山王心一切恶言皆忍受故。发安隐心施一切众生无怖畏故。发般若波罗蜜究竟心巧观一切法无所有故。是为十。若诸菩萨安住此心。疾得成就普贤善巧智。佛子。菩萨摩诃萨有十种普贤行法。何等为十。所谓愿住未来一切劫普贤行法。愿供养恭敬未来一切佛普贤行法。愿安置一切众生於普贤菩萨行普贤行法。愿积集一切善根普贤行法。愿入一切波罗蜜普贤行法。愿满足一切菩萨行普贤行法。愿庄严一切世界普贤行法。愿生一切佛剎普贤行法。愿善观察一切法普贤行法。愿於一切佛国土成无上菩提普贤行法。是为十。若诸菩萨勤修此法。疾得满足普贤行愿。佛子。菩萨摩诃萨以十种观众生而起大悲。何等为十。所谓观察众生无依无怙而起大悲。观察众生性不调顺而起大悲。观察众生贫无善根而起大悲。观察众生长夜睡眠而起大悲。观察众生行不善法而起大悲。观察众生欲缚所缚而起大悲。观察众生没生死海而起大悲。观察众生长婴疾苦而起大悲。观察众生无善法欲而起大悲。观察众生失诸佛法而起大悲。是为十。菩萨恒以此心观察众生。佛子。菩萨摩诃萨有十种发菩提心因缘。何等为十。所谓为教化调伏一切众生故发菩提心。为除灭一切众生苦聚故发菩提心。为与一切众生具足安乐故发菩提心。为断一切众生愚痴故发菩提心。为与一切众生佛智故发菩提心。为恭敬供养一切诸佛故发菩提心。为随如来教令佛欢喜故发菩提心。为见一切佛色身相好故发菩提心。为入一切佛广大智慧故发菩提心。为显现诸佛力无所畏故发菩提心。是为十。佛子。若菩萨发无上菩提心。为悟入一切智智故。亲近供养善知识时应起十种心。何等为十。所谓起给侍心。欢喜心。无违心。随顺心。无异求心。一向心。同善根心。同愿心。如来心。同圆满行心。是为十。佛子。若菩萨摩诃萨起如是心。则得十种清净。何等为十。所谓深心清净。到於究竟无失坏故。色身清净。随其所宜为示现故。音声清净了达一切诸语言故。辩才清净善说无边诸佛法故。智慧清净舍离一切愚痴暗故。受生清净具足菩萨自在力故。眷属清净成就过去同行众生诸善根故。果报清净除灭一切诸业障故。大愿清净与诸菩萨性无二故。诸行清净以普贤乘而出离故。是为十。佛子。菩萨摩诃萨有十种波罗蜜。何等为十。所谓施波罗密。悉舍一切诸所有故。戒波罗蜜。净佛戒故。忍波罗蜜住佛忍故。精进波罗蜜一切所作不退转故。禅波罗蜜念一境故。般若波罗蜜如实观察一切法故。智波罗蜜入佛力故。愿波罗蜜满足普贤诸大愿故。神通波罗蜜示现一切自在用故。法波罗蜜普入一切诸佛法故。是为十。若诸菩萨安住此法。则得具足如来无上大智波罗蜜。佛子。菩萨摩诃萨有十种智随觉。何等为十。所谓一切世界无量差别智随觉。一切众生界不可思议智随觉。一切诸法一入种种种种入一智随觉。一切法界广大智随觉。一切虚空界究竟智随觉。一切世界入过去世智随觉。一切世界入未来世智随觉。一切世界入现在世智随觉。一切如来无量行愿皆於一智而得圆满智随觉。三世诸佛皆同一行而得出离智随觉。是为十。若诸菩萨安住此法则得一切法自在光明所愿皆满。於一念顷悉能解了一切佛法成等正觉。佛子。菩萨摩诃萨有十种证知。何等为十。所谓知一切法一相。知一切法无量相。知一切法在一念。知一切众生心行无碍。知一切众生诸根平等。知一切众生烦恼习气行。知一切众生心使行。知一切众生善不善行。知一切菩萨愿行自在住持变化。知一切如来具足十力成等正觉。是为十。若诸菩萨安住此法。则得一切法善巧方便。佛子。菩萨摩诃萨有十种力。何等为十。所谓入一切法自性力。入一切法如化力。入一切法如幻力。入一切法皆是佛法力。於一切法无染着力。於一切法甚明解力。於一切善知识恒不舍离尊重心力。令一切善根顺至无上智王力。於一切佛法深信不谤力。令一切智心不退善巧力。是为十。若诸菩萨安住此法则具如来无上诸力。佛子。菩萨摩诃萨有十种平等。何等为十。所谓於一切众生平等。一切法平等。一切剎平等。一切深心平等。一切善根平等。一切菩萨平等。一切愿平等。一切波罗蜜平等。一切行平等。一切佛平等。是为十。若诸菩萨安住此法。则得一切诸佛无上平等法。佛子。菩萨摩诃萨有十种佛法实义句。何等为十。所谓一切法但有名。一切法犹如幻。一切法犹如影。一切法但缘起。一切法业清净。一切法但文字所作。一切法实际。一切法无相。一切法第一义。一切法法界。是为十。若诸菩萨安住此法。则善入一切智智无上真实义。佛子。菩萨摩诃萨说十种法。何等为十。所谓说甚深法。说广大法。说种种法。说一切智法。说随顺波罗蜜法。说出生如来力法。说三世相应法。说令菩萨不退法。说赞叹佛功德法。说一切菩萨学一切佛平等一切如来境界相应法。是为十。若诸菩萨安住此法。则得如来无上巧说法。佛子。菩萨摩诃萨有十种持。何等为十。所谓持所集一切福德善根。持一切如来所说法。持一切譬喻。持一切法理趣门。持一切出生陀罗尼门。持一切除疑惑法。持成就一切菩萨法。持一切如来所说平等三昧门。持一切法照明门。持一切诸佛神通游戏力。是为十。若诸菩萨安住此法。则得如来无上大智住持力。佛子。菩萨摩诃萨有十种辩才。何等为十。所谓於一切法无分别辩才。於一切法无所作辩才。於一切法无所着辩才。於一切法了达空辩才。於一切法无疑暗辩才。於一切法佛加被辩才。於一切法自觉悟辩才。於一切法文句差别善巧辩才。於一切法真实说辩才。随一切众生心令欢喜辩才。是为十。若诸菩萨安住此法。则得如来无上巧妙辩才。佛子。菩萨摩诃萨有十种自在。何等为十。所谓教化调伏一切众生自在。普照一切法自在。修一切善根行自在。广大智自在。无所依戒自在。一切善根回向菩提自在。精进不退转自在。智慧摧破一切众魔自在。随所乐欲令发菩提心自在。随所应化现成正觉自在。是为十。若诸菩萨安住此法。则得如来无上大智自在。佛子。菩萨摩诃萨有十种无着。何等为十。所谓於一切世界无着。於一切众生无着。於一切法无着。於一切所作无着。於一切善根无着。於一切受生处无着。於一切愿无着。於一切行无着。於一切菩萨无着。於一切佛无着。是为十。若诸菩萨安住此法。则能速转一切众想得无上清净智慧。佛子。菩萨摩诃萨有十种平等心。何等为十。所谓积集一切功德平等心。发一切差别愿平等心。於一切众生身平等心。於一切众生业报平等心。於一切法平等心。於一切净秽国土平等心。於一切众生解平等心。於一切行无所分别平等心。於一切佛力无畏平等心。於一切如来智慧平等心。是为十。若诸菩萨安住其中。则得如来无上大平等心。佛子。菩萨摩诃萨有十种出生智慧。何等为十。所谓知一切众生解出生智慧。知一切佛剎种种差别出生智慧。知十方网分齐出生智慧。知覆仰等一切世界出生智慧。知一切法一性种种性广大住出生智慧。知一切种种身出生智慧。知一切世间颠倒妄想悉无所着出生智慧。知一切法究竟皆以一道出离出生智慧。知如来神力能入一切法界出生智慧。知三世一切众生佛种不断出生智慧。是为十。若诸菩萨安住此法。则於诸法无不了达。佛子。菩萨摩诃萨有十种变化。何等为十。所谓一切众生变化。一切身变化。一切剎变化。一切供养变化。一切音声变化。一切行愿变化。一切教化调伏众生变化。一切成正觉变化。一切说法变化。一切加持变化。是为十。若诸菩萨安住此法。则得具足一切无上变化法。
　　大文第二发普贤心下二十门。答前二十句问。明十住行法。初住有四门。二住二门。三住二门。四住一门。五住一门。六七八九十住各有二门。初住四门中。第一发普贤心以明初发心住之总相。普贤心者即菩提心。谓全以果觉为本发心之相。前十住位中。缘佛十力发心。乃依佛境发广大心。是依他发。今就果觉乃自体发。即见行布圆融之意矣。且初第一发菩提心。则四弘誓愿一念顿发。观理发心。称真法界。故为普发心也。四门通显发菩提心义。二治地住有二门。明发菩提心。必依善知识乃得成就。三修行住行。具行十度要在必行故。四证知一门。明生贵住行。由前修十度了一切佛法成等正觉。由了达故。故能证知。证故於圣教中生。故名生贵。五十种力一门。明具足方便住中行。前十住中云。所修诸行皆为众生。不知何行。故此明所修之行。由前了达。故能善入诸法。有大力用。故能具足方便。所谓救护一切众生也。六有二门明正心住行。初门十种平等。由前善入诸法。故於一切法平等。故称真法界一平等。了无二相。故生佛心境事理等。一一融彻。等同一味。故名正心。所以等者。以了遍计无实。依他性空。纯一圆成。故平等耳。故以第二门佛法实义成之。七有二门明不退住行。由了达诸法平等。安住真如。故其心不退。而能说自所证法。随力演说。不但口宣。而心受持。故以次门成之。八有二门明童真住行。由住诸法平等。证真实义。故得辨才巧妙。得大自在。九有二门明王子住中行。由上说法无碍自在。故得无着。由无着故深入法际。故得佛平等。前则了法平等。此则安住平等。故为学法王处法。

　　大方广佛华严经纲要卷第五十三


　　大方广佛华严经纲要卷第五十四

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈
　　上答前二十句问明十住行法竟。下有三十门答前十行三十句问。

　　离世间品第三十八之二

　　佛子。菩萨摩诃萨有十种力持。何等为十。所谓佛力持。法力持。众生力持。业力持。行力持。愿力持。境界力持。时力持。善力持。智力持。是为十。若诸菩萨安住此法。则於一切法。得无上自在力持。佛子。菩萨摩诃萨有十种大欣慰。何等为十。所谓诸菩萨发如是心。尽未来世所有诸佛出兴於世。我当皆得随逐承事令生欢喜。如是思惟心大欣慰。复作是念。彼诸如来出兴於世。我当悉以无上供具恭敬供养。如是思惟心大欣慰。复作是念。我於诸佛所兴供养时。彼诸如来必示诲我法。我悉以深心恭敬听受如说修行。於菩萨地。必得已生现生当生。如是思惟心大欣慰。复作是念。我当於不可说不可说劫行菩萨行。常与一切诸佛菩萨而得共俱。如是思惟心大欣慰。复作是念。我於往昔。未发无上大菩提心。有诸怖畏。所谓不活畏。恶名畏。死畏。堕恶道畏。大众威德畏。自一发心悉皆远离。不惊不恐。不畏不惧。不怯不怖。一切众魔及诸外道所不能坏。如是思惟心大欣慰。复作是念。我当令一切众生成无上菩提。成菩提已。我当於彼佛所。修菩萨行。尽其形寿。以大信心。兴所应供佛诸供养具。而为供养。及涅盘后。各起无量塔供养舍利。及受持守护所有遗法。如是思惟心大欣慰。又作是念。十方所有一切世界。我当悉以无上庄严而庄严之。皆令具足种种奇妙。平等清净。复以种种大神通力。住持震动。光明照耀普使周徧。如是思惟心大欣慰。复作是念。我当断一切众生疑惑。净一切众生欲乐。启一切众生心意。灭一切众生烦恼。闭一切众生恶道门。开一切众生善趣门。破一切众生黑暗。与一切众生光明。令一切众生离众魔业。使一切众生至安隐处。如是思惟心大欣慰。菩萨摩诃萨复作是念。诸佛如来如优昙华难可值遇。於无量劫莫能一见。我当於未来世。欲见如来。则便得见。诸佛如来常不舍我。恒住我所令我得见。为我说法无有断绝。既闻法已心意清净。远离谄曲质直无伪。於念念中常见诸佛。如是思惟心大欣慰。复作是念。我於未来当得成佛。以佛神力。於一切世界。为一切众生各别示现成等正觉。清净无畏大师子吼。以本大愿周徧法界。击大法鼓。雨大法雨。作大法施。於无量劫常演正法。大悲所持身语意业无有疲厌。如是思惟心大欣慰。佛子。是为菩萨摩诃萨十种大欣慰。若诸菩萨安住此法。则得无上成正觉智慧大欣慰。佛子。菩萨摩诃萨有十种深入佛法。何等为十。所谓入过去世一切世界。入未来世一切世界。入现在世世界数世界行世界说世界清净。入一切世界种种性。入一切众生种种业报。入一切菩萨种种行。知过去一切佛次第。知未来一切佛次第。知现在十方虚空法界等一切诸佛国土众会。说法调伏。知世间法声闻法独觉法菩萨法如来法。虽知诸法皆无分别。而说种种法悉入法界无所入故。如其法说无所取着。是为十。若诸菩萨安住此法。则得入於阿耨多罗三藐三菩提大智慧甚深性。佛子。菩萨摩诃萨有十种依止。菩萨依此行菩萨行。何等为十。所谓依止供养一切诸佛。行菩萨行。依止调伏一切众生。行菩萨行。依止亲近一切善友行菩萨行。依止积集一切善根行菩萨行。依止严净一切佛土行菩萨行。依止不舍一切众生行菩萨行。依止深入一切波罗蜜行菩萨行。依止满足一切菩萨愿行菩萨行。依止无量菩提心行菩萨行。依止一切佛菩提行菩萨行。是为十。菩萨依此行菩萨行。佛子。菩萨摩诃萨有十种发无畏心。何等为十。所谓灭一切障碍业发无畏心。於佛灭后护持正法发无畏心。降伏一切魔发无畏心。不惜身命发无畏心。摧破一切外道邪论发无畏心。令一切众生欢喜发无畏心。令一切众会皆悉欢喜发无畏心。调伏一切天龙。夜叉。乾闼婆。阿修罗。迦楼罗。紧那罗。摩睺罗伽。发无畏心。离二乘地入甚深法发无畏心。於不可说不可说劫行菩萨行心无疲厌发无畏心。是为十。若诸菩萨安住此法。则得如来无上大智无所畏心。佛子。菩萨摩诃萨发十种无疑心。於一切佛法心无疑惑。何等为十。所谓菩萨摩诃萨发如是心。我当以布施摄一切众生。以戒忍精进禅定智慧慈悲喜舍。摄一切众生。发此心时决定无疑。若生疑心无有是处。是为第一发无疑心。菩萨摩诃萨又作是念。未来诸佛出兴於世。我当一切承事供养。发此心时决定无疑。若生疑心无有是处。是为第二发无疑心。菩萨摩诃萨又作是念。我当以种种奇妙光明网周徧庄严一切世界。发此心时决定无疑。若生疑心无有是处。是为第三发无疑心。菩萨摩诃萨又作是念。我当尽未来劫修菩萨行。无数无量无边无等。不可数不可称不可思不可量不可说。不可说不可说。过诸算数。究竟法界虚空界一切众生。我当悉以无上教化调伏法而成熟之。发此心时决定无疑。若生疑心无有是处。是为第四发无疑心。菩萨摩诃萨又作是念。我当修菩萨行满大誓愿。具一切智安住其中。发此心时决定无疑。若生疑心无有是处。是为第五发无疑心。菩萨摩诃萨又作是念。我当普为一切世间行菩萨行。为一切法清净光明。照明一切所有佛法。发此心时决定无疑。若生疑心无有是处。是为第六发无疑心。菩萨摩诃萨又作是念。我当知一切法皆是佛法。随众生心。为其演说悉令开悟。发此心时决定无疑。若生疑心无有是处。是为第七发无疑心。菩萨摩诃萨又作是念。我当於一切法得无障碍门。知一切障碍不可得故。其心如是无有疑惑住真实性。乃至成於阿耨多罗三藐三菩提。发此心时决定无疑。若生疑心无有是处。是为第八发无疑心。菩萨摩诃萨又作是念。我当知一切法莫不皆是出世间法。远离一切妄想颠倒。以一庄严而自庄严。而无所庄严。於此自了不由他悟。发此心时决定无疑。若生疑心无有是处。是为第九发无疑心。菩萨摩诃萨又作是念。我当於一切法成最正觉。离一切妄想颠倒故。得一念相应智故。若一若异不可得故。离一切数故。究竟无为故。离一切言说故。住不可说境界际故。发此心时决定无疑。若生疑心无有是处。是为第十发无疑心。若诸菩萨安住此法。则於一切佛法心无所疑。佛子。菩萨摩诃萨有十种不可思议。何等为十。所谓一切善根不可思议。一切誓愿不可思议。知一切法如幻不可思议。发菩提心修菩萨行善根不失无所分别不可思议。虽深入一切法亦不取灭度。以一切愿未成满故不可思议。修菩萨道而示现降神入胎诞生出家苦行往诣道场。降伏众魔。成最正觉。转正法轮。入般涅盘。神变自在无有休息。不舍悲愿救护众生不可思议。虽能示现如来十力神变自在。而亦不舍等法界心教化众生不可思议。知一切法无相是相。相是无相。无分别是分别。分别是无分别。非有是有。有是非有。无作是作。作是无作。非说是说。说是非说不可思议。知心与菩提等。知菩提与心等。心及菩提与众生等。亦不生心颠倒想颠倒见颠倒不可思议。於念念中入灭尽定。尽一切漏而不证实际。亦不尽有漏善根。虽知一切法无漏。而知漏尽。亦知漏灭。虽知佛法即世间法世间法即佛法。而不於佛法中分别世间法。不於世间法中分别佛法。一切诸法悉入法界。无所入故。知一切法皆无二。无变易故。是为第十不可思议。佛子。是为菩萨摩诃萨十种不可思议。若诸菩萨安住其中。则得一切诸佛无上不可思议法。佛子。菩萨摩诃萨有十种巧密语。何等为十。所谓於一切佛经中巧密语。於一切受生处巧密语。於一切菩萨神通变现成等正觉巧密语。於一切众生业报巧密语。於一切众生所起染净巧密语。於一切法究竟无障碍门巧密语。於一切虚空界一一方处悉有世界。或成或坏间无空处巧密语。於一切法界一切十方乃至微细处。悉有如来示现初生。乃至成佛入般涅盘充满法界悉分别见巧密语。见一切众生平等涅盘无变易故而不舍大愿。以一切智愿未得圆满令满足故巧密语。虽知一切法不由他悟。而不舍离诸善知识。於如来所转加尊敬。与善知识和合无二。於诸善根修习种植回向安住。同一所作。同一体性。同一出离。同一成就巧密语。是为十。若诸菩萨安住其中。则得如来无上善巧微密语。佛子。菩萨摩诃萨有十种巧分别智。何等为十。所谓入一切剎巧分别智。入一切众生处巧分别智。入一切众生心行巧分别智。入一切众生根巧分别智。入一切众生业报巧分别智。入一切声闻行巧分别智。入一切独觉行巧分别智。入一切菩萨行巧分别智。入一切世间法巧分别智。入一切佛法巧分别智。是为十。若诸菩萨安住其中。则得一切诸佛无上善巧分别诸法智。佛子。菩萨摩诃萨有十种入三昧。何等为十。所谓於一切世界入三昧。於一切众生身入三昧。於一切法入三昧。见一切佛入三昧。住一切劫入三昧。从三昧起现不思议身入三昧。於一切佛身入三昧。觉悟一切众生平等入三昧。一念中入一切菩萨三昧智入三昧。一念中以无碍智成就一切诸菩萨行愿无有休息入三昧。是为十。若诸菩萨安住其中。则得一切诸佛无上善巧三昧法。佛子。菩萨摩诃萨有十种徧入。何等为十。所谓众生徧入。国土徧入。世间种种相徧入。火灾徧入。水灾徧入。佛徧入。庄严徧入。如来无边功德身徧入。一切种种说法徧入。一切如来种种供养徧入。是为十。若诸菩萨安住其中。则得如来无上大智徧入法。佛子。菩萨摩诃萨有十种解脱门。何等为十。所谓一身周徧一切世界解脱门。於一切世界示现无量种种色相解脱门。以一切世界入一佛剎解脱门。普加持一切众生界解脱门。以一切佛庄严身充满一切世界解脱门。於自身中见一切世界解脱门。一念中住一切世界解脱门。於一切世示现一切如来出世解脱门。一身充满一切法界解脱门。一念中示现一切佛游戏神通解脱门。是为十。若诸菩萨安住其中。则得如来无上解脱门。佛子。菩萨摩诃萨有十种神通。何等为十。所谓忆念宿命方便智通。天耳无碍方便智通。知他众生不思议心行方便智通。天眼观察无有障碍方便智通。随众生心现不思议大神通力方便智通。一身普现无量世界方便智通。一念徧入不可说不可说世界方便智通。出生无量庄严具庄严不思议世界方便智通。示现不可说变化身方便智通。随不思议众生心。於不可说世界。现成阿耨多罗三藐三菩提方便智通。是为十。若诸菩萨安住其中。则得如来无上大善巧神通。为一切众生种种示现令其修学。佛子菩萨摩诃萨有十种明。何等为十。所谓知一切众生业报善巧智明。知一切众生境界寂灭清净无诸戏论善巧智明。知一切众生种种所缘唯是一相悉不可得一切诸法皆如金刚善巧智明。能以无量微妙音声。普闻十方一切世界善巧智明。普坏一切心所染着善巧智明。能以方便示现受生或不受生善巧智明。舍离一切想受境界善巧智明。知一切法非有非无相一性无性无所分别。而能了知种种诸法。於无量劫分别演说。住於法界成阿耨多罗三藐三菩提善巧智明。菩萨摩诃萨知一切众生生本无有生。了达受生不可得故。而知因知缘。知事。知境界。知行。知生。知灭。知言说。知迷惑。知离迷惑。知颠倒。知离颠倒。知杂染。知清净。知生死。知涅盘。知可得。知不可得。知执着。知无执着。知住知动。知去知还。知起知不起。知失坏。知出离。知成熟。知诸根。知调伏。随其所应种种教化。未曾忘失菩萨所行。何以故。菩萨但为利益众生故发阿耨多罗三藐三菩提心。无余所为。是故菩萨常化众生身无疲倦。不违一切世间所作。是名缘起善巧智明。菩萨摩诃萨於佛无着不起着心。於法无着不起着心。於剎无着不起着心。於众生无着不起着心。不见有众生而行教化调伏说法。然亦不舍菩萨诸行大悲大愿。见佛闻法随顺修行。依於如来种诸善根。恭敬供养无有休息。能以神力震动十方无量世界。其心广大等法界故。知种种说法。知众生数。知众生差别。知苦生。知苦灭。知一切行皆如影像。行菩萨行永断一切受生根本。但为救护一切众生行菩萨行而无所行。随顺一切诸佛种性。发如大山王心。知一切虚妄颠倒。入一切种智门。智慧广大不可倾动。当成正觉。於生死海平等济度一切众生善巧智明。是为十。若诸菩萨安住其中。则得如来无上大善巧智明。佛子。菩萨摩诃萨有十种解脱。何等为十。所谓烦恼解脱。邪见解脱。诸取解脱。蕴处界解脱。超二乘解脱。无生法忍解脱。於一切世间一切剎一切众生一切法离着解脱。无边住解脱。发起一切菩萨行入如来无分别地解脱。於一念中悉能了知一切三世解脱。是为十。若诸菩萨安住此法。则能施作无上佛事。教化成熟一切众生。佛子。菩萨摩诃萨有十种园林。何等为十。所谓生死是菩萨园林。无厌舍故。教化众生是菩萨园林。不疲倦故。住一切劫是菩萨园林摄诸大行故。清净世界是菩萨园林自所止住故。一切魔宫殿是菩萨园林降伏彼众故。思惟所闻法是菩萨园林如理观察故。六波罗蜜四摄事三十七菩提分法是菩萨园林绍继慈父境界故。十力四无所畏十八不共乃至一切佛法是菩萨园林不念余法故。示现一切菩萨威力自在神通是菩萨园林以大神力转正法轮调伏众生无休息故。一念於一切处为一切众生示成正觉是菩萨园林法身周徧尽虚空一切世界故。是为十。若诸菩萨安住此法。则得如来无上离忧恼大安乐行。佛子。菩萨摩诃萨有十种宫殿。何等为十。所谓菩提心是菩萨宫殿。恒不忘失故。十善业道福德智慧是菩萨宫殿。教化欲界众生故。四梵住禅定是菩萨宫殿教化色界众生故。生净居天是菩萨宫殿一切烦恼不染故。生无色界是菩萨宫殿令诸众生离难处故。生杂染世界是菩萨宫殿令一切众生断烦恼故。现处内宫妻子眷属是菩萨宫殿成就往昔同行众生故。现居轮王护世释梵是菩萨宫殿为调伏自在心众生故。住一切菩萨行游戏神通皆得自在是菩萨宫殿善游戏诸禅解脱三昧智慧故。一切佛所受无上自在一切智王灌顶记是菩萨宫殿。住十力庄严作一切法王自在事故。是为十。若诸菩萨安住其中。则得法灌顶於一切世间神力自在。佛子。菩萨摩诃萨有十种所乐。何等为十。所谓乐正念。心不散乱故。乐智慧。分别诸法故。乐往诣一切佛所。听法无厌故。乐诸佛。充满十方无边际故。乐菩萨自在。为诸众生以无量门而现身故。乐诸三昧门。於一三昧门入一切三昧门故。乐陀罗尼。持法不忘转受众生故。乐无碍辩才。於一文一句经不可说劫分别演说无穷尽故。乐成正觉。为一切众生以无量门示现於身成正觉故。乐转法轮。摧灭一切异道法故。是为十。若诸菩萨安住此法。则得一切诸佛如来无上法乐。佛子。菩萨摩诃萨有十种庄严。何等为十。所谓力庄严。不可坏故。无畏庄严。无能伏故。义庄严说不可说义无穷尽故。法庄严八万四千法聚观察演说无忘失故。愿庄严一切菩萨所发弘誓无退转故。行庄严修普贤行而出离故。剎庄严以一切剎作一剎故。普音庄严周徧一切诸佛世界雨法雨故。力持庄严於一切劫行无数行不断绝故。变化庄严於一众生身示现一切众生数等身。令一切众生悉得知见。求一切智无退转故。是为十。若诸菩萨安住此法。则得如来一切无上法庄严。佛子。菩萨摩诃萨发十种不动心。何等为十。所谓於一切所有悉皆能舍不动心。思惟观察一切佛法不动心。忆念供养一切诸佛不动心。於一切众生誓无恼害不动心。普摄众生不拣怨亲不动心。求一切佛法无有休息不动心。一切众生数等不可说不可说劫行菩萨行不生疲厌亦无退转不动心。成就有根信。无浊信。清净信。极清净信。离垢信。明彻信。恭敬供养一切佛信。不退转信。不可尽信。无能坏信。大欢喜踊跃信不动心。成就出生一切智方便道不动心。闻一切菩萨行法信受不谤不动心。是为十。若诸菩萨安住此法。则得无上一切智不动心。佛子。菩萨摩诃萨有十种不舍深大心。何等为十。所谓不舍成满一切佛菩萨深大心。不舍教化调伏一切众生深大心。不舍不断一切诸佛种性深大心。不舍亲近一切善知识深大心。不舍供养一切诸佛深大心。不舍专求一切大乘功德法深大心。不舍於一切佛所修行梵行护持净戒深大心。不舍亲近一切菩萨深大心。不舍求一切佛法方便护持深大心。不舍满一切菩萨行愿集一切诸佛法深大心。是为十。若诸菩萨安住其中。则能不舍一切佛法。佛子。菩萨摩诃萨有十种智慧观察。何等为十。所谓善巧分别说一切法智慧观察。了知三世一切善根智慧观察。了知一切诸菩萨行自在变化智慧观察。了知一切诸法义门智慧观察。了知一切诸佛威力智慧观察。了知一切陀罗尼门智慧观察。於一切世界普说正法智慧观察。入一切法界智慧观察。知一切十方不可思议智慧观察。知一切佛法智慧光明无有障碍智慧观察。是为十。若诸菩萨安住其中则得如来无上大智慧观察。佛子。菩萨摩诃萨有十种说法。何等为十。所谓说一切法皆从缘起。说一切法皆悉如幻。说一切法无有乖诤。说一切法无有边际。说一切法无所依止。说一切法犹如金刚。说一切法皆悉如如。说一切法皆悉寂静。说一切法皆悉出离。说一切法皆住一义本性成就。是为十。若诸菩萨安住其中。则能善巧说一切法。佛子。菩萨摩诃萨有十种清净。何等为十。所谓深心清净。断疑清净。离见清净。境界清净。求一切智清净。辩才清净。无畏清净。住一切菩萨智清净。受一切菩萨律仪清净。具足成就无上菩提三十二种百福相白净法一切善根清净。是为十。若诸菩萨安住其中。则得一切如来无上清净法。佛子。菩萨摩诃萨有十种印。何等为十。所谓菩萨摩诃萨知苦苦坏苦行苦。专求佛法不生懈怠。行菩萨行无有疲懈。不惊不畏不恐不怖。不舍大愿。求一切智坚固不退。究竟阿耨多罗三藐三菩提。是为第一印。菩萨摩诃萨见有众生愚痴狂乱。或以粗弊恶语而相毁辱。或以刀杖瓦石而加损害。终不以此境界舍菩萨心。但忍辱柔和专修佛法。住最胜道入离生位。是为第二印。菩萨摩诃萨闻说与一切智相应甚深佛法。能以自智。深信忍可解了趣入。是为第三印。菩萨摩诃萨又作是念。我发深心求一切智。我当成佛得阿耨多罗三藐三菩提。一切众生流转五趣受无量苦。亦当令其发菩提心。深信欢喜。勤修精进坚固不退。是为第四印。菩萨摩诃萨知如来智无有边际。不以齐限测如来智。菩萨曾於无量佛所闻如来智无有边际。故能不以齐限测度。一切世间文字所说皆有齐限。悉不能知如来智慧。是为第五印。菩萨摩诃萨於阿耨多罗三藐三菩提。得最胜欲甚深欲广欲大欲种种欲无能胜欲无上欲坚固欲众魔外道并其眷属无能坏欲求一切智不退转欲。菩萨住如是等欲。於无上菩提毕竟不退。是为第六印。菩萨摩诃萨行菩萨行不顾身命无能沮坏。发心趣向一切智故。一切智性常现前故。得一切佛智光明故。终不舍离佛菩提。终不舍离善知识。是为第七印。菩萨摩诃萨若见善男子善女人趣大乘者。令其增长求佛法心。令其安住一切善根。令其摄取一切智心。令其不退无上菩提。是为第八印。菩萨摩诃萨令一切众生得平等心。劝令勤修一切智道。以大悲心而为说法。令於阿耨多罗三藐三菩提永不退转。是为第九印。菩萨摩诃萨与三世诸佛同一善根。不断一切诸佛种性。究竟得至一切智智。是为第十印。佛子。是为菩萨摩诃萨十种印。菩萨以此速成阿耨多罗三藐三菩提。具足如来一切法无上智印。佛子。菩萨摩诃萨有十种智光照。何等为十。所谓知定当成阿耨多罗三藐三菩提智光照。见一切佛智光照。见一切众生死此生彼智光照。解一切修多罗法门智光照。依善知识发菩提心集诸善根智光照。示现一切诸佛智光照。教化一切众生悉令安住如来地智光照。演说不可思议广大法门智光照。善巧了知一切诸佛神通威力智光照。满足一切诸波罗蜜智光照。是为十。若诸菩萨安住此法。则得一切诸佛无上智光照。佛子。菩萨摩诃萨有十种无等住。一切众生声闻独觉悉无与等。何等为十。所谓菩萨摩诃萨虽观实际而不取证。以一切愿未成满故。是为第一无等住。菩萨摩诃萨种等法界一切善根。而不於中有少执着。是为第二无等住。菩萨摩诃萨修菩萨行知其如化。以一切法悉寂灭故。而於佛法不生疑惑。是为第三无等住。菩萨摩诃萨虽离世间所有妄想。然能作意於不可说劫行菩萨行满足大愿。终不中起疲厌之心。是为第四无等住。菩萨摩诃萨於一切法无所取着。以一切法性寂灭故而不证涅盘。何以故。一切智道未成满故。是为第五无等住。菩萨摩诃萨知一切劫皆即非劫。而真实说一切劫数。是为第六无等住。菩萨摩诃萨知一切法悉无所作。而不舍作道求诸佛法。是为第七无等住。菩萨摩诃萨知三界唯心。三世唯心。而了知其心无量无边。是为第八无等住。菩萨摩诃萨为一众生於不可说劫行菩萨行。欲令安住一切智地。如为一众生。为一切众生悉亦如是而不生疲厌。是为第九无等住。菩萨摩诃萨虽修行圆满而不证菩提。何以故。菩萨作如是念。我之所作本为众生。是故我应久处生死方便利益。皆令安住无上佛道。是为第十无等住。佛子。是为菩萨摩诃萨十种无等住。若诸菩萨安住其中。则得无上大智一切佛法无等住。佛子。菩萨摩诃萨发十种无下劣心。何等为十。佛子。菩萨摩诃萨作如是念。我当降伏一切天魔及其眷属。是为第一无下劣心。又作是念。我当悉破一切外道及其邪法。是为第二无下劣心。又作是念。我当於一切众生善言开喻皆令欢喜。是为第三无下劣心。又作是念。我当成满徧法界一切波罗蜜行。是为第四无下劣心。又作是念。我当积集一切福德藏。是为第五无下劣心。又作是念。无上菩提广大难成。我当修行悉令圆满。是为第六无下劣心。又作是念。我当以无上教化无上调伏教化调伏一切众生。是为第七无下劣心。又作是念一切世界种种不同。我当以无量身成等正觉。是为第八无下劣心。又作是念。我修菩萨行时若有众生来从我乞手足耳鼻血肉骨髓妻子象马乃至王位。如是一切悉皆能舍。不生一念忧悔之心。但为利益一切众生。不求果报。以大悲为首。大慈究竟。是为第九无下劣心。又作是念。三世所有一切诸佛一切佛法一切众生一切国土一切世界一切三世一切虚空界一切法界一切语言施设界一切寂灭涅盘界。如是一切种种诸法。我当以一念相应慧悉知悉觉。悉见悉证。悉修悉断。然於其中无分别离分别。无种种差别。无巧德。无境界。非有非无。非一非二。以不二智知一切二。以无相智知一切相。以无分别智知一切分别。以无异智知一切异。以无差别智知一切差别。以无世间智知一切世间。以无世智知一切世。以无众生智知一切众生。以无执着智知一切执着。以无住处智知一切住处。以无杂染智知一切杂染。以无尽智知一切尽。以究竟法界智於一切世界示现身。以离言音智示不可说言音。以一自性智入於无自性。以一境界智现种种境界。知一切法不可说而现大自在言说。证一切智地。为教化调伏一切众生故。於一切世间示现大神通变化。是为第十无下劣心。佛子。是为菩萨摩诃萨发十种无下劣心。若诸菩萨安住此心。则得一切最上无下劣佛法。佛子。菩萨摩诃萨於阿耨多罗三藐三菩提有十种如山增上心。何等为十。佛子。菩萨摩诃萨常作意勤修一切智法。是为第一如山增上心。恒观一切法本性空无所得。是为第二如山增上心。愿於无量劫行菩萨行修一切白净法。以住一切白净法故。知见如来无量智慧。是为第三如山增上心。为求一切佛法故。等心敬奉诸善知识。无异希求。无盗法心。唯生尊重未曾有意。一切所有悉皆能舍。是为第四如山增上心。若有众生骂辱毁谤。打棒屠割。苦其形体。乃至断命。如是等事悉皆能受。终不因此生动乱心生瞋害心。亦不退舍大悲弘誓。更令增长无有休息。何以故。菩萨於一切法如实出离舍成就故。证得一切诸如来法。忍柔辱和已自在故。是为第五如山增上心。菩萨摩诃萨成就增上大功德。所谓天增上功德。人增上功德。色增上功德。力增上功德。眷属增上功德。欲增上功德。王位增上功德。自在增上功德。福德增上功德。智慧增上功德。虽复成就如是功德。终不於此而生染着。所谓不着味。不着欲。不着财富。不着眷属。但深乐法。随法去。随法住。随法趣向。随法究竟。以法为依。以法为救。以法为归。以法为舍。守护法。爱乐法。希求法。思惟法。佛子。菩萨摩诃萨虽复具受种种法乐。而常远离众魔境界。何以故。菩萨摩诃萨於过去世发如是心。我当令一切众生皆悉永离众魔境界。住佛境故。是为第六如山增上心。菩萨摩诃萨为求阿耨多罗三藐三菩提。已於无量阿僧祇劫。行菩萨道。精勤匪懈。犹谓我今始发阿耨多罗三藐三菩提心。行菩萨行。亦不惊。亦不怖。亦不畏。虽能一念即成阿耨多罗三藐三菩提。然为众生故。於无量劫行菩萨行无有休息。是为第七如山增上心。菩萨摩诃萨知一切众生性不和善。难调难度。不能知恩。不能报恩。是故为其发大誓愿。欲令皆得心意自在。所行无碍。舍离恶念。不於他所生诸烦恼。是为第八如山增上心。菩萨摩诃萨复作是念。非他令我发菩提心。亦不待人助我修行。我自发心集诸佛法。誓期自勉。尽未来劫行菩萨道。成阿耨多罗三藐三菩提。是故我今修菩萨行。当净自心亦净他心。当知自境界亦知他境界。我当悉与三世诸佛境界平等。是为第九如山增上心。菩萨摩诃萨作如是观。无有一法修菩萨行。无有一法满菩萨行。无有一法教化调伏一切众生。无有一法供养恭敬一切诸佛。无有一法於阿耨多罗三藐三菩提已成今成当成。无有一法已说今说当说。说者及法俱不可得。而亦不舍阿耨多罗三藐三菩提愿。何以故。菩萨求一切法皆无所得。如是出生阿耨多罗三藐三菩提。是故於法虽无所得。而勤修习。增上善业。清净对治智慧圆满。念念增长一切具足。其心於此不惊不怖。不作是念。若一切法皆悉寂灭。我有何义求於无上菩提之道。是为第十如山增上心。佛子。是为菩萨摩诃萨於阿耨多罗三藐三菩提十种如山增上心。若诸菩萨安住其中。则得如来无上大智山王增上心。佛子。菩萨摩诃萨有十种入阿耨多罗三藐三菩提如海智。何等为十。所谓入一切无量众生界。是为第一如海智。入一切世界而不起分别。是为第二如海智。知一切虚空界无量无碍。普入十方一切差别世界网。是为第三如海智。菩萨摩诃萨善入法界。所谓无碍入不断入不常入无量入不生入不灭入一切入悉了知故。是为第四如海智。菩萨摩诃萨。於过去未来现在诸佛菩萨。法师声闻独觉。及一切凡夫所集善根。已集现集当集。三世诸佛於阿耨多罗三藐三菩提。已成今成当成所有善根。三世诸佛说法调伏一切众生。已说今说当说所有善根。於彼一切皆悉了知。深信随喜愿乐修习无有厌足。是为第五如海智。菩萨摩诃萨於念念中入过去世不可说劫。於一劫中或百亿佛出世。或千亿佛出世。或百千亿佛出世。或无数。或无量。或无边。或无等。或不可数。或不可称。或不可思。或不可量。或不可说。或不可说不可说。超过算数诸佛世尊出兴於世。及彼诸佛道场众会声闻菩萨。说法调伏一切众生。寿命延促。法住久近。如是一切悉皆明见。如一劫。一切诸劫皆亦如是。其无佛劫所有众生。有於阿耨多罗三藐三菩提种诸善根亦悉了知。若有众生善根熟已。於未来世当得见佛。亦悉了知。如是观察过去世不可说不可说劫。心无厌足。是为第六如海智。菩萨摩诃萨入未来世观察分别一切诸劫无量无边。知何劫有佛。何劫无佛。何劫有几如来出世。一一如来名号何等。住何世界。世界名何。度几众生。寿命几时。如是观察尽未来际。皆悉了知。不可穷尽而无厌足。是为第七如海智。菩萨摩诃萨入现在世观察思惟。於念念中普见十方无边品类不可说世界皆有诸佛。於无上菩提已成今成当成。往诣道场。菩提树下坐吉祥草。降伏魔军。成阿耨多罗三藐三菩提。从此起已。入於城邑。升天宫殿。说微妙法。转大法轮。示现神通调伏众生。乃至附嘱阿耨多罗三藐三菩提法。舍於寿命入般涅盘。入涅盘已结集法藏。令久住世。庄严佛塔种种供养。亦见彼世界所有众生。值佛闻法受持讽诵。忆念思惟增长慧解。如是观察普徧十方。而於佛法无有错谬。何以故。菩萨摩诃萨了知诸佛皆悉如梦。而能往诣一切佛所恭敬供养。菩萨尔时不着自身。不着诸佛。不着世界。不着众会。不着说法。不着劫数。然见佛闻法。观察世界。入诸劫数无有厌足。是为第八如海智。菩萨摩诃萨於不可说不可说劫一一劫中供养恭敬不可说不可说无量诸佛。示现自身殁此生彼。以出过三界一切供具而为供养。并及供养菩萨声闻一切大众。一一如来般涅盘后。皆以无上供具供养舍利。及广行惠施满足众生。佛子。菩萨摩诃萨以不可思议心。不求报心。究竟心。饶益心。於不可说不可说劫为阿耨多罗三藐三菩提故。供养诸佛。饶益众生。护持正法。开示演说。是为第九如海智。菩萨摩诃萨於一切佛所一切菩萨所一切法师所。一向专求菩萨所说法。菩萨所学法。菩萨所教法。菩萨修行法。菩萨清净法。菩萨成熟法。菩萨调伏法。菩萨平等法。菩萨出离法。菩萨总持法得此法已。受持读诵分别解说无有厌足。令无量众生於佛法中。发一切智相应心。入真实相。於阿耨多罗三藐三菩提得不退转。菩萨如是於不可说不可说劫无有厌足。是为第十如海智。佛子。是为菩萨摩诃萨十种入阿耨多罗三藐三菩提如海智。若诸菩萨安住此法。则得一切诸佛无上大智慧海。
　　大文第三十种力持下有三十门。答前十行三十句问。次第显十行中行。第一行有三门。二行三行各有一门。第四行有二门。第五行有六门。六行七行八行九行四位各有二门。第十行有九门。所以用门多少者。檀在初故具三。戒忍通世间故唯一。定慧尊胜故有多门。智中既多。故般若中略。余次胜故但用二门。然此十行。具修十度。名十波罗蜜门。以庄严佛果福慧两足。唯此十行更无别法。然三乘别教所修。但云六度。未名波罗蜜。以未称真故。今此十行十度。以力持为首者。由前十住证穷法界。今称法界起行。故一一皆称佛行。以法界全体。力持此行故。如大风轮。有力能持世界。今以法界起智愿力。建立众行。故先明力持。故疏释云力持又名建立义。以尽法界力建此行故。虽十度次第不同。总不出此力持一门故。次一门十种大欣慰。以前檀度一门融摄一切诸波罗蜜。由见法界一一融彻。故凡所施皆称法界。为无相真行。其行既真。则预欣当成妙果决定无疑故。然第三门有十种深入。此则既入法界。何待当成。即是现证。故此一门。专以法施。故入三世间知种种剎因果体性及众生五性差别。虽法界平等。不妨随机称性说种种法。如此乃名真说法者。故此一度则诸度圆摄。故结云得入菩提甚深法性。此三门已满檀度故成就欢喜行也。二十种依止一门明饶益行。成戒度。三十种无畏心一门明无违逆行。成忍度。以依止法界得大随顺故於十种难行能行。难忍能忍。境界如空。又何所违逆耶。四十种无疑心下二门明无屈挠行。成进度。由深证法界。则境界如空。故一切难行难忍之事。无所违逆。故自信其心。犹同金刚。决定能坏一切。决定一切无能坏者。故於出真入俗。一切行中利乐有情。直往无碍。决定无疑。由无疑故则一切所行真不能留。俗不能碍。心佛众生三无差别。不待更融。当体平等。如此谁能屈挠耶。如此精进勇猛。由无屈挠。故权实双运。二谛融通。一切所行不可思议。故为摄善行不可思议也。五有六门十种密语等。明无痴乱行。以成禅度。由前无屈挠行。出真入俗。善能利生无碍。故此初二门明语密。以显一言演一切法。智巧则善识机宜。次二门所依定体。以十种三昧。普入一切利生之处。一时齐遍。无有先后。如大海潮应不失时。由此体用双彰。故后二门明解脱神通利生自在。以智巧故无痴即定之慧。以徧入故不乱即慈之定。由称真法界。法尔如然。六有二门明善现行。成慧度。正显利生之行体。由前以三昧力普入一切众生界。所以入者。为利生故。故今正明於所入法界。教化众生。现种种行。然此妙行必依根本大智为体。故以十种善巧智。双照事理。权实双行。虽观生无生。不舍度生。观缘离缘。不碍随缘利物。且尽知众生心行随根调伏。於所行所化一一皆称法界性。平等教化。故得无碍大解脱门。是善现行也。此解脱与上不同。上但寂照二境不为法缚。此就行中名大解脱。七有二门名无着位中行。以成方便度。园林者所游乐处。十宫殿者所安适故。由上利生之行。游於法界众生界。如游园林。以众生界为安适处。所以如此者。以得根本大智为体。权智为用。故游居自在。以成无碍解为有慧方便故名无着。八有二门明难得位中行。以成愿度。由上游於法界。广化众生乐得所化。故内深愿乐。以利他行化功归己。一一行门尽成己德。故以利生之德为己庄严。愿以德严。表里增胜。真难得也。九有二门明善法位中行。以成力度。由前愿乐益深。故行益广大。以触处皆真故外境不动。悲智益增故内心不舍。故行弥深大其力广大。是为善法。十有九门明真实位中行。以成智度。此行位收前九行。统归一法界心。故有十种智。一观察智。谓善巧观察一切佛法。二说法智。以观善巧故善能说法。三离陟智。以称法性说故离障清净。四审决智。以善巧智印定诸法。故心决定成佛无疑。为十智印。五照彻智。由於一切法审决印定。故智光照彻了法无遗。六无等智。由前照彻故不偏着。双住理事无与等故。七无下劣智。既知无与等者。则望上进。於诸胜事无怯弱心。故无下劣。八高出智。由无下劣故万行逈出。直趣菩提。不可倾动。九深广智。谓不但求升。且行体深广包含融摄。如海纳百川融成一味。故此智度一门融前九行九度。一一收归法界。由此胜进。入回向心。

　　大方广佛华严经纲要卷第五十四


　　大方广佛华严经纲要卷第五十五

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈
　　上答前三十句问十行竟。下二十九门答二十九句问十回向位中行。

　　离世间品第三十八之三

　　佛子。菩萨摩诃萨於阿耨多罗三藐三菩提有十种如宝住。何等为十。佛子。菩萨摩诃萨悉能往诣无数世界诸如来所。瞻觐顶礼承事供养。是为第一如宝住。於不思议诸如来所听闻正法。受持忆念不令忘失。分别思惟觉慧增长。如是所作充满十方。是为第二如宝住。於此剎殁余处现生。而於佛法无所迷惑。是为第三如宝住。知从一法出一切法。而能各各分别演说。以一切法种种义究竟皆是一义故。是为第四如宝住。知厌离烦恼。知止息烦恼。知防护烦恼。知除断烦恼。修菩萨行不证实际。究竟到於实际彼岸。方便善巧善学所学。令往昔愿行皆得成满。身不疲倦。是为第五如宝住。知一切众生心所分别皆无处所。而亦说有种种方处。虽无分别无别造作。为欲调伏一切众生。而有修行而有所作。是为第六如宝住。知一切法皆同一性。所谓无性。无种种性。无无量性。无可算数性。无可称量性。无色无相。若一若多皆不可得。而决定了知此是诸佛法。此是菩萨法。此是独觉法。此是声闻法。此是凡夫法。此是善法。此是不善法。此是世间法。此是出世间法。此是过失法。此是无过失法。此是有漏法。此是无漏法。乃至此是有为法。此是无为法。是为第七如宝住。菩萨摩诃萨求佛不可得。求菩萨不可得。求法不可得。求众生不可得。而亦不舍调伏众生。令於诸法成正觉愿。何以故。菩萨摩诃萨善巧观察知一切众生分别。知一切众生境界。方便化导令得涅盘。为欲满足化众生愿。炽然修行菩萨行故。是为第八如宝住。菩萨摩诃萨知善巧说法。示现涅盘。为度众生。所有方便一切皆是心想建立。非是颠倒。亦非虚诳。何以故。菩萨了知一切诸法三世平等。如如不动。实际无住。不见有一众生已受化今受化当受化。亦自了知无所修行。无有少法若生若灭而可得者。而依於一切法令所愿不空。是为第九如宝住。菩萨摩诃萨於不思议无量诸佛。一一佛所闻不可说不可说授记法。名号各异。劫数不同。从於一劫。乃至不可说不可说劫当如是闻。闻已修行不惊不怖不迷不惑。知如来智不思议故。如来授记言无二故。自身行愿殊胜力故。随应受化令成阿耨多罗三藐三菩提。满等法界一切愿故。是为第十如宝住。佛子。是为菩萨摩诃萨於阿耨多罗三藐三菩提十种如宝住。若诸菩萨安住此法。则得诸佛无上大智慧宝。佛子。菩萨摩诃萨发十种如金刚大乘誓愿心。何等为十。佛子。菩萨摩诃萨作如是念一切诸法无有边际不可穷尽。我当以尽三世智普皆觉了无有遗余。是为第一如金刚大乘誓愿心。菩萨摩诃萨又作是念。於一毛端处有无量无边众生。何况一切法界。我当皆以无上涅盘而灭度之。是为第二如金刚大乘誓愿心。菩萨摩诃萨又作是念。十方世界无量无边无有齐限不可穷尽。我当以诸佛国土最上庄严。庄严如是一切世界。所有庄严皆悉真实。是为第三如金刚大乘誓愿心。菩萨摩诃萨又作是念。一切众生无量无边无有齐限不可穷尽。我当以一切善根回向於彼。无上智光照耀於彼。是为第四如金刚大乘誓愿心。菩萨摩诃萨又作是念。一切诸佛无量无边无有齐限不可穷尽。我当以所种善根回向供养。悉令周徧无所阙少。然后我当成阿耨多罗三藐三菩提。是为第五如金刚大乘誓愿心。佛子。菩萨摩诃萨见一切佛。闻所说法。生大欢喜。不着自身。不着佛身。解如来身非实非虚。非有非无。非性非无性。非色非无色。非相非无相。非生非灭。实无所有。亦不坏有。何以故。不可以一切性相而取着故。是为第六如金刚大乘誓愿心。佛子。菩萨摩诃萨或被众生诃骂毁呰挝打楚挞。或截手足。或割耳鼻。或挑其目。或级其头。如是一切皆能忍受。终不因此生恚害心。於不可说不可说无央数劫。修菩萨行摄受众生恒无废舍。何以故。菩萨摩诃萨已善观察一切诸法无有二相。心不动乱。能舍自身忍其苦故。是为第七如金刚大乘誓愿心。佛子。菩萨摩诃萨又作是念。未来世劫无量无边无有齐限不可穷尽。我当尽彼劫於一世界。行菩萨道教化众生。如一世界。尽法界虚空界一切世界悉亦如是。而心不惊不怖不畏。何以故。为菩萨道法应如是。为一切众生而修行故。是为第八如金刚大乘誓愿心。佛子。菩萨摩诃萨又作是念。阿耨多罗三藐三菩提以心为本。心若清净。则能圆满一切善根。於佛菩提必得自在。欲成阿耨多罗三藐三菩提随意即成。若欲除断一切取缘。住一向道。我亦能得而我不断。为欲究竟佛菩提故。亦不即证无上菩提。何以故。为满本愿。尽一切世界行菩萨行化众生故。是为第九如金刚大乘誓愿心。佛子。菩萨摩诃萨知佛不可得。菩提不可得。菩萨不可得。一切法不可得。众生不可得。心不可得。行不可得。过去不可得。未来不可得。现在不可得。一切世间不可得。有为无为不可得。菩萨如是寂静住。甚深住。寂灭住。无诤住。无言住。无二住。无等住。自性住。如理住。解脱住。涅盘住。实际住。而亦不舍一切大愿。不舍萨婆若心。不舍菩萨行。不舍教化众生。不舍诸波罗蜜。不舍调伏众生。不舍承事诸佛。不舍演说诸法。不舍庄严世界。何以故。菩萨摩诃萨发大愿故。虽复了达一切法相。大慈悲心转更增长。无量功德皆具修行。於诸众生心不舍离。何以故。一切诸法皆无所有。凡夫愚迷不知不觉。我当令彼悉得开悟於诸法性分明照了。何以故。一切诸佛安住寂灭。而以大悲心於诸世间说法教化曾无休息。我今云何而舍大悲。又我先发广大誓愿心。发决定利益一切众生心。发积集一切善根心。发安住善巧回向心。发出生甚深智慧心。发含受一切众生心。发於一切众生平等心。作真实语不虚诳语。愿与一切众生无上大法。愿不断一切诸佛种性。今一切众生未得解脱。未成正觉。未具佛法。大愿未满。云何而欲舍离大悲。是为第十如金刚大乘誓愿心。佛子。是为菩萨摩诃萨发十种如金刚大乘誓愿心。若诸菩萨安住此法。则得如来金刚性无上大神通智。佛子。菩萨摩诃萨有十种大发起。何等为十。佛子。菩萨摩诃萨作如是念。我当供养恭敬一切诸佛。是为第一大发起。又作是念。我当长养一切菩萨所有善根。是为第二大发起。又作是念。我当於一切如来般涅盘后庄严佛塔。以一切华一切鬘一切香一切涂香一切末香一切衣一切盖一切幢一切旛而供养之。受持守护彼佛正法。是为第三大发起。又作是念。我当教化调伏一切众生。令得阿耨多罗三藐三菩提。是为第四大发起。又作是念。我当以诸佛国土无上庄严而以庄严一切世界。是为第五大发起。又作是念。我当发大悲心为一众生於一切世界一一各尽未来际劫行。菩萨行如为一众生为一切众生悉亦如是。皆令得佛无上菩提。乃至不生一念疲懈。是为第六大发起。又作是念。彼诸如来无量无边。我当於一如来所经不思议劫恭敬供养。如於一如来。於一切如来悉亦如是。是为第七大发起。菩萨摩诃萨又作是念。彼诸如来灭度之后。我当为一一如来所有舍利各起宝塔。其量高广与不可说诸世界等。造佛形像亦复如是。於不可思议劫。以一切宝幢旛盖香华衣服而为供养。不生一念厌倦之心。为成就佛法故。为供养诸佛故。为教化众生故。为护持正法开示演说故。是为第八大发起。菩萨摩诃萨又作是念。我当以此善根成无上菩提。得入一切诸如来地。与一切如来体性平等。是为第九大发起。菩萨摩诃萨复作是念。我当成正觉已。於一切世界不可说劫。演说正法。示现不可思议自在神通。身语及意不生疲倦。不离正法。以佛力所持故。为一切众生勤行大愿故。大慈为首故。大悲究竟故。达无相法故。住真实语故。证一切法皆寂灭故。知一切众生悉不可得而亦不违诸业所作故。与三世佛同一体故。周徧法界虚空界故。通达诸法无相故。成就不生不灭故。具足一切佛法故。以大愿力调伏众生。作大佛事无有休息。是为第十大发起。佛子。是为菩萨摩诃萨十种大发起。若诸菩萨安住此法。则不断菩萨行具足如来无上大智。佛子。菩萨摩诃萨有十种究竟大事。何等为十。所谓恭敬供养一切如来究竟大事。随所念众生悉能救护究竟大事。专求一切佛法究竟大事。积集一切善根究竟大事。思惟一切佛法究竟大事。满足一切誓愿究竟大事。成就一切菩萨行究竟大事。奉事一切善知识究竟大事。往诣一切世界诸如来所究竟大事。闻持一切诸佛正法究竟大事。是为十。若诸菩萨安住此法。则得阿耨多罗三藐三菩提大智慧究竟事。佛子。菩萨摩诃萨有十种不坏信。何等为十。所谓於一切佛不坏信。於一切佛法不坏信。於一切圣僧不坏信。於一切菩萨不坏信。於一切善知识不坏信。於一切众生不坏信。於一切菩萨大愿不坏信。於一切菩萨行不坏信。於恭敬供养一切诸佛不坏信。於菩萨巧密方便教化调伏一切众生不坏信。是为十。若诸菩萨安住此法。则得诸佛无上大智慧不坏信。佛子。菩萨摩诃萨有十种得授记。何等为十。所谓内有甚深解得授记。能随顺起菩萨诸善根得授记。修广大行得授记。现前得授记。不现前得授记。因自心证菩提得授记。成就忍得授记教化调伏众生得授记。究竟一切劫数得授记。一切菩萨行自在得授记。是为十。若诸菩萨安住此法。则於一切诸佛所而得授记。佛子。菩萨摩诃萨有十种善根回向。菩萨由此。能以一切善根悉皆回向。何等为十。所谓以我善根同善知识愿。如是成就莫别成就。以我善根同善知识心。如是成就莫别成就。以我善根同善知识行如是成就莫别成就。以我善根同善知识善根如是成就莫别成就。以我善根同善知识平等如是成就莫别成就。以我善根同善知识念如是成就莫别成就。以我善根同善知识清净。如是成就莫别成就。以我善根同善知识所住如是成就莫别成就。以我善根同善知识成满如是成就莫别成就。以我善根同善知识不坏如是成就莫别成就。是为十。若诸菩萨安住此法。则得无上善根回向。佛子。菩萨摩诃萨有十种得智慧。何等为十。所谓於施自在得智慧。深解一切佛法得智慧。入如来无边智得智慧。於一切问答中能断疑得智慧。入於智者义得智慧。深解一切如来於一切佛法中言音善巧得智慧。深解於诸佛所种少善根。必能满足一切白净法。获如来无量智得智慧。成就菩萨不思议住得智慧。於一念中悉能往诣不可说佛剎得智慧。觉一切佛菩提。入一切法界。闻持一切佛所说法。深入一切如来种种庄严言音得智慧。是为十。若诸菩萨安住此法。则得一切诸佛无上现证智。佛子。菩萨摩诃萨有十种发无量无边广大心。何等为十。所谓於一切诸佛所发无量无边广大心。观一切众生界发无量无边广大心。观一切剎一切世一切法界发无量无边广大心。观察一切法皆如虚空发无量无边广大心。观察一切菩萨广大行发无量无边广大心。正念三世一切诸佛发无量无边广大心。观不思议诸业果报。发无量无边广大心。严净一切佛剎发无量无边广大心。徧入一切诸佛大会发无量无边广大心。观察一切如来妙音发无量无边广大心。是为十。若诸菩萨安住此心。则得一切佛法无量无边广大智慧海。佛子。菩萨摩诃萨有十种伏藏。何等为十。所谓知一切法是起功德行藏。知一切法是正思惟藏。知一切法是陀罗尼照明藏。知一切法是辩才开演藏。知一切法是不可说善觉真实藏。知一切佛自在神通是观察示现藏。知一切法是善巧出生平等藏。知一切法是常见一切诸佛藏。知一切不思议劫是善了皆如幻住藏。知一切诸佛菩萨是发生欢喜净信藏。是为十。若诸菩萨安住此法。则得一切诸佛无上智慧法藏。悉能调伏一切众生。佛子。菩萨摩诃萨有十种律仪。何等为十。所谓於一切佛法不生诽谤律仪。於一切佛所信乐心不可坏律仪。於一切菩萨所起尊重恭敬律仪。於一切善知识所终不舍爱乐心律仪。於一切声闻独觉不生忆念心律仪。远离一切退菩萨道律仪。不起一切损害众生心律仪。修一切善根皆令究竟律仪。於一切魔悉能降伏律仪。於一切波罗蜜皆令满足律仪。是为十。若诸菩萨安住此法。则得无上大智律仪。佛子。菩萨摩诃萨有十种自在。何等为十。所谓命自在。於不可说劫住寿命故。心自在。智慧能入阿僧祗诸三昧故。资具自在。能以无量庄严庄严一切世界故。业自在。随时受报故。受生自在。於一切世界示现受生故。解自在。於一切世界见佛充满故。愿自在。随欲随时於诸剎中成正觉故。神力自在。示现一切大神变故。法自在。示现无边诸法门故。智自在。於念念中示现如来十力无畏成正觉故。是为十。若诸菩萨安住此法。则得圆满一切诸佛诸波罗蜜。智慧神力菩提自在。佛子。菩萨摩诃萨有十种无碍用。何等为十。所谓众生无碍用。国土无碍用。法无碍用。身无碍用。愿无碍用。境界无碍用。智无碍用。神通无碍用。神力无碍用。力无碍用。佛子。云何为菩萨摩诃萨众生等无碍用。佛子。菩萨摩诃萨有十种众生无碍用。何者为十。所谓知一切众生无众生无碍用。知一切众生但想所持无碍用。为一切众生说法未曾失时无碍用。普化现一切众生界无碍用。置一切众生於一毛孔中而不迫隘无碍用。为一切众生示现他方一切世界令其悉见无碍用。为一切众生示现释梵护世诸天身无碍用。为一切众生示现声闻辟支佛寂静威仪无碍用。为一切众生示现菩萨行无碍用。为一切众生示现诸佛色身相好一切智力成等正觉无碍用。是为十。佛子。菩萨摩诃萨有十种国土无碍用。何等为十。所谓一切剎作一剎无碍用。一切剎入一毛孔无碍用。知一切剎无有尽无碍用。一身结跏坐充满一切剎无碍用。一身中现一切剎无碍用。震动一切剎不令众生恐怖无碍用。以一切剎庄严具庄严一剎无碍用。以一剎庄严具庄严一切剎无碍用。以一如来一众会徧一切佛剎示现众生无碍用。一切小剎中剎大剎广剎深剎仰剎覆剎侧剎正剎徧诸方网无量差别。以此普示一切众生无碍用。是为十。佛子。菩萨摩诃萨有十种法无碍用。何等为十。所谓知一切法入一法。一法入一切法。而亦不违众生心解无碍用。从般若波罗蜜出生一切法。为他解说悉令开悟无碍用。知一切法离文字。而令众生皆得悟入无碍用。知一切法入一相。而能演说无量法相无碍用。知一切法离言说能为他说无边法门无碍用。於一切法善转普门字轮无碍用。以一切法入一法门而不相违。於不可说劫说不穷尽无碍用。以一切法悉入佛法。令诸众生皆得悟解无碍用。知一切法无有边际无碍用。知一切法无障碍际犹如幻网无量差别。於无量劫为众生说不可穷尽无碍用。是为十。佛子。菩萨摩诃萨有十种身无碍用。何等为十。所谓以一切众生身入己身无碍用。以己身入一切众生身无碍用。一切佛身入一佛身无碍用。一佛身入一切佛身无碍用。一切剎入己身无碍用。以一身充满一切三世法示现众生无碍用。於一身示现无边身入三昧无碍用。於一身示现众生数等身成正觉无碍用。於一切众生身现一众生身。於一众生身现一切众生身无碍用。於一切众生身示现法身。於法身示现一切众生身无碍用。是为十。佛子。菩萨摩诃萨有十种愿无碍用。何等为十。所谓以一切菩萨愿作自愿无碍用。以一切佛成菩提愿力示现自在成正觉无碍用。随所化众生。自成阿耨多罗三藐三菩提无碍用。於一切无边际劫大愿不断无碍用。远离识身不着智身。以自在愿现一切身无碍用。舍弃自身成满他愿无碍用。普教化一切众生而不舍大愿无碍用。於一切劫行菩萨行而大愿不断无碍用。於一毛孔现成正觉以愿力故充徧一切诸佛国土。於不可说不可说世界。为一一众生如是示现无碍用。说一句法徧一切法界。兴大正法云。耀解脱电光。震实法雷音。雨甘露味雨。以大愿力充洽一切诸众生界无碍用。是为十。佛子。菩萨摩诃萨有十种境界无碍用。何等为十。所谓在法界境界而不舍众生境界无碍用。在佛境界而不舍魔境界无碍用。在涅盘境界而不舍生死境界无碍用。入一切智境界而不断菩萨种性境界无碍用。住寂静境界而不舍散乱境界无碍用。住无去无来无戏论无相状无体性无言说如虚空境界。而不舍一切众生戏论境界无碍用。住诸力解脱境界。而不舍一切诸方所境界无碍用。入无众生际境界。而不舍教化一切众生无碍用。住禅定解脱神通明智寂静境界。而於一切世界示现受生无碍用。住如来一切行庄严成正觉境界。而现一切声闻辟支佛寂静威仪无碍用。是为十。佛子。菩萨摩诃萨有十种智无碍用。何等为十。所谓无尽辩才无碍用。一切总持无有忘失无碍用。能决定知决定说一切众生诸根无碍用。於一念中以无碍智知一切众生心之所行无碍用。知一切众生欲乐随眠习气烦恼病。随应授药无碍用。一念能入如来十力无碍用。以无碍智知三世一切劫及其中众生无碍用。於念念中现成正觉。示现众生无有断绝无碍用。於一众生想。知一切众生业无碍用。於一众生音解一切众生语无碍用。是为十。佛子。菩萨摩诃萨有十种神通无碍用。何等为十。所谓於一身示现一切世界身无碍用。於一佛众会听受一切佛众会中所说法无碍用。於一众生心念中成就不可说无上菩提。开悟一切众生心无碍用。以一音现一切世界差别言音。令诸众生各得解了无碍用。一念中现尽前际一切劫所有业果种种差别。令诸众生悉得知见无碍用。一微尘出现广大佛剎无量庄严无碍用。令一切世界具足庄严无碍用。普入一切三世无碍用。放大法光明现一切诸佛菩提众生行愿无碍用。善守护一切天龙夜叉乾闼婆阿修罗迦楼罗紧那罗摩睺罗伽释梵护世。声闻独觉菩萨。所有如来十力菩萨善根无碍用。是为十。若诸菩萨得此无碍用。则能普入一切佛法。佛子。菩萨摩诃萨有十种神力无碍用。何等为十。所谓以不可说世界置一尘中无碍用。於一尘中现等法界一切佛剎无碍用。以一切大海水置一毛孔周旋往返十方世界。而於众生无所触娆无碍用。以不可说世界内自身中。示现一切神通所作无碍用。以一毛系不可数金刚围山。持以游行一切世界。不令众生生恐怖心无碍用。以不可说劫作一劫。一劫作不可说劫。於中示现成坏差别。不令众生心有恐怖无碍用。於一切世界现水火风灾种种变坏。而不恼众生无碍用。一切世界三灾坏时悉能护持一切众生。资生之具不令损缺无碍用。以一手持不思议世界掷不可说世界之外。不令众生有惊怖想无碍用。说一切剎同於虚空。令诸众生悉得悟解无碍用。是为十。佛子。菩萨摩诃萨有十种力无碍用。何等为十。所谓众生力无碍用。教化调伏不舍离故。剎力无碍用。示现不可说庄严而庄严故。法力无碍用令一切身入无身故。劫力无碍用修行不断故。佛力无碍用觉悟睡眠故。行力无碍用摄取一切菩萨行故。如来力无碍用度脱一切众生故。无师力无碍用自觉一切诸法故。一切智力无碍用以一切智成正觉故。大悲力无碍用不舍一切众生故。是为十。佛子。如是名为菩萨摩诃萨十种无碍用。若有得此十无碍用者。於阿耨多罗三藐三菩提欲成不成随意无违。虽成正觉而亦不断行菩萨行。何以故。菩萨摩诃萨发大誓愿入无边无碍用门善巧示现故。佛子。菩萨摩诃萨有十种游戏。何等为十。所谓以众生身作剎身而亦不坏众生身。是菩萨游戏。以剎身作众生身而亦不坏於剎身。是菩萨游戏。於佛身示现声闻独觉身而不损减如来身。是菩萨游戏。於声闻独觉身示现如来身而不增长声闻独觉身。是菩萨游戏。於菩萨行身示现成正觉身而亦不断菩萨行身。是菩萨游戏。於成正觉身示现修菩萨行身而亦不减成菩提身。是菩萨游戏。於涅盘界示现生死身而不着生死。是菩萨游戏。於生死界示现涅盘亦不究竟入於涅盘。是菩萨游戏。入於三昧而示现行住坐卧一切业。亦不舍三昧正受。是菩萨游戏。在一佛所闻法受持其身不动。而以三昧力於不可说诸佛会中各各现身。亦不分身。亦不起定。而闻法受持相续不断。如是念念於一一三昧身。各出生不可说不可说三昧身。如是次第一切诸劫犹可穷尽。而菩萨三昧身不可穷尽。是菩萨游戏。是为十。若诸菩萨安住此法。则得如来无上大智游戏。佛子。菩萨摩诃萨有十种境界。何等为十。所谓示现无边法界门令众生得入。是菩萨境界。示现一切世界无量妙庄严令众生得入。是菩萨境界。化往一切众生界悉方便开悟。是菩萨境界。於如来身出菩萨身。於菩萨身出如来身。是菩萨境界。於虚空界现世界。於世界现虚空界。是菩萨境界。於生死界现涅盘界。於涅盘界现生死界。是菩萨境界。於一众生语言中。出生一切佛法语言。是菩萨境界。以无边身现作一身。一身作一切差别身。是菩萨境界。以一身充满一切法界。是菩萨境界。於一念中令一切众生发菩提心。各现无量身成等正觉。是菩萨境界。是为十。若诸菩萨安住此法。则得如来无上大智慧境界。佛子。菩萨摩诃萨有十种力。何等为十。所谓深心力。不杂一切世情故。增上深心力。不舍一切佛法故。方便力。诸有所作究竟故。智力。了知一切心行故。愿力。一切所求令满故。行力。尽未来际不断故。乘力。能出生一切乘而不舍大乘故。神变力。於一一毛孔中各各示现一切清净世界一切如来出兴世故。菩提力。令一切众生发心成佛无断绝故。转法轮力。说一句法悉称一切众生诸根性欲故。是为十。若诸菩萨安住此法。则得诸佛无上一切智十力。佛子。菩萨摩诃萨有十种无畏。何等为十。佛子。菩萨摩诃萨悉能闻持一切言说。作如是念。设有众生无量无边从十方来。以百千大法而问於我。我於彼问不见微少难可答相。以不见故心得无畏。究竟到彼大无畏岸。随其所问悉能酬对。断其疑惑无有怯弱。是为菩萨第一无畏。佛子。菩萨摩诃萨得如来灌顶无碍辩才。到於一切文字言音。开示秘密究竟彼岸。作如是念。设有众生无量无边从十方来。以无量法而问於我。我於彼问不见微少难可答相。以不见故心得无畏。究竟到彼大无畏岸。随其所问悉能酬对断其疑惑无有恐惧。是为菩萨第二无畏。佛子。菩萨摩诃萨知一切法空。离我离我所。无作无作者。无知者。无命者。无养育者。无补伽罗。离蕴界处。永出诸见。心如虚空。作如是念。不见众生有微少相能损恼我身语意业。何以故。菩萨远离我我所故。不见诸法有少性相。以不见故心得无畏。究竟到彼大无畏岸。坚固勇猛不可沮坏。是为菩萨第三无畏。佛子。菩萨摩诃萨佛力所护。佛力所持。住佛威仪。所行真实无有变易。作如是念。我不见有少分威仪令诸众生生诃责相。以不见故心得无畏。於大众中安隐说法。是为菩萨第四无畏。佛子。菩萨摩诃萨身语意业皆悉清净。鲜白柔和远离众恶。作如是念。我不自见身语意业而有少分可诃责相。以不见故心得无畏。能令众生住於佛法。是为菩萨第五无畏。佛子。菩萨摩诃萨金刚力士天龙夜叉乾闼婆阿修罗帝释梵王四天王等。常随侍卫。一切如来护念不舍。菩萨摩诃萨作如是念。我不见有众魔外道有见众生能来障我行菩萨道少分之相。以不见故心得无畏。究竟到彼大无畏岸。发欢喜心行菩萨行。是为菩萨第六无畏。佛子。菩萨摩诃萨已得成就第一念根。心无忘失佛所悦可。作如是念。如来所说成菩提道文字句法。我不於中见有少分忘失之相。以不见故心得无畏。受持一切如来正法行菩萨行。是为菩萨第七无畏。佛子。菩萨摩诃萨智慧方便悉已通达。菩萨诸力皆得究竟。常勤教化一切众生。恒以愿心系佛菩提。而为悲愍众生故。成就众生故。於烦恼浊世示现受生。种族尊贵眷属圆满。所欲从心欢悞快乐。而作是念。我虽与此眷属聚会。不见少相而可贪着。废我修行禅定解脱及诸三昧总持辩才菩萨道法。何以故。菩萨摩诃萨於一切法已得自在到於彼岸。修菩萨行誓不断绝。不见世间有一境界而能惑乱菩萨道者。以不见故心得无畏。究竟到彼大无畏岸。以大愿力。於一切世界示现受生。是为菩萨第八无畏。佛子。菩萨摩诃萨恒不忘失萨婆若心。乘於大乘行菩萨行。以一切智大心势力。示现一切声闻独觉寂静威仪。作如是念。我不自见当於二乘而取出离少分之相。以不见故心得无畏。到彼无上大无畏岸。普能示现一切乘道。究竟满足平等大乘。是为菩萨第九无畏。佛子。菩萨摩诃萨成就一切诸白净法。具足善根圆满神通。究竟住於诸佛菩提。满足一切诸菩萨行。於诸佛所受一切智灌顶之记。而常化众生行菩萨道。作如是念。我不自见有一众生应可成熟而不能现诸佛自在而成熟相。以不见故心得无畏。究竟到彼大无畏岸。不断菩萨行。不舍菩萨愿。随所应化一切众生。现佛境界而化度之。是为菩萨第十无畏。佛子。是为菩萨摩诃萨十种无畏。若诸菩萨安住此法。则得诸佛无上大无畏。而亦不舍菩萨无畏。佛子。菩萨摩诃萨有十种不共法。何等为十。佛子。菩萨摩诃萨不由他教自然修行六波罗蜜。常乐大施不生悭吝。恒持净戒无所毁犯。具足忍辱心不动摇。有大精进未曾退转。善入诸禅永无散乱。巧修智慧悉除恶见。是为第一不由他教随顺波罗蜜道修六度不共法。佛子。菩萨摩诃萨普能摄受一切众生。所谓以财及法而行惠施。正念现前和颜爱语。其心欢喜示如实义。令得悟解诸佛菩提。无有憎嫌。平等利益。是为第二不由他教顺四摄道勤摄众生不共法。佛子。菩萨摩诃萨善巧回向。所谓不求果报回向。顺佛菩提回向。不着一切世间禅定三昧回向。为利益一切众生回向。为不断如来智慧回向。是为第三不由他教为诸众生发起善根求佛智慧不共法。佛子。菩萨摩诃萨到善巧方便究竟彼岸。心恒顾复一切众生。不厌世俗凡愚境界。不乐二乘出离之道。不着己乐唯勤化度。善能入出禅定解脱。於诸三昧悉得自在。往来生死如游园观。未曾暂起疲厌之心。或住魔宫。或为释天梵王世主。一切生处靡不於中而现其身。或於外道众中出家。而恒远离一切邪见。一切世间文词咒术字印算数乃至游戏歌舞之法。悉皆示现无不精巧。或时示作端正妇人智慧才能世中第一。於诸世间出世间法。能问能说。问答断疑皆得究竟。一切世间出世间事亦悉通达到於彼岸。一切众生恒来瞻仰。虽现声闻辟支佛威仪而不失大乘心。虽念念中示成正觉而不断菩萨行。是为第四不由他教方便善巧究竟彼岸不共法。佛子。菩萨摩诃萨善知权实双行道智慧自在。到於究竟。所谓住於涅盘而示现生死。知无众生而勤行教化。究竟寂灭而现起烦恼。住一坚密智慧法身。而普现无量诸众生身。常入深禅定而示受欲乐。常远离三界而不舍众生。常乐法乐而现有婇女歌咏嬉戏。虽以众相好庄严其身。而示受丑陋贫贱之形。常积集众善无诸过恶。而现生地狱畜生饿鬼。虽已到於佛智彼岸而亦不舍菩萨智身。菩萨摩诃萨成就如是无量智慧。声闻独觉尚不能知。何况一切童蒙众生。是为第五不由他教权实双行不共法。佛子。菩萨摩诃萨身口意业随智慧行皆悉清净。所谓具足大慈永离杀心。乃至具足正解无有邪见。是为第六不由他教身口意业随智慧行不共法。佛子菩萨摩诃萨具足大悲不舍众生。代一切众生而受诸苦。所谓地狱苦。畜生苦。饿鬼苦。为利益故不生劳倦。唯专度脱一切众生。未曾耽染五欲境界。常为精勤灭除众苦。是为第七不由他教常起大悲不共法。佛子。菩萨摩诃萨常为众生之所乐见。梵王帝释四天王等一切众生见无厌足。何以故。菩萨摩诃萨久远世来行业清净。无有过失。是故众生见者无厌。是为第八不由他教一切众生皆悉乐见不共法。佛子。菩萨摩诃萨於萨婆若大誓庄严。志乐坚固。虽处凡夫声闻独觉险难之处。终不退失一切智心明净妙宝。佛子。如有宝珠名净庄严。置泥潦中光色不改。能令浊水悉皆澄净。菩萨摩诃萨亦复如是。虽在凡愚杂浊等处。终不失坏求一切智清净宝心。而能令彼诸恶众生远离妄见烦恼秽浊。得求一切智清净心宝。是为第九不由他教在众难处不失一切智心宝不共法。佛子。菩萨摩诃萨成就自觉境界智。无师自悟。究竟自在到於彼岸。离垢法缯以冠其首。而於善友不舍亲近。於诸如来常乐尊重。是为第十不由他教得最上法不离善知识不舍尊重佛不共法。佛子。是为菩萨摩诃萨十种不共法。若诸菩萨安住其中。则得如来无上广大不共法。佛子。菩萨摩诃萨有十种业。何等为十。所谓一切世界业。悉同严净故。一切诸佛业。悉能供养故。一切菩萨业。同种善根故。一切众生业。悉能教化故。一切未来业。净未来际摄取故。一切神力业。不离一世界徧至一切世界故。一切光明业。放无量色光明。一一光中有莲华座。各有菩萨结跏趺坐而显现故。一切三宝种不断业。诸佛灭后守护住持诸佛法故。一切变化业。於一切世界说法教化诸众生故。一切加持业。於一念中随诸众生心之所欲皆为示现。令一切愿悉成满故。是为十。若诸菩萨安住此法。则得如来无上广大业。佛子。菩萨摩诃萨有十种身。何等为十。所谓不来身。於一切世间不受生故。不去身。於一切世间求不得故。不实身一切世间如实得故。不虚身以如实理示世间故。不尽身尽未来际无断绝故。坚固身一切众魔不能坏故。不动身众魔外道不能动故。具相身示现清净百福相故。无相身法相究竟悉无相故。普至身与三世佛同一身故。是为十。若诸菩萨安住此法。则得如来无上无尽之身。
　　大文第四如宝住下二十九门。答二十九句十回向位中行问。於中初回向有四门。二三回向各有二门。四五六七各一门。第八回向即十无碍十门。九回向有三门。第十回向有四门。言回向者。即将前所修十波罗蜜行。一一回向三处。谓回向众生。以舍众生则菩萨无修行处。次回向菩提。以愿众生皆至无上菩提故。三回向实际。谓若不究竟归於法界究竟实际。皆未离相。则属有为。非菩萨称法界之行故。以众生无众生相。即是菩提。菩提无得即归究竟法界。此乃以愿摄行。令行不虚。有归趣故。若约行布。则十住入理为空。十行出俗利生为假。此回向会归一心为中道。今此圆宗不然。总不离法界体用故。此回向之大意也。今十位中一一融摄。今初救护众生离众生相回向四门。一如宝心。明所回善根可贵圆满。二如金刚大乘心。即大愿救护。三普发起。即回向所为。四究竟大事。即所化成满。已上四门总明第一回向。第二不坏信下二门明第二不坏回向。初门正明不坏。次门授记。即回向行成。第三十种善根下二门明等一切佛善根回向中行。初门正明等佛。以佛为真善知识。等者同佛无二故。以悲智二心等同佛故。次门得十种智慧。即回向行成。第四广大心一门明至一切处回向中行。以智慧如海无量无边。故无不至故。第五十种伏藏一门明无尽功德藏回向中行。谓於一切法蕴斯十义。故名为藏。惑者不见故名为伏。一切各十。是为无尽功德。第六十种律仪一门即随顺坚固一切善根回向中行。谓三聚戒。皆顺平等法界。故通一切善根。戒根坚固为行本故。故云一切善根皆令究竟。究竟即坚固也。第七十自在一门即平等随顺一切众生回向中行。以一一善根皆至究竟坚固之地。故随顺众生得大自在。第八十无碍用十门明真如相回向中行。谓一一行。如真如无障碍故。故位果云。住於此位得一切剎平等平等。此十门中。通显身土自他。若智若境一一融通无障无碍。是其总相。以显即法界体起大用故。广有多义。略寄十门以显无尽。九十种游戏下三门明无缚无着回向中行。以无缚无着成就普贤自在智用。初门显任志行成游赏自在。谓於十法界自在现身。出入往来游戏无碍。次门显於一境界难量不可思议。后门显用干能以称法界智照彻穷源。染净融通。唯随智转。故无缚无脱。十十种无畏下四门明入法界无量回向中行。由上无缚无着。故普入法界。随类现身说法。自利利他皆得无畏。所以然者。以得法界闻持故。故得无碍辩才。出入二空。示现威仪。三业清净。故得十王外护。内具正念。外多方便。具一切智。故所行无畏。以此说法。自利利他。一一所作皆称法界。故得十不共法。谓不与二乘共。皆依性起。亦不与他共。故权实双行。故所成德体用具足。以此一一行门皆悉回向。故成普贤行法无上庄严之身。以成回向之行。已得其体。即依此身谓入地行。故初地即依此身以起行故。

　　大方广佛华严经纲要卷第五十五


　　大方广佛华严经纲要卷第五十六

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈
　　上答前二十九句问十回向位中行竟。下五十门答前五十句问。明十地位中行相。

</div>
    <div class="pagination">
<a href="华严纲_page64.html">上一页</a><span>...</span><a href="华严纲_page60.html">60</a><a href="华严纲_page61.html">61</a><a href="华严纲_page62.html">62</a><a href="华严纲_page63.html">63</a><a href="华严纲_page64.html">64</a><span class="current-page">65</span><a href="华严纲_page66.html">66</a><a href="华严纲_page67.html">67</a><a href="华严纲_page68.html">68</a><a href="华严纲_page69.html">69</a><a href="华严纲_page70.html">70</a><span>...</span><a href="华严纲_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
