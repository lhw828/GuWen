<!DOCTYPE html>
<html>
<head>
    <meta charset="UTF-8">
    <title>华严纲 - 第 67 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 67 页/共 73 页</h1>
    <div class="content">　　如是十方一切菩萨并其眷属皆从普贤菩萨行愿中生。
　　第二如是十方下通赞德行。此赞诸来菩萨之德即是毗卢遮那因行中德。故初一句总赞云。皆从普贤行愿中生。
　　以净智眼见三世佛。普闻一切诸佛如来所转法轮修多罗海。已得至於一切菩萨自在彼岸。於念念中现大神变。亲近一切诸佛如来。一身充满一切世界一切如来众会道场。
　　次别赞众德中有三十五句。分三段。初五句明上近诸佛德。二於一尘中下十五句。下摄众生德。三一切菩萨神通下十五句。赞大用自在德。今初五句。净眼见佛是意业。二闻如来法即净修语业。余三句并显三业自在。
　　於一尘中普现一切世间境界。教化成就一切众生未曾失时。一毛孔中出一切如来说法音声。知一切众生悉皆如幻。知一切佛悉皆如影。知一切诸趣受生悉皆如梦。知一切业报如镜中像。知一切诸有生起如热时焰。知一切世界皆如变化。成就如来十力无畏勇猛自在能师子吼。深入无尽辩才大海。得一切众生言辞海诸法智。於虚空法界所行无碍。知一切法无有障碍。
　　二赞摄众生德中有十五句。初三句明微细化生。次知一切众生下七句明摄众生之智。次勇猛自在下五句明摄生语业。於中初师子吼总显决定说。下四句显四无碍辩。
　　一切菩萨神通境界悉已清净。勇猛精进摧伏魔军。恒以智慧了达三世。知一切法犹如虚空。无有违诤。亦无取着。虽勤精进而知一切智终无所来。虽观境界而知一切有悉不可得。以方便智入一切法界。以平等智入一切国土。以自在力令一切世界展转相入。於一切世界处处受生。见一切世界种种形相。於微细境现广大剎。於广大境现微细剎。於一佛所一念之顷得一切佛威神所加。普见十方无所迷惑。於剎那顷悉能往诣。如是等一切菩萨满逝多林。皆是如来威神之力。
　　第三大用自在德。有十五句。初二句摧伏魔军。总明三业自在。次恒以智慧下六句明意业自在。皆权实双行故。以自在力下七句明身业自在。如是等下总结集因。皆是如来三昧威神之力之所加持也。此示相以答大众之念请者。以众不言而问如来以无言而答。欲令大心行者触境明心。默契乎无碍圆融之境於言外。以显无边剎境自他不隔於毫端。十世古今始终不离於当念。是以如来旷劫所修之因行。只在三昧中一念之顷顿现。此正证不思议之境界也。法界全体因果理事。尽在此三昧中耳。如此不思议事。岂二乘劣解之所知耶。故二乘宜乎如盲如聋。非权示也。
　　於时上首诸大声闻。舍利弗。大目犍连。摩诃迦叶。离婆多。须菩提。阿[少/兔]楼驮。难陀。劫宾那。迦旃延。富楼那等诸大声闻在逝多林。皆悉不见如来神力。如来严好。如来境界。如来游戏。如来神变。如来尊胜。如来妙行。如来威德。如来住持。如来净剎。亦复不见不可思议菩萨境界。菩萨大会。菩萨普入。菩萨普至。菩萨普诣。菩萨神变。菩萨游戏。菩萨眷属。菩萨方所。菩萨庄严师子座。菩萨宫殿。菩萨住处。菩萨所入三昧自在。菩萨观察。菩萨频申。菩萨勇猛。菩萨供养。菩萨受记。菩萨成熟。菩萨勇徤。菩萨法身清净。菩萨智身圆满。菩萨愿身示现。菩萨色身成就。菩萨诸相具足清净。菩萨常光众色庄严。菩萨放大光网。菩萨起变化云。菩萨身徧十方。菩萨诸行圆满。如是等事。一切声闻诸大弟子皆悉不见。何以故。以善根不同故。本不修习见佛自在善根故。本不赞说十方世界一切佛剎清净功德故。本不称叹诸佛世尊种种神变故。本不於生死流转之中发阿耨多罗三藐三菩提心故。本不令他住菩提心故。本不能令如来种性不断绝故。本不摄受诸众生故。本不劝他修习菩萨波罗蜜故。本在生死流转之时不劝众生求於最胜大智眼故。本不修习生一切智诸善根故。本不成就如来出世诸善根故。本不得严净佛剎神通智故。本不得诸菩萨眼所知境故。本不求超出世间不共菩提诸善根故。本不发一切菩萨诸大愿故。本不从如来加被之所生故。本不知诸法如幻菩萨如梦故。本不得诸大菩萨广大欢喜故。如是皆是普贤菩萨智眼境界。不与一切二乘所共。以是因缘诸大声闻不能见。不能知。不能闻。不能入。不能得。不能念。不能观察。不能筹量。不能思惟。不能分别。是故虽在逝多林中不见如来诸大神变。复次诸大声闻无如是善根故。无如是智眼故。无如是三昧故。无如是解脱故。无如是神通故。无如是威德故。无如是势力故。无如是自在故。无如是住处故。无如是境界故。是故於此不能知。不能见。不能入。不能证。不能住。不能解。不能观察。不能忍受。不能趣向。不能游履。又亦不能广为他人开阐解说称扬示现引导劝进令其趣向。令其修习。令其安住。令其证入。何以故。诸大弟子依声闻乘而出离故。成就声闻道。满足声闻行。安住声闻果。於无有谛得决定智。常住实际究竟寂静。远离大悲舍於众生。住於自事。於彼智慧不能积集。不能修行。不能安住。不能愿求。不能成就。不能清净。不能趣入。不能通达。不能知见。不能证得。是故虽在逝多林中对於如来。不见如是广大神变。
　　大文第五於时上首下明诸大声闻虽在逝多林中对面不见如来如上神通境界等事。疏名举失显得分。亦名举劣显胜。明佛神通境界皆是普贤智眼之境界。不与一切二乘所共故。然举上首十人乃灵山会上各称第一者。今於此会不见如来境界者。不见何等境界耶。经云不见如来神力。如来严好。如来境界。如来游戏。如来神变。如来尊胜。如来妙行。如来威德。如来住持。如来净剎等十句。即前念请果中之十事。亦复不见不可思议菩萨境界下八行经文明不见菩萨因行之事。故结云如是等一切皆悉不见。次何以故以善根不同故已下明阙昔因故不见。前八行经明阙见佛果之因。本不得诸菩萨眼所知境界下明阙见菩萨之因。以此佛菩萨之因乃称法界普贤境界。不与一切二乘共故。以是因缘下四行经文。结阙如是之因。故不见如来诸大神变耳。复次诸大声闻无如是善根故已下明阙现缘故不见。初七行经明无胜德行故不见。次何以故下五行经文明住自乘故不见。以既无昔因。又阙现缘。是故於佛境界绝分矣。故经结云是故虽在逝多林中对於如来不见如来广大神变。故下以十喻以喻不见之所以。
　　佛子。如恒河岸有百千亿无量饿鬼。裸形饥渴举体燋然。乌鹫豺狼竞来搏撮。为渴所逼欲求水饮。虽住河边而不见河。设有见者见其枯竭。何以故。深厚业障之所覆故。彼大声闻亦复如是。虽复住在逝多林中不见如来广大神力。舍一切智。无明翳瞙覆其眼故。不曾种植萨婆若地诸善根故。譬如有人於大会中昏睡安寝。忽然梦见须弥山顶帝释所住善见大城。宫殿园林种种严好。天子天女百千万亿普散天华徧满其地。种种衣树出妙衣服。种种华树开敷妙华。诸音乐树奏天音乐。天诸采女歌咏美音。无量诸天於中戏乐。其人自见着天衣服普於其处住止周旋。其大会中一切诸人虽同一处不知不见。何以故。梦中所见非彼大众所能见故。一切菩萨世间诸王亦复如是。以久积集善根力故。发一切智广大愿故。学习一切佛功德故。修行菩萨庄严道故。圆满一切智智法故。满足普贤诸行愿故。趣入一切菩萨智地故。游戏一切菩萨所住诸三昧故。已能观察一切菩萨智慧境界无障碍故。是故悉见如来世尊不可思议自在神变。一切声闻诸大弟子皆不能见皆不能知。以无菩萨清净眼故。譬如雪山具众药草。良医诣彼悉能分别。其诸捕猎放牧之人恒住彼山不见其药。此亦如是。以诸菩萨入智境界具自在力。能见如来广大神变。诸大弟子唯求自利不欲利他。唯求自安不欲安他。虽在林中。不知不见。譬如地中有诸宝藏。种种珍异悉皆充满。有一丈夫聪慧明达。善能分别一切伏藏。其人复有大福德力。能随所欲自在而取。奉养父母赈恤亲属。老病穷乏靡不均赡。其无智慧无福德人。虽亦至於宝藏之处。不知不见不得其益。此亦如是。诸大菩萨有净智眼。能入如来不可思议甚深境界。能见佛神力。能入诸法门。能游三昧海。能供养诸佛。能以正法开悟众生。能以四摄摄受众生。诸大声闻不能得见如来神力。亦不能见诸菩萨众。譬如盲人至大宝洲。若行若住若坐若卧。不能得见一切众宝。以不见故不能采取不得受用。此亦如是。诸大弟子虽在林中亲近世尊。不见如来自在神力。亦不得见菩萨大会。何以故。无有菩萨无碍净眼。不能次第悟入法界见於如来自在力故。譬如有人得清净眼名离垢光明。一切暗色不能为障。尔时彼人於夜暗中。处在无量百千万亿人众之内。或行或住或坐或卧。彼诸人众形像威仪。此明眼人莫不具见。其明眼者威仪进退彼诸人众悉不能睹。佛亦如是。成就智眼清净无碍。悉能明见一切世间。其所示现神通变化。大菩萨众所共围绕。诸大弟子悉不能见。譬如比丘在大众中入徧处定。所谓地徧处定。水徧处定。火徧处定。风徧处定。青徧处定。黄徧处定。赤徧处定。白徧处定。天徧处定。种种众生身徧处定。一切语言音声徧处定。一切所缘徧处定。入此定者见其所缘。其余大众悉不能见。唯除有住此三昧者。如来所现不可思议诸佛境界亦复如是。菩萨具见。声闻莫睹。譬如有人以翳形药自涂其眼。在於众会去来坐立无能见者。而能悉睹众会中事。应知如来亦复如是。超过於世普见世间。非诸声闻所能得见。唯除趣向一切智境诸大菩萨。如人生已则有二天恒相随逐。一曰同生。二曰同名。天常见人人不见天。应知如来亦复如是。在诸菩萨大集会中现大神通。诸大声闻悉不能见。譬如比丘。得心自在。入灭尽定。六根作业皆悉不行。一切语言不知不觉。定力持故不般涅盘。一切声闻亦复如是。虽复住在逝多林中。具足六根而不知不见不解不入如来自在菩萨众会诸所作事。何以故。如来境界甚深广大难见难知。难测难量。超诸世间不可思议无能坏者。非是一切二乘境界。是故如来自在神力菩萨众会及逝多林普徧一切清净世界。如是等事。诸大声闻悉不知见。非其器故。
　　大文第二佛子如恒河下喻显。文有十喻。随一一喻。总喻不见如来因果等境。亦喻不见菩萨境界等。然喻各有通别二义。喻二种德。初恒河饿鬼喻。通喻不见佛及菩萨润益甚深德。别喻不见如来神力及菩萨境界。意显二乘有所知障。故不见佛境界。如饿鬼业力。故不见水。二梦游天宫喻通喻佛及菩萨高显广大德。别喻如来游戏神变及菩萨大会种种庄严等事。以梦喻菩萨实证。则二乘如未梦见。三雪山良药喻。通喻如来菩萨幽邃难见德。初喻菩萨安住大悲救度众生。故如良医。二乘无悲。故不见。四伏藏难知喻。通喻如来秘密难知德。别喻菩萨所入三昧观察。如明智人知宝。有福能取。二乘不种福德。又无智眼。故不得见。五盲人不见宝洲喻。通喻如来逈绝难思德。别喻如来妙行积行圆妙。菩萨善根成熟。故得受记。二乘无此善根。故如盲人不见洲宝。六净眼无障喻。通喻如来智照难量德。别喻如来威德。菩萨智眼明净乃见如来自在。二乘智眼不明。故不见如来自在。七徧处定境喻。通喻如来周徧难思德。别喻如来净剎庄严。菩萨入此三昧故见。二乘无此三昧故不见。八妙药翳形喻。通喻如来隐显超世德。别喻如来住持菩萨能起变化德。二乘无此解脱故不见。九二天随人喻。通喻如来严好菩萨身徧十方。诸行圆满德。二乘无悲舍生故不见。十灭定不行喻。此单喻声闻安住自乘。绝无成就众生净佛国土之念。以未有如佛菩萨之因。故今不见如来菩萨胜妙境界耳。末后总结云。何故二乘不见耶。经云如来境界甚深广大。难知难测难量。超诸世间。不可思议。无深坏者。非是一切二乘境界。是故如来自在神力。菩萨众会。及逝多林普徧一切清净世界。如是等事。诸大声闻悉不知见。非是器故。此结归本法界门。决非二乘所知见者。以非其器故也。问曰此经圆顿一乘。独被上上根人。既云二乘非器。何容在座。既已在座而不闻见。果何意耶。答曰此有二义。一以华严平等法界。一切众生具有如来智慧。若二乘果然毕竟绝分。则佛性有不徧之过。今列在座者。正显平等佛慧。不舍一众生故。然在座而不见闻者。以二乘人乐住自乘。不种胜上善根。正是妄想执着之过。而不证得。心智下劣。故非其器。此一义也。二者佛慧既是平等。若中下根无成佛之分。则佛有舍众生。绝同体大悲之过。今彼劣根。既於大法无缘。必假种种方便而诱引之。故云我以无量无数方便引导众生。欲令一切人皆得成佛。方满本愿。既一乘难度。必要开权。将一乘法分别说三。此则双垂两相。现应化身。必不得已者。若如来现身人间。纵与人同事。然其所说之法。在博地凡夫及外道邪见。若无方便。亦未易化。必假大权菩萨内秘外现。示为同事。渐渐引入佛慧。是则灵山会上诸声闻人。先从外道而来归者。皆是此会之大菩萨权现声闻。为影响众。鼓簧法化。故先埋根於此本门。预为权现之机。意在与佛同垂化迹。必从此始。将为摄末之本。此二义也。然此二义。犹是约迹而论。若据华严法界。佛则十身充满。法则一音演说。异类齐闻。本来平等。但随机大小。见闻有异。如是则如来正在祇园。即是端然华藏。菩萨见者乃法界身。劣机见者但见丈六。一音说法。则菩萨闻者唯是一乘。小根闻者说三乘法。斯则同时同会。异见殊闻。不待示权。如一雨普沾。三根受润各别。如此则在座声闻实是劣机。如经所说实如盲聋。如是知解。方入圆宗。然约双垂两相二始同时。但是约机所见耳。疏云既非其器。本不合列。为显法胜。大权菩萨示为盲聋。是知盲聋於胜有力能显胜故。方是深玄。若约后文舍利弗令六千比丘观文殊德。即得顿证。即是示现为开权之本。权实无碍法。圆融本无定故。
　　尔时毗卢遮那愿光明菩萨。承佛神力。观察十方。而说颂言。
　　汝等应观察　　佛道不思议　　於此逝多林　　示现神通力　　善逝威神力　　所现无央数　　一切诸世间　　迷惑不能了　　法王深妙法　　无量难思议　　所现诸神通　　举世莫能测　　以了法无相　　是故名为佛　　而具相庄严　　称扬不可尽　　今於此林内　　示现大神力　　甚深无有边　　言辞莫能辩　　汝观大威德　　无量菩萨众　　十方诸国土　　而来见世尊　　所愿皆具足　　所行无障碍　　一切诸世间　　无能测量者　　一切诸缘觉　　及彼大声闻　　皆悉不能知　　菩萨行境界　　菩萨大智慧　　诸地悉究竟　　高建勇猛幢　　难摧难可动　　诸大名称士　　无量三昧力　　所现诸神变　　法界悉充满
　　尔时不可坏精进王菩萨承佛神力。观察十方。而说颂言。
　　汝观诸佛子　　智慧功德藏　　究竟菩提行　　安隐诸世间　　其心本明达　　善入诸三昧　　智慧无边际　　境界不可量　　令此逝多林　　种种皆严饰　　菩萨众云集　　亲近如来住　　汝观无所着　　无量大众海　　十方来诣此　　坐宝莲华座　　无来亦无住　　无依无戏论　　离垢心无碍　　究竟於法界　　建立智慧幢　　坚固不动摇　　知无变化法　　而现变化事　　十方无量剎　　一切诸佛所　　同时悉往诣　　而亦不分身　　汝观释师子　　自在神通力　　能令菩萨众　　一切俱来集　　一切诸佛法　　法界悉平等　　言说故不同　　此众咸通达　　诸佛常安住　　法界平等际　　演说差别法　　言辞无有尽
　　尔时普胜无上威德王菩萨。承佛神力。观察十方。而说颂言。
　　汝观无上士　　广大智圆满　　善达时非时　　为众演说法　　摧伏众外道　　一切诸异论　　普随众生心　　为现神通力　　正觉非有量　　亦复非无量　　若量若无量　　牟尼悉超越　　如日在虚空　　照临一切处　　佛智亦如是　　了达三世法　　譬如十五夜　　月轮无减缺　　如来亦复然　　白法悉圆满　　譬如空中日　　运行无暂已　　如来亦如是　　神变恒相续　　譬如十方剎　　於空无所碍　　世灯现变化　　於世亦复然　　譬如世间地　　群生之所依　　照世灯法轮　　为依亦如是　　譬如猛疾风　　所行无障碍　　佛法亦如是　　速徧於世间　　譬如大水轮　　世界所依住　　智慧轮亦尔　　三世佛所依
　　尔时无碍胜藏王菩萨。承佛神力。观察十方。而说颂言。
　　譬如大宝山　　饶益诸含识　　佛山亦如是　　普益於世间　　譬如大海水　　澄净无垢浊　　见佛亦如是　　能除诸渴爱　　譬如须弥山　　出於大海中　　世间灯亦尔　　从於法海出　　如海具众宝　　求者皆满足　　无师智亦然　　见者悉开悟　　如来甚深智　　无量无有数　　是故神通力　　示现难思议　　譬如工幻师　　示现种种事　　佛智亦如是　　现诸自在力　　譬如如意宝　　能满一切欲　　最胜亦复然　　满诸清净愿　　譬如明净宝　　普照一切物　　佛智亦如是　　普照群生心　　譬如八面宝　　等鉴於诸方　　无碍灯亦然　　普照於法界　　譬如水清珠　　能清诸浊水　　见佛亦如是　　诸根悉清净
　　尔时化现法界愿月王菩萨承佛神力。观察十方。而说颂言。
　　譬如帝青宝　　能青一切色　　见佛者亦然　　悉发菩提行　　一一微尘内　　佛现神通力　　令无量无边　　菩萨皆清净　　甚深微妙力　　无边不可知　　菩萨之境界　　世间莫能测　　如来所现身　　清净相庄严　　普入於法界　　成就诸菩萨　　难思佛国土　　於中成正觉　　一切诸菩萨　　世主皆充满　　释迦无上尊　　於法悉自在　　示现神通力　　无边不可量　　菩萨种种行　　无量无有尽　　如来自在力　　为之悉示现　　佛子善修学　　甚深诸法界　　成就无碍智　　明了一切法　　善逝威神力　　为众转法轮　　神变普充满　　令世皆清净　　如来智圆满　　境界亦清净　　譬如大龙王　　普济诸群生
　　尔时法慧光焰王菩萨承佛神力。观察十方。而说颂言。
　　三世诸如来　　声闻大弟子　　悉不能知佛　　举足下足事　　去来现在世　　一切诸缘觉　　亦不知如来　　举足下足事　　况复诸凡夫　　结使所缠缚　　无明覆心识　　而能知导师　　正觉无碍智　　超过语言道　　其量不可测　　孰有能知见　　譬如明月光　　无能测边际　　佛神通亦尔　　莫见其终尽　　一一诸方便　　念念所变化　　尽於无量劫　　思惟不能了　　思惟一切智　　不可思议法　　一一方便门　　边际不可得　　若有於此法　　而兴广大愿　　彼於此境界　　知见不为难　　勇猛勤修习　　难思大法海　　其心无障碍　　入此方便门　　心意已调伏　　志愿亦宽广　　当获大菩提　　最胜之境界
　　尔时破一切魔军智幢王菩萨。承佛神力。观察十方。而说颂言。
　　智身非是身　　无碍难思议　　设有思议者　　一切无能及　　从不思议业　　起此清净身　　殊特妙庄严　　不着於三界　　光明照一切　　法界悉清净　　开佛菩提门　　出生众智慧　　譬如世间日　　普放慧光明　　远离诸尘垢　　灭除一切障　　普净三有处　　永绝生死流　　成就菩萨道　　出生无上觉　　示现无边色　　此色无依处　　所现虽无量　　一切不思议　　菩提一念顷　　能觉一切法　　云何欲测量　　如来智边际　　一念悉明达　　一切三世法　　故说佛智慧　　无尽无能坏　　智者应如是　　专思佛菩提　　此思难思议　　思之不可得　　菩提不可说　　超过语言路　　诸佛从此生　　是法难思议
　　尔时愿智光明幢王菩萨。承佛神力。观察十方。而说颂言。
　　若能善观察　　菩提无尽海　　则得离痴念　　决定受持法　　若得决定心　　则能修妙行　　禅寂自思虑　　永断诸疑惑　　其心不疲倦　　亦复无懈怠　　展转增进修　　究竟诸佛法　　信智已成就　　念念令增长　　常乐常观察　　无得无依法　　无量亿千劫　　所修功德行　　一切悉回向　　诸佛所求道　　虽在於生死　　而心无染着　　安住诸佛法　　常乐如来行　　世间之所有　　蕴界等诸法　　一切皆舍离　　专求佛功德　　凡夫婴妄惑　　於世常流转　　菩萨心无碍　　救之令解脱　　菩萨行难称　　举世莫能思　　徧除一切苦　　普与群生乐　　已获菩提智　　复愍诸群生　　光明照世间　　度脱一切众
　　尔时破一切障勇猛智王菩萨。承佛神力。观察十方。而说颂言。
　　无量亿千劫　　佛名难可闻　　况复得亲近　　永断诸疑惑　　如来世间灯　　通达一切法　　普生三世福　　令众悉清净　　如来妙色身　　一切所钦叹　　亿劫常瞻仰　　其心无厌足　　若有诸佛子　　观佛妙色身　　必舍诸有着　　回向菩提道　　如来妙色身　　恒演广大音　　辩才无障碍　　开佛菩提门　　晓悟诸众生　　无量不思议　　令入智慧门　　授以菩提记　　如来出世间　　为世大福田　　普导诸含识　　令其集福行　　若有供养佛　　永除恶道畏　　消灭一切苦　　成就智慧身　　若见两足尊　　能发广大心　　是人恒值佛　　增长智慧力　　若见人中胜　　决意向菩提　　是人能自知　　必当成正觉
　　尔时法界差别愿智神通王菩萨。承佛神力。观察十方。而说颂言。
　　释迦无上尊　　具一切功德　　见者心清净　　回向大智慧　　如来大慈悲　　出现於世间　　普为诸群生　　转无上法轮　　如来无数劫　　勤苦为众生　　云何诸世间　　能报大师恩　　宁於无量劫　　受诸恶道苦　　终不舍如来　　而求於出离　　宁代诸众生　　备受一切苦　　终不舍於佛　　而求得安乐　　宁在诸恶趣　　恒得闻佛名　　不愿生善道　　暂时不闻佛　　宁生诸地狱　　一一无数劫　　终不远离佛　　而求出恶趣　　何故愿久住　　一切诸恶道　　以得见如来　　增长智慧故　　若得见於佛　　除灭一切苦　　能入诸如来　　大智之境界　　若得见於佛　　舍离一切障　　长养无尽福　　成就菩提道　　如来能永断　　一切众生疑　　随其心所乐　　普皆令满足
　　大文第六。十方新集菩萨说偈赞佛。每方各说十偈。通赞如来三昧神变境界种种功德。总显云集皆神力加持疏各有义。在文可知。

　　大方广佛华严经纲要卷第六十


　　大方广佛华严经纲要卷第六十一

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之二

　　尔时普贤菩萨摩诃萨普观一切菩萨众会。
　　大文第七尔时普贤下普贤开发分。所言开发者。以前海众念请果中业用。如来现相以答。意令大众了达触境皆真。欲众亲证。妙契於不言之表。而十方新集菩萨虽说偈称赞。但略傍通一线而已。以此三昧所现法界乃普贤所主。是已证入之人。若不亲为开发显示。则诸观者虽见总相。亦不能穷所入甚深微细境界。亦不知能入之方便。故此普观众会。仰法情殷。故特为开发。能入之方便。所入之境界。一一法门。不唯令此法会顿证顿入。抑为将来入法界者具得其门。此华严一会之始终究竟入於果海之极致。故证入之义。尽在此本会一章。为正宗大法之归趣。故此已后。即为流通。凡我学佛法者。能入此门。可谓成佛真种矣。故疏判此分的有指归。
　　以等法界方便。等虚空界方便。等众生界方便。等三世。等一切劫。等一切众生业。等一切众生欲。等一切众生解。等一切众生根。等一切众生成熟时。等一切法光影方便。为诸菩萨以十种法句。开发显示照明演说此师子频申三昧。何等为十。所谓演说能示现等法界一切佛剎微尘中诸佛出兴次第诸剎成坏次第法句。演说能示现等虚空界一切佛剎中尽未来劫赞叹如来功德音声法句。演说能示现等虚空界一切佛剎中如来出世无量无边成正觉门法句。演说能示现等虚空界一切佛剎中佛坐道场菩萨众会法句。演说於一切毛孔念念出现等三世一切佛变化身充满法界法句。演说能令一切充满十方一切剎海平等显现法句。演说能令一切诸境界中普现三世诸佛神变法句。演说能令一切佛剎微尘中普现三世一切佛剎微尘数佛种种神变经无量劫法句。演说能令一切毛孔出生三世一切诸佛大愿海音尽未来际开发化导一切菩萨法句。演说能令佛师子座量同法界菩萨众会道场庄严等无差别尽未来劫转於种种微妙法轮法句。佛子。此十为首。有不可说佛剎微尘数法句。皆是如来智慧境界。尔时普贤菩萨欲重宣此义。承佛神力。观察如来。观察众会。观察诸佛难思境界。观察诸佛无边三昧。观察不可思议诸世界海。观察不可思议如幻法智。观察不可思议三世诸佛悉皆平等。观察一切无量无边诸言辞法。而说颂言。
　　一一毛孔中　　微尘数剎海　　悉有如来坐　　皆具菩萨众　　一一毛孔中　　无量诸剎海　　佛处菩提座　　如是徧法界　　一一毛孔中　　一切剎尘佛　　菩萨众围绕　　为说普贤行　　佛坐一国土　　充满十方界　　无量菩萨云　　咸来集其所　　亿剎微尘数　　菩萨功德海　　俱从会中起　　徧满十方界　　悉住普贤行　　皆游法界海　　普现一切剎　　等入诸佛会　　安住一切剎　　听闻一切法　　一一国土中　　亿劫修诸行　　菩萨所修行　　普徧法海行　　入於大愿海　　住佛境界地　　了达普贤行　　出生诸佛法　　具佛功德海　　广现神通事　　身云等尘数　　充徧一切剎　　普雨甘露法　　令众住佛道
　　二以等法界下明能开之方便。文有十一句。初句为总。首一以字贯下十句。谓师子频申三昧业用深广。要以此十无分齐之方便。方能开显。次为诸菩萨下一行经。文云以十法句。正明开显。故指所开显者乃师子频申三昧所现之境耳。后何等下十四行经文乃别列十法句。此十法句望前十方便。即是所用。望三昧境界。即是能开。故此十法句一一皆用前十种方便。一一方便皆演斯十句。然此十法句所开者即前念请果用之十句。亦即三昧所现之境界。然以境界甚深微细难解难入。虽此十方便法句一一互相发明。但略举少分。其实不可思议。故后结云此十为首。有不可说佛剎微尘数法句。皆是如来智慧境界。其难思之义。具在颂中。故后尔时普贤菩萨重宣此义而说颂言。文有十偈。颂十法句。一一具显尘毛无数剎海互相融摄。无尽无尽不可思议。皆三昧所现境界中事。以六相十玄乃见圆融之妙。
　　尔时世尊欲令诸菩萨安住如来师子频申广大三昧故。从眉间白毫相放大光明。其光名普照三世法界门。以不可说佛剎微尘数光明而为眷属。普照十方一切世界海诸佛国土。时逝多林菩萨大众。悉见一切尽法界虚空界一切佛剎。一一微尘中各有一切佛剎微尘数诸佛国土。种种名。种种色。种种清净。种种住处。种种形相。如是一切诸国土中。皆有大菩萨坐於道场师子座上成等正觉。菩萨大众前后围绕。诸世间主而为供养。或见於不可说佛剎量大众会中。出妙音声充满法界转正法轮。或见在天宫殿龙宫殿夜叉宫殿乾闼婆阿修罗迦楼罗紧那罗摩睺罗伽人非人等诸宫殿中。或在人间村邑聚落王都大处。现种种姓种种名种种身种种相种种光明。住种种威仪。入种种三昧。现种种神变。或时自以种种言音。或令种种诸菩萨等在於种种大众会中。种种言辞说种种法。如此会中菩萨大众见於如是诸佛如来甚深三昧大神通力。如是尽法界虚空界东西南北四维上下一切方海中。依於众生心想而住。始从前际至今现在。一切国土身。一切众生身。一切虚空道。其中一一毛端量处。一一各有微尘数剎种种业起次第而住。悉有道场菩萨众会。皆亦如是见佛神力。不坏三世不坏世间。於一切众生心中现其影像。随一切众生心乐出妙言音。普入一切众会中。普现一切众生前。色相有别智慧无异。随其所应开示佛法。教化调伏一切众生未曾休息。其有见此佛神力者皆是毗卢遮那如来於往昔时善根摄受。或昔曾以四摄所摄。或是见闻忆念亲近之所成熟。或是往昔教其令发阿耨多罗三藐三菩提心。或是往昔於诸佛所同种善根。或是过去以一切智善巧方便教化成熟。是故皆得入於如来不可思议甚深三昧尽法界虚空界大神通力。或入法身。或入色身。或入往昔所成就行。或入圆满诸波罗蜜。或入庄严清净行轮。或入菩萨诸地。或入成正觉力。或入佛所住三昧无差别大神变。或入如来力无畏智。或入佛无碍辩才海。彼诸菩萨以种种解种种道种种门种种入种种理趣种种随顺种种智慧种种助道种种方便种种三昧。入如是等十不可说佛剎微尘数佛神变海方便门。云何种种三昧。所谓普庄严法界三昧。普照一切三世无碍境界三昧。法界无差别智光明三昧。入如来境界不动转三昧。普照无边虚空三昧。入如来力三昧。佛无畏勇猛奋迅庄严三昧。一切法界旋转藏三昧。如月普现一切法界以无碍音大开演三昧。普清净法光明三昧。无碍缯法王幢三昧。一一境界中悉见一切诸佛海三昧。於一切世间悉现身三昧。入如来无差别身境界三昧。随一切世间转大悲藏三昧。知一切法无有迹三昧。知一切法究竟寂灭三昧。虽无所得而无变化普现世间三昧。普入一切剎三昧。庄严一切佛剎成正觉三昧。观一切世间主色相差别三昧。观一切众生境界无障碍三昧。能出生一切如来母三昧。能修行入一切佛海功德道三昧。一一境界中出现神变尽未来际三昧。入一切如来本事海三昧。尽未来际护持一切如来种性三昧。以决定解力令现在十方一切佛剎海皆清净三昧。一念中普照一切佛所住三昧。入一切境界无碍际三昧。令一切世界为一佛剎三昧。出一切佛变化身三昧。以金刚王智知一切诸根海三昧。知一切如来同一身三昧。知一切法界所安立悉住心念际三昧。於一切法界广大国土中示现涅盘三昧。令住最上处三昧。於一切佛剎现种种众生差别身三昧。普入一切佛智慧三昧。知一切法性相三昧。一念普知三世法三昧。念念中普现法界身三昧。以师子勇猛智知一切如来出兴次第三昧。於一切法界境界慧眼圆满三昧。勇猛趣向十力三昧。放一切功德圆满光明普照世间三昧。不动藏三昧。说一法普入一切法三昧。於一法以一切言音差别训释三昧。演说一切佛无二法三昧。知三世无碍际三昧。知一切劫无差别三昧。入十力微细方便三昧。於一切劫成就一切菩萨行不断绝三昧。十方普现身三昧。於法界自在成正觉三昧。生一切安隐受三昧。出一切庄严具庄严虚空界三昧。念念中出等众生数变化身云三昧。如来净空月光明三昧。常见一切如来住虚空三昧。开示一切佛庄严三昧。照明一切法义灯三昧。照十力境界三昧。三世一切佛幢相三昧。一切佛一密藏三昧。念念中所作皆究竟三昧。无尽福德藏三昧。见无边佛境界三昧。坚住一切法三昧。现一切如来变化悉令知见三昧。念念中佛日常出现三昧。一日中悉知三世所有法三昧。普音说演一切法性寂灭三昧。见一切佛自在力三昧。法界开敷莲华三昧。观诸法如虚空无住处三昧。十方海普入一方三昧。入一切法界无源底三昧。一切法海三昧。以寂静身放一切光明三昧。一念中现一切神通大愿三昧。一切时一切处成正觉三昧。以一庄严入一切法界三昧。普现一切诸佛身三昧。知一切众生广大殊胜神通智三昧。一念中其身徧法界三昧。现一乘净法界三昧。入普门法界示现大庄严三昧。住持一切佛法轮三昧。以一切法门庄严一法门三昧。以因陀罗网愿行摄一切众生界三昧。分别一切世界门三昧。乘莲华自在游步三昧。知一切众生种种差别神通智三昧。令其身恒现一切众生前三昧。知一切众生差别音声言辞海三昧。知一切众生差别智神通三昧。大悲平等藏三昧。一切佛入如来际三昧。观察一切如来解脱处师子嚬申三昧。菩萨以如是等不可说佛剎微尘数三昧。入毗卢遮那如来念念充满一切法界三昧神变海。其诸菩萨皆悉具足大智神通。明利自在住於诸地。以广大智普观一切。从诸智慧种性而生。一切智智常现在前。得离痴翳清净智眼。为诸众生作调御师。住佛平等於一切法无有分别。了达境界。知诸世间性皆寂灭无有依处。普诣一切诸佛国土而无所着。悉能观察一切诸法而无所住。徧入一切妙法宫殿而无所来。教化调伏一切世间。普为众生现安隐处。智慧解脱为其所行。恒以智身住离贪际。超诸有海示真实际。智光圆满普见诸法。住於三昧坚固不动。於诸众生恒起大悲。知诸法门悉皆如幻。一切众生悉皆如梦。一切如来悉皆如影。一切言音悉皆如响。一切诸法悉皆如化。善能积集殊胜行愿。智慧圆满清净善巧。心极寂静。善入一切总持境界。具三昧力勇猛无怯。获明智眼住法界际。到一切法无所得处。修习无涯智慧大海。到智波罗蜜究竟彼岸。为般若波罗蜜之所摄持。以神通波罗蜜普入世间。依三昧波罗蜜得心自在。以不颠倒智知一切义。以巧分别智开示法藏。以现了智训释文辞。以大愿力说法无尽。以无所畏大师子吼。常乐观察无依处法。以净法眼普观一切。以净智月照世成坏。以智慧光照真实谛。福德智慧如金刚山。一切譬喻所不能及。善观诸法慧根增长。勇猛精进摧伏众魔。无量智慧威光炽盛。其身超出一切世间。得一切法无碍智慧。善能悟解尽无尽际。住於普际入真实际。无相观智常现在前。善巧成就诸菩萨行。以无二智知诸境界。普见一切世间诸趣。徧往一切诸佛国土。智灯圆满於一切法无诸暗障。放净法光照十方界。为诸世间真实福田。若见若闻所愿皆满。福德高大超诸世间。勇猛无畏摧诸外道。演微妙音徧一切剎。普见诸佛心无厌足。於佛法身已得自在。随所应化而为现身。一身充满一切佛剎。已得自在清净神通。乘大智舟所住无碍。智慧圆满周徧法界。譬如日出普照世间。随众生心现其色像。知诸众生根性欲乐。入一切法无诤境界。知诸法性无生无起能令小大自在相入。决了佛地甚深之趣。以无尽句说甚深义。於一句中演说一切修多罗海。获大智慧陀罗尼身凡所受持永无忘失。一念能忆无量劫事。一念悉知三世一切诸众生智。恒以一切陀罗尼门演说无边诸佛法海。常转不退清净法轮令诸众生皆生智慧。得佛境界智慧光明。入於善见甚深三昧。入一切法无障碍际於一切法胜智自在。一切境界清净庄严。普入十方一切法界随其方所靡不咸至。一一尘中现成正觉。於无色性现一切色。以一切方普入一方。其诸菩萨具如是等无边福智功德之藏。常为诸佛之所称叹。种种言辞说其功德不能令尽。靡不咸在逝多林中。深入如来功德大海。悉见於佛光明所照。尔时诸菩萨得不思议正法光明心大欢喜。各於其身及以楼阁诸庄严具并其所坐师子之座徧逝多林一切物中。化现种种大庄严云充满一切十方法界。所谓於念念中放大光明云充满十方。悉能开悟一切众生。出一切摩尼宝铃云充满十方。出微妙音称扬赞叹三世诸佛一切功德。出一切音乐云充满十方。音中演说一切众生诸业果报。出一切菩萨种种愿行色相云充满十方。说诸菩萨所有大愿。出一切如来自在变化云充满十方。演出一切诸佛如来诸言音声。出一切菩萨相好庄严身云充满十方。说诸如来於一切国土出兴次第。出三世如来道场云充满十方。现一切如来成等正觉功德庄严。出一切龙王云充满十方。雨一切诸香。出一切世主身云充满十方。演说普贤菩萨之行。出一切宝庄严清净佛剎云充满十方。现一切如来转正法轮。是诸菩萨以得不思议法光明故。法应如是出兴此等不可说佛剎微尘数大神变庄严云。
　　大文第八尔时世尊下毫光下益分。令寻智光为能证故。意谓虽是普贤以言开发。海众已知其趣。若欲实证。苟非法界普光明智。亦不能真得其益。名眉间白毫。表中道果智。佛欲大众实证。故放此果光。要依此即法界中道之智光。为现证之因缘。方能证前所现之法界。亦如法华助发之意。即此一光为入法界之门矣。以三昧境界不可思议。故能入之智光有不可说佛剎尘数之眷属。一一普照其分齐。故林中大众承以光明徧见法界之尘剎。一一剎中皆有徧法界之大会。转正法轮。教化人天。所现化生之威仪神通三昧自在言音即前念请果用之境界。一一尽见。故此林中大众因光照见。得入如来甚深三昧大神通力。如是尽十方尘剎中微细大会。并同此会之见。而亦各住本位。不坏不杂。如此皆是毗卢遮那往昔因中。以四摄法教化成熟。以为今日现见现证之因缘。故前念请中亦云有缘得见。返显二乘之机无此因缘故不见耳。然此会大众因见得法。故云皆得入於如来不可思议甚深三昧。一一境界。乃至入佛无碍辩才海。亦以前能入之十种方便。顿入十不可说佛剎尘数佛神变海方便门及种种三昧。故下列一百一种三昧。皆能入之三昧。尽是师子频申三昧大用之别义。但是略列。更以多多三昧。方能总入一频申三昧之境界。故后结云菩萨以如是等不可说佛剎尘数三昧。入毗卢遮那如来念念充满一切法界三昧神变海三昧。一门既尔。解等九门皆然。其诸菩萨既具能入之方便故证所入之多德。向下初列具足十种德。一智位高深德。次具调伏众生无染德。三具足成满诸度德。四具足智力无畏德。五具成就昔行德。六具法身圆满德。七具色身自在德。八具辩才自在德。九具三昧神变德。十具成等正觉德。故后结云其诸菩萨具如是等无边福智功德之藏。说不能尽者靡不咸在逝多林中。深入如来功德大海。悉见於佛光明所照。惟此眉间一光照彻法界之源底。令前念请诸大会众。一齐顿证法界之极则。此乃华严一会之究竟。所谓依人证入成德分者极尽於一光之中耳。如是深玄妙旨。岂劣解可能入耶。故后文尔时诸菩萨得不思议正法光明心大欢喜各各献供。以表庆法之诚。以尽念请一段因缘也。
　　尔时文殊师利菩萨。承佛神力。欲重宣此逝多林中诸神变事。观察十方。而说颂言。
　　汝应观此逝多林　　以佛威神广无际　　一切庄严皆示现　　十方法界悉充满　　十方一切诸国土　　无边品类大庄严　　於其座等境界中　　色像分明皆显现　　从诸佛子毛孔出　　种种庄严宝焰云　　及发如来微妙音　　徧满十方一切剎　　宝树华中现妙身　　其身色相等梵王　　从禅定起而游步　　进止威仪恒寂静　　如来一一毛孔内　　常现难思变化身　　皆如普贤大菩萨　　种种诸相为严好　　逝多林上虚空中　　所有庄严发妙音　　普说三世诸菩萨　　成就一切功德海　　逝多林中诸宝树　　亦出无量妙音声　　演说一切诸群生　　种种业海各差别　　林中所有众境界　　悉现三世诸如来　　一一皆起大神通　　十方剎海微尘数　　十方所有诸国土　　一切剎海微尘数　　悉入如来毛孔中　　次第庄严皆现睹　　所有庄严皆现佛　　数等众生徧世间　　一一咸放大光明　　种种随宜化群品　　香焰众华及宝藏　　一切庄严殊妙云　　靡不广大等虚空　　徧满十方诸国土　　十方三世一切佛　　所有庄严妙道场　　於此园林境界中　　一一色像皆明现　　一切普贤诸佛子　　百千劫海庄严剎　　其数无量等众生　　莫不於此林中见
　　大文第九尔时文殊下文殊述德分。光后文殊述德者。以光表如来中道果智。文殊为智主。故光后述德。光本令证三昧。智本为显法界。寻智得理。故述叹林中之德。又前普贤门以行显理。此则以解显理。解行无二方能入故。通明即以文殊权实无二之大智。普贤体用平等之理行。此二无二共显如来三昧之果德。故述德说颂中有十三偈。通赞一会三种世间自在之用。分之为六。初二偈总叹。次一偈叹众生世间。三有二偈赞依正互在。四有三偈述上林空。五有三偈述於正觉依正无尽。末有二偈总显普收。
　　尔时彼诸菩萨以佛三昧光明照故即时得入如是三昧。一一皆得不可说佛剎微尘数大悲门。利益安乐一切众生。於其身上一一毛孔皆出不可说佛剎微尘数光明。一一光明皆化现不可说佛剎微尘数菩萨。其身形相如世诸主。普现一切众生之前。周匝徧满十方法界。种种方便教化调伏。或现不可说佛剎微尘数诸天宫殿无常门。或现不可说佛剎微尘数一切众生受生门。或现不可说佛剎微尘数一切菩萨修行门。或现不可说佛剎微尘数梦境门。或现不可说佛剎微尘数菩萨大愿门。或现不可说佛剎微尘数震动世界门。或现不可说佛剎微尘数分别世界门。或现不可说佛剎微尘数现生世界门。或现不可说佛剎微尘数檀波罗蜜门。或现不可说佛剎微尘数一切如来修诸功德种种苦行尸波罗蜜门。或现不可说佛剎微尘数割截支体羼提波罗蜜门。或现不可说佛剎微尘数勤修毗棃耶波罗蜜门。或现不可说佛剎微尘数一切菩萨修诸三昧禅定解脱门。或现不可说佛剎微尘数佛道圆满智光明门。或现不可说佛剎微尘数勤求佛法为一文一句故舍无数身命门。或现不可说佛剎微尘数亲近一切佛谘问一切法心无疲厌门。或现不可说佛剎微尘数随诸众生时节欲乐往诣其所方便成熟令住一切智海光明门。或现不可说佛剎微尘数降伏众魔制诸外道显现菩萨福智力门。或现不可说佛剎微尘数知一切工巧明智门。或现不可说佛剎微尘数知一切众生差别明智门。或现不可说佛剎微尘数知一切法差别明智门。或现不可说佛剎微尘数知一切众生心乐差别明智门。或现不可说佛剎微尘数知一切众生根行烦恼习气明智门。或现不可说佛剎微尘数知一切众生种种业明智门。或现不可说佛剎微尘数开悟一切众生门。以如是等不可说佛剎微尘数方便门。往诣一切众生住处而成熟之。所谓或往天宫。或往龙宫。或往夜叉乾闼婆阿修罗迦楼罗紧那罗摩睺罗伽宫。或往梵王宫。或往人王宫。或往阎罗王宫或往畜生饿鬼地狱之所住处。以平等大悲平等大愿平等智慧平等方便摄诸众生。或有见已而调伏者。或有闻已而调伏者。或有忆念而调伏者。或闻音声而调伏者。或闻名号而调伏者。或见圆光而调伏者。或见光网而调伏者。随诸众生心之所乐。皆诣其所令其获益。佛子。此逝多林一切菩萨为欲成熟诸众生故。或时现处种种严饰诸宫殿中。或时示现住自楼阁宝师子座道场众会所共围绕。周徧十方皆令得见。然亦不离此逝多林如来之所。佛子。此诸菩萨或时示现无量化身云。或现其身独一无侣。所谓或现沙门身。或现婆罗门身。或现苦行身。或现充盛身。或现医王身。或现商主身。或现净命身。或现妓乐身。或现奉事诸天身。或现工巧技术身。往诣一切村营城邑王都聚落诸众生所。随其所应以种种形相种种威仪种种音声种种言论种种住处。於一切世间犹如帝网行菩萨行。或说一切世间工巧事业。或说一切智慧照世明灯。或说一切众生业力所庄严。或说十方国土建立诸乘位。或说智灯所照一切法境界。教化成就一切众生而亦不离此逝多林如来之所。
　　大文第十尔时彼诸下无涯大用分。闻必得益。益必利生。意显林中大会因光照得益。已证法界之体。故必依体起无涯利生之大用。其用乃即体之悲。谓由佛三昧各各得入此三昧。成此悲门。故有大用。次於其身上下总明依体起用。初三行半文总别明毛孔世主化。次或现不可说下六行文八门。明能化法。次或现不可说下六行文六门。明前六度化。次或现不可说下四行文三门明方便度。次或现不可说下一行文一门明力度次或现不可说下七行文七门明智度。其愿度在八门内。故下别列。上乃能化之法。次以如是等下明所化处。次以平等大悲下五行半文明化心及化益。次佛子此逝多林下通显多类化。初三行半文明住处化异。结不离逝多林者明不动而普遍。繁兴而恒静。末不离本故。向下文殊游行。亦不离於本会。次佛子此诸菩萨下明化身异。此中多同善财所见。故知善财所参诸友。即此会之菩萨。二往诣下化处异。三随其下化类异。四或说下化法异。五教化下总结末不离本。
　　上来本会竟。
　　大文第二末会起。亦即一部流通分。前本会总显顿证。下末会通显渐证。前则但示法界甚深。后则因人证入。人法融会意在弘通。夫圆满教海摄法无遗。顿渐该罗。本末交映。故非顿无以显圆。非渐无以阶进。非本无以垂末。非末无以显本。非人无以证法。非法无以成人。故前明不异渐之顿多门而众人同契。后明不异顿之渐一人而历位圆修。前则不异末之本。虽卷而恒舒。后则不异本之末。虽舒而恒卷。本未无碍。同入法界。今托人进修以轨后徒。使大教弘通。法匪虚设。即斯本意。疏判末会义有多门。若约所摄之机。统收唯有三会。一比丘会。二诸乘人会。三善财会。比丘一会即文殊从善住阁出。六千比丘顿悟於林中。诸乘人会即大塔庙处。无数众生各得调伏。善财会即从文殊指往参五十三大知识。各有义类。
　　疏从此文殊出阁已下至经终。通判为五相。一寄位修行相。谓自文殊已下善财所参知识四十一人。谓依人求解显修行故。二从摩耶已下十一人。明会缘入实相。即会前住等。成普别两行。契证法界故。初得幻智。后得幻住。该於中间如幻之缘。入一实故。三慈氏一人名摄德成因相。会前二门之德。并为证入之因故。四后文殊名智照无二相。谓行圆究竟。朗悟在怀。照前行等。唯一圆智。更无前后明昧等殊。五普贤一人名显因广大相。谓始觉同本。圆觉现前。称周法界。无不包含故。今从别义寄法显异。布之前后。且为五相。若圆摄始终。据实圆融。一位即一切位。乃至无尽。故所历差别乃一中之多。一多同时无有障碍。如此所说义有多门。后随文略提以见大纲。今初比丘一会。
　　尔时文殊师利童子从善住楼阁出。与无量同行菩萨。及常随侍卫诸金刚神。普为众生供养诸佛诸身众神。久发坚誓愿常随从诸足行神。乐闻妙法主地神。常修大悲主水神。智光照耀主火神。摩尼为冠主风神。明练十方一切仪式主力神。专勤除灭无明黑暗主夜神。一心匪懈阐明佛日主昼神。庄严法界一切虚空主空神。普度众生超诸有海主海神。常勤积集趣一切智助道善根高大如山主山神。常勤守护一切众生菩提心城主城神。常勤守护一切智智无上法城诸大龙王。常勤守护一切众生诸夜叉王。常令众生增长欢喜乾闼婆王。常勤除灭诸饿鬼趣鸠盘茶王。恒愿拔济一切众生出诸有海迦楼罗王。愿得成就诸如来身高出世间阿修罗王。见佛欢喜曲躬恭敬摩睺罗伽王。常厌生死恒乐见佛诸大天王。尊重於佛赞叹供养诸大梵王。文殊师利与如是等功德庄严诸菩萨众。出自住处来诣佛所。右绕世尊经无量匝。以诸供具种种供养。供养毕已。辞退南行。往於人间。
　　今末会之初文殊出阁者。正显从本垂末之义也。由前本门正位。法界幽玄。初海众念请则如来以频申三昧现相以答。似未能忘言。故普贤特为开显。以言宣畅。尤未彻其源。故如来眉间光照。已穷法界之量。而文殊具述赞扬。如此重重显示。而诸二乘人毕竟如盲如聋。是则独被上上根人。而三乘之机终绝分矣。斯则平等佛慧何由而入耶。此则曲垂方便之门决不可已。而权智之用大矣。故前叹等法界之方便。皆为入法界之门。今文将显法界之大用无涯。故依根本实智。而起权智之大用。故从善住楼阁而出也。善者寂义。谓文殊寂然安住法界体中。如住於阁。今从体起用。故云出也。然所随之众。同生一人异生之多众者。正显法界差别之用一时相应而起。以明般若辅导万行。故云诸足行等。诣佛作礼兴供而后行者。正显依本垂末之意。往於人间乃入廛垂手。出真入俗之义也。
　　尔时尊者舍利弗。承佛神力。见文殊师利菩萨与诸菩萨众会庄严。出逝多林往於南方游行人间。作如是念。我今当与文殊师利俱往南方。时尊者舍利弗。与六千比丘前后围绕。出自住处来诣佛所。顶礼佛足具白世尊。世尊听许。右绕三匝辞退而去往文殊师利所。此六千比丘是舍利弗自所同住。出家未久。所谓海觉比丘。善生比丘。福光比丘。大童子比丘。电生比丘。净行比丘。天德比丘。君慧比丘。梵胜比丘。寂慧比丘。如是等其数六千。悉曾供养无量诸佛深植善根。解力广大信眼明彻。其心宽博观佛境界。了法本性饶益众生。常乐勤求诸佛功德。皆是文殊师利说法教化之所成就。尔时尊者舍利弗。在行道中观诸比丘告海觉言。海觉。汝可观察文殊师利菩萨清净之身。相好庄严。一切天人莫能思议。汝可观察文殊师利圆光映彻。令无量众生发欢喜心。汝可观察文殊师利光网庄严。除灭众生无量苦恼。汝可观察文殊师利众会具足。皆是菩萨往昔善根之所摄受。汝可观察文殊师利所行之路。左右八步平坦庄严。汝可观察文殊师利所住之处。周回十方常有道场随逐而转。汝可观察文殊师利所行之路。具足无量福德庄严。左右两边有大伏藏。种种珍宝自然而出。汝可观察文殊师利曾供养佛善根所流。一切树间出庄严藏。汝可观察文殊师利诸世间主雨供具云顶礼恭敬以为供养。汝可观察文殊师利十方一切诸佛如来将说法时。悉放眉间白毫相光。来照其身从顶上入。尔时尊者舍利弗为诸比丘称扬赞叹开示演说文殊师利童子有如是等无量功德具足庄严。彼诸比丘闻是说已。心意清净信解坚固。喜不自持举身踊跃。形体柔软诸根悦豫。忧苦悉除垢障咸尽。常见诸佛深求正法。具菩萨根得菩萨力。大悲大愿皆自出生。入於诸度甚深境界。十方佛海常现在前。於一切智深生信乐。即白尊者舍利弗言。唯愿大师。将引我等往诣於彼胜人之所。时舍利弗即与俱行。至其所已。白言仁者。此诸比丘愿得奉觐。尔时文殊师利童子。无量自在菩萨围绕并其大众。如象王回观诸比丘。时诸比丘顶礼其足。合掌恭敬作如是言。我今奉见恭敬礼拜。及余所有一切善根。唯愿仁者文殊师利。和尚舍利弗。世尊释迦牟尼。皆悉证知。如仁所有如是色身。如是音声。如是相好。如是自在。愿我一切悉当具得。尔时文殊师利菩萨告诸比丘言。比丘。若善男子善女人成就十种趣大乘法则得速入如来之地。况菩萨地。何者为十。所谓积集一切善根。心无疲厌。见一切佛承事供养。心无疲厌。求一切佛法心无疲厌。行一切波罗蜜心无疲厌。成就一切菩萨三昧心无疲厌。次第入一切三世心无疲厌。普严净十方佛剎心无疲厌。教化调伏一切众生心无疲厌。於一切剎一切劫中成就菩萨行心无疲厌。为成就一众生故修行一切佛剎微尘数波罗蜜。成就如来十力。如是次第为成熟一切众生界。成就如来一切力心无疲厌。比丘。若善男子善女人成就深信。发此十种无疲厌心。则能长养一切善根。舍离一切诸生死趣。超过一切世间种性。不堕声闻辟支佛地。生一切如来家。具一切菩萨愿。学习一切如来功德。修行一切菩萨诸行。得如来力。摧伏众魔及诸外道。亦能除灭一切烦恼。入菩萨地。近如来地。时诸比丘闻此法已。则得三昧名无碍眼。见一切佛境界。得此三昧故。悉见十方无量无边一切世界诸佛如来及其所有道场众会。亦悉见彼十方世界一切诸趣所有众生。亦悉见彼一切世界种种差别。亦悉见彼一切世界所有微尘。亦悉见彼诸世界中一切众生所住宫殿以种种宝而为庄严。及亦闻彼诸佛如来种种言音演说诸法。文辞训译悉皆解了。亦能观察彼世界中一切众生诸根心欲。亦能忆念彼世界中一切众生前后十生。亦能忆念彼世界中过去未来各十劫事。亦能忆念彼诸如来十本生事。十成正觉。十转法轮。十种神通。十种说法。十种教诫。十种辩才。又即成就十千菩提心。十千三昧。十千波罗蜜。悉皆清净。得大智慧圆满光明。得菩萨十神通柔软微妙。住菩萨心坚固不动。尔时文殊师利菩萨劝诸比丘住普贤行。住普贤行已。入大愿海。入大愿海已成就大愿海。以成就大愿海故心清净。心清净故身清净。身清净故身轻利。身清净轻利故得大神通无有退转。得此神通故不离文殊师利足下。普於十方一切佛所悉现其身。具足成就一切佛法。
　　此比丘一会。而尊者舍利弗为唱导之首。疏云显回小入大故。然法界海会。尽是法身大士。元无权机。何以遽有回小向大。若非回小向大。何以前者在会如盲如聋。今则便为唱导之首。此意幽玄诚难会通。请言其要。然回小向大者乃化佛以三乘法化。而劣机独取偏空。故佛四十年中。种种方便弹呵淘汰。后乃回心向大。故法华一一授记。此化佛门头事也。且舍利弗等十大弟子。皆灵山得记之俦也。今初在座盲聋而此即云回心。然灵山又何为耶。究论平等佛慧众生同具。根机不一。宿种已深。苟非随宜何能引归法界。故前正证菩萨一一以种种方便。入微细尘剎调伏众生。乃法尔随宜。皆是如来频申三昧威神之力。是则三七思惟将一乘法分别说三。犹是掩耳偷铃。向痴人前说梦也。是知前之盲聋。若约法界。真是盲聋。若约能化。乃是正证菩萨。蚤示权於此会。犹约情见。若约一音异解。权实齐彰。而两相之谈。都在一时一处。故世尊现坐祇园。而身子示为权现。权实同时。本迹一际。此法界同一缘起也。是则今文殊出阁。乃示即实之权智。身子乃即权即实之真机。故盲聋於园中。唱导於阁外。而所引六千比丘。已为灵山授记之前旄。而文殊为众所说之法门已摄释迦四十年之谈。此正八相成道利生已毕。四十九年未离如来普光明智剎那际三昧也。以此观法。方见法界平等一际。智者请深观之。释义叙六千比丘皆是文殊教化之所成就。言各具根本实智也。诸佛放光入文殊顶者。显即体之用也。比丘闻赞文殊之德而心意清净深生信乐者。显宿因已深也。一觐文殊即愿如文殊者此机缘偶会目击道存也。而文殊说法一一皆教云无疲厌者。此正为劣机怖佛道长远多生疲厌之心。斯显化城之设特为疲厌而设也。后诫云若能成就十种无疲厌心乃至能除一切烦恼入菩萨地近如来者。此正宝处在近也。比丘闻已则得三昧名无碍眼见佛境界者。此正示佛知见。又得十千菩提心者。此正悟佛知见。劝入普贤大愿海等者。此正入佛知见。是谓灵山四十年之谈尽在文殊目前现证。但以众生情见有差。所谓众生各各随所见耳。
　　上来初比丘会竟。

　　大方广佛华严经纲要卷第六十一


　　大方广佛华严经纲要卷第六十二

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之三

　　尔时文殊师利菩萨劝诸比丘发阿耨多罗三藐三菩提心已。渐次南行经历人间至福城东。住庄严幢娑罗林中。往昔诸佛曾所止住教化众生大塔庙处。亦是世尊於往昔时修菩萨行能舍无量难舍之处。是故此林名称普闻无量佛剎。此处常为天龙夜叉乾闼婆阿修罗迦楼罗紧那罗摩睺罗伽人与非人之所供养。时文殊师利与其眷属到此处已。即於其处说普照法界修多罗。百万亿那由他修多罗以为眷属。说此经时於大海中有无量百千亿诸龙而来其所。闻此法已。深厌龙趣正求佛道。咸舍龙身生天人中。一万诸龙於阿耨多罗三藐三菩提得不退转。复有无量无数众生於三乘中各得调伏。
　　第二文殊师利菩萨劝诸比丘发菩提心已以下。乃第二诸乘人会。以方便化生。岂独声闻一类之机。若约灵山五时摄化尽收五性之机。若不陟人间何处求大心凡夫耶。是以文殊业已垂权。故复往人间也。渐次南行显非顿化。明正为南。方尽南矣。福城者疏释顺福分善。乃表十信入道之初分。娑罗林云高远。林木森耸表万行庄严。亦表菩萨说法。先观众生十种稠林。故云住林中。以此权智乃十方诸佛所共。故云往昔佛所止住。大塔庙表常住法身。为权智之本。诸佛修行依性起修。修无不极。故是佛昔修行舍难舍之处。此法身真际。乃人天八部之所依归。故常为供养处。文殊於此处说普照法界修多罗。即显应机之法乃从法界所流。是知四十九年之谈。皆普照法界修多罗之眷属。故云百万那由他修多罗以为眷属也。说此法时独举海中龙王闻法舍龙身而生天中於三菩提得不退转者。然畜生难中。况嗔毒而难化者。今得益之速如此。显法胜益。足征地狱中人。三重顿圆十地。信可征矣。复云无量众生於三乘中各得调伏者。此则释迦出世一化始终。尽见於文殊出阁之顷也。
　　上诸乘人会竟。
　　下三善财会。
　　时福城人闻文殊师剎童子在庄严幢娑罗林中大塔庙处。无量大众从其城出来诣其所。时有优婆塞。名曰大智。与五百优婆塞眷属俱。所谓须达多优婆塞。婆须达多优婆塞。福德光优婆塞。有名称优婆塞。施名称优婆塞。月德优婆塞。善慧优婆塞。大慧优婆塞。贤护优婆塞。贤胜优婆塞。如是等五百优婆塞俱。来诣文殊师利童子所顶礼其足。右绕三匝退坐一面。复有五百优婆夷。所谓大慧优婆夷。善光优婆夷。妙身优婆夷。可乐身优婆夷。贤优婆夷。贤德优婆夷。贤光优婆夷。幢光优婆夷。德光优婆夷。善目优婆夷。如是等五百优婆夷来诣文殊师利童子所顶礼其足。右绕三匝退坐一面。复有五百童子。所谓善财童子。善行童子。善戒童子。善威仪童子。善勇猛童子。善思童子。善慧童子。善觉童子。善眼童子。善臂童子。善光童子。如是等五百童子。来诣文殊师利童子所顶礼其足。右绕三匝退坐一面。复有五百童女。所谓善贤童女。大智居士女童女。贤称童女。美颜童女。坚慧童女。贤德童女。有德童女。梵授童女。德光童女。善光童女。如是等五百童女。来诣文殊师利童子所顶礼其足。右绕三匝退坐一面。尔时文殊师利童子。知福城人悉已来集。随其心乐现自在身。威光赫奕蔽诸大众。以自在大慈令彼清凉。以自在大悲起说法心。以自在智慧知其心乐。以广大辩才将为说法。复於是时观察善财以何因缘而有其名。知此童子初入胎时於其宅内自然而出七宝楼阁。其楼阁下有七伏藏。於其藏上地自开裂生七宝牙。所谓金银瑠璃玻璃真珠砗磲码碯。善财童子处胎十月然后诞生。形体支分端正具足。其七大藏纵广高下各满七肘。从地涌出光明照耀。复於宅中自然而有五百宝器。种种诸物自然盈满。所谓金刚器中盛一切香。於香器中盛种种衣。美玉器中盛满种种上味饮食。摩尼器中盛满种种殊异珍宝。金器盛银。银器盛金。金银器中盛满瑠璃及摩尼宝。玻璃器中盛满砗磲。砗磲器中盛满玻璃。码碯器中盛满真珠。真珠器中盛满码碯。火摩尼器中盛满水摩尼。水摩尼器中盛满火摩尼。如是等五百宝器自然出现。又雨众宝及诸财物。一切库藏悉令充满以此事故父母亲属及善相师共呼此儿名曰善财。又知此童子已曾供养过去诸佛。深种善根信解广大。常乐亲近诸善知识。身语意业皆无过失。净菩萨道。求一切智成佛法器。其心清净犹如虚空。回向菩提无所障碍。尔时文殊师利菩萨如是观察善财童子已。安慰开喻而为演说一切佛法。所谓说一切佛积集法。说一切佛相续法。说一切佛次第法。说一切佛众会清净法。说一切佛法轮化导法。说一切佛色身相好法。说一切佛法身成就法。说一切佛言辞辩才法。说一切佛光明照耀法。说一切佛平等无二法。尔时文殊师利童子为善财童子及诸大众说此法已。殷勤劝喻增长势力。令其欢喜发阿耨多罗三藐三菩提心。又令忆念过去善根。作是事已。即於其处复为众生随宜说法。然后而去。
　　时福城人下三善财会。然自文殊出阁已下至经终。通显六位因果。在善财所参知识五十四人。约位则文殊一人表信位。以信未成位。故但一人。余四十人各以十人寄一位。二从德云至慈行寄十住位。三善见至徧行寄十行位。四鬻香长者至安住地神寄十向位。五婆珊夜神至瞿波寄十地位。摩耶至天主光等十一人寄等觉位。弥勒普贤寄妙觉位。今善财初参文殊。表依佛根本果智为发行之本。故单表十信。以后诸位皆依信建立故。初福城人闻文殊菩萨住在林中。故相聚而来。时优婆塞名曰大智为上首者。表人中发心必依智为本也。四众人等一时来诣文殊顶礼者。此人间化导之众。最为初机。文殊见众来集。即现殊胜三业为摄化之方便也。独观察善财因缘。此以妙观察智。知机知时。随应说法也。故细观善财生时之外缘及所禀之内因。委是法器故即为说一切佛法。后所谓下列十句则已将一乘因果理事。尽为宣说无余蕴矣。此表说顿教大乘也。於其余众生则随宜说法。各称其机。五乘因果俱是随宜。即立刻之间。已尽化佛一代之化法矣。
　　尔时善财童子。从文殊师利所闻佛如是种种功德。一心勤求阿耨多罗三藐三菩提。随文殊师利而说颂曰。
　　三有为城郭　　憍慢为垣墙　　诸趣为门户　　爱水为池堑　　愚痴暗所覆　　贪恚火炽然　　魔王作君主　　童蒙依止住　　贪爱为徽缠　　谄诳为辔勒　　疑惑蔽其眼　　趣入诸邪道　　悭嫉憍盈故　　入於三恶处　　或堕诸趣中　　生老病死苦　　妙智清净日　　大悲圆满轮　　能竭烦恼海　　愿赐少观察　　妙智清净月　　大慈无垢轮　　一切悉施安　　愿垂照察我　　一切法界王　　法宝为先导　　游空无所碍　　愿垂教敕我　　福智大商主　　勇猛求菩提　　普利诸群生　　愿垂守护我　　身被忍辱甲　　手提智慧剑　　自在降魔军　　愿垂拔济我　　住法须弥顶　　定女常恭侍　　灭惑阿修罗　　帝释愿观我　　三有凡愚宅　　惑业地趣因　　仁者悉调伏　　如灯示我道　　舍离诸恶趣　　清净诸善道　　超诸世间者　　示我解脱门　　世间颠倒执　　常乐我净想　　智眼悉能离　　开我解脱门　　善知邪正道　　分别心无怯　　一切决了人　　示我菩提路　　住佛正见地　　长佛功德树　　雨佛妙法华　　示我菩提道　　去来现在佛　　处处悉周徧　　如日出世间　　为我说其道　　善知一切业　　深达诸乘行　　智慧决定人　　示我摩诃衍　　愿轮大悲毂　　信轴坚忍辖　　功德宝庄校　　令我载此乘　　总持广大箱　　慈愍庄严盖　　辩才铃震响　　使我载此乘　　梵行为茵褥　　三昧为婇女　　法鼓震妙音　　愿与我此乘　　四摄无尽藏　　功德庄严宝　　惭愧为羁鞅　　愿与我此乘　　常转布施轮　　恒涂净戒香　　忍辱牢庄严　　令我载此乘　　禅定三昧箱　　智慧方便轭　　调伏不退转　　令我载此乘　　大愿清净轮　　总持坚固力　　智慧所成就　　令我载此乘　　普行为周校　　悲心作徐转　　所向皆无怯　　令我载此乘　　坚固如金刚　　善巧如幻化　　一切无障碍　　令我载此乘　　广大极清净　　普与众生乐　　虚空法界等　　令我载此乘　　净诸业惑轮　　断诸流转苦　　摧魔及外道　　令我载此乘　　智慧满十方　　庄严徧法界　　普洽众生愿　　令我载此乘　　清净如虚空　　爱见悉除灭　　利益一切众　　令我载此乘　　愿力速疾行　　定心安隐住　　普运诸含识　　令我载此乘　　如地不倾动　　如水普饶益　　如是运众生　　令我载此乘　　四摄圆满轮　　总持清净光　　如是智慧日　　愿示我令见　　已入法王位　　已着智王冠　　已系妙法缯　　愿能慈顾我
　　善财一闻法要。即一心勤求无上菩提者。此表上根受化之易也。然善财既悟一乘。而又广参知识者。此正顿悟渐修。以至实证而后已也善财陈情说偈有三十四颂。初四偈伤己沉溺自勉不能。后三十颂仰德依人请垂拔济。疏有多义。
　　尔时文殊师利菩萨如象王回观善财童子作如是言。善哉善哉。善男子。汝已发阿耨多罗三藐三菩提心。复欲亲近诸善知识问菩萨行修菩萨道。善男子。亲近供养诸善知识是诸一切智最初因缘。是故於此勿生疲厌。善财白言。惟愿圣者广为我说。菩萨应云何学菩萨行。应云何修菩萨行。应云何趣菩萨行。应云何行菩萨行。应云何净菩萨行。应云何入菩萨行。应云何成就菩萨行。应云何随顺菩萨行。应云何忆念菩萨行。应云何增广菩萨行。应云何令普贤行速得圆满。尔时文殊师利菩萨。为善财童子而说颂言。
　　善哉功德藏　　能来至我所　　发起大悲心　　勤求无上觉　　已发广大愿　　除灭众生苦　　普为诸世间　　修行菩萨行　　若有诸菩萨　　不厌生死苦　　则具普贤道　　一切无能坏　　福光福威力　　福处福净海　　汝为诸众生　　愿修普贤行　　汝见无边际　　十方一切佛　　皆悉听闻法　　受持不忘失　　汝於十方界　　普见无量佛　　成就诸愿海　　具足菩萨行　　若入方便海　　安住佛菩提　　能随导师学　　当成一切智　　汝徧一切剎　　微尘等诸劫　　修行普贤行　　成就菩提道　　汝於无量剎　　无边诸劫海　　修行普贤行　　成满诸大愿　　此无量众生　　闻汝愿欢喜　　皆发菩提意　　愿学普贤乘
　　尔时文殊师利菩萨说此颂已。告善财童子言。善哉善哉善男子。汝已发阿耨多罗三藐三菩提心。求菩萨行。善男子。若有众生能发阿耨多罗三藐三菩提心。是事为难。能发心已。求菩萨行倍更为难。善男子。若欲成就一切智智。应决定求真善知识。善男子。求善知识勿生疲懈。见善知识勿生厌足。於善知识所有教诲皆应随顺。於善知识善巧方便勿见过失。善男子。於此南方有一国土名为胜乐。其国有山名曰妙峰。於彼山中有一比丘名曰德云。汝可往问菩萨云何学菩萨行菩萨云何修菩萨行乃至菩萨云何於普贤行疾得圆满。德云比丘当为汝说。尔时善财童子闻是语已。欢喜踊跃头顶礼足。绕无数匝殷勤瞻仰。悲泣流泪辞退南行。
　　尔时文殊师下大圣重教。成其胜进之行。故先教以亲近善知识为第一。所谓菩提因缘。莫先善友。然历事多时。易生疲怠。靡不有初。鲜克有终。故特教云勿生疲懈。下善财请问云何学菩萨道。修菩萨行。乃至云何令普贤行速得圆满。此问从初发心以至成佛之行。有十一句问。文殊说偈以答。有十偈。初二偈赞其发心。次一偈特教不厌生死苦。意谓修行求道但有厌苦之心则行废而魔作矣。次一偈但赞发心之德。后五偈具答十一句问。大圣乃总教诸法。显十信为诸位之总故。后诸善友各别教示。显入位之后别修别证。既说偈已。长行又总教云发心之难。若求而能行。此又倍难。此坚其志也。若求菩提决定要求真善知识。故特教以求善知识勿生疲懈。於所闻法勿生厌足。於所教诲皆应随顺。若见善知识善巧方便逆行。勿见过失。此苦口叮咛劝诫。求善知识之切要法门。意谓但能求友离过。则前诸问皆圆。故指示后友劝教往问。善财悲泪辞退南行。怅恋德音。故悲泪而往。
　　向胜乐国登妙峰山。於其山上东西南北四维上下。观察求觅。渴仰欲见德云比丘。经於七日见彼比丘。在别山上徐步经行。见已。往诣顶礼其足右绕三匝於前而住。作如是言。圣者。我已先发阿耨多罗三藐三菩提心。而未知菩萨云何学菩萨行云何修菩萨行乃至应云何於普贤行疾得圆满。我闻圣者善能诱诲。唯愿垂慈为我宣说。云何菩萨而得成就阿耨多罗三藐三菩提。时德云比丘告善财言。善哉善哉。善男子。汝已能发阿耨多罗三藐三菩提心。复能请问诸菩萨行。如是之事难中之难。所谓求菩萨行。求菩萨境界。求菩萨出离道。求菩萨清净道。求菩萨清净广大心。求菩萨成就神通。求菩萨示现解脱门。求菩萨示现世间所作业。求菩萨随顺众生心。求菩萨生死涅盘门。求菩萨观察有为无为心无所着。善男子。我得自在决定解力。信眼清净智光照耀。普观境界离一切障善巧观察。普眼明彻具清净行。往诣十方一切国土。恭敬供养一切诸佛。常念一切诸佛如来。总持一切诸佛正法。常见一切十方诸佛。所谓见於东方一佛二佛。十佛百佛千佛百千佛。亿佛百亿佛千亿佛百千亿佛。那由他亿佛百那由他亿佛千那由他亿佛百千那由他亿佛。乃至见无数无量无边无等不可数不可称不可思不可量不可说不可说不可说佛。乃至见阎浮提微尘数佛四天下微尘数佛千世界微尘数佛二千世界微尘数佛三千世界微尘数佛佛剎微尘数佛乃至不可说不可说佛剎微尘数佛。如东方。南西北方四维上下亦复如是。一一方中所有诸佛种种色相种种形貌。种种神通种种游戏。种种众会庄严道场。种种光明无边照耀。种种国土种种寿命。随诸众生种种心乐示现种种成正觉门。於大众中而师子吼。善男子。我唯得此忆念一切诸佛境界智慧光明普见法门。岂能了知诸大菩萨无边智慧清净行门。所谓智光普照念佛门。常见一切诸佛国土种种宫殿悉严净故。令一切众生念佛门。随诸众生心之所乐皆令见佛得清净故。令安住力念佛门令入如来十力中故。令安住法念佛门见无量佛听闻法故。照耀诸方念佛门悉见一切诸世界中等无差别诸佛海故。入不可见处念佛门悉见一切微细境中诸佛自在神通事故。住於诸劫念佛门一切劫中常见如来诸所施为无暂舍故。住一切时念佛门於一切时常见如来亲近同住不舍离故。住一切剎念佛门一切国土咸见佛身超过一切无与等故。住一切世念佛门随於自心之所欲乐普见三世诸如来故。住一切境念佛门普於一切诸境界中见诸如来次第现故。住寂灭念佛门於一念中见一切剎一切诸佛示涅盘故。住远离念佛门於一念中见一切佛从其所住而出去故。住广大念佛门心常观察一一佛身充徧一切诸法界故。住微细念佛门於一毛端有不可说如来出现悉至其所而承事故。住庄严念佛门於一念中见一切剎皆有诸佛成等正觉现神变故。住能事念佛门见一切佛出现世间放智慧光转法轮故。住自在心念佛门知随自心所有欲乐一切诸佛现其像故。住自业念佛门知随众生所积集业现其影像令觉悟故。住神变念佛门见佛所坐广大莲华周徧法界而开敷故。住虚空念佛门观察如来所有身云庄严法界虚空界故。而我云何能知能说彼功德行。善男子。南方有国名曰海门。彼有比丘名为海云。汝往彼问菩萨云何学菩萨行修菩萨道。海云比丘能分别说。发起广大善根因缘。善男子。海云比丘当令汝入广大助道位。当令汝生广大善根力。当为汝说发菩提心因。当令汝生广大乘光明。当令汝修广大波罗蜜。当令汝入广大诸行海。当令汝满广大誓愿轮。当令汝净广大庄严门。当令汝生广大慈悲力。时善财童子。礼德云比丘足。右绕观察辞退而去。
　　大文第二向胜乐国下有十善友。寄十住位。即为十段。每段六节。初依教趣求。二见敬咨问。三陈已发心。四称赞授法。五谦己推胜。六指示后友。今初。向胜乐国乃依教趣求。见心陟位故曰登山。智鉴位行为观察。七觉助道为七日。忘所住位故见在别山。定慧双游为徐步。此修习已行般舟三昧也。见已顶礼即见敬咨请。作如是言一行经乃申已发心。而未知菩萨下一行半经正陈所问。应有前十一句问。今举首尾者译人略也。我闻圣者一行半经叹德请说。时德云下称赞授法。即正入法界。先赞发心之难。次所谓下别牒前问。有十一句。次善男子下二行经。是正示法界。即念佛三昧。於中决定解力。正教入念佛三昧之方。普观境界释上信眼清净。谓念佛三昧以信为首要。乃内因也。往诣十方四句。乃具外缘。下常念一切诸佛二句。正教念佛。以不念而持也。下常见一切十方诸佛下八行经。明念佛之效。以心契佛心。故得见多佛。次一一方中下三行半经。明所见之差别事相。然十方多佛及多种境界。皆从念佛心中显现。此念佛之成功也。然德云比丘寄初住一位。名发心住。乃十信满心。知一切法即心自性成就慧身不由他悟。以此位创见法身。故知识开示念佛法门。即得见十方多佛。从此直至等觉。总不离此所念佛境界。但随位增进。渐渐遍周法界。圆融自在。以极法界之量。是知三贤十圣所修。总不离念佛法门。故云一行三昧。今人妄议为劣行可不悲哉。次善男子我唯得此忆念一切诸佛境界智慧光普见法门。此谦己略知。念佛法门如此而已。然此法门甚深广大。故下云岂能了知诸大菩萨无边智慧清净行门。此言己所不能者。又当推胜友也。且念佛得无边智慧清净。又岂可以参禅较胜劣哉。固在念者何如耳。故下文所谓下举二十一种念佛法门。意显三身不离一念。三土存乎一心。三佛不离目前。三土直在足下。无穷妙旨尽摄此宗。故德云言所不知者。盖在乎此。故云而我云何能知能说彼功德行。故疏委释多门。门含多义。欲令行者志有所归。次善男子南方有国二行经。指示后友。海云比丘下五行经。叹友胜德。预指后说。时善财童子辞退而去。恋德礼辞。下海云即第二治地住善友也。海门国者。彼国正当南海口故。表观心海深广。为治心地之门。比丘海云者。观海为法门。以普眼法门润一切故。表治地中观生起十种心。深广悲云故。以即由前念佛法门。观心海深广。起大悲云。润覆一切。即为治心地之妙行。
　　尔时善财童子一心思惟善知识教。正念观察智慧光明门。正念观察菩萨解脱门。正念观察菩萨三昧门。正念观察菩萨大海门。正念观察诸佛现前门。正念观察诸佛方所门。正念观察诸佛轨则门。正念观察诸佛等虚空界门。正念观察诸佛出现次第门。正念观察诸佛所入方便门。渐次南行至海门国。
　　善财既蒙指授法门。往参海云。故途中思惟善知识教。正念观察者正是随闻而思。以思即修。故得随门证入。正念观察即是观慧。谓惺寂双流。沉浮两舍。此随入之正行。有五行经。皆叙观察之行。为所入之方便门。以此渐次南行至海门国。
　　向海云比丘所顶礼其足。右绕毕於前合掌。作如是言。圣者。我已先发阿耨多罗三藐三菩提心。欲入一切无上智海。而未知菩萨云何能舍世俗家生如来家。云何能度生死海入佛智海。云何能离凡夫地入如来地。云何能断生死流入菩萨行流。云何能破生死轮成菩萨愿轮。云何能灭魔境界显佛境界。云何能竭爱欲海长大悲海。云何能闭众难恶趣门开诸大涅盘门。云何能出三界城入一切智城。云何能弃舍一切玩好之物悉以饶益一切众生。
　　善财顶礼海云。见敬咨请。自陈已发菩提心。而未知下六行经。正请法要。不出智悲二门。然所请者。亦随位增进。但陈己所不知。而善友所授之法。而随自所证一种法门以答。但随善财所悟之浅深。随法门所修约理以寄位之次第。殊非善财按次而问也。然其所问一一皆通因果。故云入无上智海。而所答亦是圆融行门。应知交彻始终。不可作行布解。故疏云正示法界。
　　时海云比丘告善财言。善男子。汝已发阿耨多罗三藐三菩提心耶。善财言唯。我已先发阿耨多罗三藐三菩提心。海云言。善男子。若诸众生不种善根。则不能发阿耨多罗三藐三菩提心。要得普门善根光明。具真实道三昧智光。出生种种广大福海。长白净法无有懈息。事善知识不生疲厌。不顾身命无所藏积。等心如地无有高下。性常慈愍一切众生。於诸有趣专念不舍。恒乐观察如来境界。如是乃能发菩提心。发菩提心者。所谓发大悲心。普救一切众生故。发大慈心。等佑一切世间故。发安乐心令一切众生灭诸苦故。发饶益心令一切众生离恶法故。发哀愍心有怖畏者咸守护故。发无碍心舍离一切诸障碍故。发广大心一切法界咸徧满故。发无边心等虚空界无不往故。发宽博心悉见一切诸如来故。发清净心於三世法智无违故。发智慧心普入一切智慧海故。善男子。我住此海门国十有二年。常以大海为其境界。所谓思惟大海广大无量。思惟大海甚深难测。思惟大海渐次深广。思惟大海无量众宝奇妙庄严。思惟大海积无量水。思惟大海水色不同不可思议。思惟大海无量众生之所住处。思惟大海容受种种大身众生。思惟大海能受大云所雨之雨。思惟大海无增无减。善男子。我思惟时复作是念。世间之中颇有广博过此海不。颇有无量过此海不。颇有甚深过此海不。颇有殊特过此海不。善男子。我作是念时此海之下有大莲华忽然出现。以无能胜因陀罗尼罗宝为茎。吠瑠璃宝为华。阎浮檀金为叶。沈水为台。码碯为须。芬敷布濩弥覆大海。百万阿修罗王执持其茎。百万摩尼宝庄严网弥覆其上。百万龙王雨以香水。百万迦楼罗王衔诸璎珞及宝缯带周匝垂下。百万罗剎王慈心观察。百万夜叉王恭敬礼拜。百万乾闼婆王种种音乐赞叹供养。百万天王雨诸天华天鬘天香天烧香天涂香天末香天妙衣服天幢旛盖。百万梵王头顶礼敬。百万净居天合掌作礼。百万转轮王各以七宝庄严供养。百万海神俱时出现恭敬顶礼。百万味光摩尼宝光明普照。百万净福摩尼宝以为庄严。百万普光摩尼宝为清净藏。百万殊胜摩尼宝其光赫奕。百万妙藏摩尼宝光照无边。百万阎浮幢摩尼宝次第行列。百万金刚师子摩尼宝不可破坏清净庄严。百万日藏摩尼宝广大清净。百万可乐摩尼宝具种种色。百万如意摩尼宝庄严无尽光明照耀。此大莲华如来出世善根所起。一切菩萨皆生信乐。十方世界无不现前。从如幻法生。如梦法生。清净业生。无诤法门之所庄严。入无为印。住无碍门。充满十方一切国土。随顺诸佛甚深境界。於无数百千劫叹其功德不可得尽。我时见彼莲华之上。有一如来结加趺坐。其身从此上至有顶。宝莲华座不可思议。道场众会不可思议。诸相成就不可思议。随好圆满不可思议。神通变化不可思议。色相清净不可思议。无见顶相不可思议。广长舌相不可思议。善巧言说不可思议。圆满音声不可思议。无边际力不可思议。清净无畏不可思议。广大辩才不可思议。又念彼佛往修诸行不可思议。自在成道不可思议。妙音演法不可思议。普门示现种种庄严不可思议。随其左右见各差别不可思议。一切利益皆令圆满不可思议。时此如来即申右手而摩我顶。为我演说普眼法门。开示一切如来境界。显发一切菩萨诸行。阐明一切诸佛妙法一切法轮悉入其中。能净一切诸佛国土。能摧一切异道邪论。能灭一切诸魔军众。能令众生皆生欢喜。能照一切众生心行。能了一切众生诸根随众生心悉令开悟。我从於彼如来之所闻此法门受持读诵忆念观察。假使有人以大海量墨须弥聚笔。书写於此普眼法门一品中一门一门中一法一法中一义一义中一句不得少分何况能尽。善男子。我於彼佛所千二百岁。受持如是普眼法门。於曰日中以闻持陀罗尼光明领受无数品。以寂静门陀罗尼光明趣入无数品。以无边旋陀罗尼光明普入无数品。以随地观察陀罗尼光明分别无数品。以威力陀罗尼光明普摄无数品。以莲华庄严陀罗尼光明引发无数品。以清净言音陀罗尼光明开演无数品。以虚空藏陀罗尼光明显示无数品。以光聚陀罗尼光明增广无数品。以海藏陀罗尼光明辩析无数品。若有众生从十方来。若天若天王。若龙若龙王。若夜叉若夜叉王。若乾闼婆若乾闼婆王。若阿修罗若阿修罗王。若迦楼罗若迦楼罗王。若紧那罗若紧那罗王。若摩睺罗伽若摩睺罗伽王。若人若人王。若梵若梵王。如是一切来至我所。我悉为其开示解释称扬赞叹。咸令爱乐趣入安住此诸佛菩萨行光明普眼法门。善男子。我唯知此普眼法门。如诸菩萨摩诃萨深入一切菩萨行海。随其愿力而修行故。入大愿海。於无量劫住世间故。入一切众生海随其心乐广利益故。入一切众生心海出生十力无碍智光故。入一切众生根海应时教化悉令调伏故。入一切剎海成满本愿严净佛剎故。入一切佛海愿常供养诸如来故。入一切法海能以智慧咸悟入故。入一切功德海一一修行令具足故。入一切众生言辞海於一切剎转正法轮故。而我云何能知能说彼功德行。善男子。从此南行六千由旬。楞伽道边有一聚落名为海岸。彼有比丘名曰善住。汝诣彼问菩萨云何净菩萨行。时善财童子。礼海云足。右绕瞻仰辞退而去。
　　海云初见善财。先即审定发心者。以见发菩提心之难也。善财答云已发。自陈决定不虚。则知为法器。故下五行半经。赞能发心者。深言有大善根。乃能发菩提心。后发菩提心下七行经显发心之相。以大慈悲心为首。以入一切智慧海为行。后善男子我住此下六行经正示法要。言观大海者观法海也。谓由前念佛深入法性海。故此深观法海。流润起大悲心。盖依智海而兴悲海。故以大海为所观境。深入法性以大悲利生即是宏传法化。众生性空即是菩提。故后二行经云颇有殊特过此海不。是故由众生海即入智慧海。故后明即得见佛闻法。即得受持无尽法门。乃至转化众生。如此是为普眼法门。谓普见众生法性平等无碍故。其后经文我作是念下三行经。言由观慧故表自心发悟之相。百万阿修罗下十四行经。显心开悟即得外严之相。此大莲华下四行半经举因显胜之相。我时见彼下九行半经。明见佛正报之相。时此如来下明得闻法。海中说法者表从悲智海之所流故。若有众生下六行经。明以法转授教化众生。此上自利利他。皆由观众生性海而入智海悲海。是为平等法界。故疏明初善友明佛。此明法也。后我唯知此普眼法门下八行半经先谦己不知。后从此南行下二行经。指示后友。六千由旬至海岸者。表修六度净六根。可达法海边际故。善财辞退而去。
　　尔时善财童子。专念善知识教。专念普眼法门。专念佛神力。专持法句云。专入法海门。专思法差别。深入法漩澓。普入法虚空。净持法翳障。观察法宝处。渐次南行至楞伽道边海岸聚落。观察十方求觅善住。见此比丘於虚空中来往经行。无数诸天恭敬围绕。散诸天华。作天妓乐。旛幢缯绮悉各无数。徧满虚空以为供养。诸大龙王於虚空中兴不思议沈水香云。震雷激电以为供养。紧那罗王奏众乐音。如法赞美以为供养。摩睺罗伽王以不思议极微细衣於虚空中周回布设。心生欢喜以为供养。阿修罗王兴不思议摩尼宝云无量光明种种庄严。徧满虚空以为供养。迦楼罗王作童子形无量采女之所围绕。究竟成就无杀害心。於虚空中合掌供养。不思议数诸罗剎王无量罗剎之所围绕。其形长大甚可怖畏。见善住比丘慈心自在。曲躬合掌瞻仰供养。不思议数诸夜叉王各各悉有自众围绕。四面周匝恭敬守护。不思议数诸梵天王於虚空中曲躬合掌。以人间法称扬赞叹。不思议数诸净居天於虚空中与宫殿俱。恭敬合掌发弘誓愿。时善财童子见是事已。心生欢喜合掌敬礼。作如是言。圣者。我已先发阿耨多罗三藐三菩提心。而未知菩萨云何修行佛法。云何积集佛法。云何备具佛法。云何熏习佛法。云何增长佛法。云何总摄佛法。云何究竟佛法。云何净治佛法。云何深净佛法。云何通达佛法。我闻圣者善能诱诲。唯愿慈哀为我宣说。菩萨云何不舍见佛。常於其所精勤修习。菩萨云何不舍菩萨。与诸菩萨同一善根。菩萨云何不舍佛法悉以智慧而得明证。菩萨云何不舍大愿能普利益一切众生。菩萨云何不舍众行住一切劫心无疲厌。菩萨云何不舍佛剎普能严净一切世界。菩萨云何不舍佛力悉能知见如来自在。菩萨云何不舍有为亦复不住。普於一切诸有趣中犹如变化。示受生死修菩萨行。菩萨云何不舍闻法悉能领受诸佛正教。菩萨云何不舍智光普入三世智所行处。
　　第三善财参善住比丘。寄修行住。初依教趣求。先念前友之教。有四行经。念前所示闻佛说法。及思入海观事。摄法观修。以此渐次趣求。至海岸聚落。求觅善住。次见此比丘於虚空中来往经行。下有十四行半经。见敬咨请。先见空中行者。表修无住行故。次作如是言下有五行经。先自陈发心。次正陈请问。次菩萨云何下有五行半经。总问依法起行。
</div>
    <div class="pagination">
<a href="华严纲_page66.html">上一页</a><span>...</span><a href="华严纲_page62.html">62</a><a href="华严纲_page63.html">63</a><a href="华严纲_page64.html">64</a><a href="华严纲_page65.html">65</a><a href="华严纲_page66.html">66</a><span class="current-page">67</span><a href="华严纲_page68.html">68</a><a href="华严纲_page69.html">69</a><a href="华严纲_page70.html">70</a><a href="华严纲_page71.html">71</a><a href="华严纲_page72.html">72</a><span>...</span><a href="华严纲_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
