<!DOCTYPE html>
<html>
<head>
    <meta charset="UTF-8">
    <title>华严经合论 - 第 80 页/共 107 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经合论 - 第 80 页/共 107 页</h1>
    <div class="content">　　大方广佛新华严经合论卷第七十一


　　音切


鲜
　　(息浅切)。

嶷
　　(宜力切)。

轫
　　(而振切)。

碍
　　(五盖切)。
　　大方广佛新华严经合论卷第七十二

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　十通品第二十八之余

　　【经】佛子菩萨摩诃萨以出生无量阿僧祇色身庄严智通知一切法远离色相无差别相无种种相无无量相无分别相无青黄赤白相菩萨如是入於法界能现其身作种种色所谓无边色无量色清净色庄严色普徧色无比色普照色增上色无违逆色具诸相色离众恶色大威力色可尊重色无穷尽色众杂妙色极端严色不可量色善守护色能成熟色随化者色无障碍色甚明彻色无垢浊色极澄净色大勇健色不思议方便色不可坏色离瑕翳色无障暗色善安住色妙庄严色诸相端严色种种随好色大尊贵色妙境界色善磨莹色清净深心色炽然明盛色最胜广大色无间断色无所依色无等比色充满不可说佛剎色增长色坚固摄受色最胜功德色随诸心乐色清净解了色积集众妙色善巧决定色无有障碍色虚空明净色清净可乐色离诸尘垢色不可称量色妙见色普见色随时示现色寂静色离贪色真寔福田色能作安隐色离诸怖畏色离愚痴行色智慧勇猛色身相无碍色游行普徧色心无所依色大慈所起色大悲所现色平等出离色具足福德色随心忆念色无边妙宝色宝藏光明色众生信乐色一切智现前色欢喜眼色众宝庄严第一色无有处所色自在示现色种种神通色生如来家色过诸譬喻色周徧法界色众皆往诣色种种色成就色出离色随所化者威仪色见无厌足色种种明净色能放无数光网色不可说光明种种差别色不可思香光明超过三界色不可量日轮光明照曜色示现无比月身色无量可爱乐华云色出生种种莲华鬘云庄严色超过一切世间香焰普熏色出生一切如来藏色不可说音声开示演畅一切法色具足一切普贤行色佛子菩萨摩诃萨深入如是无色法界能现此等种种色身令所化者见令所化者念为所化者转法轮随所化者时随所化者相令所化者亲近令所化者开悟为所化者起种种神通为所化者现种种自在为所化者施种种能事是名菩萨摩诃萨为度一切众生故勤修成就第八无数色身智神通。
　　【论】第八一段有四十一行经明出生无量阿僧祇色身庄严智通大用。
　　【经】佛子菩萨摩诃萨以一切法智通知一切法无有名字无有种性无来无去非异非不异非种种非不种种非二非不二无我无比不生不灭不动不坏无实无虚一相无相非无非有非法非非法不随於俗非不随俗非业非非业非报非非报非有为非无为非第一义非不第一义非道非非道非出离非不出离非量非无量非世间非出世间非从因生非不从因生非决定非不决定非成就非不成就非出非不出非分别非不分别非如理非不如理此菩萨不取世俗谛不住第一义不分别诸法不建立文字随顺寂灭性不舍一切愿见义知法兴布法云降澍法雨虽知实相不可言说而以方便无尽辩才随法随义次第开演以於诸法言辞辩说皆得善巧大慈大悲悉已清净能於一切离文字法中出生文字与法与义随顺无违为说诸法悉从缘起虽有言说而无所着演一切法辩才无尽分别安立开发示导令诸法性具足明显断众疑网悉得清净虽摄众生不舍真实於不二法而无退转常能演说无碍法门以众妙音随众生心普雨法雨而不失时是名菩萨摩诃萨第九一切法智神通。
　　【论】第九一段有二十二行半经明以一切法智通大用此明於根本无作智起一切差别智故。
　　【经】佛子菩萨摩诃萨以一切法灭尽三昧智通於念念中入一切法灭尽三昧亦不退菩萨道不舍菩萨事不舍大慈大悲心修习波罗蜜未尝休息观察一切佛国土无有厌倦不舍度众生愿不断转法轮事不废教化众生业不舍供养诸佛行不舍一切法自在门不舍常见一切佛不舍常闻一切法知一切法平等无碍自在成就一切佛法所有胜愿皆得圆满了知一切国土差别入佛种性到於彼岸能於彼彼诸世界中学一切法了法无相知一切法皆从缘起无有体性然随世俗方便演说虽於诸法心无所住然顺众生诸根欲乐方便为说种种诸法此菩萨住三昧时随其心乐或住一劫或住百劫或住千劫或住亿劫或住百亿劫或住千亿劫或住百千亿劫或住那由他亿劫或住百那由他亿劫或住千那由他亿劫或住百千那由他亿劫或住无数劫或住无量劫乃至或住不可说不可说劫菩萨入此一切法灭尽三昧虽复经於尔所劫住而身不离散不羸瘦不变异非见非不见不灭不坏不疲不懈不可尽竭虽於有於无悉无所作而能成办诸菩萨事所谓恒不舍离一切众生教化调伏未曾失时令其增长一切佛法於菩萨行悉得圆满为欲利益一切众生神通变化无有休息譬如光影普现一切而於三昧寂然不动是为菩萨摩诃萨入一切法灭尽三昧智神通佛子菩萨摩诃萨住於如是十种神通一切天人不能思议一切众生不能思议一切声闻一切独觉及余一切诸菩萨众如是皆悉不能思议此菩萨身业不可思议语业不可思议意业不可思议三昧自在不可思议智慧境界不可思议唯除诸佛及有得此神通菩萨余无能说此人功德称杨赞叹佛子是为菩萨摩诃萨十种神通若菩萨摩诃萨住此神通悉得一切三世无碍智神通。
　　【论】第十段三十五行半经明以一切法灭尽三昧智通大用此一段明於法性寂灭理中常起大智大悲大用利生性圆满故此已上十通皆以不思议无作无碍无限大自在智起无限寂用入因陀罗网境界重重自在法门皆不可作三乘有限量见故如阿那律我以天眼见三千大千世界如观掌中庵摩勒果等如权教菩萨见自他佛国往来彼此皆有量故此约法身无限无表里中间智身亦尔总无限故处帝网重重大用故总约第一义天一切智天非如世间上界诸天眼耳通及三乘声闻缘觉净土菩萨通故以住无体性神通身恒不离本处而十方一切诸佛国土一切众生国土皆悉现自在身及以毛孔而眼耳鼻舌身心无不共同一体一性如因陀罗网众像互容无往来自他之性此十通体如是徧周如是通彻名为神通以智徧通与物同性而知物故名为神通非是往来自他见故如此十定十通十忍等是十地位终入於生死利众生之方便亦是十住十行十回向十地十一地五位通修余义经文自具。

　　十忍品第二十九

　　【论】将释此品约分三门一释品名目二释品来意三随文释义一释品名目者明此品通初发心之始自位升进行之门亦通佛果后利众生成行之方便以随行之忍依行立名若以权教菩萨地前为伏忍地上见道方入顺无生忍若以一乘通十住初心得忆念诸佛智慧光明门名生佛智慧家名得音声忍亦名顺无生忍但为随行名异故且约十住初生佛智慧家约名顺佛正智慧无生忍以十行中名以佛智慧随行无生忍以十回向中以约理智之中以无限大愿起大慈悲门和融理智大慈悲使令均调名和融大愿大悲大智寂用无生忍此是地前随行顺无生忍从初地至三地总取地前三位总作一法修行名长养智悲使令惯习成满以初地依地前十住十行十回向大愿圆满发心起常处生死守护众生之志是故亦名顺忍直至八地名得无生忍善财童子初地善知识名婆珊演底此名主当春生苗稼亦名依止无畏为明表主当众生初发心之菩提苗稼亦名主当众生与作依止使令无畏此初地菩萨以前愿力处众生界行故二地明修上上十善戒治欲界惑习使令无着故三地修上界八禅及以九定令於禅界不着此名顺其理智利俗长养大悲顺无生忍四地方明三界不污又明生在佛家五地以禅定门发善巧智慧修世间技艺六地修世间出世间智慧已终灭定三空现前名寂灭忍七地常处生死行圆八地现行菩萨行功用已终得无生忍九地以法师位明说法得自在用十地佛用一分方终十一地普贤行满已去纯是妙觉如来不离菩萨方便以用济生此十种忍若以十地升进论之一地得一忍十定十通亦然约以堪忍之位至普贤行内以立品之名目又随位进修之位调治之功随行立名名之十忍品二释品来意者前已有十通此乃约通有忍若无神智通达但成伏忍法忍不生以此品须来此乃十地已前以忍成通十一地内以通成忍亦是十定十通十忍是一德之功用故三随文释义者已下有十段文明十种忍。
　　【经】尔时普贤菩萨告诸菩萨言佛子菩萨摩诃萨有十种忍若得此忍则得到於一切菩萨无碍忍地一切佛法无碍无尽何者为十所谓音声忍顺忍无生法忍如幻忍如焰忍如梦忍如响忍如影忍如化忍如空忍此十种忍三世诸佛已说今说当说佛子云何为菩萨摩诃萨音声忍谓闻诸佛所说之法不惊不怖不畏深信悟解爱乐趣向专心忆念修习安住是名菩萨摩诃萨第一音声忍佛子云何为菩萨摩诃萨顺忍谓於诸法思惟观察平等无违随顺了知令心清净正住修习趣入成就是名菩萨摩诃萨第二顺忍佛子云何为菩萨摩诃萨无生法忍佛子此菩萨摩诃萨不见有少法生亦不见有少法灭何以故若无生则无灭若无灭则无尽若无尽则离垢若离垢则无差别若无差别则无处所若无处所则寂静若寂静则离欲若离欲则无作若无作则无愿若无愿则无住若无住则无去无来是名菩萨摩诃萨第三无生法忍佛子云何为菩萨摩诃萨如幻忍佛子此菩萨摩诃萨知一切法皆悉如幻从因缘起於一法中解多法於多法中解一法此菩萨知诸法如幻已了达国土了达众生了达法界了达世间平等了达佛出现平等了达三世平等成就种种神通变化譬如幻非象非马非车非步非男非女非童男非童女非树非叶非华非果非地非水非火非风非昼非夜非日非月非半月非一月非一年非百年非一劫非多劫非定非乱非纯非杂非一非异非广非狭非多非少非量非无量非粗非细非是一切种种众物种种非幻幻非种种然由幻故示现种种差别之事菩萨摩诃萨亦复如是观一切世间如幻所谓业世间烦恼世间国土世间法世间时世间趣世间成世间坏世间运动世间造作世间菩萨摩诃萨观一切世间如幻时不见众生生不见众生灭不见国土生不见国土灭不见诸法生不见诸法灭不见过去可分别不见未来有起作不见现在一念住不观察菩提不分别菩提不见佛出现不见佛涅盘不见住大愿不见入正位不出平等性是菩萨虽成就佛国土知国土无差别虽成就众生界知众生无差别虽普观法界而安住法性寂然不动虽达三世平等而不违分别三世法虽成就蕴处而永断所依虽度脱众生而了知法界平等无种种差别虽知一切法远离文字不可言说而常说法辩才无尽虽不取着化众生事而不舍大悲为度一切转於法轮虽为开示过去因缘而知因缘性无有动转是名菩萨摩诃萨第四如幻忍佛子云何为菩萨摩诃萨如焰忍佛子此菩萨摩诃萨知一切世间同於阳焰譬如阳焰无有方所非内非外非有非无非断非常非一色非种种色亦非无色但随世间言说显示菩萨如是如实观察了知诸法现证一切令得圆满是名菩萨摩诃萨第五如焰忍佛子云何为菩萨摩诃萨如梦忍佛子此菩萨摩诃萨知一切世间如梦譬如梦非世间非离世间非欲界非色界非无色界非生非没非染非净而有示现菩萨摩诃萨亦复如是知一切世间悉同於梦无有变异故如梦自性故如梦执着故如梦性离故如梦本性故如梦所现故如梦无差别故如梦想分别故如梦觉时故是名菩萨摩诃萨第六如梦忍佛子云何为菩萨摩诃萨如响忍佛子此菩萨摩诃萨闻佛说法观诸法性修学成就到於彼岸知一切音声悉同於响无来无去如是示现佛子此菩萨摩诃萨观如来声不从内出不从外出亦不从於内外而出虽了此声非内非外非内外出而能示现善巧名句成就演说譬如谷响从缘所起而与法性无有相违令诸众生随类各解而得修学如帝释夫人阿修罗女名曰舍支於一音中出千种音亦不心念令如是出菩萨摩诃萨亦复如是入无分别界成就善巧随类之音於无边世界中恒转法轮此菩萨善能观察一切众生以广长舌相而为演说其声无碍徧十方土令随所宜闻法各异虽知声无起而普现音声虽知无所说而广说诸法妙音平等随类各解悉以智慧而能了达是名菩萨摩诃萨第七如响忍佛子云何为菩萨摩诃萨如影忍佛子此菩萨摩诃萨非於世间生非於世间殁非在世间内非在世间外非行於世间非不行於世间非同於世间非异於世间非往於世间非不往於世间非住於世间非不住於世间非是世间非出世间非修菩萨行非舍於大愿非实非不实虽常行一切佛法而能办一切世间事不随世间流亦不住法流譬如日月男子女人舍宅山林河泉等物於油於水於身於宝於明镜等清净物中而现其影影与油等非一非异非离非合於川流中亦不漂度於池井内亦不沈没虽现其中无所染着然诸众生知於此处有是影现亦知彼处无如是影远物近物虽皆影现影不随物而有近远菩萨摩诃萨亦复如是能知自身及以他身一切皆是智之境界不作二解谓自他别而於自国土於他国土各各差别一时普现如种子中无有根芽茎节枝叶而能生起如是等事菩萨摩诃萨亦复如是於无二法中分别二相善巧方便通达无碍是名菩萨摩诃萨第八如影忍菩萨摩诃萨成就此忍虽不往诣十方国土而能普现一切佛剎亦不离此亦不到彼如影普现所行无碍令诸众生见差别身同於世间坚实之相然此差别即非差别别与不别无所障碍此菩萨从於如来种性而生身语及意清净无碍故能获得无边色相清净之身佛子云何为菩萨摩诃萨如化忍佛子此菩萨摩诃萨知一切世间皆悉如化所谓一切众生意业化觉想所起故一切世间诸行化分别所起故一切苦乐颠倒化妄取所起故一切世间不实法化言说所现故一切烦恼分别化想念所起故复有清净调伏化无分别所现故於三世不转化无生平等故菩萨愿力化广大修行故如来大悲化方便示现故转法轮方便化智慧无畏辩才所说故菩萨如是了知世间出世间化现证知广大知无边知如事知自在知真实知非虚妄见所能倾动随世所行亦不失坏譬如化不从心起不从心法起不从业起不受果报非世间生非世间灭不可随逐不可揽触非久住非须臾住非行世间非离世间不专系一方不普属诸方非有量非无量不厌不息非不厌息非凡非圣非染非净非生非死非智非愚非见非不见非依世间非入法界非黠慧非迟钝非取非不取非生死非涅盘非有非无有菩萨如是善巧方便行於世间修菩萨道了知世法分身化往不着世间不取自身於世於身无所分别不住世间不离世间不住於法不离於法以本愿故不弃舍一众生界不调伏少众生界不分别法非不分别法知诸法性无来无去虽无所有而满足佛法了法如化非有非无佛子菩萨摩诃萨如是安住如化忍时悉能满足一切诸佛菩提之道利益众生是名菩萨摩诃萨第九如化忍菩萨摩诃萨成就此忍凡有所作悉同於化譬如化士於一切佛剎无所依住於一切世间无所取着於一切佛法不生分别而趣佛菩提无有懈倦修菩萨行离诸颠倒虽无有身而现一切身虽无所住而住众国土虽无有色而普现众色虽不着实际而明照法性平等圆满佛子此菩萨摩诃萨於一切法无所依止名解脱者一切过失悉皆舍离名调伏者不动不转普入一切如来众会名神通者於无生法已得善巧名无退者具一切力须弥铁围不能为障名无碍者佛子云何为菩萨摩诃萨如空忍佛子此菩萨摩诃萨了一切法界犹如虚空以无相故一切世界犹如虚空以无起故一切法犹如虚空以无二故一切众生行犹如虚空无所行故一切佛犹如虚空无分别故一切佛力犹如虚空无差别故一切禅定犹如虚空三际平等故所说一切法犹如虚空不可言说故一切佛身犹如虚空无着无碍故菩萨如是以如虚空方便了一切法皆无所有佛子菩萨摩诃萨以如虚空忍智了一切法时得如虚空身身业得如虚空语语业得如虚空意意业譬如虚空一切法依不生不没菩萨摩诃萨亦复如是一切法身不生不没譬如虚空不可破坏菩萨摩诃萨亦复如是智慧诸力不可破坏譬如虚空一切世间之所依止而无所依菩萨摩诃萨亦复如是一切诸法之所依止而无所依譬如虚空无生无灭能持一切世间生灭菩萨摩诃萨亦复如是无向无得能示向得普使世间修行清净譬如虚空无方无隅而能显现无边方隅菩萨摩诃萨亦复如是无业无报而能显示种种业报譬如虚空非行非住而能示现种种威仪菩萨摩诃萨亦复如是非行非住而能分别一切诸行譬如虚空非色非非色而能示现种种诸色菩萨摩诃萨亦复如是非世间色非出世间色而能示现一切诸色譬如虚空非久非近而能久住现一切物菩萨摩诃萨亦复如是非久非近而能久住显示菩萨所行诸行譬如虚空非净非秽不离净秽菩萨摩诃萨亦复如是非障非无障不离障无障譬如虚空一切世间皆现其前非现一切世间之前菩萨摩诃萨亦复如是一切诸法皆现其前非现一切诸法之前譬如虚空普入一切而无边际菩萨摩诃萨亦复如是普入诸法而菩萨心无有边际何以故菩萨所作如虚空故谓所有修习所有严净所有成就皆悉平等一体一味一种分量如虚空清净偏一切处如是证知一切诸法於一切法无有分别严净一切诸佛国土圆满一切无所依身了一切方无有迷惑具一切力不可摧坏满足一切无边功德已到一切甚深法处通达一切波罗蜜道普坐一切金刚之座普发一切随类之音为一切世间转於法轮未曾失时是名菩萨摩诃萨第十如空忍菩萨摩诃萨成就此忍得无来身以无去故得无生身以无灭故得不动身以无坏故得不实身离虚妄故得一相身以无相故得无量身佛力无量故得平等身同如相故得无差别身等观三世故得至一切处身净眼等照无障碍故得离欲际身知一切法无合散故得虚空无边际身福德藏无尽如虚空故得无断无尽法性平等辩才身知一切法相唯是一相无性为性如虚空故得无量无碍音声身无所障碍如虚空故得具足一切善巧清净菩萨行身於一切处皆无障碍如虚空故得一切佛法海次第相续身不可断绝如虚空故得一切佛剎中现无量佛剎身离诸贪着如虚空无边故得示现一切自在法无休息身如虚空大海无边际故得一切不可坏坚固势力身如虚空任持一切世间故得诸根明利如金刚坚固不可坏身如虚空一切劫火不能烧故得持一切世间力身智慧力如虚空故佛子是名菩萨摩诃萨十种忍尔时普贤菩萨摩诃萨欲重宣其义而说颂言。
　　譬如世有人　　闻有宝藏处　　以其可得故　　心生大欢喜　　如是大智慧　　菩萨真佛子　　听闻诸佛法　　甚深寂灭相　　闻此深法时　　其心得安隐　　不惊亦不怖　　亦不生恐畏　　大士求菩提　　闻斯广大音　　心净能堪忍　　於此无疑惑　　自念以闻此　　甚深微妙法　　当成一切智　　人天大导师　　菩萨闻此音　　其心大欢喜　　发生坚固意　　愿求诸佛法　　以乐菩提故　　其心渐调伏　　令信益增长　　於法无违谤　　是故闻此音　　其心得堪忍　　安住而不动　　修行菩萨行　　为求菩提故　　专行向彼道　　精进无退转　　不舍众善轭　　以求菩提故　　其心无恐畏　　闻法增勇猛　　供佛令欢喜　　如有大福人　　获得真金藏　　随身所应服　　造作庄严具　　菩萨亦如是　　闻此甚深义　　思惟增智海　　以修随顺法　　法有亦顺知　　法无亦顺知　　随彼法如是　　如是知诸法　　成就清净心　　明彻大欢喜　　知法从缘起　　勇猛勤修习　　平等观诸法　　了知其自性　　不违佛法藏　　普觉一切法　　志乐常坚固　　严净佛菩提　　不动如须弥　　一心求正觉　　以发精进意　　复修三昧道　　无量劫勤行　　未曾有退失　　菩萨所入法　　是佛所行处　　於此能了知　　其心无厌怠　　如无等所说　　平等观诸法　　非不平等忍　　能成平等智　　随顺佛所说　　成就此忍门　　如法而了知　　亦不分别法　　三十三天中　　所有诸天子　　共同一器食　　所食各不同　　所食种种食　　不从十方来　　如其所修业　　自然咸在器　　菩萨亦如是　　观察一切法　　悉从因缘起　　无生故无灭　　无灭故无尽　　无尽故无染　　於世变异法　　了知无变异　　无异则无处　　无处即寂灭　　其心无染着　　愿度诸群生　　专念於诸法　　未曾有散动　　而以悲愿心　　方便行於世　　勤求於十力　　处世而不住　　无去亦无来　　方便善说法　　此忍最为上　　了法无有尽　　入於真法界　　实亦无所入　　菩萨住此忍　　普见诸如来　　同时与授记　　斯名受佛职　　了达三世法　　寂灭清净相　　而能化众生　　置於善道中　　世间种种法　　一切皆如幻　　若能如是知　　其心无所动　　诸业从心生　　故说心如幻　　若离此分别　　普灭诸有趣　　譬如工幻师　　普现诸色像　　徒令众贪乐　　毕竟无所得　　世间亦如是　　一切皆如幻　　无性亦无生　　示现有种种　　度脱诸众生　　令知法如幻　　众生不异幻　　了幻无众生　　众生及国土　　三世所有法　　如是悉无余　　一切皆如幻　　幻作男女形　　及象马牛羊　　屋宅池泉类　　园林华果等　　幻物无知觉　　亦无有住处　　毕竟寂灭相　　但随分别现　　菩萨能如是　　普见诸世间　　有无一切法　　了达悉如幻　　众生及国土　　种种业所造　　入於如幻际　　於彼无依着　　如是得善巧　　寂灭无戏论　　住於无碍地　　普现大威力　　勇猛诸佛子　　随顺入妙法　　善观一切想　　缠网於世间　　众想如阳焰　　令众生倒解　　菩萨善知想　　舍离一切倒　　众生各别异　　形类非一种　　了达皆是想　　一切无真实　　十方诸众生　　皆为想所覆　　若舍颠倒见　　则灭世间想　　世间如阳焰　　以想有差别　　知世住於想　　远离二颠倒　　譬如热时焰　　世见谓为水　　水实无所有　　智者不应求　　众生亦复然　　世趣皆无有　　如焰住於想　　无碍心境界　　若离於诸想　　亦离诸戏论　　愚痴着想者　　悉令得解脱　　远离憍慢心　　除灭世间想　　住尽无尽处　　是菩萨方便　　菩萨了世法　　一切皆如梦　　非处非无处　　体性恒寂灭　　诸法无分别　　如梦不异心　　三世诸世间　　一切悉如是　　梦体无生灭　　亦无有方所　　三界悉如是　　见者心解脱　　梦不在世间　　不在非世间　　此二不分别　　得入於忍地　　譬如梦中见　　种种诸异相　　世间亦如是　　与梦无差别　　住於梦定者　　了世皆如梦　　非同非是异　　非一非种种　　众生诸剎业　　杂染及清净　　如是悉了知　　与梦皆平等　　菩萨所行行　　及以诸大愿　　明了皆如梦　　与世亦无别　　了世皆空寂　　不坏於世法　　譬如梦所见　　长短等诸色　　是名如梦忍　　因此了世法　　疾成无碍智　　广度诸群生　　修行如是行　　出生广大解　　巧知诸法性　　於法心无着　　一切诸世间　　种种诸音声　　非内亦非外　　了之悉如响　　如闻种种响　　心不生分别　　菩萨闻音声　　其心亦如是　　瞻仰诸如来　　及听说法音　　演契经无量　　虽闻无所着　　如响无来处　　所闻声亦然　　而能分别法　　与法无乖谬　　善了诸音声　　於声不分别　　知声悉空寂　　普出清净音　　了法不在言　　善入无言际　　而能示言说　　如响徧世间　　了知言语道　　具足音声分　　知声性空寂　　以世言音说　　如世所有音　　示同分别法　　其音悉周徧　　开悟诸群生　　菩萨获此忍　　净音化世间　　善巧说三世　　於世无所着　　为欲利世间　　专意求菩提　　而常入法性　　於彼无分别　　普观诸世间　　寂灭无体性　　而恒为饶益　　修行意不动　　不住於世间　　不离於世间　　於世无所依　　依处不可得　　了知世间性　　於性无染着　　虽不依世间　　化世令超度　　世间所有法　　悉知其自性　　了法无有二　　无二亦无着　　心不离世间　　亦不住世间　　非於世间外　　修行一切智　　譬如水中影　　非内亦非外　　菩萨求菩提　　了世非世间　　不於世住出　　以世不可说　　亦不在内外　　如影现世间　　入此甚深义　　离垢悉明彻　　不舍本誓心　　普照智慧灯　　世间无边际　　智入悉齐等　　普化诸群生　　令其舍众着　　观察甚深法　　利益群生众　　从此入於智　　修行一切道　　菩萨观诸法　　谛了悉如化　　而行如化行　　毕竟永不舍　　随顺化自在　　修习菩提道　　一切法如化　　菩萨行亦然　　一切诸世间　　及以无量业　　平等悉如化　　毕竟住寂灭　　三世所有佛　　一切亦如化　　本愿修诸行　　变化成如来　　佛以大慈悲　　度脱化众生　　度脱亦如化　　化力为说法　　知世皆如化　　不分别世间　　化事种种殊　　皆由业差别　　修习菩提行　　庄严於化藏　　无量善庄严　　如业作世间　　化法离分别　　亦不分别法　　此二俱寂灭　　菩萨行如是　　化海了於智　　化性印世间　　化非生灭法　　智慧亦如是　　第十忍明观　　众生及诸法　　体性皆寂灭　　如空无处所　　获此如空智　　永离诸取着　　如空无种种　　於世无所碍　　成就空忍力　　如空无有尽　　境界如虚空　　不作空分别　　虚空无体性　　亦复非断灭　　亦无种种别　　智力亦如是　　虚空无初际　　亦复无中后　　其量不可得　　菩萨智亦然　　如是观法性　　一切如虚空　　无生亦无灭　　菩萨之所得　　自住如空法　　复为众生说　　降伏一切魔　　皆斯忍方便　　世间相差别　　皆空无有相　　入於无相处　　诸相悉平等　　唯以一方便　　普入众世间　　谓知三世法　　悉等虚空性　　智慧与音声　　及以菩萨身　　其性如虚空　　一切皆寂灭　　如是十种忍　　佛子所修行　　其心善安住　　广为众生说　　於此善修学　　成就广大力　　法力及智力　　为菩提方便　　通达此忍门　　成就无碍智　　超过一切众　　转於无上轮　　所修广大行　　其量不可得　　调御师智海　　乃能分别知　　舍我而修行　　入於深法性　　心常住深法　　以是施群生　　众生及剎尘　　尚可知其数　　菩萨诸功德　　无能度其限　　菩萨能成就　　如是十种忍　　智慧及所行　　众生莫能测
　　【论】第十段已下有一段颂是重颂前十忍法故如第一音声忍总配五位中初位十住初十行初十回向初十地初十一地初如第二顺忍者十住第二住十行第二行十回向第二回向十地第二地十一地第二位如是一一次第五位同配但以升进功用惯习生熟不同故如是无生法忍如幻忍如焰忍如梦忍如响忍如影忍如化忍如空忍皆如上一一随五位同配同修又一位具十忍故余义如文自具已上十一地行满。

　　大方广佛新华严经合论卷第七十二


　　音切


瑕
　　(胡加切)。

瘦
　　(所佑切)。

揽
　　(郎淡切)。

触
　　(尺玉切)。

黠
　　(胡八切)。

轭
　　(於革许)熏(许云切)。

勖
　　(许玉切)。
　　大方广佛新华严经合论卷第七十三

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　阿僧祇品第三十

　　【论】将释此品约立四门一释品来意二释能问之主三释说法之主四随文释义一释品来意者明前十定十通十忍三品明该括因果初终始末不迁剎那之际已成神通法忍具足明一切诸佛所施因果教行方便果行相资始终不绝不离剎那之时如仁王经一念中具九十剎那一剎那经九百生灭如是三世佛果及普贤方便行总时不迁故但以剎那为量不立生灭之名设论生灭但於剎那内安立更无长短自此已下至如来出现品明佛果之中三业广大自在行门且如阿僧祇一品明如来心业广大自在二如来寿量品明如来命广大自在三菩萨住处品明如来行摄生广大常住自在四佛不思议法品明叹佛三业神德广大自在五如来十身相海品明佛身业报得庄严广大自在六如来随好光明功德品明佛三业所顺法身所感之功德广大自在依缨络经配第三禅说佛华三昧有百万亿颂即是此普贤行品是其略也当第七会合名佛华三昧品七普贤行品明佛三业果行徧周广大自在八如来出现品明佛觉行徧周常於一切世间无时不出现广大自在此之八品经总叹佛果行智德三业功用及庄严报相广大自在故以次此品须来二释能问法主者菩萨名心王此明得心成忍之后心业自在名之为王三释能说法之主者此品何故如来自说明此数法广大下位智所不及唯佛能究竟故此是佛果二愚非至差别智满方了即此阿僧祇品随好光明功德品二品法是如来自说自余五位各各随位菩萨自说十信菩萨说十信法即文殊觉首等是十住菩萨说十住法即法慧财慧等是如是准此例知以此此品非至差别智果满佛位方明还是如来自说故所问之主还是如来心智自在名之为王表心自在故方堪能问总是佛自在之心故设教法则令学者仿之故说行以普贤主之以行成忍即以王主之又此数法智满佛果方终以智徧故任运而知非是加行作意而知以此佛自说故。
　　【经】尔时心王菩萨白佛言世尊诸佛如来演说阿僧祇无量无边无等不可数不可称不可思不可量不可说不可说不可说世尊云何阿僧祇乃至不可说不可说耶佛告心王菩萨言善哉善哉善男子汝今为欲令诸世间入佛所知数量之义而问如来应正等觉善男子谛听谛听善思念之当为汝说时心王菩萨唯然受教佛言善男子一百洛叉为一俱胝俱胝俱胝为一阿庾多阿庾多阿庾多为一那由他那由他那由他为一频婆罗频婆罗频婆罗为一矜羯罗矜羯罗矜羯罗为一阿伽罗阿伽罗阿伽罗为一最胜最胜最胜为一摩婆(上声)罗摩婆罗摩婆罗为一阿婆(上声)罗阿婆罗阿婆罗为一多婆(上声)罗多婆罗多婆罗为一界分界分界分为一普摩普摩普摩为一祢摩祢摩祢摩为一阿婆(上声)铃阿婆铃阿婆铃为一弥伽(上声)婆弥伽婆弥伽婆为一毗攞伽毗攞伽毗攞伽为一毗伽(上声)婆毗伽婆毗伽婆为一僧羯逻摩僧羯逻摩僧羯逻摩为一毗萨罗毗萨罗毗萨罗为一毗赡婆毗赡婆毗赡婆为一毗盛(上声)伽毗盛伽毗盛伽为一毗素陀毗素陀毗素陀为一毗婆诃毗婆诃毗婆诃为一毗薄底毗薄底毗薄底为一毗佉担毗佉担毗佉担为一称量称量称量为一一持一持一持为一异路异路异路为一颠倒颠倒颠倒为一三末耶三末耶三末耶为一毗睹罗毗睹罗毗睹罗为一奚婆(上声)罗奚婆罗奚婆罗为一伺察伺察伺察为一周广周广周广为一高出高出高出为一最妙最妙最妙为一泥罗婆泥罗婆泥罗婆为一诃理婆诃理婆诃理婆为一一动一动一动为一诃理蒱诃理蒱诃理蒱为一诃理三诃理三诃理三为一奚鲁伽奚鲁伽奚鲁伽为一达攞步陀达攞步陀达攞步陀为一诃鲁那诃鲁那诃鲁那为一摩鲁陀摩鲁陀摩鲁陀为一忏慕陀忏慕陀忏慕陀为一瑿攞陀瑿攞陀瑿攞陀为一摩鲁摩摩鲁摩摩鲁摩为一调伏调伏调伏为一离憍慢离憍慢离憍慢为一不动不动不动为一极量极量极量为一阿么怛罗阿么怛罗阿么怛罗为一勃么怛罗勃么怛罗勃么怛罗为一伽么怛罗伽么怛罗伽么怛罗为一那么怛罗那么怛罗那么怛罗为一奚么怛罗奚么怛罗奚么怛罗为一[鞥-合+(白-日+田)]么怛罗[鞥-合+(白-日+田)]么怛罗[鞥-合+(白-日+田)]么怛罗为一钵罗么怛罗钵罗么怛罗钵罗么怛罗为一尸婆么怛罗尸婆么怛罗尸婆么怛罗为一翳罗翳罗翳罗为一薜罗薜罗薜罗为一谛罗谛罗谛罗为一偈罗偈罗偈罗为一窣步罗窣步罗窣步罗为一泥罗泥罗泥罗为一计罗计罗计罗为一细罗细罗细罗为一睥罗睥罗睥罗为一谜罗谜罗谜罗为一娑攞荼娑攞荼娑攞荼为一谜鲁陀谜鲁陀谜鲁陀为一契鲁陀契鲁陀契鲁陀为一摩睹罗摩睹罗摩睹罗为一娑母罗娑母罗娑母罗为一阿野娑阿野娑阿野娑为一迦么罗迦么罗迦么罗为一摩伽婆摩伽婆摩伽婆为一阿怛罗阿怛罗阿怛罗为一酰鲁邪酰鲁邪酰鲁邪为一薜鲁婆薜鲁婆薜鲁婆为一羯罗波羯罗波羯罗波为一诃婆婆诃婆婆诃婆婆为一毗婆(上声)罗毗婆罗毗婆罗为一那婆(上声)罗那婆罗那婆罗为一摩攞罗摩攞罗摩攞罗为一娑婆(上声)罗娑婆罗娑婆罗为一迷攞普迷攞普迷攞普为一者么罗者么罗者么罗为一驮么罗驮么罗驮么罗为一钵攞么陀钵攞么陀钵攞么陀为一毗伽摩毗伽摩毗伽摩为一乌波跋多乌波跋多乌波跋多为一演说演说演说为一无尽无尽无尽为一出生出生出生为一无我无我无我为一阿畔多阿畔多阿畔多为一青莲华青莲华青莲华为一钵头摩钵头摩钵头摩为一僧祇僧祇僧祇为一趣趣趣为一至至至为一阿僧祇阿僧祇阿僧祇为一阿僧祇转阿僧祇转阿僧祇转为一无量无量无量为一无量转无量转无量转为一无边无边无边为一无边转无边转无边转为一无等无等无等为一无等转无等转无等转为一不可数不可数不可数为一不可数转不可数转不可数转为一不可称不可称不可称为一不可称转不可称转不可称转为一不可思不可思不可思为一不可思转不可思转不可思转为一不可量不可量不可量为一不可量转不可量转不可量转为一不可说不可说不可说为一不可说转不可说转不可说转为一不可说不可说此又不可说不可说为一不可说不可说转尔时世尊为心王菩萨而说颂言。
　　不可言说不可说　　充满一切不可说　　不可言说诸劫中　　说不可说不可尽　　不可言说诸佛剎　　皆悉碎抹为微尘　　一尘中剎不可说　　如一一切皆如是　　此不可说诸佛剎　　一念碎尘不可说　　念念所碎悉亦然　　尽不可说劫恒尔　　此尘有剎不可说　　此剎为尘说更难　　以不可说算数法　　不可说劫如是数　　以此诸尘数诸劫　　一尘十方不可说　　尔劫称赞一普贤　　无能尽其功德量　　於一微细毛端处　　有不可说诸普贤　　一切毛端悉亦尔　　如是乃至徧法界　　一毛端处所有剎　　其数无量不可说　　尽虚空量诸毛端　　一一处剎悉如是　　彼毛端处诸国土　　无量种类差别住　　有不可说异类剎　　有不可说同类剎　　不可言说毛端处　　皆有净剎不可说　　种种庄严不可说　　种种奇妙不可说　　於彼一一毛端处　　演不可说诸佛名　　一一名有诸如来　　皆不可说不可说　　一一诸佛於身上　　现不可说诸毛孔　　於彼一一毛孔中　　现众色相不可说　　不可言说诸毛孔　　咸放光明不可说　　於彼一一光明中　　悉现莲华不可说　　於彼一一莲华内　　悉有众叶不可说　　不可说华众叶中　　各现色相不可说　　彼不可说诸色内　　复现众叶不可说　　叶中光明不可说　　光中色相不可说　　此不可说色相中　　一一现光不可说　　光中现月不可说　　月复现月不可说　　於不可说诸月中　　一一现光不可说　　於彼一一光明内　　复现於日不可说　　於不可说诸日中　　一一现色不可说　　於彼一一诸色内　　又现光明不可说　　於彼一一光明内　　现不可说师子座　　一一严具不可说　　一一光明不可说　　光中妙色不可说　　色中净光不可说　　於彼一一净光内　　复现种种妙光明　　此光复现种种光　　不可言说不可说　　如是种种光明内　　各现妙宝如须弥　　一一光中所现宝　　不可言说不可说　　彼如须弥一妙宝　　现众剎土不可说　　尽须弥宝无有余　　示现剎土皆如是　　以一剎土抹为尘　　一尘色相不可说　　众剎为尘尘有相　　不可言说不可说　　如是种种诸尘相　　皆出光明不可说　　光中现佛不可说　　佛所说法不可说　　法中妙偈不可说　　闻偈得解不可说　　不可说解念念中　　显了真谛不可说　　示现未来一切佛　　常演说法无穷尽　　一一佛法不可说　　种种清净不可说　　出妙音声不可说　　转正法轮不可说　　於彼一一法轮中　　演修多罗不可说　　於彼一一修多罗　　分别法门不可说　　於彼一一法门中　　又说诸法不可说　　於彼一一诸法中　　调伏众生不可说　　或复於一毛端处　　不可说劫常安住　　如一毛端余悉然　　所住劫数皆如是　　其心无碍不可说　　变化诸佛不可说　　一一变化诸如来　　复现於化不可说　　彼佛法身不可说　　彼佛分身不可说　　庄严无量不可说　　往诣十方不可说　　周行国土不可说　　观察众生不可说　　清净众生不可说　　调伏众生不可说　　彼诸庄严不可说　　彼诸神力不可说　　彼诸自在不可说　　彼诸神变不可说　　所有神通不可说　　所有境界不可说　　所有加持不可说　　所住世间不可说　　清净实相不可说　　说修多罗不可说　　於彼一一修多罗　　演说法门不可说　　於彼一一法门中　　又说诸法不可说　　於彼一一诸法中　　所有决定不可说　　於彼一一决定中　　调伏众生不可说　　不可言说同类法　　不可言说同类心　　不可言说异类法　　不可言说异类心　　不可言说异类根　　不可言说异类语　　念念於诸所行处　　调伏众生不可说　　所有神变不可说　　所有示现不可说　　於中时劫不可说　　於中差别不可说　　菩萨悉能分别说　　诸明算者莫能辩　　一毛端处大小剎　　杂染清净粗细剎　　如是一切不可说　　一一明了可分别　　以一国土碎为尘　　其尘无量不可说　　如是尘数无边剎　　俱来共集一毛端　　此诸国土不可说　　共集毛端无迫隘　　不使毛端有增大　　而彼国土俱来集　　於中所有诸国土　　形相如本无杂乱　　如一国土不乱余　　一切国土皆如是　　虚空境界无边际　　悉布毛端使充满　　如是毛端诸国土　　菩萨一念皆能说　　於一微细毛孔中　　不可说剎次第入　　毛孔能受彼诸剎　　诸剎亦能徧毛孔　　入时劫数不可说　　受时劫数不可说　　於此行列安住时　　一切诸劫无能说　　如是摄受安住已　　所有境界不可说　　入时方便不可说　　入已所作不可说　　意根明了不可说　　游历诸方不可说　　勇猛精进不可说　　自在神变不可说　　所有思惟不可说　　所有大愿不可说　　所有境界不可说　　一切通达不可说　　身业清净不可说　　语业清净不可说　　意业清净不可说　　信解清净不可说　　妙智清净不可说　　妙慧清净不可说　　了诸实相不可说　　断诸疑惑不可说　　出离生死不可说　　超升正位不可说　　甚深三昧不可说　　了达一切不可说　　一切众生不可说　　一切佛剎不可说　　知众生身不可说　　知其心乐不可说　　知其业果不可说　　知其意解不可说　　知其品类不可说　　知其种性不可说　　知其受身不可说　　知其生处不可说　　知其正生不可说　　知其生已不可说　　知其解了不可说　　知其趣向不可说　　知其言语不可说　　知其作业不可说　　菩萨如是大慈悲　　利益一切诸世间　　普现其身不可说　　入诸佛剎不可说　　见诸菩萨不可说　　发生智慧不可说　　请问正法不可说　　敷扬佛教不可说　　现种种身不可说　　诣诸国土不可说　　示现神通不可说　　普徧十方不可说　　处处分身不可说　　亲近诸佛不可说　　作诸供具不可说　　种种无量不可说　　清净众宝不可说　　上妙莲华不可说　　最胜香鬘不可说　　供养如来不可说　　清净信心不可说　　最胜悟解不可说　　增上志乐不可说　　恭敬诸佛不可说　　修行於施不可说　　其心过去不可说　　有求皆施不可说　　一切悉施不可说　　持戒清净不可说　　心意清净不可说　　赞叹诸佛不可说　　爱乐正法不可说　　成就诸忍不可说　　无生法忍不可说　　具足寂静不可说　　住寂静地不可说　　起大精进不可说　　其心过去不可说　　不退转心不可说　　不倾动心不可说　　一切定藏不可说　　观察诸法不可说　　寂然在定不可说　　了达诸禅不可说　　智慧通达不可说　　三昧自在不可说　　了达诸法不可说　　明见诸佛不可说　　修无量行不可说　　发广大愿不可说　　甚深境界不可说　　清净法门不可说　　菩萨法力不可说　　菩萨法住不可说　　彼诸正念不可说　　彼诸法界不可说　　修方便智不可说　　学甚深智不可说　　无量智慧不可说　　究竟智慧不可说　　彼诸法智不可说　　彼净法轮不可说　　彼大法云不可说　　彼大法雨不可说　　彼诸神力不可说　　彼诸方便不可说　　入空寂智不可说　　念念相续不可说　　无量行门不可说　　念念恒住不可说　　诸佛剎海不可说　　悉能往诣不可说　　诸剎差别不可说　　种种清净不可说　　差别庄严不可说　　无边色相不可说　　种种间错不可说　　种种妙好不可说　　清净佛土不可说　　杂染世界不可说　　了知众生不可说　　知其种性不可说　　知其业报不可说　　知其心行不可说　　知其根性不可说　　知其解欲不可说　　杂染清净不可说　　观察调伏不可说　　变化自在不可说　　现种种身不可说　　修行精进不可说　　度脱众生不可说　　示现神变不可说　　放大光明不可说　　种种色相不可说　　令众生净不可说　　一一毛孔不可说　　放光明网不可说　　光网现色不可说　　普照佛剎不可说　　勇猛无畏不可说　　方便善巧不可说　　调伏众生不可说　　令出生死不可说　　清净身业不可说　　清净语业不可说　　无边意业不可说　　殊胜妙行不可说　　成就智宝不可说　　深入法界不可说　　菩萨总持不可说　　善能修学不可说　　智者音声不可说　　音声清净不可说　　正念真实不可说　　开悟众生不可说　　具足威仪不可说　　清净修行不可说　　成就无畏不可说　　调伏世间不可说　　诸佛子众不可说　　清净胜行不可说　　赞叹诸佛不可说　　赞扬无尽不可说　　世间导师不可说　　演说赞叹不可说　　彼诸菩萨不可说　　清净功德不可说　　彼诸边际不可说　　能住其中不可说　　住中智慧不可说　　尽诸劫住无能说　　欣乐诸佛不可说　　智慧平等不可说　　善入诸法不可说　　於法无碍不可说　　三世如空不可说　　三世智慧不可说　　了达三世不可说　　住於智慧不可说　　殊胜妙行不可说　　无量大愿不可说　　清净大愿不可说　　成就菩提不可说　　诸佛菩提不可说　　发生智慧不可说　　分别义理不可说　　知一切法不可说　　严净佛剎不可说　　修行诸力不可说　　长时修习不可说　　一念悟解不可说　　诸佛自在不可说　　广演正法不可说　　种种神力不可说　　示现世间不可说　　清净法轮不可说　　勇猛能转不可说　　种种开演不可说　　哀愍世间不可说　　不可言说一切劫　　赞不可说诸功德　　不可说劫犹可尽　　不可说德难可尽　　不可言说诸如来　　不可言说诸舌根　　叹佛不可言说德　　不可说劫无能尽　　十方所有诸众生　　一切同时成正觉　　於中一佛普能现　　不可言说一切身　　此不可说中一身　　示现於头不可说　　此不可说中一头　　示现於舌不可说　　此不可说中一舌　　示现於声不可说　　此不可说中一声　　经於劫住不可说　　如一如是一切佛　　如一如是一切身　　如一如是一切头　　如一如是一切舌　　如一如是一切声　　不可说劫恒赞佛　　不可说劫犹可尽　　叹佛功德无能尽　　一微尘中能悉有　　不可言说莲华界　　一一莲华世界中　　贤首如来不可说　　乃至法界悉周徧　　其中所有诸微尘　　世界若成若住坏　　其数无量不可说　　一微尘处无边际　　无量诸剎普来入　　十方差别不可说　　剎海分别不可说　　一一剎中有如来　　寿命劫数不可说　　诸佛所行不可说　　甚深妙法不可说　　神通大力不可说　　无障碍智不可说　　入於毛孔不可说　　毛孔因缘不可说　　成就十力不可说　　觉悟菩提不可说　　入净法界不可说　　获深智藏不可说　　种种数量不可说　　如其一切悉了知　　种种形量不可说　　於此靡不皆通达　　种种三昧不可说　　悉能经劫於中住　　於不可说诸佛所　　所行清净不可说　　得不可说无碍心　　往诣十方不可说　　神力示现不可说　　所行无际不可说　　往诣众剎不可说　　了达诸佛不可说　　精进勇猛不可说　　智慧通达不可说　　於法非行非不行　　入诸境界不可说　　不可称说诸大劫　　恒游十方不可说　　方便智慧不可说　　真实智慧不可说　　神通智慧不可说　　念念示现不可说　　於不可说诸佛法　　一一了知不可说　　能於一时证菩提　　或种种时而证入　　毛端佛剎不可说　　尘中佛剎不可说　　如是佛剎皆往诣　　见诸如来不可说　　通达一实不可说　　善入佛种不可说　　诸佛国土不可说　　悉能往诣成菩提　　国土众生及诸佛　　体性差别不可说　　如是三世无有边　　菩萨一切皆明见
　　【论】四随文释义者一百洛叉为一俱胝者一洛叉此云一亿一俱胝此云一兆又案此方黄帝算法总有二十三数谓一二三四五六七八九十百千万亿兆京垓[禾*韨]壤沟涧正载从壤已去有三等数法其下者十十变之中者万万变之上者亿亿变之今此阿僧祇品用上等数法故云百千百千为一俱胝俱胝俱胝是当此壤也那由他当沟也[鞥-合+(白-日+田)]婆罗当此涧也作正也来载也自是已去此方数名尽也弥伽及毗伽皆上声呼矜(居陵反)羯摩娑婆(上声呼)罗(郎我反)毗佉担(担多甘反)瑿攞陀(瑿於奚反)阿么(莫我反)勃(蒲没反)薜(蒲计反)窣(苏没反)睥(普计反)谜(莫计反)荼(宅加反)此已上数义广大虽复无量难量意明如来智慧普贤愿行三业广大世数不能及故如下文颂中具明此已上依大数有百二十大数至不可说不可说转以为一终颂云不可言说不可说充满一切不可说不可言说诸劫中说不可说不可尽不可言说诸佛剎皆悉碎抹为微尘一尘中剎不可说如一一切皆如是此不可说诸佛剎一念碎尘不可说念念所碎悉皆然尽不可说劫恒尔此尘为剎不可说此剎为尘说更难以不可说算数法不可说劫如是数以此诸尘数诸劫一尘十方不可说尔劫称赞一普贤无能尽其功德量意明如来普贤愿行功德过称量数量所不及故如是此品说佛位内普贤行愿虚空不可量剎尘不可比无限重重无限重重广如经自具如是多劫是一剎那际多如是如来普贤行是一剎那中无尽故准前第二会所问合有十顶品来文未至。

　　寿量品第三十一

　　【论】将释此品约作三门一释品来意二释说教之主三随文释义一释品来意者明前品既是阿僧祇此即合便有寿量二释说教之主者说此品教主以心王菩萨说者明佛寿量以心王为体以心王表命自在故即明如来心王之命随根延促长短任物自在而实如来无寿命者无长短者故三随文释义者此之一品经明佛寿量长短约未悟者作节级令知如来寿量无尽以少显多以短显长若不如是云何能知佛之寿量然实如来无长短命性无生灭故如来寿命如根本智无生无灭无去无来故约以十佛之命表之无尽故。
　　【经】尔时心王菩萨摩诃萨於众会中告诸菩萨言佛子此娑婆世界释迦牟尼佛剎一劫於极乐世界阿弥陀佛剎为一日一夜极乐世界一劫於袈裟幢世界金刚坚佛剎为一日一夜袈裟幢世界一劫於不退转音声轮世界善胜光明莲华开敷佛剎为一日一夜不退转音声轮世界一劫於离垢世界法幢佛剎为一日一夜离垢世界一劫於善灯世界师子佛剎为一日一夜善灯世界一劫於妙光明世界光明藏佛剎为一日一夜妙光明世界一劫於难超过世界法光明莲华开敷佛剎为一日一夜难超过世界一劫於庄严慧世界一切神通光明佛剎为一日一夜庄严慧世界一劫於镜光明世界月智佛剎为一日一夜佛子如是次第乃至过百万阿僧祇世界最后世界一劫於胜莲华世界贤胜佛剎为一日一夜普贤菩萨及诸同行大菩萨等充满其中。

　　菩萨住处品第三十二

　　【论】将释此品约作三门一释品来意二释说法之主三随文释义一释品来意者前有如来寿命住劫此品佛以菩萨行持世间人间海中摄化徧故此方如是十方国土及阎浮提例然且约住处虽有所依化行无方不至总是身含佛剎毛容法界之众於剎那际应十方而等周对现色身随根普见为明菩萨住持摄化境界此品须来二释说法之主者明菩萨摄化住持之行是心王自在随智之行故令心王菩萨说此住处之品总明随自心王起智用故明以普贤行随行成忍已后皆名心王於世自在明不与物违。
　　【经】尔时心王菩萨摩诃萨於众会中告诸菩萨言佛子东方有处名仙人山从昔已来诸菩萨众於中止住现有菩萨名金刚胜与其眷属诸菩萨众三百人俱常在其中而演说法南方有处名胜峰山从昔已来诸菩萨众於中止住现有菩萨名曰法慧与其眷属诸菩萨众五百人俱常在其中而演说法西方有处名金刚焰山从昔已来诸菩萨众於中止住现有菩萨名精进无畏行与其眷属诸菩萨众三百人俱常在其中而演说法北方有处名香积山从昔已来诸菩萨众於中止住现有菩萨名曰香象与其眷属诸菩萨众三千人俱常在其中而演说法东北方有处名清凉山从昔已来诸菩萨众於中止住现有菩萨名文殊师利与其眷属诸菩萨众一万人俱常在其中而演说法海中有处名金刚山从昔已来诸菩萨众於中止住现有菩萨名曰法起与其眷属诸菩萨众千二百人俱常在其中而演说法东南方有处名支提山从昔已来诸菩萨众於中止住现有菩萨名曰天[冠-元+((袖-由)-、)]与其眷属诸菩萨众一千人俱常在其中而演说法西南方有处名光明山从昔已来诸菩萨众於中止住现有菩萨名曰贤胜与其眷属诸菩萨众三千人俱常在其中而演说法西北方有处名香风山从昔已来诸菩萨众於中止住现有菩萨名曰香光与其眷属诸菩萨众五千人俱常在其中而演说法大海之中复有住处名庄严窟从昔已来诸菩萨众於中止住毗舍离南有一住处名善住根从昔已来诸菩萨众於中止住摩度罗城有一住处名满足窟从昔已来诸菩萨众於中止住俱珍那城有一住处名曰法座从昔已来诸菩萨众於中止住清净彼岸城有一住处名目真邻陀窟从昔已来诸菩萨众於中止住摩兰陀国有一住处名无碍龙王建立从昔已来诸菩萨众於中止住甘菩遮国有一住处名出生慈从昔已来诸菩萨众於中止住震旦国有一住处名那罗延窟从昔已来诸菩萨众於中止住疏勒国有一住处名牛头山从昔已来诸菩萨众於中止住迦叶弥罗国有一住处名曰次第从昔已来诸菩萨众於中止住增长欢喜城有一住处名尊者窟从昔已来诸菩萨众於中止住庵浮棃摩国有一住处名见亿藏光明从昔已来诸菩萨众於中止住乾陀罗国有一住处名苫婆罗窟从昔已来诸菩萨众於中止住。
　　【论】三随文释义者支提山者此云净信为此山见者能生净信毗舍离城此云广博为於中印度中最广大故亦名广严城摩度罗城者此云孔雀城亦云密盖皆因古事立名俱珍那城亦名俱陈那俱陈者此云大盆於大盆中畜水若池恒於盆侧修仙法常为人说护净经及养生经后学之徒皆以师法为姓今城因此为称目真邻陀窟此云解脱是龙名也邻陀此云处以有龙在此处闻法得解脱故因此为名摩兰陀国未翻甘菩遮国未翻震旦或曰支那亦云真丹此翻为思虑为此国人多思虑计度以之为名是此汉国也那罗延此云坚牢疏勒国正云佉路数怛勒此方存略但云疏勒迦叶弥罗国旧云罽宾国此翻为阿谁入昔此国未立之时其有大龙池人莫敢近其后有一罗汉见其形胜宜人居止乃从龙乞容一膝地龙乃许之罗汉化身令大其膝渐满池中龙以言信舍之而去罗汉以神力乾竭其水令百姓居之建立屋宅众人咸言我等不因圣师阿谁得入此处故从此语以立其名其国即在北印度境乾陀罗国此云持地以此国多有贤圣居在此国不为他国所侵害故又云乾陀是香罗谓陀罗此云徧也言此国内多生香气徧故在中印度北北印度南二界中间苫婆罗窟是香华树名其窟侧近多生此树因名耳此之一品大意明菩萨摄生住持不断三宝之行但举此一阎浮提表十方剎土及一切阎浮提总皆准此已上加第三禅佛华会以为七会通下离世间普光明殿中会及法界品逝多林会总为十会。

　　大方广佛新华严经合论卷第七十三


　　音切


胝
　　(陟尼切)。

庾
　　(以主切)。
</div>
    <div class="pagination">
<a href="华严经合论_page79.html">上一页</a><span>...</span><a href="华严经合论_page75.html">75</a><a href="华严经合论_page76.html">76</a><a href="华严经合论_page77.html">77</a><a href="华严经合论_page78.html">78</a><a href="华严经合论_page79.html">79</a><span class="current-page">80</span><a href="华严经合论_page81.html">81</a><a href="华严经合论_page82.html">82</a><a href="华严经合论_page83.html">83</a><a href="华严经合论_page84.html">84</a><a href="华严经合论_page85.html">85</a><span>...</span><a href="华严经合论_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
