<!DOCTYPE html>
<html>
 <head>
  <meta charset="utf-8"/>
  <title>
   华严纲 - 第 71 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严纲 - 第 71 页/共 73 页
  </h1>
  <div class="content">
   尔时无忧德神说此颂已。为爱乐法故随逐善财恒不舍离。尔时善财童子。入普现法界光明讲堂。周徧推求彼释氏女。见在堂内坐宝莲华师子之座。八万四千采女所共围绕。是诸采女靡不皆从王种中生。悉於过去修菩萨行同种善根。布施爱语普摄众生已能明见一切智境。已共修集佛菩提行。恒住正定。常游大悲。普摄众生犹如一子。慈心具足眷属清净。已於过去成就菩萨不可思议善巧方便。皆於阿耨多罗三藐三菩提得不退转。具足菩萨诸波罗蜜。离诸取着。不乐生死。虽行诸有心常清净。恒勤观察一切智道。离障盖网超诸着处。从於法身而示化形。生普贤行长菩萨力。智日慧灯悉已圆满。尔时善财童子诣彼释女瞿波之所。顶礼其足。合掌而住。作如是言。圣者。我已先发阿耨多罗三藐三菩提心。而未知菩萨云何於生死中而不为生死过患所染。了法自性而不住声闻辟支佛地。具足佛法而修菩萨行。住菩萨地而入佛境界。超过世间而於世受生。成就法身而示现无边种种色身。证无相法而为众生示现诸相。知法无说而广为众生演说诸法。知众生空而恒不舍化众生事。虽知诸佛不生不灭而勤供养无有退转。虽知诸法无业无报而修诸善行恒不止息。时瞿波女告善财言。善哉善哉。善男子。汝今能问菩萨摩诃萨如是行法。修习普贤诸行愿者。能如是问。谛听谛听。善思念之。我当承佛神力。为汝宣说。善男子。若诸菩萨成就十法。则能圆满因陀罗网普智光明菩萨之行。何等为十。所谓依善知识故。得广大胜解故。得清净欲乐故。集一切福智故。於诸佛所听闻法故。心恒不舍三世佛故。同於一切菩萨行故。一切如来所护念故。大悲妙愿皆清净故。能以智力普断一切诸生死故。是为十。若诸菩萨成就此法。则能圆满因陀罗网普智光明菩萨之行。佛子。若菩萨亲近善知识。则能精进不退。修习出生无尽佛法。佛子。菩萨以十种法承事善知识。何等为十。所谓於自身命无所顾惜。於世乐具心不贪求。知一切法性皆平等永不退舍一切智愿。观察一切法界实相。心恒舍离一切有海。知法如空心无所依。成就一切菩萨大愿。常能示现一切剎海。净修菩萨无碍智轮。佛子。应以此法承事一切诸善知识无所违逆。尔时释迦瞿波女。欲重明此义。承佛神力。观察十方。而说颂言。
　　菩萨为利诸群生　　正念亲承善知识　　敬之如佛心无怠　　此行於世帝网行　　胜解广大如虚空　　一切三世悉入中　　国土众生佛皆尔　　此是普智光明行　　志乐如空无有际　　永断烦恼离诸垢　　一切佛所修功德　　此行於世身云行　　菩萨修习一切智　　不可思议功德海　　净诸福德智慧身　　此行於世不染行　　一切诸佛如来所　　听受其法无厌足　　能生实相智慧灯　　此行於世普照行　　十方诸佛无有量　　一念一切悉能入　　心恒不舍诸如来　　此向菩提大愿行　　能入诸佛大众会　　一切菩萨三昧海　　愿海及以方便海　　此行於世帝网行　　一切诸佛所加持　　尽未来际无边劫　　处处修行普贤道　　此是菩萨分身行　　见诸众生受大苦　　起大慈悲现世间　　演法光明除暗冥　　此是菩萨智日行　　见诸众生在诸趣　　为集无边诸法轮　　令其永断生死流　　此是修行普贤行　　菩萨修行此方便　　随众生心而现身　　普於一切诸趣中　　化度无量诸含识　　以大慈悲方便力　　普徧世间而现身　　随其解欲为说法　　皆令趣向菩提道
　　时释迦瞿波说此颂已。告善财童子言。善男子。我已成就观察一切菩萨三昧海解脱门。善财言。大圣。此解脱门境界云何。答言。善男子。我入此解脱。知此娑婆世界佛剎微尘数劫所有众生於诸趣中死此生彼。作善作恶受诸果报。有求出离不求出离。正定邪定及以不定。有烦恼善根无烦恼善根。具足善根不具足善根。不善根所摄善根。善根所摄不善根。如是所集善不善法我皆知见。又彼劫中所有诸佛名号次第我悉了知。彼佛世尊从初发心及以方便求一切智。出生一切诸大愿海。供养诸佛修菩萨行。成等正觉转妙法轮。现大神通化度众生我悉了知。亦知彼佛众会差别。其众会中有诸众生。依声闻乘而得出离。其声闻众过去修习一切善根。及其所得种种智慧我悉了知。有诸众生依独觉乘而得出离。其诸独觉所有善根。所得菩提寂灭解脱神通变化成熟众生入於涅盘我悉了知。亦知彼佛诸菩萨众。其诸菩萨从初发心修习善根。出生无量诸大愿行。成就满足诸波罗蜜。种种庄严菩萨之道。以自在力入菩萨地。住菩萨地观菩萨地净菩萨地。菩萨地相。菩萨地智。菩萨摄智。菩萨教化众生智。菩萨建立智。菩萨广大行境界。菩萨神通行。菩萨三昧海。菩萨方便。菩萨於念念中所入三昧海。所得一切智光明。所获一切智电光云。所得实相忍。所通达一切智。所住剎海。所入法海。所知众生海。所住方便。所发誓愿。所现神通我悉了知。善男子。此娑婆世界尽未来际所有劫海展转不断我皆了知。如知娑婆世界。亦知娑婆世界内微尘数世界。亦知娑婆世界内一切世界。亦知娑婆世界微尘内所有世界。亦知娑婆世界外十方无间所住世界。亦知娑婆世界世界种所摄世界。亦知毗卢遮那世尊此华藏世界海中十方无量诸世界种所摄世界。所谓世界广博。世界安立。世界轮。世界场。世界差别。世界转。世界莲华。世界须弥。世界名号。尽此世界海一切世界。由毗卢遮那世尊本愿力故。我悉能知亦能忆念。亦念如来往昔所有诸因缘海。所谓修习一切诸乘方便。无量劫中住菩萨行净佛国土教化众生。承事诸佛。造立住处。听受说法获诸三昧。得诸自在。修檀波罗蜜入佛功德海。持戒苦行。具足诸忍。勇猛精进。成就诸禅。圆满净慧。於一切处示现受生。普贤行愿悉皆清净。普入诸剎。普净佛土。普入一切如来智海。普摄一切诸佛菩提。得於如来大智光明。证於诸佛一切智性。成等正觉转妙法轮。及其所有道场众会。其众会中一切众生往世已来所种善根。从初发心成熟众生。修行方便念念增长获诸三昧神通解脱。如是一切我悉了知。何以故。我此解脱能知一切众生心行。一切众生修行善根。一切众生杂染清净。一切众生种种差别。一切声闻诸三昧门。一切缘觉寂静三昧神通解脱。一切菩萨一切如来解脱光明皆了知故。尔时善财童子白瞿波言。圣者。得此解脱其已久如。答言。善男子。我於往世过佛剎微尘数劫。有劫名胜行。世界名无畏。彼世界中有四天下名为安隐。其四天下阎浮提中有一王城名高胜树。於八十王城中最为上首。彼时有王名曰财主。其王具有六万采女五百大臣五百王子。其诸王子皆悉勇健能伏冤敌。其王太子名威德主。端正殊特人所乐见。足下平满轮相备具。足趺隆起。手足指间皆有网缦。足根齐正。手足柔软。伊尼耶鹿王腨。七处圆满。阴藏隐密。其身上分如师子王。两肩平满。双臂佣长。身相端直。颈文三道。颊如师子。具四十齿悉皆齐密。四牙鲜白。其舌长广出梵音声。眼目绀青。睫如牛王。眉间毫相。顶上肉髻。皮肤细软如真金色。身毛上靡。发帝青色。其身洪满如尼拘陀树。尔时太子受父王教。与十千采女诣香牙园游观戏乐。太子是时乘妙宝车。其车具有种种严饰。置大摩尼师子之座而坐其上。五百采女各就宝绳牵驭而行。进止有度不迟不速。百千万人持诸宝盖。百千万人持诸宝幢。百千万人持诸宝旛。百千万人作诸妓乐。百千万人烧诸名香。百千万人散诸妙华。前后围绕而为翊从。道路平正无有高下。众宝杂华散布其上。宝树行列宝网弥覆。种种楼阁延袤其间。其楼阁中或有积聚种种珍宝。或有陈列诸庄严具。或有供设种种饮食。或有悬布种种衣服。或有备拟诸资生物。或复安置端正女人。及以无量僮仆侍从。随有所须悉皆施与。时有母人名为善现。将一童女名具足妙德。颜容端正色相严洁。洪纤得所修短合度。目发绀青。声如梵音。善达工巧。精通辩论。恭勤匪懈。慈愍不害。具足惭愧柔和质直。离痴寡欲无诸谄诳。乘妙宝车。采女围绕。及与其母从王城出先太子行。见其太子言辞讽咏。心生爱染而白母言。我心愿得敬事此人。若不遂情当自殒灭。母告女言莫生此念。何以故此甚难得。此人具足轮王诸相。后当嗣位作转轮王。有宝女出腾空自在。我等卑贱非其匹偶。此处难得勿生是念。彼香牙园侧有一道场名法云光明。时有如来名胜日身。十号具足。於中出现已经七日。时彼童女暂时假寐。梦见彼佛。从梦觉已空中有天而告之言。胜日身如来於法云光明道场成等正觉已经七日。诸菩萨众前后围绕。天龙夜叉乾闼婆。阿修罗。迦楼罗。紧那罗。摩睺罗伽。梵天乃至色究竟天。诸地神。风神。火神。水神。河神。海神。山神。树神。园神。药神。主城神等。为见佛故皆来集会。时妙德童女。梦睹如来故。闻佛功德故。其心安隐无有怖畏。於太子前。而说颂言。
　　我身最端正　　名闻徧十方　　智慧无等伦　　善达诸工巧　　无量百千众　　见我皆贪染　　我心不於彼　　而生少爱欲　　无瞋亦无恨　　无嫌亦无喜　　但发广大心　　利益诸众生　　我今见太子　　具诸功德相　　其心大欢庆　　诸根咸悦乐　　色如光明宝　　发美而右旋　　额广眉纤曲　　我心愿事汝　　我观太子身　　譬若真金像　　亦如大宝山　　相好有光明　　目广绀青色　　月面师子颊　　喜颜美妙音　　愿垂哀纳我　　舌相广长妙　　犹如赤铜色　　梵音紧那声　　闻者皆欢喜　　口方不褰缩　　齿白悉齐密　　发言现笑时　　见者心欢喜　　离垢清净身　　具相三十二　　必当於此界　　而作转轮位
　　尔时太子告彼女言。汝是谁女。为谁守护。若先属人我则不应起爱染心。尔时太子。以颂问言。
　　汝身极清净　　功德相具足　　我今问於汝　　汝於谁所住　　谁为汝父母　　汝今系属谁　　若已属於人　　彼人摄受汝　　汝不盗他物　　汝不有害心　　汝不作邪淫　　汝依何语住　　不说他人恶　　不坏他所亲　　不侵他境界　　不於他恚怒　　不生邪险见　　不作相违业　　不以谄曲力　　方便诳世间　　尊重父母不　　敬善知识不　　见诸贫穷人　　能生摄心不　　若有善知识　　诲示於汝法　　能生坚固心　　究竟尊重不　　爱乐於佛不　　了知菩萨不　　众僧功德海　　汝能恭敬不　　汝能知法不　　能净众生不　　为住於法中　　为住於非法　　见诸孤独者　　能起慈心不　　见恶道众生　　能生大悲不　　见他得荣乐　　能生欢喜不　　他来逼迫汝　　汝无瞋恼不　　汝发菩提意　　开悟众生不　　无边劫修行　　能无疲倦不
　　尔时女母。为其太子。而说颂言。
　　太子汝应听　　我今说此女　　初生及成长　　一切诸因缘　　太子始生日　　即从莲华生　　其目净修广　　肢节悉具足　　我曾於春月　　游观娑罗园　　普见诸药草　　种种皆荣茂　　奇树发妙华　　望之如庆云　　好鸟相和鸣　　林间共欢乐　　同游八百女　　端正夺人心　　被服皆严丽　　歌咏悉殊美　　彼园有浴池　　名曰莲华幢　　我於池岸坐　　采女众围绕　　於彼莲池内　　忽生千叶华　　宝叶瑠璃茎　　阎浮金为台　　尔时夜分尽　　日光初出现　　其莲正开剖　　放大清净光　　其光极炽盛　　譬如日初出　　普照阎浮提　　众叹未曾有　　时见此玉女　　从彼莲华生　　其身甚清净　　肢分皆圆满　　此是人间宝　　从於净业生　　宿因无失坏　　今受此果报　　绀发青莲眼　　梵声金色光　　华鬘众宝髻　　清净无诸垢　　肢节悉具足　　其身无缺减　　譬如真金像　　安处宝华中　　毛孔旃檀香　　普熏於一切　　口出青莲香　　常演梵音声　　此女所住处　　常有天音乐　　不应下劣人　　而当如是偶　　世间无有人　　堪与此为夫　　唯汝相严身　　愿垂见纳受　　非长亦非短　　非粗亦非细　　种种悉端严　　愿垂见纳受　　文字算数法　　工巧诸技艺　　一切皆通达　　愿垂见纳受　　善了诸兵法　　巧断众诤讼　　能调难可调　　愿垂见纳受　　其身甚清净　　见者无厌足　　功德自庄严　　汝应垂纳受　　众生所有患　　善达彼缘起　　应病而与药　　一切能消灭　　阎浮语言法　　差别无量种　　乃至妓乐音　　靡不皆通达　　妇人之所能　　此女一切知　　而无女人过　　愿垂速纳受　　不嫉亦不悭　　无贪亦无恚　　质直性柔软　　离诸粗犷恶　　恭敬於尊者　　奉事无违逆　　乐修诸善行　　此能随顺汝　　若见於老病　　贫穷在苦难　　无救无所依　　常生大慈愍　　常观第一义　　不求自利乐　　但愿益众生　　以此庄严心　　行住与坐卧　　一切无放逸　　言说及默然　　见者咸欣乐　　虽於一切处　　皆无染着心　　见有功德人　　乐观无厌足　　尊重善知识　　乐见离恶人　　其心不躁动　　先思后作业　　福智所庄严　　一切无怨恨　　女人中最上　　宜应事太子
　　尔时太子入香牙园已。告其妙德及善现言。善女。我趣求阿耨多罗三藐三菩提。当於尽未来际无量劫。集一切智助道之法。修无边菩萨行。净一切波罗蜜。供养一切诸如来。护持一切诸佛教。严净一切佛国土。当令一切如来种性不断。当随一切众生种性而普成熟。当灭一切众生生死苦置於究竟安乐处。当净治一切众生智慧眼。当修习一切菩萨所修行。当安住一切菩萨平等心。当成就一切菩萨所行地。当令一切众生普欢喜。当舍一切物尽未来际行檀波罗蜜。令一切众生普得满足。衣服饮食妻妾男女。头目手足。如是一切内外所有。悉当舍施无所吝惜。当於尔时。汝或於我而作障难。施财物时汝心吝惜。施男女时汝心痛恼。割肢体时汝心忧闷。舍汝出家汝心悔恨。尔时太子即为妙德。而说颂言。
　　哀愍众生故　　我发菩提心　　当於无量劫　　习行一切智　　无量大劫中　　净修诸愿海　　入池及治障　　悉经无量劫　　三世诸佛所　　学六波罗蜜　　具足方便行　　成就菩提道　　十方垢秽剎　　我当悉严净　　一切恶道难　　我当令永出　　我当以方便　　广度诸群生　　令灭愚痴暗　　住於佛智道　　当供一切佛　　当净一切地　　起大慈悲心　　悉舍内外物　　汝见来乞者　　或生悭吝心　　我心常乐施　　汝勿违於我　　若见我施头　　慎勿生忧恼　　我今先语汝　　令汝心坚固　　乃至截手足　　汝勿嫌乞者　　汝今闻我语　　应可谛思惟　　男女所爱物　　一切我皆舍　　汝能顺我心　　我当成汝意
　　尔时童女白太子言。敬奉来教。即说颂言。
　　无量劫海中　　地狱火焚身　　若能眷纳我　　甘心受此苦　　无量受生处　　碎身如微尘　　若能眷纳我　　甘心受此苦　　无量劫顶戴　　广大金刚山　　若能眷纳我　　甘心受此苦　　无量生死海　　以我身肉施　　汝得法王处　　愿令我亦然　　若能眷纳我　　与我为主者　　生生行施处　　愿常以我施　　为愍众生苦　　而发菩提心　　既已摄众生　　亦当摄受我　　我不求豪富　　不贪五欲乐　　但为共行法　　愿以仁为主　　绀青修广眼　　慈愍观世间　　不起染着心　　必成菩萨道　　太子所行处　　地出众宝华　　必作转轮王　　愿能眷纳我　　我曾梦见此　　妙法菩提场　　如来树下坐　　无量众围绕　　我梦彼如来　　身如真金山　　以手摩我顶　　寤已心欢喜　　往昔眷属天　　名曰喜光明　　彼天为我说　　道场佛兴世　　我曾生是念　　愿见太子身　　彼天报我言　　汝今当得见　　我昔所志愿　　於念悉成满　　唯愿俱往诣　　供养彼如来
　　尔时太子闻胜日身如来名。生大欢喜愿见彼佛。以五百摩尼宝散其女上。冠以妙藏光明宝冠。被以火焰摩尼宝衣。其女尔时心不动摇。亦无喜相。但合掌恭敬瞻仰太子目不暂舍。其母善现。於太子前而说颂言。
　　此女极端正　　功德庄严身　　昔愿奉太子　　今意已满足　　持戒有智慧　　具足诸功德　　普於一切世　　最胜无伦匹　　此女莲华生　　种姓无讥丑　　太子同行业　　远离一切过　　此女身柔软　　犹如天缯纩　　其手所触摩　　众患悉除灭　　毛孔出妙香　　芬馨最无比　　众生若闻者　　悉住於净戒　　身色如真金　　端坐华台上　　众生若见者　　离害具慈心　　言音极柔软　　听之无不喜　　众生若得闻　　悉离诸恶业　　心净无瑕垢　　远离诸谄曲　　称心而发言　　闻者皆欢喜　　调柔具惭愧　　恭敬於尊宿　　无贪亦无诳　　怜愍诸众生　　此女心不恃　　色相及眷属　　但以清净心　　恭敬一切佛
　　尔时太子与妙德女及十千采女并其眷属出香牙园。诣法云光明道场。至已下车步进诣如来所。见佛身相端严寂静。诸根调顺。内外清净。如大龙池无诸垢浊。皆生净信踊跃欢喜。顶礼佛足绕无数匝。于时太子及妙德女。各持五百妙宝莲华供散彼佛。太子为佛造五百精舍。一一皆以香木所成。众宝庄严。五百摩尼以为间错。时佛为说普眼灯门修多罗。闻是经已。於一切法中得三昧海。所谓得普照一切佛愿海三昧。普照三世藏三昧。现见一切佛道场三昧。普照一切众生三昧。普照一切世间智灯三昧。普照一切众生根智灯三昧。救护一切众生光明云三昧。普照一切众生大明灯三昧。演一切佛法轮三昧。具足普贤清净行三昧。时妙德女得三昧名难胜海藏。於阿耨多罗三藐三菩提永不退转。时彼太子与妙德女并其眷属。顶礼佛足绕无数匝辞退还宫。诣父王所。拜跪毕已。奉白王言。大王当知胜日身知来出兴於世。於此国内法云光明菩提场中。成等正觉。于今未久。尔时大王语太子言。是谁为汝说如是事。天耶人耶。太子白言。是此具足妙德女说。时王闻已欢喜无量。譬如贫人得大伏藏。作如是念。佛无上宝难可值遇。若得见佛永断一切恶道怖畏。佛如医王。能治一切诸烦恼病。能救一切生死大苦。佛如导师。能令众生至於究竟安隐住处。作是念已。集诸小王群臣眷属及以剎利婆罗门等一切大众。便舍王位授与太子。灌顶讫已。与万人俱往诣佛所。到已礼足绕无数匝。并其眷属悉皆退坐。尔时如来观察彼王及诸大众。白毫相中放大光明名一切世间心灯。普照十方无量世界。住於一切世主之前。示现如来不可思议大神通力。普令一切应受化者心得清净。尔时如来以不思议自在神力。现身超出一切世间。以圆满音。普为大众说陀罗尼。名一切法义离暗灯。佛剎微尘数陀罗尼而为眷属。彼王闻已。即时获得大智光明。其众会中有阎浮提微尘数菩萨。俱时证得此陀罗尼。六十万那由他人尽诸有漏心得解脱。十千众生远尘离垢得法眼净。无量众生发菩提心。时佛又以不思议力广现神变。普於十方无量世界演三乘法化度众生。时彼父王作如是念。我若在家不能证得如是妙法。若於佛所出家学道即当成就。作是念已。前白佛言。愿得从佛出家修学。佛言随意。宜自知时。时财主王与十千人皆於佛所同时出家。未久之间。悉得成就一切法义离暗灯陀罗尼。亦得如上诸三昧门。又得菩萨十神通门。又得菩萨无边辩才。又得菩萨无碍净身。往诣十方诸如来所。听受其法。为大法师演说妙法。复以神力徧十方剎。随众生心而为现身。赞佛出现。说佛本行。示佛本缘。称扬如来自在神力。护持於佛所说教法。尔时太子於十五日在正殿上采女围绕。七宝自至。一者轮宝名无碍行。二者象宝名金刚身。三者马宝名迅疾风。四者珠宝名日光藏。五者女宝名具妙德。六藏臣宝名为大臣。七主兵宝名离垢眼。七宝具足为转轮王王阎浮提。正法治世。人民快乐。王有千子端正勇健。能伏冤敌。其阎浮提中有八十王城。一一城中有五百僧坊。一一僧坊立佛支提皆悉高广。以众妙宝而为校饰。一一王城皆请如来。以不思议众妙供具而为供养。佛入城时现大神力。令无量众生种诸善根。无量众生心得清净。见佛欢喜发菩提意。起大悲心利益众生。勤修佛法入真实义。住於法性了法平等。获三世智等观三世。知一切佛出兴次第。说种种法摄取众生。发菩萨愿入菩萨道。知如来法成就法海。能普现身徧一切剎。知众生根及其性欲。令其发起一切智愿。佛子。於汝意云何。彼时太子得轮王位供养佛者岂异人乎。今释迦牟尼佛是也。财主王者宝华佛是。其宝华佛现在东方。过世界海微尘数佛剎有世界海名现法界虚空影像云。中有世界种名普现三世影摩尼王。彼世界种中有世界名圆满光。中有道场名现一切世主身。宝华如来於此成阿耨多罗三藐三菩提。不可说佛剎微尘数诸菩萨众前后围绕而为说法。宝华如来往昔修行菩萨道时净此世界海。其世界海中去来今佛出兴世者。皆是宝华如来为菩萨时教化令发阿耨多罗三藐三菩提心。彼时女母善现者今我母善目是。其王眷属今如来所众会是也。皆具修行普贤诸行成满大愿。虽恒在此众会道场而能普现一切世间。住诸菩萨平等三昧。常得现见一切诸佛。一切如来以等虚空妙音声云演正法轮。悉能听受。於一切法悉得自在。名称普闻诸佛国土。普诣一切道场之所。普现一切众生之前。随其所应教化调伏。尽未来劫修菩萨道恒无间断。成满普贤广大誓愿。佛子。其妙德女与威德主转轮圣王以四事供养胜日身如来者我身是也。彼佛灭后其世界中六十亿百千那由他佛出兴於世。我皆与王承事供养。其第一佛名清净身。次名一切智月光明身。次名阎浮檀金光明王。次名诸相庄严身。次名妙月光。次名智观幢。次名大智光。次名金刚那罗延精进。次名智力无能胜。次名普安详智。次名离垢胜智云。次名师子智光明。次名光明髻。次名功德光明幢。次名智日幢。次名宝莲华开敷身。次名福德严净光。次名智焰云。次名普照月。次名庄严盖妙音声。次名师子勇猛智光明。次名法界月。次名现虚空影像开悟众生心。次名恒齅寂灭香。次名普震寂静音。次名甘露山。次名法海音。次名坚固网。次名佛影髻。次名月光毫。次名辩才口。次名觉华智。次名宝焰山。次名功德星。次名宝月幢。次名三昧身。次名宝光王。次名普智行。次名焰海灯。次名离垢法音王。次名无比德名称幢。次名修臂。次名本愿清净月。次名照义灯。次名深远音。次名毗卢遮那胜藏王。次名诸乘幢。次名法海妙莲华。佛子。彼劫中有如是等六十亿百千那由他佛出兴于世。我皆亲近承事供养。其最后佛名广大解。於彼佛所。得净智眼。尔时彼佛入城教化。我为王妃与王礼觐。以众妙物而为供养。於其佛所闻说出生一切如来灯法门。即时获得观察一切菩萨三昧海境界解脱。佛子。我得此解脱已。与菩萨於佛剎微尘数劫勤加修习。於佛剎微尘数劫中承事供养无量诸佛。或於一劫承事一佛。或二或三或不可说。或值佛剎微尘微佛。悉皆亲近承事供养。而未能知菩萨之身形量色貌及其身业心行智慧三昧境界。佛子。若有众生得见菩萨修菩提行。若疑若信。菩萨皆以世出世间种种方便而摄取之。以为眷属。令於阿耨多罗三藐三菩提得不退转。佛子。我见彼佛得此解脱已。与菩萨於百佛剎微尘数劫而共修习。於其劫中所有诸佛出兴於世。我皆亲近承事供养。听所说法读诵受持。於彼一切诸如来所得此解脱种种法门。知种种三世。入种种剎海。见种种成正觉。入种种佛众会。发菩萨种种大愿。修菩萨种种妙行。得菩萨种种解脱。然未能知菩萨所得普贤解脱门。何以故。菩萨普贤解脱门如太虚空。如众生名。如三世海。如十方海。如法界海。无量无边。佛子。菩萨普贤解脱门与如来境界等。佛子。我於佛剎微尘数劫观菩萨身无有厌足。如多欲人男女集会递相爱染。起於无量妄想思觉。我亦如是。观菩萨身一一毛孔。念念见无量无边广大世界。种种安住。种种庄严。种种形状。有种种山。种种地。种种云。种种名。种种佛兴。种种道场。种种众会。演种种修多罗。说种种灌顶。种种诸乘。种种方便。种种清净。又於菩萨一一毛孔。念念常见无边佛海坐种种道场。现种种神变。转种种法轮。说种种修多罗恒不断绝。又於菩萨一一毛孔。见无边众生海种种住处。种种形貌。种种作业。种种诸根。又於菩萨一一毛孔。见三世诸菩萨无边行门。所谓无边广大愿。无边差别地。无边波罗蜜。无边往昔事。无边大慈门。无边大悲云。无边大喜心。无边摄取众生方便。佛子。我於佛剎微尘数劫。念念如是观於菩萨一一毛孔。已所至处而不重至。已所见处而不重见。求其边际竟不可得。乃至见彼悉达太子住於宫中。采女围绕。我以解脱力。观於菩萨一一毛孔。悉见三世法界中事。佛子。我唯得此观察菩萨三昧海解脱。如诸菩萨摩诃萨究竟无量诸方便海。为一切众生现随类身。为一切众生说随乐行。於一一毛孔现无边色相海。知诸法性无性为性。知众生性同虚空相无有分别。知佛神力同於如如。徧一切处。示现无边解脱境界。於一念中能自在入广大法界。游戏一切诸地法门。而我云何能知能说彼功德行。善男子。此世界中有佛母摩耶。汝诣彼问菩萨云何修菩萨行。於诸世间无所染着。供养诸佛恒无休息。作菩萨业永不退转。离一切障碍。入菩萨解脱不由於他。住一切菩萨道。诣一切如来所。摄一切众生界。尽未来劫修菩萨行。发大乘愿。增长一切众生善根。常无休息。尔时释迦瞿波女。欲重明此解脱义。承佛神力。即说颂言。
　　若有见菩萨　　修行种种行　　起善不善心　　菩萨皆摄取　　乃往久远世　　过百剎尘劫　　有劫名清净　　世界名光明　　此劫佛兴世　　六十千万亿　　最后天人主　　号曰法幢灯　　彼佛涅盘后　　有王名智山　　统领阎浮提　　一切无冤敌　　王有五百子　　端正能勇健　　其身悉清净　　见者皆欢喜　　彼王及王子　　信心供养佛　　护持其法藏　　亦乐勤修法　　太子名善光　　离垢多方便　　诸相皆圆满　　见者无厌足　　五百亿人俱　　出家行学道　　勇猛坚精进　　护持其佛法　　王都名智树　　千亿城围绕　　有林名静德　　众宝所庄严　　善光住彼林　　广宣佛正法　　辩才智慧力　　令众悉清净　　有时因乞食　　入彼王都城　　行止极安详　　正知心不乱　　城中有居士　　号曰善名称　　我时为彼女　　名为净日光　　时我於城中　　遇见善光明　　诸相极端严　　其心生染着　　次乞至我门　　我心增爱染　　即解身璎珞　　并珠至钵中　　虽以爱染心　　供养彼佛子　　二百五十劫　　不堕三恶趣　　或生天王家　　或作人王女　　恒见善光明　　妙相庄严身　　此后所经劫　　二百有五十　　生於善现家　　名为具妙德　　时我见太子　　而生尊重心　　愿得备瞻侍　　幸蒙哀纳受　　我时与太子　　觐佛胜日身　　恭敬供养毕　　即发菩提意　　於彼一劫中　　六十亿如来　　最后佛世尊　　名为广大解　　於彼得净眼　　了知诸法相　　普见受生处　　永除颠倒心　　我得观菩萨　　三昧境解脱　　一念入十方　　不思议剎海　　我见诸世界　　净秽种种别　　於净不贪乐　　於秽不增恶　　普见诸世界　　如来坐道场　　皆於一念中　　悉放无量光　　一念能普入　　不可说众会　　亦知彼一切　　所得三昧门　　一念能悉知　　彼诸广大行　　无量地方便　　及以诸愿海　　我观菩萨身　　无边劫修行　　一一毛孔量　　求之不可得　　一一毛孔剎　　无数不可说　　地水火风轮　　靡不在其中　　种种诸建立　　种种诸形状　　种种体名号　　无边种庄严　　我见诸剎海　　不可说世界　　及见其中佛　　说法化众生　　不了菩萨身　　及彼身诸业　　亦不知心智　　诸劫所行道
　　尔时善财童子。顶礼其足绕无数匝。辞退而去。
　　第十瞿波女。寄法云地。法云地者。谓大智法云含众德水。蔽如空粗重。充满法身故。善财受前知识教。思惟修习忆念不舍。依教趣求。渐次至普光明讲堂。未见瞿波先有神来迎。其神名无忧德。与一万主宫殿神俱来迎善财。赞言善来丈夫。有大智慧勇猛。能修菩萨不可思议自在解脱。乃至不久当成无上果故。有十三行零经。赞善财能究竟精进得法之辞。善财童子言。圣者。如向所说。愿我皆得。次乃自述所得云。我愿一切众生息诸热恼。乃至於生死中无有疲厌者。盖以慈悲喜舍四无量心摄诸众生故。有十五行经。述自得之行。次下云圣者。菩萨於诸众生为庄严等。有十行经。明以万行益物之行。以善财参多善知识证多法门。至此寄十地位满。纯起利他之行故此异前诸位也。尔时善财将升法堂。时无忧神以种种妙华庄严。散善财上。复说颂言。汝今出世间。为世大明灯等十偈。以申敬增深之意。且随逐善财恒不舍离。尔时善财入普现法界光明讲堂。求释氏女。见在堂内坐宝莲华师子之座。八万四千婇女所共围绕。善财极赞释女主伴殊胜之德。有十行余经。具述其胜。所以然者。表十地位满。已证圆满法界。则八万四千尘劳皆为利生庄严妙行矣。上乃见敬。次乃顶礼谘问法要。先陈已发心。次正问修菩萨行云。而未知菩萨云何於生死中而不为生死过患所染。有十一句。通问悲智逆顺权实寂用无碍双行之行。此问亦逈别诸位。时瞿波女告善财言。下正示法界云。善男子。若菩萨成就十法。则能圆满因陀罗网普智光明菩萨之行。此乃直于圆照法界。帝网重重无尽之行。此名普贤妙行。将跻觉位。故示以圆满法界之行也。言此行以十法而成。次示十法。通前赞辞。有十六行经。然此十行发依善知识而成故。重宣其义而说颂言。首称亲近知识而能成就帝网胜行。是则上说十法一一具十。故为重重无尽之行也。有十二偈。如次颂前十帝网行。上但示其法。意谓难说十法帝网无尽法门不知何名。故下瞿波说此颂已。告善财言。我已成就观察一切菩萨三昧海解脱门。此正示其名。谓普贤三昧。深广如海。以能入法界海。故得此名。善财既闻法界之名。乃问大圣。此解脱门境界云何。此问境界。意明法界之业用也。次瞿波答言。善男子。我入此解脱三昧。但观察法界海。知法界海中微细之事耳。下示其观法。乃从狭至宽。有次第三重。一但观一娑婆世界中有十法界。先观此世界中有六道众生。从佛剎微尘数劫以来於诸趣中。死此生彼。善恶果报。邪定正定。各各心行乐欲烦恼。一一根行差别我皆知见。次观此世界尘数劫中诸佛出世名号。乃至从初发心。经尘数劫修菩萨行。乃至成佛转法轮化众生至入涅盘。我悉了知。次观声闻缘觉及诸菩萨。一一从初发心。历劫修行。各证自乘乃至菩萨各各所修一一行门。所得三昧神通方便誓愿等我悉了知。末后结云此娑婆世界尽未来际所有劫海展转不断。我皆了知。如是有二十三行经。显示观察了知娑婆一世界中十法界微细之事。此但略示娑婆世界一重境界。次类知剎海渐次广大微细。而有六重。一如知娑婆世界。亦知娑婆界内有微尘数世界。亦如是了知。此但是与娑婆同类之剎。如微尘之多耳。二亦知娑婆世界内一切异类世界。亦如是了知。三亦知娑婆世界微尘内所包含之世界。以一一尘中皆含多多之世界故。此之入细。且约娑婆一世界而言。次下第四渐宽云亦知娑婆世界外十方无间所住世界。然娑婆世界。乃在华藏世界第十三层。娑婆正当居中心。其外有十三佛剎微尘数世界围绕。以为眷属。此言娑婆外世界。盖指围绕之眷属世界。一一界中皆如娑婆有十法界。亦如是了知。五亦知娑婆世界世界种所摄世界。此则通观二十重华藏世界。名世界种。言所摄世界者。如最下一层。即有一佛剎微尘数世界围绕。乃至最上第二十重。则有二十佛剎微尘数世界围绕。如此皆是世界种所摄之世界。如是一一世界中。皆如娑婆有十法界。皆悉了知。六亦知此华藏世界海中十方无量诸世界种所摄世界。此则全举华藏世界海而言也。言世界种所摄世界海者。谓华藏海者。谓大莲华藏中心如华之蕊。一个二十重世界在一蕊中。以华有无尽之蕊。一一蕊中有一个二十重世界。摄尽多多蕊中之世界。包含於一广大莲华之中。总名世界海。此则无尽无尽。名为无边剎海。自他不隔於毛端。如此海中所摄之世界。一一界中。皆如娑婆有十法界。如此剎海。尽在普贤三昧心中。一一了知。故名三昧海解脱门。故以所观察海以示三昧之境界。故云了知。此上但示所观境界之分齐。下乃示其所知世界之相状云。所谓世界广博。世界安立等。略举十种不同。此华藏之果报。皆是毗卢遮那世尊本愿之所成就。如此广大因果皆能忆念。故下文结指毗卢遮那之因行云。亦念如来往昔所有诸因缘海。所谓修集一切诸乘方便诸波罗蜜等。有十行经。明毗卢因行之事。故结云。如是一切我悉了知。故后自释云。何故上来广大因果。我皆了知。以我此解脱门能知一切众生心行。乃至一切如来解脱光明故我以此解脱力。故能了知也。此上已答解脱境界。问下显法界根深。故善财白瞿波言。圣者。得此解脱其如久如。此问穷解脱之源也。下文瞿波具答。叙其往因。先明最初发心之始。云我於往世过佛剎微尘数劫。有劫名胜行。有世界名无畏。彼世界中有四天下。阎浮提中有城名高胜树。城中有王名曰财主。其王有太子名威德主。端正殊特。人所乐见。具三十二大人之相。太子一日与十千婇女。诣香牙园游观戏乐。陈列种种宝物资生之物。於园中舍施。时有一女母名为善现。携一童女名具足妙德。容颜端正。色相无比。偶随母出城。见其太子心生爱染。即白母言。我心愿得敬事此人。母言此人具足轮王之相。当来必为轮王。自有宝女。我等卑贱非其匹偶。勿生此念。时香牙园中有一道场。时有胜日身如来出现於此。时童女假寐梦见彼佛。从梦觉已。因梦睹如来故。其心安隐无有怖畏。即自往太子前而说偈言。我身最端正智慧无等伦。遂赞太子愿归求纳。总有十偈。尔时太子因告女言。汝是谁女。为谁守护。若先属人。我则不可亦说偈审问其属缘有无过失。亦有十二偈。皆审实之辞。尔时女母亦为说偈。以白太子言。太子汝应听。此女不由胞胎。乃从莲华中生。故相貌殊妙。人中无比。有三十一偈。具述女德。乃至云一切无怨恨。女人中最上。宜应事太子。尔时太子入香牙园。告其女母善现及女妙德。重与要誓云。我愿趣求无上菩提。当尽未来际。具说种种修菩萨行。乃至云舍汝出家汝心悔恨否。要誓之语。长行有十二行半经。皆自述深行。恐其为障之事。太子复为说颂有十偈。皆叙深行。要其莫障。乃至结云。汝能顺我心。我当随汝意。尔时童女白太子言。敬奉来教。亦说偈自誓云。无量劫海中。地狱火焚身。若能眷纳我。甘心受此苦。於中云为愍众生故。而发菩提心。此正发心之始。乃至云因梦见如来。故得见太子。今既满我愿。愿同见如来。有十四偈。皆叙忘苦眷德希同胜行发菩提心之事。尔时太子具见女志。遂即摄受。乃散以妙宝。冠以宝冠。衣以宝衣。尔时其女心不动摇。亦无喜相。其女母善现。於太子前。自陈庆遂。说偈重赞女德。有十偈。皆赞女之辞。次尔时太子与妙德女。遂同发心修行。共出香牙园。诣法云光明道场。见胜日身如来。各伸供养。时佛为说普眼灯门修多罗。太子童女闻已即得十种三昧已。退还宫中。具白父王佛出与事。并问妙德女因缘。王闻欢喜。时王即发心见佛。遂禅位与太子。即往见佛。尔时如来放光摄受。为说陀罗尼。王闻法已。即得大智光明。其会中有微尘数菩萨。得陀罗尼。及无量众生发菩提心。时彼王闻法已发心出家。修证亦得种种三昧。尔时太子即绍王位。弘通大化。从太子见佛已下。至欲其发起一切智愿。有五十八行经。叙太子见佛。父王出家。及太子绍位一往因缘。乃历答发心久近之问也。故次乃结会古今云。彼太子者岂异人乎。即释迦牟尼佛是。彼财主王者宝华佛是。时彼女母善现者今我母善目是。其王眷属今如来所众会是。其妙德女我身是也。结会之文有十八行经。自胜日身如来灭度已后。其彼世界中有六十亿那由他佛次第出兴於世。我皆与王承事供养。见中间多佛。略举四十佛号。有十七行余经。其最后佛名广大解。彼佛入城。我为王妃。与王礼敬。闻所说法。即得观察一切菩萨三昧海境界解脱。此证明得法之时。有三行半经。次下叙得解脱后。多劫修莹云。我得此解脱。於佛剎微尘数劫中。勤加修习。虽历事多佛修行。而未穷菩萨三昧之境界。而菩萨难遇所见亦不空。有七行经。叙多劫修行之事。次下有六行经。又叙我见彼佛得此解脱以来。於百佛剎微尘数劫修习。虽得种种解脱。然未能知所得普贤解脱门。下征释其不知之所以云。何所以故多劫修行而不知耶。良由普贤解脱门如太虚空。如众生名。如十方法界海。与如来境界等故。以深广难知故也。下释深广难知之所以云。我於佛剎微尘数劫中。观菩萨身一一毛孔。念念见无量无边广大器世间。於一一毛孔念念见无量无边智正觉世间。一一毛孔念念见无量无边众生世间。一一毛孔念念见三世菩萨无边行门。及至一一毛孔悉见三世法界中事。总结深广难穷。有十九行经。叙深广难穷之相。所以难穷者。以称理事之无边。等诸佛之境界故。斯则等觉菩萨解脱。十地不知。故名普贤解脱门。上答解脱久近已竟。下谦己推胜云。我唯得此观察菩萨海解脱而已。如诸菩萨究竟无量者方便海。乃至入广大法界游戏一切诸地法门。我云何知。乃指后友云。此世界中有佛母摩耶。汝可往问。菩萨诣一切如来所摄一切众生界等。临行再述重宣其义。有三十一偈。初一偈总显菩萨益生。次十五偈颂明远劫前事。长行所无。后十五偈正颂长行女德因缘。时善财闻已。顶礼其足。辞退而去。
　　上从文殊已来四十一知识显寄位修行相已竟。

　　大方广佛华严经纲要卷第七十五


　　大方广佛华严经纲要卷第七十六

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之十七

　　自下大文第二从摩耶下有十一人。明会缘入实相。谓会前诸位差别之缘。令归一实法界。生於佛果。如摩耶生佛。故次明之。然人虽十一。约法唯九。约会为十。初一为总。余九为别。故摩耶得智幻法门。末后亦得幻住。始终相会。该於中间。总别圆融。归实无二故。意表诸佛出兴。及菩萨修行一往所说种种法门。始终唯一如幻智解脱。种种幻缘。不离一真法界故。此等觉极位。会前幻缘入实法界。总不出摩耶一大愿智幻解脱。末后德生善友亦证幻住解脱。意显成佛始终一幻场耳。以十地因圆。乃入等觉。位极理穷。故善财见摩耶等觉善友。亦不易见。故有城神罗剎等先导。以表此位胜进。即摩耶一解脱门。以摄前五位因果。乃成等觉之行。义最深玄。当以观智融通。乃会其要。
　　尔时善财童子。一心欲诣摩耶夫人所。即时获得观佛境界智。作如是念。是善知识远离世间住无所住。超过六处离一切着。知无碍道。具净法身。以如幻业而现化身。以如幻智而观世间。以如幻愿而持佛身。随意生身。无生灭身。无来去身。非虚实身。不变坏身。无起尽身。所有诸相皆一相身。离二边身。无依处身。无穷尽身。离诸分别如影现身。知如梦身。了如像身。如净日身。普於十方而化现身。住於三世无变异身。非身心身。犹如虚空所行无碍。超诸世眼。唯是普贤净目所见。如是之人我今云何而得亲近承事供养。与其同住。观其状貌。听其音声。思其语言。受其教诲。作是念已。有主城神名曰宝眼。眷属围绕。於虚空中而现其身。种种妙物以为严饰。手持无量众色宝华以散善财。作如是言。善男子。应守护心城。谓不贪一切生死境界。应庄严心城。谓专意趣求如来十力。应净治心城谓毕竟断除悭嫉谄诳。应清凉心城谓思惟一切诸法实性。应增长心城谓成办一切助道之法。应严饰心城谓造立诸禅解脱宫殿。应照耀心城谓普入一切诸佛道场听受般若波罗蜜法。应增益心城谓普摄一切佛方便道。应坚固心城谓恒勤修习普贤行愿。应防护心城谓常专御扞恶友魔军。应廓彻心城谓开引一切佛智光明。应善补心城谓听受一切佛所说法。应扶助心城谓深信一切佛功德海。应广大心城谓大慈普及一切世间。应善覆心城谓集众善法以覆其上。应宽广心城谓大悲哀愍一切众生。应开心城门谓悉舍所有随应给施。应密护心城谓防诸恶欲不令得入。应严肃心城谓逐诸恶法不令其住。应决定心城谓集一切智助道之法恒无退转。应安立心城谓正念三世一切如来所有境界。应莹彻心城谓明达一切佛正法轮修多罗中所有法门种种缘起。应部分心城谓普晓示一切众生皆令得见萨婆若道。应住持心城谓发一切三世如来诸大愿海。应富贵心城谓集一切周徧法界大福德聚。应令心城明了谓普知众生根欲等法。应令心城自在谓普摄一切十方法界。应令心城清净谓正念一切诸佛如来。应知心城自性。谓知一切法皆无有性。应知心城如幻。谓以一切智了诸法性。佛子。菩萨摩诃萨若能如是净修心城则能积集一切善法。何以故。蠲除一切诸障难故。所谓见佛障。闻法障。供养如来障。摄诸众生障。净佛国土障。善男子。菩萨摩诃萨以离如是诸障难故。若发希求善知识心。不用功力则便得见。乃至究竟必当成佛。尔时有身众神名莲华法德。及妙华光明无量诸神。前后围绕。从道场出住虚空中。於善财前以妙音声种种称叹摩耶夫人。从其耳珰放无量色相光明网。普照无边诸佛世界。令善财见十方国土一切诸佛。其光明网右绕世间经一匝已。然后还来入善财顶。乃至徧入身诸毛孔。善财即得净光明眼。永离一切愚痴暗故。得离翳眼。能了一切众生性故。得离垢眼能观一切法性门故。得净慧眼能观一切佛国性故。得毗卢遮那眼见佛法身故。得普光明眼见佛平等不思议身故。得无碍光眼观察一切剎海成坏故。得普照眼见十方佛起大方便转正法轮故。得普境界眼见无量佛以自在力调伏众生故。得普见眼睹一切剎诸佛出兴故。时有守护菩萨法堂罗剎鬼王。名曰善眼。与其眷属万罗剎俱。於虚空中以众妙华散善财上。作如是言。善男子。菩萨成就十法。则得亲近诸善知识。何等为十。所谓其心清净离诸谄诳。大悲平等普摄众生。知诸众生无有真实。趣一切智心不退转。以信解力普入一切诸佛道场。得净慧眼了诸法性。大慈平等普覆众生。以智光明廓诸妄境。以甘露雨涤生死执。以广大眼彻鉴诸法。心常随顺诸善知识。是为十。复次佛子。菩萨成就十种三昧门则常现见诸善知识。何等为十。所谓法空清净轮三昧。观察十方海三昧。於一切境界不舍离不缺减三昧。普见一切佛出兴三昧。集一切功德藏三昧。心恒不舍善知识三昧。常见一切善知识生诸佛功德三昧。常不离一切善知识三昧。常供养一切善知识三昧。常於一切善知识所无过失三昧。佛子。菩萨成就此十三昧门。常得亲近诸善知识。又得善知识转一切佛法轮三昧。得此三昧已。悉知诸佛体性平等。处处值遇诸善知识。说是语时。善财童子仰视空中而答之言。善哉善哉。汝为哀愍摄受我故。方便教我见善知识。愿为我说。云何往诣善知识所。於何方处城邑聚落求善知识。罗剎答言。善男子。汝应普礼十方求善知识。正念思惟一切境界求善知识。勇猛自在徧游十方求善知识。观身观心如梦如影求善知识。
　　此下摩耶夫人寄等觉善友。梵语摩耶此云天后。然此一位。因行之极。将入果海。故寄佛母。能生佛故。故会前五位之因。通归一实故。善财亦能会前所参知识。所证法门。融为一味已行。故至此未见摩耶。即得观佛境界。故作是念。是善知识远离世间。住无所住。乃至以如幻智愿而持佛身。是则已能暗合摩耶愿智幻门。故见十七种身。且云唯是普贤净目所见。则已入佛境界超前诸解脱矣。此十七种身乃后天后所现。故善财云。如是之人我今云何而得亲近供养受其教诲耶。此盖言其难得见也。善财作是念已。时有主城神名曰宝眼。於虚空中。以种种宝华散善财上。因告之曰。善男子。应守护心城。已下有三十门。教善财见善知识之方便。此即表入等觉之胜进故。前十二门明十度。意显无一事一尘非成佛法门。言心城者。谓此心乃正觉法王所居。万德所聚。以成佛不出此心。故守护等为妙行也。以十度乃十地所修故。次应扶助心城下有十一门。明十地十种胜行。次应住持心城下有七门。明福智圆满。次若能如是净修心城。至乃至究竟必当成佛。结赞成益。共有二十八行经。意明会众行而归一心。乃成佛之要。故为等觉胜进行也。次有身众神名莲华法德。从道场出。住虚空中。以妙音声赞天后德。又放无量色相光。普照无边诸佛世界。令善财见十方佛。还入善财顶。乃至遍入身诸毛孔。此身众神。先以光加善财。密授法界。此表极位。智境甚深。诚不易入。故须假神力加持摄受乃能入之。故善财因光圆徧毛孔则顿得智眼圆明。故即得净光明眼等十种眼。乃至得普见眼睹一切佛剎诸佛出兴故。此仗加持之力。即能见佛境界也。然此十眼不但见法身。亦见不思议十身无碍之佛身矣。善财既蒙二神指教加持。虽能见佛境界犹易。而见此善知识尤难。何以故。以是生佛之母故。故次下有守护法堂之罗剎。於虚空中。教善财以见善友之方。应以十一种心为本。十心之文有七行半经。既教十一种已。又示以十种三昧为见知识之要。然必须三昧乃能见者。以此知识以法界为身。十方一切诸佛从之出生。殊非散心可见。故教以十种三昧深心。得此三昧。则悉知诸佛体性平等。如此方能处处见善知识。若入此三昧。圆证法界。则触目对境穷尽法源。则一切处皆善知识矣。罗剎说是语时。善财仰空而答之曰。既蒙哀愍摄受方便教我。愿为我说何方何处求善知识耶。罗剎告言。善男子。汝应普礼十方求善知识。此即扫其南求之心矣。又云。正念思惟一切境界求善知识。此已扫其一往於诸知识所证之法矣。又云。勇猛自在遍游十方求善知识。此则扫其区区一机一境求善知识之见矣。上三已泯所求之人与法也。次云观身观心如梦如影求善知识。此则泯其能求之人及存有所得法之见也。如此人法双亡。自他俱泯。平等如如。则自然入平等法界。扫踪绝迹之教。尽归於罗剎一言之下矣。然罗剎乃恶鬼。而能示入法界之妙行。又何生死之法。非法界之妙用乎。善财一往参求萃极於此。又何必求天后乎。然善财已证至此。而天后所现者。正是智幻法门耳。
　　尔时善财受行其教。即时睹见大宝莲华从地涌出。金刚为茎。妙宝为藏。摩尼为叶。光明宝王以为其台。众宝色香以为其须。无数宝网弥覆其上。於其台上有一楼观。名普纳十方法界藏。奇妙严饰。金刚为地。千柱行列。一切皆以摩尼宝成。阎浮檀金以为其壁。众宝璎珞四面垂下。阶陛栏楯周匝庄严。其楼观中有如意宝莲华之座。种种众宝以为严饰。妙宝栏楯宝衣间列。宝帐宝网以覆其上。众宝缯旛周匝垂下。微风徐动光流响发。宝华幢中雨众妙华。宝铃铎中出美音声。宝户牖间垂诸璎珞。摩尼身中流出香水。宝象口中出莲华网。宝师子口吐妙香云。梵形宝轮出随乐音。金刚宝铃出诸菩萨大愿之音。宝月幢中出佛化形。净藏宝王现三世佛受生次第。日藏摩尼放大光明徧照十方一切佛剎。摩尼宝王放一切佛圆满光明。毗卢遮那摩尼宝王兴供养云。供养一切诸佛如来。如意珠王念念示现普贤神变充满法界。须弥宝王出天宫殿。天诸婇女种种妙音歌赞如来不可思议微妙功德。尔时善财见如是座。复有无量众座围绕。摩耶夫人在彼座上。於一切众生前现净色身。所谓超三界色身。已出一切诸有趣故。随心乐色身。於一切世间无所着故。普周徧色身等於一切众生数故。无等比色身令一切众生灭倒见故。无量种色身随众生心种种现故。无边相色身普现种种诸形相故。普对现色身以大自在而示现故。化一切色身随其所应而现前故。恒示现色身尽众生界而无尽故。无去色身於一切趣无所灭故。无来色身於诸世间无所出故。不出色身无生起故。不灭色身离语言故。非实色身得如实故。非虚色身随世现故。无动色身生灭永离故。不坏色身法性不坏故。无相色身言语道断故。一相色身无相为相故。如像色身随心应现故。如幻色身幻智所生故。如焰色身但想所持故。如影色身随愿现生故。如梦色身随心而现故。法界色身性净如空故。大悲色身常护众生故。无碍色身念念周徧法界故。无边色身普净一切众生故。无量色身超出一切语言故。无住色身愿度一切世间故。无处色身恒化众生不断故。无生色身幻愿所成故。无胜色身超诸世间故。如实色身定心所现故。不生色身随众生业而出现故。如意珠色身普满一切众生愿故。无分别色身但随众生分别起故。离分别色身一切众生不能知故。无尽色身尽诸众生生死际故。清净色身同於如来无分别故。如是身者非色。所有色相如影像故。非受。世间苦受究竟灭故。非想。但随众生想所现故。非行。依如幻业而成就故。离识。菩萨愿智空无性故。一切众生语言断故。已得成就寂灭身故。尔时善财童子。又见摩耶夫人随诸众生心之所乐。现超过一切世间色身。所谓或现超过他化自在天女身。乃至超过四大天王天女身。或现超过龙女身。乃至超过人女身。现如是等无量色身。饶益众生集一切智助道之法。行於平等檀波罗蜜。大悲普覆一切世间。出生如来无量功德。修习增长一切智心。观察思惟诸法实性。获深忍海。具众定门。住於平等三昧境界。得如来定圆满光明。消竭众生烦恼巨海。心常正定未常动乱。恒转清净不退法轮。善能了知一切佛法。恒以智慧观法实相。见诸如来心无厌足。知三世佛出兴次第。见佛三昧常现在前。了达如来出现於世无量无数诸清净道。行於诸佛虚空境界普摄众生。各随其心教化成就。入佛无量清净法身。成就大愿净诸佛剎。究竟调伏一切众生。心恒徧入诸佛境界。出生菩萨自在神力。已得法身清净无染而恒示现无量色身。摧一切魔力。成大善根力。出生正法力。具足诸佛力。得诸菩萨自在之力。速疾增长一切智力。得佛智光普照一切。悉知无量众生心海。根性欲解种种差别。其身普徧十方剎海。悉知诸剎成坏之相。以广大眼见十方海。以周徧智知三世海。身普成事一切佛海。心恒纳受一切法海。修习一切如来功德。出生一切菩萨智慧。常乐观察一切菩萨。从初发心乃至成就所行之道。常勤守护一切众生。常乐称扬诸佛功德。愿为一切菩萨之母。尔时善财童子。见摩耶夫人现如是等阎浮提微尘数诸方便门。既见是已。如摩耶夫人所现身数。善财亦现作尔许身。於一切处摩耶之前恭敬礼拜。即时证得无量无数诸三昧门。分别观察修行证入。从三昧起右绕摩耶并其眷属。合掌而立。白言。大圣。文殊师利菩萨教我发阿耨多罗三藐三菩提心。求善知识亲近供养。我於一一善知识所皆往承事无空过者。渐来至此。愿为我说菩萨云何学菩萨行而得成就。答言。佛子。我以成就菩萨大愿智幻解脱门。是故常为诸菩萨母。佛子。如我於此阎浮提中迦毗罗城净饭王家。右胁而生悉达太子。现不思议自在神变。如是乃至尽此世界海所有一切毗卢遮那如来。皆入我身。示现诞生自在神变。又善男子。我於净饭王宫。菩萨将欲下生之时。见菩萨身一一毛孔咸放光明。名一切如来受生功德轮。一一毛孔皆现不可说不可说佛剎微尘数菩萨受生庄严。彼诸光明皆悉普照一切世界。照世界已来入我顶乃至一切诸毛孔中。又彼光中普现一切菩萨名号受生神变。宫殿眷属五欲自娱。又见出家往诣道场成等正觉。坐师子座。菩萨围绕。诸王供养。为诸大众转正法轮。又见如来往昔修行菩萨道时。於诸佛所恭敬供养。发菩提心。净佛国土。念念示现无量化身。充徧十方一切世界。乃至最后入般涅盘。如是等事靡不皆见。又善男子。彼妙光明入我身时。我身形量虽不踰本。然其实已超诸世间。所以者何。我身尔时量同虚空。悉能容受十方菩萨受生庄严诸宫殿故。尔时菩萨从兜率天将降神时。有十佛剎微尘数诸菩萨。皆与菩萨同愿。同行。同善根。同庄严。同解脱。同智慧。诸地诸力。法身色身。乃至普贤神通行愿悉皆同等。如是菩萨前后围绕。又有八万诸龙王等一切世主。乘其宫殿俱来供养。菩萨尔时以神通力。与诸菩萨普现一切兜率天宫。一一宫中。悉现十方一切世界阎浮提内受生影像。方便教化无量众生。令诸菩萨离诸懈怠无所执着。又以神力放大光明普照世间。破诸黑暗灭诸苦恼。令诸众生皆识宿世所有业行永出恶道。又为救护一切众生。普现其前作诸神变。现如是等诸奇特事。与眷属俱来入我身。彼诸菩萨於我腹中游行自在。或以三千大千世界而为一步。或以不可说不可说佛剎微尘数世界而为一步。又念念中。十方不可说不可说一切世界诸如来所菩萨众会。及四天王天。三十三天。乃至色界诸梵天王。欲见菩萨处胎神变恭敬供养听受正法。皆入我身。虽我腹中。悉能容受如是众会。而身不广大。亦不迫窄。其诸菩萨各见自处众会道场。清净严饰。善男子。如此四天下阎浮提中菩萨受生我为其母。三千大千世界百亿四天下阎浮提中悉亦如是。然我此身本来无二。非一处住。非多处住。何以故。以修菩萨大愿智幻庄严解脱门故。善男子。如今世尊我为其母。往昔所有无量诸佛悉亦如是而为其母。善男子。我昔曾作莲华池神。时有菩萨於莲华藏忽然化生。我即捧持瞻侍养育。一切世间皆共号我为菩萨母。又我昔为菩提场神时。有菩萨於我怀中忽然化生。世亦号我为菩萨母。善男子。有无量最后身菩萨。於此世界种种方便示现受生。我皆为母。善男子。如此世界贤劫之中过去世时拘留孙佛。拘那含牟尼佛。迦叶佛。及今世尊释迦牟尼佛现受生时。我为其母。未来世中弥勒菩萨从兜率天将降神时放大光明普照法界。示现一切诸菩萨众受生神变。乃於人间生大族家。调伏众生。我於彼时亦为其母。如是次第有师子佛。法幢佛。善眼佛。净华佛。华德佛。提舍佛。弗沙佛。善意佛。金刚佛。离垢佛。月光佛。持炬佛。名称佛。金刚楯佛。清净义佛。绀身佛。到彼岸佛。宝焰山佛。持明佛。莲华德佛。名称佛。无量功德佛。最胜灯佛。庄严身佛。善威仪佛。慈德佛。无住佛。大威光佛。无边音佛。胜冤敌佛。离疑惑佛。清净佛。大光佛。净心佛。云德佛。庄严顶髻佛。树王佛。宝珰佛。海慧佛。妙宝佛。华冠佛。满愿佛。大自在佛。妙德王佛。最尊胜佛。栴檀云佛。绀眼佛。胜慧佛。观察慧佛。炽盛王佛。坚固慧佛。自在名佛。师子王佛。自在佛。最胜顶佛。金刚智山佛。妙德藏佛。宝网严身佛。善慧佛。自在天佛。大天王佛。无依德佛。善施佛。焰慧佛。水天佛。得上味佛。出生无上功德佛。仙人侍卫佛。随世语言佛。功德自在幢佛。光幢佛。观身佛。妙身佛。香焰佛。金刚宝严佛。喜眼佛。离欲佛。高大身佛。财天佛。无上天佛。顺寂灭佛。智觉佛。灭贪佛。大焰王佛。寂诸有佛。毗舍佉天佛。金刚山佛。智焰德佛。安隐佛。师子出现佛。圆满清净佛。清净贤佛。第一义佛。百光明佛。最增上佛。深自在佛。大地王佛。庄严王佛。解脱佛。妙音佛。殊胜佛。自在佛。无上医王佛。功德月佛。无碍光佛。功德聚佛。月现佛。日天佛。出诸有佛。勇猛名称佛。光明门佛。娑罗王佛。最胜佛。药王佛。宝胜佛。金刚慧佛。无能胜佛。无能映蔽佛。众会王佛。大名称佛。敏持佛。无量光佛。大愿光佛。法自在不虚佛。不退地佛。净天佛。善天佛。坚固苦行佛。一切善友佛。解脱音佛。游戏王佛。灭邪曲佛。薝卜净光佛。具众德佛。最胜月佛。执明炬佛。殊妙身佛。不可说佛。最清净佛。友安众生佛。无量光佛。无畏音佛。水天德佛。不动慧光佛。华胜佛。月焰佛。不退慧佛。离爱佛。无着慧佛。集功德蕴佛。灭恶趣佛。普散华佛。师子吼佛。第一义佛。无碍见佛。破他军佛。不着相佛。离分别海佛。端严海佛。须弥山佛。无着智佛。无边座佛。清净住佛。随师行佛。最上施佛。常月佛。饶益王佛。不动聚佛。普摄受佛。饶益慧佛。持寿佛。无灭佛。具足名称佛。大威力佛。种种色相佛。无相慧佛。不动天佛。妙德难思佛。满月佛。解脱月佛。无上王佛。希有身佛。梵供养佛。不瞬佛。顺先古佛。最胜业佛。顺法智佛。无胜天佛。不思议功德光佛。随法行佛。无量贤佛。普随顺自在佛。最尊天佛。如是乃至楼至如来。在贤劫中於此三千大千世界当成佛者。悉为其母。如於此三千大千世界如是。於此世界海十方无量诸世界一切劫中诸有修行普贤行愿为化一切诸众生者。我自见身悉为其母。尔时善财童子白摩耶夫人言。大圣。得此解脱。经今几时。答言。善男子。乃往古世过不可思议非最后身菩萨神通道眼所知劫数。尔时有劫名净光。世界名须弥德。虽有诸山五趣杂居。然其国土众宝所成。清净庄严无诸秽恶。有千亿四天下。有一四天下名师子幢。於中有八十亿王城。有一王城名自在幢。有转轮王名大威德。彼王城北有一道场名满月光明。其道场神名曰慈德。时有菩萨名离垢幢。坐於道场将成正觉。有一恶魔名金色光。与其眷属无量众俱至菩萨所。彼大威德转轮圣王。已得菩萨神通自在。化作兵众其数倍多。围绕道场。诸魔惶怖悉自奔散。故彼菩萨得成阿耨多罗三藐三菩提。时道场神见是事已。欢喜无量。便於彼王而生子想。顶礼佛足作是愿言。此转轮王在在生处乃至成佛。愿我常得与其为母。作是愿已。於此道场复曾供养十那由他佛。善男子。於汝意云何。彼道场神岂异人乎。我身是也。转轮王者今世尊毗卢遮那是。我从於彼发愿已来。此佛世尊於十方剎一切诸趣处处受生。种诸善根修菩萨行。教化成就一切众生。乃至示现住最后身。念念普於一切世界示现菩萨受生神变。常为我子。我常为母。善男子。过去现在十方世界无量诸佛将成佛时。皆於脐中放大光明来照我身。及我所住宫殿屋宅。彼最后生我悉为母。善男子。我唯知此菩萨大愿智幻解脱门。如诸菩萨摩诃萨具大悲藏。教化众生常无厌足。以自在力一一毛孔示现无量诸佛神变。我今云何能知能说彼功德行。善男子。於此世界三十三天有王名正念。其王有女名天主光。汝诣彼问菩萨云何学菩萨行修菩萨道。时善财童子敬受其教。头面作礼绕无数匝。恋慕瞻仰却行而退。
　　尔时善财已受上三神之教。将见天后。而未见其人。乃先见大宝莲华从地涌出。此华与前十定品中所现同。盖等觉菩萨将成正觉。必先有大宝莲华涌出。以为前相。有十六行余经。明莲华妙宝庄严之相。此表所证法界性净无染。从地涌者。以表性净万行之因圆。从法性地而出现故。此乃依报后见天后在莲华座上而坐。有无量众围绕。在彼座上於一切众生前现净色身。如此则摩耶非一身矣。当於何身见之耶。罗剎之言有征矣。次所谓超三界色身已下有四十种身。有二十七行余经。其实所现之身万类难思。此略举耳。次下云。行於平等檀波罗蜜等。其明身业。有十九行半经。先明六度之行。次修习一切如来下明二严之行。结云为一切菩萨之母。示其本行。次下尔时善财见摩耶夫人所现种种身。善财亦现尔许身。於一切处摩耶前。恭敬礼拜。此罗剎之言又征矣。善财不唯现尔许身。亦即证得无量三昧。从三昧起。乃绕摩耶合掌而立。乃谘问所以。白言大圣。文殊师利菩萨教我发菩提心。求善知识。渐来至此。愿为我说学菩萨行。而得成就。摩耶答言。佛子。我已成就菩萨大愿智幻解脱门。此正授法界。下显用云。由此解脱。是故我常为菩萨母。如我於此阎浮提中迦毗罗城净饭王家而生悉达太子所现神变。乃至尽此世界海。毗卢遮那如来。皆入我身。示现神变。我於净饭王宫。菩萨将欲出生之时。身诸毛孔咸放光明。光中普现一切菩萨受生神变。及见出家八相成道。转正法轮。及往昔修行。乃至入般涅盘。靡不皆见。彼菩萨光明入我身时。我身即同虚空。悉能容受十方菩萨受生宫殿。此上有十六行半经。叙身能容剎海菩萨受生难思议境界。谓身不大而容十方无尽法界。次下正明释迦入胎自在之相。云尔时菩萨从兜率天将降神时。有十佛剎微尘数同愿同行菩萨。及八部世主宫殿等神变之事。俱来入我腹中。游行自在。或以三千大千世界而为一步。或以不可说佛剎微尘数世界而为一步。又念念中十方不可说世界诸如来菩萨诸天海会道场皆入我身。而我腹中悉能容受。亦不迫窄。如此四天下阎浮提中菩萨受生我为其母。三千大千世界阎浮提悉亦如是。结云。皆以大愿智幻庄严解脱门故。此上有三十七行半经。叙菩萨受生摩耶腹中广大之事。以明大愿智幻解脱之业用。次下取摩耶不独今为佛母。即往昔无量诸佛我皆为母。如此贤劫之中。过去三佛。及释迦我为其母。即未来弥勒。乃至千佛。我自见身悉为其母。如是有五十行余经。叙为其母。总之十方三世一切诸佛皆为其母。故结云。世界海十方无量诸世界。凡有诸佛皆为其母。此皆乘大愿智幻解脱之大用也。尔时善财童子。闻上所说。乃白摩耶夫人言。大圣。得此解脱经今几时。此穷法界根源也。摩耶答言。乃往古世过唯佛眼所知劫数。尔时有劫名净光。有世界名须弥德。时四天下有一王城。有转轮王名大威德。彼王城北有一道场。其道场神名曰慈德。时有菩萨名离垢幢。坐於道场将成正觉。时有一恶魔。与无量众俱至菩萨所。欲兴破害。时大威德转轮王。已得神通。化作兵众。围绕道场。诸魔惶怖悉自奔散。故彼菩萨得成菩提。时道场神见是事已。欢喜无量。便於彼王而生子想。作是愿言。此转轮王在在生处。乃至成佛。我愿为母。作是愿已。於此道场复曾供养十那由他佛。善男子。彼道场神我身是也。彼转轮王今毗卢遮那是。我从发愿已来。此佛世尊。於十方剎处处受生常为我子。我常为母。善男子。过去现在十方世界无量诸佛将成佛时。皆於脐中放光来照我身。最后生身我悉为母。此上叙法界根源。有二十二行经。谓前来为佛生时之母。乃是愿母。此明为佛成道时母。即是智母。足见一念愿力穷劫不昧也。下谦己推胜云。善男子。我唯知此菩萨大愿智幻解脱而已。如诸佛子具大悲藏。教化众生。常无厌足。乃至一一毛孔示现无量诸佛神变。我何能知。乃指后友云。此世界有三十三天。有王名正念。有女名天主光。汝可往问。当为汝说。时善财顶礼。却行而退。
　　遂往天宫见彼天女。礼足围绕合掌前住。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。天女答言。善男子。我得菩萨解脱名无碍念清净庄严。善男子。我以此解脱力忆念过去有最胜劫名青莲华。我於彼劫中供养恒河沙数诸佛如来。彼诸如来从初出家。我皆瞻奉守护供养。造僧伽蓝营办什物。又彼诸佛从为菩萨住母胎时。诞生之时。行七步时。大师子吼时。住童子位在宫中时。向菩提树成正觉时。转正法轮现佛神变。教化调伏众生之时。如是一切诸所作事。从初发心乃至法尽。我皆明忆无有遗余。常现在前念持不忘。又忆过去劫名善地。我於彼供养十恒河沙数诸佛如来。又过去劫名为妙德。我於彼供养一佛世界微尘数诸佛如来。又劫名无所得。我於彼供养八十四亿百千那由他诸佛如来。又劫名善光。我於彼供养阎浮提微尘数诸佛如来。又劫名无量光。我於彼供养二十恒河沙数诸佛如来。又劫名最胜德。我於彼养一恒河沙数诸佛如来。又劫名善悲。我於彼供养八十恒河沙数诸佛如来。又劫名胜游。我於彼供养六十恒河沙数诸佛如来。又劫名妙月。我於彼供养七十恒河沙数诸佛如来。善男子。如是忆念恒河沙劫。我常不舍诸佛如来应正等觉。从彼一切诸如来所。闻此无碍念清净庄严菩萨解脱。受持修行恒不忘失。如是先劫所有如来。从初菩萨乃至法尽一切所作。我以净严解脱之力。皆随忆念明了现前。持而顺行曾无懈废。善男子。我唯知此无碍念清净解脱。如诸菩萨摩诃萨出生死夜朗然明彻。永离痴冥未尝惛寐。心无诸盖身行轻安。於诸法性清净觉了。成就十力开悟群生。而我云何能知能说彼功德行。善男子。迦毗罗城有童子师名曰徧友。行诣彼问菩萨云何学菩萨行修菩萨道。时善财童子。以闻法故欢喜踊跃。不思议善根自然增广。顶礼其足。绕无数匝。辞退而去。
　　第二善财受摩耶教。直往天宫。参天主光。言天主光者。谓悲智胜用光净自在。破暗义故。故法门名无碍清净念。初一句即依教趣求。见天主光下即见敬谘问。陈已发心。问修菩萨行。天主答言。我得菩萨解脱名无碍念清净庄严。此正示法界。言无碍等者。谓以一念无碍智。普观三世无不明现。而无去来今为无碍念。不离异念为清净念。念佛功德有益悲智。故曰庄严。然善财所参知识。最初德云。即示以念佛法门。是则所历知识所授法门皆入佛境界之方便。及十地因终。所入等觉乃生佛之母。虽则明证佛由己成。尚有出生不无去来之相。但存出没去来之见。则念不清净。今天主明见过恒河沙劫微尘数佛。我皆供养承事。所受法门乃至尽法界一切所作。我皆随顺忆念明了现前。持而顺行。如是则佛身常住不灭。时无古今去来。分明了了。现前不昧。此为真实念佛法门。故为无碍念清净庄严解脱。是总会念佛之成功。故此善友法门当等觉初心。为成佛之妙行也。所述忆念多劫多佛。有二十二行经。则已示法门之业用。乃谦己推胜云。我唯知此无碍念清净解脱而已。如诸菩萨出生死夜朗然明彻。永离痴冥。未尝惛寐。乃至於诸法性清净觉了。此示离念清净朗然大觉之地。我何能知。乃指后友云。迦毗罗城有童子之师名曰徧友。汝可往问。当为汝说。时善财童子以闻法故。不思议善根自然增广。顶礼瞻仰。辞退而去。
　　从天宫下渐向彼城。至徧友所礼足围绕。合掌恭敬於一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。徧友答言。善男子。此有童子名善知众艺。学菩萨字智。汝可问之。当为汝说。尔时善财即至其所。头顶礼敬。於一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。时彼童子告善财言。善男子。我得菩萨解脱名善知众艺。我恒唱持此之字母。
　　第三善财闻天主教。增广善根。渐向迦毗罗城至徧友所。见敬谘问。陈已发心。请问修菩萨行。徧友答言。此有童子名善知众艺。学菩萨字智。汝可往问。徧友为童子师者楞伽云。宗通自修行。说通示童蒙。故此善友为童子师。意表等觉已前一往法门未离言语文字相故。徧友不说者。意表言语道断说本无说故。然自不说而又指众艺说者。意表虽复不依言语道亦复不着无言说故。故下众艺所说四十二字。皆入般若波罗蜜门。正显了悟言说。皆不可得。意在离言方入果海。意虽果海离言。要因言以入故也。此义疏未发明。但云徧友不说。略有四义。一与众艺法门同故。二法有所付显流通故。三表一切法门体无二故。四表无所得方为得故。四虽正义以当文字师。义应含有故。疏称众艺为幻智字母善知识。时彼童子告善财言。我得菩萨解脱。名善知众艺。言知众艺者。不但字母。谓世间一切语言资生业等。皆顺正法。而与实相不相违背。此即正授法界。下显业用云。我恒唱持此之字母。谓字母乃众艺之胜。书说之本故。然四十二字。皆言入般若波罗蜜门者。以从字入於无相之门。字义为门。以语能显义故。故毗卢经中。皆言不可得智。无所得。即般若故。又文殊五字经云。受持此陀罗尼。即入一切法平等。速得成就摩诃般若。才诵一遍。如持八万四千法藏。向下具引疏文释之。以备观览。
　　唱阿字时。入般若波罗蜜门。名以菩萨威力入无差别境界。
　　一阿字者。是无生义。以无生之理。统该万法。故云无差别。而菩萨得此无生。则能达诸法空。断一切障。故云威力。
　　唱多字时。入般若波罗蜜门。名无边差别门。
　　二多字者。彼五字经当啰字。是清净无染离垢义。今云多者。毗卢经释多云如如解脱。金刚顶云。如如不可得故。谓如即无边差别故。如不可得。啰多二字。字形相近。声相滥故。今顺多释。
　　唱波字时。入般若波罗蜜门名普照法界。
　　三波字者。五字经云。亦无第一义谛。诸法平等。谓真俗双亡是真法界。诸法平等即是普照。
　　唱者字时。入般若波罗蜜门名普轮断差别。
　　四者字者谓诸法无有诸行。谓诸行既空。故徧摧差别。
　　唱那字时。入般若波罗蜜门名得无依无上。
　　五那字者。谓诸法无有性相。言说文字皆不可得。谓性相双亡故无所依。能所双亡是谓无上。此上五字即文殊五字心咒。结归观心云。汝知是要当观是心本来清净。无染无着。离我我所分别之相。
　　唱逻字时。入般若波罗蜜门名离依止无垢。
　　六逻字者。悟一切法离世间故。爱支因缘永不现故。离世故无依。爱不现故无垢。
　　唱柁(音轻呼)字时。入般若波罗蜜门名不退转方便。
　　七柁字者。悟一切法调伏寂静。真如平等无分别故。方为不退转方便。
　　唱婆字时。入般若波罗蜜门名金刚场。
　　八婆字者。悟一切法离缚解故方入金刚。
　　唱荼字时。入般若波罗蜜门名曰普轮。
　　九荼字者。悟一切法离热矫秽。得清凉故。是普摧义。
　　唱沙字时。入般若波罗蜜门名为海藏。
　　十沙字者。悟一切法无挂碍故如海含像。
　　唱嚩字时。入般若波罗蜜门名普生安住。
　　十一嚩字者。悟一切法言语道断。故能徧安住。
　　唱哆字时。入般若波罗蜜门名圆满光。
　　十二哆字者。悟一切法真不动故。不动则圆满发光。
　　唱也字时。入般若波罗蜜门名差别积聚。
　　十三也字者。悟一切法真实不生故。则诸乘差别积聚皆不可得。
　　唱瑟咤字时。入般若波罗蜜门名普光明息烦恼。
　　十四瑟咤字者。悟一切法制伏任持相不可得。普光明即能制伏。任持烦恼即所制伏。息即伏义。
　　唱迦字时。入般若波罗蜜门名无差别云。
　　十五迦字者悟一切法作者不可得。则作业如云。皆无差别。
　　唱娑字时。入般若波罗蜜门名降澍大雨。
　　十六娑字者。悟一切法即得平等。性不可得。
　　唱么字时入般若波罗蜜门名大流湍激众峰齐峙。
　　十七么字者。悟一切法我所性不可得。大流等者。谓我慢则生死长流。湍驰奔激。我慢高举。若众峰齐峙。皆我所执故。
　　唱伽字时。入般若波罗蜜门名普安立。
　　十八伽字者。即悟一切法行取性不可得。言安立者。以行取故而能安立。
　　唱他字时。入般若波罗蜜门名真如平等藏。
　　十九他字者。即是悟一切法处所性不可得。以真如平等。是一切法所依处所故。
　　唱社字时。入般若波罗蜜门名入世间海清净。
　　二十社字者。即悟一切法能所生起不可得。以有能有所是世间海故。
　　唱锁字时。入般若波罗蜜门名念一切佛庄严。
　　二十一锁字者。即悟安隐性不可得。以念佛庄严最安隐故。
　　唱柁字时。入般若波罗蜜门名观察简择一切法聚。
　　二十二柁字者。别译为驮字。即悟一切法能持界性不可得。以简法聚。即能持界性故。
　　唱奢字时。入般若波罗蜜门名随顺一切佛教轮光明。
　　二十三奢字者。即悟一切法寂静性不可得。以寂静别顺佛教故。
　　唱佉字时。入般若波罗蜜门名修因地智慧藏。
　　二十四佉字者。即悟一切法如虚空性不可得。以智慧如空。故能含藏。
　　唱叉字时。入般若波罗蜜门名息诸业海藏。
　　二十五叉字者。即悟一切法尽性不可得。谓业海深广。无不包含。故名为藏。
　　唱娑哆字时。入般若波罗蜜门名蠲诸惑障开净光明。
　　二十六娑哆字者。即悟一切法任持处非处。令不动性不可得。以惑障为非处。开净光明为其处。此以离障真空。为如实处。
　　唱壤字时。入般若波罗蜜门名作世间智慧门。
　　二十七壤字者。别译为娘字谓即悟一切法能知性不可得。能知为智慧。所知为门。
　　唱曷攞哆字时。入般若波罗蜜门名生死境界智慧轮。
　　二十八曷攞哆字者。即悟一切法执着义性不可得。谓执着为生死境。义即智慧轮。以执着生死。是智慧所观境。
　　唱婆字时。入般若波罗蜜门名一切智宫殿圆满庄严。
　　二十九婆字者。即悟一切法可破坏性不可得。圆满之言。不空译为道场。谓宫殿道场庄严从缘故可破坏。即非庄严故不可得。
　　唱车字时。入般若波罗蜜门名修行方便藏各别圆满。
　　三十车字者。别译为縒。即悟一切法欲乐覆性不可得。既方便随喜乐。故各别圆满。则覆性不可得。
  </div>
  <div class="pagination">
   <a href="华严纲_page70.html">
    上一页
   </a>
   <span>
    ...
   </span>
   <a href="华严纲_page66.html">
    66
   </a>
   <a href="华严纲_page67.html">
    67
   </a>
   <a href="华严纲_page68.html">
    68
   </a>
   <a href="华严纲_page69.html">
    69
   </a>
   <a href="华严纲_page70.html">
    70
   </a>
   <span class="current-page">
    71
   </span>
   <a href="华严纲_page72.html">
    72
   </a>
   <a href="华严纲_page73.html">
    73
   </a>
   <a href="华严纲_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
