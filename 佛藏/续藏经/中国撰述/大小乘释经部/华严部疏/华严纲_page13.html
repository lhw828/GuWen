<!DOCTYPE html>
<html>
 <head>
  <meta charset="utf-8"/>
  <title>
   华严纲 - 第 13 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严纲 - 第 13 页/共 73 页
  </h1>
  <div class="content">
   佛子。何等为菩萨摩诃萨无违逆行。此菩萨常修忍法。谦下恭敬。不自害。不他害。不两害。不自取。不他取。不两取。不自着。不他着。不两着。亦不贪求名闻利养。但作是念。我当常为众生说法。令离一切恶。断贪瞋痴憍慢覆藏悭嫉谄诳。令恒安住忍辱柔和。佛子。菩萨成就如是忍法。假使有百千亿那由他阿僧祇众生来至其所。一一众生化作百千亿那由他阿僧祇口。一一口出百千亿那由他阿僧祇语。所谓不可喜语。非善法语。不悦意语。不可爱语。非仁贤语。非圣智语。非圣相应语。非圣亲近语。深可厌恶语。不堪听闻语。以是言词毁辱菩萨。又此众生。一一各有百千亿那由他阿僧祇手。一一手各执百千亿那由他阿僧祇器仗逼害菩萨。如是经於阿僧祇劫曾无休息。菩萨遭此极大楚毒。身毛皆竖命将欲断。作是念言我因是苦。心若动乱。则自不调伏。自不守护。自不明了。自不修习。自不正定。自不寂静。自不爱惜。自生执着。何能令他心得清净。菩萨尔时复作是念。我从无始劫住於生死受诸苦恼。如是思惟重自劝励。令心清净而得欢喜。善自调摄。自能安住於佛法中。亦令众生同得此法。复更思惟。此身空寂无我我所无有真实性空无二。若苦若乐。皆无所有。诸法空故。我当解了广为人说。令除众生灭除此见。是故我今虽遭苦毒。应当忍受。为慈念众生故。饶益众生故。安乐众生故。怜愍众生故。摄受众生故。不舍众生故。自得觉悟故。令他觉悟故。心不退转故。趣向佛道故。是名菩萨摩诃萨第三无违逆行。
　　第三无违逆行。体依忍度。忍有三。忍谓生忍无生忍寂灭忍。以忍顺物理名无违逆。得实法忍。无我我所。名无嗔恨。以顺物顺法皆名为忍。顺物则无违於事。顺理则无违於法。事理无违。无生寂灭之义也。文中初辨忍相。常修忍法下两行经。明忍行次不求名利二句显离过。次但作是念下两行经。明忍意。下正修忍行。初明耐怨害忍。对难忍之境。初成就如是忍法下五行半经。明口加毁辱。次又此众生下两行经。明身加害。次如是经於阿僧祇劫曾无休息。明长时忍。次遭此极大楚毒下三行半经。明能忍之行。次尔时复作是念下三行经。明安受苦忍。次复更思惟下三行经。谛察法忍。后为慈念众生故下二行半经。明修忍意。是名下结名。
　　佛子。何等为菩萨摩诃萨无屈挠行。此菩萨修诸精进。所谓第一精进。大精进。胜精进。殊胜精进。最胜精进。最妙精进。上精进。无上精进。无等精进。普徧精进。性无三毒。性无憍慢。性不覆藏。性不悭嫉。性无谄诳。性自惭愧。终不为恼一众生故而行精进。但为断一切烦恼故而行精进。但为拔一切惑本故而行精进。但为除一切习气故而行精进。但为知一切众生界故而行精进。但为知一切众生死此生彼故而行精进。但为知一切众生烦恼故而行精进。但为知一切众生心乐故而行精进。但为知一切众生境界故而行精进。但为知一切众生诸根胜劣故而行精进。但为知一切众生心行故而行精进。但为知一切法界故而行精进。但为知一切佛法根本性故而行精进。但为知一切佛法平等性故而行精进。但为知三世平等性故而行精进。但为得一切佛法智光明故而行精进。但为证一切佛法智故而行精进。但为知一切佛法一实相故而行精进。但为知一切佛法无边际故而行精进。但为得一切佛法广大决定善巧智故而行精进。但为得分别演说一切佛法句义智故而行精进。佛子。菩萨摩诃萨成就如是精进行已。设有人言。汝颇能为无数世界所有众生。以一一众生故。於阿鼻地狱经无数劫。备受众苦。令彼众生一一得值无数诸佛出兴於世。以见佛故具受众乐乃至入於无余涅盘。汝乃当成阿耨多罗三藐三菩提。能尔不耶。答言我能。设复有人作如是言。有无量阿僧祇大海。汝当以一毛端滴之令尽。有无量阿僧祇世界尽末为尘。彼滴及尘一一数之悉知其数。为众生故经尔许劫。於念念中受苦不断。菩萨不以闻此语故而生一念悔恨之心。但更增上欢喜踊跃。深自庆幸得大善利。以我力故。令彼众生永脱诸苦。菩萨以此所行方便。於一切世界中。令一切众生乃至究竟无余涅盘。是名菩萨摩诃萨第四无屈挠行。
　　第四无屈挠行。体依精进度。勤无怠退。名无屈挠。挠曲也。弱也。以自牢强故无屈弱。又云无尽。以常住功德。现化众生。故名无尽。谓若怠惰。斯则有尽。摄论三精进中。名无退无弱无喜足。文中初修诸精进下两行零经。显精进之相。次性无三毒。显其离过。即难行精进。次但为下有十四行经。明精进所为。於中有四段。初但为断一切烦恼。为断惑。次但为知一切众生界。为度生。三但为知一切法界。为知法。四但为得一切佛法。为求法。上总显精进之相。次成就如是精进行已下随难别释。有二。初被甲精进中。一代众生受地狱苦。二为度生故长劫受苦无一念悔心。次以此所行方便下利乐精进。后是名下结名。
　　佛子。何等为菩萨摩诃萨离痴乱行。此菩萨成就正念。心无散乱。坚固不动。最上清净。广大无量。无有迷惑。以是正念故。善解世间一切语言。能持出世诸法言说。所谓能持色法非色法言说。能持建立色自性言说。乃至能持建立受想行识自性言说。心无痴乱。於世间中死此生彼。心无痴乱。入胎出胎心无痴乱。发菩提意心无痴乱。事善知识心无痴乱。勤修佛法心无痴乱。觉知魔事心无痴乱。离诸魔业心无痴乱。於不可说劫修菩萨行心无痴乱。此菩萨成就如是无量正念。於无量阿僧祇劫中。从诸佛菩萨善知识所听闻正法。所谓甚深法。广大法。庄严法。种种庄严法。演说种种名句文身法。菩萨庄严法。佛神力光明无上法。正希望决定解清净法。不着一切世间法。分别一切世间法。甚广大法。离痴翳照了一切众生法。一切世间共法不共法。菩萨智无上法。一切智自在法。菩萨听闻如是法已。经阿僧祇劫不忘不失。心常忆念无有间断。何以故。菩萨摩诃萨於无量劫修诸行时。终不恼乱一众生令失正念。不坏正法。不断善根。心常增长广大智故。复次此菩萨摩诃萨。种种音声不能惑乱。所谓高大声。粗浊声。极令人恐怖声。悦意声。不悦意声。喧乱耳识声。沮坏六根声。此菩萨闻如是等无量无数好恶音声。假使充满阿僧祇世界。未曾一念心有散乱。所谓正念不乱。境界不乱。三昧不乱。入甚深法不乱。行菩提行不乱。发菩提心不乱。忆念诸佛不乱。观真实法不乱。化众生智不乱。净众生智不乱。决了甚深义不乱。不作恶业故无恶业障。不起烦恼故无烦恼障。不轻慢法故无有慢法障。不诽谤正法故无有报障。佛子。如上所说如是等声。一一充满阿僧祇世界。於无量无数劫未曾断绝。悉能坏乱众生身心一切诸根。而不能坏此菩萨心。菩萨入三昧中住於圣法。思惟观察一切音声。善知音声生住灭相。善知音声生住灭性。如是闻已。不生於贪。不起於瞋。不失於念。善取其相而不染着。知一切声皆无所有。实不可得。无有作者。亦无本际。与法界等无有差别。菩萨如是成就寂静身与意行。至一切智永不退转。善入一切诸禅定门。知诸三昧同一体性。了一切法无有边际。得一切法真实智慧。得离音声甚深三昧。得阿僧祇诸三昧门。增长无量广大悲心。是时菩萨於一念中得无数百千三昧。闻如是声心不惑乱。令其三昧渐更增广。作如是念。我当令一切众生安住无上清净念中。於一切智。得不退转。究竟成就无余涅盘。是名菩萨摩诃萨第五离痴乱行。
　　第五无痴乱行。依禅度。以慧资定离沉掉故。名无痴乱。初云成就正念。一就奢摩他品名为正念。正念即定。以彼心离妄念之乱。故名正念。二就毗钵舍那。亦名正念。谓不偏鉴达。明了於缘。经云正念诸法未曾忘失。三就禅那。止观双运。名为正念。下经云。以正念故善解世间等。谓於缘明了。是无痴义。不异所缘。是无乱义。下经云禅定持心常一缘。智慧了境同三昧。以智照故离痴。以正定故离乱。言心无散乱下九句别明正念。初句是无乱之总。谓不随境转故无散乱。二障不能坏名为坚固。三缘不能牵故云不动。四超劣显胜故云最上。五异世无染故云清净。上五释无乱也。下四义释无痴。六称法界故云广。七趣一切智故云大。八引发难量故云无量。九不舍大悲名无迷惑。上九句别。摄为三种禅。前六现法乐住禅。次二引生功德禅。后一饶益有情禅。上总显无痴乱。次以正念故下别明无痴乱。初结前生后。二善解世间下显正念之能。初二句双标。次所为下双释。初所谓能持色法下五行半经。通就诸境辨无痴乱。次此菩萨成就如是下。别约所持明无痴乱。於中初一行半经。结前标后。次所谓下四行半经。正显所持。文有十五句。次菩萨听闻下一行零经。结无痴乱。次何以故下两行余经。征释所以。下文别明上九义摄三种禅。初复次种种音声不能惑乱下有十六行经。释前现法乐住禅。从所谓高大声下至甚深义不乱。通释上心无散乱。不作恶业下释坚固。如上所说下释不动。入三昧中下释最上。如是闻已下释清净。知一切声下释广。此上六段释上现法乐住禅竟。次菩萨如是成就下五行半经。释引生功德禅。於中释大无量二义。次作如是念下两行经。释饶益有情禅。释九中无迷惑。谓耽着禅味。不起大悲。是为迷惑。今悲以导禅。故无迷也。是名下结名。
　　佛子。何等为菩萨摩诃萨善现行。此菩萨身业清净。语业清净。意业清净。住无所得。示无所得身语意业。能知三业皆无所有。无虚妄故无有系缚。凡所示现无性无依。住无实心。知无量心自性。知一切法自性。无得无相。甚深难入。住於正位真如法性。方便出生而无业报。不生不灭。住涅盘界。住寂静性。住於真实无性之性。言语道断超诸世间无有所依。入离分别无缚着法。入最胜智真实之法。入非诸世间所能了知出世间法。此是菩萨善巧方便示现生相。佛子。此菩萨作如是念。一切众生无性为性。一切诸法无为为性。一切国土无相为相。一切三世唯是言说。一切言说於诸法中无有依处。一切诸法於言说中亦无依处。菩萨如是解一切法皆悉甚深。一切世间皆悉寂静。一切佛法无所增益。佛法不异世间法。世间法不异佛法。佛法世间法无有杂乱。亦无差别。了知法界体性平等。普入三世。永不舍离大菩提心。恒不退转化众生心。转更增长大慈悲心。与一切众生作所依处。菩萨尔时复作是念。我不成熟众生谁当成熟。我不调伏众生谁当调伏。我不教化众生谁当教化。我不觉悟众生谁当觉悟。我不清净众生谁当清净。此我所宜。我所应作。复作是念。若我自解此甚深法。唯我一人於阿耨多罗三藐三菩提独得解脱。而诸众生盲冥无目。入大险道。为诸烦恼之所缠缚。如重病人恒受苦痛。处贪爱狱不能自出。不离地狱饿鬼畜生阎罗王界。不能灭苦。不舍恶业。常处痴暗不见真实。轮回生死无得出离。住於八难众垢所着。种种烦恼覆障其心。邪见所迷不行正道。菩萨如是观诸众生作是念言。若此众生未成熟未调伏。舍而取证得阿耨多罗三藐三菩提。是所不应。我当先化众生。於不可说不可说劫行菩萨行。未成熟者先令成熟。未调伏者先令调伏。是菩萨住此行时。诸天魔梵沙门婆罗门一切世间乾闼婆阿修罗等。若有得见暂同住止。恭敬尊重承事供养。及暂耳闻一经心者。如是所作悉不唐捐。必定当成阿耨多罗三藐三菩提。是名菩萨摩诃萨第六善现行。
　　第六善现行。依慧度。体即般若。以慧能显发三谛之理。般若现前。故名善现行。以即空照有。而能现生。故云善现。释相中。初此菩萨身业清净下两行半经。略明行相。次广明行相有三种慧。初如是随觉慧。於中初住如实心下示意业。次住於正位下示身业。三住涅盘界下示语业。后入离分别下总结。二五明善巧慧。有三。初此菩萨作如是念下以理会事。次如是解一切下事理无碍。三永不舍离大菩提心。顺理起悲。三有情义利慧。有二。初复作是念我不成熟众生下建摄生志。二先人后己。於中四节。初若我自解下假摄自度。次而诸众生下观物轮回。三菩萨如是观下结所不应。四我当先化下决志先拔。后住此行时总结显成益。是名下结名。

　　大方广佛华严经纲要卷第十九


　　大方广佛华严经纲要卷第二十

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十行品第二十一之下

　　佛子。何等为菩萨摩诃萨无着行。佛子。此菩萨以无着心。於念念中能入阿僧祇世界。严净阿僧祇世界。於诸世界心无所着。往诣阿僧祇诸如来所。恭敬礼拜承事供养。以阿僧祇华。阿僧祇香。阿僧祇鬘。阿僧祇涂香。末香。衣服珍宝。幢幡妙盖。诸庄严具。各阿僧祇以用供养。如是供养。为究竟无作法故。为住不思议法故。於念念中见无数佛。於诸佛所心无所着。於诸佛剎亦无所着。於佛相好亦无所着。见佛光明。听佛说法。亦无所着。於十方世界。及佛菩萨所有众会亦无所着。听佛法已心生欢喜。志力广大能摄能行诸菩萨行。然於佛法亦无所着。此菩萨於不可说劫。见不可说佛出兴於世。一一佛所承事供养。皆悉尽於不可说劫心无厌足。见佛闻法及见菩萨众会庄严皆无所着。见不净世界亦无憎恶。何以故。此菩萨如诸佛法而观察故。诸佛法中无垢无净。无暗无明。无异无一。无实无妄。无安隐。无险难。无正道。无邪道。菩萨如是深入法界教化众生。而於众生不生执着。受持诸法。而於诸法不生执着。发菩提心住於佛住。而於佛住不生执着。虽有言说。而於言说心无所着。入众生趣。於众生趣心无所着。了知三昧能入能住。而於三昧心无所着。往诣无量诸佛国土。若入若见若於中住。而於佛土心无所着。舍去之时亦无顾恋。菩萨摩诃萨以能如是无所着故。於佛法中心无障碍。了佛菩提。证法毗尼。住佛正教。修菩萨行。住菩萨心。思惟菩萨解脱之法。於菩萨住处心无所染。於菩萨所行亦无所着。净菩萨道受菩萨记。得受记已作如是念。凡夫愚痴。无知无见。无信无解。无聪敏行。顽嚚贪着流转生死。不求见佛。不随明导。不信调御。迷误失错入於险道。不敬十力王。不知菩萨恩。恋着住处。闻诸法空心大惊怖。远离正法住於邪法。舍夷坦道入险难道。弃背佛意随逐魔意。於诸有中坚执不舍。菩萨如是观诸众生。增长大悲。生诸善根而无所着。菩萨尔时复作是念。我当为一众生。於十方世界一一国土。经不可说不可说劫教化成熟。如为一众生。为一切众生皆亦如是。终不以此而生疲厌。舍而余去。又以毛端徧量法界。於一毛端处。尽不可说不可说劫教化调伏一切众生。如一毛端处。一一毛端处皆亦如是。乃至不於一弹指顷执着於我起我我所想。於一一毛端处尽未来劫修菩萨行。不着身。不着法。不着念。不着愿。不着三昧。不着观察。不着寂定。不着境界。不着教化调伏众生。亦复不着入於法界。何以故。菩萨作是念。我应观一切法界如幻。诸佛如影。菩萨行如梦。佛说法如响。一切世间如化。业报所持故。差别身如幻。行力所起故。一切众生如心。种种杂染故。一切法如实际。不可变异故。又作是念。我当尽虚空徧法界。於十方国土中行菩萨行。念念明达一切佛法。正念现前无所取着。菩萨如是观身无我见佛无碍。为化众生演说诸法。令於佛法发生无量欢喜净信。救护一切心无疲厌。无疲厌故。於一切世界。有众生未成就未调伏处。悉诣於彼方便化度。其中众生种种音声。种种诸业。种种取着。种种施设。种种和合。种种流转。种种所作。种种境界。种种生。种种殁。以大誓愿。安住其中而教化之。不令其心有动有退。亦不一念生染着想。何以故。得无所着无所依故。自利利他清净满足。是名菩萨摩诃萨第七无着行。
　　第七无着行。体即方便。言不住事理故名无着。以由回向故不住生死。由拔济故不住涅盘。俱无住故名为无着。所谓观空而不舍有。涉有而不迷虚。权实双行二边不住。故名无着行也。文中释相有二。初显自分无着。次显胜进无着。於自分中。初明净境不着。次於染境不嫌。初经云此菩萨以无着心下。明不着净境。谓虽严剎而心不着净土。次往诣阿僧祇诸如来所下。明虽供养三宝而不着功德。所以不着者。次云为究竟等。次於念念中下四行余经。别示不着之相。义兼三宝及自进修。皆无所着。次此菩萨下明长时无着。次云见不净世界亦无憎恶。於染境不嫌。次何以故下两行余经。征释不嫌染境之所以。谓顺法而观无垢净相故。次菩萨如是深入下六行经。类显万行。若自若他皆无所着。上明自分行。下明胜进行中有三段。初明自行。次明利他行。后结成行满。今初牒前自分。次於佛法中心无障碍下有十一句。正显胜进。次明利他。先增长大悲。后要心拔济。初中云得受记已下二行半经。明观其所悲。所可悲者。以观迷四谛故堕险道。次不敬十力下两行半经。明观迷胜义故堕险道。次菩萨如是观下一行经。明增悲无着。上明观其所悲。由其可悲故次要心拔济。於中初起悲行。菩萨尔时下三行经。明心无疲厌。次又以毛端下两行经。明其心广大。此悲行也。次乃至不於一弹指顷下四行经。举少况多。广显无着。次何以故下五行半经。释无着之所以。由念深故利广。以正念现前故无所取着耳。上明胜进行。下结成行满。於中观身无我二句。乃自利行成。次为化众生下一行半经。明教化无疲。次无疲厌故下四行经。明无厌之相。次不令其心二句。结成无着。次何以故下二句征释。双结二利行满。
　　佛子。何等为菩萨摩诃萨难得行。此菩萨成就难得善根。难伏善根。最胜善根。不可坏善根。无能过善根。不思议善根。无尽善根。自在力善根。大威德善根。与一切佛同一性善根。此菩萨修诸行时。於佛法中得最胜解。於佛菩提得广大解。於菩萨愿未曾休息。尽一切劫心无疲倦。於一切苦不生厌离。一切众魔所不能动。一切诸佛之所护念。具行一切菩萨苦行。修菩萨行精勤匪懈。於大乘愿恒不退转。是菩萨安住此难得行已。於念念中能转阿僧祇劫生死而不舍菩萨大愿。若有众生承事供养乃至见闻。皆於阿耨多罗三藐三菩提得不退转。此菩萨虽了众生非有。而不舍一切众生界。譬如船师。不住此岸。不住彼岸。不住中流。而能运度此岸众生至於彼岸。以往返无休息故。菩萨摩诃萨亦复如是。不住生死。不住涅盘。亦复不住生死中流。而能运度此岸众生置於彼岸安隐无畏无忧恼处。亦不於众生数而有所着。不舍一众生着多众生。不舍多众生着一众生。不增众生界。不减众生界。不生众生界。不灭众生界。不尽众生界。不长众生界。不分别众生界。不二众生界。何以故。菩萨深入众生界如法界。众生界法界无有二。无二法中无增无减无生无灭。无有无无。无取无依。无着无二。何以故。菩萨了一切法。法界无二故。菩萨如是以善方便入深法界。住於无相。以清净相庄严其身。了法无性而能分别一切法相。不取众生而能了知众生之数。不着世界而现身佛剎。不分别法而善入佛法。深达义理而广演言教。了一切法离欲真际。而不断菩萨道。不退菩萨行。常勤修习无尽之行。自在入於清净法界。譬如钻木以出於火。火事无量而火不灭。菩萨如是化众生事无有穷尽。而在世间常住不灭。非究竟非不究竟。非取非不取。非依非无依。非世法非佛法。非凡夫非得果。菩萨成就如是难得心修菩萨行时。不说二乘法。不说佛法。不说世间。不说世间法。不说众生。不说无众生。不说垢。不说净。何以故。菩萨知一切法无染无取。不转不退故。菩萨於如是寂灭微妙甚深最胜法中修行时。亦不生念我现修此行。已修此行。当修此行。不着蕴界处内世间外世间内外世间。所起大愿诸波罗蜜及一切法。皆无所着。何以故。法界中无有法名向声闻乘向独觉乘。无有法名向菩萨乘向阿耨多罗三藐三菩提。无有法名向凡夫界。无有法名向染向净向生死向涅盘。何以故诸法无二无不二故。譬如虚空。於十方中若去来今求不可得。然非无虚空。菩萨如是。观一切法皆不可得。然非无一切法。如实无异不失所作。普示修行菩萨诸行。不舍大愿调伏众生转正法轮。不坏因果。亦不违於平等妙法。普与三世诸如来等。不断佛种。不坏实相深入於法。辩才无尽。闻法不着至法渊底。善能开演心无所畏。不舍佛住不违世法。普现世间而不着世间。菩萨如是成就难得智慧心。修习诸行。於三恶趣拔出众生教化调伏。安置三世诸佛道中令不动摇。复作是念。世间众生不知恩报更相雠对。邪见执着。迷惑颠倒愚痴无智。无有信心。随逐恶友起诸恶慧。贪爱无明种种烦恼皆悉充满。是我所修菩萨行处。设有知恩聪明慧解。及善知识充满世间。我不於中修菩萨行。何以故。我於众生无所适莫无所冀望。乃至不求一缕一毫及以一字赞美之言。尽未来劫修菩萨行。未曾一念自为於己。但欲度脱一切众生。令其清净永得出离。何以故。於众生中为明导者。法应如是不取不求。但为众生修菩萨道。令其得至安隐彼岸。成阿耨多罗三藐三菩提。是名菩萨摩诃萨第八难得行。
　　第八难得行。体依愿度。释相中二。初明自分。后明胜进。初中先明自利。此菩萨成就难得下三行经。明修成善根。次修诸行时下四行余经。显善根之相。文有十句。由得最胜故受难得之名。次安住此难得行下三行经。显行成利益。上自利行。次辨利他。此菩萨虽了众生下八行半经。有法喻合。合中云不住生死中流者。上以生死为此岸。涅盘为彼岸。今言生死中流者。以发心之后成佛之前。十地三贤尚居二死。是以中流即是生死。故云生死中流。非生死涅盘之中间名生死中也。次何以故下征释不住所以。有两番征。初深入众生下两行余经。正征不着。次了一切法二句重征前义。次菩萨如是下七行余经。双结二行。有法喻合。次非究竟下双非二行拂迹入玄。谓上二利悲智双行。心虽无着。然犹恐涉悲智之迹。故此拂之。上明二利行。次菩萨成就如是下明胜进行。初明慧行。次明悲行。初牒前自分。次不说二乘法下正辨胜进行相。即事入玄。故不说等。明离相无说。次何以故下四行经。征释以显双非。意云所以不说者。一无法可说故。二明无心说。谓不起念故。次何以故下三行经。转释无念所以。无念者称法界故。次何以故下四行半经。征显双非。有法喻合。征意云既无所着。何以故修二利之行。释意云。由双非故能双运。由无二故无着。由无不二故不妨起行。故合中先明性相无碍。次普与下功成立德。上辨慧行。下辨悲行。初如是成就下二句。牒智显悲。次於三恶趣下一行余经。正显悲相。次复作是念下三行经。偏语化恶。明恶正是所悲故。次设有下明若善则非化境矣。次何以故下三行余经。征释徧化之所由。征意云菩萨化生理宜平等。偏恶弃善。其故何耶。释意云菩萨於物无定亲疎。但就惑重障深者可悲。故恶是化境耳。若求名利则化知恩。以本无求。故偏化恶。次何以故下。次转征释必要行悲无求之所以。征云菩萨众生本不相预。何为长劫悲救无求。释意云诸佛菩萨法尔同导。不尔不名为明导故。上胜进行竟。是名下结名。
　　佛子。何等为菩萨摩诃萨善法行。此菩萨为一切世间天人魔梵沙门婆罗门乾闼婆等。作清凉法池。摄持正法。不断佛种。得清净光明陀罗尼故说法授记辩才无尽。得具足义陀罗尼故义辩无尽。得觉悟实法陀罗尼故法辩无尽。得训释言辞陀罗尼故词辩无尽。得无边文句无尽义无碍门陀罗尼故无碍辩无尽。得佛灌顶陀罗尼灌其顶故欢喜辩无尽。得不由他悟陀罗尼门故光明辩无尽。得同辩陀罗尼门故同辩无尽。得种种义身句身文身中训释陀罗尼门故训释辩无尽。得无边旋陀罗尼故无边辩无尽。此菩萨大悲坚固普摄众生。於三千大千世界。变身金色施作佛事。随诸众生根性欲乐。以广长舌。於一音中现无量音。应时说法皆令欢喜。假使有不可说种种业报无数众生共会一处。其会广大充满不可说世界。菩萨於彼众会中坐。是中众生一一皆有不可说阿僧祇口。一一口能出百千亿那由他音同时发声。各别言词。各别所问。菩萨於一念中悉能领受皆为酬对。令除疑惑。如一众会中。於不可说众会中悉亦如是。复次假使一毛端处。念念出不可说不可说道场众会。一切毛端处皆亦如是。尽未来劫。彼劫可尽众会无尽。是诸众会。於念念中以各别言词。各别所问。菩萨於一念中悉能领受。无怖无怯。无疑无谬。而作是念。设一切众生以如是语业俱来问我。我为说法无断无尽。皆令欢喜住於善道。复令善解一切言词。能为众生说种种法。而於言语无所分别。假使不可说不可说种种言词而来问难。一念悉领。一音咸答。普使开悟无有遗余。以得一切智灌顶故。以得无碍藏故。以得一切法圆满光明故。具足一切智智故。佛子。此菩萨摩诃萨安住善法行已。能自清净。亦能以无所着方便而普饶益一切众生。不见有众生得出离者。如於此三千大千世界。如是乃至於不可说三千大千世界。变身金色。妙音具足。於一切法无所障碍而作佛事。佛子。此菩萨摩诃萨成就十种身。所谓入无边法界非趣身。灭一切世间故。入无边法界诸趣身。生一切世间故。不生身。住无生平等法故。不灭身。一切灭言说不可得故。不实身。得如实故。不妄身。随应现故。不迁身。离死此生彼故。不坏身。法界性无坏故。一相身。三世语言道断故。无相身。善能观察法相故。菩萨成就如是十种身。为一切众生舍。长养一切善根故。为一切众生救。令其得大安隐故。为一切众生归。与其作大依处故。为一切众生导。令得无上出离故。为一切众生师。令入真实法中故。为一切众生灯。令其明见业报故。为一切众生光。令照甚深妙法故。为一切三世炬。令其晓悟实法故。为一切世间照。令入光明地中故。为一切诸趣明。示现如来自在故。佛子。是名菩萨摩诃萨第九善法行。菩萨安住此行。为一切众生作清凉法池。能尽一切佛法源故。
　　第九善法行。体即力度。言善法者谓善巧说法。故名善法。言力者。唯识有二。一思择力。二修习力。由此前力为机说法。本业有三。一报通力。二修定通力。三变化通力。此地大同九地是法师位。善说法故。初征标其名。次释相有二。先自分。后胜进。自分中。此菩萨为一切世间下二行经初总明。次得清净光明下七行半经别明广摄持正法。次此菩萨大悲坚固下有十八行经。广不断佛种。於中通分三段。初两行半经。明三业利生。即大悲河。次假使有人下假设深胜。於中初假使有不可说下明大会断疑。直明一会即波罗蜜河。次假使一毛下明微细断疑。谓於一毛端处有不可说如前大会。即三昧河。三而作是念下周徧断疑。上言毛端多众尚有量。今明一切众各具多言悉能答故。即愿智河。次以得一切智灌顶下总释所由。谓所以而能广说者一以他佛外加故。二以自藏离碍故。三所照法圆故。四能照智具故。故称为善法。故不断佛种。上明自分行。次此菩萨安住善法行已。明胜进行。初牒自分。次正显胜进。有十六行经。分为四段。初能自清净一行半经。初辨四河清净之义。次如於此三千下二行经。明四河入海。无能障义。於多界中化无障故。次成就十种身下。辨此四河旋绕池义。菩萨成就下。辨四河累劫入海无疲厌义。三旋绕中。谓成就随顺身语意业。智为先导。身语意业四方流注入智海故。随顺即是旋绕之义。次菩萨成就如是下正显无疲厌。谓四河入海。累劫无疲。菩萨亦尔。以普贤行愿。尽未来劫。修菩萨行。入如来海。不生疲厌。是以广显与生为救为归等。上明胜进行。复是名下结名安住此行下叹胜。
　　佛子。何等为菩萨摩诃萨真实行。此菩萨成就第一诚谛之语。如说能行。如行能说。此菩萨学三世诸佛真实语。入三世诸佛种性。与三世诸佛善根同等。得三世诸佛无二语。随如来学。智慧成就。此菩萨成就知众生是处非处智。去来现在业报智。诸根利钝智。种种界智。种种解智。一切至处道智。诸禅解脱三昧垢净起时非时智。一切世界宿住随念智。天眼智。漏尽智。而不舍一切菩萨行。何以故。欲教化一切众生悉令清净故。此菩萨复生如是增上心。若我不令一切众生住无上解脱道。而我先成阿耨多罗三藐三菩提者。则违我本愿。是所不应。是故要当先令一切众生得无上菩提无余涅盘。然后成佛。何以故。非众生请我发心。我自为众生作不请之友。欲先令一切众生满足善根成一切智。是故我为最胜。不着一切世间故。我为最上。住无上调御地故。我为离翳。解众生无际故。我为已办。本愿成就故。我为善变化。菩萨功德庄严故。我为善依怙。三世诸佛摄受故。此菩萨摩诃萨不舍本愿故。得入无上智慧庄严。利益众生悉令满足。随本誓愿皆得究竟。於一切法中智慧自在。令一切众生普得清净。念念徧游十方世界。念念普诣不可说不可说诸佛国土。念念悉见不可说不可说诸佛及佛庄严清净国土。示现如来自在神力。普徧法界虚空界。此菩萨现无量身。普入世间而无所依。於其身中。现一切剎一切众生一切诸法一切诸佛。此菩萨知众生种种想。种种欲。种种解。种种业报。种种善根。随其所应为现其身而调伏之。观诸菩萨如幻。一切法如化。佛出世如影。一切世间如梦。得义身文身无尽藏。正念自在。决定了知一切诸法。智慧最胜。入一切三昧真实相。住一性无二地菩萨摩诃萨。以诸众生皆着於二。安住大悲。修行如是寂灭之法。得佛十力。入因陀罗网法界。成就如来无碍解脱。人中雄猛大师子吼。得无所畏。能转无碍清净法轮。得智慧解脱。了知一切世间境界。绝生死回流。入智慧大海。为一切众生护持三世诸佛正法。到一切佛法海实相源底。菩萨住此真实行已。一切世间天人魔梵沙门婆罗门乾闼婆阿修罗等。有亲近者。皆令开悟欢喜清净。是名菩萨摩诃萨第十真实行。
　　第十真实行。体即智度。谓约二智受用法乐。成熟有情。并如行能说。如说能行。即是真实。初征名。次释相。初此菩萨成就第一下一行经。总显名体。次别显行相。有二。初此菩萨学三世诸佛下二行经。总标章门。次依别释有五段。初成就智慧。二三世诸佛无二语。三同佛善根。四入佛种性。五学佛真实语。初中三。此菩萨成就知众生下初显所成十力。次而不舍一切菩萨行。明得果不舍因。三何以故下征释所以。十力化生之智。故须得之。令物清净。故须不舍因行。二三世诸佛无二语中。有三。初此菩萨复生如是下两行余经。初反举违誓。自诫不应。次是要当下一行余经。顺释。要当先人后己。三何以故下二行经。征释所由。征意有二。一云何以违誓是以不应。二云何以要先人后己。释亦二别。一非众生请我发心。由不请强许。今之不与岂是所应。次云我为最胜者。以菩萨之导人必先人后己。不尔。岂得名最胜耶。三同佛善根有二。初不舍本愿下标德成满。次别明同相。初於一切法中二句。意业。智慧同。次念念徧游下三行经。身业。神通同。四入佛种性中二。初此菩萨现无量身下二行经。明身入世无依。次智入种性中二。初知众生种种想。明入悲种性。次观诸菩萨如幻。入智种性。五学佛真实语中二。初以诸众生下标前起后。次得佛十力下四行余经。成果起用。显语实相。能师子吼。转法轮故。结云知实相源。方为实语。文中大同十地。穷佛所得圆融教中位位果满。故穷法实相。谓如是性相体力等。皆尽源故。后菩萨住此下结行成益。是名下结名。
　　尔时佛神力故。十方各有佛剎微尘数世界六种震动。所谓动。徧动。等徧动。起。徧起。等徧起。踊。徧踊。等徧踊。震。徧震。等徧震。吼。徧吼。等徧吼。击。徧击。等徧击。雨天妙华。天香。天末香。天鬘。天衣。天宝。天庄严具。奏天乐音。放天光明。演畅诸天微妙音声。如此世界夜摩天宫说十行法所现神变。十方世界悉亦如是。复以佛神力故。十方各过十万佛剎微尘数世界外。有十万佛剎微尘数菩萨俱。来诣此土充满十方。语功德林菩萨言。佛子。善哉善哉。善能演说诸菩萨行。我等一切同名功德林。所住世界皆名功德幢。彼土如来同名普功德。我等佛所亦说此法。众会眷属。言词义理。悉亦如是无有增减。佛子。我等皆承佛神力。来入此会为汝作证。十方世界悉亦如是。
　　此下第六证成分。初地动瑞证。次十方菩萨俱来人证。佛子我等下结通。
　　尔时功德林菩萨承佛神力。普观十方一切众会暨于法界。欲令佛种性不断故。欲令菩萨种性清净故。欲令愿种性不退转故。欲令行种往常相续故。欲令三世种性悉平等故。欲摄三世一切佛种性故。欲开演所种诸善根故。欲观察一切诸根故。欲解烦恼习气心行所作故。欲照了一切佛菩提故。而说颂言。
　　一心敬礼十力尊　　离垢清净无碍见　　境界深远无伦匹　　住如虚空道中者　　过去人中诸最胜　　功德无量无所着　　勇猛第一无等伦　　彼离尘者行斯道　　现在十方诸国土　　善能开演第一义　　离诸过恶最清净　　彼无依者行斯道　　未来所有人师子　　周徧游行於法界　　已发诸佛大悲心　　彼饶益者行斯道　　三世所有无比尊　　自然除灭愚痴暗　　於一切法皆平等　　彼大力人行此道　　普见无量无边界　　一切诸有及诸趣　　见已其心不分别　　彼无动者行斯道　　法界所有皆明了　　於第一义最清净　　永破瞋慢及愚痴　　彼功德者行斯道　　於诸众生善分别　　悉入法界真实性　　自然觉悟不由他　　彼等空者行斯道　　尽空所有诸国土　　悉往说法广开喻　　所说清净无能坏　　彼胜牟尼行此道　　具足坚固不退转　　成就尊重最胜法　　愿力无尽到彼岸　　彼善修者所行道　　无量无边一切地　　广大甚深妙境界　　悉能知见靡有遗　　彼论师子所行道　　一切句义皆明了　　所有异论悉摧伏　　於法决定无所疑　　彼大牟尼行此道　　远离世间诸过患　　普与众生安隐乐　　能为无等大导师　　彼胜德者行斯道　　恒以无畏施众生　　普令一切皆欣庆　　其心清净离染浊　　彼无等者行斯道　　意业清净极调善　　离诸戏论无口过　　威光圆满众所钦　　彼最胜者行斯道　　入真实义到彼岸　　住功德处心永寂　　诸佛护念恒不忘　　彼灭有者行斯道　　远离於我无恼害　　恒以大音宣正法　　十方国土靡不周　　彼绝譬者行斯道　　檀波罗蜜已成满　　百福相好所庄严　　众生见者皆欣悦　　彼最胜慧行斯道　　智地甚深难可入　　能以妙慧善安住　　其心究竟不动摇　　彼坚固行行斯道　　法界所有悉能入　　随所入处咸究竟　　神通自在靡不该　　彼法光明行此道　　诸无等等大牟尼　　勤修三昧无二相　　心常在定乐寂静　　彼普见者行斯道　　微细广大诸国土　　更相涉入各差别　　如其境界悉了知　　彼智山王行此道　　意常明洁离诸垢　　於三界中无所着　　护持众戒到彼岸　　此净心者行斯道　　智慧无边不可说　　普徧法界虚空界　　善能修学住其中　　彼金刚慧行斯道　　三世一切佛境界　　智慧善入悉周徧　　未尝暂起疲厌心　　彼最胜者行斯道　　善能分别十力法　　了知一切至处道　　身业无碍得自在　　彼功德身行此道　　十方无量无边界　　所有一切诸众生　　我皆救护而不舍　　彼无畏者行斯道　　於诸佛法勤修习　　心常精进不懈倦　　净治一切诸世间　　彼大龙王行此道　　了知众生根不同　　欲解无量各差别　　种种诸界皆明达　　此普入者行斯道　　十方世界无量剎　　悉往受生无有数　　未曾一念生疲厌　　彼欢喜者行斯道　　普放无量光明网　　照耀一切诸世间　　其光所照入法性　　此善慧者行斯道　　震动十方诸国土　　无量亿数那由他　　不令众生有惊怖　　此利世者所行道　　善解一切语言法　　问难酬对悉究竟　　聪哲辩慧靡不知　　此无畏者所行道　　善解覆仰诸国土　　分别思惟得究竟　　悉使住於无尽地　　此胜慧者所行道　　功德无量那由他　　为求佛道皆修习　　於其一切到彼岸　　此无尽行所行道　　超出世间大论师　　辩才第一师子吼　　普使群生到彼岸　　此净心者所行道　　诸佛灌顶第一法　　已得此法灌其顶　　心恒安住正法门　　彼广大心行此道　　一切众生无量别　　了达其心悉周徧　　决定护持佛法藏　　彼如须弥行此道　　能於一一语言中　　普为示现无量音　　令彼众生随类解　　此无碍见行斯道　　一切文字语言法　　智皆善入不分别　　住於真实境界中　　此见性者所行道　　安住甚深大法海　　善能印定一切法　　了法无相真实门　　此见实者所行道　　一一佛土皆往诣　　尽於无量无边劫　　观察思惟靡暂停　　此匪懈者所行道　　无量无数诸如来　　种种名号各不同　　於一毛端悉明见　　此净福者所行道　　一毛端处见诸佛　　其数无量不可说　　一切法界悉亦然　　彼诸佛子行斯道　　无量无边无数劫　　於一念中悉明见　　知其修促无定相　　此解脱行所行道　　能令见者无空过　　皆於佛法种因缘　　而於所作心无着　　彼诸最胜所行道　　那由他劫常遇佛　　终不一念生疲厌　　其心欢喜转更增　　此不空见所行道　　尽於无量无边劫　　观察一切众生界　　未曾见有一众生　　此坚固士所行道　　修习无边福智藏　　普作清凉功德池　　利益一切诸群生　　彼第一人行此道　　法界所有诸品类　　普徧虚空无数量　　了彼皆依言说住　　此师子吼所行道　　能於一一三昧中　　普入无数诸三昧　　悉至法门幽奥处　　此论月者行斯道　　忍力勤修到彼岸　　能忍最胜寂灭法　　其心平等不动摇　　此无边智所行道　　於一世界一坐处　　其身不动恒寂然　　而於一切普现身　　彼无边身行此道　　无量无边诸国土　　悉令共入一尘中　　普得包容无障碍　　彼无边思行此道　　了达是处及非处　　於诸力处普能入　　成就如来最上力　　彼第一力所行道　　过去未来现在世　　无量无边诸业根　　恒以智慧悉了知　　此达解者所行道　　了达世间时非时　　如应调伏诸众生　　悉顺其宜而不失　　此善了者所行道　　善守身语及意业　　恒令依法而修行　　离诸取着降众魔　　此智心者所行道　　於诸法中得善巧　　能入真如平等处　　辩才宣说无有穷　　此佛行者所行道　　陀罗尼门已圆满　　善能安住无碍藏　　於诸法界悉通达　　此深入者所行道　　三世所有一切佛　　悉与等心同智慧　　一性一相无有殊　　此无碍种所行道　　已抉一切愚痴膜　　深入广大智慧海　　普施众生清净眼　　此有目者所行道　　已具一切诸导师　　平等神通无二行　　获於如来自在力　　此善修者所行道　　徧游一切诸世间　　普雨无边妙法雨　　悉令於义得决了　　此法云者所行道　　能於佛智及解脱　　深生净信永不退　　以信而生智慧根　　此善学者所行道　　能於一念悉了知　　一切众生无有余　　了彼众生心自性　　达无性者所行道　　法界一切诸国土　　悉能化往无有数　　其身最妙绝等伦　　此无比行所行道　　佛剎无边无有数　　无量诸佛在其中　　菩萨於彼悉现前　　亲近供养生尊重　　菩萨能以独一身　　入於三昧而寂定　　令见其身无有数　　一一皆从三昧起　　菩萨所住最深妙　　所行所作超戏论　　其心清净常悦乐　　能令众生悉欢喜　　诸根方便各差别　　能以智慧悉明见　　而了诸根无所依　　调难调者所行道　　能以方便巧分别　　於一切法得自在　　十方世界各不同　　悉在其中作佛事　　诸根微妙行亦然　　能为众生广说法　　谁其闻者不欣庆　　此等虚空所行道　　智眼清净无与等　　於一切法悉明见　　如是智慧巧分别　　此无等者所行道　　所有无尽广大福　　一切修行使究竟　　令诸众生悉清净　　此无比者所行道　　普劝修成助道法　　悉令得住方便地　　度脱众生无有数　　未曾暂起众生想　　一切机缘悉观察　　先护彼意令无诤　　普示众生安隐处　　此方便者所行道　　成就最上第一智　　具足无量无边智　　於诸无量无所畏　　此方便智所行道　　一切世界及诸法　　悉能徧入得自在　　亦人一切众会中　　度脱群生无有数　　十方一切国土中　　击大法鼓悟群生　　为法施主最无上　　此不灭者所行道　　一身结跏而正坐　　充满十方无量剎　　而令其身不迫隘　　此法身者所行道　　能於一义一文中　　演说无量无边法　　而於边际不可得　　此无边智所行道　　於佛解脱善修学　　得佛智慧无障碍　　成就无畏为世雄　　此方便者所行道　　了知十方世界海　　亦知一切佛剎海　　智海法海悉了知　　众生见者咸欣庆　　或现入胎及初生　　或现道场成正觉　　如是皆令世间见　　此无边者所行道　　无量亿数国土中　　示现其身入涅盘　　实不舍愿归寂灭　　此雄论者所行道　　坚固微密一妙身　　与佛平等无差别　　随诸众生各异见　　一实身者所行道　　法界平等无差别　　具足无量无边义　　乐观一相心不移　　三世智者所行道　　於诸众生及佛法　　建立加持悉究竟　　所有持力同於佛　　最上持者行斯道　　神足无碍犹如佛　　天眼无碍最清净　　耳根无碍善听闻　　此无碍意所行道　　所有神通皆具足　　随其智慧悉成就　　善知一切靡所俦　　此贤智者所行道　　其心正定不摇动　　其智广大无边际　　所有境界皆明达　　一切见者所行道　　已到一切功德岸　　能随次第度众生　　其心毕竟无厌足　　此常勤者所行道　　三世所有诸佛法　　於此一切咸知见　　从於如来种性生　　彼诸佛子行斯道　　随顺言词已成就　　乖违谈论善摧伏　　常能趣向佛菩提　　无边慧者所行道　　一光照触无涯限　　十方国土悉充徧　　普使世间得大明　　此破暗者所行道　　随其应见悉供养　　为现如来清净身　　教化众生百千亿　　庄严佛剎亦如是　　为令众生出世间　　一切妙行皆修习　　此行广大无边际　　云何而有能知者　　假使分身不可说　　而与法界虚空等　　悉共称扬彼功德　　百千万劫无能尽　　菩萨功德无有边　　一切修行皆具足　　假使无量无边佛　　於无量劫说不尽　　何况世间及天人　　一切声闻及缘觉　　能於无量无边劫　　赞叹称扬得究竟
　　第七重颂分。初先彰说仪。次正说偈辞。总有一百一颂。大分为三。初一偈总申归教。次九十六颂正颂前文。三有四颂结叹深广。然十住颂文则举其次第。今没其次第直云行斯道者。略有四意。一前则约位始终行布而说。今将融会前说令无始终。欲显一位之中具行诸行。一行之中具一切故。二前约别行。今约普行。普别无碍。二文互显。三前约同教。今约别教。同别无碍。为一圆教故。四前约不杂辩才。此约任放辩才。说不待次。言辞不断故。又前多约因。此多就果。或体用更广略绮互。总别递明。互就影发。显菩萨行深广难思。下文虽依次第。既没其本名。一同离世间品圆融行也。

　　大方广佛华严经纲要卷第二十


　　大方广佛华严经纲要卷第二十一

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十无尽藏品第二十二

　　初来意者。总有五义。一为答第二会初十藏问故。二前明正位。今依位起行。故同梵品。三前约位别行。今辨始终通行故。四前明成位行。今辨净治彼行。故同十地中信等十行。五前自分究竟。今辨胜进趣后。同上明法。准问应在十回向后。今此辨者。略有二义。一云藏有二义。约蕴摄义在十行后。约出生义在十地前。义通二处。问答互显。一云回向无别自体。但以能回前行为其自体。今十藏既为十行胜进。亦为回向胜进。故回向后无别胜进。此即前后互举。显义方备。二释名者。藏是出生蕴积之义。谓一藏内体。含法界故。摄德出用。二无尽寄圆显十。即带数释也。三宗趣者。十藏为宗。摄前生后得果为趣。
　　尔时功德林菩萨。复告诸菩萨言。佛子。菩萨摩诃萨有十种藏。过去未来现在诸佛。已说当说今说。
　　释文中。初唱数显同。言三世同说显胜令遵。
　　何等为十。所谓信藏。戒藏。惭藏。愧藏。闻藏。施藏。慧藏。念藏。持藏。辩藏。是为十。
　　二何等下征名列异。心净名信。制止名戒。崇重贤善为惭。轻拒暴恶为愧。餐教广博为闻。辍己惠人为施。决择诸法名慧。令心明记为念。任持所记为持。巧宣所说为辩。各有业用。然念慧及戒惭愧等五。皆当体为性。余五行用立名。前九自利。后一利他。信为行本故首明之。依信离过。惭愧庄严。戒行光洁。上三离过之行。余皆进善。进善之首必籍多闻。如闻而行唯福与慧。念使增明。慧令经久。辨以利他。故前七即七圣财。慧为正导。故终辨之。次二守护。后一积而能散。
　　佛子。何等为菩萨摩诃萨信藏。
　　第三依名广释。十藏即为十段。段各有四。谓征名。释相。结名。辨益。辨益一种唯初七十有。余皆无。今初征名。
　　此菩萨信一切法空。信一切法无相。信一切法无愿。信一切法无作。信一切法无分别。信一切法无所依。信一切法不可量。信一切法无有上。信一切法难超越。信一切法无生。若菩萨能如是随顺一切法生净信已。闻诸佛法不可思议。心不怯弱。闻一切佛不可思议。心不怯弱。闻众生界不可思议心不怯弱。闻法界不可思议心不怯弱。闻虚空界不可思议心不怯弱。闻涅盘界不可思议心不怯弱。闻过去世不可思议心不怯弱。闻未来世不可思议心不怯弱。闻现在世不可思议心不怯弱。闻入一切劫不可思议心不怯弱。何以故。此菩萨於诸佛所一向坚信。知佛智慧无边无尽。十方无量诸世界中一一各有无量诸佛。於阿耨多罗三藐三菩提。已得。今得。当得。已出世。今出世。当出世。已入涅盘。今入涅盘。当入涅盘。彼诸佛智慧不增不减。不生不灭。不进不退。不近不远。无知无舍。此菩萨入佛智慧。成就无边无尽信。得此信已心不退转。心不杂乱。不可破坏。无所染着。常有根本。随顺圣人。住如来家。护持一切诸佛种性。增长一切菩萨信解。随顺一切如来善根。出生一切诸佛方便。是名菩萨摩诃萨信藏。菩萨住此信藏。则能闻持一切佛法。为众生说皆令开悟。
　　释中分三。初明信相。次若菩萨下明信力。三此菩萨入佛下总结。今初。文有十句。初三句信三空。谓空无相无愿。次三句信依他无生。以缘起故无作。以不实故无能所分别。以无体故无所依。三三句信圆成无性。一广无边故无量。二最胜故无上。三深故不可越。后一总信三性无性。入一无生观。次观信力。若菩萨能如是下正显业用。文有十句。徧从前十。前十并从此十。若逆配前十。谓由信法无生。故於佛法不怯等。次何以故下征释不怯之所以。谓於深广皆坚信故。由所信者唯佛智慧故。次十方下二行半经。别释上信佛智慧。谓十方无量世界。无量诸佛。各已证菩提乃至入涅盘。故智慧无边无量。一佛尚不可尽。况横徧十方。竖穷三际。菩萨於此坚信不移。宁有怯耶。次彼诸佛智慧下释闻深不怯。谓增减等皆戏论法。以寂照之体如如超戏论故。菩萨既坚信於此。宁闻深而怯耶。此二段释文具前十句难思之法。如文详之。次得此信已下显成信之益。文有十一句。初心不退转至生如来家七句。明行体坚牢。次护持下四句摄德无尽。是名下结名。菩萨住此下辨益。
　　佛子。何等为菩萨摩诃萨戒藏。此菩萨成就普饶益戒不受戒不住戒无悔恨戒无违诤戒不损恼戒无杂秽戒无贪求戒无过失戒无毁犯戒。云何为普饶益戒。此菩萨受持净戒。本为利益一切众生。云何为不受戒。此菩萨不受行外道诸所有戒。但性自精进奉持三世诸佛如来平等净戒。云何为不住戒。此菩萨受持戒时。心不住欲界不住色界不住无色界。何以故。不求生彼而持戒故。云何为无悔恨戒。此菩萨恒得安住无悔恨心。何以故。不作重罪。不行谄诈。不破净戒故。云何为无违诤戒。此菩萨不非先制。不更造立。心常随顺向涅盘戒。具足受持无所毁犯。不以持戒恼他众生令其生苦。但愿一切心常欢喜而持於戒。云何为不恼害戒。此菩萨不因於戒学诸咒术造作方药恼害众生。但为救护一切众生而持於戒。云何为不杂戒。此菩萨不着边见。不持杂戒。但观缘起持出离戒。云何为无贪求戒。此菩萨不现异相彰己有德。但为满足出离法故而持於戒。云何为无过失戒。此菩萨不自贡高言我持戒。见破戒人亦不轻毁令他愧耻。但一其心而持於戒。云何为无毁犯戒。此菩萨永断杀盗邪淫妄语两舌恶口及无义语。贪瞋邪见。具足受持十种善业。菩萨持此无犯戒时作是念言。一切众生毁犯净戒。皆由颠倒。唯佛世尊。能知众生以何因缘而生颠倒毁犯净戒。我当成就无上菩提。广为众生说真实法。令离颠倒。是名菩萨摩诃萨第二戒藏。
　　第二戒藏。释相中二。初列十名。后随牒释。初列十戒皆通三聚。取其相显。初但饶益有情。后一律仪中八通三。为遮罪过。皆是律仪。但为救护即是饶益。摄善可知。次下牒释十戒相。即为十段。初云何为普饶益戒。以饶益有情是菩萨本意。故首明之。二云何为不受戒。谓不受邪戒谓鸡狗等。三聚宿成故动不踰矩。三云何为不住戒。谓不乐住三界。唯为求菩提及度众生故。非如难陀之类。四云何为无悔恨戒。涅盘云何故持戒为不悔故。何故不悔为欢喜故。乃至未得大涅盘故。五云何为无违诤戒。此中有四义。非者违也。一不违制立。不同调达。二不违涅盘。不取相故。三不违律仪。具足持故。四不违利物。不恼他故。六云何为不恼害戒。中有二义。一非为欲恼众生先须持戒如闻罗汉持戒能降龙遂即持之。二非为欲成净戒逼恼众生。如外道杀马祀天求生梵世。七云何为不杂戒。邪见持戒名杂。定有定无。为断常杂。观缘性离。无烦恼杂。真出离矣。八云何为无贪求戒。谓不现有德。彰己有德五邪之一。已见净行。九云何为无过失戒。言不轻毁者。无行经云见破戒人不说其过恶。应念彼人久久亦当得道。十云何为无毁犯戒。此菩萨永断杀盗邪淫等。释有二义。初明律仪。十善众戒之本。故偏明之。菩萨持此下双明二聚。摄菩提善为众生故。是名下结名。
　　佛子何等为菩萨摩诃萨惭藏。此菩萨忆念过去所作诸恶而生於惭。谓彼菩萨心自念言。我无始世来与诸众生。皆悉互作父母兄弟姊妹男女。具贪瞋痴憍慢谄诳及余一切诸烦恼故。更相恼害。递相陵夺。奸淫伤杀无恶不造。一切众生悉亦如是。以诸烦恼备造众恶。是故各各不相恭敬。不相尊重。不相承顺。不相谦下。不相启导。不相护惜。更相杀害互为怨雠。自惟我身及诸众生。去来现在行无惭法。三世诸佛无不知见。今若不断此无惭行。三世诸佛亦当见我。我当云何犹行不止。甚为不可。是故我应专心断除。证阿耨多罗三藐三菩提。广为众生说真实法。是名菩萨摩诃萨第三惭藏。
　　第三征释惭藏。然惭愧相别。诸说不同。涅盘云惭者内自羞耻。愧者发露向人。瑜伽亦云。内生羞耻为惭。外生羞耻为愧。大同涅盘。唯识云依自法力。崇重贤善为惭。依世间力。轻拒暴恶为愧。释中。初释过去作恶即无惭行。经云谓彼菩萨心自念言下四行经。初自念无惭。次一切众生下两行半经。明悲他亦尔。次释前非而生后惭。经云自惟我身下二行半经。正显惭相。初自念昔非。耻佛知见。现修惭相。自惟即是内自羞耻。次是故我应下决志断证。文言去来现在行无惭者。言总意别。菩萨自念昔过。愍物三世常行故专心断除防己伏之。再起为众生说。则物我之兼亡。是名下结名。
　　佛子。何等为菩萨摩诃萨愧藏。此菩萨自愧昔来於五欲中种种贪求无有厌足。因此增长贪恚痴等一切烦恼。我今不应复行是事。又作是念。众生无智。起诸烦恼具行恶法。不相恭敬。不相尊重。乃至展转互为怨雠。如是等恶无不备造。造已欢喜追求称叹。盲恶慧眼无所知见。於母人腹中。入胎受生成垢秽身。毕竟至於发白面皱。有智慧者。观此但是从淫欲生不净之法。三世诸佛皆悉知见。若我於今犹行是事。则为欺诳三世诸佛。是故我当修行於愧。速成阿耨多罗三藐三菩提。广为众生说真实法。是名菩萨摩诃萨第四愧藏。
　　第四征释愧藏。释相中文有三段。初此菩萨自愧昔来下。自念无愧而修愧行。故云我今不应复行是事。即愧行也。次又作是念众生无智下。伤物无愧不觉苦集。故云无知见。次於母腹中下。依顾世间而修愧行。誓益自他。於中初於母腹中下即所愧境。次有智慧下顾他生愧。即外羞也。是故已下决志断证。言不净之法者。从淫欲生即种子不净。住母腹中即住处不净。成垢秽身即自相自性究竟不净。发白意含究竟不净。是名下结名。
　　佛子。何等为菩萨摩诃萨闻藏。此菩萨知是事有故是事有。是事无故是事无。是事起故是事起。是事灭故是事灭。是世间法是出世间法。是有为法是无为法。是有记法是无记法。何等为是事有故是事有。谓无明有故行有。何等为是事无故是事无。谓识无故名色无。何等为是事起。故是事起谓爱起。故苦起。何等为是事灭故是事灭。谓有灭故生灭。何等为世间法。所谓色受想行识。何等为出世间法。所谓戒定慧解脱解脱知见。何等为有为法。所谓欲界色界无色界众生界。何等为无为法。所谓虚空涅盘数缘灭非数缘灭缘起法性住。何等为有记法。谓四圣谛四沙门果四辩四无所畏四念处四正勤四神足五根五力七觉分八圣道分。何等为无记法。谓世间有边。世间无边。世间亦有边亦无边。世间非有边非无边。世间有常。世间无常。世间亦有常亦无常。世间非有常非无常。如来灭后有。如来灭后无。如来灭后亦有亦无。如来灭后非有非无。我及众生有。我及众生无。我及众生亦有亦无。我及众生非有非无。过去有几如来般涅盘。几声闻辟支佛般涅盘。未来有几如来几声闻辟支佛几众生。现在有几佛住。几声闻辟支佛住。几众生住。何等如来最先出。何等声闻辟支佛最先出。何等众生最先出。何等如来最后出。何等声闻辟支佛最后出。何等众生最后出。何法最在初。何法最在后。世间从何处来。去至何所。有几世界成。有几世界坏。世界从何处来。去至何所。何者为生死最初际。何者为生死最后际。是名无记法。菩萨摩诃萨作如是念。一切众生於生死中无有多闻。不能了知此一切法。我当发意持多闻藏。证阿耨多罗三藐三菩提。为诸众生说真实法。是名菩萨摩诃萨第五多闻藏。
　　第五征释闻藏。释相中有二。初明所知之法。后菩萨摩诃萨作如是念下显多闻之意。初释所知之法。标称闻藏。释云知者闻为本故。实则多知耳。所知之法初标十法。释分七段。初牒释有无二法。云何为世事有下。谓十二因缘缘生之法。今经正显缘生无性。二云何为世间法下。明有漏五蕴为世间法。三何等为出世间法谓无漏五蕴。即五分法身。四何等为有为法谓三界。五何等为无为法谓六无为等。於大小乘多少不同。论有广释。云何等为有记法谓四圣谛等。言有记者谓能招爱非爱果。故云有记。此是通说。余处辨记即是善恶。今唯是善。七云何为无记法。言无记者有二义。一非善非恶。不能招爱非爱果名为无记。此但可释余文。今此文中单指外道。正谓虚妄推度。非理问难。不可记录。故名无记。非对善恶。今此无记亦名置记。记即答也。不应答故。此无记法中略开五种。初谓世间有边下五行经。就我明无记。此中乃外道妄计四句。其过不出断常二见。次第二过去有几如来下。明三乘圣数多少者。以横无边故不可记也。次第三何等如来最先下。竖无际故不可记也。次第四世间从何处来下。征三世间所从。文有六句。初二句问众生及蕴世间。次四句约器世间。以外道计众生有最初生故。谓外道或谓众生从冥中来。还至冥故。或谓世界皆微尘成。聚则为身器。散则为微尘。此皆邪见之源。故不应答。次第五何者为生死最初际下二句。约生死初后际。此外道计生死有始终。以彼定执故是邪见。中论云。大圣之所说本际不可得。生死无有始。亦复无有终。若无有始终。中当云何有。是故於此中。先后共亦无。以妄计始终。故不应答。故结云。是名为无记法。次作是念下显多闻之意。谓悲物无闻长沦生死。故誓持闻藏。自证利他。是名下结名。
　　佛子。何等为菩萨摩诃萨施藏。此菩萨行十种施。所谓分减施。竭尽施。内施。外施。内外施。一切施。过去施。未来施。现在施。究竟施。佛子。云何为菩萨分减施。此菩萨禀性仁慈好行惠施。若得美味不专自受。要与众生然后方食。凡所受物悉亦如是。若自食时作是念言。我身中有八万户虫依於我住。我身充乐彼亦充乐。我身饥苦彼亦饥苦。我今受此所有饮食。愿令众生普得充饱。为施彼故而自食之不贪其味。复作是念。我於长夜爱着其身。欲令充饱而受饮食。今以此食惠施众生。愿我於身永断贪着。是名分减施。云何为菩萨竭尽施。佛子。此菩萨得种种上味饮食香华衣服资生之具。若自以受用则安乐延年。若辍己施人则穷苦夭命。时或有人来作是言。汝今所有悉当与我。菩萨自念。我无始已来以饥饿故丧身无数。未曾得有如毫末许饶益众生而获善利。今我亦当同於往昔而舍其命。是故应为饶益众生。随其所有一切皆舍。乃至尽命亦无所吝。是名竭尽施。云何为菩萨内施。佛子。此菩萨年方少盛端正美好。香华衣服以严其身。始受灌顶转轮王位。七宝具足。王四天下。时或有人来白王言。大王当知。我今衰老身婴重疾。茕独羸顿。死将不久。若得王身手足血肉头目骨髓。我之身命必冀存活。唯愿大王莫更筹量有所顾惜。但见慈念以施於我。尔时菩萨作是念言。今我此身后必当死无一利益。宜时疾舍以济众生。念已施之心无所悔。是名内施。云何为菩萨外施。佛子。此菩萨年盛色美众相具足。名华上服而以严身。始受灌顶转轮王位。七宝具足。王四天下。时或有人来白王言。我今贫窭众苦逼迫。惟愿仁慈特垂矜念。舍此王位以赡於我。我当统领受王福乐。尔时菩萨作是念言。一切荣盛必当衰歇。於衰歇时不能复更饶益众生。我今宜应随彼所求充满其意。作是念已。即便施之而无所悔。是名外施。云何为菩萨内外施。佛子。此菩萨如上所说处轮王位。七宝具足。王四天下。时或有人而来白言。此转轮位。王处已久。我未曾得。唯愿大王舍之与我。并及王身为我臣仆。尔时菩萨作是念言。我身财宝及以王位。悉是无常败坏之法。我今盛壮富有天下。乞者现前。当以不坚而求坚法。作是念已。即便施之。乃至以身恭勤作役心无所悔。是名内外施。云何为菩萨一切施。佛子。此菩萨亦如上说处轮王位。七宝具足。王四天下。时有无量贫穷之人。来诣其前而作是言。大王名称周闻十方。我等钦风故来至此。吾曹今者各有所求。愿普垂慈令得满足。时诸贫人从彼大王。或乞国土。或乞妻子。或乞手足血肉心肺头自髓脑。菩萨是时心作是念。一切恩爱会当别离。而於众生无所饶益。我今为欲永舍贪爱。以此一切必离散物满众生愿。作是念已。悉皆施与心无悔恨。亦不於众生而生厌贱。是名一切施。云何为菩萨过去施。此菩萨闻过去诸佛菩萨所有功德。闻已不着了达非有。不起分别不贪不味。亦不求取无取依倚。见法如梦无有坚固。於诸善根不起有想亦无所倚。但为教化取着众生成熟佛法而为演说。又复观察过去诸法。十方推求都不可得。作是念已於过去法毕竟皆舍。是名过去施。云何为菩萨未来施。此菩萨闻未来诸佛之所修行。了达非有。不取於相。不别。乐往生诸佛国土。不味不着。亦不生厌。不以善根回向於彼。亦不於彼而退善根。常勤修行未曾废舍。但欲因彼境界摄取众生。为说真实令成熟佛法。然此法者非有处所非无处所。非内非外非近非远。复作是念。若法非有不可不舍。是名未来施。云何为菩萨现在施。此菩萨闻四天王众天三十三天夜摩天兜率陀天化乐天他化自在天梵天梵身天梵辅天梵众天大梵天光天少光天无量光天光音天净天少净天无量净天徧净天广天少广天无量广天广果天无烦天无热天善见天善现天色究竟天。乃至闻声闻缘觉具足功德。闻已其心不迷不没不聚不散。但观诸行如梦不实。无有贪着。为令众生舍离恶趣。心无分别。修菩萨道。成就佛法而为开演。是名现在施。云何为菩萨究竟施。佛子。此菩萨假使有无量众生。或有无眼。或有无耳。或无鼻舌及以手足。来至其所告菩萨言。我身薄祜。诸根残缺。惟愿仁慈以善方便。舍己所有令我具足。菩萨闻之即便施与。假使由此经阿僧祇劫诸根不具。亦不心生一念悔惜。但自观身从初入胎不净微形。胞段诸根生老病死。又观此身无有真实。无有惭愧。非贤圣物。臭秽不洁。骨节相持。血肉所涂。九孔常流人所恶贱。作是观已。不生一念爱着之心。复作是念。此身危脆无有坚固。我今云何而生恋着。应以施彼充满其愿。如我所作。以此开导一切众生。令於身心不生贪爱。悉得成就清净智身。是名究竟施。是为菩萨摩诃萨第六施藏。
　　释第六施藏。初此菩萨行十种施下先标列十名。下释相中依章别释中。即为十段。一一各三。谓标释结。然此十施。前六事舍。谓身命财。次三心舍。谓不取着。后一俱舍。名为究竟。今佛子云何下一句。标分减施。次释中。此菩萨禀性仁慈下初明分减之相。次若自食时下明施善巧。次复作是念下对治施障。是名下结名。二云何下标竭尽施。言竭尽者。不顾活命倾竭所有也。次释相中。此菩萨得种种下明难舍之物。次或时有人来下乞境现前。三菩萨自念下正修施行。是名下结名。三云何为菩萨内施。内施谓身也。次此菩萨下乞境现前。茕者单也。无兄曰茕。次尔时菩萨下正修施行。是名下结名。四云何为菩萨外施。即王位也。时或人来下乞境。尔时下施行。五云何为菩萨内外施。王位为外。兼身为内。六云何为菩萨一切施。谓凡一切所有也。明难舍之物。以是事舍之终。故总该收。举难摄易。略举数条。广则无边。次时有无量贫穷之人下明乞境现前。心作是念下正修施行。七云何为菩萨过去施。然三世之施。通相皆明不着。别则过去不生追恋。未来预止贪求。现在心无染着。今云此菩萨闻过去下。明於佛法无所着。次云又复观察下。於一切法无所着。是名过去施。八云何为菩萨未来施。谓不着未来果报故。初闻未来诸佛下。正显不着修行之因。不愿净土之果。不味其好。不厌其事。不回向者释上不味。不退已下释上不厌。修彼行故。次但欲因彼境界下释疑。疑云既於净不味。修行何为。释有二意。一者约悲。但为摄物故。次然此法者下约智。智了非有故生即非生故不着。不碍事故非生之生故修行。非有处所者与理冥故。非无处者事相形故。非内者相分境故。非外者心所净故。是名未来施。九云何为菩萨现在施。释相有三。初明所舍之境。次结舍心。三通外难。初所舍境。闻四天王下。列欲界诸天。次梵天下色界诸天。次乃至声闻下列二乘。上皆所舍之境。次闻已其心不迷下五句明能舍心。次为令众生下释疑。疑云既言不聚善因。何以说五乘因果。释云拯三途之剧苦。示人天以苏息。止劣见之妄情。说二乘以引摄。为物然耳。非自不舍也。是名现在施。十云何为菩萨究竟施。然究竟之名。略有五义。一前六舍财命。次三舍着心。今则兼上二门故。二又发大愿。令物无着故。三令物得究竟果故。四不生一念爱着。则微细无着故。五究竟能令物实益故。次释相中。初云假使有无量众生下明施境现前。次菩萨闻之即便施与下正施无恪。次但观自身下显成舍之由。由观此身过患多故。固当舍也。次如我所作下回向众生。是名究竟施。
　　佛子。何等为菩萨摩诃萨慧藏。此菩萨於色如实知。色集如实知。色灭如实知。色灭道如实知。於受想行识如实知。受想行识集如实知。受想行识灭如实知。受想行识灭道如实知。於无明如实知。无明集如实知。无明灭如实知。无明灭道如实知。於爱如实知。爱集如实知。爱灭如实知。爱灭道如实知。於声闻如实知。声闻法如实知。声闻集如实知。声闻涅盘如实知。於独觉如实知。独觉法如实知。独觉集如实知。独觉涅盘如实知。於菩萨如实知。菩萨法如实知。菩萨集如实知。菩萨涅盘如实知。云何知。知从业报诸行因缘之所造作。一切虚假空无有实。非我非坚固。无有少法可得成立。欲令众生知其实性。广为宣说。为说何等。说诸法不可坏。何等法不可坏。色不可坏。受想行识不可坏。无明不可坏。声闻法独觉法菩萨法不可坏。何以故。一切法无作。无作者。无言说无处所不生不起不与不取无动转无作用。菩萨成就如是等无量慧藏。以少方便了一切法。自然明达不由他悟。此慧无尽藏。有十种不可尽故说为无尽。何等为十。所谓多闻善巧不可尽故。亲近善知识不可尽故。善分别句义不可尽故。入深法界不可尽故。以一味智庄严不可尽故。集一切福德心无疲倦不可尽故。入一切陀罗尼门不可尽故。能分别一切众生语言音声不可尽故。能断一切众生疑惑不可尽故。为一切众生现一切佛神力。教化调伏令修行不断不可尽故。是为十。是为菩萨摩诃萨第七慧藏。住此藏者。得无尽智慧。普能开悟一切众生。
　　第七释慧藏。释相中二。初明慧藏。后释无尽。前中三。初此菩萨於色如实知下八行半经。明如实知境。次下释如实知义显所知之相。征云云何知也。下知从业报下释也。释意云知相知性无有障碍。是菩萨所知。无知之知是菩萨所知。故云如实知也。初知从业报。乃约自利明知苦集。次约利他。彰知灭道。次欲令众生知其实性。广为宣说。标其说意。正是利他。能知实性。是道谛相。法不可坏及所知性。即灭谛相。广为宣说。唯菩萨相。次为说何等下展转征释。总有三重。初征意云说何令知实性。释云说不可坏。次征云何等法不可坏。为性为相。此寻说处。释云相即性故。故说五类等法皆不可坏。次何以故下。征云现见诸法犹如聚沫泡焰芭蕉幻梦不实。那言不坏。下释略有三义。一色等性空。无可坏故。若坏方空。非本空故。二由空即真同法性故。若坏方真事在理外故。三由即空不待坏故。坏则断灭。文有十句。次菩萨成就下三总结多门。以彰善巧者。更有多门。皆以无所得等为少方便。则色空见尽。坏与不坏两亡。不随境转。名不由他悟。次此慧无尽藏下二释无尽。文有十句。是为下结名。住此藏者下叹益。
　　佛子。何等为菩萨摩诃萨念藏。此菩萨舍离痴惑得具足念。忆念过去一生二生乃至十生百生千生百千生无量百千生成劫坏劫成坏劫非一成劫非一坏劫非一成坏劫百劫千劫百千亿那由他乃至无量无数无边无等不可数不可称不可思不可量不可说不可说不可说劫。念一佛名号乃至不可说不可说佛名号。念一佛出世说授记乃至不可说不可说佛出世说授记。念一佛出世说修多罗乃至不可说不可说佛出世说修多罗。如修多罗。祇夜。授记。伽陀。尼陀那。优陀那。本事。本生。方广。未曾有。譬喻。论议亦如是。念一众会乃至不可说不可说众会。念演一法乃至演不可说不可说法。念一根种种性乃至不可说不可说根种种性。念一根无量种种性乃至不可说不可说根无量种种性。念一烦恼种种性乃至不可说不可说烦恼种种性。念一三昧种种性乃至不可说不可说三昧种种性。此念有十种。所谓寂静念。清净念。不浊念。明彻念。离尘念。离种种尘念。离垢念。光耀念。可爱乐念。无障碍念。菩萨住是念时一切世间无能娆乱。一切异论无能变动。往世善根悉得清净。於诸世法无所染着。众魔外道所不能坏。转身受生无所忘失。过现未来说法无尽。於一切世界中。与众生同住曾无过咎。入一切诸佛众会道场无所障碍。一切佛所悉得亲近。是名菩萨摩诃萨第八念藏。
　　八释念藏。释相中有四。初舍离痴惑。标念体。次忆念过去下十三行半经。明所念差别。次此念有十种下三明能念胜相。於中十句。次菩萨住是念时下五行经。明念益相。是名下结名。
　　佛子。何等为菩萨摩诃萨持藏。此菩萨持诸佛所说修多罗。文句义理无有忘失。一生持乃至不可说不可说生持。持一佛名号乃至不可说不可说佛名号。持一劫数乃至不可说不可说劫数。持一佛授记乃至不可说不可说佛授记。持一修多罗乃至不可说不可说修多罗。持一众会乃至不可说不可说众会。持演一法乃至演不可说不可说法。持一根无量种种性乃至不可说不可说根无量种种性。持一烦恼种种性乃至不可说不可说烦恼种种性。持一三昧种种性乃至不可说不可说三昧种种性。佛子。此持藏无边。难满。难至其底。难得亲近。无能制伏。无量无尽。具大威力。是佛境界。唯佛能了。是名菩萨摩诃萨第九持藏。
　　九释持藏。释相中三。初此菩萨持诸佛下别举文义。次持一佛名号下徧举诸法。三佛子此持藏下明持德量。文有十句。次是名下结名。
　　佛子。何等为菩萨摩诃萨辩藏。此菩萨有深智慧。了知实相。广为众生演说诸法。不违一切诸佛经典。说一品法乃至不可说不可说品法。说一佛名号乃至不可说不可说佛名号。如是说一世界。说一佛授记。说一修多罗。说一众会。说演一法。说一根无量种种性。说一烦恼无量种种性。说一三昧无量种种性。乃至说不可说不可说三昧无量种种性。或一日说。或半月一月说。或百年千年百千年说。或一劫百劫千劫百千劫说。或百千亿那由他劫说。或无数无量乃至不可说不可说劫说。劫数可尽。一文一句义理难尽。何以故。此菩萨成就十种无尽藏故。成就此藏。得摄一切法陀罗尼门现在前。百万阿僧祇陀罗尼以为眷属。得此陀罗尼已。以法光明广为众生演说於法。其说法时以广长舌出妙音声。充满十方一切世界。随其根性悉令满足。心得欢喜。灭除一切烦恼缠垢。善入一切音声言语文字辩才。令一切众生佛种不断净心相续。亦以法光明而演说法无有穷尽不生疲倦。何以故。此菩萨成就尽虚空徧法界无边身故。是为菩萨摩诃萨第十辩藏。此藏无穷尽。无分段。无间无断。无变异。无隔碍。无退转。甚深无底。难可得入。普入一切佛法之门。
　　第十释辩藏。释相中分四。初此菩萨有深智慧下总举体用。双照事理二种实相。名深智慧。次说一品法下四行半经。显能广演。次或一日说下三行余经。明长时演。次何以故下征释。意云所以能长时演者。成就十种无尽藏故。以是十藏之终。故说具前十藏。次其说法时下五行经。彰辩之德。是为下结名。次此藏无穷下叹益。中文有十句。义该七辩。一无穷尽。是丰义味辩。一一句中出多事理故。二即捷辩。欲言即言无分段故。三无疎谬辩。不以邪错间深理故。四无断辩。相续连环故。五应辩。应时应机无变异故。六迅辩。迅若悬河无隔碍故。已下四句即一切世间最上妙辩。此辩有五德。一甚深如雷。即第八句。二清彻远闻故不退转。即第七句。三其声哀雅如迦陵频伽。故能普入一切佛法。即第十句。四能令众生入心爱敬。五其有闻者欢喜无厌。故难可得入。上二即第九句。上来依章别释竟。
　　佛子。此十种无尽藏。有十种无尽法。令诸菩萨究竟成就无上菩提。何等为十。饶益一切众生故。以本愿善回向故。一切劫无断绝故。尽虚空界悉开悟心无限故。回向有为而不着故。一念境界一切法无尽故。大愿心无变异故。善摄取诸陀罗尼故。一切诸佛所护念故。了一切法皆如幻故。是为十种无尽法。能令一切世间所作悉得究竟无尽大藏。
　　第四佛子下总叹十藏胜能。分三。初标叹次何等为十下征释。释有十句摄为五对。一下化上求。二竖穷横徧。三舍相契实。四无变善摄。五外护内明。故以为胜。次是为十种下结叹。此后应有偈等。或是略无。多是经来未尽。
　　第四会竟。

　　大方广佛华严经纲要卷第二十一


　　大方广佛华严经纲要卷第二十二

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　第五会兜率天宫

　　金刚幢菩萨说十回向等法门。令已行者起愿。自二十二卷起。至三十三卷止。有三品经。初二品明当会由致。三品者。
　　(升兜率天宫品　兜率天宫偈赞品　十回向品)

　　升兜率天宫品第二十三

　　自下第五会说十回向法。初来意。先会来者。正为答前回向问故。回前解行以向真证。广益自他。令行弥纶无不周故。菩萨大乘藏经云。以少善根引无量果者。谓回向心。以回向心为大利故。故行后明之。又前解行既着。令悲愿弥博。后品来者。前会既终。将明后说。先明说处。表法故来。二释名者。先会得名。亦有三义。同前二会。二释品名者。兜率是处。佛以法界之身不起而应。故名为升。处此说者。表位超胜。是次第故。又上下放逸。此天知足。表世间行满故居喜足之天。又以彼有一生补处。表菩提之心。功行满故。又积劫累勋知阶未足。回勋授子。乃知有余。菩萨亦尔。勤苦积行未见有余回向众生乃知自足。又欲界六天此居其中。表悲智均平。处於中故。又生此天而修三福谓施戒定。自余不具偏多不均。故处此说也。三宗趣者。会以十向。大愿为宗。得地为趣。品以升天赴感为宗。说向为趣。
　　尔时佛神力故。十方一切世界一一四天下阎浮提中。皆见如来坐於树下。各有菩萨承佛神力。而演说法。靡不自谓恒对於佛。
　　第四释文。此会有三品经。初二品当会由致。后一品正说。所以无胜进者。由二义故。一以此会是三贤位终。摄前解行总为趣地方便。回向当体。自是胜进。是故无也。此经上下其例有四。一约行满入位之际。如贤首品。信满总为入住方便。二约愿满入证之际。如此回向。初僧祇满。总为入地方便。三约功用满。约无功用之际。如第八地。总摄前七地以为方便。此第二僧祇也。四约因位成满之际。如第十地初。摄前九地为入方便。此约三僧祇满处摄也。余位相接。即别有方便。故非一例。二方欲入地。必离进趣相。与无分别为方便故。上辩胜进。就初二品。前一化主赴机。后品助化赞佛。今初品中。大分十段。一本会齐现。二不离而升。三见佛严处。四迎佛兴供。五睹佛胜德。六请佛处殿。七如来受请。八天王获益。九承力偈请。十如来就座。今初也。初言神力。即是徧因。未必起神境通。但是修成心力自在。
　　尔时世尊复以神力。不离於此菩提树下及须弥顶夜摩天宫。而往诣於兜率陀天一切妙宝所庄严殿。
　　第二尔时下明不离而升。谓前十方一切四会。皆俨然不散而升。故云不离菩提树等。此说意明横徧十方竖该九会。佛法界徧时处故。
　　时兜率天王遥见佛来。即於殿上敷摩尼藏师子之座。其师子座。天诸妙宝之所集成。过去修行善根所得。一切如来神力所现。无量百千亿那由他阿僧祇善根所生。一切如来净法所起。无边福力之所严莹。清净业报不可沮坏。观者欣乐无有厌足。是出世法非世所染。一切众生咸来观察。无有能得究其妙好。
　　第三见佛严处。即於下正显严处。有二。初一方严。后结通十方。初中分二。初总显体德。后有百万下别明体用。今初有十一句。初一句总。余十句为别。别中分三段。初一句自体相。以宝成故。次六句因相。谓过去善根。后三句总显殊特。
　　有百万亿层级周匝围绕。百万亿金网百万亿华帐百万亿宝帐百万亿鬘帐百万亿香帐张施其上。华鬘垂下香气普熏。百万亿华盖百万亿鬘盖百万亿宝盖诸天执持四面行列。百万亿宝衣以敷其上。
  </div>
  <div class="pagination">
   <a href="华严纲_page12.html">
    上一页
   </a>
   <span>
    ...
   </span>
   <a href="华严纲_page8.html">
    8
   </a>
   <a href="华严纲_page9.html">
    9
   </a>
   <a href="华严纲_page10.html">
    10
   </a>
   <a href="华严纲_page11.html">
    11
   </a>
   <a href="华严纲_page12.html">
    12
   </a>
   <span class="current-page">
    13
   </span>
   <a href="华严纲_page14.html">
    14
   </a>
   <a href="华严纲_page15.html">
    15
   </a>
   <a href="华严纲_page16.html">
    16
   </a>
   <a href="华严纲_page17.html">
    17
   </a>
   <a href="华严纲_page18.html">
    18
   </a>
   <span>
    ...
   </span>
   <a href="华严纲_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
