<!DOCTYPE html>
<html>
<head>
    <meta charset="UTF-8">
    <title>华严纲 - 第 4 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 4 页/共 73 页</h1>
    <div class="content">
　　普贤三昧品第三

　　尔时普贤菩萨摩诃萨。於如来前坐莲华藏师子之座。承佛神力。入于三昧。此三昧名一切诸佛毗卢遮那如来藏身。普入一切佛平等性。能於法界示众影像。广大无碍同於虚空。法界海旋靡不随入。出生一切诸三昧法。普能包纳十方法界。三世诸佛智光明海皆从此生。十方所有诸安立海悉能示现。含藏一切佛力解脱诸菩萨智。能令一切国土微尘普能容受无边法界。成就一切佛功德海。显示如来诸大愿海。一切诸佛所有法轮流通护持使无断绝。如此世界中普贤菩萨於世尊前入此三昧。如是尽法界虚空界十方三世微细无碍广大光明佛眼所见佛力能到佛身所现一切国土。及此国土所有微尘。一一尘中。有世界海微尘数佛剎。一一剎中。有世界海微尘数诸佛。一一佛前有世界海微尘数普贤菩萨。皆亦入此一切诸佛毗卢遮那如来藏身三昧。尔时一一普贤菩萨。皆有十方一切诸佛而现其前。彼诸如来同声赞言。善哉善哉。善男子。汝能入此一切诸佛毗卢遮那如来藏身菩萨三昧。佛子。此是十方一切诸佛共加於汝。以毗卢遮那如来本愿力故。亦以汝修一切诸佛行愿力故。所谓能转一切佛法轮故。开显一切如来智慧海故。普照十方诸安立海悉无余故。令一切众生净治杂染得清净故。普摄一切诸大国土。无所着故。深入一切诸佛境界无障碍故。普示一切佛功德故。能入一切诸法实相增智慧故。观察一切诸法门故。了知一切众生根故。能持一切诸佛如来教文海故。尔时十方一切诸佛。即与普贤菩萨摩诃萨能入一切智性力智。与入法界无边量智。与成就一切佛境界智。与知一切世界海成坏智。与知一切众生界广大智。与住诸佛甚深解脱无差别诸三昧智。与入一切菩萨诸根海智。与知一切众生语言海转法轮词辩智。与普入法界一切世界海身智。与得一切佛音声智。如此世界中如来前普贤菩萨蒙诸佛与如是智。如是一切世界海及彼世界海一一尘中所有普贤悉亦如是。何以故。证彼三昧。法如是故。是时十方诸佛各舒右手摩普贤菩萨顶其。手皆以相好庄严妙网光舒香流焰发。复出诸佛种种妙音及以自在神通之事。过现未来一切菩萨普贤愿海一切如来清净法轮。及三世佛所有影像。皆於中现。如此世界中普贤菩萨为十方佛所共摩顶。如是一切世界海及彼世界海一一尘中所有普贤。悉亦如是为十方佛之所摩顶。尔时普贤菩萨即从是三昧而起。从此三昧起时。即从一切世界海微尘数三昧海门起。所谓从知三世念念无差别善巧智三昧门起。从知三世一切法界所有微尘三昧门起。从现三世一切佛剎三昧门起。从现一切众生舍宅三昧门起。从知一切众生心海三昧门起。从知一切众生各别名字三昧门起。从知十方法界处所各差别三昧门起。从知一切微尘中。各有无边广大佛身云三昧门起。从演说一切法理趣海三昧门起。普贤菩萨从如是等三昧门起时。其诸菩萨一一各得世界海微尘数三昧海云。世界海微尘数陀罗尼海云。世界海微尘数诸法方便海云。世界海微尘数辩才门海云。世界海微尘数修行海云。世界海微尘数普照法界一切如来功德藏智光明海云。世界海微尘数一切如来诸力智慧无差别方便海云。世界海微尘数一切如来一一毛孔中各现众剎海云。世界海微尘数一一菩萨示现从兜率天宫殁下生成佛转正法轮般涅盘等海云。如此世界中普贤菩萨从三昧起诸菩萨众获如是益。如是一切世界海及彼世界海所有微尘一一尘中。悉亦如是。
　　此品来意。以前众既集光示法主。今将说法。是故法主入定受加。为近方便。以出定即说。故以三昧为近也。品标普贤者。明说法主以说普法故。三昧是业用。以非证不宣。此则人法合举。言三昧名毗卢遮那如来藏身者。以毗者广大也。卢遮者生也。那者思也。慈悲无边故名广。智慧无上故称为大。生想已尽故云生息。涅盘云离有常住故名如来。万德含摄是谓藏身。即出缠之法身也。以此法身是法界体故。言藏身者。谓诸佛法身周徧法界。尘中复含诸剎。重重无尽。明此徧剎之身包容所徧剎海。无不皆在如来身中。故名藏身。融通总有四句。一身徧剎海。二剎在身中。三身徧身内剎。四剎入徧剎身。即内即外。依正混融无障无碍。是此三昧所作。故以为名。将说此法故入兹定。佛平等性即如来藏。是故但入如来藏身。即是已入佛平等。故下文云。如此世界中普贤菩萨於世尊前入三昧。如是尽法界虚空界十方三世微细无碍广大光明佛眼所见佛力能到佛身所现一切国土。及此国土所有微尘。一一尘中有世界海微尘数佛剎。一一剎中有微尘数诸佛。一一佛前有世界海微尘数普贤菩萨。皆亦入此一切诸佛毗卢遮那藏身三昧。一一普贤前皆有十方诸佛现前。赞普贤菩萨能入此三昧。即此三昧已彰法界重重无尽矣。此诸佛赞。以显诸佛加持。此口加也。下文尔时十方一切诸佛即与普贤菩萨能入一切智大智。此意加也。次十方诸佛各舒右手摩普贤菩萨顶。此身加也。次结通云。如此世界十方诸佛摩普贤顶。一切世界海一一尘中所有普贤。皆为十方诸佛之所摩顶。此通显加分也。下尔时普贤菩萨从三昧起。从此三昧起时。即从一切世界海微尘数三昧海门起。令诸菩萨各得法益。下结通云。如此世界乃至及彼世界海所有微尘。一一尘中悉亦如是。
　　尔时十方一切世界海。以诸佛威神力。及普贤菩萨三昧力故。悉皆微动。一一世界众宝庄严。及出妙音演说诸法。复於一切如来众会道场海中。普雨十种大摩尼王云。何等为十。所谓妙金星幢摩尼王云。光明照耀靡尼王云。宝轮垂下摩尼王云。众宝藏现菩萨像摩尼王云。称扬佛名摩尼王云。光明炽盛普照一切佛剎道场摩尼王云。光照十方种种变化摩尼王云。称赞一切菩萨功德摩尼王云。如日光炽盛摩尼王云。悦意乐音周闻十方摩尼王云。普雨如是十种大摩尼王云已。一切如来诸毛孔中咸放光明。於光明中而说颂言。
　　普贤徧住於诸剎　　坐宝莲华众所观　　一切神通靡不现　　无量三昧皆能入　　普贤恒以种种身　　法界周流悉充满　　三昧神通方便力　　圆音广说皆无碍　　一切剎中诸佛所　　种种三昧现神通　　一一神通悉周徧　　十方国土无遗者　　如一切剎如来所　　彼剎尘中悉亦然　　所现三昧神通事　　毗卢遮那之愿力　　普贤身相如虚空　　依真而住非国土　　随诸众生心所欲　　示现普身等一切　　普贤安住诸大愿　　获此无量神通力　　一切佛身所有剎　　悉现其形而诣彼　　一切众海无有边　　分身住彼亦无量　　所现国土皆严净　　一剎那中见多劫　　普贤安住一切剎　　所现神通胜无比　　震动十方靡不周　　令其观者悉得见　　一切佛智功德力　　种种大法皆成满　　以诸三昧方便门　　示己往昔菩提行　　如是自在不思议　　十方国土皆示现　　为显普入诸三昧　　佛光云中赞功德
　　尔时一切菩萨众。皆向普贤合掌瞻仰。承佛神力同声赞言。
　　从诸佛法而出生　　亦因如来愿力起　　真如平等虚空藏　　汝已严净此法身　　一切佛剎众会中　　普贤徧住於其所　　功德智海光明者　　等照十方无不见　　普贤广大功德海　　徧往十方亲近佛　　一切尘中所有剎　　悉能诣彼而明现　　佛子我曹常见汝　　诸如来所悉亲近　　住於三昧实境中　　一切国土微尘劫　　佛子能以普徧身　　悉诣十方诸国土　　众生大海咸济度　　法界微尘无不入　　入於法界一切尘　　其身无尽无差别　　譬如虚空悉周徧　　演说如来广大法　　一切功德光明者　　如云广大力殊胜　　众生海中皆往诣　　说佛所行无等法　　为度众生於劫海　　普贤胜行皆修习　　演一切法如大云　　其音广大靡不闻　　国土云何得成立　　诸佛云何而出现　　及以一切众生海　　愿随其义如实说　　此中无量大众海　　悉在尊前恭敬住　　为转清净妙法轮　　一切诸佛皆随喜
　　此下现相作证分。以十方菩萨得益心喜。喜则地动及有诸瑞。诸会闻竟得。故现瑞证居后。此会虽即未闻。先已得益。故先现瑞。以此会辨果显殊胜故。
　　补义云以此果法初则海众不言而请。然如来命普贤说。但以光加。亦未有言命。故今普贤入此如来藏身三昧。即此三昧已彰无尽法界之全体。故虽不言而已示答尽。故十方海众亦不待说。而先默证乎绝言之体。此即普贤业已说毕。故海众得益而地动现瑞以证其益也。故次一切如来诸毛孔中咸放光明。於光明中说颂赞德。以赞普贤。乃深入法界之说主也。故次一切菩萨以闻光中偈赞普贤之德。是则前虽得益。而不知益之所以。而今乃知从普贤得。故皆向普贤承佛神力。同声说颂以赞请也。十偈分三。初一分总述前定。次八别显徧相。后一结赞所由。以内堪受法。外有诸佛随喜。故应说故。
　　上普贤三昧品竟。

　　世界成就品第四

　　此品来意。以前说缘既具。此下正陈所说。总明果相。别答法界安立海问。故此品来。下华藏品为别明本师之所严净。此品以为总明诸佛果相。释名世界者。世谓三世。堕去来今故。界为方分。有彼此故。又世谓隐覆。界亦分齐。谓诸有为可坏者世。即隐覆无为不可坏法。从真性起同无为法。即隐覆有为可破坏世。名不相杂。是其分齐。是故感华藏者对娑婆而见华藏。感娑婆者对华藏而见娑婆。成就者即能成之缘。有十缘等。能所合目。故云世界成就。
　　尔时普贤菩萨摩诃萨。以佛神力。徧观察一切世界海。一切众生海。一切诸佛海。一切法界海。一切众生业海。一切众生根欲海。一切诸佛法轮海。一切三世海。一切如来愿力海。一切如来神变海。如是观察已。普告一切道场众海诸菩萨言。佛子。诸佛世尊。知一切世界海成坏清净智不可思议。知一切众生业海智不可思议。知一切法界安立海智不可思议。说一切无边佛海智不可思议。入一切欲解根海智不可思议。一念普知一切三世智不可思议。显示一切如来无量愿海智不可思议。示现一切佛神变海智不可思议。转法轮智不可思议。建立演说海不可思议。清净佛身不可思议。无边色相海普照明不可思议。相及随好皆清净不可思议。无边色相光明轮海具足清净不可思议。种种色相光明云海不可思议。殊胜宝焰海不可思议。成就言音海不可思议。示现三种自在海调伏成熟一切众生不可思议。勇猛调伏诸众生海无空过者不可思议。安住佛地不可思议。入如来境界不可思议。威力护持不可思议。观察一切佛智所行不可思议。诸力圆满无能摧伏不可思议。无畏功德无能过者不可思议。住无差别三昧不可思议。神通变化不可思议。清净自在智不可思议。一切佛法无能毁坏不可思议。如是等一切法。我当承佛神力及一切如来威神力故具足宣说。为令众生入佛智慧海故。为令一切菩萨於佛功德海中得安住故。为令一切世界海一切佛自在所庄严故。为令一切劫海中如来种性恒不断故。为令於一切世界海中显示诸法真实性故。为令随一切众生无量解海而演说故。为令随一切众生诸根海方便令生诸佛法故。为令随一切众生乐欲海摧破一切障碍山故。为令随一切众生心行海。令净修治出要道故。为令一切菩萨安住普贤愿海中故。是时普贤菩萨复欲令无量道场众海生欢喜故。令於一切法增长爱乐故。令生广大真实信解海故。令净治普门法界藏身故。令安立普贤愿海故。令净治入三世平等智眼故。令增长普照一切世间藏大慧海故。令生陀罗尼力持一切法轮故。令於一切道场中尽佛境界悉开示故。令开阐一切如来法门故。令增长法界广大甚深一切智性故。即说颂言。
　　智慧甚深功德海　　普现十方无量国　　随诸众生所应见　　光明徧照转法轮　　十方剎海叵思议　　佛无量劫皆严净　　为化众生使成熟　　出兴一切诸国土　　佛境甚深难可思　　普示众生令得入　　其心乐小着诸有　　不能通达佛所悟　　若有净信坚固心　　常得亲近善知识　　一切诸佛与其力　　此乃能入如来智　　离诸谄诳心清净　　常乐慈悲性欢喜　　志欲广大深信人　　彼闻此法生欣悦　　安住普贤诸愿地　　修行菩萨清净道　　观察法界如虚空　　此乃能知佛行处　　此诸菩萨获善利　　见佛一切神通力　　修余道者莫能知　　普贤行人方得悟　　众生广大无有边　　如来一切皆护念　　转正法轮靡不至　　毗卢遮那境界力　　一切剎土入我身　　所住诸佛亦复然　　汝应观我诸毛孔　　我今示汝佛境界　　普贤行愿无边际　　我已修行得具足　　普眼境界广大身　　是佛所行应谛听
　　此下正陈法海。有三品。於中初二品明果。后一品辨因。明果答前三十句果问。辨因答前十句因问。今初品通辨诸佛众生所有剎海。后品别明本师之所严净。此品答安立之问。具因具果。后品唯果徧观等者先入三昧内契其源。今云徧观外审其相。如是下正说。次诸佛世尊知一切世界海下十不可思议。牒上十句世界海等问。次清净佛身不可思议下十不可思议。牒上六根三业十句问。次安住地不可思议下十不可思议。牒上最初德用圆备十句问。次如是等一切法至具足宣说。许说分齐。疏问云。若言具说者。何以下文唯说安立及世界耶。答经来不尽故。以遮那品末无有结属故。若经具来。应更答余三十八问。又虽说二世界海。亦已通具三十句问。次云为令众生入佛智慧海故下十句说所成益。次是时普贤菩萨。复欲令无量众海生欢喜故下赞胜劝听。次令於一切法增长爱乐故下十句别显喜义。次即说颂言十偈。初二偈明佛出现。次辨定法器。初一偈拣非器。次四偈明正是法器。后一偈结归佛力。后二偈劝听。
　　下文正陈所说。
　　尔时普贤菩萨摩诃萨。告诸大众言。
　　此一句乃结集生起。
　　诸佛子。世界海有十种事。过去现在未来诸佛。已说现说当说。
　　此下普贤显说。於前三十句果问中。答世界安立海一问。余并摄之。世界广深目之为海。谓积剎成种。积种成海。海无别体乃世界之都名。然事类广多。略举其十。
　　何者为十。所谓世界海起具因缘。世界海所依住。世界海形状。世界海体性。世界海庄严。世界海清净。世界海佛出兴。世界海劫住。世界海劫转变差别。世界海无差别门。
　　此征列世界海十种不同。
　　诸佛子。略说世界海有此十事。若广说者。与世界海微尘数等。过去现在未来诸佛。已说现说当说。
　　此结略显广。言世界海尘者。智犹难测。言岂能陈。非证法云。安受兹说。然上十事。於一一剎多少不定。具缘一种。或一或二。或三或多。清净一种。或一或多。或无。以有纯秽剎故。其无差别一切皆具。以约体性平等。佛力融摄故。说无差别所以染净皆具也。言有世界海尘数者。约融摄无尽之说也。谓以世界海尽末为尘。一尘作一剎海。每一剎海其具缘等。又各有剎海尘数之缘等。谓剎海之多。而一一所具缘等。亦各有多多也。故云无尽。
　　诸佛子。略说以十种因缘故。一切世界海。已成现成当成。何者为十。所谓如来神力故。法应如是故。一切众生行业故。一切菩萨成一切智所得故。一切众生及诸菩萨同集善根故。一切菩萨严净国土愿力故。一切菩萨成就不退行愿故。一切菩萨清净胜解自在故。一切如来善根所流及一切诸佛成道时自在势力故。普贤菩萨自在愿力故。诸佛子。是为略说十种因缘。若广说者。有世界海微尘数。尔时普贤菩萨。欲重宣其义承佛威力。观察十方。而说颂言。
　　所说无边众剎海　　毗卢遮那悉严净　　世尊境界不思议　　智慧神通力如是　　菩萨修行诸愿海　　普随众生心所欲　　众生心行广无边　　菩萨国土徧十方　　菩萨趣於一切智　　勤修种种自在力　　无量愿海普出生　　广大剎土皆成就　　修诸行海无有边　　入佛境界亦无量　　为净十方诸国土　　一一土经无量劫　　众生烦恼所扰浊　　分别欲乐非一相　　随心造业不思议　　一切剎海斯成立　　佛子剎海庄严藏　　离垢光明宝所成　　斯由广大信解心　　十方所住咸如是　　菩萨能修普贤行　　游行法界微尘道　　尘中悉现无量剎　　清净广大如虚空　　等虚空界现神通　　悉诣道场诸佛所　　莲华座上示众相　　一一身包一切剎　　一念普现於三世　　一切剎海皆成立　　佛以方便昔入中　　此是毗卢所严净
　　尔时普贤菩萨。复告大众言。诸佛子。一一世界海。有世界海微尘数所依住。所谓或依一切庄严住。或依虚空住。或依一切宝光明住。或依一切佛光明住。或依一切宝色光明住。或依一切佛音声住。或依如幻业生大力阿修罗形金刚手住。或依一切世主身住。或依一切菩萨身住。或依普贤菩萨愿所生一切差别庄严海住。诸佛子。世界海有如是等世界海微尘数所依住。尔时普贤菩萨。欲重宣其义。承佛威力。观察十方。而说颂曰。
　　徧满十方虚空界　　所有一切诸国土　　如来神力之所加　　处处现前皆可见　　或有种种诸国土　　无非离垢宝所成　　清净摩尼最殊妙　　炽然普现光明海　　或有清净光明剎　　依止虚空界而住　　或在摩尼宝海中　　复有安住光明藏　　如来处此众会海　　演说法轮皆巧妙　　诸佛境界广无边　　众生见者心欢喜　　有以摩尼作严饰　　状如华灯广分布　　香焰光云色炽然　　覆以妙宝光明网　　或有剎土无边际　　安住莲华深大海　　广博清净与世殊　　诸佛妙善华严故　　或有剎海随轮转　　以佛威神得安住　　诸菩萨众安在中　　常见无央广大宝　　或有住於金刚手　　或复有住天主身　　毗卢遮那无上尊　　常於此处转法轮　　或依宝树平均住　　香焰云中亦复然　　或有依诸大水中　　有住坚固金刚海　　或有依止金刚幢　　或有住於华海中　　广大神变无不周　　毗卢遮那此能现　　或修或短无量种　　其相旋环亦非一　　妙庄严藏与世殊　　清净修治乃能见　　如是种种各差别　　一切皆依愿海住　　或有国土常在空　　诸佛如云悉充徧　　或有在空悬覆住　　或时而有或无有　　或有国土极清净　　住於菩萨宝冠中　　十方诸佛大神通　　一切皆於此中见　　诸佛音声咸徧满　　斯由业力之所化　　或有国土周法界　　清净离垢从心起　　如影如幻广无边　　如因陀网各差别　　或现种种庄严藏　　依止虚空而建立　　诸业境界不思议　　佛力显世皆令见　　一一国土微尘内　　念念示现诸佛剎　　数皆无量等众生　　普贤所作恒如是　　为欲成熟众生故　　是中修行经劫海　　广大神变靡不兴　　法界之中悉周徧　　法界国土一一尘　　诸大剎海住其中　　佛云平等悉弥覆　　於一切处咸充满　　如一尘中自在用　　一切尘内亦复然　　诸佛菩萨大神通　　毗卢遮那悉能现　　一切广大诸剎土　　如影如幻亦如焰　　十方不见所从生　　亦复无来无去处　　灭坏生成互循复　　於虚空中无暂已　　莫不皆由清净愿　　广大业力之所持
　　尔时普贤菩萨。复告大众言。诸佛子。世界海有种种差别形相。所谓或圆或方。或非圆方。无量差别。或如水旋形。或如山焰形。或如树形。或如华形。或如宫殿形。或如众生形。或如佛形。如是等有世界海微尘数。尔时普贤菩萨。欲重宣其义。承佛威力。观察十方。而说颂言。
　　诸国土海种种别　　种种庄严种种住　　殊形共美徧十方　　汝等咸应共观察　　其状或圆或有方　　或复三维及八隅　　摩尼轮状莲华等　　一切皆由业令异　　或有清净焰庄严　　真金间错多殊好　　门闼竞开无壅滞　　斯由业广意无杂　　剎海无边差别藏　　譬如云布在虚空　　宝轮布地妙庄严　　诸佛光明照耀中　　一切国土心分别　　种种光明而照现　　佛於如是剎海中　　各各示现神通力　　或有杂染或清净　　受苦受乐各差别　　斯由业海不思议　　诸流转法恒如是　　一毛孔内难思剎　　等微尘数种种住　　一一皆有徧照尊　　在众会中宣妙法　　於一尘中大小剎　　种种差别如尘数　　平坦高下各不同　　佛悉往诣转法轮　　一一尘中所现剎　　皆是本愿神通力　　随其心乐种种殊　　相虚空中悉能作　　一切国土所有尘　　一一尘中佛皆入　　普为众生起神变　　毗卢遮那法如是
　　尔时普贤菩萨。复告大众言。诸佛子。应知世界海有种种体。所谓或以一切宝庄严为体。或以一宝种种庄严为体。或以一切宝光明为体。或以种种色光明为体。或以一切庄严光明为体。或以不可坏金刚为体。或以佛力持为体。或以妙宝相为体。或以佛变化为体。或以日摩尼轮为体。或以极微细宝为体。或以一切宝焰为体。或以种种香为体。或以一切宝华冠为体。或以一切宝影像为体。或以一切庄严所示现为体。或以一念心普示现境界为体。或以菩萨形宝为体。或以宝华蕊为体。或以佛言音为体。尔时普贤菩萨。欲重宣其义。承佛威力。观察十方。而说颂言。
　　或有诸剎海　　妙宝所合成　　坚固不可坏　　安住宝莲华　　或是净光明　　出生不可知　　一切光庄严　　依止虚空住　　或净光为体　　复依光明住　　光云作严饰　　菩萨共游处　　或有诸剎海　　从於愿力生　　犹如影像住　　取说不可得　　或以摩尼成　　普放日藏光　　珠轮以严地　　菩萨悉充满　　有剎宝焰成　　焰云覆其上　　众宝光殊妙　　皆由业所得　　或从妙相生　　众相庄严地　　如冠共持戴　　斯由佛化起　　或从心海生　　随心所解住　　如幻无处所　　一切是分别　　或以佛光明　　摩尼光为体　　诸佛於中现　　各现神通力　　或普贤菩萨　　化现诸剎海　　愿力所庄严　　一切皆殊妙
　　尔时普贤菩萨。复告大众言。诸佛子。应知世界海有种种庄严。所谓或以一切庄严具中出上妙云庄严。或以说一切菩萨功德庄严。或以说一切众生业报庄严。或以示现一切菩萨愿海庄严。或以表示一切三世佛影像庄严。或以一念顷示现无边劫神通境界庄严。或以出现一切佛身庄严。或以出现一切宝香云庄严。或以示现一切道场中诸珍妙物光明照耀庄严。或以示现一切普贤行愿庄严。如是等有世界海微尘数。尔时普贤菩萨。欲重宣其义。承佛威力。观察十方。而说颂言。
　　广大剎海无有边　　皆由清净业所成　　种种庄严种种住　　一切十方皆徧满　　无边色相宝焰云　　广大庄严非一种　　十方剎海常出现　　普现妙音而说法　　菩萨无边功德海　　种种大愿所庄严　　此土俱时出妙音　　普震十方诸剎网　　众生业海广无量　　随其感报各不同　　於一切处庄严中　　皆由诸佛能演说　　三世所有诸如来　　神通普现诸剎海　　一一事中一切佛　　如是严净汝应观　　过去未来现在劫　　十方一切诸国土　　於彼所有大庄严　　一一皆於剎中见　　一切事中无量佛　　数等众生徧世间　　为令调伏起神通　　以此庄严国土海　　一切庄严吐妙云　　种种华云香焰云　　摩尼宝云常出现　　剎海以此为严饰　　十方所有成道处　　种种庄严皆具足　　流光布逈若彩云　　於此剎海咸令见　　普贤愿行诸佛子　　等众生劫勤修习　　无边国土悉庄严　　一切处中皆显现
　　尔时普贤菩萨。复告大众言。诸佛子。应知世界海有世界海微尘数清净方便海。所谓诸菩萨亲近一切善知识同善根故。增长广大功德云徧法界故。净修广大诸胜解故。观察一切菩萨境界而安住故。修治一切诸波罗蜜悉圆满故。观察一切菩萨诸地而入住故。出生一切净愿海故。修习一切出要行故。入於一切庄严海故。成就清净方便力故。如是等有世界海微尘数。尔时普贤菩萨。欲重宣其义。承佛威力。观察十方。而说颂言。
　　一切剎海诸庄严　　无数方便愿力生　　一切剎海常光耀　　无量清净业力起　　久远亲近善知识　　同修善业皆清净　　慈悲广大徧众生　　以此庄严诸剎海　　一切法门三昧等　　禅定解脱方便地　　於诸佛所悉净治　　以此出生诸剎海　　发生无量决定解　　能解如来等无异　　忍海方便已修治　　故能严净无边剎　　为利众生修胜行　　福德广大常增长　　譬如云布等虚空　　一切剎海皆成就　　诸度无量等剎尘　　悉已修行令具足　　愿波罗蜜无有尽　　清净剎海从此生　　净修无等一切法　　生起无边出要行　　种种方便化群生　　如是庄严国土海　　修习庄严方便地　　入佛功德法门海　　普使众生竭苦源　　广大净剎皆成就　　力海广大无与等　　普使众生种善根　　供养一切诸如来　　国土无边悉清净
　　尔时普贤菩萨。复告大众言。诸佛子。应知一一世界海。有世界海微尘数佛出现差别。所谓或现小身。或现大身。或现短寿。或现长寿。或唯严净一佛国土。或有严净无量佛土。或唯显示一乘法轮。或有显示不可思议诸乘法轮。或现调伏少分众生。或示调伏无边众生。如是等有世界海微尘数。尔时普贤菩萨。欲重宣其义。承佛威力。观察十方。而说颂言。
　　诸佛种种方便门　　出兴一切诸剎海　　皆随众生心所乐　　此是如来善权力　　诸佛法身不思议　　无色无形无影像　　能为众生现众相　　随其心乐悉令见　　或为众生现短寿　　或现住寿无量劫　　法身十方普现前　　随宜出现於世间　　或有严净不思议　　十方所有诸剎海　　或唯严净一国土　　於一示现悉无余　　或随众生心所乐　　示现难思种种乘　　或有唯宣一乘法　　一中方便现无量　　或有自然成正觉　　令少众生住於道　　或有能於一念中　　开悟群迷无有数　　或於毛孔出化云　　示现无量无边佛　　一切世间皆现睹　　种种方便度群生　　或有言音普周徧　　随其心乐而说法　　不可思议大劫中　　调伏无量众生海　　或有无量庄严国　　众会清净俨然坐　　佛如云布在其中　　十方剎海靡不充　　诸佛方便不思议　　随众生心悉现前　　普住种种庄严剎　　一切国土皆周徧
　　尔时普贤菩萨。复告大众言。诸佛子。应知世界海。有世界海微尘数劫住。所谓或有阿僧祇劫住。或有无量劫住。或有无边劫住。或有无等劫住。或有不可数劫住。或有不可称劫住。或有不可思劫住。或有不可量劫住。或有不可说劫住。或有不可说不可说劫住。如是等有世界海微尘数。尔时普贤菩萨。欲重宣其义。承佛威力。观察十方。而说颂言。
　　世界海中种种劫　　广大方便所庄严　　十方国土咸观见　　数量差别悉明了　　我见十方世界海　　劫数无量等众生　　或长或短或无边　　以佛音声今演说　　我见十方诸剎海　　或住国土微尘劫　　或有一劫或无数　　以愿种种各不同　　或有纯净或纯染　　或复染净二俱杂　　愿海安立种种殊　　住於众生心想中　　往昔修行剎尘劫　　获大清净世界海　　诸佛境界具庄严　　永住无边广大劫　　有名种种宝光明　　或名等音焰眼藏　　离尘光明及贤劫　　此清净劫摄一切　　有清净劫一佛兴　　或一劫中无量现　　无尽方便大愿力　　入於一切种种劫　　或无量劫入一劫　　或复一劫入多劫　　一切劫海种种门　　十方国土皆明现　　或一切劫庄严事　　於一劫中皆现睹　　或一劫内所庄严　　普入一切无边劫　　始从一念终成劫　　悉依众生心想生　　一切剎海劫无边　　以一方便皆清净
　　尔时普贤菩萨。复告大众言。诸佛子。应知世界海。有世界海微尘数劫转变差别。所谓法如是故世界海无量成坏劫转变。染污众生住故世界海成染污劫转变。修广大福众生住故世界海成染净劫转变。信解菩萨住故世界海成染净劫转变。无量众生发菩提心故世界海纯清净劫转变。诸菩萨各各游诸世界故世界海无边庄严劫转变。十方一切世界海诸菩萨云集故世界海无量大庄严劫转变。诸佛世尊入涅盘故世界海庄严灭劫转变。诸佛出现於世故一切世界海广博严净劫转变。如来神通变化故世界海普清净劫转变。如是等有世界海微尘数。尔时普贤菩萨。欲重宣其义。承佛威力。观察十方。而说颂言。
　　一切诸国土　　皆随业力生　　汝等应观察　　转变相如是　　染污诸众生　　业惑缠可怖　　彼心令剎海　　一切成染污　　若有清净心　　修诸福德行　　彼心令剎海　　杂染及清净　　信解诸菩萨　　於彼劫中生　　随其心所有　　杂染清净见　　无量诸众生　　悉发菩提心　　彼心令剎海　　住劫恒清净　　无量亿菩萨　　往诣於十方　　庄严无有殊　　劫中差别见　　一一微尘内　　佛剎如尘数　　菩萨共云集　　国土皆清净　　世尊入涅盘　　彼土庄严灭　　众生无法器　　世界成杂染　　若有佛兴世　　一切悉珍好　　随其心清净　　庄严皆具足　　诸佛神通力　　示现不思议　　是时诸剎海　　一切普清净
　　尔时普贤菩萨。复告大众言。诸佛子。应知世界海。有世界海微尘数无差别。所谓一一世界海中。有世界海微尘数世界无差别。一一世界海中。诸佛出现所有威力无差别。一一世界海中一切道场。徧十方法界无差别。一一世界海中。一切如来道场众会无差别。一一世界海中。一切佛光明徧法界无差别。一一世界海中。一切佛变化名号无差别。一一世界海中。一切佛音声普徧世界海无边劫住无差别。一一世界海中。法轮方便无差别。一一世界海中。一切世界海普入一尘无差别。一一世界海中。一一微尘一切三世诸佛世尊广大境界。皆於中现无差别。诸佛子。世界海无差别略说如是。若广说者。有世界海微尘数无差别。尔时普贤菩萨。欲重宣其义。承佛威力。普观十方。而说颂言。
　　一微尘中多剎海　　处所各别悉严净　　如是无量入一中　　一一区分无杂越　　一一尘内难思佛　　随众生心普现前　　一切剎海靡不周　　如是方便无差别　　一一尘中诸树王　　种种庄严悉垂布　　十方国土皆同现　　如是一切无差别　　一一尘内微尘众　　悉共围绕人中主　　出过一切徧世间　　亦不迫隘相杂乱　　一一尘中无量光　　普徧十方诸国土　　悉现诸佛菩提行　　一切剎海无差别　　一一尘中无量身　　变化如云普周徧　　以佛神通导群品　　十方国土亦无别　　一一尘中说众法　　其法清净如轮转　　种种方便自在门　　一切皆演无差别　　一尘普演诸佛音　　充满法器诸众生　　徧住剎海无央劫　　如是音声亦无异　　剎海无量妙庄严　　於一尘中无不入　　如是诸佛神通力　　一切皆由业性起　　一一尘中三世佛　　随其所乐悉令见　　体性无来亦无去　　以愿力故徧世间
　　此下别释十事不同。则为十段。一一皆有长行偈颂。今初起具因缘。标中略举十种。通成三世一切佛剎。何者下征列十缘。然佛土之义虽有多种。不出其三。一法性土。二受用土。三变化土。若开受用。有自有他则成四土。统唯二种。谓净及秽。或性及相。今融而为一。有异余宗。又此净土一质不成。净秽亏盈。异质不成一理齐平。有质不成搜源则冥。无质不成缘起万形。故形夺圆融无有障碍。土既不等。因缘亦殊。今文十中初三通显。次四分别明。后三即融摄转变。言初三者。一如来神力者谓一切净秽等土皆是如来通慧力成。为物而取。拟将普应。二法如是者。梵云达磨多此云法尔。或云法性。若是法性。即以本识如来藏身为所依持。恒顿变起外诸器界。三众生业力者。业有善恶。土有净秽。次四别明者。有因有缘。初一自受用土因。大圆镜智之所成故。二变化土因。谓众生菩萨共构一缘。各随行业来生其国。凡圣同居。三四二种他受用土因。然初即初地已上。如十大愿中修净土愿是也。后即八地已上。功用不退行之所成故。八地中有净土分。后三融摄者通於因缘。初一即八地已上。搅大海为酥酪。变大地作黄金。以染为净。以净为染。自在摄生故。十自在中有剎自在。穷其因者。清净胜解。胜解印持随心转变。次一谓成正觉时。其身充满十方世界微尘剎土。念劫圆融。一时成立。由二种因。一善根所流语因也。二成道势力。明果用也。此一受用变化相融也。即如经初摩竭陀地坚固等。后一无问成与不成常能融摄。又前是妙觉。此是等觉。其法性土。为诸土之体。其偈颂中。初一偈颂如来神力。二一偈颂同集善根。三一偈颂成一切智。四一偈颂六七二句。五一偈颂众生行业。六一偈颂菩萨胜解。七一偈颂普贤行愿。八二偈颂如来自在。
　　上总明世界起具因缘。次二所依住。三形状。四体性。五庄严。六清净。七佛出兴。八住劫不同。九住劫转变。十无差别。如是次第。下文各有长行偈颂。临文可知。疏各有多义。学者寻之。
　　上世界成就品竟。

　　大方广佛华严经纲要卷第七


　　大方广佛华严经纲要卷第八

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　华藏世界品第五之一

　　此品来意者。前品通明诸佛剎海。今此别明本师所严依果。答世界海问。故次来也。梵本具云华藏庄严严具世界海徧清净功德海光明品。译人嫌繁。乃今太略。应云莲华藏庄严世界海品。谓莲华含子之处目之曰藏。今剎种及剎为大莲华之所含藏。故云华藏。其中一一境界皆有剎海尘数清净功德。故曰庄严。世界深广目之为海。然此世界海略举二因。一约众生如来藏识。即是香海。故楞伽云藏识海。亦法性海。依无住本是为风轮。亦妄想风。於此海中有因果相。恒沙性德即是正因之华。世出世间未来果法皆悉含摄。故名为藏。若以法性为海。心即是华。含藏亦尔。然此藏识相分之中。半为外器。不执受故。半为内身。执为自性。生觉受故。二约诸佛。谓以大愿风持大悲海。生无边行华。含藏二利染净果法。重迭无碍。故所感剎相状如之。是以出现中。多将世界以喻佛德。
　　尔时普贤菩萨复告大众言。诸佛子。此华藏庄严世界海。是毗卢遮那如来往昔於世界海微尘数劫修菩萨行时。一一劫中。亲近世界海微尘数佛。一一佛所。净修世界海微尘数大愿之所严净。诸佛子。此华藏庄严世界海。有须弥山微尘数风轮所持。其最下风轮名平等住。能持其上一切宝焰炽然庄严。次上风轮名出生种种宝庄严。能持其上净光照耀摩尼王幢。次上风轮名宝威德。能持其上一切宝铃。次上风轮名平等焰。能持其上日光明相摩尼王轮。次上风轮名种种普庄严。能持其上光明轮华。次上风轮名普清净。能持其上一切华焰师子座。次上风轮名声徧十方。能持其上一切珠王幢。次上风轮名一切宝光明。能持其上一切摩尼王树华。次上风轮名速疾普持。能持其上一切香摩尼须弥云。次上风轮名种种宫殿游行。能持其上一切宝色香台云。诸佛子。彼须弥山微尘数风轮最在上者。名殊胜威光藏能持普光摩尼庄严香水海。此香水海有大莲华。名种种光明蕊香幢。华藏庄严世界海住在其中。四方均平清净坚固。金刚轮山周匝围绕。地海众树各有区别。是时普贤菩萨。欲重宣其义。承佛神力。观察十方。而说颂言。
　　世尊往昔於诸有　　微尘佛所修净业　　故获种种宝光明　　华藏庄严世界海　　广大悲云徧一切　　舍身无量等剎尘　　以昔劫海修行力　　今此世界无诸垢　　放大光明徧住空　　风力所持无动摇　　佛藏摩尼普严饰　　如来愿力令清净　　普散摩尼妙藏华　　以昔愿力空中住　　种种坚固庄严海　　光云垂布满十方　　诸摩尼中菩萨云　　普诣十方光炽然　　光焰成轮妙华饰　　法界周流靡不徧　　一切宝中放净光　　其光普照众生海　　十方国土皆周徧　　咸令出苦向菩提　　宝中佛数等众生　　从其毛孔出化形　　梵主帝释轮王等　　一切众生及诸佛　　化现光明等法界　　光中演说诸佛名　　种种方便示调伏　　普应群心无不尽　　华藏世界所有尘　　一一尘中见法界　　宝光现佛如云集　　此是如来剎自在　　广大愿云周法界　　於一切劫化群生　　普贤智地行悉成　　所有庄严从此出
　　此下释文一品分三。初明华藏因果自体。二明藏海安住庄严。三明所持剎网差别。有长行偈颂。今初指此华严剎海是我本师修因所净即显因深广。一剎海尘劫修。则时长。遇剎海尘数佛。则不唯一佛。三净剎海尘数愿。则不唯一无生行。故云深广。此显因深。属於果人。次下彰果体相辨其宽容。后先辨持世之风轮。文云此华藏世界有微尘数风轮所持。此明风轮为能持。华藏剎为所持。其风轮有多名。其最上者名殊胜威光藏。是则积多风轮以为能持。则所积者厚。故有力能持。其所持者最下一大海。名普光摩尼庄严香水海。此为华藏之总海。即是世界海。次云此香水海有莲华。名种种光明蕊香幢。此总举香水海中一朵莲华。此中含有佛剎微尘数香水海。各有莲华持多佛剎。是为剎海。故次云此世界海大地中。有不可说佛剎微尘数香水海。此海在蕊香所持金刚地上。是为剎种。此蕊香幢所含多多剎种。如莲华之蕊。一蕊是一剎种。亦各有二十重。今且总辨主剎。总名为世界海。向后剎网安布。乃明伴剎。故先云华藏庄严世界海安住其中。已上明风轮持香水海。海中出莲华。华中含多剎种。成世界海。以彰果体宽容。初长行。次偈颂。颂长行之义。末后二偈明剎自在。
　　尔时普贤菩萨。复告大众言。诸佛子。此华藏庄严世界海。大轮围山住日珠王莲华之上。旃檀摩尼以为其身。威德宝王以为其峰。妙香摩尼而作其轮。焰藏金刚所共成立。一切香水流注其间。众宝为林妙华开敷。香草布地明珠间饰。种种香华处处盈满。摩尼为网。周而垂覆。如是等有世界海微尘数众妙庄严。尔时普贤菩萨。欲重宣其义。承佛神力。观察十方。而说颂言。
　　世界大海无有边　　宝轮清净种种色　　所有庄严尽奇妙　　此由如来神力起　　摩尼宝轮妙香轮　　及以真珠灯焰轮　　种种妙宝为严饰　　清净轮围所安住　　坚固摩尼以为藏　　阎浮檀金作严饰　　舒光作焰徧十方　　内外映彻皆清净　　金刚摩尼所集成　　复雨摩尼诸妙宝　　其宝精奇非一种　　放净光明普严丽　　香水分流无量色　　散诸华宝及旃檀　　众莲竞发如衣布　　珍草罗生悉芬馥　　无量宝树普庄严　　开华发蕊色炽然　　种种名衣在其内　　光云四照常圆满　　无量无边大菩萨　　执盖焚香充法界　　悉发一切妙音声　　普转如来正法轮　　诸摩尼树宝末成　　一一宝末现光明　　毗卢遮那清净身　　悉入其中普令见　　诸庄严中现佛身　　无边色相无央数　　悉往十方无不徧　　所化众生亦无限　　一切庄严出妙音　　演说如来本愿轮　　十方所有净剎海　　佛自在力咸令徧
　　尔时普贤菩萨。复告大众言。诸佛子。此世界海大轮围山内所有大地。一切皆以金刚所成。坚固庄严不可沮坏。清净平坦无有高下。摩尼为轮。众宝为藏。一切众生种种形状诸摩尼宝以为间错。散众宝末。布以莲华。香藏摩尼分置其间。诸庄严具充满如云。三世一切诸佛国土所有庄严而为校饰。摩尼妙宝以为其网。普现如来所有境界。如天帝网於中布列。诸佛子。此世界海地有如是等世界海微尘数庄严。尔时普贤菩萨。欲重宣其义。承佛神力。观察十方。而说颂言。
　　其地平坦极清净　　安住坚固无能坏　　摩尼处处以为严　　众宝故中相间错　　金刚为地甚可悦　　宝轮宝网具庄严　　莲华布上皆圆满　　妙衣弥覆悉周徧　　菩萨天冠宝璎珞　　悉布其地为严好　　旃檀摩尼普散中　　咸舒离垢妙光明　　宝华发焰出妙光　　光焰如云照一切　　散此妙华及众宝　　普覆於地为严饰　　密云兴布满十方　　广大光明无有尽　　普至十方一切土　　演说如来甘露法　　一切佛愿摩尼内　　普现无边广大劫　　最胜智者昔所行　　於此宝中无不见　　其地所有摩尼宝　　一切佛剎咸来入　　彼诸佛剎一一尘　　一切国土亦入中　　妙宝庄严华藏界　　菩萨游行徧十方　　演说大士诸弘愿　　此是道场自在力　　摩尼妙宝庄严地　　放净光明备众饰　　充满法界等虚空　　佛力自然如是现　　诸有修治普贤愿　　入佛境界大智人　　能知於此剎海中　　如是一切诸神变
　　尔时普贤菩萨。复告大众言。诸佛子。此世界海大地中。有十不可说佛剎微尘数香水海。一切妙宝庄严其底。妙香摩尼庄严其岸。毗卢遮那摩尼宝王以为其网。香水映彻具众宝色。充满其中。种种宝华旋布其上。旃檀细末澄垽其下。演佛言音。放宝光明。无边菩萨持种种盖现神通力。一切世界所有庄严悉於中现。十宝阶陛行列分布。十宝栏楯周匝围绕。四天下微尘数一切宝庄严芬陀利华。敷荣水中。不可说百千亿那由他数十宝尸罗幢。恒河沙数一切宝衣铃网幢。恒河沙数无边色相宝华楼阁。百千亿那由他数十宝莲华城。四天下微尘数众宝树林宝焰摩尼以为其网。恒河沙数旃檀香诸佛言音。光焰摩尼不可说百千亿那由他数众宝垣墙。悉共围绕周徧严饰。尔时普贤菩萨。欲重宣其义。承佛神力。观察十方。而说颂言。
　　此世界中大地上　　有香水海摩尼严　　清净妙宝布其底　　安住金刚不可坏　　香藏摩尼积成岸　　日焰珠轮布若云　　莲华妙宝为璎珞　　处处庄严净无垢　　香水澄渟具众色　　宝华旋布放光明　　普震音声闻远近　　以佛威神演妙法　　阶陛庄严具众宝　　复以摩尼为间饰　　周回栏楯悉宝成　　莲华珠网如云布　　摩尼宝树列成行　　华蕊敷荣光赦奕　　种种乐音恒竞奏　　佛神通力令如是　　种种妙宝芬陀利　　敷布庄严香水海　　香焰光明无暂停　　广大圆满皆充徧　　明珠宝幢恒炽盛　　妙衣垂布为严饰　　摩尼铃网演法音　　令其闻者趣佛智　　妙宝莲华作城郭　　众彩摩尼所严莹　　真珠云影布四隅　　如是庄严香水海　　垣墙缭绕皆周匝　　楼阁相望布其上　　无量光明恒炽然　　种种庄严清净海　　毗卢遮那於往昔　　种种剎海皆严净　　如是广大无有边　　悉是如来自在力
　　尔时普贤菩萨。复告大众言。诸佛子。一一香水海各有四天下微尘数香水河。右旋围绕。一切皆以金刚为岸。净光摩尼以为严饰。常现诸佛宝色光云。及诸众生所有言音。其河所有漩澓之处。一切诸佛所修因行。种种形相。皆从中出。摩尼为网众宝铃铎诸世界海所有庄严悉於中现。摩尼宝云以覆其上。其云普现华藏世界毗卢遮那十方化佛及一切佛神通之事。复出妙音。称扬三世佛菩萨名。其香水中。常出一切宝焰光云相续不绝。若广说者一一河各有世界海微尘数庄严。尔时普贤菩萨。欲重宣其义。承佛神力。观察十方。而说颂言。
　　清净香流满大河　　金刚妙宝为其岸　　宝末为轮布其地　　种种严饰皆珍好　　宝阶行列妙庄严　　栏楯周回悉殊丽　　真珠为藏众华饰　　种种缨鬘共垂下　　香水宝光清净色　　恒吐摩尼竞疾流　　众华随浪皆摇动　　悉奏乐音宣妙法　　细末旃檀作泥垽　　一切妙宝同洄澓　　香藏氛氲布在中　　发焰流芬普周徧　　河中出生诸妙宝　　悉放光明色炽然　　其光布影成台座　　华盖珠璎皆具足　　摩尼王中现佛身　　光明普照十方剎　　以此为轮严饰地　　香水映彻常盈满　　摩尼为网金为铎　　徧覆香河演佛音　　克宣一切菩提道　　及以普贤之妙行　　宝岸摩尼极清净　　恒出如来本愿音　　一切诸佛曩所行　　其音普演皆令见　　其河所有漩流处　　菩萨如云常踊出　　悉往广大剎土中　　乃至法界咸充满　　清净珠王布若云　　一切香河悉弥覆　　其珠等佛眉间相　　炳然显现诸佛影
　　尔时普贤菩萨。复告大众言。诸佛子。此诸香水河两间之地。悉以妙宝种种庄严。一一各有四天下微尘数众宝庄严芬陀利华。周匝徧满。各有四天下微尘数众宝树林。次第行列。一一树中。恒出一切诸庄严云。摩尼宝王照耀其间。种种华香处处盈满。其树复出微妙音声。说诸如来一切劫中所修大愿。复散种种摩尼宝王。充徧其地。所谓莲华轮摩尼宝王。香焰光云摩尼宝王。种种严饰摩尼宝王。现不可思议庄严色摩尼宝王。日光明衣藏摩尼宝王。周徧十方普垂布光网云摩尼宝王。现一切诸佛神变摩尼宝王。现一切众生业报海摩尼宝王。如是等有世界海微尘数。其香水河两间之地。一一悉具如是庄严。尔时普贤菩萨。欲重宣其义。承佛神力。观察十方。而说颂言。
　　其地平坦极清净　　真金摩尼共严饰　　诸树行列荫其中　　耸[乾-乞+余]垂条萃若云　　枝条妙宝所庄严　　华焰成轮光四照　　摩尼为果如云布　　普使十方常现睹　　摩尼布地皆充满　　众华宝末共庄严　　复以摩尼作宫殿　　悉现众生诸影像　　诸佛影像摩尼王　　普散其地靡不周　　如是赫奕徧十方　　一一尘中咸见佛　　妙宝庄严善分布　　真珠灯网相间错　　处处悉有摩尼轮　　一一皆现佛神通　　众宝庄严放大光　　光中普现诸化佛　　一一周行靡不徧　　悉以十力广开演　　摩尼妙宝芬陀利　　一切水中咸徧满　　其华种种各不同　　悉现光明无尽歇　　三世所有诸庄严　　摩尼果中皆显现　　体性无生不可取　　此是如来自在力　　此地一切庄严中　　悉现如来广大身　　彼亦不来亦不去　　佛昔愿力皆令见　　此地一一微尘中　　一切佛子修行道　　各见所记当来剎　　随其意乐悉清净
　　尔时普贤菩萨。复告大众言。诸佛子。诸佛世尊世界海庄严不可思议。何以故。诸佛子。此华藏庄严世界海一切境界。一一皆以世界海微尘数清净功德之所庄严。尔时普贤菩萨。欲重宣其义。承佛神力。观察十方。而说颂言。
　　此剎海中一切处　　悉以众宝为严饰　　发焰腾空布若云　　光明洞彻常弥覆　　摩尼吐云无有尽　　十方佛影於中现　　神通变化靡暂停　　一切菩萨咸来集　　一切摩尼演佛音　　其音美妙不思议　　毗卢遮那昔所行　　於此宝内恒闻见　　清净光明徧照尊　　庄严具中皆现影　　变化分身众围绕　　一切剎海咸周徧　　所有化佛皆如幻　　求其来处不可得　　以佛境界威神力　　一切剎中如是现　　如来自在神通事　　悉徧十方诸国土　　以此剎海净庄严　　一切皆於宝中见　　十方所有诸变化　　一切皆如镜中像　　但由如来昔所行　　神通愿力而出生　　若有能修普贤行　　入於菩萨胜智海　　能於一切微尘中　　普现其身净众剎　　不可思议亿大劫　　亲近一切诸如来　　如其一切之所行　　一剎那中悉能现　　诸佛国土如虚空　　无等无生无有相　　为利众生普严净　　本愿力故住其中
　　此下第二别明安布庄严。文分六段。一四周轮山。二宝地。三香海。四香河。五树林。六总结各别。今初。云日珠王者所依处地故。旧经云依莲华日宝王地住。亦有言大莲之上别有此华。为山所依。义似不顺。所以地受此名者。以前华名种种光明蕊。偈中云光焰成轮。又云一切宝中放净光明。是知此华以宝为体。是则如日轮之珠王即蕊香莲华也。斯即总华之称。此总标所依地。次云旃檀摩尼以为其身。别显体相。后如是等一句结显无尽。后重说偈颂。初明山体相庄严。颂前别显。初一偈颂围山。二一偈颂山轮。三一偈颂山体。四一偈颂山之缘。五有二偈颂前水等。六有四偈明山妙用自在。次尔时普贤菩萨复告大众下。有长行偈颂。明宝地。次尔时普贤菩萨复告大众下。有长行偈颂。明香海。次尔时普贤菩萨复告大众下。有长行偈颂。明香河。次尔时普贤菩萨复告大众下。有长行偈颂。明林树。次尔时普贤菩萨复告大众下。有长行偈颂。总结前庄严难测。征释所由。此上通明藏海安布庄严竟。
　　下明所持剎网。
　　尔时普贤菩萨。复告大众言。诸佛子。此中有何等世界住。我今当说。诸佛子。此十不可说佛剎微尘数香水海中。有十不可说佛剎微尘数世界种安住。一一世界种。复有不可说佛剎微尘数世界。诸佛子。彼诸世界种於世界海中。各各依住。各各形状。各各体性。各各方所。各各趣入。各各庄严。各各分齐。各各行列。各各无差别。各各力加持。诸佛子。此世界种。或有依大莲华海住。或有依无边色宝华海住。或有依一切真珠藏宝璎珞海住。或有依香水海住。或有依一切华海住。或有依摩尼宝网海住。或有依旋流光海住。或有依菩萨宝庄严冠海住。或有依种种众生身海住。或有依一切佛音声摩尼王海住。如是等若广说者。有世界海微尘数。诸佛子。彼一切世界种。或有作须弥山形。或作江河形。或作回转形。或作旋流形。或作轮辋形。或作坛墠形。或作树林形。或作楼阁形。或作山幢形。或作普方形。或作胎藏形。或作莲华形。或作佉勒迦形。或作众生身形。或作云形。或作诸佛相好形。或作圆满光明形。或作种种珠网形。或作一切门闼形。或作诸庄严具形。如是等若广说者。有世界海微尘数。诸佛子。彼一切世界种。或有以十方摩尼云为体。或有以众色焰为体。或有以诸光明为体。或有以宝香焰为体。或有以一切宝庄严多罗华为体。或有以菩萨影像为体。或有以诸佛光明为体。或有以佛色相为体。或有以一宝光为体。或有以众宝光为体。或有以一切众生福德海音声为体。或有以一切众生诸业海音声为体。或有以一切佛境界清净音声为体。或有以一切菩萨大愿海音声为体。或有以一切佛方便音声为体。或有以一切剎庄严具成坏音声为体。或有以无边佛音声为体。或有以一切佛变化音声为体。或有以一切众生善音声为体。或有以一切佛功德海清净音声为体。如是等若广说者。有世界海微尘数。尔时普贤菩萨。欲重宣其义。承佛神力。观察十方。而说颂言。
　　剎种坚固妙庄严　　广大清净光明藏　　依止莲华宝海住　　或有住於香海等　　须弥城树坛墠形　　一切剎种徧十方　　种种庄严形相别　　各各布列而安住　　或有体是净光明　　或是华藏及宝云　　或有剎种焰所成　　安住摩尼不坏藏　　灯云焰彩光明等　　种种无边清净色　　或有言音以为体　　是佛所演不思议　　或是愿力所出音　　神变音声为体性　　一切众生大福业　　佛功德音亦如是　　剎种一一差别门　　不可思议无有尽　　如是十方皆徧满　　广大庄严现神力　　十方所有广大剎　　悉来入此世界种　　虽见十方普入中　　而实无来无所入　　以一剎种入一切　　一切入一亦无余　　体相如本无差别　　无等无量悉周徧　　一切国土微尘中　　普见如来在其所　　愿海言音若雷震　　一切众生悉调伏　　佛身周徧一切剎　　无数菩萨亦充满　　如来自在无等伦　　普化一切诸含识
　　此下第三释所持剎网。释品目世界之言。又前明本剎。今明末剎。故兼染净。初告大众许说。次诸佛子下标章中列二。谓世界种及世界。然剎种依剎海。世果依剎种。从宽至狭。欲明世界无边。方便显多。故立此名。谓积多世界共在一处。摄诸流类故名为种。如是种类复有众多。深广无边故名为海。如是众多世界如天帝网。悬布於华藏海中。故云所持剎网。各各世界所依住形状一一不同。故云差别。故次经云诸佛子。彼诸世界种於世界海各各依住等。明差别有十门不同。经中有不可说佛剎。疏云脱去十字。应云十不可说。长行中有诸佛子。但次第释依住形状性三事而已。颂中初一偈颂依住。次一偈颂形状。三有三偈颂体性。四有三偈颂三事。谓所入庄严分齐。五一偈颂无差别。六一偈颂力持。此上明所持剎网差别。谓剎海中有十不可说佛剎尘数之剎种。各各依住於剎海之中。如帝网重重无尽。且明剎种不同。
　　尔时普贤菩萨。复告大众言。诸佛子。此十不可说佛剎微尘数香水海。在华藏庄严世界海中。如天帝网分布而住。诸佛子。此最中央香水海。名无边妙华光。以现一切菩萨形摩尼王幢为底。出大莲华。名一切香摩尼王庄严。有世界种而住其上。名普然十方炽然宝光明。以一切庄严具为体。有十不可说佛剎微尘数世界於中布列。其最下方有世界。名最胜光徧照。以一切金刚庄严光耀轮为际。依众宝摩尼华而住。其状犹如摩尼宝形。一切宝华庄严云弥覆其上。佛剎微尘数世界周匝围绕。种种安住。种种庄严。佛号净眼离垢灯。此上过佛剎微尘数世界。有世界名种种香莲华妙庄严。以一切庄严具为际。依宝莲华网而住。其状犹如师子之座。一切宝色珠帐云弥覆其上。二佛剎微尘数世界周匝围绕。佛号师子光胜照。此上过佛剎微尘数世界。有世界名一切宝庄严普照光。以香风轮为际。依种种宝华璎珞住。其形八隅。妙光摩尼日轮云而覆其上。三佛剎微尘数世界周匝围绕。佛号净光智胜幢。此上过佛剎微尘数世界。有世界名种种光明华庄严。以一切宝王为际。依众色金刚尸罗幢海住。其状犹如摩尼莲华。以金刚摩尼宝光云而覆其上。四佛剎微尘数世界周匝围绕。纯一清净。佛号金刚光明无量精进力善出现。此上过佛剎微尘数世界。有世界名普放妙华光。以一切宝铃庄严网为际。依一切树林庄严宝轮网海住。其形普方而多有隅。角梵音摩尼王云以覆其上。五佛剎微尘数世界周匝围绕。佛号香光喜力海。此上过佛剎微尘数世界。有世界名净妙光明。以宝王庄严幢为际。依金刚宫殿海住。其形四方。摩尼轮髻帐云而覆其上。六佛剎微尘数世界周匝围绕。佛号普光自在幢。此上过佛剎微尘数世界。有世界名众华焰庄严。以种种华庄严为际。依一切宝色焰海住。其状犹如楼阁之形。一切宝色衣真珠栏楯云而覆其上。七佛剎微尘数世界周匝围绕。纯一清净。佛号欢喜海功德名称自在光。此上过佛剎微尘数世界。有世界名出生威力地。以出一切声摩尼王庄严为际。依种种宝色莲华座虚空海住。其状犹如因陀罗网。以无边色华网云而覆其上。八佛剎微尘数世界周匝围绕。佛号广大名称智海幢。此上过佛剎微尘数世界。有世界名出妙音声。以心王摩尼庄严轮为际。依恒出一切妙音声庄严云摩尼王海住。其状犹如梵天身形。无量宝庄严师子座云而覆其上。九佛剎微尘数世界周匝围绕。佛号清净月光明相无能摧伏。此上过佛剎微尘数世界。有世界。名金刚幢。以无边庄严真珠藏宝璎珞为际。依一切庄严宝师子座摩尼海住。其状周圆。十须弥山微尘数一切香摩尼华须弥云弥覆其上。十佛剎微尘数世界周匝围绕。纯一清净。佛号一切法海最胜王。此上过佛剎微尘数世界。有世界名恒出现帝青宝光明。以极坚牢不可坏金刚庄严为际。依种种殊异华海住。其状犹如半月之形。诸天宝帐云而覆其上。十一佛剎微尘数世界周匝围绕。佛号无量功德法。此上过佛剎微尘数世界。有世界名光明照耀。以普光庄严为际。依华旋香水海住。状如华旋。种种衣云而覆其上。十二佛剎微尘数世界周匝围绕。佛号超释梵。此上过佛剎微尘数世界。至此世界名娑婆。以金刚庄严为际。依种种色风轮所持莲华网住。状如虚空。以普圆满天宫殿庄严虚空云而覆其上。十三佛剎微尘数世界周匝围绕。其佛即是毗卢遮那如来世尊。此上过佛剎微尘数世界。有世界名寂静离尘光。以一切宝庄严为际。依种种宝衣海住。其状犹如执金刚形。无边色金刚云而覆其上。十四佛剎微尘数世界周匝围绕。佛号徧法界胜音。此上过佛剎微尘数世界。有世界名众妙光明灯。以一切庄严帐为际。依净华网海住。其状犹如卍字之形。摩尼树香水海云而覆其上。十五佛剎微尘数世界周匝围绕。纯一清净。佛号不可摧伏力普照幢。此上过佛剎微尘数世界。有世界名清净光徧照。以无尽宝云摩尼王为际。依种种香焰莲华海住。其状犹如龟甲之形。圆光摩尼轮旃檀云而覆其上。十六佛剎微尘数世界周匝围绕。佛号清净日功德眼。此上过佛剎微尘数世界。有世界名宝庄严藏。以一切众生形摩尼王为际。依光明藏摩尼王海住。其形八隅。以一切轮围山宝庄严华树网弥覆其上。十七佛剎微尘数世界周匝围绕。佛号无碍智光明徧照十方。此上过佛剎微尘数世界。有世界名离尘。以一切殊妙相庄严为际。依众妙华师子座海住。状如珠璎。以一切宝香摩尼王圆光云而覆其上。十八佛剎微尘数世界周匝围绕。纯一清净。佛号无量方便最胜幢。此上过佛剎微尘数世界。有世界名清净光普照。以出无尽宝云摩尼王为际。依无量色香焰须弥山海住。其状犹如宝华旋布。以无边色光明摩尼王帝青云而覆其上。十九佛剎微尘数世界周匝围绕。佛号普照法界虚空光。此上过佛剎微尘数世界。有世界名妙宝焰。以普光明日月宝为际。依一切诸天形摩尼王海住。其状犹如宝庄严具。以一切宝衣幢云及摩尼灯藏网而覆其上。二十佛剎微尘数世界周匝围绕。纯一清净。佛号福德相光明。诸佛子。此徧照十方炽然宝光明世界种。有如是等不可说佛剎微尘数广大世界。各各所依住。各各形状。各各体性。各各方面。各各趣入。各各庄严。各各分齐。各各行列。各各无差别。各各力加持周匝围绕。所谓十佛剎微尘数回转形世界。十佛剎微尘数江河形世界。十佛剎微尘数旋流形世界。十佛剎微尘数轮辋形世界。十佛剎微尘数坛墠形世界。十佛剎微尘数树林形世界。十佛剎微尘数楼观形世界。十佛剎微尘数尸罗幢形世界。十佛剎微尘数普方形世界。十佛剎微尘数胎藏形世界。十佛剎微尘数莲华形世界。十佛剎微尘数佉勒迦形世界。十佛剎微尘数种种众生形世界。十佛剎微尘数佛相形世界。十佛剎微尘数圆光形世界。十佛剎微尘数云形世界。十佛剎微尘数网形世界。十佛剎微尘数门闼形世界。如是等有不可说佛剎微尘数。此一一世界。各有十佛剎微尘数广大世界周匝围绕。此诸世界。一一复有如上所说微尘数世界而为眷属。如是所说一切世界。皆在此无边妙华光香水海及围绕此海香水河中。
　　此下第二别明种剎香海。双释二章者。谓香海依剎海。剎种依香海。诸剎依剎种。亦有长行偈颂。初总举诸海所依。二次第别显海种及剎。三总略结释。今初也。上来虽复但标剎种及剎二章。而释依住中。皆云依海。故列海数。此多香海。并在剎海地面。故云所依。如天帝网者。大都分布。则似车轮。其有别者。谓帝释殿网贯天珠成。以一大珠当心。次以其次大珠贯穿匝绕。如是展转递绕经百千匝。若上下四面四角望之。皆行伍相当。今此香海虽在地面。分布相似。又有涉入重重之义故云如也。此但举诸海所依。次举最中央香水海。乃别举海种及剎。先辨最中间一海为主。即最当中二十重华藏世界。以一剎种为主。其十方各有一不可说佛剎微尘数剎种围绕。故有十不可说佛剎微尘数香海剎为伴剎。同在剎海之中。今单约中间一剎种。次无边妙华光。此中央香海之总名。次一切香摩尼王庄严。此中央华之总名。即前蕊香幢中随义而名异耳。其普照十方炽然宝光明。即最中央剎种之总名。故经云有世界种而住其中。次有不可说佛剎尘数世界。此就最中种中所含之世界。次最下方有世界名最胜光徧照。此乃最中世界种之最下方。此盖单约一个二十重华藏世界而辨宽广也。其最下一层。但有一佛剎尘数世界围绕以为眷属。次上层层增一。至第二十层。则有二十佛剎尘数世界以为眷属。此但就中央一个剎种以明。故华藏世界如倒悬浮屠。下小上大。故其状如此。然此但就世界海中十不可说佛剎微尘数世界种之一个种耳。不连彼十佛剎微尘之数也。结云一一各有十佛剎。次卷明右绕之剎乃明所管。以辨渐渐宽广耳。长行具明中间一剎竟。后卷则右旋十海。

　　大方广佛华严经纲要卷第八


　　大方广佛华严经纲要卷第九

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　华藏世界品第五之二

　　上明华藏中央之剎种以为主剎。次下明十方右绕之伴剎。乃右旋十海。即绕处中之海。有其十。
　　尔时普贤菩萨复告大众言。诸佛子。此无边妙华光香水海东。次有香水海名离垢焰藏。出大莲华名一切香摩尼王妙庄严。有世界种而住其上。名徧照剎旋。以菩萨行吼音为体。此中最下方。有世界名宫殿庄严幢。其形四方。依一切宝庄严海住。莲华光网云弥覆其上。佛剎微尘数世界围绕。纯一清净。佛号眉间光徧照。此上过佛剎微尘数世界。有世界名德华藏。其形周圆。依一切宝华蕊海住。真珠幢师子座云弥覆其上。二佛剎微尘数世界围绕。佛号一切无边法海慧。此上过佛剎微尘数世界。有世界名善变化妙香轮。形如金刚。依一切宝庄严铃网海住。种种庄严圆光云弥覆其上。三佛剎微尘数世界围绕。佛号功德相光明普照。此上过佛剎微尘数世界。有世界名妙色光明。其状犹如摩尼宝轮。依无边色宝香水海住。普光明真珠楼阁云弥覆其上。四佛剎微尘数世界围绕。纯一清净。佛号善眷属出兴徧照。此上过佛剎微尘数世界。有世界名善盖覆。状如莲华。依金刚香水海住。离尘光明香水云弥覆其上。五佛剎微尘数世界围绕。佛号法喜无尽慧。此上过佛剎微尘数世界。有世界名尸利华光轮。其形三角依一切坚固宝庄严海住。菩萨摩尼冠光明云。弥覆其上。六佛剎微尘数世界围绕。佛号清净普光明。此上过佛剎微尘数世界。有世界名宝莲华庄严。形如半月。依一切莲华庄严海住。一切宝华云弥覆其上。七佛剎微尘数世界围绕。纯一清净。佛号功德华清净眼。此上过佛剎微尘数世界。有世界名无垢焰庄严。其状犹如宝灯行列。依宝焰藏海住。常雨香水种种身云弥覆其上。八佛剎微尘数世界围绕。佛号慧力无能胜。此上过佛剎微尘数世界。有世界名妙梵音。形如卍字。依宝衣幢海住。一切华庄严帐云弥覆其上。九佛剎微尘数世界围绕。佛号广大目如空中净月。此上过佛剎微尘数世界。有世界名微尘数音声。其状犹如因陀罗网。依一切宝水海住。一切乐音宝盖云弥覆其上。十佛剎微尘数世界围绕。纯一清净。佛号金色须弥灯。此上过佛剎微尘数世界。有世界名宝色庄严。形如卍字。依帝释形宝王海住。日光明华云弥覆其上。十一佛剎微尘数世界围绕。佛号逈照法界光明智。此上过佛剎微尘数世界。有世界名金色妙光。其状犹如广大城郭。依一切宝庄严海住。道场宝华云弥覆其上。十二佛剎微尘数世界围绕。佛号宝灯普照幢。此上过佛剎微尘数世界。有世界名徧照光明轮。状如华旋。依宝衣旋海住。佛音声宝王楼阁云弥覆其上。十三佛剎微尘数世界围绕。纯一清净。佛号莲华焰徧照。此上过佛剎微尘数世界。有世界名宝藏庄严。状如四洲。依宝璎珞须弥住。宝焰摩尼云弥覆其上。十四佛剎微尘数世界围绕。佛号无尽福开敷华。此上过佛剎微尘数世界。有世界名如镜像普现。其状犹如阿修罗身。依金刚莲华海住。宝冠光影云弥覆其上。十五佛剎微尘数世界围绕。佛号甘露音。此上过佛剎微尘数世界。有世界名旃檀月。其形八隅。依金刚旃檀宝海住。真珠华摩尼云弥覆其上。十六佛剎微尘数世界围绕。纯一清净。佛号最胜法无等智。此上过佛剎微尘数世界。有世界名离垢光明。其状犹如香水旋流。依无边色宝光海住。妙香光明云弥覆其上。十七佛剎微尘数世界围绕。佛号徧照虚空光明音。此上过佛剎微尘数世界。有世界名妙华庄严。其状犹如旋绕之形。依一切华海住。一切乐音摩尼云弥覆其上。十八佛剎微尘数世界围绕。佛号普现胜光明。此上过佛剎微尘数世界。有世界名胜音庄严。其状犹如师子之座。依金师子座海住。众色莲华藏师子座云弥覆其上。十九佛剎微尘数世界围绕。佛号无边功德称普光明。此上过佛剎微尘数世界。有世界名高胜灯。状如佛掌。依宝衣服香幢海住。日轮普照宝王楼阁云弥覆其上。二十佛剎微尘数世界围绕。纯一清净。佛号普照虚空灯。
</div>
    <div class="pagination">
<a href="华严纲_page3.html">上一页</a><a href="华严纲.html">1</a><a href="华严纲_page2.html">2</a><a href="华严纲_page3.html">3</a><span class="current-page">4</span><a href="华严纲_page5.html">5</a><a href="华严纲_page6.html">6</a><a href="华严纲_page7.html">7</a><a href="华严纲_page8.html">8</a><a href="华严纲_page9.html">9</a><span>...</span><a href="华严纲_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
