<!DOCTYPE html>
<html>
 <head>
  <meta charset="utf-8"/>
  <title>
   续华严经略疏刊定记 - 第 20 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续华严经略疏刊定记 - 第 20 页/共 28 页
  </h1>
  <div class="content">
   第六明无我相中。真俗二观。以分法义。谓观真一相无我不坏故。观俗蕴界等方便入无我故。说中胜妙分词乐说。谓令世归敬故。说法言词愚智共识。名易解了。音声慈耎闻者皆欣。名为美妙。乐说中理渐深益转多故。下重释内。释初无碍中。先顺释。谓无我不坏故下反显。谓取己能解名为我知。取己能得名为我证。如是坏。则明不取名为不坏也。阴等方便下释义顺法。谓观阴等以为方便。得入真谛无我法故。是故下结后成前故。是菩萨智境也。一聚积下释显无我。谓迷阴故计聚积我。以迷界故计异因我。以迷入故计欲着我。以迷四谛缘生故计作者我。说此阴等。对四我。以显无我。杂集第一中。广显蕴等所治之义。云云。
　　第七明大乘相中约权实以分法义。谓同观唯是一乘。约权异性。说三差别词及乐说。依总别以分。总说三乘令得解脱。名词无碍。随物心念。於一一乘。无量种说名乐说。下重释中。文显可知。
　　第八明菩萨地相中。约地体相。以分法义。词与乐说。同体义分。谓说地名为词。词中差别名乐说也。智相是地体。说相是地相。谓随相说十地故。巧授十地。名与方便。随物心乐。於一一地。以无量门。令具入也。下重释中。释菩萨行内。法行智行示者。以此二行。合为菩萨行。谓证法成行名法行。即智成行。名智行。以此智行。能入地故。名随智行。言观智说故者。释所由。谓何故智行是菩萨行。答以说观智为菩萨行故。释义无碍中。云十地差别。谓心者此出地体。谓地别由心说为口言。释门中。云不颠倒释不坏说。教授释随顺地道。
　　第九明如来地相中。约佛体用。以分法义。依彼广略。以分词乐。初一念证得名法身相。二时处应现名色身相。三谓前二身中智德差别名正觉相。四随物乐。广显佛德无量差别。名为说相。下重释义中。随何等劫成何等佛者。释事中。言随以何国是成道处也。随何等佛。是现佛身。释相中云。随名所记可得见闻者。谓如名所记。身土声色。可见闻故。释词无碍中。云随正觉等者。以十佛中最初名为正觉佛。故云依说。
　　第十明作住持相中。依知佛说总别。以分法义。即说法义名词。词中差别名乐说。初觉相者。是佛起说住持德。二差别相者。是佛随机现差别德。三说相者。依前差别。为众生说。四彼无量相者。随物心乐异说故。下重释中。佛语者。此本云如来语。谓能说故。力是神力。破憍慢众生故。无畏降邪不共异小。悲能常说智为说依。转法则是随顺正说。此上皆是一切智摄。释义无碍中。随心性者。是种性差别根欲可知。言诸佛智行等者。释乐说中。智行名法身。此行利生不坏名圆满。随彼信等。释随信说故。
　　第四大段明法师成就中四。一持成就蕴法在心。二此菩萨得如是百万下说成就依持起从。三佛子此菩萨假使下问答成就善答他问。四佛子此菩萨后更下受持成就能更受胜法。为他宣说。
　　初中二。先牒前起后。后得义陀罗下正显总持。於中。先略列十名并依乐用。后如是下牒略结广。谓初三起意。一业知义。二知教。三知起化通。次三起身业。一身放光性善耎者。慈光摄取。二性刚强者。以威巧摄。三上供佛下摄贫乏。后四起口业。一於大乘中。狭劣众生。示大乘教救拔威德。令舍劣归趣不难故。二无间断障碍常说故。三无尽乐说。四种种义乐说广说也。后牒略结广。可知。
　　第二明说成就中三。初明能受多法。二此菩萨得如是陀罗下明能随乐广说。三此菩萨受於法座欲以下。明能起说自在。於中。云初见於佛等者。梵本云。才礼佛时。即於无限佛所。得无量法门光明。所得法门下同。次后云坐於法座而说於法。准梵本。应云而演说法。
　　第三问答成就中二。初明一世界答难。后如是乃至下明一切世界答难。
　　第四受持成就中二。先於一毛端处。后如一毛下。类一切处。领受可知。
　　自下第二明位果。三果同前。不烦重说。
　　第三大段重颂分中。二十四颂分六。初二颂颂法师方便。二有二颂。颂智成就。三有七颂。颂入行成就。於中。初颂云若欲等者。梵本云。智者能入无边识。推求众生心稠林。种种心行速疾转。以微细意得是智。第二颂初两句云烦恼等者。梵本云。随眠起作趣相续此速。为一句也。
　　第四颂中第三句。云与者等者。梵本云。意乐随眠同伴主。谓同伴及同生故。第四句云常等者。梵云与心相随练不断。第五颂云但等者。梵本初句同。下三云不住於心亦不离。虽难可了禅能退除。金刚道余无断。第七颂第四句。云惑溺等者。梵云虽行智道溺诸见。四有九颂。颂说成就。於中。第八颂。云十方等者。梵本云。十方所有诸众生。一切咸来同会坐。一念悉知其意乐。能以一音使充满。五有三颂。颂地果。六末后一颂叹深结说。第九地释了。
　　第十法云地。二门分别。先以义料简。后依文正释。
　　前中略显二门。一释名二来意。
　　前中略有六处。一摄大乘。说法云地者。大法智云。含众德水。譬如大云。无性论师。自有三释。一由得总缘一切法智。总缘一切契经法等。不离真如。此一切共相境智。譬如大云。陀罗尼门三摩地门譬如法水。智能藏彼。如云含水。有能生彼胜功德故者。此通二释。若智云含功德法水。名法云。是有财释。若依共相境智含德水。名法云。是依主释。前释为胜。二又如大云蔽。如空粗重。犹如大云隐覆虚空。如是总缘一切法智。隐覆如空广大无边惑智二障。言隐覆者。断义隔义者。此总缘一切法智名法。即此智法如云隔断广大二障虚空。此法即智故。持业释也。三又如大云注清冷水充满虚空。如是总缘一切法智。出生无量殊胜功德。充满所谓无依法身者。若依总缘一切法智云出功德法水。此即从所出名法云。是有财释。若依所充满法身名法云。是依主释。后释为胜。二依成唯识第九。三释同前。不烦重叙。三金光经云。法身如虚空。智慧如大云。遍覆一切故名大云。真谛释云。如虚空者譬三如如虚空有三义。一容受义。譬自性法身不碍生死故。二无边义。譬显了法身。虽得显了。犹未究竟。如空有清净处有尘雾处。譬道中法身通解惑故。三清净无尘雾空。譬圣果法身也。智慧如云者。譬如如智有三道。一道前性得。二道中修得。三道后至得者。虽有三释。经意本诠障尽智圆证法身满。名法云。此即智从所证得名。依主释也。四庄严论第十三云。二门如云遍雨法雨。名法云者。菩萨第十地中由三昧门及陀罗尼门。摄一切闻熏习因遍满阿梨耶识中。譬如浮云遍满虚空。能以此闻熏习云。於一一剎那一一相一一好一一毛孔。雨无量无边法雨。充足一切所化众生。由能如云雨法雨故。名法云地者。二门如云能受。佛法雨复能与所化。降法雨。此即法雨之云。名为法云。通二释。望受上法。是依主释。望下降法雨。是有财释。五解深密第四云。粗重之身。广如虚空。法身圆满。譬如大云皆能遍覆。故名法云。依梁摄论。由二重障不得圆满法云地。一六神通慧无明。二入微细秘密佛法无明。此二无明所感生死。名粗重身。灭此障已。入第十地等者。此依断障证法身故。名法云。即从所证得名。依主释也。六十住论云。此菩萨。於无佛世界。能雨法雨。名法云地者。此即能说者名云。所说名法。有财释也。上来六处十释中间。除唯识。三释全同摄论。
　　二来意者。略有五种。一前地虽得巧辨广说。然未能证法身圆满。为於此地圆证现前故。二为令地满足故。三欲令修行智觉满故。四为得受一切智胜职位等百万阿僧祇三昧故。五为得受职位。故来也。略此二门料简。更有诸门分别。如广章辨。
　　后依文正释中三分。一赞请分。二尔时金刚藏菩萨摩诃萨告解脱月菩萨言下。明正说分。三尔时金刚藏菩萨观察十方下。明重颂分。
　　初中十六颂分五。初一颂明净居天众供佛。二次一颂明菩萨众烧香熏众为供。三次颂自在天王及众天衣供佛。四次十一颂天女供佛赞佛。於中四。初半颂明供佛。次八颂半赞佛。次一颂劝修利益。后一颂结赞嘿住。初半可知。次赞佛中二。初半颂标赞词所从。后正明赞。赞中。先八颂赞佛体用无碍德。於中分三。初五法说以半喻况。后二半法合。就法说中三。初一颂明一身即多身。次一颂赞毛孔光灭众生惑。后三颂赞佛。以八相等应机。於中。云或现出家等一句。梵本云。为诸世间现出家。次半喻显可知。后法合中四。初一颂明随俗即真。次半颂明於真现俗。次半颂明即俗依真。次半颂明真俗平等。次观修及后结赞嘿住。并可知。结赞第三句云身心等者。梵本云。心乐止息诸攀缘。末后两颂。明上首请。
　　自下第二正说分中。论科为八分。一方便作满足地分。谓摄前九地所修诸行。总为方便。满此地故。二佛子菩萨摩诃萨以如是智慧下。明三昧满足分。谓初住地行行德无量。以此地受职必依三昧。故偏举之。三此三昧现在前下得受位分。谓正住地行。依止胜定。能摄佛智故。四佛子菩萨摩诃萨住此法云地如实下。入大尽分。谓此地望前诸地。已是穷尽。就此地中。此复是地满之行。此既尽中之极故。名大尽也。五佛子此菩萨摩诃萨通达如是下。地释名分。谓地学穷辨德显称故。六佛子此地菩萨智慧下。神通力无上有上分。谓地满足已。妙用不测。用过前地。名无上。比如来神通力故。名有上也。已下二分。虽通十地。由将前摄后故。此地摄也。七佛子此菩萨摩诃萨十地行相下。地影像分。谓以喻显法。如因像知质故。八佛子此集一切种下。地利益分。谓彰说胜益劝信趣入故。
　　就初分中二。先总标告。后以如是下正显。显中二。初总说。后善满下别辨。前中云无量等是广智。已善思惟等是深智。前诸地中。具起此二。通名善择智业。即是从初地至九地。妙慧使择故。后前辨中十句。论摄为七种相。一初三句名善修行相。谓於诸地。皆同善修证助不住似前八地中同相也。一善满足白法者。是证道。二集无边等者是助道。三增长等是不住道。不住无故。论云。此三句次第相释者。谓何因得证。由起助道故。何因成助。由不住道故。二次一句。广行大悲者。是随顺自利利他相。谓普遍释广。余通释大。悲行以自利亦为救众生故。此句摄前七地二利行相。第八地初已辨七地差别之行故。此总摄一句显之尔。三次一句知世界差别者。是合佛土净相。谓此显第八地修净佛国土行故。自下四句别举第九地中行。初一句自分行。后三句胜进行。初句即是从前第四句。入众生界稠林者。是教化众生相。谓此显第九地中自分化众生行故。五次二句入如来所行处等者。是善解相。谓解佛所行真如境处。又顺佛解证寂灭行故。六次一句当观等者。是无厌足相。谓当观趣求力无畏不共法等故。七次一句名为等者。是七地尽至入相。谓十地位极名地尽。依行证名至入。以此地中受佛智职故。云一切种一切智智受职位。
　　自下第二三昧分中二。初牒前起后。后即得下正显所得。所得中四。一别显十种。二如是下通结百万无数。三菩萨於此下明於三昧乃入出及善知业用。四其最后下显定名。表位极故。初中。论意举初等后。故云离垢等。举后百万等故。方眷属离烦恼释显其相。以此位中是障尽极处故。不加功力。任运相应故。余九是别。以六七二定共离垢一故。离垢有八种。一入法界差别。是入密无垢。谓法界深奥。名为密处。二庄严道场。是近无垢。是行近佛果。三一切种华光。谓身光业。四海藏者。是口辨总持。五海印者。是意业起通。六虚空界广大。七观一切法自性者。二句俱显净土。无量者释广大也。观一切者。释观也。上来明自利德。八知一切众生心行者。是化众生。谓利他德。上二利是自分行。九一切佛等者。是正觉无垢。是胜进行。上觉名正觉。谓将成菩提时。一切诸佛。递共现前。证知如此。下文受职受说二通结可知。三巧入出等。善知定方便及所作故。四定名表位极中。一切智智无分别者。释前文一切种正体智也。一切智智平等受位者。释后得智受职位也。
　　第三明受位分中六。一随何等座者。如世王子受职位时。在阎浮金白象宝座。菩萨亦尔。受佛职时。在大宝莲华王座。二何等身者。如轮王子。玉女宝生。具足王相。为得位身。菩萨亦尔。姝殊之形。为受职身。三随何等眷属者。如轮王子受位时。文武百僚。咸共辅弼。菩萨如是。受佛职时。诸大菩萨。共所围绕。四随何等相者。如王子受位时。严治国内。悬缯幡盖。鸣钟击鼓。宣布遐迩。菩萨亦尔。受佛职时。震动大地。恶道休息。光明普照。世界严净。以此为相。五随何等出受者。如世王子受王位时。告令宰臣。思赦天下。大施无畏。令脱苦厄。赏锡群臣。菩萨如是。十受放光。休息恶道。菩萨增行。六随何所得位者。如轮王子。受国位时。父王手执金钟。盛四大海水。灌太子顶。尔时得名灌顶轮王。菩萨如是。受佛职时。十方诸佛。於白毫放一切智光。入菩萨顶。此时名为受佛职位。此六段中。前三论同处释。次二亦同处释。后一别释。
　　就初座中。有十相。一华王是主相。以自在故。二周围等是量相。以广大故。三众宝等是胜相。以具德故。四超过等是地相。以是生处故。五出世等是因相。以从彼生故。六知诸法等是成相。以空慧所成故。如世莲华种植成故。七恒放光等。是第一义相。如世莲华开敷四照。菩萨华座善照法界。八非诸等是功德相。是所照所生果故。九瑠璃等体相。以华等为体故。十其华常等是庄严相。以德修故。
　　二尔时下明随何等身。身相妙大。称可华座。
　　三无量下明随何眷属。谓受座得定心敬目瞻。
　　四佛子此大下明随何等相。其相有九。一光音充遍。二动地。三息苦。四严界。五众集。六奏乐。七益物。八供佛。九佛现。
　　五佛子此下明随何等出处。以出光明故。此总释时出处也。文中有三。一十五处放光中间二二同者。合名一光。总是十光。二尔时诸佛下明因光明照诸佛菩萨咸觉知。三佛子是时下明由觉知故下位菩萨俱来供养。初中此十光明。论摄为三。一前九是利益业。於中。初五是凡夫。次二益二乘。后二益菩萨。又八九十。此三名发觉业。以第八能发觉初发心。及乃至第九地者故。第九能发觉第十地菩萨。第十光能发觉诸佛故。又八九二光名摄伏业光。谓第八光能摄九地已还菩萨。令咸来供养。第九光名能伏业光。能使魔宫隐蔽。就第十顶光中。有四初照十方。二成光细。三设供养。四入佛足下。初二可知。就供养中三。一显供胜。二正供佛。三见知者益。言於阿耨菩提不退者。论二释。一於地中决定义。谓於地决能证故。二后有异义。定不放逸所作之事决定心故。谓定能离恶集善故。言入佛足下者。远法师三释。一就教相顶光入足显深敬故。二约相显实菩萨智光证入佛境。从下趣入。名入足下故。论名为平等智摄。三约实论菩萨自己因行趣求果时。从下证入。名入佛足。第二由光照佛菩萨智觉中文易了。第三知己佛菩萨来中二。先下地菩萨。来此与供。后常尔之时下同位菩萨德光相助。前中二。先供。后得益。后相助中。亦先光入德相。后明益。此表示内德圆满。而外彰其相。其相。梵名室利[革*未]瑳。此曰吉祥海云。众德深广。利物如云。海云即吉祥。吉祥即海云。古人误译洛剎曩。为恶剎攞。遂谓相为字。又以相表利物深广多故。称之为万。理实此中无万无字。唯云金刚庄严臆室利[革*未]瑳相。其万字之言。都为谬妄尔。
　　第六明随所得位中四。谓法喻合结。初中亦四。一放光。二入顶。三得益。四结位。初中光有十业。一名益智是利益业。二眷属是因业。三照示佛力。令他恭敬。名敬业。四开悟是劝进等名劝进业。五十方等名震动业。六灭除恶道苦是止业。七蔽魔宫是降伏业。八示一切下示现业。如是普照下卷舒业。十示现下。论经有示大神通光明之言。此本阙。此名变化业。二入顶者。事光入身顶。亦表法光入心顶增位故尔。论名如来光明彼菩萨递互智平等授者。谓菩萨顶光入佛足。是上进故。佛光入菩萨顶者。下摄故。因果递合故。云平等身光。即知故云智。三得益可知。四结位中入佛境所证。同於十力行德因故。随在佛数。如才出家。虽未受具。即堕僧数。喻合结位并可知。
　　第四明大尽分中五。一智大。依正觉实智义故。二佛子菩萨摩诃萨住此地即得下解脱大。依心自在义故。三如是乃至下。三昧大。依发心。即成就一切事义故。四无量百千下。陀罗尼大。依一切世间随利益众生义故。五无量百千下。神通大。依堪能度众生义故。前二自利。一内知。二外用。后三利他。一意业用。二依发语用。三身业变化用。
　　就初智大中七种智。一集智大。谓智法缘集智力断疑。二佛子此菩萨摩诃萨以是下。明应化智大。谓化智业用。依身而起。三又如实知佛持下。明加持智大。谓化业住持化用非一故。重言如是常化不绝。名转行力。四又如实知诸佛下。明入微细智。谓一法中现一切法。是难知境界故。於示成佛八相中。一现一切故。依彼应化等。牒前三智。依显微细。一化。二如。三集。合此三智。名为不二。依此成佛故。名为作。正是微细。五又入如来秘密处下。明密处智者。此是秘密隐显门。谓将获初心根未熟者。显粗隐细。令彼不怖。依彼说此微细智也。六又知诸佛所有入劫下。明入劫智。谓善解诸劫互相涉入。名入劫智。时劫相续。说为命。迁流名行。一摄一切。名曰加持。一入一切。名为舍。癈己随他故。劫随心转。名自在意。七又知如来下。明入道智。谓知诸世法。堪为出世对治用。名为入道。
　　初集智大者。论释云因缘集智。应知。彼复随所有。分染或净或灭者。此是总释。於中有六重。一或唯染。谓初三句及识集众生集一分世界集诸见烦恼集。二或唯净。谓涅盘集及声闻等集。三或唯灭。谓虚空集。四染净合。谓世界集有为界集及一分识集。五通净灭。谓无为及涅盘。六通染净及灭。谓法性集。论经名法界。即不善法界名染。善法界名净。无为法界名灭。论别释中。言随所有三界处者。释三句可知。随所有众生者。释众生集可知。随所有染净等心者。释识集可知。随所有有为无为法无知知故者。释有为有心故名为知无为无心故名无知。随所有处虚空等者。释虚空集。次是世界等所依处故。随所说正不正法者。释法界集。即净法名正。染名不正。等取灭也随所证不证等者。释涅盘集。以圣人所证故。随所邪见下明不证。即释邪见等集。谓何因不证。以邪见故。是谁邪见。谓余外道等。彼不能证故。随所有器世间成坏者。准释可知。随所有二乘彼集差别者。释声闻等。应知。结文可知。
　　第二释应化智中三。初标。次众生下别显。后如是下总结。别中十句。初三句明众生世间自在化。谓化现众生。及所化业。化现贪等。及示诸恶见故。论云应示烦恼染见作故。谓现起贪瞋等十使烦恼。诸见等化令众生见名见作。次一句是器世间自在化。法界化者。所说法行故。谓作法师处众说十二分教等。名法界化。彼应化故。次四句是智正觉世间自在化。化现三乘皆有有觉义故。末句结云一切分别等者。此有二释。一云分别化者。化作有情类故。无分别化者。化作非情类故。一云作意现化名分别化。任运现化名无分别化。虽有两释。前释为胜。
　　第三明加持智中。文三同前。别中十一句。初三是境界持。谓常化不绝。名佛持。法僧亦尔。后八是行持。初二是运行持。如观佛三昧海经第七。佛为化诸淫女。现马阴藏相。化作三男童子。与淫女行欲。令厌发心。又为降伏外道令发心故。现马阴藏相故。烦恼持者。如骂调达为食小既故。此皆加持所应度者故。皆示现故。如论应知王示瞋害相。婆须密多示贪欲相故。皆示烦恼相。任持行故。次五句是顺行任持。谓多时积行名时持。由愿起行名愿持。由於佛所供养福力。成金刚种。任持究竟。不毁灭故。依行起行名行持。依说劫令乐修。即此说为能持故。一切智智名为智持。谓佛后得智缘俗化世。论云此智能作一切定故。
　　第四明入微细智者。谓知佛化用。於一法现一切法。炳然显现。难知之境。佛智能知彼微细境。名微细智於中文三同前。别中十句。初是示出家修苦行故。二示命有尽故。三示王宫生故。乃至住寿命者。示八十阙一故。般涅盘者。为随所宜种恋佛善根法事故。余并可解。
　　第五明入佛秘密处智。谓知佛所示秘密义等。於中文三同前。别中初三乐密者。一身量密。量即无量。在此即在彼故。二语密。一言应一切言。寻声无边际故。三意密。如来心识无有所作。然能成就。随时随根不失其宜。如来所有施作佛事。犹如化人无心想念而能成就。广说如密迹力士经。四筹量根器生熟堪度未度时故。善根微故。远故。劣智不测故。云秘密。五授记密者。谓为诱进实声闻人。与变化者授记。或恐有退。非时与记等。六摄众生密者。呵骂调达爱语罗睺等。七种种乘密者。如法华云。虽后说三乘。但为化菩萨。此之谓也。八知根行密者。谓信等五根。或二十二中。随其所应。或利钝等差别多种。非下位能测。故名为密。九业所作密者。或过去所行远难知故。或於一事。三性同造。或多业同时造异时熟。或同时熟。如是无量。十得菩提行密者。或逆顺起故。或依法性。相应所修。非二乘凡夫等境界故密也。
　　第六明入劫智中八句。论总相释云。是中入者。平等解脱一切劫递相入故。谓知诸佛依业用门不思议解脱法力。能以互差别时分。彼此相入不异。名平等。第二句云有数劫入无数劫者。有两释。一云有数劫者。是僧祇劫。即是阿僧祇品中第一百二数也。无数劫者。即是阿僧祇劫。是彼第一百五数也。一云有数劫者。可以此剎中劫数量所及故。无数劫者。是阿弥陀剎等已上诸剎中劫故。第四句云劫入非劫非劫入者。此约劫时分与不至劫之时分。说相入广显。古释顺违并释余文。并如上发心功德品说。
　　第七明入道智者。善识众生入道不入道方法故。文三同前。别中十四句。一入毛道智者。依凡夫地。有微信心。感道缘发。为说世间闻等三慧等法故。二入微尘智者。为我慢众生。此有二释。一云为恃异术起高慢众生。佛将彼入尘中。彼不知己所往。示之令知。摧伏故。一云为我慢者。令观色蕴但是聚尘。破其慢故。三入国土身智者。依信生天者。智现净土令见。转彼信天为胜之心故。四五六入众生身心行三种智者。依觉观众生。谓烦恼乱心通名觉观。随说对治故。七入随顺等者。谓众生万品对各异故。总言之。一切处故。八入示现遍行智者。众生思觉心多。佛悉遍至彼心所至。先与同。后说过断故。九顺行等者。众生造顺世间行者。亦先同后断故。十逆行等者。无漏行能违生死。佛久修满今示修故。十一十二十三十四等。皆是为众生故说同。其事同世故思议。所作难测故名不思议。余准思释。
　　自下第二明解脱大中三。初标。次略辨。后此十下结广。略辨中十句。一不思解脱者。谓依神转变外事妙用难测故。二无碍者。以愿智力。能速至十方无量世界。而无碍故。三净观察者。净智所知故。净行有三。一知世出世。约位分别。二知学无学。约因果分别。三知声闻等。随人分别。此是所知自在。前二是通。后一是智。此知三乘根性有障无障。上知佛。下知二乘。智优劣故。并是净境故。名净智差别。四普照明者。随意转事。谓随众生。於一切色像门。示现种种自在身故。五如来藏者。是法陀罗尼。谓所知真性蕴恒沙德故。六随顺等者。能破他言。而不退故。七通达等者。於三世劫。随意回转故。八法界藏解脱解脱者。梵本唯有一筒解脱。无重言也。谓一切法一切种因缘集智。此中法者。世谛万有非唯一故。名一切法。众生所迷多在世谛生着。不会真谛。要善达世谛因缘。称虚实而知。得名善化。此同上集知。九光明轮者。光不离身而普照故。十无余境界者。依一切时。知无量世界众生心故。后结可知。
　　第三三昧大。第四总持大。第五神通大。并准前解脱大中。略广标结等应知。大尽分竟。
　　自下第五大段。释名分中三。一能受诸佛云雨说法故。名法云地。二佛子此菩萨以自愿力下明能注法雨灭众生烦恼尘焰。名法云地。三佛子此地菩萨於一下明能注法雨生物善根。名法云地。
　　初中若从所受。应名法雨。若从能受。应名法海。今但就彼受法之处。名法云地。是故论释。一云法相似以遍覆故。此地中闻法相似者。此所闻法宽广遍覆。是故名云。与法相似也。言如虚空身遍覆故。明能闻法身。谓受云出处。其唯虚空故。说能受法身如空。若随对於佛。则佛身如云。说法如雨。此所受若雨。能受如海。若对所说法。如云遍覆。则所受若云。能受如空。二灭尘。三度生。论显可知。
　　就初中。先总明成就念力者近说受持义。二於一念下明能受法。於中三。初於佛所听受多法。二佛子譬如大海下於多佛所听受正法。三解脱月下。问答显前二分齐。
　　就初中。有法喻合。论释中二。先总释。谓十方诸佛同时说名说众多故。后别中三。一释初法说内无量法明也。二入如来微密处释合中微密法雨。三速疾释一念须能受。以此地中闻胜故。能多受法。所受虽多。若是粗浅。不足为难故复云密。法虽多密。若积时渐受。亦不为难。今复一念速疾能受故。是胜也。论云。是中无量下别释前三。初二是所闻法。后一显能闻之德。先解所闻法。谓性故作故开为二相。谓三慧所知。名法自性。说授众生。名之为作。别释性中。大法明是闻思智摄受故。大法照是修慧智所摄受故。云何作大法雨。如大云与他法雨故。下释能闻。起信名受。领教名安。是文持取义名摄是义持也。摄受前文义不失名持。论经名安为堪。名摄为思。
　　第二释於多佛所受法中。大海喻有四义。相显可知。
　　第三问答辨分齐中二。先问。后答。答中亦二。先授量显示所闻广大。显前初段。二如一佛所下。类多佛。显前第二段也。前中云三世法藏者。论释於法界中三种事藏。谓明照雨为三种。蕴在法界。名为藏也。
　　第二释名中二。初寄云电等。以显菩萨能化之德。后一念等下明化时促。於上等处。明化处广。余是化益胜。又云雷电等。如论应知。
　　第三释名中。八相现成渐增物善。文易可知。
　　第六大段。明神通力无上有上分中。论开为六。一依内者。通依内德。此有四种。谓一不思解脱。二三昧。三起智总持。四神通。此亦是前大尽分中五种大。以智与陀罗尼大合。说为四。以并是此地德用故。同说此文略也。二随其心念下。依外大神通业用依外境起三即前门中互相作力名自相。谓转变作用是神通相。此后二门。经文是一。义开二释。故为二门。四或随心念相一念中示现下。作住持相。常用不绝。五尔时会中下。是令喜相断众疑恼。六佛子此菩萨摩诃萨已能安住下。是大胜相超过前地。
　　就第二依外通业用中。外事地等是所动。剎依报故也。复有外事自他身等。是后现身等。即正报也。何故身等说为外邪。释以对前解脱大等。是内得故。说此身等以为外事。
　　三自相亦二种。一转外事等云及他身俱名外等。二应化自身等此二亦摄此一段文也。初转外事有三。一是同类略广转。二垢净异事转。三尘容世界等是自在转。第三自相可知。
　　第四作持中三。初总标。次示现不可说下别后佛子总结。别显中十。一者身语供赞。二八相应机。三身现三世之事。四身内容剎。五毛孔出风。六海华现佛。七身光遍照。八口嘘地动。九示起三灾。十身剎作相。后结可知。
　　第五令喜者断疑故。此有二种。一显示自体通力以断众疑。二佛子此菩萨住如是智慧下。明说法以断众疑。前中有二问答。前问答显神力无上令众欢喜。后解脱月菩萨言佛子若菩萨下。明后问答。是神力有上令众欢喜。前中亦二。先大众疑。谓举佛疑菩萨非是疑佛也。后解脱月领疑为请。刚藏答中四。一人定断疑。二尔时解脱月下显定名字。三又问下业用分齐。四佛子菩萨住法云下类显广多。就初中亦四。一法主入定。二众现入身。三身内见佛。四摄用还本。二显名中。先问。后答。前入定时已显其名。何故更问。释云当时法主嘿然入定。后结集家。取以安之。既当时不显。故此问也。答中言佛国土体性者。入此三昧。能现佛国故。三业用分齐中二。先问。后答。答中非但如前现一切剎其身乃能现过恒沙剎尘佛剎。四类显广中三。一所得广多。谓此地所得非一二故。故云得如是无量等。二故此下明业用难测。於中十二种分二。先别说。后略说总结。初三业业具难测。二神通是前神通大。三观三世是三达智。四三昧是前三昧大。五智力是前智大。六游戏解脱门是解脱大。七变化等是变化外事等。及后结并可知。
　　第二明有上问答中二。先问。后金刚藏下答。前中举菩萨疑与佛齐。问词同上疑意有准答可知。后正答中二。初总呵问非。后复次下别显问非。前中二。先喻况。后法。喻中。一块土者。论经云二三豆土。余并可知。后显中二。初总明佛不可以法云德比。后佛子我今下方便显其非比之相。前中先喻。后法。喻云如四天下取少许土者。此喻前来说法云地德。余者无量者。此喻前说之外多未说者也。后法中。此法云等者。即是合前余未说者也。况如来者。具说菩萨地德当无量劫。况今始说少说。即欲比如来邪。此中有三重。一豆许土。二四天下土。三无边世界地土。将四天下土比无边世界土。当自不可。况以豆许土比邪。以法云具德当不比佛。况其少分比如来邪。后方便显非比中二。先总标。后佛子假使下正显。显中二。初能比。后此一如来下所比。前中三。一所依处多。诸十方各无边剎数剎。二能依人位高。谓得此地菩萨。三彼位高者多。谓於前多剎中。肩排相次住。如稻麻等。四彼多菩萨各是多时积行。谓百千亿那由他劫。后所比中二。初明以多比少。谓多位高者。多劫之行。比一如来故。后百分下明犹非其比。谓非直前多望一非其比。亦乃相一佛德中百分之内比一分乃至少相近分比亦不及。后明说法断疑中二。初明调柔行。后此地菩萨智慧下教智净。上二文皆有法喻合。并准可知第六大胜二二。初明说自在。后佛子是名下结其地相。前中二。初明神通胜。后摄报中若勒行下算数胜。以此二空胜前诸地。故名大胜。前中二。先牒前。后诸佛下正显。显中六句。初五别。后一总结。别中五句。论摄为三。初二各一。后三为一也。一三世智者。是断疑行。以通三世为出世道。故名道义。二法界智者。是速疾神通行。闻说如来秘密法故。三下三句名等作助行。谓於众生平等化益故。於中。一遍等者。作净佛国佛平等化众生故。二照等等者。作法明平等是教智化故。三慈念等者。作正觉平等证智化故。后一句总结可知。
　　第七大段。地影像分中四喻。喻地四德。前三阿含。后一证也。前中前一池喻修行功德。谓诸地中起修之行。二山喻上胜功德。谓依前修成德。德位高出。三海喻难度能度大果功德。谓前修所成德能至大果。度取到义。四珠喻转尽坚固功德。谓从初地进阶法云故。名为转。位极障尽名为转尽。证理终极名为坚固。就初修德中。有法喻合。法说中。始从欢喜终至法云。名次第行。因成大果。名趣一切智。喻中阿耨达池。此名无热恼池。从龙王得名。此表地德。离障恼故。出四河者。胜鬘经出八河。阿含经云二十河。下出现品中。但云阎浮出二千五百河水流入大海。不言出处。出四大河。据根本说故。俱舍十一云。此瞻部洲。从中向北。三处各有三重黑山。有大雪山。在黑山北。大雪山北。有香醉山。雪北香雨有大池水。名无热恼。出四大河。余略同下十定品说。而十定最具。寻即可知。其二十河者。大婆沙云。四河去池。各四十里外。复各分四。从池一匝。各於本方。流入大海。是故并四根本。成二十也。(检)法合中四摄利他合四河。满足无尽至一切智增成自利得大菩提。合入大海。论云依本愿力修行者。释菩提心流出善根大愿之水。以四摄作利益他行者。释彼四摄满众生自善等。释自利可知。
　　第二山喻上胜功德中三。一总举法。二如因下喻显。三佛子此十下总结。初中十地因佛智故有差别者。谓由佛智。为所依因。超此十地。此则佛智一味平等。为十地差别所依。如大地平等为高下山之所依。论云依一切智增上行故。二喻显中二。先列十山名。后佛子如雪山下。一一别合。前中云[鞥-合+(白-日+田)]陀梨等诸山梵名并如音义上卷中显。后别合中。初药草者。喻初地圣智善五明故。二诸香者喻二地或香故。上二不约慧为名故。以土山为喻。余八依慧立名故。皆取宝山为喻。三地是定。以三慧为体故。亦慧摄故。云诸宝喻者。喻八种地。又厌地善清净者。从三地已上八地是宝。此重显也。三一切众宝者。彼以净禅。厌离烦恼。此禅与慧皆可贵故。四五通神仙者。喻四地出过世间。神仙人间超胜故。五夜叉神者。喻五地。於真俗善巧。难合能合。通自在故。六诸果者。因缘集观。寄声闻果故。七龙神者。喻七地空方便智。寄独觉果故。又此上二地前寄声闻。菩萨超彼。说彼果证。问答不可穷尽故。彼山出果无尽喻此也。后寄独觉。菩萨超彼。说彼果证。问答不可穷尽。彼山出大力龙神无尽喻此也。八诸自在众者。喻八地不起功用普应如水镜像。得十自在故。九阿修罗者。喻九地菩萨巧摄生大力之相故。十诸天者。喻殊胜义。第十地於余地中最胜故。论云复次诸山下。释诸山中所有物。谓神仙等是众生数。药宝等是非众生数。其药等。能资内报。名受用事。谓除病名增损对治。香果资身名长养事。其宝体非是资身。但可贮积以除贫乏。名守护等。言依雪山等者。指定其处。谓初三及第六。是非众生数。所依下释是众生数。於中治六种难。一五通福田供。以得富治贫难。喻四地菩萨。行道品。化治身见贫穷。益众生故。二夜叉威制眷属不令害众生故。治死难。喻五地菩萨。行不住道。虽俱无住。常在生死。救苦故。三龙降雨治俭难。喻七地功用究竟行十度益生治功用俭故。四得自在众治不调伏难。此喻八地菩萨。有二义故。一得密迹金刚现形守护刚强众生见之受化故。二得十自在调众生故。五阿修罗说咒治恶业难。喻九地菩萨。得四十无碍辨才善说法况治惑业故。六大威德诸天。论云自在四天王治怨敌难。经论说异名。经云大威德。是显帝释等三十三天王能降阿修罗怨敌故。论云治四天王怨者。邻近释故。喻第十地受佛位时得力无畏降伏魔怨外道故。论云此一切山集在其中者。如所从事能生一切物故。谓诸山中所有物也。言集在其中诸不可穷尽者。顺行不断不休息故。谓次第相续名顺行。不永断故。名不断。非暂无故。名不休息。下释山海相因名者。谓山因海故。得高胜名。海因山故得深广名。前说依地。今说依海者。由彼十山依此二处故互举尔。释法同喻。谓佛智如海。依起十地。高深相显故。云因果相显。此则一一山下皆有大海。一一地内悉有佛地。当知佛体遍在诸地。若尔佛身亦即遍在十地诸菩萨身。此依性相非一异义说。
　　第三大海十相显难度能度大果功德。於中二。先喻显。后菩萨行下法合。各有总别。前中总云不可移夺者。谓此十相同一大海不可移易夺其一味。地法亦尔。同一佛智。义分为十。不可移夺令异。论云难度能度大功德者。因果相顺故。十地如大海能度难度。得大菩提果故。谓能度世海。得无价宝故。下释别中。摄十为八。以六七为一。以九十为一。故成八也。一易入功德。初地渐起大愿故。二净功德。二地不与破戒死尸住故。三平等功德。三地诸世间假名数故。四护功德。四地护自一味。恒无失故。五利益功德。五地无量方便。起世间所作。多利乐故。六不竭功德。六地观甚深缘起集法故。七地即空方便广大无量故。七住处功德。八地菩萨一念分身遍十方。如船入海因风济故。得等众生类身故。具足十身故。名为大身。此地如海。如此大身者住处故。八护世间功德。九地菩萨应机说法不失时。受佛说法无厌足。如海潮不过时受百川水不厌足故。第十地菩萨能受一切大雨无厌足故。
　　第四宝珠十事喻转尽坚固功德。於中二。先喻。后佛子当知下合。各有总别。喻中。论先释总内。转尽坚固功德者。大摩尼宝喻过十宝性。谓摩尼宝过毗瑠璃等。以出故取者。此是经中初句。谓从大海出故取之为用。放光是第九。示现是第十。越中取后。故云乃至。摄十为八。以合六七八故。此八中。初后二句喻显法。余但释喻。初出海益物故。云功德以善观者。显法也。谓初地圣智。出烦恼海。善观察故。二体色明巧匠治故。三形相圆妙故。四无垢秽故。五光净明彻故。六异相庄严名为起行。三句合释。七神力放光故。八随王意雨宝。是无护惜也。能与一切众生一切宝物。正智受位故。一切众生同善根藏故。过十圣性者。过声闻辟支佛等四向四果八种行性故。并可知。影像分竟。第八明地利益分中三。初显法利益。二如此世界下结通十方。三尔时复以下他方来证。若依论经。更有第四如来随喜第五结说究竟。今且依此。初中有二。先明生信功德。后雨华等起供养功德。前中二。初闻经益。后尔时下动地。明起生信功德。谓以神通力动地。令生信故。前中二。初总举法难闻。后问答显益中二。先正显。谓举类法举法类闻。后何以故下释成。以得至一切智地要由闻此法故。释十八相震动。具如前说及别行章。结通证成等。亦并如前初会中释。
　　自下第三大段。重颂分中二。先长行。明说偈意。十种所为。释同前会。后正说颂中。有四十二颂。分九。初十三颂半。颂方便作满足地分。於中。初三颂半总颂九种地中善择智。初颂第三句。梵本云。远离诸垢住智道。次一颂半别颂初地。次半颂颂二地。次半颂颂三地。次一颂颂四地。次一颂颂五地。次一颂颂六地。次一颂颂七地。梵本中。第二句云我体无受离有无。次一颂颂八地。次二颂半颂九地。二有一颂半。颂三昧分。三有五颂半。颂受位分。四有三颂半。颂大尽分。五有三颂。颂释名分。六有四颂。颂神通力无上有上分。初颂云神通等者。梵本云。大威德住此地。现佛境界满十方。神通无量亿千数。世思其行皆迷惑。次后云举一足等者。准梵本中。此是前颂中。於十方说佛神变。七有二颂半。颂调柔行等。八有七颂半。颂地影像分。於中三。初三颂半。颂山喻。初半颂云如是等者。梵本云此具功德净者地。常住佛智如山王。次颂第二句。梵本云。三如毗陀多妙华。次后颂初句。梵云。五如乾陀不思议。次二颂。颂海喻。后二颂。颂珠喻。余他及地利益等。并略不颂也。九末后一颂结说无尽。第十地释竟。

　　续华严略疏刊定记卷第十一


　　续华严略疏刊定记卷第十二(尽佛不思议法品)


　　十定品第二十七

　　将释此品。四门同前。
　　初释名中二。先解会名。后明品称。
　　前中。此名重会普光明殿会。谓前第二会。已於此会。今复来此。故云重会。普光等言。义如前说。何重此耶。前来历会答问。问是此起。今答将结归於本。故还来此。又显果不离因故。得果不舍因。异二乘故出现。所说何结归耶。因前方成出现世故。此正得果不舍因也。
　　后释品中二。先得名。后释名。前中。按梵本内。名为如来十三昧品。具三昧与定。虽非敌对。然以三昧离於沈掉。专注一境。持心不散。是定住义。故以等持而名为定。如来两字。译家在略。此虽菩萨定。由是等觉。亦得名如来故。依十标称。带数释也。别行经本名等目菩萨所得三昧经。
　　第二来意中二。先会来者。谓前说十地正位。今辨位后胜进及所成果。或前明十地位。今显等觉位及妙觉位。故来也。问胜进等觉。今此依何。
　　答二俱无碍。所以然者。此但名殊而行相无别。约开合故。诸教说异。谓仁王经以第十地位中位后二行合故。不立胜进。亦无等觉故。彼上卷教化品云。五忍是菩萨法。伏忍上中下。信忍上中下。顺忍上中下。无生忍上中下。寂灭忍上中下。乃至云寂灭忍。佛与菩萨。同用此忍。入金刚三昧。下忍中行名为菩萨。上忍中行名为萨婆若。共观第一义谛。释曰。寂灭忍。既唯有上下。佛与第十地。同用此忍。即明不立等觉位也。若依本业经。开彼二行。立等觉位故。彼上卷初品诸菩萨请云开示我意。佛本缨络。十住十行十回向十地无垢地妙觉地。为我说要等。云云。又贤圣学观品云。六种性者。所谓习种性。性种性。道种性。圣种性。等觉性。妙觉性。复名六坚六忍六慧六观。并十住等六位名。总有六六三十六名。名名差别。广说如彼。瑜伽亦同。开出等觉故说八义。与佛不同。(勘)若依此经。自有两种。一同前仁王及余教说。唯立五位故。此品等所明行相既异地中又非佛果。然不别标等觉之称。虽此后文说此菩萨即名佛等。然云於此十大三昧得成就者也。二同前本业瑜伽等说。许有六位。具标其称故。下离世间品说十种智慧助道。其第三中云。常随顺住六坚固法。如前具显。由是此位应名等觉也。问此位菩萨既名等觉。即是佛齐更有何劣。非妙觉耶。
　　答依仁王经。与佛同用寂灭忍入金刚定中。但得其下忍。不得上忍。故不名佛。又云无相名萨云若觉。有相名等觉故。又瑜伽菩萨地云。此菩萨虽已修行功德海满。由未能舍三种法故。不名妙觉。一由未能舍劣无漏法。二由未舍白净无记法。三由未舍有漏善法。谓佛身不得有劣法故。不得有无记法故。不得有有漏法故。此三不障道故。能至於此障佛果故。於此须舍。舍此三已。方名妙觉。(勘)二品来中有二义。一此品是十地后胜进行。六品中第一故。二其六品明等觉位行。前明十地位行。今辨等觉行中初品故。先来也。
　　第三宗趣中。先会宗者。显第十地胜进行相并其果相为宗。明生解因果及与出现因果所依为趣。
　　第四释文者。就此会中。有十一品经。於中。前九品明生解因修及所成果。后二品明出现因果。前中初六品。明第十地胜进行亦等觉位行。后三品明佛果德相。前中分五。一初二品明业用广大。二次一品明行相深奥。三次一品约能数数显所数多行。四次一品约时以彰行广。五后一品约处以明行遍。就初二品。即分为二。前一品依定时用。后一品据智辨用。
　　就前品中。分为三分。一序分。二尔时普眼下明请分。三普眼普贤菩萨下明示说者分。
　　就初中二。先辨时主处等三种成就。后与十佛剎下明众成就。
　　前中二。初总相举三种成就。后始成等下别显时等三种成就。前总相释具如初会。后别显中。初始成等约主显时。亦如上释。二於普光下约主显处。问此会既在普光明殿。何故经首云阿兰等。
　　答此义如上第二会初已广分别。三入剎那下。别叹主成就中。十二句分四。一明能现。二现如来下明所现。三能合下明益物。四恒住下总结现因。初中二句。初一显定名体是能发起。后一辨智及通。是所发起。前中名剎那际者。有二义故。一为显所说行相。是於有为界修行。行至后边际故。本业下卷云。菩萨尔时住大寂门中品忍观功行满足登大山台。乃至云。唯有累果无常生灭。行过十地。解与佛同。坐佛坐处。其智见常无常一切法境界。当知如佛名为学佛。下地一切菩萨。於此菩萨。不能别知。於佛名菩萨。於此下菩萨名为佛。二为说有为行相即真际故。后所发起中二。初一显正体智。故云一切。后一明佛神通。故云自也。此通为二能。一能显自三业。二能令他见不应见故。不应见有二种。一上非下境故。二意业非眼境故。二次二所现中七句。於中。初三身业。先一总举。后二别显。别中前一无障。后一无着。问佛身元不隐。何故言现耶。
　　答现其身中三业作用故。初但云身者。言总意别故。次二意业中。前一离缘外境。后一内住於止。次一身业。谓福慧内充而外威敬畏。后一意业。谓常处世而不着世。三次二益物中。初一正明令见闻悟益不应见见故。后一益悟应时。谓感赴合符。然有二种。一称根渐顿故曰随宜。二相会如期故云不失於时。四末后一句结总上所现不离定心定心恒住一法性故。上来辨三成就竟。
　　第二明众成就中五。一举数。同前会释。二靡不下叹德。三其名下列名。四如是等下结数。五往昔下集意。就第二叹德中。十句分二。初五叹自分德。后五叹胜进德。前中初一时位极故云灌顶。若依仁王经。此是第十地。若依本业经。则为等觉位。此经通二。广如前说。二行修满足。如文可知。三明所具之行深而且广。此行既广无边量也。四成就大定普见无涯故。云获诸等。上明自德深广。五大悲等明悲德广大利物难量。后明胜进德中五句。初三同佛三业。一身通用同佛果。二深智入际语演实义。三意业种智降伏四魔。后二明无住行。初释后结。前中不住涅盘故入世间也。不住世间故心恒寂也。下句结德属人。此是彼菩萨无住解脱。三列各。四结数。并可知。五集意者。谓此皆是往昔与佛同行。故令预会。余同前。序分说竟。
　　自下第二大段。明请分中四。一普眼请问。二佛言普眼下许问。三普眼菩萨言下正显所问。四佛言善哉下叹问利益。
　　第三大段。明示说法者分中二。先示法所属人。后尔时如来下答前所问法。
　　前中。文有十段。一示人令问。二尔时会中下闻名获益。三尔时普眼白佛下重问重示。四佛言如是善男下显普质德深不见。五尔时普眼菩萨闻下闻普贤德获三昧益。六佛言如是如是下重显普贤解脱自在。七善男子若有下见闻普贤获益。八尔时普眼及一切下众於普贤渴仰。九尔时佛告普眼下教起方便。十尔时普贤下为现令见。
　　就初段中三。一示入令问。於中复三。一示其处。二已能下叹德。三汝应下教问。初中可知。二叹德中十句。一成胜通。二出过下最上难过。三从於下两行生身。四大愿已净。五行成不退。六度。七据。八辨。九悲益物。十本愿无尽。三教问中令见其意故。
　　第二段中三。初得十种益。二其请下希欲见然不见。三此由下释隐所以。为欲令希仰普贤重获胜益。
　　第三中同前不见可知。
　　第四中二。初征不见。后善男子下释为德深不见。有十句。一住离言真如故。云甚深不可说。二智德无边。三大定奋迅。四胜通自在。五入最清净无碍际。一切三世间等并在其内。六生十力智。七法性为藏。一切三世间等并在其内。八诸佛共与力。九念顷证诸佛平等智。十是故下总结不见。
　　第五中普眼闻普贤深德。获三昧。即用此定。观彼不见。白佛申意。
　　第六中三。一初一句标不思解脱。二普眼於汝下以法喻。於中二。先喻况。后佛言下法说。前中二。先问。后答。问意云幻字中诸相住处有能说耶。
　　答意云幻相无实。彼无住处。故云不也。后法说中二。先牒前幻相。是虚假粗浅境界犹不可说。普贤三业俱秘密境而可入见。入谓意识观察趣入。见谓眼睹。三何以下重征释前能入是言。於中二。先征。后普贤下释。前征意云。普贤既是因位。有何深德。不可入见。后释中十一句分二。初一句总。后十句别。总中三。一赞德深超言虑。二赞德广过数量。三过量故。不可具述。俱应举要而言。别中。一以金等者。慧力威猛照相。皆云如世执金刚杵者。以杵拟须弥等使碎为尘。此亦如是。如上文云。以金刚智。普照境界。同一法性。是也。二於剎常行而无行。由前慧力故。三无住者。义如行释。上三据依果辨。四知众生身等者。身相泯故。五无去来者。於剎中能行者不可得故。上二约正报说。六得通名无断尽者。化用无息故。无差别者。平等化故。自在者。所作无碍故。七无依者。通加行心回寄首离根境识故。八无作者。离於功用成辨业故。九无动转者。往还变现相故。十至於等者。法界无余故。上来十句。初举普入。末举至际。是举要言之。所余无量。略而不论。
　　第七中明於普贤见闻等十种事皆益不空。文易可知。
　　第八中众於普贤。心渴。口称。身礼。并亦可解。
　　第九中二。先教。后行。前中二。初十句明正教。后若能下总结。正教中。一教礼求请。二普观十方。三想念其人。四思遍法界。五欣德厌失。六誓同行愿。七入不二法门。八身普现在。九悉知下知法器。十遍一切下遍修普行。后总结可知。第二行中。谓依教而行尔。
　　第十中有四。一以解脱力为现色身者难见已表得应现故。二令彼下正明得见。於中四。一见在此处。二见余处来。三见彼说法。略明五种。一说行法。二说佛后得智随世俗方便化。三明菩萨通。四说菩萨威德。五现三世佛境。四是时普眼下。众菩萨见普贤身及前状已喜跃顶礼尊如见佛。三是时以佛下。其文两势。一由众见普贤现身等状庆喜之瑞。二为普贤将说十定。豫先瑞应。虽通二种。今且依后。文中二。先明瑞因。后自然下正明瑞应。前中可知。后瑞应中七。一兴云雨物。故云雨云。先总。后别。可知。二不可说下动剎。三奏下鼓乐。四放下放光。五令下息苦。六严下净剎。七令不可说下益众。於中三。一创相应者名入。二先已习者名成。三久修者圆满。四尔时普眼下叹普贤德。於中二。先普眼叹。后如来印述。前中十句。约人住位。以显其德。皆是果位名字。初名如前释。二除佛所余无与齐等。三众恶已断。四众德无退异二我故。五等现众生。六言教真实。七大悲随俗。八大智称如。九善巧调御。十解脱业用。后如来印述中。亦有十德。於中二。先印述。后普贤下正显。显中二。初总显无数。后所谓下别说十种。皆约数数。显其多德。数名如阿僧祇品说。一誓愿。二法财。三戒。四忍。五身业应感。六语业称扬三宝。七意业思法。八但显数不明德。(检梵本)九同诸佛德。十无尽善根。上来答第一示法所属人问竟。
　　第二答前所问法中二。初列名。叹胜佛教令说。即为本分。二尔时普贤菩萨承如来下依教广陈。即为说分。
　　前中四。一举益令说。二何者下列名示法。三此十下叹其功德。四是故普贤下结劝令说。
　　初中二。先佛诫普贤说益此众。后诸菩萨下后益三世菩萨(此文须勘梵文)令出离。前中初始善入。后终令成满普贤行愿。
  </div>
  <div class="pagination">
   <a href="续华严经略疏刊定记_page19.html">
    上一页
   </a>
   <span>
    ...
   </span>
   <a href="续华严经略疏刊定记_page15.html">
    15
   </a>
   <a href="续华严经略疏刊定记_page16.html">
    16
   </a>
   <a href="续华严经略疏刊定记_page17.html">
    17
   </a>
   <a href="续华严经略疏刊定记_page18.html">
    18
   </a>
   <a href="续华严经略疏刊定记_page19.html">
    19
   </a>
   <span class="current-page">
    20
   </span>
   <a href="续华严经略疏刊定记_page21.html">
    21
   </a>
   <a href="续华严经略疏刊定记_page22.html">
    22
   </a>
   <a href="续华严经略疏刊定记_page23.html">
    23
   </a>
   <a href="续华严经略疏刊定记_page24.html">
    24
   </a>
   <a href="续华严经略疏刊定记_page25.html">
    25
   </a>
   <span>
    ...
   </span>
   <a href="续华严经略疏刊定记_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
