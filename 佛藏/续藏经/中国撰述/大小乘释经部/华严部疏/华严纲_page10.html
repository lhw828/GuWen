<!DOCTYPE html>
<html>
<head>
    <meta charset="UTF-8">
    <title>华严纲 - 第 10 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 10 页/共 73 页</h1>
    <div class="content">　　佛子云何为菩萨童真住。此菩萨住十种业。何者为十。所谓身行无失。语行无失。意行无失。随意受生。知众生种种欲。知众生种种解。知众生种种界。知众生种种业。知世界成坏。神足自在所行无碍。是为十。佛子。此菩萨应劝学十种法。何者为十。所谓知一切佛剎。动一切佛剎。持一切佛剎。观一切佛剎。诣一切佛剎。游行无数世界。领受无数世界。现变化自在身。出广大徧满音。一剎那中承事供养无数诸佛。何以故。欲令增进於一切法能得善巧。有所闻法即自开解不由他教故。
　　第八童真住。自分中初三业无失。永离习气。唯佛得之任运无功。此多同八地。能行无漏。故得无失。次劝学十法。是为胜进。是不动行。初六於剎自在。后四三业自在。此同八地。若色若土皆自在故。次征释云。为得善巧入於后位辩才自在故。
　　佛子。云何为菩萨法王子住。此菩萨善知十种法。何者为十。所谓善知诸众生受生。善知诸烦恼现起。善知习气相续。善知所行方便。善知无量法。善解诸威仪。善知世界差别。善知前际后际事。善知演说世谛。善知演说第一义谛。是为十。佛子。此菩萨应劝学十种法。何者为十。所谓法王处善巧。法王处轨度。法王处宫殿。法王处趣入。法王处观察。法王灌顶。法王力持。法王无畏。法王宴寝。法王赞叹。何以故。欲令增进心无障碍。有所闻法即自开解不由他教故。
　　第九法王子住。初自分十法。初知六趣四生受报差别等。乃至第十知演说第一义者。即如九地了知众生诸行差别。教化调伏。说第一义法。令其调伏也。次劝学十法为胜进。皆言法王者。既言王子。仿佛之仪。合子法度。而言处者。即是位也。次征释云。欲令增进。得於后位无碍智故。
　　佛子。云何为菩萨灌顶住。此菩萨得成就十种智。何者为十。所谓震动无数世界。照耀无数世界。住持无数世界。往诣无数世界。严净无数世界。开示无数众生。观察无数众生。知无数众生根。令无数众生趣入。令无数众生调伏。是为十。佛子。此菩萨身及身业。神通变现。过去智。未来智。现在智。成就佛土。心境界。智境界。皆不可知。乃至法王子菩萨亦不能知。佛子。此菩萨应劝学诸佛十种智。何者为十。所谓三世智。佛法智。法界无碍智。法界无边智。充满一切世界智。普照一切世界智。住持一切世界智。知一切众生智。知一切法智。知无边诸佛智。何以故。欲令增长一切种智。有所闻法即自开解不由他教故。
　　第十灌顶住。前自分中有二十句。前十句所成德用。后十句赞胜难测。以位终故。加此一段。赞胜皆是神通。后劝学十法。皆言智者。即学佛一切智一切种智。以当位满灌顶成佛。以摄诸位皆此中具故。次征释云成十胜智复更学者。为欲成佛种智位故。
　　上十住位竟。
　　次证成。
　　尔时佛神力故。十方各一万佛剎微尘数世界六种震动。所谓动徧动等徧动。起徧起等徧起。踊徧踊等徧踊。震徧震等徧震。吼徧吼等徧吼。击徧击等徧击。雨天妙华天末香天华鬘天杂香天宝衣天宝云天庄严具。天诸音乐不鼓自鸣。放天光明及妙音声。如此四天下须弥山顶帝释殿上说十住法现诸神变。十方所有一切世界悉亦如是。又以佛神力故。十方各过一万佛剎微尘数世界。有十佛剎微尘数菩萨来诣於此。充满十方作如是言。善哉善哉。佛子。善说此法。我等诸人同名法慧。所从来国同名法云。彼土如来皆名妙法。我等佛所亦说十住。众会眷属文句义理悉亦如是。无有增减。佛子。我等承佛神力。来入此会为汝作证。如於此会。十方所有一切世界悉亦如是。
　　第六显实证成。先现瑞显实。地动雨供。言一万佛剎者行犹劣故。如此下结通十方。次又以佛神力故下菩萨证成。作如是言者发言赞述。次我等下举同显证。言同名等者。谓能说人及说处会主。并所说法皆同。以此一会徧一切处故。以皆同故。故表作证。故云如於此会一切世界悉亦如是。
　　尔时法慧菩萨。承佛威神。观察十方暨于法界。而说颂曰。
　　见最胜智微妙身　　相好端严皆具足　　如是尊重甚难遇　　菩萨勇猛初发心　　见无等比大神通　　闻说记心及教诫　　诸趣众生无量苦　　菩萨以此初发心　　闻诸如来普胜尊　　一切功德皆成就　　譬如虚空不分别　　菩萨以此初发心　　三世因果名为处　　我等自性为非处　　欲悉了知真实义　　菩萨以此初发心　　过去未来现在世　　所有一切善恶业　　欲悉了知无不尽　　菩萨以此初发心　　诸禅解脱及三昧　　杂染清净无量种　　欲悉了知入住出　　菩萨以此初发心　　随诸众生根利钝　　如是种种精进力　　欲悉了达分别知　　菩萨以此初发心　　一切众生种种解　　心所好乐各差别　　如是无量欲悉知　　菩萨以此初发心　　众生诸界各差别　　一切世间无有量　　欲悉了知其体性　　菩萨以此初发心　　一切有为诸行道　　一一皆有所至处　　悉欲了知其实性　　菩萨以此初发心　　一切世界诸众生　　随业漂流无暂息　　欲得天眼皆明见　　菩萨以此初发心　　过去世中曾所有　　如是体性如是相　　欲悉了知其宿住　　菩萨以此初发心　　一切众生诸结惑　　相续现起及习气　　欲悉了知究竟尽　　菩萨以此初发心　　随诸众生所安立　　种种谈论语言道　　如其世谛悉欲知　　菩萨以此初发心　　一切诸法离言说　　性空寂灭无所作　　欲悉明达此真义　　菩萨以此初发心　　欲悉震动十方国　　倾覆一切诸大海　　具足诸佛大神通　　菩萨以此初发心　　欲一毛孔放光明　　普照十方无量土　　一一光中觉一切　　菩萨以此初发心　　欲以难思诸佛剎　　悉置掌中而不动　　了知一切如幻化　　菩萨以此初发心　　欲以无量剎众生　　置一毛端不迫隘　　悉知无人无有我　　菩萨以此初发心　　欲以一毛滴海水　　一切大海悉令竭　　而悉分别知其数　　菩萨以此初发心　　不可思议诸国土　　尽抹为尘无遗者　　欲悉分别知其数　　菩萨以此初发心　　过去未来无量劫　　一切世间成坏相　　欲悉了达穷其际　　菩萨以此初发心　　三世所有诸如来　　一切独觉及声闻　　欲知其法尽无余　　菩萨以此初发心　　无量无边诸世界　　欲以一毛悉称举　　如其体相悉了知　　菩萨以此初发心　　无量无数轮围山　　欲令悉入毛孔中　　如其大小皆得知　　菩萨以此初发心　　欲以寂静一妙音　　普应十方随类演　　如是皆令净明了　　菩萨以此初发心　　一切众生语言法　　一言演说无不尽　　悉欲了知其自性　　菩萨以此初发心　　世间言音靡不作　　悉令其解证寂灭　　欲得如是妙舌根　　菩萨以此初发心　　欲使十方诸世界　　有成坏相皆得见　　而悉知从分别生　　菩萨以此初发心　　一切十方诸世界　　无量如来悉充满　　欲悉了知彼佛法　　菩萨以此初发心　　种种变化无量身　　一切世界微尘等　　欲悉了达从心起　　菩萨以此初发心　　过去未来现在世　　无量无数诸如来　　欲於一念悉了知　　菩萨以此初发心　　欲具演说一句法　　阿僧祇劫无有尽　　而令文义各不同　　菩萨以此初发心　　十方一切诸众生　　随其流转生灭相　　欲於一念皆明达　　菩萨以此初发心　　欲以身语及意业　　普诣十方无所碍　　了知三世皆空寂　　菩萨以此初发心　　菩萨如是发心已　　应令往诣十方国　　恭敬供养诸如来　　以此使其无退转　　菩萨勇猛求佛道　　住於生死不疲厌　　为彼称叹使顺行　　如是令其无退转　　十方世界无量剎　　悉在其中作尊主　　为诸菩萨如是说　　以此令其无退转　　最胜最上最第一　　甚深微妙清净法　　劝诸菩萨说与人　　如是教令离烦恼　　一切世间无与等　　不可倾动摧伏处　　为彼菩萨常称赞　　如是教令不退转　　佛是世间大力主　　具足一切诸功德　　令诸菩萨住是中　　以此教为胜丈夫　　无量无边诸佛所　　悉得往诣而亲近　　常为诸佛所摄受　　如是教令不退转　　所有寂静诸三昧　　悉皆演畅无有余　　为彼菩萨如是说　　以此令其不退转　　摧灭诸有生死轮　　转於清净妙法轮　　一切世间无所着　　为诸菩萨如是说　　一切众生堕恶道　　无量重苦所缠迫　　与作救护归依处　　为诸菩萨如是说　　此是菩萨发心住　　一向志求无上道　　如我所说教诲法　　一切诸佛亦如是　　第二治地住菩萨　　应当发起如是心　　十方一切诸众生　　愿使悉顺如来教　　利益大悲安乐心　　安住怜愍摄受心　　守护众生同己心　　师心及以导师心　　已住如是胜妙心　　次令诵习求多闻　　常乐寂静正思惟　　亲近一切善知识　　发言和悦离粗犷　　言必知时无所畏　　了达於义如法行　　远离愚迷心不动　　此是初学菩提行　　能行此行真佛子　　我今说彼所应行　　如是佛子应勤学　　第三菩萨修行住　　当依佛教勤观察　　诸法无常苦及空　　无有我人无动作　　一切诸法不可乐　　无如名字无处所　　无所分别无真实　　如是观者名菩萨　　次令观察众生界　　及以劝观於法界　　世界差别尽无余　　於彼咸应劝观察　　十方世界及虚空　　所有地水与火风　　欲界色界无色界　　悉劝观察咸令尽　　观察彼界各差别　　及其体性咸究竟　　得如是教勤修行　　此则名为真佛子　　第四生贵住菩萨　　从诸圣教而出生　　了达诸有无所有　　超过彼法生法界　　信佛坚固不可坏　　观法寂灭心安住　　随诸众生悉了知　　体性虚妄无真实　　世间剎土业及报　　生死涅盘悉如是　　佛子於法如是观　　从佛亲生名佛子　　过去未来现在世　　其中所有诸佛法　　了知积集及圆满　　如是修学令究竟　　三世一切诸如来　　能随观察悉平等　　种种差别不可得　　如是观者达三世　　如我称扬赞叹者　　此是四住诸功德　　若能依法勤修行　　速成无上佛菩提　　从此第五诸菩萨　　说名具足方便住　　深入无量巧方便　　发生究竟功德业　　菩萨所修众福德　　皆为救护诸群生　　专心利益与安乐　　一向哀愍令度脱　　为一切世除众难　　引出诸有令欢喜　　一一调伏无所遗　　皆令具德向涅盘　　一切众生无有边　　无量无数不思议　　及以不可称量等　　听受如来如是法　　此第五住真佛子　　成就方便度众生　　一切功德大智尊　　以如是法而开示　　第六正心圆满住　　於法自性无迷惑　　正念思惟离分别　　一切天人莫能动　　闻赞毁佛与佛法　　菩萨及以所行行　　众生有量若无量　　有垢无垢难易度　　法界大小及成坏　　若有若无心不动　　过去未来今现在　　谛念思惟恒决定　　一切诸法皆无相　　无体无性空无实　　如幻如梦离分别　　常乐听闻如是义　　第七不退转菩萨　　於佛及法菩萨行　　若有若无出不出　　虽闻是说无退动　　过去未来现在世　　一切诸佛有以无　　佛智有尽或无尽　　三世一相种种相　　一即是多多即一　　文随於义义随文　　如是一切展转成　　此不退人应为说　　若法有相及无相　　若法有性及无性　　种种差别互相属　　此人闻已得究竟　　第八菩萨童真住　　身语意行皆具足　　一切清净无诸失　　随意受生得自在　　知诸众生心所乐　　种种意解各差别　　及其所有一切法　　十方国土成坏相　　逮得速疾妙神通　　一切处中随念往　　於诸佛所听闻法　　赞叹修行无懈倦　　了知一切诸佛国　　震动加持亦观察　　超过佛土不可量　　游行世界无边数　　阿僧祗法悉谘问　　所欲受身皆自在　　言音善巧靡不充　　诸佛无数咸承事　　第九菩萨王子住　　能见众生受生别　　烦恼现习靡不知　　所行方便皆善了　　诸法各异威仪别　　世界不同前后际　　如其世俗第一义　　悉善了知无有余　　法王善巧安立处　　随其处所所有法　　法王宫殿若趣入　　及以於中所观见　　法王所有灌顶法　　神力加持无怯畏　　宴寝宫室及叹誉　　以此教诏法王子　　如是为说靡不尽　　而令其心无所着　　於此了知修正念　　一切诸佛现其前　　第十灌顶真佛子　　成满最上第一法　　十方无数诸世界　　悉能震动光普照　　住持往诣亦无余　　清净庄严皆具足　　开示众生无有数　　观察知根悉能尽　　发心调伏亦无边　　咸令趣向大菩提　　一切法界咸观察　　十方国土皆往诣　　其中身及身所作　　神通变现难可测　　三世佛土诸境界　　乃至王子无能了　　一切见者三世智　　於诸佛法明了智　　法界无碍无边智　　充满一切世界智　　照耀世界住持智　　了知众生诸法智　　及知正觉无边智　　如来为说咸令尽　　如是十住诸菩萨　　皆从如来法化生　　随其所有功德行　　一切天人莫能测　　过去未来现在世　　发心求佛无有边　　十方国土皆充满　　莫不当成一切智　　一切国土无边际　　世界众生法亦然　　惑业心乐各差别　　依彼而发菩提意　　始求佛道一念心　　世间众生及二乘　　斯等尚亦不能知　　何况所余功德行　　十方所有诸世界　　能以一毛悉称举　　彼人能知此佛子　　趣向如来智慧行　　十方所有诸大海　　悉以毛端滴令尽　　彼人能知此佛子　　一念所修功德行　　一切世界抹为尘　　悉能分别知其数　　如是之人乃能见　　此诸菩萨所行道　　去来现在十方佛　　一切独觉及声闻　　悉以种种妙辩才　　开示初发菩提心　　发心功德不可量　　充满一切众生界　　众智共说无能尽　　何况所余诸妙行
　　第七重颂分中总有一百颂。分二。初九十一颂正显前法。后如十住下九颂。结叹劝修。前中十住即为十段。初有四十一颂颂发心住。於中初二颂发心缘。次三世因果下三十二颂所缘境发心。次菩萨如是发心已下三十颂胜进所学。后一颂结德。后十住名颂文自显。后如是十住诸菩萨下九颂结叹劝修。

　　大方广佛华严经纲要卷第十六


　　大方广佛华严经纲要卷第十七

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　梵行品第十六

　　初来意者。有六。一前是正位。今辨位中之行。故次来也。二前明诸位别行。今辨诸位通行。三前通道俗。今别显出家之行。四前明随相差别。今显会缘入实。五为显入住之因。谓自他二种梵行净故。则入初住也。六别显初住成佛。则类前诸位。位位成佛。不由他悟之相也。二释名者。梵是西域之音。具云勃嚂摩。此翻为净。拣上净行立梵行名。离染中极。故名为梵。即梵为行。故名梵行。持业释也。亦有云真境为梵。智契为行。或涅盘为梵。修因为行。此二依主。然前信中之净。随事造修。悲智兼导。至此纯熟。了心自性。悲智无二。故小有不同。三宗趣者。即以悲智无二。事理双修。观行为宗。疾满一切佛法为趣。
　　尔时正念天子白法慧菩萨言。佛子。一切世界诸菩萨众。依如来教染衣出家。云何而得梵行清净。从菩萨位逮於无上菩提之道。
　　第四释文中。先问后答。今初正念天子问者。天净也。表所问事理染相绝故。梵依天行而得成故。谓见第一义天梵行成矣。念与无念。二而不二。为正念也。法慧答者。表巧慧穷法。次问端中。一切世界等。先举所问境。云何下述所问相。一问净行所因。谓随相持戒之梵行云何得离相之清净。故不应言净劣梵也。次从菩萨下问因所得果也。
　　法慧菩萨言。佛子。菩萨摩诃萨修梵行时。应以十法而为所缘。作意观察。所谓身身业。语语业。意意业。佛法僧戒。应如是观。为身是梵行耶。乃至戒是梵行耶。
　　答中分二。先答行净所因。后若诸菩萨下答因所成果。斯即观成利益也。今初因有二。先明自行净。即离相之戒成。后复应修习下。明利他之行净。即无缘之四等。二种智慧。通在两文。为能净故。今初应以十法而为所缘。作意观察者示所应也。次所谓身身业下十法即为所观。此总所应观者此十法也。言作意者不堕无记故。观察者以慧推求故。
　　若身是梵行者。当知梵行则为非善。则为非法。则为浑浊。则为臭恶。则为不净。则为可厌。则为违逆。则为杂染。则为死尸。则为虫聚。若身业是梵行者。梵行则是行住坐卧左右顾视屈申俯仰。
　　第三广陈修相。即寻思观也。所观十法即为十段。前六是染。后四是净。今初观身也。五阴成身体不顺理故非善色。体是无记法故不轨则非法。饮食资成故不净。自相臭恶。种子不净。住处不净。其中但有三十六物。种种不净。皆可恶厌。四蛇相违反业惑所依。是身无知。要当必死。究竟不净。有十八万户。虫有九亿。全以虫聚成其身故。身业者。身之作用。四仪无记。余通善恶。故非梵行。
　　若语是梵行者。梵行则是音声风息。唇舌喉吻。吐纳抑纵。高低清浊。若语业是梵行者。梵行则是起居问讯。略说。广说。喻说。直说。赞说。毁说。安立说。随俗说。显了说。
　　三语者语以音声为体。风触七处而出於声。此唯无记。语业通善恶。亦非梵行。
　　若意是梵行者。梵行则应是觉。是观。是分别。是种种分别。是忆念。是种种忆念。是思惟。是种种思惟。是幻术。是眠梦。若意业是梵行者。当知梵行则是思想。寒热。饥渴。苦恼。忧喜。
　　第五观意者。谓觉是寻求。观是伺察。觉粗观细。此十是心所。尚非心王。岂为梵行。意业是意之用。亦同心所以思等皆徧行故。
　　若佛是梵行者。为色是佛耶。受是佛耶。想是佛耶。行是佛耶。识是佛耶。为相是佛耶。好是佛耶。神通是佛耶。业行是佛耶。果报是佛耶。
　　第七观佛十事。观佛三身。一一观之皆无自性。故中论云。非阴不离阴。此彼不相在。如来不有阴。何处有如来。阴合有如来。则无有自性。进退推求。佛体寂灭。是知真佛既超心境。依斯成行行岂相耶。
　　若法是梵行者。为寂灭是法耶。涅盘是法耶。不生是法耶。不起是法耶。不可说是法耶。无分别是法耶。无所行是法耶。不合集是法耶。不随顺是法耶。无所得是法耶。
　　第八观法。但有八句。然法有教理。行果今就后三。略能诠教。但有三法。寂灭是理。涅盘是果。余六通三。今推征云若一是法。余则应非。一一应尔。若谓总是。则和合不实。随得一法即应得余。和合而成则无和合。若以无合而为法者。无合之法岂当有耶。又此举法。皆举寂灭无生等者。欲明一一自虚。法即非法。梵行何从。
　　若僧是梵行者。为预流向是僧耶。预流果是僧耶。一来向是僧耶。一来果是僧耶。不还向是僧耶。不还果是僧耶。阿罗汉向是僧耶。阿罗汉果是僧耶。三明是僧耶。六通是僧耶。
　　第九观僧十事。前八约人。后二约德。此中僧且依小乘四果名僧。然观意谓僧名和合而有八辈。若一是僧余则应非。又一一别辨则无众义。集此无众岂成众耶。后二就德。德若是僧何须八辈。离法无人离人无法。一一穷究。为僧者谁。僧体既虚。梵行安寄。
　　若戒是梵行者。为坛场是戒耶。问清净是戒耶。教威仪是戒耶。三说羯磨是戒耶。和尚是戒耶。阿阇黎是戒耶。剃发是戒耶。着袈裟衣是戒耶。乞食是戒耶。正命是戒耶。
　　第十观戒。戒为行体亦赖众缘。从缘成戒。戒性如空。起心持戒是谓迷倒。无善无威仪不离二乘心。是名持净戒。此戒乃名真梵行也。
　　上明离相之戒广显修相竟。
　　次显观行成相。初约所观十境如实观。
　　如是观已。於身无所取。於修无所着。於法无所住。过去已灭。未来未至。现在空寂。无作业者。无受报者。此世不移动。彼世不改变。此中何法名为梵行。梵行从何处来。谁之所有。体为是谁。由谁而作。为是有。为是无。为是色。为非色。无是受。为非受。为是想。为非想。为是行。为非行。为是识。为非识。如是观察梵行法不可得故。三世法皆空寂故。意无取着故。心无障碍故。所行无二故。方便自在故。受无相法故。观无相法故。知佛法平等故。具一切佛法故如。是名为清净梵行。
　　第四如是观下。辨观成之相。望前寻思。即是观益。望后得正觉果。此但如实观成。今初。约所观十境。如实观成。后此中何法下约所成梵行。如实观成。谓观梵行求来处不可得。及主者作者皆不可得。於有为无为。乃至五蕴求之毕竟不可得。以不可得故是名真梵行也。故云梵行观成。后如是观察下结成梵行。清净之相。通以无得故成也。
　　上自利行成。
　　复应修习十种法。何者为十。所谓处非处智。过现未来业报智。诸禅解脱三昧智。诸根胜劣智。种种解智。种种界智。一切至处道智。天眼无碍智。宿命无碍智。永断习气智。於如来十力一一观察。一一力中有无量义。悉应谘问。闻已。应起大慈悲心。观察众生而不舍离。思惟诸法无有休息。行无上业。不求果报。了知境界如幻。如梦。如影。如响。亦如变化。
　　第二复应下。明利他行净。文有二段。初观十种深智。即利他之方。后慈念众生。成无缘四等。是则自利利他上求下化皆具足也。初举法应修。谓梵行体也。缘体宛然。一心湛寂。梵行用也。不思不造。万行沸腾。故不但心观圆明。复应广集佛智。故下云於如来十力一一观察。结劝修学也。次闻已下慈念众生。成无缘四等。文有四句。一双起慈悲。如犊母随子。二思惟药病成大法喜。三即行无求以成大舍。四智了诸境导成无缘。后五喻广如十忍品。
　　若诸菩萨能与如是观行相应。於诸法中不生二解。一切佛法疾得现前。初发心时即得阿耨多罗三藐三菩提。知一切法即心自性。成就慧身不由他悟。
　　第二大文若诸菩萨下。答因所成果问。初牒前因深。次一切佛法下酬其果满。今标。由理观深玄。了性具足万行齐修。故令大果无边德用现证在即。次初发心时下释疾现之言。言疾得疾在何时。故云初发心时。何法现前谓无上菩提。知一切法下释现前之相。亦是出其所因。意谓初心为始。正觉为终。何以初心便成正觉。故今释云。知一切法即心自性即名为佛。

　　初发心功德品第十七

　　初来意者。谓前二品明位及行。今显胜德举初况后。巧显深胜。故次来也。又前品末云初发心时便成正觉。未知此心有何功用。顿得尔耶。今释此义故次来也。二释名者初有二义。一三种发心之初。如起信论说。发心有三种相。一信成就发心。二解行发心。三证发心。此当初信成就发心也。二十住之初。发有二义。一发起上求。二三德开发。在於信位。久已研穷。至此位中忽然开发。故得功齐果位。摄德无边。受斯称矣。然住会发心。定是信成就摄。解行及证。自在后文。生如来家。自约解说。不应谓此便是证收。
　　尔时天帝释白法慧菩萨言。佛子。菩萨初发菩提之心。所得功德其量几何。
　　此一品文。长分七段。一天王请说分。二叹深难说分。三约喻校量分。四就法略示分。五动地兴供分。六他方证成分。七以偈重颂分。今初问也。天帝问者。在彼宫故。闻前速成。生疑念故。菩提心。是万行主故。问法慧者。是会主故。初心具后之德。唯慧境故。
　　法慧菩萨言。此义甚深。难说。难知。难分别。难信解。难证。难行。难通达。难思惟。难度量。难趣入。
　　此显深难说也。所以叹者。法体深广。去疑令乐故。下寄言说显。未尽其源故。
　　虽然。我当承佛威神之力而为汝说。
　　第三虽然下。约喻校量分。於中二。初结前生后。谓约自力。则甚深。承佛力。则可说。
　　佛子。假使有人以一切乐具。供养东方阿僧祇世界所有众生。经於一劫。然后教令净持五戒。南西北方四维上下亦复如是。佛子。於汝意云何。此人功德宁为多不。天帝言。佛子。此人功德唯佛能知。其余一切无能量者。法慧菩萨言。佛子。此人功德。比菩萨初发心功德百分不及一。千分不及一。百千分不及一。如是亿分。百亿分。千亿分。百千亿分。那由他亿分。百那由他亿分。千那由他亿分。百千那由他亿分。数分。歌罗分。算分。喻分。优婆尼沙陀分亦不及一。佛子。且置此喻。假使有人以一切乐具。供养十方十阿僧祇世界所有众生。经於百劫。然后教令修十善道。如是供养经於千劫。教住四禅。经於百千劫教住四无量心。经於亿劫教住四无色定。经於百亿劫教住须陀洹果。经於千亿劫教住斯陀含果。经於百千亿劫教住阿那含果。经於那由他亿劫教住阿罗汉果。经於百千那由他亿劫教住辟支佛道。佛子。於意云何。是人功德宁为多不。天帝言。佛子。此人功德唯佛能知。法慧菩萨言。佛子。此人功德比菩萨初发心功德。百分不及一。千分不及一。百千分不及一。乃至优波尼沙陀分亦不及一。何以故。佛子。一切诸佛初发心时。不但为以一切乐具供养十方十阿僧祇世界所有众生经於百劫乃至百千那由他亿劫故发菩提心。不但为教尔所众生令修五戒十善业道。教住四禅。四无量心。四无色定。教得须陀洹果。斯陀含果。阿那含果。阿罗汉果。辟支佛道故发菩提心。为令如来种性不断故。为充徧一切世界故。为度脱一切世界众生故。为悉知一切世界成坏故。为悉知一切世界中众生垢净故。为悉知一切世界自性清净故。为悉知一切众生心乐烦恼习气故。为悉知一切众生死此生彼故。为悉知一切众生诸根方便故。为悉知一切众生心行故。为悉知一切众生三世智故。为悉知一切佛境界平等故。发於无上菩提之心。
　　此下正显校量发心功德。有十一大喻。一利乐众生喻。二速疾步剎喻。三知劫成坏喻。四善知胜解喻。五善知诸根喻。六善知欲乐喻。七善知方便喻。八善知他心喻。九善知业相喻。十善知烦恼喻。十一供佛及生喻。然此十一喻。后后过前前。故皆舍置前前更举后后。又一一喻内一一皆有十重小喻。文无者略也。今初利乐众生喻也。初假使有人下乃举广。次问於意云何征问。次天帝言答广。次且置此喻下并举九事小喻。次问次答。次法慧菩萨言下校量超胜。后喻喻同。此无小喻者略也。
　　佛子。复置此喻。假使有人於一念顷。能过东方阿僧祇世界。念念如是尽阿僧祇劫。此诸世界无有能得知其边际。又第二人於一念顷。能过前人阿僧祇劫所过世界。如是亦尽阿僧祇劫。次第展转乃至第十。南西北方四维上下亦复如是。佛子。此十方中凡有百人。一一如是过诸世界。是诸世界可知边际。菩萨初发阿耨多罗三藐三菩提心所有善根。无有能得知其际者。何以故。佛子。菩萨不齐限但为往尔所世界得了知故发菩提心。为了知十方世界故发菩提心。所谓欲了知妙世界即是粗世界。粗世界即是妙世界。仰世界即是覆世界。覆世界即是仰世界。小世界即是大世界。大世界即是小世界。广世界即是狭世界。狭世界即是广世界。一世界即是不可说世界。不可说世界即是一世界。不可说世界入一世界。一世界入不可说世界。秽世界即是净世界。净世界即是秽世界。欲知一毛端中一切世界差别性。一切世界中一毛端一体性。欲知一世界中出生一切世界。欲知一切世界无体性。欲以一念心尽知一切广大世界而无障碍故发阿耨多罗三藐三菩提心。
　　第二举速疾步剎喻中。初举广喻。次菩萨初发下辨过超胜。何以故云征释彰前不及。次为了知十方。辨此过前。
　　佛子。复置此喻。假使有人於一念顷。能知东方阿僧祇世界成坏劫数。念念如是尽阿僧祇劫。此诸劫数无有能得知其边际。有第二人於一念顷能。知前人阿僧祇劫所知劫数。如是广说乃至第十。南西北方四维上下亦复如是。佛子。此十方阿僧祇世界成坏劫数可知边际。菩萨初发阿耨多罗三藐三菩提心功德善根无有能得知其际者。何以故。菩萨不齐限但为知尔所世界成坏劫数故发阿耨多罗三藐三菩提心。为悉知一切世界成坏劫尽无余故发阿耨多罗三藐三菩提心。所谓知长劫与短劫平等。短劫与长劫平等。一劫与无数劫平等。无数劫与一劫平等。有佛劫与无佛劫平等。无佛劫与有佛劫平等。一佛劫中有不可说佛。不可说佛劫中有一佛。有量劫与无量劫平等。无量劫与有量劫平等。有尽劫与无尽劫平等。无尽劫与有尽劫平等。不可说劫与一念平等。一念与不可说劫平等。一切劫入非劫。非劫入一切劫。欲於一念中尽知前际后际及现在一切世界成坏劫故发阿耨多罗三藐三菩提心。是名初发心大誓庄严了知一切劫神通智。
　　第三举知劫成坏喻。初举广大。次此十方下对辨超胜。
　　佛子。复置此喻。假使有人於一念顷。能知东方阿僧祇世界所有众生种种差别解。念念如是尽阿僧祇劫。有第二人於一念顷。能知前人阿僧祇劫所知众生诸解差别。如是亦尽阿僧祇劫。次第展转乃至第十。南西北方四维上下亦复如是。佛子。此十方众生种种差别解可知边际。菩萨初发阿耨多罗三藐三菩提心功德善根无有能得知其际者。何以故。佛子。菩萨不齐限但为知尔所众生解故发阿耨多罗三藐三菩提心。为尽知一切世界所有众生种种差别解故发阿耨多罗三藐三菩提心。所谓欲知一切差别解无边故。一众生解无数众生解平等故。欲得不可说差别解方便智光明故。欲悉知众生海各各差别解尽无余故。欲悉知过现未来善不善种种无量解故。欲悉知相似解不相似解故。欲悉知一切解即是一解一解即是一切解故。欲得如来解力故。欲悉知有上解无上解有余解无余解等解不等解差别故。欲悉知有依解无依解共解不共解有边解无边解差别解无差别解善解不善解世间解出世间解差别故。欲於一切妙解大解无量解正位解中得如来解脱无障碍智故。欲以无量方便悉知十方一切众生界一一众生净解染解广解略解细解粗解尽无余故。欲悉知深密解方便解分别解自然解随因所起解随缘所起解一切解网悉无余故。发阿耨多罗三藐三菩提心。
　　第四举善知胜解喻。言胜解者。谓於决定境印持为性。不可引转为业。今略云解即唯识别境解也。初举广喻。次此十方众生下辨超过。次何以故下征释。初反释。次为尽知下顺释。此为尽知等为总。次所谓欲知下有八句。总约相以辨。次欲悉知下有五句。一一别明超过之相。
　　佛子。复置此喻。假使有人於一念顷。能知东方无数世界一切众生诸根差别。念念如是经阿僧祇劫。有第二人。於一念顷能知前人阿僧祇劫念念所知诸根差别。如是广说乃至第十。南西北方四维上下亦复如是。佛子此十方世界所有众生诸根差别可知边际。菩萨初发阿耨多罗三藐三菩提心功德善根无有能得知其际者。何以故。菩萨不齐限但为知尔所世界众生根故发阿耨多罗三藐三菩提心。为尽知一切世界中一切众生根种种差别。广说乃至欲尽知一切诸根网故发阿耨多罗三藐三菩提心。
　　五举善知诸根喻。初举广喻。次此十方下。辨超过。
　　佛子。复置此喻。假使有人於一念顷。能知东方无数世界所有众生种种欲乐。念念如是尽阿僧祇劫。次第广说乃至第十。南西北方四维上下亦复如是。此十方众生所有欲乐可知边际。菩萨初发阿耨多罗三藐三菩提心功德善根无有能得知其际者。何以故。佛子。菩萨不齐限但为知尔所众生欲乐故发阿耨多罗三藐三菩提心。为尽知一切世界所有众生种种欲乐。广说乃至欲尽知一切欲乐网故发阿耨多罗三藐三菩提心。
　　六举善知乐欲喻。乐欲者谓於所乐欲境。希望为性。勤依为业。即胜解智所摄。初举广。次此十方众生下。辨超过。
　　佛子。复置此喻。假使有人於一念顷。能知东方无数世界。所有众生种种方便。如是广说乃至第十。南西北方四维上下亦复如是。此十方众生种种方便可知边际。菩萨初发阿耨多罗三藐三菩提心功德善根无有能得知其际者。何以故。佛子。菩萨不齐限但为知尔所世界众生种种方便故发阿耨多罗三藐三菩提心。为尽知一切世界所有众生种种方便。广说乃至欲尽知一切方便网故发阿耨多罗三藐三菩提心。
　　七举善知方便喻。初举广喻。次此十方下辨超过。
　　佛子。复置此喻。假使有人於一念顷。能知东方无数世界所有众生种种差别心。广说乃至此十方世界所有众生种种差别心可知边际。菩萨初发阿耨多罗三藐三菩提心功德善根无有能得知其际者。何以故。佛子。菩萨不齐限但为知尔所众生心故发阿耨多罗三藐三菩提心。为悉知尽法界虚空界无边众生种种心。乃至欲尽知一切心网故发阿耨多罗三藐三菩提心。
　　八举善知他心喻。知心义兼王所。初举广喻。次菩萨初发下辨超过。
　　佛子。复置此喻。假使有人於一念顷。能知东方无数世界所有众生种种差别业。广说乃至此十方众生种种差别业可知边际。菩萨初发阿耨多罗三藐三菩提心善根边际不可得知。何以故。佛子。菩萨不齐限但为知尔所众生业故发阿耨多罗三藐三菩提心。欲悉知三世一切众生业。乃至欲悉知一切业网故发阿耨多罗三藐三菩提心。
　　第九举善知业相喻。业即业报智。如下九地中说。初举广喻。次菩萨初发下辨超过。
　　佛子。复置此喻。假使有人於一念顷。能知东方无数世界所有众生种种烦恼。念念如是尽阿僧祇劫。此诸烦恼种种差别无有能得知其边际。有第二人於一念顷能知前人阿僧祇劫所知众生烦恼差别。如是复尽阿僧祇劫。次第广说乃知第十。南西北方四维上下亦复如是。佛子。此十方众生烦恼差别可知边际。菩萨初发阿耨多罗三藐三菩提心善根边际。不可得知。何以故。佛子。菩萨不齐限但为知尔所世界众生烦恼故发阿耨多罗三藐三菩提心。为尽知一切世界所有众生烦恼差别故发阿耨多罗三藐三菩提心。所谓欲尽知轻烦恼重烦恼眠烦恼起烦恼一一众生无量烦恼种种差别种种觉观净治一切诸杂染故。欲尽知依无明烦恼爱相应烦恼断一切诸有趣烦恼结故。欲尽知贪分烦恼瞋分烦恼痴分烦恼等分烦恼断一切烦恼根本故。欲悉知我烦恼我所烦恼我慢烦恼觉悟一切烦恼尽无余故。欲悉知从颠倒分别生根本烦恼随烦恼因身见生六十二见调伏一切烦恼故。欲悉知盖烦恼障烦恼发大悲救护心。断一切烦恼网。令一切智性清净故发阿耨多罗三藐三菩提心。
　　第十举善知烦恼喻。烦恼有根本随等。具如唯识。初举广喻。次此十方下辨超过。二征释中。何以故下先反显。次为尽知下总明。次别释有六门。初门总明。二欲尽知下流转门。三欲尽知下病行门。四欲悉知下诸识门。五欲悉知下相生门。六欲悉知下出家门。义有多释。
　　佛子。复置此喻。假使有人於一念顷。以诸种种上味饮食。香华衣服。幢幡伞盖。及僧伽蓝上妙宫殿宝帐网幔。种种庄严师子之座。及众妙宝供养东方无数诸佛。及无数世界所有众生。恭敬尊重。礼拜赞叹。曲躬瞻仰相续不绝经无数劫。又劝彼众生悉令如是供养於佛。至佛灭后。各为起塔。其塔。高广无数世界。众宝所成。种种庄严。一一塔中。各有无数如来形像。光明徧照无数世界。经无数劫。南西北方四维上下亦复如是。佛子。於汝意云何。此人功德宁为多不。天帝言。是人功德。唯佛乃知。余无能测。佛子。此人功德比菩萨初发心功德百分不及一。千分不及一。百千分不及一。乃至优波尼沙陀分亦不及一。佛子。复置此喻。假使复有第二人。於一念中能作前人及无数世界所有众生无数劫中供养之事。念念如是。以无量种供养之具。供养无量诸佛如来。及无量世界所有众生经无量劫。其第三人乃至第十人。皆亦如是。於一念中能作前人所有供养。念念如是。以无边无等不可数不可称不可思不可量不可说不可说不可说供养之具。供养无边乃至不可说不可说诸佛。及尔许世界所有众生。经无边乃至不可说不可说劫。至佛灭后各为起塔。其塔高广乃至住劫亦如是。佛子。此前功德。比菩萨初发心功德。百分不及一。千分不及一。百千分不及一。乃至优波尼沙陀分亦不及一。何以故。佛子。菩萨摩诃萨不齐限但为供养尔所佛故发阿耨多罗三藐三菩提心。为供养尽法界虚空界不可说不可说十方无量去来现在所有诸佛故发阿耨多罗三藐三菩提心。
　　十一举供佛及生。初举广喻。以一人供佛。有现世灭后供养功德。校量显胜。次略辨九人供佛功德校量显胜。后征释中。何以故下反显。次为供养下顺释。
　　已上第三约喻校量分竟。
　　发是心已。能知前际一切诸佛始成正觉及般涅盘。能信后际一切诸佛所有善根。能知现在一切诸佛所有智慧。彼诸佛所有功德。此菩萨能信能受能修能得能知能证能成就能与诸佛平等一性。何以故。此菩萨为不断一切如来种性故发心。为充徧一切世界故发心。为度脱一切世界众生故发心。为悉知一切世界成坏故发心。为悉知一切众生垢净故发心。为悉知一切世界三有清净故发心。为悉知一切众生心乐烦恼习气故发心。为悉知一切众生死此生彼故发心。为悉知一切众生诸根方便故发心。为悉知一切众生心行故发心。为悉知一切众生三世智故发心。
　　下就法略示分。前喻显大心因广。此明摄德深胜。亦是赞胜劝学。能知前际下至后心无所着。文有五段。初解行圆满。二以发心故下妙果当成。三应知此人下与佛平等。四才发心时下能作佛事。五初发心下大智现前。此初解行圆满也。言语信等者。谓此菩萨於佛智慧能信。是十信位成就故。能受是十住。能修是十行。能知是十向。能证是十地能究竟是结因。究竟能与佛等是果满。谓与佛能证所证平等无二故。故初心即摄诸位。何以故下征释所以。何以初心即满因位。释云以等真性所为无齐限故。
　　以发心故。常为三世一切诸佛之所忆念。即得三世一切诸佛无上菩提。即为三世一切诸佛与其妙法。即与三世一切诸佛体性平等。已修三世一切诸佛助道之法。成就三世一切诸佛力无所畏。庄严三世一切诸佛不共佛法。悉得法界一切诸佛说法智慧。何以故。以是发心即得佛故。
　　第二妙果当成。谓以是发心为因。决定当得佛故。望圆极之果。故定当成。约见性成智身。上品云即得。晋经梵本。此中皆是佛故者。当此义也。
　　应知此人即与三世诸佛同等。即与三世诸佛如来境界平等。即与三世诸佛如来功德平等。得如来一身无量身究竟平等。真实智慧。
　　第三言与佛平等。谓发心均故。发心毕竟二无别故。
　　才发心时即为十方一切诸佛所共称叹。即能说法教化调伏一切世界所有众生。即能震动一切世界。即能光照一切世界。即能息灭一切世界诸恶道苦。即能严净一切国土。即能於一切世界中示现成佛。即能令一切众生皆得欢喜。即能入一切法界性。即能持一切佛种性。即能得一切佛智慧光明。
　　第四言能作佛事。有十一句。皆是才发即得。言即得者。有二意。一约法圆融。初心摄诸位故。二以位摄位。如十住满即成佛故。
　　此初发心菩萨。不於三世少有所得。所谓若诸佛若诸佛法。若菩萨若菩萨法。若独觉若独觉法。若声闻若声闻法。若世间若世间法。若出世间若出世间法。若众生若众生法。唯求一切智。於诸法界心无所着。
　　第五大智现前。谓以无着大智求菩提故。又通释上四段。谓由於无所着故称性圆融。能成能摄一切功德。
　　尔时佛神力故。十方各一万佛剎微尘数世界。六种震动。所谓动。徧动。等徧动。起。徧起。等徧起。踊。徧踊。等徧踊。震。徧震。等徧震。吼。徧吼。等徧吼。击。徧击。等徧击。雨众天华天香天末香天华鬘天衣天宝天庄严具。作天妓乐。放天光明及天音声。
　　此大文第五兴供动地分。言瑞应也。
　　是时十方各过十佛剎微尘数世界外。有万佛剎微尘数佛同名法慧。各现其身在法慧菩萨前。作如是言。善哉善哉。法慧。汝於今者能说此法。我等十方各万佛剎微尘数佛。亦说是法。一切诸佛悉如是说。汝说此法时。有万佛剎微尘数菩萨发菩提心。我等今者悉授其记。於当来世过千不可说无边劫。同一劫中而得作佛。出兴於世。皆号清净心如来。所住世界。各各差别。我等悉当护持此法。令未来世一切菩萨未曾闻者皆悉得闻。如此娑婆世界四天下须弥顶上说如是法令诸众生闻已受化。如是十方百千亿那由他。无数无量。无边无等。不可数不可称不可思不可量不可说尽法界。虚空界诸世界中。亦说此法教化众生。其说法者同名法慧。悉以佛神力故。世尊本愿力故。为欲显示佛法故。为以智光普照故。为欲开阐实义故。为令证得法性故。为令众会悉欢喜故。为欲开示佛法因故。为得一切佛平等故。为了法界无有二故。说如是法。
　　此大文第六他方证成分也。以初心摄德深广。恐难信受。故佛自证。文分三段。初佛现证。汝说下显益证成。如是娑婆下结通无尽。是证佛结通。非经家也。
</div>
    <div class="pagination">
<a href="华严纲_page9.html">上一页</a><span>...</span><a href="华严纲_page5.html">5</a><a href="华严纲_page6.html">6</a><a href="华严纲_page7.html">7</a><a href="华严纲_page8.html">8</a><a href="华严纲_page9.html">9</a><span class="current-page">10</span><a href="华严纲_page11.html">11</a><a href="华严纲_page12.html">12</a><a href="华严纲_page13.html">13</a><a href="华严纲_page14.html">14</a><a href="华严纲_page15.html">15</a><span>...</span><a href="华严纲_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
