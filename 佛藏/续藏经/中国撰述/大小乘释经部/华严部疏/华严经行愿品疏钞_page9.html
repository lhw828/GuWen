<!DOCTYPE html>
<html>
<head>
    <meta charset="UTF-8">
    <title>华严经行愿品疏钞 - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经行愿品疏钞 - 第 9 页/共 14 页</h1>
    <div class="content">　　△有色无色有想无想非有想非无想。
　　四生九类义见普救夜神。
　　○钞乃至下摄所余类中言天龙等者具如经末所明有色无色下后明余五义如下辩后会释疏意疏四生至夜神者四生即卵胎湿化更加有色无色有想无想非有想非无想等都成九类也普救夜神即前寄十地中之善友也具足应言普救众生妙德主夜神住菩提场寄焰慧地得菩萨普现一切世间调伏众生解脱门彼亦有九类之文疏释云九类略有二种差别初明四生则依止差别报之所托故余三可依化生依何依业染生也地持论但云业染即俱舍世间品意偈云倒心趣欲境湿化染香处天首上三横地狱头归下论曰如是中有往至所生先起倒心驰趣欲境彼由业力所起眼根虽住远方能见生处父母交会而起倒心若男缘母起於男欲若女缘父起於女欲翻此二缘俱起瞋心若湿生者染香故生谓远齅知生处香气便生爱染往彼受生随业所应香有净秽若化生者染处故生谓远观知当所生处便生爱染往彼受生随业所应处有净秽又天中有首正上升如从座起人鬼傍生中有行相还如人等地狱中有头下足上蹎坠其中云余五类则粗细差别此明报相下二界有色为粗无色为细於有色中有想为粗无想为细非有想非无想则无色界中唯举其细对余为粗以义对之应云有想无想为粗非有想非无想为细故此指云义也然经文所列有多种统之不出九类故疏但指九类然彼解但配所依及粗细未配五道今此更明天及地狱化生鬼具胎化人畜各通於四鬼胎化者地行罗剎夜叉及鬼母儿皆是胎生余皆是化人具四者卵如毗舍佉母卵生三十二子胎如常人湿如奈女从庵萝树湿气而生即庵萝女也化如劫初之人从二禅下生人间畜具四者如龙与金翅鸟各有四生故正法念经云化生金翅鸟能食四生龙如次湿胎卵能食三二一等余鸟皆卵余兽皆胎着地飞空若水若陆微细蠢动或化或湿或卵或胎不可具分品类又杂心云谓生摄趣非趣摄生以中阴化生趣不摄故问化生最强何不为首答有二一约境释二约心释约境释者具缘多者而为首故如卵生必具胎湿化胎生但具湿化湿生唯兼於化化生唯一更不兼余此即前前具后后后后不具前前故为此次也二约心释者从本至末为次无明卵生无明者取第八识心三细最初业相也此初起之念能所未分浑沌如卵既是根本故首明之无明发业蕴在藏识之中为胎也爱水流注润之方能受生为湿也化生则无而忽有为化也有色者下二界皆有色阴即有漏五根也无色者则四空处但以四蕴为身无色阴之五根也有想者除无想天及有顶余皆此摄无想者即无想天非有想非无想者即有顶天也若以九类配三界即化生遍三界三生唯欲界有色遍下二界有想该三界而不遍余二天故无想则色界中一天也非有想非无想则无色界中一天也恐有力者要说故具叙之不说又虑阙用。
　　△疏二正明随顺。
　　如是等类我皆於彼随顺而转。
　　△种种承事种种供养。
　　△如敬父母如奉师长及阿罗汉乃至如来等无有异。
　　△於诸病苦为作良医於失道者示其正路於暗夜中为作光明於贫穷者令得伏藏。
　　△菩萨如是平等饶益一切众生。
　　钞随顺而转者随如上彼彼众生生起观智故云转也言如敬父母者如本生心地观中说父有慈恩母有悲恩长养之恩弥於普天怜愍之德广大无比世间所高莫过山岳悲母之恩踰於须弥世间之重大地为先悲母之恩亦过於彼若背恩不顺令其怨念父母发恶子即随堕世间之疾莫过猛风怨念之征复过於彼以百千种上妙供具供养一百五通神仙一百净行一百善友不如以微少物供养父母校量其福不可为比如须阇提太子自割身肉供养父母行菩萨道涅盘亦云供养父母得无量福广如经说言如奉师长者生我者父母成我者朋友生我法身皆由师长乃至教诲引导直至菩提阿罗汉者梵语翻就唐言有其数义今取三义真谛三藏解云阿罗汉者此云不生谓不於三界烦恼之中更受生死之报故云不生二名应教谓自学已满将己所证堪应教人故名应教三名应供善见律云是人智断具足是胜福田堪销物供能生大利故名应供具此等义故以名焉今言恒顺还同於此也如来可知但以普贤行愿之力令观行遍法界於如上种类众生中念念如此以彼彼众生有解会者自沾如上之益言平等者称性普观普益也。
　　△疏二征释二一令佛喜二一征。
　　何以故。
　　征意云但应顺佛何要顺生。
　　△疏二释。
　　菩萨若能随顺众生则为随顺供养诸佛。
　　△若於众生尊重承事则为尊重承事如来。
　　△若令众生生欢喜者则令一切如来欢喜。
　　疏释意云若顺众生则为顺佛若不顺生佛不欢喜。
　　○钞顺生则为顺佛者此文既略更以海印之喻以明如香水海澄淳须弥日月四天下中种种众生种种国土居处屋宅皆於中现若执此像是有命之众生有质之世界是乖像也非唯乖像亦乖海也必须定知此像一一具咸湿之体及不宿死尸等十种之德华严经三十九卷说海有十德以况十地一次第渐深如初地出生大愿渐深故二不受死尸如二地不受破戒死尸故三余水入中没名如三地离世假名故四普同一味如四地与佛德同一味故五有无量珍宝如五地出生方便神通宝故六无能至底如六地观察缘生甚深理故七广大无量如七地广大觉慧善观察故八大身所居如八地示广大庄严事故九潮不过限如九地深解行世实而不过限故十普受大雨如十地能受一切如来大法明雨无厌足故始名顺像既顺像也始得名为顺海海即如来像即众生余义昭然可见故出现品云佛子譬如大海普能印现四天下中一切众生色身形像是故共说以为大海诸佛菩提亦复如是普现一切众生心念根性欲乐而无所现是故经云顺生即是顺佛乃至尊重承事欢喜等是故说名诸佛菩提也。
　　△疏二增大悲二一征。
　　何以故。
　　疏征意云生佛悬隔何以顺生诸佛欢喜。
　　△二释意云佛以大悲而为体性若不顺生不合佛体。
　　○钞大悲而为体性者诸佛从因至果所作无不为生大悲般若常相辅翼方名无住涅盘故悲是体也。
　　△疏文三一法说。
　　诸佛如来以大悲心而为体故因於众生而起大悲因於大悲生菩提心因菩提心成等正觉。
　　疏即标示同体大悲。
　　○钞因於众生至成等正觉者大悲欲化众生须学化生之智智既圆矣自名成佛而菩提心必具大悲大愿大智等也所以言诸佛如来以大悲而为体也谓佛普贤摄化门中普解一切弥纶而不漏称之为大见诸众生恒处生死五趣轮回造众恶因受诸苦楚如来愍伤深加恻怆是故名悲也即世间之悲不得名大出世之悲方名为大出世中二乘之悲不名为大佛菩萨悲方名为大也谓此大悲是众行之首也故理趣六波罗蜜经云佛告慈氏菩萨摩诃萨修行静虑波罗蜜多应当修习大悲无量谓此大悲於诸善业而为导首譬如命根於出入息而为其先轮王七宝为先大乘万行大悲为先譬如长者唯有一子父母怜念彻於骨髓菩萨大悲亦复如是於诸有情住於极爱一子之地又此大悲能作方便成办一切助菩提法故又此大悲能悟无师自然智故又此大悲能除一切自心热恼随顺有情为饶益故是故如来以此为体也初标指经文中疏同体大悲者如向所引海中万像与海同体佛菩提中众生与菩提同体法喻备矣。
　　△疏故出现品云如来成正觉时普见一切众生成正觉乃至普见一切众生入涅盘皆同一性。
　　△疏以了众生皆无性故大悲相续救护一切。
　　○钞二引教证成疏出现品云至一切者此简要而引也具云成正觉时於其身中普见等次则如疏文所引此但以佛为门故云於其身中若以众生为门即佛於众生中成故出现品次下云菩萨应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成等正觉广大周遍无有休息更引此文对前者以此门意明生佛交彻之义故今文具也。
　　△疏二喻明。
　　譬如旷野沙碛之中有大树王若根得水枝叶华果悉皆繁茂。
　　疏生死悬绝迥无所依名为旷野不生善根喻以沙碛佛菩提法如大树王智慧禅定犹如枝叶菩萨依学况之以华诸佛证此目之为果一切众生以为其根以大慈悲而为其水。
　　△疏水滋树根叶果繁茂悲念万类成佛果因。
　　△疏合文备矣。
　　○钞譬如至备矣者问经言譬如旷野法中如何疏生死悬绝迥无所依名为旷野如何是沙碛疏不生善根喻以沙碛如何是旷野沙碛中树疏佛菩提法如大树佛王言菩提法者别指一切众生本觉智体也谓以真性随诸妄缘成诸染法被烦恼覆蔽无佛菩提之力用故比沙碛中树此乃树虽未生华果而树身非无众生虽未有佛菩提之力用而本觉常在也问树若生长众生悟修法中如何疏智慧禅定犹如枝叶喻则从树生枝枝生於叶法则从本觉起於始觉始觉是慧故如枝既心初起心无初相则冥合一如一如是定故如其叶则因慧成定慧先定后也此约实教所说故净名经云智慧是菩萨净土菩萨成佛时正定众生来生其国不同小教权乘先定然后发慧然以入道由智故云因慧成定理实定慧齐修无前无后谓定能拔沉滞慧能遏嚣浮慧能决断简择二法相扶能持万行最为要极也所以问明品云譬如有力王率土咸戴仰定慧亦如是菩萨所依赖虽定慧最妙要须顿达本源方起定慧也又须以定慧运於万行方能证果问树有枝叶以况定慧於此枝叶转生其华以况何等疏菩萨依学况之以华即依於定慧而修万行之华也谓诸菩萨定慧既备洞达本源顺理益生须行万行所以依其定慧运於万行之华也问树有华也后必有果万行华敷以何为果疏诸佛证此目之为果即喻如华熟方能结果法中万行周圆方可证入成妙觉之尊也问前文有大树王若根得水枝叶华果悉皆繁茂如上所说总是枝叶华果法喻相对已竟如何是树根何者为水耶疏一切众生而为树根以大慈悲而为其水谓诸众生虽皆各具有菩提树根而不能发生者但以树根恒时埋在粗涩生死烦恼砂中砂性乾燥都无沃润之功何能令树根发生滋荣是以诸佛菩萨起种种方便令诸众生远离粗恶烦恼砂中安住三宝最胜良田之内广兴慈悲之密云普雨甘露之法雨方能滋润菩提树根令渐敷荣成熟大果也问将众生以况树根指大慈悲犹如其水未审水益树根有何功用慈悲摄生有何胜能耶疏水滋树根华果繁茂悲念万类成佛果因言成佛果因者意说慈悲是成佛果之因也如水滋树根是华果之因故前经云因於大悲生菩提心因菩提心成等正觉此因者若说因位中所起悲愿则通与自他作其果因具二利故若於佛及得果不舍因门菩萨则但与他为因何以自果已满唯利他故若从喻至法委细推之者应当先须分明见旷野中之树身就树根而灌水先须分明悟生死中之觉体就觉心而起悲若不见树也遍旷野而虚灌但益疲劳毕竟不生华果若不悟觉体也遍生死而起悲但益爱见毕竟不证菩提或见树根而不灌亦华果不生或悟觉体而不修亦菩提不证勉旃求悟不得徒自劳形努力修行不得拨无因果斯文圆妙谛而思之。
　　△疏三法合四一正合法。
　　生死旷野菩提树王亦复如是一切众生而为树根诸佛菩萨而为华果以大悲水饶益众生则能成就诸佛菩萨智慧华果。
　　△疏略不合枝叶。
　　○钞一正合经云一切众生而为树根者一切诸佛无不从迷而悟从妄而真净名经云烦恼即菩提又云诸佛解脱当於一切众生心行中求法句经云尘劳诸佛种也。
　　△疏二重征释。
　　何以故若诸菩萨以大悲水饶益众生则能成就阿耨多罗三藐三菩提故。
　　○钞重征释者征意云何以益生而成佛菩提智岂不似与他饮食而自己空口饱耶无此理也答意难见略更分别如何难见以前文云大悲益生成就佛智此还云大悲益生成就菩提但似结前义不似通难今此再出经意令其显然经意通云夫智慧圆满成就者必须自他无异物我同如见一切众生皆是我觉心所现故益他即是益我生圆我智方圆故却牒前语生起义势云以大悲水饶益众生即能成就阿耨菩提故也更详连次下两节经文斯意转显也上释同体之文虽具明此义缘要出此节经意须更用之言阿耨多罗者此云无上也言三者此云正对邪立名所言藐者此云等齐等义故又言三者此亦云正圆满义故言菩提者此云觉可贯上四处应云无上觉正觉等觉正觉并有所简所言正觉者简凡夫外道彼邪觉故言等觉者简二乘圣者彼偏觉生空故又云正觉者简十地圣人分觉二空非正满觉故初言无上觉者增胜而言偏在法身若通相论三身如来并无上觉故具上四义故得阿耨多罗三藐三菩提名也。
　　△疏三反结成。
　　是故菩提属於众生若无众生一切菩萨终不能成无上正觉。
　　○钞是故至正觉者意明菩提属於众生伤念滞权教执文字之流皆讥顿宗云是佛境界何关汝事苦哉苦哉今释此一节有二义一对缘释二观心释对缘者如前文云因於众生而起大悲乃至成正觉等二观心者自有二意一攀缘妄想即是众生妄起即不觉觉即无妄合於本觉名为成佛二思惟观察法义此心念念生起亦是众生必因此心念念推察方见正理成智方证菩提故云尔也。
　　△疏四结示令知。
　　善男子汝於此义应如是解以於众生心平等故则能成就圆满大悲以大悲心随众生故则能成就供养如来。
　　△疏三总结无尽。
　　菩萨如是随顺众生虚空界尽众生界尽众生业尽众生烦恼尽我此随顺无有穷尽念念相续无有间断身语意业无有疲厌。
　　△疏第十普皆回向三一牒名。
　　复次善男子言普皆回向者。
　　△疏回谓回转向谓趣向回己修善向於三处谓实际菩提及与众生。
　　△疏除狭劣障生广大善。
　　○钞回己修善至及与众生者然随所向义有众多以类通收不出此三处也或开为十一回自向他二回少向多三回自因行向他因行四回因向果五回劣向胜六回比向证七回事向理八回行布行向圆融行九回世间向出世间十回顺理事向理所成事十中初三众生次三及第九菩提七八实际第十通三虽然开为十又合为二谓随相离相众生菩提随相实际离相或众生随相菩提离相实际非随非离然虽开合多端此二阙一不可故光明觉品云若於一切智发生回向心随相也见心无所生离相也当获大名称回向也若阙随相则堕二乘若阙离相则堕凡夫随相护二乘离相护烦恼据十回向品即有十名一救护众生离众生相回向谓此菩萨修行六波罗蜜四无量心以此善根令一切众生悉皆除灭三恶道苦常以慈悲眼观诸众生以此善根回向菩提实际众生心无所着是名救护众生离众生相回向也二不坏回向谓此菩萨於诸佛法得不坏信深入实义集功德藏行大惠施心无所坏是名不坏回向也三等诸佛回向谓此菩萨学过去未来现在一切诸佛回向见好恶色心无憎爱诸根清净此得如是回向诸佛故云等诸佛回向也四至一切处回向谓此菩萨修诸善根令此善根功德之力遍至三世诸如来所及诸大众以为庄严於一念中充满无边世界譬如实际遍满一切是名至一切处回向也五无尽功德藏回向谓此菩萨得无尽法善根力回趣萨婆若海心净如虚空不动如大地故云无尽功德藏回向也六随顺大果坚固善根回向此菩萨以四摄法四无量心善化众生坚固不退以此善根回求大果是名坚固回向也七等心随顺一切众生回向此菩萨增长善根不可测量闭恶趣门得心自在以此善根常求惠施譬如有人尽未来劫常来求索菩萨以平等心而惠施之心无厌倦是名等心随顺一切众生回向也八如相回向者此菩萨成就念智安住不动令诸众生皆得安住诸功德法菩萨如是心无所依以此善根同真如相回向利益一切众生是名如相回向也九无缚无着回向者此菩萨不舍一切善根恭敬合掌礼拜诸佛请转法轮菩萨以此无缚无着心回向大菩提果是名无缚无着回向也十法界无尽回向者此菩萨具足慈悲能广惠施饶益众生未曾休息以此善根回求法界无量佛剎是名法界无尽回向也此十回向总以无边行海随顺大愿为宗成就普贤法界德用为趣也疏除狭劣障成广大善者显益及所为也心不回向即为狭劣以回向心一毫之善皆遍法界故云广大如回声入角则远闻。
　　△疏二释相二一明所回善根。
　　从初礼拜乃至随顺所有功德。
　　即前九门。
　　△疏二正明回向此中正明回向众生令成菩提即向菩提尽於法界义同实际。
　　○钞正明回向者释此一段文为二初广释义后略销文初中二先配三回向后出要三所以今初疏正明等者正明向生此经文显也言令成等者出经意含三也所向众生必愿成菩提尽法界下配实际疏文亦显。
　　△疏所以要此三者凡是菩萨必大悲下化大智上求而离众生及菩提相。
　　○钞后所以下出要三所以也於中三一具悲智离相故二互相资故三别开十类初中下化故向众生上求故向菩提离此二种相故向实际又以菩萨善根必由众生而成是生之分故还向彼善根必是菩提分法故亦向彼二必离相故向实际也。
　　△疏又此三者其必相资一即具三方成其一谓证实相须向众生以化众生成其自利断障证真故亦向菩提速证菩提具一切智断於二障方穷实际故。
　　△疏余二准思。
　　○钞又此下互相资也谓证实等者离色证空非真实际故以化生成自证也亦向菩提者得菩提智方穷实际故以展转相资也。
　　○余二准思者二为救众生须向实际於惑自在方能化故净名云若自有缚能解彼缚无有是处亦向菩提有智方能广利故故佛地经云欲度众生不离无障碍解脱智三为得菩提故回向众生不向众生不证果故亦向实际不证实际岂得菩提。
　　△疏更以类取略有十意谓依三法故灭三道故净三聚故显三佛性故成三宝会三身具三德得三菩提证三涅盘安住三种秘密藏故。
　　△疏言三法者即体相用亦三般若。
　　△疏谓向实际者依於体法向菩提者依於相法向众生者依於用法。
　　△疏余九三法次第准知。
　　○钞更以下别开十类於中二初标列后牒释释中分二先会释初门后例显余九初文有二先标后释且初标疏言三法者即体相用亦三般若言三般若者谓真性般若观照般若资成般若此三名五般若中真性即实相观照名同资成即摄境界眷属文字等三般若开即为五合即成三后释疏谓向实际下可知二例显余九疏余九三法次第准知者即准初三配向实际菩提众生也谓二云灭三道故者见实际方能灭苦照烦恼空即得菩提回结缚业为利生业等三净三聚者谓向实际故律仪离过向菩提故广摄众善向众生故即是饶益有情也四显三佛性者谓向实际正因向菩提了因向众生者即是缘因五成三宝者向实际成法宝向菩提成佛宝向众生成同体僧宝六会三身者谓法报化七具三德者谓向实际成断德向菩提成智德向众生成恩德八得三菩提者谓向实际得实相菩提向菩提得实智菩提向众生得方便菩提菩提树下示成佛故九证三涅盘者谓性净涅盘圆净涅盘方便净涅盘薪尽火灭是也十安住三种秘密藏者由向实际则住法身佛以法为身清净如虚空故由向菩提能成般若菩提朗鉴居然照极故由向众生能成解脱自既无缚令他解缚随机应现亦无碍解脱也又此十内举一为首展转相由也。
　　△疏文二一离苦成善。
　　皆悉回向尽法界虚空界一切众生。
　　△愿令众生常得安乐无诸病苦。
　　△欲行恶法皆悉不成。
　　△所修善业皆速成就。
　　△关闭一切诸恶趣门。
　　△开示人天涅盘正路。
　　疏愿离苦成善乃至涅盘。
　　○钞皆悉回向至涅盘正路等者既普法界一时皆愿则横遍十方也言常得等者则竖穷三际也。
　　△疏二发心代苦。
　　若诸众生因其集积诸恶业故所感一切极重苦果。
　　△我皆代受。
　　△令彼众生悉得解脱。
　　△究竟成就无上菩提。
　　△疏苦由业生何能代之。
　　△疏略有七意。
　　△疏一起悲意乐自居凡境事未必能。
　　△疏二修诸苦行后能与物为增上缘即名为代。
　　△疏三留惑润生受有苦身为物说法令不造恶因亡果丧即名为代。
　　△疏四若见众生造无间业当受大苦无异方便要须断命自堕地狱令彼脱苦即名为代。
　　△疏五由初发心常处恶趣乃至饥世身为大鱼即名为代。
　　△疏六大愿与苦皆同真性今以即真之大愿潜至即真之苦。
　　△疏七法界为身自他无异众生受苦即是菩萨。
　　○钞若诸下发心代苦文中二一正明二苦下征释於中三一征起二略有下别释三上七下料简二中云一起悲等者瑜伽四十九云菩萨於世间修习哀愍意乐及非意乐为利恶趣有情誓处恶道如己舍宅愿身代受令彼恶业永不现行由此悲愿力故一切恶趣诸烦恼品所有粗重於自所依皆得除遣入初地故等第一回向经云佛子菩萨摩诃萨见诸众生造作恶业受诸重苦以是障故不见佛不闻法不识僧便作是念我当於彼诸恶道中代诸众生受种种苦令其解脱菩萨如是受苦毒时转更精勤不舍不避不惊不怖不退不怯无有疲厌何以故如其所愿决欲荷负一切众生令解脱故复作是念我所修行欲令众生皆悉得成无上智王不为自身而求解脱何以故我愿救度一切众生发菩提心不为自身求无上道亦不为求五欲境界及三有中种种乐故修菩萨行何以故世间之乐无非是苦也二修诸苦行等者菩萨本为利生求法苦行已名为代况因修行获胜妙三业与物为增上缘故名为代也三留惑润生受有苦身者留烦恼种润生令受分段有苦身也谓二障中分别起者地前伏现行初地剎那断种子其俱生中所知障随地分断烦恼则初地已去自在能断留故不断润生摄化故不堕二乘故为断所知障故为得大菩提故梁摄论云留惑至惑尽证佛一切智然凡夫即以现惑润业受生圣人不尔但留惑种用以受生以智御用成胜行故不起过患犹如毒蛇以咒力御既不令死亦不起过而成胜用然分段变易二种身五教不同小乘但有分段至究竟位佛亦同然是实非化始教七地已还有分段八地已上有变易终教则初地永断一切烦恼使种少分分别俱生於智障中亦从一分地上受变易身问若不留惑云何大悲同事摄生答始教愿智劣故留惑助愿终教菩萨愿智胜故分留受生顿教行位既不可说所依身分亦然若圆教不说变易但分段以至於十地离垢定前至彼位得普见肉眼故知是分段也又善财以分段身穷於因位故也问何故此中不说变易答以此教不分生死粗细之相总就过患以为一际若信满称性顿翻彼际即分段便无障碍亦不易粗为细故不说也故还源观云众生受执五蕴念念迁流名之为苦菩萨教令了蕴空寂业从妄生止观二门心无暂舍因亡果丧苦无由生但令不入三涂名为普代受苦也四若见等者梁摄论第十一云若菩萨由如是方便胜智行杀生等十事无染浊过失生无量福慧速得无上菩提胜果释论曰菩萨能知如此事有人心应作无间等恶业菩萨了知其心无别方便可令离此恶行唯有断命又知此人舍命必生善道若不舍命决行此业长时受苦菩萨念言我必堕地狱愿我为彼受此苦报当令彼人现世受少轻苦於未来世受大乐故如良医治病先加轻苦后除重疾行盗淫等亦然又报恩经云菩萨知恩报恩修大方便利益众生应识随宜显示方便说过去无畏王如来灭后正法之中有婆罗门子聪明黠慧受持五戒受持正法因有缘事远行余国五百人伴前至崄路五百群贼欲劫行伴其中一人先与婆罗门子亲善先来告语於初夜时贼发汝密舍去勿令伴知婆罗门子闻已譬如人噎既不得咽又不得吐欲告语伴惧畏诸伴害此一人伴堕恶道若默然者贼当害伴贼堕恶道思惟是已即便持刀断此贼命三恶道报是我所宜众伴皆言卿是胜人云何作恶婆罗门子具说上事诸伴发菩提心群贼亦然五由初等者由菩萨初修正愿为生受苦至究竟位愿成自在常居恶趣救苦众生如地藏菩萨及现庄严王等乃至饥世身为大鱼皆其类也或放光照烛神力冥加类非一也。
　　△疏上七义中初唯意乐次二为缘次二实代后二理观。
　　△疏然约有缘方能代尔。
　　○钞上七义下第三料简言然约有缘下通伏难为有问云若依四五二义应能普代何故犹有众生受苦耶故此答云然约有缘方能代耳准大经钞更有二意一业有定不定故不定则可代二若受苦有益菩萨令受方能究竟得离故如父母教子付严师令治如是密意非凡小能知也。
　　△疏三总结无尽。
</div>
    <div class="pagination">
<a href="华严经行愿品疏钞_page8.html">上一页</a><span>...</span><a href="华严经行愿品疏钞_page4.html">4</a><a href="华严经行愿品疏钞_page5.html">5</a><a href="华严经行愿品疏钞_page6.html">6</a><a href="华严经行愿品疏钞_page7.html">7</a><a href="华严经行愿品疏钞_page8.html">8</a><span class="current-page">9</span><a href="华严经行愿品疏钞_page10.html">10</a><a href="华严经行愿品疏钞_page11.html">11</a><a href="华严经行愿品疏钞_page12.html">12</a><a href="华严经行愿品疏钞_page13.html">13</a><a href="华严经行愿品疏钞_page14.html">14</a><a href="华严经行愿品疏钞_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
