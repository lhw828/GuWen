<!DOCTYPE html>
<html>
 <head>
  <meta charset="utf-8"/>
  <title>
   华严纲 - 第 18 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严纲 - 第 18 页/共 73 页
  </h1>
  <div class="content">
   第十施床座。后第十八有别明施座。故晋译此为床敷。深见当也。
　　佛子。菩萨摩诃萨施房舍时以诸善根如是回向。所谓愿一切众生皆得安住清净佛剎。精勤修习一切功德。安住甚深三昧境界。舍离一切住处执着。了诸住处皆无所有。离诸世间住一切智。摄取一切诸佛所住。住究竟道安乐住处。恒住第一清净善根。终不舍离佛无上住处。是为菩萨摩诃萨施房舍时善根回向。为欲利益一切众生随其所应思惟救护故。
　　第十一施房舍。言不舍佛无上住者。住大寂室故。
　　佛子。菩萨摩诃萨施住处时以诸善根如是回向。所谓愿一切众生常获善利其心安乐。愿一切众生依如来住。依大智住。依善知识住。依尊胜住。依善行住。依大慈住。依大悲住。依六波罗蜜住。依大菩提心住。依一切菩萨道住。是为菩萨摩诃萨施住处时善根回向。为令一切福德清净故。究竟清净故。智清净故。道清净故。法清净故。戒清净故。志乐清净故。信解清净故。愿清净故。一切神通功德清净故。
　　第十二施住处。言住处谓僧坊等。
　　佛子。菩萨摩诃萨施诸灯明所谓酥灯。油灯。宝灯。摩尼灯。漆灯。火灯。沉水灯。栴檀灯。一切香灯。无量色光灯。施如是等无量灯时。为欲利益一切众生。为欲摄受一切众生。以此善根如是回向。所谓愿一切众生得无量光普照一切诸佛正法。愿一切众生得清净光照见世间极微细色。愿一切众生得离翳光了众生界空无所有。愿一切众生得无边光身出妙光普照一切。愿一切众生得普照光於诸佛法心无退转。愿一切众生得佛净光一切剎中悉皆显现。愿一切众生得无碍光一光徧照一切法界。愿一切众生得无断光照诸佛剎光明不断。愿一切众生得智幢光普照世间。愿一切众生得无量色光照一切剎示现神力。菩萨如是施灯明时。为欲利益一切众生安乐一切众生故。以此善根随逐众生。以此善根摄受众生。以此善根分布众生。以此善根慈愍众生。以此善根覆育众生。以此善根救护众生。以此善根充满众生。以此善根缘念众生。以此善根等益众生。以此善根观察众生。是为菩萨摩诃萨施灯明时善根回向。如是回向无有障碍。普令众生住善根中。
　　第十三施灯。言宝灯者如夜光之类。以沈水旃檀香。用和酥油。无量色者然膏色白。然漆色赤。然油色黄。然油色绿。如是种种愿中。瑜伽明施灯得净眼报。烧燃灯供佛。大能灭罪生福。令发愿言。当以大海为油。须弥为炷。然大明灯。照佛剎海。供养无休。又愿法门之灯。大愿为炷等。今文愿中具身智二光。并可思准。
　　佛子。菩萨摩诃萨施汤药时以诸善根如是回向。所谓愿一切众生於诸盖缠究竟得出。愿一切众生永离病身得如来身。愿一切众生作大良药灭除一切不善之病。愿一切众生成阿伽陀药安住菩萨不退转地。愿一切众生成如来药能拔一切烦恼毒箭。愿一切众生亲近贤圣灭除烦恼。修清净行。愿一切众生作大药王永除众病不令重发。愿一切众生作不坏药树。悉能救疗一切众生。愿一切众生得一切智光出众病箭。愿一切众生善解世间方药之法。所有疾病为其救疗。菩萨摩诃萨施汤药时为令一切众生永离众病故。究竟安隐故。究竟清净故。如佛无病故。拔除一切病箭故。得无尽坚固身故。得金刚围山所不坏身故。得坚固满足力故。得圆满不可夺佛乐故。得一切佛自在坚固身故。以诸善根如是回向。
　　第十四施汤药。施药近果得无病报。如薄俱罗。远得药王树身等。愿中言不重发者。经云。世医所疗治。虽瘥还复发。如来所治者。毕竟不复发。言自在坚固身者。生公云。金刚为内照之实。非唯金色。故云自在。
　　佛子。菩萨摩诃萨悉能惠施一切器物。所谓黄金器盛满杂宝。白银器盛众妙宝。瑠璃器盛种种宝。玻璃器盛满无量宝庄严具。砗磲器盛赤真珠。玛瑙器盛满珊瑚摩尼珠宝。白玉器盛众美食。栴檀器盛天衣服。金刚器盛众妙香。无量无数种种宝器盛无量无数种种众宝。或施诸佛。信佛福田不思议故。或施菩萨知善知识难值遇故。或施圣僧。为令佛法久住世故。或施声闻及辟支佛。於诸圣人生净信故。或施父母。为尊重故。或施师长。为恒诱诲令依圣教修功德故。或施下劣贫穷孤露。大慈大悲爱眼等视诸众生故。专意满足去来今世一切菩萨檀波罗蜜故。以一切物普施一切。终不厌舍诸众生故。如是施时。於其施物及以受者。皆无所着。菩萨摩诃萨以如是等种种宝器盛无量宝而布施时。以诸善根如是回向。所谓愿一切众生成等虚空无边藏器。念力广大。悉能受持世出世间一切经书无有忘失。愿一切众生成清净器。能悟诸佛甚深正法。愿一切众生成无上宝器。悉能受持三世佛法。愿一切众生成就如来广大法器。以不坏信摄受三世佛菩提法。愿一切众生成就最胜宝庄严器。住大威德菩提之心。愿一切众生成就功德所依处器。於诸如来无量智慧生净信解。愿一切众生成就趣入一切智器。究竟如来一碍解脱。愿一切众生得净未来劫菩萨行器。能令众生普皆安住一切智力。愿一切众生成就三世诸佛种性胜功德器。一切诸佛妙音所说悉能受持。愿一切众生成就容纳尽法界虚空界一切世界一切如来众会道场器。为大丈夫赞说之首。劝请诸佛转正法轮。是为菩萨摩诃萨布施器时善根回向。为欲普令一切众生皆得圆满普贤菩萨行愿器故。
　　第十五施器言施受皆无所着成波罗蜜故。然随一器即发多愿。未必一器以对一愿也。

　　大方广佛华严经纲要卷第二十五


　　大方广佛华严经纲要卷第二十六

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十回向品第二十五之四

　　佛子。菩萨摩诃萨以种种车众宝严饰。奉施诸佛及诸菩萨师长善友声闻缘觉如是无量种种福田乃至贫穷孤露之者。此诸人众。或从远来。或从近来。或承菩萨名闻故来。或是菩萨因缘故来。或闻菩萨往昔所发施愿故来。或是菩萨心愿请来。菩萨是时或施宝车。或施金车。悉妙庄严铃网覆上。宝带垂下。或施上妙瑠璃之车。无量珍奇以为严饰。或复施与白银之车覆以金网驾以骏马。或复施与无量杂宝所庄严车覆以宝网驾以香象。或复施与栴檀之车。妙宝为轮杂宝为盖。宝师子座敷置严好。百千彩女列坐其上。十万丈夫牵御而行。或复施与玻璃宝车。众杂妙宝以为严饰。端正女人充满其中。宝帐覆上。幢旛侍侧。或复施与码碯藏车。饰以众宝。熏诸杂香。种种妙华散布庄严。百千彩女持宝璎珞。驾驭均调。涉险能安。或复施与坚固香车。众宝为轮庄严巨丽。宝帐覆上。宝网垂下。种种宝衣敷布其中。清净好香流芬外彻。其香美妙称悦人心。无量诸天翼从而行。载以众宝随时给施。或复施与光明宝车。种种诸宝妙色映彻。众妙宝网罗覆其上。杂宝璎珞周匝垂下。散以末香内外芬洁。所爱男女悉载其上。佛子。菩萨摩诃萨以如是等众妙宝车奉施佛时。以此善根如是回向。所谓愿一切众生悉解供养最上福田。深信施佛得无量报。愿一切众生一心向佛。常遇无量清净福田。愿一切众生於诸如来无所吝惜。具足成就大舍之心。愿一切众生於诸佛所修行施行。离二乘愿。逮得如来无碍解脱一切智智。愿一切众生於诸佛所行无尽施。入佛无量功德智慧。愿一切众生入佛胜智。得成清净无上智王。愿一切众生得佛徧至无碍神通。随所欲往靡不自在。愿一切众生深入大乘获无量智安住不动。愿一切众生皆能出生一切智法。为诸天大最上福田。愿一切众生於诸佛所无嫌恨心。勤种善根乐求佛智。愿一切众生任运能往一切佛剎。一剎那中普周法界而无懈倦。愿一切众生逮得菩萨自在神通。分身徧满等虚空界一切佛所亲近供养。愿一切众生得无比身。徧往十方而无厌倦。愿一切众生得广大身飞行迅疾。随意所往终无懈退。愿一切众生得佛究竟自在威力。一剎那中尽虚空界。悉现诸佛神通变化。愿一切众生修安乐行。随顺一切诸菩萨道。愿一切众生得速疾行究竟十力智慧神通。愿一切众生普入法界十方国土。悉尽边际等无差别。愿一切众生行普贤行无有退转。到於彼岸成一切智。愿一切众生升於无比智慧之乘。随顺法性见如实理。是为菩萨摩诃萨以众宝车奉施现在一切诸佛及佛灭后所有塔庙善根回向。为令众生得於如来究竟出离无碍乘故。佛子。菩萨摩诃萨以众宝车施菩萨等善知识时。以诸善根如是回向。所谓愿一切众生心常忆持善知识教。专勤守护令不忘失。愿一切众生与善知识同一义利。普摄一切与共善根。愿一切众生近善知识尊重供养。悉舍所有顺可其心。愿一切众生得善志欲。随逐善友未尝舍离。愿一切众生常得值遇诸善知识。专意承奉不违其教。愿一切众生乐善知识常不舍离。无间无杂亦无误失。愿一切众生能以其身施善知识。随其教命靡有违逆。愿一切众生为善知识之所摄受。修习六慈。远离诸恶。愿一切众生随善知识。听闻诸佛所说正法。愿一切众生与善知识同一善根清净业果。与诸菩萨同一行愿究竟十力。愿一切众生悉能受持善知识法。逮得一切三昧境界智慧神通。愿一切众生悉能受持一切正法。修习诸行到於彼岸。愿一切众生乘於大乘无所障碍。究竟成就一切智道。愿一切众生悉得上於一切智乘。至安隐处无有退转。愿一切众生知如实行。随其所闻一切佛法。皆得究竟永无忘失。愿一切众生普为诸佛之所摄受。得无碍智究竟诸法。愿一切众生得无退失自在神通。所欲往诣一念皆到。愿一切众生往来自在。广行化导令住大乘。愿一切众生所行不空。载以智乘到究竟位。愿一切众生得无碍乘。以无碍智至一切处。是为菩萨摩诃萨施善知识种种车时善根回向。为令众生功德具足与佛菩萨等无异故。佛子。菩萨摩诃萨以众宝车布施僧时。起学一切施心。智善了心。净功德心。随顺舍心。僧宝难遇心。深信僧宝心。摄持正教心。住胜智乐得未曾有。为大施会。出生无量广大功德。深信佛教不可沮坏。以诸善根如是回向。所谓愿一切众生普入佛法忆持不忘。愿一切众生离凡愚法。入贤圣处。愿一切众生速入圣位。能以佛法次第开诱。愿一切众生举世宗重言必信用。愿一切众生善入一切诸法平等。了知法界自性无二。愿一切众生从於如来智境而生。诸调顺人所共围绕。愿一切众生住离染法。灭除一切烦恼尘垢。愿一切众生皆得成就无上僧宝。离凡夫地入贤圣众。愿一切众生勤修善法。得无碍智具圣功德。愿一切众生得智慧心不着三世。於诸众中自在如王。愿一切众生乘智慧乘转正法轮。愿一切众生具足神通。一念能往不可说不可说世界。愿一切众生乘虚空身。於诸世间智慧无碍。愿一切众生普入一切虚空法界诸佛众会。成就第一波罗蜜行。愿一切众生得轻举身殊胜智慧。悉能徧入一切佛剎。愿一切众生获无边际善巧神足。於一切剎普现其身。愿一切众生得於一切无所依身。以神通力如影普现。愿一切众生得不思议自在神力。随应可化即现其前教化调伏。愿一切众生得入法界无碍方便。一念徧游十方国土。是为菩萨摩诃萨施僧宝车善根回向。为令众生普乘清净无上智乘於一切世间转无碍法智慧轮故。佛子。菩萨摩诃萨以众宝车布施声闻独觉之时起如是心。所谓福田心。尊敬心。功德海心。能出生功德智慧心。从如来功德势力所生心。百千亿那由他劫修习心。能於不可说劫修菩萨行心。解脱一切魔系缚心。摧灭一切魔军众心。慧光照了无上法心。以此施车所有善根如是回向。所谓愿一切众生为世所信第一福田。具足无上檀波罗蜜。愿一切众生离无益语。常乐独处心无二念。愿一切众生成最第一清净福田。摄诸众生令修福业。愿一切众生成智慧渊。能与众生无量无数善根果报。愿一切众生住无碍行。满足清净第一福田。愿一切众生住无诤法。了一切法皆无所作无性为性。愿一切众生常得亲近最上福田。具足修成无量福德。愿一切众生能现无量自在神通。以净福田摄诸含识。愿一切众生具足无尽功德福田。能与众生如来十力第一乘果。愿一切众生为能辨果真实福田。成一切智无尽福聚。愿一切众生得灭罪法。悉能受持所未曾闻佛法句义。愿一切众生常勤听受一切佛法。闻悉解悟无空过者。愿一切众生听闻佛法通达究竟。如其所闻随顺演说。愿一切众生於如来教信解修行。舍离一切九十六种外道邪见。愿一切众生常见贤圣。增长一切最胜善根。愿一切众生心常信乐智行之士。与诸圣哲同止共欢。愿一切众生听闻佛名悉不唐捐。随其所闻咸得目见。愿一切众生善分别知诸佛正教。悉能守护持佛法者。愿一切众生常乐听闻一切佛法。受持读诵开示照了。愿一切众生信解佛教如实功德。悉舍所有恭敬供养。是为菩萨摩诃萨施声闻独觉种种车时善根回向。为令众生皆得成就清净第一智慧神通。精进修行无有懈怠。获一切智力无畏故。佛子。菩萨摩诃萨以众宝车施诸福田。乃至贫穷孤独者时随其所求一切悉舍。心生欢喜无有厌倦。仍向彼人自悔责言。我应往就供养供给。不应劳汝远来疲顿。言已拜跪问讯起居。凡有所须一切施与。或时施彼摩尼宝车以阎浮提第一女宝充满其上。或复施与金庄严车人间女宝充满其上。或复施与妙瑠璃车内宫妓女充满其上。或施种种奇妙宝车童女充满如天婇女。或施无数宝庄严车宝女满中柔明辩慧。或施所乘妙栴檀车。或复施与玻璃宝车。悉载宝女充满其上。颜容端正色相无比。袨服庄严见者欣悦。或复施与码碯宝车灌顶王子身载其上。或时施与坚固香车所有男女悉载其中。或施一切宝庄严车载以难舍亲善眷属。佛子。菩萨摩诃萨以如是等无量宝车。随其所求恭敬施与。皆令遂愿欢喜满足。以此善根如是回向。所谓愿一切众生乘不退转无障碍轮广大之乘。诣不可思议菩提树下。愿一切众生乘清净因大法智乘。尽未来劫修菩萨行永不退转。愿一切众生乘一切法无所有乘。永离一切分别执着。而常修习一切智道。愿一切众生乘无谄诳正直之乘。往诸佛剎自在无碍。愿一切众生随顺安住一切智乘。以诸佛法共相娱乐。愿一切众生皆乘菩萨清净行乘。具足菩萨十出离道及三昧乐。愿一切众生乘四轮乘。所谓住好国土。依止善人。集胜福德。发大誓愿。以此成满一切菩萨清净梵行。愿一切众生得普照十方法光明乘。修学一切如来智力。愿一切众生乘佛法乘。到一切法究竟彼岸。愿一切众生载众福善难思法乘。普示十方安隐正道。愿一切众生乘大施乘舍悭吝垢。愿一切众生乘净戒乘。持等法界无边净戒。愿一切众生乘忍辱乘。常於众生离瞋浊心。愿一切众生乘大精进不退转乘。坚修胜行趣菩提道。愿一切众生乘禅定乘。速至道场证菩提智。愿一切众生乘於智慧巧方便乘。化身充满一切法界诸佛境界。愿一切众生乘法王乘成就无畏。恒普惠施一切智法。愿一切众生乘无所着智慧之乘。悉能徧入一切十方。於真法性而无所动。愿一切众生乘於一切诸佛法乘。示现受生徧十方剎。而不失坏大乘之道。愿一切众生乘一切智最上宝乘。满足普贤菩萨行愿而无厌倦。是为菩萨摩诃萨。以众宝车施诸福田乃至贫穷孤露之人善根回向。为令众生具无量智欢喜踊跃。究竟皆得一切智乘故。
　　第十六施车。因缘故来者。往昔有缘应受施故。瑜伽云若有众生来求种种能引戏乐能引无义所施之物。不应施与。今言施以端正女人美色。岂不相违。今云种种福田。岂皆施与。此中有二十愿。初十约所施福田立愿。后十约所施车立愿。可知。结文中。言及佛灭后所有塔庙。塔安舍利。庙置佛像。塔者正云窣堵波。此云高显。亦云归宗之所。此施车一行。辨随田别显有五。上第一施佛。二施菩萨。三施僧。四施二乘。五施诸福田。五中皆有二十愿。前三中一约田有十愿。次约车有十愿。三施二乘中缘觉有十愿。声闻有十愿。后诸福田中。亦有二十愿。以诸田中有悲境故。言拜跪等。以劣田故。亦有二十愿者。施田非一故。但就车发相似愿。
　　佛子。菩萨摩诃萨布施象宝。其性调顺七支具足。年齿盛壮六牙清净。口色红赤犹如莲华。形体鲜白譬如雪山。金幢为饰宝网罗覆。种种妙宝庄严其鼻。见者欣玩无有厌足。超步万里曾不疲倦。或复施与调良马宝。诸相具足犹如天马。妙宝月轮以为光饰。真金铃网罗覆其上。行步平正乘者安隐。随意所往迅疾如风。游历四洲自在无碍。菩萨以此象宝马宝。或奉养父母及善知识。或给施贫乏苦恼众生。其心旷然不生悔吝。但倍增欣庆益加悲愍。修菩萨德。净菩萨心。以此善根如是回向。所谓愿一切众生住调顺乘。增长一切菩萨功德。愿一切众生得善巧乘。能随出生一切佛法。愿一切众生得信解乘。普照如来无碍智力。愿一切众生得发趣乘能普发兴一切大愿。愿一切众生具足平等波罗蜜乘。成满一切平等善根。愿一切众生成就宝乘生诸佛法无上智宝。愿一切众生成就菩萨行庄严乘。开敷菩萨诸三昧华。愿一切众生得无边速疾乘於无数劫净菩萨心。精勤思惟了达诸法。愿一切众生成就最胜调顺大乘。以善方便具菩萨地。愿一切众生成最高广坚固大乘。普能运载一切众生皆得至於一切智位。是为菩萨摩诃萨施象马时善根回向。为令众生皆得乘於无碍智乘。圆满究竟至佛乘故。
　　第十七施象马。二事相合有十愿。一如性调顺。二如随意所往。三似彼盛壮。四如超步万里。五犹行步平正。六如彼象宝。七似彼如华。八即迅疾如风。九具菩萨地。名最胜调。象马各有调义。故分二义。
　　佛子。菩萨摩诃萨布施座时。或施所处师子之座。其座高广殊特妙好。瑠璃为足。金缕所成柔软衣服以敷其上。建以宝幢。熏诸妙香。无量杂宝庄严之具以为庄校。金网覆上。宝铎风摇出妙音声。奇珍万计周匝填饰。一切臣民所共瞻仰。灌顶大王独居其上。宣布法化万邦遵奉。其王复以妙宝严身。所谓普光明宝。帝青宝。大帝青宝。胜藏摩尼宝。明净如日。清凉犹月。周匝繁布譬如众星。上妙庄严第一无比。海殊妙宝。海坚固幢宝。奇文异表种种庄严。於大众中最尊最胜。阎浮檀金离垢宝缯以冠其首。享灌顶位王阎浮提。具足无量大威德力。以慈为主伏诸怨敌。教令所行靡不承顺。时转轮王。以如是等百千万亿无量无数宝庄严座。施於如来第一福田及诸菩萨真善知识贤圣僧宝说法之师。父母宗亲声闻独觉及以发趣菩萨乘者。或如来塔乃至一切贫穷孤露。随其所须悉皆施与。以此善根如是回向。所谓愿一切众生坐菩提座。悉能觉悟诸佛正法。愿一切众生处自在座。得法自在。诸金刚山所不能坏。悉能摧伏一切魔军。愿一切众生得佛自在师子之座。一切众生之所瞻仰。愿一切众生得不可说不可说种种殊妙宝庄严座。於法自在化导众生。愿一切众生得三种世间最殊胜座。广大善根之所严饰。愿一切众生得周徧不可说不可说世界座。阿僧祇劫叹之无尽。愿一切众生得大深密福德之座。其身充满一切法界。愿一切众生得不思议种种宝座。随其本愿所念众生广开法施。愿一切众生得善妙座。现不可说诸佛神通。愿一切众生得一切宝座一切香座一切华座一切衣座一切鬘座一切摩尼座。一切瑠璃等不思议种种宝座。无量不可说世界座。一切世间庄严清净座。一切金刚座。示现如来威德自在成最正觉。是为菩萨摩诃萨施宝座时善根回向。为令众生获离世间大菩提座。自然觉悟一切佛法故。
　　第十八施座。三种世间义如常释。又辩法师云地前为愿乐世间。初地至七地名功用世间。八至等觉名无功用世间。有云西域传。众生界中有三世间。一地下世间。龙修罗等。二人中世间。三天上世间。若依智论三世间者即众生五蕴及器为三。
　　佛子。菩萨摩诃萨施诸宝盖。此盖殊特尊贵所用。种种大宝而为庄严。百千亿那由他上妙盖中最为第一。众宝为竿。妙网覆上。宝绳金铃周匝垂下。摩尼璎珞次第悬布。微风吹动妙音克谐。珠玉宝藏种种充满。无量奇珍悉以严饰。栴檀沉水妙香普熏。阎浮檀金光明清净。如是无量百千亿那由他阿僧祇众妙宝物具足庄严。以清净心奉施於佛及佛灭后所有塔庙。或为法故施诸菩萨及善知识名闻法师。或施父母。或施僧宝。或复奉施一切佛法。或施种种众生福田。或施师僧及诸尊宿。或施初发菩提之心。乃至一切贫穷孤露随有求者悉皆施与。以此善根如是回向。所谓愿一切众生勤修善根以覆其身。常为诸佛之所庇荫。愿一切众生功德智慧以为其盖。永离世间一切烦恼。愿一切众生覆以善法。除灭世界尘垢热恼。愿一切众生得智慧藏。令众乐见心无厌足。愿一切众生以寂静白法而自覆荫。皆得究竟不坏佛法。愿一切众生善覆其身。究竟如来清净法身。愿一切众生作周徧盖。十力智慧徧覆世间。愿一切众生得妙智慧。出过三世无所染着。愿一切众生得应供盖。成胜福田受一切供。愿一切众生得最上盖。获无上智自然觉悟。是为菩萨摩诃萨布施盖时善根回向。为令一切众生得自在盖。能持一切诸善法故。为令一切众生能以一盖普覆一切虚空法界一切剎土。示现诸佛自在神通无退转故。为令一切众生能以一盖庄严十方一切世界供养佛故。为令一切众生以妙幢旛及诸宝盖。供养一切诸如来故。为令一切众生得普庄严盖。徧覆一切诸佛国土尽无余故。为令一切众生得广大盖普盖众生。皆令於佛生信解故。为令一切众生以不可说众妙宝盖供养一佛。於不可说一一佛所皆如是故。为令一切众生得佛菩提高广之盖。普覆一切诸如来故。为令一切众生得一切摩尼宝庄严盖。一切宝璎珞庄严盖。一切坚固香庄严盖。种种宝清净庄严盖。无量宝清净庄严盖。广大宝清净庄严盖。宝网弥覆宝铃垂下。随风摇动出微妙音。普覆法界虚空界一切世界诸佛身故。为令一切众生得无障无碍智庄严盖。普覆一切诸如来故。又欲令一切众生得第一智慧故。又欲令一切众生得佛功德庄严故。又欲令一切众生於佛功德生清净欲愿心故。又欲令一切众生得无量无边自在心宝故。又欲令一切众生满足诸法自在智故。又欲令一切众生以诸善根普覆一切故。又欲令一切众生成就最胜智慧盖故。又欲令一切众生成就十力普徧盖故。又欲令一切众生能以一盖弥覆法界诸佛剎故。又欲令一切众生於法自在为法王故。又欲令一切众生得大威德自在心故。又欲令一切众生得广大智恒无绝故。又欲令一切众生得无量功德普覆一切皆究竟故。又欲令一切众生以诸功德盖其心故。又欲令一切众生以平等心覆众生故。又欲令一切众生得大智慧平等盖故。又欲令一切众生具大回向巧方便故。又欲令一切众生获胜欲乐清净心故。又欲令一切众生得善欲乐清净意故。又欲令一切众生得大回向普覆一切诸众生故。
　　第十九施盖。编草为盖。七宝盖随。况众宝严。功报何极。
　　佛子。菩萨摩诃萨或施种种上妙幢旛。众宝为竿。宝缯为旛。种种杂彩以为其幢。宝网垂覆光色徧满。宝铎微摇音节相和。奇特妙宝形如半月。阎浮檀金光踰皦日。悉置幢上。随诸世界业果所现种种妙物以为严饰。如是无数千万亿那由他诸妙幢旛。接影连辉。递相间发。光明严洁周徧大地。充满十方虚空法界一切佛剎。菩萨摩诃萨净心信解。以如是等无量幢旛。或施现在一切诸佛及佛灭后所有塔庙。或施法宝。或施僧宝。或施菩萨诸善知识。或施声闻及辟支佛。或施大众。或施别人。诸来求者普皆施与。以此善根如是回向。所谓愿一切众生皆能建立一切善根福德幢旛。不可毁坏。愿一切众生建一切法自在幢旛。尊重爱乐勤加守护。愿一切众生常以宝缯书写正法。护持诸佛菩萨法藏。愿一切众生建高显幢。然智慧灯普照世间。愿一切众生立坚固幢。悉能摧殄一切魔业。愿一切众生建智力幢。一切诸魔所不能坏。愿一切众生得大智慧那罗延幢。摧灭一切世间慢幢。愿一切众生得智慧日大光明幢。以智日光普照法界。愿一切众生具足无量宝庄严幢。充满十方一切世界供养诸佛。愿一切众生得如来幢。摧灭一切九十六种外道邪见。是为菩萨摩诃萨施幢旛时善根回向。为令一切众生得甚深高广菩萨行幢及诸菩萨神通行幢。清净道故。
　　第二十施幢旛。二事合一愿。
　　佛子。菩萨摩诃萨开众宝藏以百千亿那由他诸妙珍宝。给施无数一切众生。随意与之。心无吝惜。以诸善根如是回向。所谓愿一切众生常见佛宝。舍离愚痴修行正念。愿一切众生皆得具足法宝光明。护持一切诸佛法藏。愿一切众生能悉摄受一切僧宝。周给供养恒无厌足。愿一切众生得一切智无上心宝。净菩提心无有退转。愿一切众生得智慧宝普入诸法心无疑惑。愿一切众生具足菩萨诸功德宝。开示演说无量智慧。愿一切众生得於无量妙功德宝。修成正觉十力智慧。愿一切众生得妙三昧十六智宝。究竟成满广大智慧。愿一切众生成就第一福田之宝。悟入如来无上智慧。愿一切众生得成第一无上宝王。以无尽辩开演诸法。是为菩萨摩诃萨施众宝时善根回向。为令一切众生皆得成满第一智宝如来无碍净眼宝故。
　　第二十一开藏宝。言十六智宝者。有云佛地四智。智各有四。故为十六。以果位自在。正融通故。今依贤首。即是八忍八智。
　　佛子。菩萨摩诃萨。或以种种妙庄严具而为布施。所谓一切身庄严具令身净妙靡不称可。菩萨摩诃萨。等观一切世间众生犹如一子。欲令皆得身净庄严成就世间最上安乐。佛智慧乐。安住佛法利益众生。以如是等百千亿那由他种种殊妙宝庄严具勤行布施。行布施时以诸善根如是回向。所谓愿一切众生成就无上妙庄严具。以诸清净功德智慧庄严人天。愿一切众生得清净庄严相。以净福德庄严其身。愿一切众生得上妙庄严相。以百福相庄严其身。愿一切众生得不杂乱庄严相。以一切相庄严其身。愿一切众生得善净语言庄严相。具足种种无尽辩才。愿一切众生得一切功德声庄严相。其音清净闻者喜悦。愿一切众生得可爱乐诸佛语言庄严相。令诸众生闻法欢喜修清净行。愿一切众生得心庄严相。入深禅定普见诸佛。愿一切众生得总持庄严相。照明一切诸佛正法。愿一切众生得智慧庄严相。以佛智慧庄严其心。是为菩萨摩诃萨惠施一切庄严具时善根回向。为令众生具足一切无量佛法功德智慧圆满庄严永离一切憍慢放逸故。
　　第二十二施庄严具。十愿中。初一利他。后九自利。
　　佛子。菩萨摩诃萨。以受灌顶自在王位摩尼宝冠及髻中珠。普施众生心无吝惜。常勤修习为大施主。修学施慧。增长舍根。智慧善巧。其心广大给施一切。以彼善根如是回向。所谓愿一切众生得诸佛法之所灌顶。成一切智。愿一切众生具足顶髻。得第一智到於彼岸。愿一切众生以妙智宝普摄众生。皆令究竟功德之顶。愿一切众生皆得成就智慧宝顶。堪受世间之所礼敬。愿一切众生以智慧冠庄严其首。为一切法自在之王。愿一切众生智慧明珠系其顶上一。切世间无能见者。愿一切众生皆悉堪受世间顶礼。成就慧顶照明佛法。愿一切众生首冠十力庄严之冠。智慧宝海清净具足。愿一切众生至大地顶得一切智究竟十力。破欲界顶诸魔眷属。愿诸众生得成第一无上顶王。获一切智光明之顶无能映夺。是为菩萨摩诃萨施宝冠时善根回向。为令众生得第一智最清净处智慧摩尼妙宝冠故。
　　第二十三施宝冠。及髻珠二事合一。言智慧明珠等者。体圆德备。鉴彻惑亡。为智明珠。极果所宗。故名顶上。是秘是妙。无能见者。亦以权隐实。名在髻中。开权显实。故名解髻。文无解义。因便故来。
　　佛子。菩萨摩诃萨。见有众生处在牢狱黑暗之处。杻械枷锁检系其身。起坐不安众苦竞集。无有亲识无归无救。裸露饥羸酸剧难忍。菩萨见已舍其所有一切财宝妻子眷属及以自身。於牢狱中救彼众生。如大悲菩萨妙眼王菩萨。既救度已。随其所须普皆给施。除其苦患令得安隐。然后施以无上法宝。令舍放逸安住善根。於佛教中心无退转。佛子。菩萨摩诃萨。於牢狱中救众生时。以诸善根如是回向。所谓愿一切众生究竟解脱贪爱缠缚。愿一切众生断生死流升智慧岸。愿一切众生除灭痴愚生长智慧。解脱一切烦恼缠缚一愿切众生灭三界缚。得一切智究竟出离。愿一切众生永断一切烦恼结缚。到无烦恼无障碍地智慧彼岸。愿一切众生离诸动念思惟分别。入於平等不动智地。愿一切众生脱诸欲缚。永离世间一切贪欲。於三界中无所染着。愿一切众生得胜志乐。常蒙诸佛为说法门。愿一切众生得无着无缚解脱心。广大如法界。究竟如虚空。愿一切众生得菩萨神通。一切世界调伏众生。令离世间住於大乘。是为菩萨摩诃萨救度牢狱苦众生时善根回向。为令众生普入如来智慧地故。
　　第二十四施妻子救狱囚。上来皆明外施。此下二段明无畏施。初一兼於内外之财。内财为难故。
　　佛子。菩萨摩诃萨见有狱囚五处被缚受诸苦毒。防卫驱逼将之死地。欲断其命。舍阎浮提一切乐具。亲戚朋友悉将永诀。置高砧上以刀屠割。或用木枪竖贯其体。衣缠油沃以火焚烧。如是等苦种种逼迫。菩萨见已。自舍其身而代受之。如阿逸多菩萨殊胜行王菩萨及余无量诸大菩萨。为众生故。自舍身命受诸苦毒。菩萨尔时语主者言。我愿舍身以代彼命。如此等苦可以与我。如治彼人随意皆作。设过彼苦阿僧祇倍我亦当受。令其解脱。我若见彼将被杀害。不舍身命救赎其苦。则不名为住菩萨心。何以故。我为救护一切众生。发一切智菩提心故。佛子。菩萨摩诃萨。自舍身命救众生时。以诸善根如是回向。所谓愿一切众生得无断尽究竟身命。永离一切灾横逼恼。愿一切众生依诸佛住。受一切智具足十力菩提记莂。愿一切众生普救含识。令无怖畏永出恶道。愿一切众生得一切命。入於不死智慧境界。愿一切众生永离怨敌无诸厄难。常为诸佛善友所摄。愿一切众生舍离一切刀剑兵仗诸恶苦具。修行种种清净善业。愿一切众生离诸怖畏。菩提树下摧伏魔军。愿一切众生离大众怖。於无上法心净无畏。能为最上大师子吼。愿一切众生得无障碍师子智慧。於诸世间修行正业。愿一切众生到无畏处。常念救护诸苦众生。是为菩萨摩诃萨自舍身命救彼临刑诸狱囚时善根回向。为令众生离生死苦得於如来上妙乐故。
　　第二十五舍身代死此一向内财。

　　大方广佛华严经纲要卷第二十六


　　大方广佛华严经纲要卷第二十七

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十回向品第二十五之五

　　佛子。菩萨摩诃萨布施乞者连肤顶髻。如宝髻王菩萨胜妙身菩萨及余无量诸菩萨等。菩萨是时见乞者来。心生欢喜而语之言。汝今若须连肤顶髻可就我取。我此顶髻。阎浮提中最为第一。作是语时。心无动乱。不念余业。舍离世间。志求寂静。究竟清净。精勤质直向一切智。便执利刀割其头上连肤顶髻。右膝着地合十指掌一心施与。正念三世一切诸佛菩萨所行。发大欢喜增上志乐。於诸法中意善开解不取於苦。了知苦受无相无生。诸受互起无有常住。是故我应同去来今一切菩萨修行大舍。发深信乐求一切智无有退转。不由他教善知识力。菩萨摩诃萨作是施时。以诸善根如是回向。所谓愿一切众生得无见顶。成就菩萨如塔之髻。愿一切众生得绀青发金刚发细软发。能灭众生一切烦恼。愿一切众生得润泽发密致发不侵鬓额发。愿一切众生得柔软发尽於鬓额而生发。愿一切众生得如卍字发螺文右旋发。愿一切众生得佛相发。永离一切烦恼结习。愿一切众生得光明发。其光普照十方世界。愿一切众生得无乱发。如如来发净妙无杂。愿一切众生得成应供顶塔之发。令其见者如见佛发。愿一切众生皆得如来无染着发。永离一切暗翳尘垢。是为菩萨摩诃萨施连肤髻时善根回向。为令众生其心寂静皆得圆满诸陀罗尼究竟如来一切种智十种力故。
　　第二十六施连肤顶髻。即肉髻也。行中六。一睹乞生欣。住种性故。二而语下语意清净。离二障故。三便执利刀下身业正舍。事业胜故。四正念下欣慕上流。意业胜故。五於诸法下巧安谛理无相摄故。六是故下决志思齐依止胜故。此及回向有七最胜。成波罗蜜。前后诸施文多略无。以切内施。故特标最胜。无见顶相。纵上界亦有余故。佛相发准梵本即是右旋。
　　佛子。菩萨摩诃萨以眼布施诸来乞者。如欢喜行菩萨月光王菩萨及余无量诸菩萨等所行惠施。菩萨摩诃萨布施眼时。起清净施眼心。起清净智眼心。起依止法光明心。起现观无上佛道心。发回向广大智慧心。发与三世菩萨平等舍施心。发於无碍眼起不坏净信心。於其乞者起欢喜摄受心。为究竟一切神通故。为生佛眼故。为增广大菩提心故。为修习大慈悲故。为制伏六根故。於如是法而生其心。佛子。菩萨摩诃萨布施眼时。於其乞者心生爱乐。为设施会增长法力。舍离世间爱见放逸。除断欲缚修习菩提。随彼所求心安不动。不违其意皆令满足。而常随顺无二舍行。以此善根如是回向。所谓愿一切众生得最胜眼示导一切。愿一切众生得无碍眼开广智藏。愿一切众生得净肉眼。光明鉴彻无能蔽者。愿一切众生得净天眼。悉见众生生死业果。愿一切众生得净法眼。能随顺入如来境界。愿一切众生得智慧眼。舍离一切分别取着。愿一切众生具足佛眼。悉能觉悟一切诸法。愿一切众生成就普眼。尽诸境界无所障碍。愿一切众生成就清净离痴翳眼。了众生界空无所有。愿一切众生具足清净无障碍眼。皆得究竟如来十力。是为菩萨摩诃萨布施眼时善根回向。为令众生得一切智清净眼故。
　　第二十七施眼。智论说施有三种。饮食为下。珍宝为中。头目五脏为上。文中有四。一标彰引例。谓如欢喜行菩萨等。二菩萨下发起胜心。三为究竟下明行心所为。四佛子下彰施仪式。回向行愿成十眼。与离世间大同小异。
　　佛子。菩萨摩诃萨能以耳鼻施诸乞者。如胜行王菩萨无怨胜菩萨及余无量诸菩萨等。布施之时亲附乞者。专心修习诸菩萨行。具佛种性。生如来家。念诸菩萨所修施行。常勤发起诸佛菩提。清净诸根功德智慧。观察三有无一坚固。愿常得见诸佛菩萨。随顺忆念一切佛法。知身虚妄空无所有。无所贪惜。菩萨如是施耳鼻时。心常寂静调伏诸根。勉济众生险恶诸难。生长一切智慧功德。入大施海。了达法义具修诸道。依智慧行得法自在。以不坚身易坚固身。佛子。菩萨摩诃萨布施耳时。以诸善根如是回向。所谓愿一切众生得无碍耳。普闻一切说法之音。愿一切众生得无障耳。悉能解了一切音声。愿一切众生得如来耳。一切聪达无所壅滞。愿一切众生得清净耳。不因耳处生分别心。愿一切众生得无聋聩耳。令蒙昧识毕竟不生。愿一切众生得徧法界耳。悉知一切诸佛法音。愿一切众生得无碍耳。开悟一切无障碍法。愿一切众生得无坏耳。善知诸论无能坏者。愿一切众生得普闻耳。广大清净为诸耳王。愿一切众生具足天耳及以佛耳。是为菩萨摩诃萨布施耳时善根回向。为令众生皆悉获得清净耳故。佛子。菩萨摩诃萨布施鼻时如是回向。所谓愿一切众生得隆直鼻。得随好鼻。得善相鼻。得可爱乐鼻。得净妙鼻。得随顺鼻。得高显鼻。得伏怨鼻。得善见鼻。得如来鼻。愿一切众生得离恚怒面。得一切法面得。无障碍面。得善见面。得随顺面。得清净面。得离过失面。得如来圆满面。得徧一切处面。得无量美好面。是为菩萨摩诃萨布施鼻时善根回向。为令众生究竟得入诸佛法故。为令众生究竟摄受诸佛法故。为令众生究竟了知诸佛法故。为令众生究竟住持诸佛法故。为令众生究竟常见诸如来故。为令众生皆悉证得佛法门故。为令众生究竟成就无能坏心故。为令众生皆能照了诸佛正法故。为令众生普悉严净诸佛国土故。为令众生皆得如来大威力身故。是为菩萨摩诃萨施耳鼻时善根回向。
　　第二十八施耳鼻。布施之时安住胜心。有六最胜。一具佛种性即安住最胜。二念诸下事业最胜。三常勤下依止最胜。四随顺清净最胜。五勉济下意乐最胜。六生长下巧便最胜。后一愿中得十面者。鼻居面中好丑由起。故相从立愿。
　　佛子。菩萨摩诃萨安住坚固自在地中。能以牙齿施诸众生。犹如往昔华齿王菩萨六牙象王菩萨及余无量诸菩萨等。菩萨摩诃萨施牙齿时。其心清净。希有难得如优昙华。所谓无尽心施。大信心施。步步成就无量舍心施。调伏诸根心施。一切悉舍心施。一切智愿心施。安乐众生心施。大施。极施。胜施。最胜施。辍身要用无所嫌恨心施。菩萨尔时以诸善根如是回向。所谓愿一切众生得铦白牙齿。成最胜塔受天人供。愿一切众生得齐平牙齿。如佛相好无有疎缺。愿一切众生得调伏心。善趣菩萨波罗蜜行。愿一切众生口善清净牙齿鲜白分明显现。愿一切众生得可忆念庄严牙齿。其口清净无可恶相。愿一切众生牙齿成就具满四十。常出种种希有妙香。愿一切众生意善调伏。牙齿鲜洁如白莲华。文理回旋卍字成就。愿一切众生口唇鲜净牙齿洁白。放无量光周徧照耀。愿一切众生牙齿坚利食无完粒。无所味着为上福田。愿一切众生於牙齿间常放光明。授诸菩萨第一记莂。是为菩萨摩诃萨施牙齿时善根回向。为令众生具一切智於诸法中智慧清净故。
　　第二十九施牙齿。初施行中言安住坚固自在位者。登地已上故。十愿中唯第三单约心说调。智能调惑。趣於彼岸。如牙调食。以资法身。余约齿说。
　　佛子。菩萨摩诃萨。若有人来从乞舌时。於乞者所。以慈悲心软语爱语。犹如往昔端正面王菩萨不退转菩萨及余无量诸菩萨等。佛子。菩萨摩诃萨於诸趣中而受生时。有无量百千亿那由他众生而来乞舌。菩萨尔时安置其人在师子座。以无恚心。无害心。无恨心。大威德心。从佛种性所生心。住於菩萨所住心。常不浊乱心。住大势力心。於身无着心。於语无着心。两膝着地。开口出舌以示乞者。慈心软语而告之言。我今此身普皆属汝。可取我舌随意所用。令汝所愿皆得满足。菩萨尔时以诸善根如是回向。所谓愿一切众生得周普舌。悉能宣示诸语言法。愿一切众生得覆面舌。所言无二皆悉真实。愿一切众生得普覆一切佛国土舌。示现诸佛自在神通。愿一切众生得软薄舌。恒受美妙清净上味。愿一切众生得辩才舌。能断一切世间疑网。愿一切众生得光明舌。能放无数万亿光明。愿一切众生得决定舌。辩说诸法无有穷尽。愿一切众生得普调伏舌。善能开示一切秘要。所有言说皆令信受。愿一切众生得普通达舌。善入一切语言大海。愿一切众生得善说一切诸法门舌。於言语智悉到彼岸。是为菩萨摩诃萨布施舌时善根回向。为令众生皆得圆满无碍智故。
　　第三十施舌。安置下发十胜心。
　　佛子。菩萨摩诃萨。以头布施诸来乞者。如最胜智菩萨及大丈夫迦尸国王等诸大菩萨所行布施。为欲成就入一切法最胜智首。为欲成就证大菩提救众生首。为欲具足见一切法最第一首。为得正见清净智首。为欲成就无障碍首。为欲证得第一地首。为求世间最胜智首。欲成三界无能见顶净智慧首。为得示现普到十方智慧王首。为欲满足一切诸法无能破坏自在之首。佛子。菩萨摩诃萨。安住是法精勤修习。则为已入诸佛种性。学佛行施。於诸佛所生清净信。增长善根。令诸乞者皆得喜足。其心清净庆悦无量。心净信解照明佛法。发菩提意安住舍心。诸根悦豫功德增长。生善乐欲。常好修行广大施行。菩萨尔时以诸善根如是回向。所谓愿一切众生得如来头得无见顶。於一切处无能映蔽。於诸佛剎最为上首。其发右旋光净润泽。卍字严饰世所希有。具足佛首。成就智首。一切世间最第一首。为具足首。为清净首。为坐道场圆满智首。是为菩萨摩诃萨布施头时善根回向。为令众生得最胜法成於无上大智慧故。
　　第三十一施头。为欲下显施所为。有十种皆约佛智。一入理。二导悲。三见事。四离障。五融事理。六为归依。七超劣。八见无初相。九理用自在。十即事而真。故不可坏。施行亦具最胜。
　　佛子。菩萨摩诃萨以其手足施诸众生。如常精进菩萨无忧王菩萨及余无量诸菩萨等。於诸趣中种种生处布施手足。以信为手。起饶益行。往反周旋勤修正法。愿得宝手以手为施。所行不空具菩萨道。常舒其手拟将广惠。安步游行勇猛无怯。以净信力具精进行。除灭恶道。成就菩提。佛子。菩萨摩诃萨如是施时。以无量无边广大之心。开净法门入诸佛海。成就施手周给十方。愿力任持一切智道。住於究竟离垢之心。法身智身无断无坏。一切魔业不能倾动。依善知识坚固其心。同诸菩萨修行施度。佛子。菩萨摩诃萨为诸众生求一切智施手足时。以诸善根如是回向。所谓愿一切众生具神通力皆得宝手。得宝手已。各相尊敬生福田想。以种种宝更相供养。又以众宝供养诸佛。兴妙宝云徧诸佛土。令诸众生互起慈心。不相恼害。游诸佛剎安住无畏。自然具足究竟神通。又令皆得宝手华手香手衣手盖手华鬘手末香手庄严具手无边手无量手普手。得是手已。以神通力常勤往诣一切佛土。能以一手徧摩一切诸佛世界。以自在手持诸众生。得妙相手放无量光。能以一手普覆众生。成於如来手指网缦赤铜爪相。菩萨尔时以大愿手普覆众生。愿一切众生志常乐求无上菩提。出生一切功德大海。见来乞者欢喜无厌。入佛法海同佛善根。是为菩萨摩诃萨施手足时善根回向。
　　第三十二施手足。二事合愿。信为手因。果能雨宝。行为足因。果能游步。次佛子下正施。言净心。正施手愿中已下明施足心。如是住地能持身故。愿住智地能成智身。离心垢故能显法身。法身湛然故不可坏。智证永续故无有断。
　　佛子。菩萨摩诃萨坏身出血布施众生。如法业菩萨善意王菩萨及余无量诸菩萨等。於诸趣中施身血时。起成就一切智心。起欣仰大菩提心。起乐修菩萨行心。起不取苦受心。起乐见乞者心。起不嫌来乞心。起趣向一切菩萨道心。起守护一切菩萨舍心。起增广菩萨善施心。起不退转心。不休息心。无恋己心。以诸善根如是回向。所谓愿一切众生皆得成就法身智身。愿一切众生得无劳倦身犹如金刚。愿一切众生得不可坏身无能伤害。愿一切众生得如变化身。普现世间无有尽极。愿一切众生得可爱乐身净妙坚固。愿一切众生得法界生身。同於如来无所依止。愿一切众生得如妙宝光明之身。一切世人无能映蔽。愿一切众生得智藏身。於不死界而得自在。愿一切众生得宝海身。见皆获益无空过者。愿一切众生得虚空身。世间恼患无能染着。是为菩萨摩诃萨施身血时。以大乘心。清净心。广大心。欣悦心。庆幸心。欢喜心。增上心。安乐心。无浊心。善根回向。
　　第三十三坏身出血施。於诸下起十二胜心。
　　佛子。菩萨摩诃萨见有乞求其身髓肉。欢喜软语谓乞者言。我身髓肉随意取用。如饶益菩萨一切施王菩萨及余无量诸菩萨等。於诸趣中种种生处。以其髓肉施乞者时。欢喜广大。施心增长。同诸菩萨修习善根。离世尘垢得深志乐。以身普施心无有尽。具足无量广大善根。摄受一切妙功德宝。如菩萨法受行无厌。心常爱乐布施功德。一切周给心无有悔。审观诸法从缘无体。不贪施业及业果报。随所会遇平等施与。佛子。菩萨摩诃萨如是施时。一切诸佛皆悉现前。想之如父得护念故。一切众生皆悉现前。普令安住清净法故。一切世界皆悉现前。严净一切佛国土故。一切众生皆悉现前。以大悲心普救护故。一切佛道皆悉现前。乐观如来十种力故。去来现在一切菩萨皆悉现前。同共圆满诸善根故。一切无畏皆悉现前。能作最上师子吼故。一切三世皆悉现前。得平等智普观察故。一切世间皆悉现前。发广大愿尽未来劫修菩提故。一切菩萨无疲厌行皆悉现前。发无数量广大心故。佛子。菩萨摩诃萨施髓肉时。以此善根如是回向。所谓愿一切众生得金刚身不可沮坏。愿一切众生得坚密身恒无缺减。愿一切众生得意生身。犹如佛身庄严清净。愿一切众生得百福相身。三十二相而自庄严。愿一切众生得八十种好妙庄严身。具足十力不可断坏。愿一切众生得如来身。究竟清净不可限量。愿一切众生得坚固身。一切魔怨所不能坏。愿一切众生得一相身。与三世佛同一身相。愿一切众生得无碍身。以净法身徧虚空界。愿一切众生得菩提藏身。普能容纳一切世间。是为菩萨摩诃萨求一切智施髓肉时善根回向。为令众生皆得如来究竟清净无量身故。
　　第三十四施身髓肉。二事合愿。意生身如楞伽说。
　　佛子。菩萨摩诃萨以心布施诸来乞者。如无悔厌菩萨无碍王菩萨及余无量诸大菩萨。以其自心施乞者时。学自在施心。修一切施心。习行檀波罗蜜心。成就檀波罗蜜心。学一切菩萨布施心。一切悉舍无尽心。一切悉施惯习心。荷负一切菩萨施行心。正念一切诸佛现前心。供养一切诸来乞者无断绝心。菩萨摩诃萨如是施时。其心清净。为度一切诸众生故。为得十力菩提处故。为依大愿而修行故。为欲安住菩萨道故。为欲成就一切智故。为不舍离本誓愿故。以诸善根如是回向。所谓愿一切众生得金刚藏心。一切金刚围山等所不能坏。愿一切众生得卍相庄严金刚界心。得无能动摇心。得不可恐怖心。得利益世间常无尽心。得大勇猛幢智慧藏心。得如那罗延坚固幢心。得如众生海不可尽心。得那罗延藏无能坏心。得灭诸魔业魔军众心。得无所畏心。得大威德心。得常精进心。得大勇猛心。得不惊惧心。得被金刚甲冑心。得诸菩萨最上心。得成就佛法菩提光明悉。得菩提树下坐安住一切诸佛正法离诸迷惑成一切智心。得成就十力心。是为菩萨摩诃萨布施心时善根回向。为令众生不染世间具足如来十力心故。
　　第三十五施心。以其下起十胜心。后显愿有二十心。金刚藏者。藏即名坚。金刚亦坚。即佛地智世法莫坏。
　　佛子。菩萨摩诃萨。若有乞求肠肾肝肺悉皆施与。如善施菩萨降魔自在王菩萨及余无量诸大菩萨。行此施时。见乞者来。其心欢喜以爱眼观。为求菩提。随其所须悉皆施与心不中悔。观察此身无有坚固。我应施彼取坚固身。复念此身寻即败坏见者生厌。狐狼饿狗之所啖食。此身无常会当弃舍。为他所食。无所觉知。佛子。菩萨摩诃萨作是观时。知身无常秽污之极。於法解悟生大欢喜。敬心谛视彼来乞者。如善知识而来护想。随所乞求无不惠施。以不坚身易坚固身。佛子。菩萨摩诃萨如是施时。所有善根悉以回向。愿一切众生得智藏身内外清净。愿一切众生得福藏身。能普任持一切智愿。愿一切众生得上妙身。内蕴妙香外发光明。愿一切众生得腹不现身。上下端直支节相称。愿一切众生得智慧身。以佛法味充悦滋长。愿一切众生得无尽身。修习安住甚深法性。愿一切众生得陀罗尼清净藏身。以妙辩才显示诸法。愿一切众生得清净身。若身若心内外俱净。愿一切众生得如来智深观行身。智慧充满雨大法雨。愿一切众生得内寂身。外为众生作智幢王。放大光明普照一切。是为菩萨摩诃萨施肠肾肝肺善根回向。为令众生内外清净皆得定住无碍智故。
　　第三十六施肠肾肝肺。四事合一回向。起十胜心。
　　佛子。菩萨摩诃萨布施乞者支节诸骨。如法藏菩萨光明王菩萨及余无量诸大菩萨。施其身分支节骨时。见乞者来生爱乐心。欢喜心。净信心。安乐心。勇猛心。慈心。无碍心。清净心。随所乞求皆施与心。菩萨摩诃萨施身骨时。以诸善根如是回向。所谓愿一切众生得如化身。不复更受骨肉血身。愿一切众生得金刚身。不可破坏无能胜者。愿一切众生得一切智圆满法身。於无缚无着无系界生。愿一切众生得智力身。诸根圆满不断不坏。愿一切众生得法力身。智力自在到於彼岸。愿一切众生得坚固身。其身真实常无散坏。愿一切众生得随应身。教化调伏一切众生。愿一切众生得智熏身。具那罗延支节大力。愿一切众生得坚固相续不断绝身。永离一切疲极劳倦。愿一切众生得大力安住身。悉能具足精进大力。愿一切众生得徧世间平等法身。住於无量最上智处。愿一切众生得福德力身。见者蒙益远离众恶。愿一切众生得无依处身。皆得具足无依着智。愿一切众生得佛摄受身。常为一切诸佛加护。愿一切众生得普饶益诸众生身。悉能徧入一切诸道。愿一切众生得普现身。普能照现一切佛法。愿一切众生得具足精进身。专念勤修大乘智行。愿一切众生得离我慢贡高清净身。智常安住无所动乱。愿一切众生得坚固行身。成就大乘一切智业。愿一切众生得佛家身。永离世间一切生死。是为菩萨摩诃萨施身骨时善根回向。为令众生得一切智永清净故。
　　第三十七施支节诸骨。前云骨髓。髓已前明。今开支节。自是一事。如节节支解即前列所无。无系界者即涅盘界。所为中。言得一切智者智为万德之骨故。
　　佛子。菩萨摩诃萨见有人来手执利刀乞其身皮。心生欢喜诸根悦豫。譬如有人惠以重恩。逢迎引纳敷座令坐。曲躬恭敬而作是念。此来乞者甚为难遇。斯欲满我一切智愿。故来求索饶益於我。欢喜和颜而语之言。我今此身一切皆舍。所须皮者随意取用。犹如往昔清净藏菩萨金胁鹿王菩萨及余无量诸大菩萨等无有异。菩萨尔时以诸善根如是回向。所谓愿一切众生得微细皮。犹如如来色相清净。见者无厌。愿一切众生得不坏皮。犹如金刚无能坏者。愿一切众生得金色皮。如阎浮檀上妙真金清净明洁。愿一切众生得无量色皮。随其心乐现清净色。愿一切众生得净妙色皮。具足沙门善软清净如来色相。愿一切众生得第一色皮。自性清净色相无比。愿一切众生成就如来清净色皮以诸相好而自庄严。愿一切众生得妙色皮。放大光明普照一切。愿一切众生得明网皮。如世高幢放不可说圆满光明。愿一切众生得润泽色皮。一切色相悉皆清净。是为菩萨摩诃萨施身皮时善根回向。为令众生皆得一切严净佛剎具足如来大功德故。
　　第三十八施身皮。所为中云净佛剎者。皮为外相故。
　　佛子。菩萨摩诃萨以手足指施诸乞者。如坚精进菩萨阎浮提自在王菩萨及余无量诸大菩萨。菩萨尔时颜貌和悦。其心安善无有颠倒乘於大乘。不求美欲不尚名闻。但发菩萨广大之意。远离悭嫉一切诸垢。专向如来无上妙法。佛子。菩萨摩诃萨如是施时摄诸善根悉以回向。愿一切众生得纤长指与佛无异。愿一切众生得佣圆指上下相称。愿一切众生得赤铜甲指。其甲隆起清净鉴彻。愿一切众生得一切智胜丈夫指。悉能摄持一切诸法。愿一切众生得随好指。具足十力。愿一切众生得大人指。纤佣齐等。愿一切众生得轮相指。指节圆满文相右旋。愿一切众生得如莲华卍字旋指。十力业报相好庄严。愿一切众生得光藏指。放大光明照不可说诸佛世界。愿一切众生得善安布指。善巧分布网缦具足。是为菩萨摩诃萨布施指时善根回向。为令众生一切皆得心清净故。
　　第三十九施手足指。所为云得清净心者得指由心。故有十愿。
　　佛子。菩萨摩诃萨请求法时。若有人言。汝能施我连肉爪甲当与汝法。菩萨答言。但与我法。连肉爪甲随意取用。如求法自在王菩萨无尽菩萨及余无量诸大菩萨。为求法故。欲以正法开示演说饶益众生一切皆令得满足故。舍连肉爪甲与诸乞者。菩萨尔时以此善根如是回向。所谓愿一切众生皆得诸佛赤铜相爪。愿一切众生得润泽爪随好庄严。愿一切众生得光净爪鉴彻第一。愿一切众生得一切智爪具大人相。愿一切众生得无比爪。於诸世间无所染着。愿一切众生得妙庄严爪光明普照一切世间。愿一切众生得不坏爪清净无缺。愿一切众生得入一切佛法方便相爪。广大智慧皆悉清净。愿一切众生得善生爪。菩萨业果无不净妙。愿一切众生得一切智大导师爪。放无量色妙光明藏。是为菩萨摩诃萨为求法故施连肉爪甲时善根回向。为令众生具足诸佛一切智爪无碍力故。
　　第四十施连肉爪甲。事爪则不染尘垢。智爪则不染境相。
　　佛子。菩萨摩诃萨求佛法藏。恭敬尊重生难得想。有能说者来语之言。若能投身七仞火坑当施汝法。菩萨闻已。欢喜踊跃作是思惟。我为法故尚应久住阿鼻狱等一切恶趣受无量苦。何况才入人间火坑即得闻法。奇哉正法甚为易得。不受地狱无量楚毒。但入火坑即便得闻。但为我说我入火坑。如求善法王菩萨金刚思惟菩萨为求法故入火坑中。菩萨尔时以此善根如是回向。所谓愿一切众生住佛所住一切智法。永不退转无上菩提。愿一切众生离诸险难。受佛安乐。愿一切众生得无畏心。离诸恐怖。愿一切众生常乐求法。具足喜乐众法庄严。愿一切众生离诸恶趣。灭除一切三毒炽火。愿一切众生常得安乐。具足如来胜妙乐事。愿一切众生得菩萨心。永离一切贪恚痴火。愿一切众生悉得菩萨诸三昧乐。普见诸佛心大欢喜。愿一切众生善说正法。於法究竟常无忘失。愿一切众生具足菩萨神通妙乐。究竟安住一切种智。是为菩萨摩诃萨为求正法投火坑时善根回向。为令众生离障碍业皆得具足智慧火故。
　　第四十一求法入火行中七尺曰仞。
　　佛子。菩萨摩诃萨为求正法分别演说。开菩萨道。示菩提路。趣无上智。勤修十力。广示一切智心。获无碍智法。令众生清净住菩萨境界。勤修大智护佛菩提时。以身具受无量苦恼。如求善法菩萨勇猛王菩萨及余无量诸大菩萨。为求法故。受无量苦。乃至摄取诽谤正法恶业所覆魔业所持极大恶人。彼所应受一切苦恼。以求法故悉皆为受。以此善根如是回向。所谓愿一切众生永离一切苦恼逼迫。成就安乐自在神通。愿一切众生永离诸苦得一切乐。愿一切众生永灭苦蕴。得照现身恒受安乐。愿一切众生超出苦狱成就智行。愿一切众生见安隐道离诸恶趣。愿一切众生得法喜乐永断众苦。愿一切众生永拔众苦。互相慈爱无损害心。愿一切众生得诸佛乐离生死苦。愿一切众生成就清净无比安乐。一切苦恼无能损害。愿一切众生得一切胜乐。究竟具足佛无碍乐。是为菩萨摩诃萨为求法故受众苦时善根回向。为欲救护一切众生令离险难住一切智无所障碍解脱处故。
　　第四十二为求法护法受众苦者如。香城粉骨雪岭忘躯。
　　佛子。菩萨摩诃萨处於王位求正法时。乃至但为一文一字一句一义。生难得想。能悉罄舍海内所有。若近若远国土城邑。人民库藏。园池屋宅树林华果乃至一切珍奇妙物。宫殿楼阁。妻子眷属。及以王位。悉能舍之。於不坚中求坚固法。为欲利益一切众生。勤求诸佛无碍解脱。究竟清净一切智道。如大势德菩萨胜德王菩萨及余无量诸大菩萨。勤求正法。乃至极少为於一字。五体投地。正念三世一切佛法爱乐修习。永不贪着名闻利养。舍诸世间自在王位。求佛自在法王之位。於世间乐心无所着。以出世法长养其心。永离世间一切戏论。住於诸佛无戏论法。菩萨尔时以诸善根如是回向。所谓愿一切众生常乐惠施一切悉舍。愿一切众生能舍所有心无中悔。愿一切众生常求正法。不惜身命资生之具。愿一切众生悉得法利。能断一切众生疑惑。愿一切众生得善法欲。心常喜乐诸佛正法。愿一切众生为求佛法能舍身命及以王位。大心修习无上菩提。愿一切众生尊重正法。常深爱乐不惜身命。愿一切众生护持诸佛甚难得法。常勤修习。愿一切众生皆得诸佛菩提光明。成菩提行不由他悟。愿一切众生常能观察一切佛法。拔除疑箭心得安隐。是为菩萨摩诃萨为求正法舍国城时善根回向。为令众生知见圆满常得住於安隐道故。
　　第四十三求法舍海内所有。即舍王位所统也。
　　佛子。菩萨摩诃萨作大国王。於法自在。普行教命令除杀业。阎浮提内城邑聚落一切屠杀皆令禁断。无足二足四足多足种种生类普施无畏无欺夺心。广修一切菩萨诸行。仁慈莅物不行侵恼。发妙宝心安隐众生。於诸佛所立深志乐。常自安住三种净戒。亦令众生如是安住。菩萨摩诃萨令诸众生住於五戒永断杀业。以此善根如是回向。所谓愿一切众生发菩萨心具足智慧。永保寿命无有终尽。愿一切众生住无量劫供一切佛。恭敬勤修更增寿命。愿一切众生具足修行离老死法。一切灾毒不害其命。愿一切众生具足成就无病恼身。寿命自在能随意住。愿一切众生得无尽命穷未来劫住菩萨行。教化调伏一切众生。愿一切众生为寿命门。十力善根於中增长。愿一切众生善根具足。得无尽命成满大愿。愿一切众生悉见诸佛供养承事。住无尽寿修习善根。愿一切众生於如来处善学所学。得圣法喜无尽寿命。愿一切众生得不老不病常住命根。勇猛精进入佛智慧。是为菩萨摩诃萨住三聚净戒永断杀业善根回向。为令众生得佛十力圆满智故。
　　第四十四为王断杀等。自住三聚净戒。令他住於五戒。是为法施。五戒杀初故此徧语。若望所杀是无畏施。
　　佛子。菩萨摩诃萨。见有众生心怀残忍。损诸人畜所有男形。令身缺减受诸楚毒。见是事已。起大慈悲而哀救之。令阎浮提一切人民皆舍此业。菩萨尔时语其人言。汝何所为作是恶业。我有库藏百千万亿。一切乐具悉皆充满。随汝所须尽当相给。汝之所作众罪由生。我今劝汝莫作是事。汝所作业不如道理。设有所获於何可用。损他益己终无是处。如是恶行诸不善法。一切如来所不称叹。作是语已。即以所有一切乐具尽皆施与。复以善语为说妙法。令其欢悦。所谓示寂静法令其信受。灭除不善修行净业。互起慈心不相损害。彼人闻已永舍罪恶。菩萨尔时以此善根如是回向。所谓愿一切众生具丈夫形。成就如来马阴藏相。愿一切众生具男子形。发勇猛心修诸梵行。愿一切众生具勇猛力恒为主导。住无碍智永不退转。愿一切众生皆得具足大丈夫身。永离欲心无有染着。愿一切众生悉得成就善男子法。智慧增长诸佛所叹。愿一切众生普得具於大人之力。常能修习十力善根。愿一切众生永不失坏男子之形。常修福智未曾有法。愿一切众生於五欲中无着无缚心得解脱。厌离三有住菩萨行。愿一切众生成就第一智慧丈夫。一切宗信伏从其化。愿一切众生具足菩萨丈夫智慧。不久当成无上大雄。是为菩萨摩诃萨禁绝一切毁败男形善根回向。为令众生具丈夫形。皆能守护诸善丈夫。生贤圣家智慧具足。常勤修习丈夫胜行。有丈夫用。巧能显示七丈夫道。具足诸佛善丈夫种。丈夫正教。丈夫勇猛。丈夫精进。丈夫智慧。丈夫清净。普令众生究竟皆得。
　　第四十五救於形残行中初睹境兴悲。次菩萨尔时下以法谏喻。三作是语已下财法双救。财救所害之现苦。法救能害之当苦。示寂静灭。修净业道。灭集因故。昔有黄门救五百牛毁形之事。善根力故男形具足。回向行中修诸梵行。为必制心。后离欲心必无身过。具男子形但异女人。具大丈夫必心怀道德。为令下四所为中。起大夫行者涅盘云一切男女若具四法即名丈夫。一近善知识。二听闻正法。三思惟其义。四如说修行。

　　大方广佛华严经纲要卷第二十七


　　大方广佛华严经纲要卷第二十八
  </div>
  <div class="pagination">
   <a href="华严纲_page17.html">
    上一页
   </a>
   <span>
    ...
   </span>
   <a href="华严纲_page13.html">
    13
   </a>
   <a href="华严纲_page14.html">
    14
   </a>
   <a href="华严纲_page15.html">
    15
   </a>
   <a href="华严纲_page16.html">
    16
   </a>
   <a href="华严纲_page17.html">
    17
   </a>
   <span class="current-page">
    18
   </span>
   <a href="华严纲_page19.html">
    19
   </a>
   <a href="华严纲_page20.html">
    20
   </a>
   <a href="华严纲_page21.html">
    21
   </a>
   <a href="华严纲_page22.html">
    22
   </a>
   <a href="华严纲_page23.html">
    23
   </a>
   <span>
    ...
   </span>
   <a href="华严纲_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
