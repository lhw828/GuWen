<!DOCTYPE html>
<html>
<head>
    <meta charset="UTF-8">
    <title>华严经合论 - 第 100 页/共 107 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经合论 - 第 100 页/共 107 页</h1>
    <div class="content">　　【经】尔时善财童子见闻如上所现一切诸希有事念念观察思惟解了深入安住承佛威力及解脱力则得菩萨不思议大势力普喜幢自在力解脱何以故与喜目夜神於往昔时同修行故如来神力所加持故不思议善根所佑助故得菩萨诸根故生如来种中故得善友力所摄受故受诸如来所护念故毗卢遮那如来曾所化故彼分善根已成熟故堪修普贤菩萨行故尔时善财童子得此解脱已心生欢喜合掌向喜目观察众生夜神以偈赞曰。
　　无量无数劫　　学佛甚深法　　随其所应化　　显现妙色身　　了知诸众生　　沈迷婴妄想　　种种身皆现　　随应悉调伏　　法身恒寂静　　清净无二相　　为化众生故　　示现种种形　　於诸蕴界处　　未曾有所着　　示行及色身　　调伏一切众　　不着内外法　　已渡生死海　　而现种种身　　住於诸有界　　远离诸分别　　戏论所不动　　为着妄想者　　弘宣十力法　　一心住三昧　　无量劫不动　　毛孔出化云　　供养十方佛　　得佛方便力　　念念无边际　　示现种种身　　普摄诸群生　　了知诸有海　　种种业庄严　　为说无碍法　　令其悉清净　　色身妙无比　　清净如普贤　　随诸众生心　　示现世间相
　　尔时善财童子说此颂已白言天神汝发阿耨多罗三藐三菩提心为几时耶得此解脱其已久如尔时喜目观察众生主夜神以颂答曰。
　　我念过去世　　过於剎尘劫　　剎号摩尼光　　劫名寂静音　　百万那由他　　俱胝四天下　　其王数亦尔　　各各自临驭　　中有一王都　　号曰香幢宝　　庄严最殊妙　　见者皆欣悦　　中有转轮王　　其身甚微妙　　三十二种相　　随好以庄严　　莲华中化生　　金色光明身　　腾空照远近　　普及阎浮界　　其王有千子　　勇猛身端正　　臣佐满一亿　　智慧善方便　　嫔御有十亿　　颜容状天女　　利益调柔意　　慈心给侍王　　其王以法化　　普及四天下　　轮围大地中　　一切皆丰盛　　我时为宝女　　具足梵音声　　身出金色光　　照及千由旬　　日光既已没　　音乐咸寂然　　大王及侍御　　一切皆安寝　　彼时德海佛　　出兴於世间　　现显神通力　　充满十方界　　放大光明海　　一切剎尘数　　种种自在身　　徧满於十方　　地震出妙音　　普告佛兴世　　天人龙神众　　一切皆欢喜　　一一毛孔中　　出佛化身海　　十方皆徧满　　随应说妙法　　我时於梦中　　见佛诸神变　　亦闻深妙法　　心生大欢喜　　一万主夜神　　共在空中住　　赞叹佛兴世　　同时觉悟我　　贤慧汝应起　　佛已现汝国　　劫海难值遇　　见者得清净　　我时便寐寤　　即睹清净光　　观此从何来　　见佛树王下　　诸相庄严体　　犹如宝山王　　一切毛孔中　　放大光明海　　见已心欢喜　　便生此念言　　愿我得如佛　　广大神通力　　我时寻觉悟　　大王并眷属　　令见佛光明　　一切皆欣庆　　我时与大王　　骑从千万亿　　众生亦无量　　俱行诣佛所　　我於二万岁　　供养彼如来　　七宝四天下　　一切皆奉施　　时彼如来说　　功德普云经　　普应群生心　　庄严诸愿海　　夜神觉悟我　　令我得利益　　我愿作是身　　觉诸放逸者　　我从此初发　　最上菩提愿　　往来诸有中　　其心无忘失　　从此后供养　　十亿那由佛　　恒受人天乐　　饶益诸群生　　初佛功德海　　第二功德灯　　第三妙宝幢　　第四虚空智　　第五莲华藏　　第六无碍慧　　第七法月王　　第八智灯轮　　第九两足尊　　宝焰山灯王　　第十调御师　　三世华光音　　如是等诸佛　　我悉曾供养　　然未得慧眼　　入於解脱海　　从此次第有　　一切宝光剎　　其劫名天胜　　五百佛兴世　　最初月光轮　　第二名日灯　　第三名光幢　　第四宝须弥　　第五名华焰　　第六号灯海　　第七炽然佛　　第八天藏佛　　九光明王幢　　十普智光王　　如是等诸佛　　我悉曾供养　　尚於诸法中　　无而计为有　　从此复有劫　　名曰梵光明　　世界莲华灯　　庄严极殊妙　　彼有无量佛　　一一无量众　　我悉曾供养　　尊重听闻法　　初宝须弥佛　　二功德海佛　　三法界音佛　　四法震雷佛　　五名法幢佛　　六名地光佛　　七名法力光　　八名虚空觉　　第九须弥光　　第十功德云　　如是等如来　　我悉曾供养　　未能明了法　　而入诸佛海　　次后复有劫　　名为功德月　　尔时有世界　　其名功德幢　　彼中有诸佛　　八十那由他　　我皆以妙供　　深心而敬奉　　初乾闼婆王　　二名大树王　　三功德须弥　　第四宝眼佛　　第五卢舍那　　第六光庄严　　第七法海佛　　第八光胜佛　　九名贤胜佛　　第十法王佛　　如是等诸佛　　我悉曾供养　　然未得深智　　入於诸佛海　　此后复有劫　　名为寂静慧　　剎号金刚宝　　庄严悉殊妙　　於中有千佛　　次第而出兴　　众生少烦恼　　众会悉清净　　初金刚脐佛　　二无碍力佛　　三名法界影　　四号十力灯　　第五名悲光　　第六名戒海　　第七忍灯轮　　第八法轮光　　九名光庄严　　十名寂静光　　如是等诸佛　　我悉曾供养　　犹未能深悟　　如空清净法　　游行一切剎　　於彼修诸行　　次第复有劫　　名为善出现　　剎号香灯云　　净秽所共成　　亿佛於中现　　庄严剎及劫　　所说种种法　　我皆能忆持　　初名广称佛　　次名法海佛　　三名自在王　　四名功德云　　第五法胜佛　　第六天冠佛　　第七智焰佛　　第八虚空立　　第九两足尊　　名普生殊胜　　第十无上士　　眉间胜光明　　如是一切佛　　我悉曾供养　　然犹未能净　　离诸障碍道　　次第复有劫　　名集坚固王　　剎号宝幢王　　一切善分布　　有五百诸佛　　於中而出现　　我恭敬供养　　求无碍解脱　　最初功德轮　　其次寂静音　　次名功德海　　次名日光王　　第五功德王　　第六须弥相　　次名法自在　　次佛功德王　　第九福须弥　　第十光明王　　如是等诸佛　　我悉曾供养　　所有清净道　　普入净无余　　然於所入门　　未能成就忍　　次第复有劫　　名为妙胜主　　剎号寂静音　　众生烦恼薄　　於中有佛现　　八十那由他　　我悉曾供养　　修行最胜道　　初佛名华聚　　次佛名海藏　　次名功德生　　次号天王髻　　第五摩尼藏　　第六真金山　　第七宝聚尊　　第八法幢佛　　第九名胜财　　第十名智慧　　此十为上首　　供养无不尽　　次第复有劫　　名曰千功德　　尔时有世界　　号善化幢灯　　六十亿那由　　诸佛兴於世　　最初寂静幢　　其次奢摩他　　第三百灯王　　第四寂静光　　第五云密阴　　第六日大明　　七号法灯光　　八名殊胜焰　　九名天胜藏　　十名大吼音　　如是等诸佛　　我悉常供养　　未得清净忍　　深入诸法海　　次第复有劫　　名无着庄严　　尔时有世界　　名曰无边光　　中有三十六　　那由他佛现　　初功德须弥　　第二虚空心　　第三具庄严　　第四法雷音　　第五法界声　　第六妙音云　　第七照十方　　第八法海音　　第九功德海　　第十功德幢　　如是等诸佛　　我悉曾供养　　次有佛出现　　名为功德幢　　我为月面天　　供养人中主　　时佛为我说　　无依妙法门　　我闻专念持　　出生诸愿海　　我得清净眼　　寂灭定总持　　能於念念中　　悉见诸佛海　　我得大悲藏　　普明方便眼　　增长菩提心　　成就如来力　　见众生颠倒　　执常乐我净　　愚痴暗所覆　　妄想起烦恼　　行止见稠林　　往来贪欲海　　集於诸恶趣　　无量种种业　　一切诸趣中　　随业而受身　　生老死众患　　无量苦逼迫　　为彼众生故　　我发无上心　　愿得如十方　　一切十力尊　　缘佛及众生　　起於大愿云　　从是修功德　　趣入方便道　　愿云悉弥覆　　普入一切道　　具足波罗蜜　　充满於法界　　速入於诸地　　三世方便海　　一念修诸佛　　一切无碍行　　佛子我尔时　　得入普贤道　　了知十法界　　一切差别门
　　善男子於汝意云何彼时转轮圣王名十方主能绍隆佛种者岂异人乎文殊师利童子是也尔时夜神觉悟我者普贤菩萨之所化耳我於尔时为王宝女蒙彼夜神觉悟於我令我见佛发阿耨多罗三藐三菩提心自从是来经佛剎微尘数劫不堕恶趣常生人天於一切处常见诸佛乃至於妙灯功德幢佛所得此大势力普喜幢菩萨解脱以此解脱如是利益一切众生善男子我唯得此大势力普喜幢解脱门如诸菩萨摩诃萨於念念中普诣一切诸如来所疾能趣入一切智海於念念中以发趣门入於一切诸大愿海於念念中以愿海门尽未来劫念念出生一切诸行一一行中出生一切剎微尘数身一一身普入一切法界门一一法界门一切佛剎中随众生心说诸妙行一切剎一一尘中悉见无边诸如来海一一如来所悉见徧法界诸佛神通一一如来所悉见往劫修菩萨行一一如来所受持守护所有法轮一一如来所悉见三世一切如来诸神变海而我云何能知能说彼功德行善男子此众会中有一夜神名普救众生妙德汝诣彼问菩萨云何入菩萨行净菩萨道时善财童子顶礼其足绕无数匝殷勤瞻仰辞退而去。
　　【论】第一正入当位法门中从尔时善财童子已下至我唯知此普喜幢解脱门於此殿约分五门一念善知识教思惟升进二善财意欲诣喜目观察众生夜神所三夜神神力加持善财令知亲近善知识多所饶益四善财蒙加持已速发此念自知由亲近善知识能勇猛勤修一切智道五善财诣喜目夜神所观察夜神摄化众生饶益境界从此所见夜神在於如来众会道场坐莲华藏师子之座已下长科为十二段一尔时善财童子发是念已至皆令欢喜而得利益有五行半经明初观察喜目夜天摄化境界分二所谓出无量化身云充满十方一切世界已下至如是宣说一切菩萨种种行法而为利益於中有八十三行经明以十波罗蜜摄化众生分三复於一一诸毛孔中出无量种种众生身云已下至主方神等相似身云周徧十方充满法界有十七行半经明喜目夜神毛孔化身十方同类摄众生分四於彼一切众生之前现种种声已下至从初发心所集功德有八行经明喜目神出现徧满十方音声说喜目神初发心来所有功德亲近诸佛及所行波罗蜜海分五所谓承事一切诸善知识已下至令无量众生住如来地有四十六行半经明前所现音声所说喜目神所修行及供养诸佛教化众生境界分六尔时善财童子见闻如上所现一切诸希有事已下至堪修普贤菩萨行故有八行半经明善财童子见如上教化境界得入此喜目夜神所行法名不思议大势力普喜幢自在力解脱法门分七尔时善财童子已下一行半经明善财说颂叹喜目神功德分八颂中有十行颂明正申颂意叹夜神道德分九尔时善财童子已下三行经明善财问夜神得解脱久近分十我念过去世已下至其心不忘失有二十六行颂明夜神答善财住劫久近分十一从此后供养十亿那由他佛已下至了知十法界一切无差别有六十五行颂答善财住劫供养诸佛久近多少之数於此供养分中有十一段一段有十佛名号十一段佛名号皆配十一地中随位升进一地配十佛名号十地配百佛名号十一地配一佛名号明后一摄前多故明一地具十地行故以十波罗蜜互参成故第一初明从此供养十那由他佛者配初欢喜地明初总摄末故初含多故愿广大故初地明胜愿发心初即多故是总相义此初地是第三地中初地故乃至十地是第三地中十地故初佛功德海者是第三地中初地檀波罗蜜门为主余九为伴以此位是第三地中前后地内十波罗蜜总在此位中余位亦仿此相收如帝网相入一入多故此明忍体总收因果徧也五位中位位皆然第二一切宝光剎其劫名天胜者第二离垢地戒波罗蜜为戒体故天者表净戒自在也此戒净自在胜於烦恼名为天胜故五百佛兴世者以戒波罗蜜为主五位中五百个波罗蜜总以戒净体收名为五百佛兴世若於自心境自体无垢外若别见他佛是人未离魔业初佛号月光轮者表戒光圆满余九佛号是戒中主伴波罗蜜因果名号如下如是等诸佛我悉曾供养尚於诸法中无而计为有者为智波罗蜜未圆明升进未熟戒取犹在表以升进生熟论之至於十地智波罗蜜圆明有五百重升进习气生熟不同此明总相中别同中之异以一发菩提心已受无量安乐所修生熟十地犹存十一地方尽二愚至佛位为对习气安立诸地诸位治之计其智理十地差别如空中鸟迹然其约习气同别行相非无第三从此复有劫名曰梵光明者是第三发光地名以发光地位修八禅都治三界习障欲界乐欲障上二界乐禅障现第一义天光净无障号劫名梵光明梵名净也治三界染净习气一分净故名为净光明世界名莲华灯此是当位行无染名也庄严极殊妙以忍波罗蜜为庄严故名极殊妙以忍为行首彼有无量佛者以明忍体总收诸行故云彼有无量佛我悉供养者以忍辱供敬为供养一切佛故初宝须弥佛者以第三地忍辱谦敬为行中高胜故如须弥山高胜也此佛为主余佛为此忍中之伴已下一一随十地十一地十波罗蜜万行主伴配之一切诸佛皆依此五位行中理智悲愿得佛果故离此法别见佛者无有是处以智所行及处说名劫量大智之境都无有时日岁月也皆须约自实佛实智实法而论不可随自他虚妄见若也智满行周一切总佛已下第四地配精进波罗蜜以八十那由他佛者表八正觉道为精进行体故余八邢之行非佛故那由他者万行总数次第五地禅波罗蜜中劫名寂静音剎号金刚宝表法性身为禅体明语嘿皆寂静也金刚总明禅体无坏性於中有千佛次第而出兴者表禅体摄用归本以十地中一地有百波罗蜜为主伴此禅位中收十地位为千次第也第六地般若为主有劫名善出现者表智慧善能出现诸法剎号香灯云表智慧为香破暗为灯说法普覆为云亿佛於中现者以般若从用以亿数举之前位千此位亿也第七地中有五百佛於中而出兴者表方便波罗蜜通收五位门中出世智慧总入俗同事成大悲行故举五百佛为行数劫名集坚固王者处缠不污方名坚固王者自在义八地有八十那由他佛者表无功用之大用已终八正之行总备九地六十亿那由他佛者一那由他当此沟是此第二十数表法师之位法云普雨六道化周亦表第一般若总通十地位雨法雨满故十地中有三十六那由他佛者表智圆三世六位齐明因果彻故以智增明三世六位无始终一圆智故十一地有一佛者表收三世六位为一法界无碍大用故此收别同本依根本智故成普贤门佛果圆故一多彻故一如经细看文义皆自有此意非是人情强安立也第十二段中善男子已下至我唯知此大势力普喜幢解脱门有九行半经明都结已上发心始末因果劫量分於此段中彼转轮圣王名十方主能绍隆佛种者岂异人乎文殊师利是尔时夜天神觉悟我者普贤菩萨之所化也其王宝女蒙彼夜神所化者即此喜目夜神是表法是依根本智法身之理起差别智行大慈悲不限时劫以佛剎微尘数以况之经如是等劫量修行得此大势力普喜幢解脱者明第三地修三界别别对治四禅八定得自在故处世行慈悲行忍行一分终故始於一切善恶众生常欢喜不厌故以此修行劫数答前善财所问发心久近故明忍性徧周一时总答又明智无前后故经云禅波罗蜜所有资具者明施戒忍精进四念观三十七道品等是禅家资具亦以五停心观十八事物空闲寂静是禅家资具亦以师第法智之正教是禅家资具亦以十波罗蜜与四摄四无量为助显法界体用自在是禅家资具此是第三发光地善知识以忍波罗蜜为主余九为伴治三界中住禅染净二障令行大慈悲使无碍故如是染净二习一分微薄始於善恶众生一分不生厌舍得大势力普喜幢解脱门前五位十地中言说所陈恐不能了至此位中善财以求善知识以名目处所男女长者比丘比丘尼优婆塞优婆夷菩萨夜神等名行相状托法及事以表之使令易解第二推德升进门中从如诸菩萨摩诃萨已下至辞退而去有十四行经约分为五门一推德升进二示善知识所在三举善知识名号夜神名普救护众生妙德四劝善财令往诣五礼敬辞去随文释义者在此会中有夜神者明菩提及智悲圆满名在此会中夜神如前所释此是十地中第四焰慧地生诸佛家位住菩提位长大慈悲门以第二地夜神名普德净光在菩提场内明与菩提心相会为初地是胜愿发心二地方会真体得中道故自此已后直至十地长养大慈悲心方终十一地纯是普贤之处世妙行前三地治三界业一终名为发光地此地生如来家净慧现前名焰慧地自余如文自具。
　　第四众会中普救众生妙德夜神主焰慧地。
　　【经】尔时善财童子於喜目观察众生夜神所闻普喜幢解脱门信解趣入了知随顺思惟修习念善知识所有教诲心无暂舍诸根不散一心愿得见善知识普於十方勤求匪懈愿常亲近生诸功德与善知识同一善根得善知识巧方便行依善知识入精进海於无量劫常不远离作是愿已往诣普救众生妙德夜神所时彼夜神为善财童子示现菩萨调伏众生解脱神力以诸相好庄严其身於两眉间放大光明名智灯普照清净幢无量光明以为眷属其光普照一切世间照世间已入善财顶充满其身善财尔时即得究竟清净轮三昧得此三昧已悉见二神两处中间所有一切地尘水尘及以火尘金刚摩尼众宝微尘华香缨络诸庄严具如是一切所有微尘一一尘中各见佛剎微尘数世界成坏及见一切地水火风诸大积聚亦见一切世界接连皆以地轮任持而住种种山海种种河池种种树林种种宫殿所谓天宫殿龙宫殿夜叉宫殿乃至摩睺罗伽人非人等宫殿屋宅地狱畜生阎罗王界一切住处诸趣轮转生死往来随业受报各各差别靡不悉见又见一切世界差别所谓或有世界杂秽或有世界清净或有世界趣杂秽或有世界趣清净或有世界杂秽清净或有世界清净杂秽或有世界一向清净或有世界其形平正或有覆住或有侧住如是等一切世界一切趣中悉见此普救众生夜神於一切时一切处随诸众生形貌言辞行解差别以方便力普现其前随宜化度令地狱众生免诸苦毒令畜生众生不相食啖令饿鬼众生无有饥渴令诸龙等离一切怖令欲界众生离欲界苦令人趣众生离暗夜怖毁呰怖恶名怖大众怖不活怖死怖恶道怖断善根怖退菩提心怖遇恶知识怖离善知识怖堕二乘地怖种种生死怖异类众生同住怖恶时受生怖恶种族中受生怖造恶业怖业烦恼障怖执着诸想系缚怖如是等怖悉令舍离又见一切众生卵生胎生湿生化生有色无色有想无想非有想非无想普现其前常勤救护为成就菩萨大愿力故深入菩萨三昧力故坚固菩萨神通力故出生普贤行愿力故增广菩萨大悲海故得普覆众生无碍大慈故得普与众生无量喜乐故得普摄一切众生智慧方便故得菩萨广大解脱自在神通故严净一切佛剎故觉了一切诸法故供养一切诸佛故受持一切佛教故积集一切善根修一切妙行故入一切众生心海而无障碍故知一切众生诸根教化成熟故净一切众生信解除其恶障故破一切众生无知黑暗故令得一切智清净光明故时善财童子见此夜神如是神力不可思议甚深境界普现调伏一切众生菩萨解脱已欢喜无量头面作礼一心瞻仰时彼夜神即舍菩萨庄严之相还复本形而不舍其自在神力尔时善财童子恭敬合掌却住一面以偈赞曰。
　　我善财得见　　如是大神力　　其心生欢喜　　说偈而赞叹　　我见尊妙身　　众相以庄严　　譬如空中星　　一切悉严净　　所放殊胜光　　无量剎尘数　　种种微妙色　　普照於十方　　一一毛孔放　　众生心数光　　一一光明端　　皆出宝莲华　　华中出化身　　能灭众生苦　　光中出妙香　　普熏於众生　　复雨种种华　　供养一切佛　　两眉放妙光　　量与须弥等　　普触诸含识　　令灭愚痴暗　　口放清净光　　譬如无量日　　普照於广大　　毗卢舍那境　　眼放清净光　　譬如无量月　　普照十方剎　　悉灭世痴翳　　现化种种身　　相状等众生　　充满十方界　　度脱三有海　　妙身徧十方　　普现众生前　　灭除水火贼　　王等一切怖　　我承喜目教　　今得诣尊所　　见尊眉间相　　放大清净光　　普照十方海　　悉灭一切暗　　显现神通力　　而来入我身　　我遇圆满光　　心生大欢喜　　得总持三昧　　普现十方佛　　我於所经处　　悉见诸微尘　　一一微尘中　　各见尘数剎　　或有无量剎　　一切咸浊秽　　众生受诸苦　　常悲叹号泣　　或有染净剎　　少乐多忧苦　　示现三乘像　　往彼而救度　　或有染净剎　　众生所乐见　　菩萨常充满　　住持诸佛法　　一一微尘中　　无量净剎海　　毗卢遮那佛　　往劫所严净　　佛於一切剎　　悉坐菩提树　　成道转法轮　　度脱诸群生　　我见普救天　　於彼无量剎　　一切诸佛所　　普皆往供养
　　尔时善财童子说此颂已白普救众生妙德夜神言天神今此解脱甚深希有其名何等得此解脱其已久如修何等行而得清净夜神言善男子是处难知诸天及人一切二乘所不能测何以故此是住普贤菩萨行者境界故住大悲藏者境界故救护一切众生者境界故能净一切三恶八难者境界故能於一切佛剎中绍隆佛种不断者境界故能住持一切佛法者境界故能於一切劫修菩萨行成满大愿海者境界故能於一切法界海以清净智光灭无明暗障者境界故能以一念智慧光明普照一切三世方便海者境界故我承佛力今为汝说善男子乃往古世过佛剎微尘数劫尔时有劫名圆满清净世界名毗卢遮那大威德有须弥山微尘数如来於中出现其佛世界以一切香王摩尼宝为体众宝庄严住无垢光明摩尼王海上其形正圆净秽合成一切严具帐云而覆其上一切庄严摩尼轮山千匝围绕有十万亿那由他四天下皆妙庄严或有四天下恶业众生於中止住或有四天下杂业众生於中止住或有四天下善根众生於中止住或有四天下一向清净诸大菩萨之所止住此界东际轮围山侧有四天下名宝灯华幢国界清净饮食丰足不藉耕耘而生稻梁宫殿楼阁悉皆奇妙诸如意树处处行列种种香树恒出香云种种鬘树恒出鬘云种种华树常雨妙华种种宝树出诸奇宝无量色光周匝照耀诸音乐树出诸音乐随风吹动演妙音声日月光明摩尼宝王普照一切昼夜受乐无时间断此四天下有百万亿那由他诸王国土一一国土有千大河周匝围绕一一皆以妙华覆上随流漂动出天乐音一切宝树列植其岸种种珍奇以为严饰舟船来往称情戏乐一一河间有百万亿城一一城有百万亿那由他聚落如是一切城邑聚落各有无量百千亿那由他宫殿园林周匝围绕此四天下阎浮提内有一国土名宝华灯安隐丰乐人民炽盛其中众生具行十善有转轮王於中出现名毗卢遮那妙宝莲华髻於莲华中忽然化生三十二相以为严好七宝具足王四天下恒以正法教导群生王有千子端正勇健能伏怨敌百万亿那由他宫人婇女皆悉与王同种善根同修言行同时诞生端正姝妙犹如天女身真金色常放光明诸毛孔中恒出妙香良臣猛将具足十亿王有正妃名圆满面是王女宝端正殊特皮肤金色目发绀青言同梵音身有天香常放光明照千由旬其有一女名普智焰妙德眼形体端严色相殊美众生见者情无厌足尔时众生寿命无量或有不定而中夭者种种形色种种音声种种名字种种族姓愚智勇怯贫富苦乐无量品类皆悉不同时或有人语余人言我身端正汝形鄙陋作是语已递相毁辱集不善业以是业故寿命色力一切乐事悉皆损减时彼城北有菩提树名普光法云音幢以念念出现一切如来道场庄严坚固摩尼王而为其根一切摩尼以为其干众杂妙宝以为其叶次第分布并相称可四方上下圆满庄严放宝光明出妙音声说一切如来甚深境界於彼树前有一香池名宝华光明演法雷音妙宝为岸百万亿那由他宝树围绕一一树形如菩提树众宝缨络周匝垂下无量楼阁皆宝所成周徧道场以为严饰彼香池内出大莲华名普现三世一切如来庄严境界云须弥山微尘数佛於中出现其第一佛名普智宝焰妙德幢於此华上最初得阿耨多罗三藐三菩提无量千岁演说正法成熟众生其彼如来未成佛时十千年前此大莲华放净光明名现诸神通成熟众生若有众生遇斯光者心自开悟无所不了知十千年后佛当出现九千年前放净光明名一切众生离垢灯若有众生遇斯光者得清净眼见一切色知九千年后佛当出现八千年前放大光明名一切众生业果音若有众生遇斯光者悉得自知诸业果报知八千年后佛当出现七千年前放大光明名生一切善根音若有众生遇斯光者一切诸根悉得圆满知七千年后佛当出现六千年前放大光明名佛不可思议境界音若有众生遇斯光者其心广大普得自在知六千年后佛当出现五千年前放大光明名严净一切佛剎音若有众生遇斯光者悉见一切清净佛土知五千年后佛当出现四千年前放大光明名一切如来境界无差别灯若有众生遇斯光者悉能往觐一切诸佛知四千年后佛当出现三千年前放大光明名三世明灯若有众生遇斯光者悉能现见一切如来诸本事海知三千年后佛当出现二千年前放大光明名如来离翳智慧灯若有众生遇斯光者则得普眼见一切如来神变一切诸佛国土一切世界众生知二千年后佛当出现一千年前放大光明名令一切众生见佛集诸善根若有众生遇斯光者则得成就见佛三昧知一千年后佛当出现次七日前放大光明名一切众生欢喜音若有众生遇斯光者得普见诸佛生大欢喜知七日后佛当出现满七日已一切世界悉皆震动纯净无染念念普见十方一切清净佛剎亦现彼剎种种庄严若有众生根性淳熟应见佛者咸诣道场。

　　大方广佛新华严经合论卷第一百五


　　音切


骑
　　(其寄切)。

姝
　　(昌朱切)。

[寤-吾+告]
　　(古孝切)。

号
　　(乎刀切)。

干
　　(古案切)。
　　大方广佛新华严经合论卷第一百六

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　入法界品第三十九之十九

　　【经】尔时彼世界中一切轮围一切须弥一切诸山一切大海一切地一切城一切垣墙一切宫殿一切音乐一切语言皆出音声赞说一切诸佛如来神力境界又出一切香云一切烧香云一切末香云一切香摩尼形像云一切宝焰云一切焰藏云一切摩尼衣云一切缨络云一切妙华云一切如来光明云一切如来圆光云一切音乐云一切如来愿声云一切如来言音海云一切如来相好云显示如来出现世间不思议相善男子此普照三世一切如来庄严境界大宝莲华王有十佛剎微尘数莲华周匝围绕诸莲华内悉有摩尼宝藏师子之座一一座上皆有菩萨结跏趺坐善男子彼普智宝焰妙德幢王如来於此成阿耨多罗三藐三菩提时即於十方一切世界中成阿耨多罗三藐三菩提随众生心悉现其前为转法轮於一一世界令无量众生离恶道苦令无量众生得生天中令无量众生住於声闻辟支佛地令无量众生成就出离菩提之行令无量众生成就勇猛幢菩提之行令无量众生成就法光明菩提之行令无量众生成就清净根菩提之行令无量众生成就平等力菩提之行令无量众生成就入法城菩提之行令无量众生成就徧至一切处不可坏神通力菩提之行令无量众生入普门方便道菩提之行令无量众生安住三昧门菩提之行令无量众生成就缘一切清净境界菩提之行令无量众生发菩提心令无量众生住菩提道令无量众生安住清净波罗蜜道令无量众生住菩萨初地令无量众生住菩萨二地乃至十地令无量众生入於菩萨殊胜行愿令无量众生安住普贤清净行愿善男子彼普智宝焰妙德幢如来现如是不可思议自在神力转法轮时於彼一一诸世界中随其所应念念调伏无量众生时普贤菩萨知宝华灯王城中众生自恃色貌及诸境界而生憍慢陵蔑他人化现妙身端正殊特往诣彼城放大光明普照一切令彼圣王及诸妙宝日月星宿众生身等一切光明悉皆不现譬如日出众星夺耀亦如聚墨对阎浮金时诸众生咸作是言此为是谁为天为梵今放此光令我等身所有光色皆不显现种种思惟无能解了尔时普贤菩萨在彼轮王宝宫殿上虚空中住而告之言大王当知今汝国中有佛兴世在普光明法云音幢菩提树下时圣王女莲华妙眼见普贤菩萨所现色身光明自在及闻身上诸庄严具所出妙音心生欢喜作如是念愿我所有一切善根得如是身如是庄严如是相好如是威仪如是自在今此大圣能於众生生死长夜黑暗之中放大光明开示如来出兴於世愿令於我亦得如是为诸众生作智光明破彼所有无知黑暗愿我所在受生之处常得不离此善知识善男子时转轮王与其宝女千子眷属大臣辅佐四种兵众及其城内无量人民前后围绕以王神力俱升虚空高一由旬放大光明照四天下普使一切咸得瞻仰欲令众生俱往见佛以偈赞曰。
　　如来出世间　　普救诸群生　　汝等应速疾　　往诣导师所　　无量无数劫　　乃有佛兴世　　演说深妙法　　饶益一切众　　佛观诸世间　　颠倒常痴惑　　轮回生死苦　　而起大悲心　　无数亿千劫　　修习菩提行　　为欲度众生　　斯由大悲力　　头目手足等　　一切悉能舍　　为求菩提故　　如是无量劫　　无量亿千劫　　导师难可遇　　见闻若承事　　一切无空过　　今当共汝等　　往观调御尊　　坐於如来座　　降魔成正觉　　瞻仰如来身　　放演无量光　　种种微妙色　　除灭一切暗　　一一毛孔中　　放光不思议　　普照诸群生　　咸令大欢喜　　汝等咸应发　　广大精进心　　诣彼如来所　　恭敬而供养
　　尔时转轮圣王说偈赞佛开悟一切众生已从轮王善根出十千种大供养云往诣道场向如来所所谓一切宝盖云一切华帐云一切宝衣云一切宝铃网云一切香海云一切宝座云一切宝幢云一切宫殿云一切妙华云一切诸庄严具云於虚空中周徧严饰到已顶礼普智宝焰妙德幢王如来足绕无量百千匝即於佛前坐普照十方宝莲华座时转轮王女普智焰妙德眼即解身上诸庄严具持以散佛时庄严具於虚空中变成宝盖宝网垂下龙王执持一切宫殿於中间列十种宝盖周匝围绕形如楼阁内外清净诸缨络云及诸宝树香海摩尼以为庄严於此盖中有菩提树枝叶荣茂普覆法界念念示现无量庄严毗卢遮那如来坐此树下有不可说佛剎微尘数菩萨前后围绕皆从普贤行愿出生住诸菩萨无差别住亦见有一切诸世间主亦见如来自在神力又见一切诸劫次第世界成坏又亦见彼一切世界一切诸佛出兴次第又亦见彼一切世界一一皆有普贤菩萨供养於佛调伏众生又亦见彼一切菩萨莫不皆在普贤身中亦见自身在其身内亦见其身在一切如来前一切普贤前一切菩萨前一切众生前又亦见彼一切世界一一各有佛剎微尘数世界种种际畔种种任持种种形状种种体性种种安布种种庄严种种清净种种庄严云而覆其上种种劫名种种佛兴种种三世种种方处种种住法界种种入法界种种住虚空种种如来菩提场种种如来神通力种种如来师子座种种如来大众海种种如来众差别种种如来巧方便种种如来转法轮种种如来妙音声种种如来言说海种种如来契经云既见是已其心清净生大欢喜普智宝焰妙德幢王如来为说修多罗名一切如来转法轮十佛剎微尘数修多罗而为眷属时彼女人闻此经已则得成就十千三昧门其心柔软无有粗强如初受胎如始诞生如娑罗树初始生芽彼三昧心亦复如是所谓现见一切佛三昧普照一切剎三昧入一切三世门三昧说一切佛法轮三昧知一切佛愿海三昧开悟一切众生令出生死苦三昧常愿破一切众生暗三昧常愿灭一切众生苦三昧常愿生一切众生乐三昧教化一切众生不生疲厌三昧一切菩萨无障碍幢三昧普诣一切清净佛剎三昧得如是等十千三昧已复得妙定心不动心欢喜心安慰心广大心顺善知识心缘甚深一切智心住广大方便海心舍离一切执着心不住一切世间境界心入如来境界心普照一切色海心无恼害心无高倨心无疲倦心无退转心无懈怠心思惟诸法自性心安住一切法门海心观察一切法门海心了知一切众生海心救护一切众生海心普照一切世界海心普生一切佛愿海心悉破一切障碍山心积集福德助道心现见诸佛十力心普照菩萨境界心增长菩萨助道心徧缘一切方海心一心思惟普贤大愿发一切如来十佛剎微尘数愿海愿严净一切佛国愿调伏一切众生愿徧知一切法界愿普入一切法界海愿於一切佛剎尽未来际劫修菩萨行愿尽未来际劫不舍一切菩萨行愿得亲近一切如来愿得承事一切善友愿得供养一切诸佛愿於念念中修菩萨行增一切智无有间断发如是等十佛剎微尘数愿海成就普贤所有大愿时彼如来复为其女开示演说发心已来所集善根所修妙行所得大果令其开悟成就如来所有愿海一心趣向一切智位善男子复於此前过十大劫有世界名日轮光摩尼佛号因陀罗幢妙相此妙眼女於彼如来遗法之中普贤菩萨劝其修补莲华座上故坏佛像既修补已而复彩画既彩画已复宝庄严发阿耨多罗三藐三菩提心善男子我念过去由普贤菩萨善知识故种此善根从是已来不堕恶趣常於一切天王人王种族中生端正可喜众相圆满令人乐见常见於佛常得亲近普贤菩萨乃至於今示导开悟成熟於我令生欢喜善男子於意云何尔时毗卢遮那藏妙宝莲华髻转轮圣王者岂异人乎今弥勒菩萨是时王妃圆满面者寂静音海夜神是今所住处去此不远时妙德眼童女者即我身是我於彼时身为童女普贤菩萨劝我修补莲华座像以为无上菩提因缘令我发於阿耨多罗三藐三菩提心我於彼时初始发心次复引导令我得见妙德幢佛解身缨络散佛供养见佛神力闻佛说法即得菩萨普现一切世间调伏众生解脱门於念念中见须弥山微尘数佛亦见彼佛道场众会清净国土我皆尊重恭敬供养听闻说法依教修行善男子过彼毗卢遮那大威德世界圆满清净劫已次有世界名宝轮妙庄严劫名大光有五百佛於中出现我皆承事恭敬供养其最初佛名大悲幢初出家时我为夜神恭敬供养次有佛出名金刚那罗延幢我为转轮王恭敬供养其佛为我说修多罗名一切佛出现十佛剎微尘数修多罗以为眷属次有佛出名金刚无碍德我於彼时为转轮王恭敬供养其佛为我说修多罗名普照一切众生根须弥山微尘数修多罗而为眷属我皆受持次有佛出名火焰山妙庄严我於彼时为长者女其佛为我说修多罗名普照三世藏阎浮提微尘数修多罗而为眷属我皆听闻如法受持次有佛出名一切法海高胜王我为阿修罗王恭敬供养其佛为我说修多罗名分别一切法界五百修多罗而为眷属我皆听闻如法受持次有佛出名海岳法光明我为龙王女雨如意摩尼宝云而为供养其佛为我说修多罗名增长欢喜海百万亿修多罗而为眷属我皆听闻如法受持次有佛出名宝焰山灯我为海神雨宝莲华云恭敬供养其佛为我说修多罗名法界方便海光明佛剎微尘数修多罗而为眷属我皆听闻如法受持次有佛出名功德海光明轮我於彼时为五通仙现大神通六万诸仙前后围绕雨香华云而为供养其佛为我说修多罗名无着法灯六万修多罗而为眷属我皆听闻如法受持次有佛出名毗卢遮那功德藏我於彼时为主地神名出生平等义与无量地神俱雨一切宝树一切摩尼藏一切宝缨络云而为供养其佛为我说修多罗名出生一切如来智藏无量修多罗而为眷属我皆听闻受持不忘善男子如是次第其最后佛名充满虚空法界妙德灯我为妓女名曰美颜见佛入城歌舞供养承佛神力踊出空中以千偈颂赞叹於佛佛为於我放眉间光名庄严法界大光明徧触我身我蒙光已即得解脱门名法界方便不退藏善男子此世界中有如是等佛剎微尘数劫一切如来於中出现我皆承事恭敬供养彼诸如来所说正法我皆忆念乃至不忘一文一句於彼一一诸如来所称扬赞叹一切佛法为无量众生广作利益於彼一一诸如来所得一切智光明现三世法界海入一切普贤行善男子我依一切智光明故於念念中见无量佛既见佛已先所未得先所未见普贤诸行悉得成满何以故以得一切智光明故尔时普救众生夜神欲重明此解脱义承佛神力为善财童子而说颂言。
　　善财听我说　　甚深难见法　　普照於三世　　一切差别门　　如我初发心　　专求佛功德　　所入诸解脱　　汝今应谛听　　我念过去世　　过剎微尘劫　　次前有一劫　　名圆满清净　　是时有世界　　名为徧照灯　　须弥尘数佛　　於中出兴世　　初佛名智焰　　次佛名法幢　　第三法须弥　　第四德师子　　第五寂静王　　第六灭诸见　　第七高名称　　第八大功德　　第九名胜日　　第十名月面　　於此一佛所　　是初悟法门　　从此后次第　　复有十佛出　　初名虚空处　　第二名普光　　三名住诸方　　四名正念海　　五名高胜光　　六名须弥云　　七名法焰佛　　八名山胜佛　　九名大悲华　　十名法界华　　此十出现时　　第二悟法门　　从此后次第　　复有十佛出　　第一光幢佛　　第二智慧佛　　第三心义佛　　第四德主佛　　第五天慧佛　　第六慧王佛　　第七胜智佛　　第八光王佛　　第九勇猛佛　　第十莲华佛　　於此十佛所　　第三悟法门　　从此后次第　　复有十佛出　　第一宝焰山　　第二功德海　　第三法光明　　第四莲华藏　　第五众生眼　　第六香光宝　　七须弥功德　　八乾闼婆王　　第九摩尼藏　　第十寂静色　　从此后次第　　复有十佛出　　初佛广大智　　次佛宝光明　　第三虚空云　　第四殊胜相　　第五圆满戒　　第六那罗延　　第七须弥德　　第八功德轮　　第九无胜幢　　第十大树山　　从此后次第　　复有十佛出　　第一婆罗藏　　第二世主身　　第三高显光　　第四金刚照　　第五地威力　　第六甚深法　　第七法慧音　　第八须弥幢　　第九胜光明　　第十妙宝光　　从此后次第　　复有十佛出　　第一梵光明　　第二虚空音　　第三法界身　　第四光明轮　　第五智慧幢　　第六虚空灯　　第七微妙德　　第八徧照光　　第九胜福光　　第十大悲云　　从此后次第　　复有十佛出　　第一力光慧　　第二普现前　　第三高显光　　第四光明身　　第五法起佛　　第六宝相佛　　第七速疾风　　第八勇猛幢　　第九妙宝盖　　第十照三世　　从此后次第　　复有十佛出　　第一愿海光　　第二金刚身　　第三须弥德　　第四念幢王　　第五功德慧　　第六智慧灯　　第七光明幢　　第八广大智　　第九法界智　　第十法海智　　从此后次第　　复有十佛出　　初名布施法　　次名功德轮　　三名胜妙云　　四名忍智灯　　五名寂静音　　六名寂静幢　　七名世间灯　　八名深大愿　　九名无胜幢　　十名智焰海　　从此后次第　　复有十佛出　　初佛法自在　　二佛无碍慧　　三名音海慧　　四名众妙音　　五名自在施　　六名普现前　　七名随乐身　　八名住胜德　　第九本性佛　　第十贤德佛　　须弥尘数劫　　此中所有佛　　普作世间灯　　我悉曾供养　　佛剎微尘劫　　所有佛出现　　我皆曾供养　　入此解脱门　　我於无量劫　　修行得此道　　汝若能修行　　不久亦当得
　　善男子我唯知此菩萨普现一切世间调伏众生解脱如诸菩萨摩诃萨集无边行生种种解现种种身具种种根满种种愿入种种三昧起种种神变能种种观察法入种种智慧门得种种法光明而我云何能知能说彼功德行善男子去此不远有主夜神名寂静音海坐摩尼光幢庄严莲华座百万阿僧祇主夜神前后围绕汝诣彼问菩萨云何学菩萨行修菩萨道时善财童子顶礼其足绕无数匝殷勤瞻仰辞退而去。
　　【论】第一正入当位法门中从尔时善财童子已下长科为十四段第一尔时善财童子已下至作如是愿已有六行半经明正念喜目夜神之教思惟趣入不违其善知识教分二往诣普救众生妙德夜神所已下至放光入善财顶充满其身有五行经明普救夜神放眉间光明名智灯普照幢入善财身分三善财尔时已下至令得一切智清净光明故有三十九行经明善财蒙光入身所见智灯普照法门所照境界及普救夜神所行之行教化众生境界海无边分四时善财童子见此夜神如是神力已下至以偈赞曰有五行经明善财见其夜神神力以偈赞德分五善财正说二十行半偈重明前所见法分六尔时善财童子说此颂已已下至修何等行而得清净有三行经是善财请问修何等行而得清净及问得此解脱其已久如分七夜神云善男子已下至我承佛神力今为汝说有九行半经明夜神推法难知非是天人及二乘所能测知推以佛神力为汝说分八善男子乃往古世已下至示现如来出现不思议相有九十七行经明转轮王城北菩提树前宝华光明池中莲华十度放光饶益不同及一切境界普兴庄严云分九善男子此普照三世一切如来已下至颂有四十八行半经明宝华灯王城北莲华中初佛出现普贤菩萨告知轮王与眷属俱往见佛及偈赞如来出现分所说十行颂赞如来德如经具明十尔时转轮圣王已下至发阿耨多罗三藐三菩提心有七十三行半经明转轮圣王及女兴供其女妙眼获益发菩提心分十一善男子我念过去由普贤菩萨善知识已下至听闻正法依教修行有十六行半经明都结已上修行因缘眷属名号及因普贤发起善根分此初佛所得法门名菩萨普现一切世间调伏众生解脱门十二善男子过毗卢遮那大威德世界圆满清净劫已次有世界名宝轮妙庄严劫名大光有五百佛於中出现已下十佛所此普救夜神於一一佛所受生不同而为供养听闻诸法如文自具十三善男子此世界中有如是等佛剎微尘数劫一切如来於中出现我皆承事恭敬供养所有法门皆不忘一文一句已下至颂有十行半经明总都结所经诸劫供养诸佛得法门分此段明智满行周自佛他佛会为一法界故都举佛剎微尘为量也大约且以自行佛果徧故如下一段颂总都结如上所供养佛数作十一段十十为首总有须弥山微尘数佛曾所供养此都言十一地自行佛果故自行相应他佛自会为一体也不可作一向自他之求十四我唯知此菩萨普现一切世间调伏众生解脱已下是推德升进随文释义者云往古过佛剎微尘劫有劫名圆满清净者此是一切智之圆满普照之体也有世界名毗卢遮那威德者此是种种差别智之纯杂光明自在此是精进行之徧周有须弥山微尘数佛於中出现者是精进位升进差别智广量高出世间之果也前位举三十二那由他又一无量又五百更有二佛为升进见佛智之广量此须弥山微尘为佛量也明胜进高升此世界东际轮围山侧有四天下名宝灯华幢者明东际者及以宝灯华幢者总明修差别智也有百万亿那由他诸国土者此明一切智智主伴法门眷属摄生报居境界也此四天下阎浮提内一国土名宝华灯此明差别智自在照耀义也於中众生具行十善有转轮王於中出现名毗卢遮那妙宝华髻其王於莲华中忽然化生者表一切智种种差别智生皆无所生而生无所染也三十二相智所报生也七宝具足表七菩提分也王四天下者四智徧周也恒演正法教导群生者正智现行无邪行也王有千子者万行具足也夫人宝女并表法乐慈悲也其有一女名普智焰妙德眼者此是普救夜神会智悲之行其此世界净秽合成愚智同居是此位会融染净成智悲二行於其城北菩提树前有香池名宝莲华光明此表法身戒定定体之香也香池之内出大莲华名普现三世一切如来庄严境界云者是於法身中起十波罗蜜行也能现一切诸佛境界如云故须弥山微尘数佛於中出现者总明一切诸佛皆以一切智智大慈大悲十波罗蜜法身池中起精进行而出现故已下香池中莲华名宝华光明十度放光节级利生十千年前此大莲华放净光明名现诸神通成就众生若有众生遇斯光者心自开悟无不了知者配檀波罗蜜为主余九为伴十千年后佛当出现者每以智波罗蜜为佛出现互体为十及以百千万皆以智为十佛也又九千年前放净光明名一切众生离垢灯者配戒波罗蜜为主余九为伴九千年后佛当出现者至智波罗蜜是佛出现八千年前放大光明名一切众生业果音若有众生遇斯光得自知诸业果报次配忍波罗蜜中十波罗蜜八千年后佛当出现已下七六五四三二一总如是以次配之末后云供养佛剎微尘数佛者智满行徧自心如佛行总如佛见总如佛十方世界无不是佛故已下颂中颂一百一十个佛号者配此十地十一地因果佛位故颂云第一初佛名智焰即是初欢喜地檀波罗蜜为主自余九佛是初地中檀波罗蜜中十波罗蜜互为主伴皆随波罗蜜为佛名号皆审观之自见意况从此次第复有十佛初名虚空处佛者此配第二离垢地戒波罗蜜以戒性如虚空以法身为戒体故余九个佛名是此位戒中主伴波罗蜜名故从此后次第复有十佛出第一光幢佛者配第三发光地中忍波罗蜜以修八禅净治三界惑障名之为光惑亡成忍不动名幢已下九个佛号是主伴波罗蜜行中果也如是已下一一地中十波罗参融皆十佛果名号如上配之自见其意都举佛剎微尘数佛者智满行徧无非佛故皆悉承事者即圣凡同体无一不佛法空无间也以普眼观之彻其心境无不佛也智随敬行一切皆佛故如是见者以事而论亦实如是表法而论一切总实是佛故若一法一物不是佛见者当知是人即是邪见非正见也即有能所是非诸见竞生不得入此普贤文殊智眼境界如是见初心及智满不移地地中以总别六相义明之经云毗卢遮那藏妙宝莲华髻转轮王者岂异人乎今弥勒菩萨是者此明一切智智藏圆满是佛果满菩萨行亦周其王妃圆满面者以智满法悦是圆满面又面者表见闻香味诸法满故以表法悦表如妻义也今寂静音海夜神配第五禅门表禅悦乐也非如世间妻取少分像也王女妙眼童女者表以智行慈无染净二习也又经云善男子过毗卢遮那大威德世界圆满清净劫已次有世界名宝轮庄严劫名大光於中有五百佛出现我皆承事者此十一地中都行五位中各十波罗蜜互为其体一位有百共为五百於中随佛出现事佛之身或为夜神或为轮王或为阿修罗王是佛果中随位之行最后为妓女者表法悦乐明十一地中五百行满约如是知离自行法自佛果外一向别缘身外他佛而求真者本非修道见道人也若自行位果及者诸佛自相应也以自佛果相应故设强求而得见者是暂化现也非自行所及故此明一位中具十地法地地之内皆有十种十地体故以十波罗蜜互参而成故同别具足也如是皆如帝网门一多相彻此是第四焰慧地善知识以精进波罗蜜为主余九为伴治处世间修慈悲懈怠不乐精进舍众生障使令专精进教化众生故此五位十地位内佛果一一约修行智慈所及所行所到处施设佛名不可如情要期立志暂见佛化身也一一须立自智自行及处而为佛名一一以名下义次第配当自见其意不可於自法外别作安模善男子我唯知此菩萨普现一切世间调伏众生解脱者明推德升进第二推德升进中从如诸菩萨摩诃萨已下至辞退而去有八行半经约立六门一推德升进二示善知识所在云去此不远三举夜神名号寂静音海四举夜神徒众主伴之神数五劝善财往问六闻善知识所在礼敬辞去释曰前云众会中此云不远者表前是精进波罗蜜总将众行会菩提体不离菩提体中故言众会中此明以禅定进修升位於此位中习世技术工巧诸余艺能胜前位故不离菩提体故不离精进行故而有巧能名去此不远夜神名寂静音海者明寂用徧周也寂静是定也音海是用故明依此第五地禅门因定起慧用如海广大故坐摩尼幢庄严莲华座者明定体无垢无染着也百万阿僧祇夜神前后围绕者明定体徧周行亦徧周百者数之长也举百万阿僧祇此方云百万不可数也数既不穷其源但约行十方摄化益众生之行徧故此寂静音海夜神是普救众生妙德夜神之母表定能成精进行故若无定者一切诸行皆有疲劳。

　　大方广佛新华严经合论卷第一百六


　　音切


陵
　　(力丁切)。

蔑
　　(莫结切)。

倨
　　(九遇切)。

恃
　　(是音)。

模
　　(莫胡切)。
　　大方广佛新华严经合论卷第一百七

　　　　唐于阗国三藏沙门实叉难陀译经
　　　　唐太原方山长者李通玄造论
　　　　唐福州开元寺沙门志宁厘经合论

　　入法界品第三十九之二十

　　【论】第五去此不远寂静音海夜神主难胜地。
　　【经】尔时善财童子於普救众生妙德夜神所闻菩萨普现一切世间调伏众生解脱门了知信解自在安住而往寂静音海夜神所顶礼其足绕无数匝於前合掌而作是言圣者我已先发阿耨多罗三藐三菩提心我欲依善知识学菩萨行入菩萨行修菩萨行住菩萨行唯愿慈哀为我宣说菩萨云何学菩萨行云何修菩萨道时彼夜神告善财言善哉善哉善男子汝能依善知识求菩萨行善男子我得菩萨念念出生广大喜庄严解脱门善财言大圣此解脱门为何事业行何境界起何方便作何观察夜神言善男子我发起清净平等乐欲心我发起离一切世间尘垢清净坚固庄严不可坏乐欲心我发起攀缘不退转位永不退转心我发起庄严功德宝山不动心我发起无住处心我发起普现一切众生前救护心我发起见一切佛海无厌足心我发起求一切菩萨清净愿力心我发起住大智光明海心我发起令一切众生超过忧恼旷野心我发起令一切众生舍离愁忧苦恼心我发起令一切众生舍离不可意色声香味触法心我发起令一切众生舍离爱别离苦怨憎会苦心我发起令一切众生舍离恶缘愚痴等苦心我发起与一切险难众生作依怙心我发起令一切众生出生死苦处心我发起令一切众生舍离生老病死等苦心我发起令一切众生成就如来无上法乐心我发起令一切众生皆受喜乐心发是心已复为说法令其渐至一切智地所谓若见众生乐着所住宫殿屋宅我为说法令其了达诸法自性离诸执着若见众生恋着父母兄弟姊妹我为说法令其得预诸佛菩萨清净众会若见众生恋着妻子我为说法令其舍离生死爱染起大悲心於一切众生平等无二若见众生住於王宫婇女侍奉我为说法令其得与众圣集会入如来教若见众生染着境界我为说法令其得入如来境界若见众生多瞋恚者我为说法令住如来忍波罗蜜若见众生其心懈怠我为说法令得清净精进波罗蜜若见众生其心散乱我为说法令得如来禅波罗蜜若见众生入见稠林无明暗障我为说法令得出离稠林黑暗若见众生无智慧者我为说法令得般若波罗蜜若见众生染着三界我为说法令出生死若见众生志意下劣我为说法令其圆满佛菩提愿若见众生住自利行我为说法令其发起利益一切诸众生愿若见众生志力微弱我为说法令得菩萨力波罗蜜若见众生愚痴暗心我为说法令得菩萨智波罗蜜若见众生色相不具我为说法令得如来清净色身若见众生形容丑陋我为说法令得无上清净法身若见众生色相粗恶我为说法令得如来微妙色身若见众生情多忧恼我为说法令得如来毕竟安乐若见众生贫穷所苦我为说法令得菩萨功德宝藏若见众生住止园林我为说法令彼勤求佛法因缘若见众生行於道路我为说法令其趣向一切智道若见众生在聚落中我为说法令出三界若见众生住止人间我为说法令其超越二乘之道住如来地若见众生居住城郭我为说法令其得住法王城中若见众生住於四隅我为说法令得三世平等智慧若见众生住於诸方我为说法令得智慧见一切法若见众生贪行多者我为彼说不净观门令其舍离生死爱染若见众生瞋行多者我为彼说大慈观门令其得入勤加修习若见众生痴行多者我为说法令得明智观诸法海若见众生等分行者我为说法令其得入诸乘愿海若见众生乐生死乐我为说法令其厌离若见众生厌生死苦应为如来所化度者我为说法令能方便示现受生若见众生爱着五蕴我为说法令其得住无依境界若见众生其心下劣我为显示胜庄严道若见众生心生憍慢我为其说平等法忍若见众生其心谄曲我为其说菩萨直心善男子我以此等无量法施摄诸众生种种方便教化调伏令离恶道受人天乐脱三界缚住一切智我时便得广大欢喜法光明海其心怡畅安隐适悦复次善男子我尝观察一切菩萨道场众会修种种愿行现种种净身有种种常光放种种光明以种种方便入一切智门入种种三昧现种种神变出种种音声海具种种庄严身入种种如来门诣种种国土海见种种诸佛海得种种辩才海照种种解脱境得种种智光海入种种三昧海游戏种种诸解脱门以种种门趣一切智种种庄严虚空法界以种种庄严云徧覆虚空观察种种道场众会集种种世界入种种佛剎诣种种方便海受种种如来命从种种如来所与种种菩萨俱雨种种庄严云入如来种种方便观如来种种法海入种种智慧海坐种种庄严座善男子我观察此道场众会知佛神力无量无边生大欢喜善男子我观毗卢遮那如来念念出现不可思议清净色身既见是已生大欢喜又观如来於念念中放大光明充满法界既见是已生大欢喜又见如来一一毛孔念念出现无量佛剎微尘数光明海一一光明以无量佛剎微尘数光明而为眷属一一周徧一切法界消灭一切诸众生苦既见是已生大欢喜又善男子我观如来顶及两肩念念出现一切佛剎微尘数宝焰山云充满十方一切法界既见是已生大欢喜又善男子我观如来一一毛孔於念念中出一切佛剎微尘数香光明云充满十方一切佛剎既见是已生大欢喜又善男子我观如来一一相念念出一切佛剎微尘数诸相庄严如来身云徧往十方一切世界既见是已生大欢喜又善男子我观如来一一毛孔於念念中出不可说佛剎微尘数佛变化云示现如来从初发心修波罗蜜具庄严道入菩萨地既见是已生大欢喜又善男子我观如来一一毛孔念念出现不可说不可说佛剎微尘数天王身云及以天王自在神变充徧一切十方法界应以天王身而得度者即现其身而为说法既见是已生大欢喜如天王身云其龙王夜叉王乾闼婆王阿修罗王迦楼罗王紧那罗王摩睺罗伽王人王梵王身云莫不皆於一一毛孔如是出现如是说法我见是已於念念中生大欢喜生大信乐量与法界萨婆若等昔所未得而今始得昔所未证而今始证昔所未入而今始入昔所未满而今始满昔所未见而今始见昔所未闻而今始闻何以故以能了知法界相故知一切法唯一相故能平等入三世道故能说一切无边法故善男子我入此菩萨念念出生广大喜庄严解脱光明海又善男子此解脱无边普入一切法界门故此解脱无尽等发一切智性心故此解脱无际入无际畔一切众生心想中故此解脱甚深寂静智慧所知境故此解脱广大周徧一切如来境故此解脱无坏菩萨智眼之所知故此解脱无底尽於法界之源底故此解脱者即是普门於一事中普见一切诸神变故此解脱者终不可取一切法身等无二故此解脱者终无有生以能了知如幻法故此解脱者犹如影像一切智愿光所生故此解脱者犹如变化化生菩萨诸胜行故此解脱者犹如大地为一切众生所依处故此解脱者犹如大水能以大悲润一切故此解脱者犹如大火乾竭众生贪爱水故此解脱者犹如大风令诸众生速疾趣於一切智故此解脱者犹如大海种种功德庄严一切诸众生故此解脱者如须弥山出一切智法宝海故此解脱者如大城郭一切妙法所庄严故此解脱者犹如虚空普容三世佛神力故此解脱者犹如大云普为众生雨法雨故此解脱者犹如净日能破众生无知暗故此解脱者犹如满月满足广大福德海故此解脱者犹如真如悉能周徧一切处故此解脱者犹如自影从自善业所化出故此解脱者犹如呼响随其所应为说法故此解脱者犹如影像随众生心而照现故此解脱者如大树王开敷一切神通华故此解脱者犹如金刚从本已来不可坏故此解脱者如如意珠出生无量自在力故此解脱者如离垢藏摩尼宝王示现一切三世如来诸神力故此解脱者如喜幢摩尼宝能平等出一切诸佛法轮声故善男子我今为汝说此譬喻汝应思惟随顺悟入尔时善财童子白寂静音海夜神言大圣云何修行得此解脱夜神言善男子菩萨修行十大法藏得此解脱何等为十一修布施广大法藏随众生心悉令满足二修净戒广大法藏普入一切佛功德海三修堪忍广大法藏能徧思惟一切法性四修精进广大法藏趣一切智恒不退转五修禅定广大法藏能灭一切众生热恼六修般若广大法藏能徧了知一切法海七修方便广大法藏能徧成熟诸众生海八修诸愿广大法藏徧一切佛剎一切众生海尽未来劫修菩萨行九修诸力广大法藏念念现於一切法界海一切佛国土成等正觉常不休息十修净智广大法藏得如来智徧知三世一切诸法无有障碍善男子若诸菩萨安住如是十大法藏则能获得如是解脱清净增长积集坚固安住圆满善财童子言圣者汝发阿耨多罗三藐三菩提心其已久如夜神言善男子此华藏庄严世界海东过十世界海有世界海名一切净光宝此世界海中有世界种名一切如来愿光明音中有世界名清净光金庄严一切香金刚摩尼王为体形如楼阁众妙宝云以为其际住於一切宝缨络海妙宫殿云而覆其上净秽相杂此世界中乃往古世有劫名普光幢国名普满妙藏道场名一切宝藏妙月光明有佛名不退转法界音於此成阿耨多罗三藐三菩提我於尔时作菩提树神名具足福德灯光明幢守护道场我见彼佛成等正觉示现神力发阿耨多罗三藐三菩提心即於此时获得三昧名普照如来功德海此道场中次有如来出兴於世名法树威德山我时命终还生此中为道场主夜神名殊妙福智光见彼如来转正法轮现大神通即得三昧名普照一切离贪境界次有如来出兴於世名一切法海音声王我於彼时身为夜神因得见佛承事供养即获三昧名生长一切善法地次有如来出兴於世名宝光明灯幢王我於彼时身为夜神因得见佛承事供养即获三昧名普现神通光明云次有如来出兴於世名功德须弥光我於彼时身为夜神因得见佛承事供养即获三昧名普照诸佛海次有如来出兴於世名法云音声王我於彼时身为夜神因得见佛承事供养即获三昧名一切法海灯次有如来出兴於世名智灯照耀王我於彼时身为夜神因得见佛承事供养即获三昧名灭一切众生苦清净光明灯次有如来出兴於世名法勇妙德幢我於彼时身为夜神因得见佛承事供养即获三昧名三世如来光明藏次有如来出兴於世名师子勇猛法智灯我於彼时身为夜神因得见佛承事供养即获三昧名一切世间无障碍智慧轮次有如来出兴於世名智力山王我於彼时身为夜神因得见佛承事供养即获三昧名普照三世众生诸根行善男子清净光金庄严世界普光明幢劫中有如是等佛剎微尘数如来出兴於世我於彼时或为天王或为龙王或为夜叉王或为乾闼婆王或为阿修罗王或为迦楼罗王或为紧那罗王或为摩睺罗伽王或为人王或为梵王或为天身或为人身或为男子身或为女人身或为童男身或为童女身悉以种种诸供养具供养於彼一切如来亦闻其佛所说诸法从此命终还即於此世界中生经佛剎微尘数劫修菩萨行然后命终生此华藏庄严世界海娑婆世界值迦罗鸠孙驮如来承事供养得三昧名离一切尘垢光明次值拘那含牟尼如来承事供养得三昧名普现一切诸剎海次值迦叶如来承事供养得三昧名演一切众生言音海次值毗卢遮那如来於此道场成等正觉念念示现大神通力我时得见即获此念念出生广大喜庄严解脱得此解脱已能入十不可说不可说佛剎微尘数法界安立海见彼一切法界安立海一切佛剎所有微尘一一尘中有十不可说不可说佛剎微尘数佛国土一一佛土皆有毗卢遮那如来坐於道场於念念中成等正觉现诸神变所现神变一一皆徧一切法界海亦见自身在彼一切诸如来所又亦闻其所说妙法又亦见彼一切诸佛一一毛孔出变化海现神通力於一切法界海一切世界海一切世界种一切世界中随众生心转正法轮我得速疾陀罗尼力受持思惟一切文义以明了智普入一切清净法藏以自在智普游一切甚深法海以周徧智普知三世诸广大义以平等智普达诸佛无差别法如是悟解一切法门一一法门中悟解一切修多罗云一一修多罗云中悟解一切法海一一法海中悟解一切法品一一法品中悟解一切法云一一法云中悟解一切法流一一法流中出生一切大喜海一一大喜海出生一切地一一地出生一切三昧海一一三昧海得一切见佛海一一见佛海得一切智光海一一智光海普照三世徧入十方知无量如来往昔诸行海知无量如来所有本事海知无量如来难舍能施海知无量如来清净戒轮海知无量如来清净堪忍海知无量如来广大精进海知无量如来甚深禅定海知无量如来般若波罗蜜海知无量如来方便波罗蜜海知无量如来愿波罗蜜海知无量如来力波罗蜜海知无量如来智波罗蜜海知无量如来往昔超菩萨地知无量如来往昔住菩萨地无量劫海现神通力知无量如来往昔入菩萨地知无量如来往昔修菩萨地知无量如来往昔治菩萨地知无量如来往昔观菩萨地知无量如来昔为菩萨时常见诸佛知无量如来昔为菩萨时尽见佛海劫海同住知无量如来昔为菩萨时以无量身徧生剎海知无量如来昔为菩萨时周徧法界修广大行知无量如来昔为菩萨时示现种种诸方便门调伏成熟一切众生知无量如来放大光明普照十方一切剎海知无量如来现大神力普现一切诸众生前知无量如来广大智地知无量如来转正法轮知无量如来示现相海知无量如来示现身海知无量如来广大力海彼诸如来从初发心乃至法灭我於念念悉得知见善男子汝问我言汝发心来其已久如善男子我於往昔过二佛剎微尘数劫如上所说於清净光金庄严世界中为菩提树神闻不退转法界音如来说法发阿耨多罗三藐三菩提心於二佛剎微尘数劫中修菩萨行然后乃生此娑婆世界贤劫之中从迦罗鸠孙驮佛至释迦牟尼佛及此劫中未来所有一切诸佛我皆如是亲近供养如於此世界贤劫之中供养未来一切诸佛一切世界一切劫中所有未来一切诸佛悉亦如是亲近供养善男子彼清净光金庄严世界今犹现在诸佛出现相续不断汝当一心修此菩萨大勇猛门尔时寂静音海主夜神欲重宣此解脱义为善财童子而说颂曰。
　　善财听我说　　清净解脱门　　闻已生欢喜　　勤修令究竟　　我昔於劫海　　生大信乐心　　清净如虚空　　常观一切智　　我於三世佛　　皆生信乐心　　并及其众会　　悉愿常亲近　　我昔曾见佛　　为众生供养　　得闻清净法　　其心大欢喜　　常尊重父母　　恭敬而供养　　如是无休懈　　入此解脱门　　老病贫穷人　　诸根不具足　　一切皆愍济　　令其得安隐　　水火及王贼　　海中诸恐怖　　我昔修诸行　　为救彼众生　　烦恼恒炽然　　业障所缠覆　　堕於诸险道　　我救彼众生　　一切诸恶趣　　无量楚毒苦　　生老病死等　　我当悉除灭　　愿尽未来劫　　普为诸群生　　灭除生死苦　　得佛究竟乐
　　善男子我唯知此念念出生广大喜庄严解脱如诸菩萨摩诃萨深入一切法界海悉知一切诸劫数普见一切剎成坏而我云何能知能说彼功德行善男子此菩提场如来会中有主夜神名守护一切城增长威力汝诣彼问菩萨云何学菩萨行修菩萨道尔时善财童子一心观察寂静音海主夜神身而说颂曰。
　　我因善友教　　来诣夜神所　　见神处宝座　　身量无有边　　非是着色相　　计有於诸法　　劣智浅识人　　能知尊境界　　世间天及人　　无量劫观察　　亦不能测度　　色相无边故　　远离於五蕴　　亦不住於处　　永断世间疑　　显现自在力　　不取内外法　　无动无所碍　　清净智慧眼　　见佛神通力　　身为正法藏　　心是无碍智　　既得智光照　　复照诸群生　　心集无边业　　庄严诸世间　　了世皆是心　　现身等众生　　知世悉如梦　　一切佛如影　　诸法皆如响　　令众无所着　　为三世众生　　念念示现身　　而心无所住　　十方徧说法　　无边诸剎海　　佛海众生海　　悉在一尘中　　此尊解脱力
　　时善财童子说此偈已顶礼其足绕无量匝殷勤瞻仰辞退而去。
　　【论】第一正入当位法门中从初长行科为十段一尔时善财童子已下至了知信解自在安住有两行半经是念前善友教而不忘失分二而往寂静音海夜神所已下至云何修菩萨道有五行经明善财申自所求分三时彼夜神告善财言已下至广大喜庄严解脱门有两行半经明夜神为善财说自行法门分四善财言大圣此解脱门为何事业已下至我为说其菩萨直心有六十五行经明夜神答善财修此法门所行事业及方便分五善男子我以此等无量法施已下至无量无边生大欢喜有十七行半经明夜神答前善财所问行何境界分六善男子我观毗卢遮那如来已下至能说一切无边法故有三十二行经是答前所问作何观察分七善男子我入此菩萨念念出生广大喜庄严解脱光明海已下至汝应思惟随顺悟入有三十三行半经答前善财所问行何境界分八尔时善财童子白寂静音海夜神已下至增长积集坚固安住圆满有十七行经答善财所问云何修行此法门分以十波罗蜜为修行九善财童子言圣者已发阿耨多罗三藐三菩提心其已久如已下至念念出生广大喜庄严解脱有五十四行半经答善财所问所发大菩提心其已久如分十得此解脱已能入十不可说已下至颂有五十八行经明寂静音海神自说所行此行念念出生广大喜庄严解脱已所入法门所供养三世诸佛及所发心世界今犹现在分此表定体时不迁故一切时总如是已下有十行颂明夜神自说本行劝善财修行如文自明善男子我唯知此念念出生广大喜庄严解脱已下推德升进随文释义者云念念出生广大喜庄严解脱者明禅悦徧周利生广大称本愿行以立其名理行互严名之庄严夜神号寂静音海者明理性无为故名寂静言音响应等利含生名为音海明即音是定体用故如善财问夜神发心久如夜神云此华藏世界海东过十世界海有世界海名一切净光宝已下至然后命终生此华藏庄严世界海娑婆世界中四十六行半经明夜神所供养十佛出兴一一佛皆以身承事供养及所闻法此是所行之事答善财所问发心久近若以表法门中是一地中修十地行次生娑婆世界先见三佛然后见毗卢遮那如来得此念念出生广大喜庄严解脱者是一地入十地十一地法门得三世智印印三世佛悉皆承事悉皆闻法如经具明以表禅体徧该三世一念普印诸法无去来今是所答善财发菩提心之久近十佛之后供养佛剎微尘数佛者表十地之后智印普周於一尘中徧多佛剎以多佛剎住一尘中以智无障碍故无表里故等诸佛智同众生心故此约法界禅定体用论也言华藏世界东过十世界海者表十地升进故东者发明初首也有世界海名一切净光宝者表第五地禅体徧该诸位故中有世界种名一切如来愿光明音者即表此第五地中初欢喜地发十不可坏心为世界种故此明法界大智智悲为种以初地依十方诸佛胜愿发心名如来愿光明音又以古德云以三千大千世界数至恒沙名一世界海海世界数至恒沙为一世界性性至恒沙为一世界种中有世界名清净光金庄严者约禅体普收直至金刚智一切香金刚摩尼王为体者以戒定慧解脱解脱知见香金刚智性自无垢为体此为五位十地升进之体王者表智自在也形如楼阁者十地之智重重重重无尽知见慈悲喜舍众法庄严众妙宝云以为其际者以悲愿大云而成十种地住於一切宝缨络海者以万行缨络海安立十地次第妙宫殿云而覆其上者无性广大悲宫智殿而含覆众生净秽杂居者明法界大寂定门智悲齐进佛国与众生国不碍同体该含性无里外净秽等见此世界中乃往古世有劫名普光幢者表本普光明智国名普满也妙藏者表普光明智等一切众生共有名之为藏道场名一切宝藏妙月光明者表第五地自性清净禅为道场能显现智慧宝藏皆於其中出故有佛名不退转法界音者得此如上道场法门方便治惑即得不退转法界转法轮音故於此成阿耨多罗三藐三菩提者以如上法显法惑亡即菩提也无别成坏也我於尔时菩提树神名具足福德灯光明幢表无性理之菩提妙智为神从智起无量慈悲万行为树万行中报德功果名具足福德以智慧恒能照根摄化名灯光明智恒无体可以倾动常能破一切众生烦恼为幢守护道场者明此第五地定体不动是守护义亦是道场故以定能发慧惑亡守护道场总在其中从此已下总供养十佛并往生娑婆世界供养四佛及以入法总表十一地升进之门一一次第配当自见眉目从此初佛配初地次二地次三地於中所生之身是随地位中之行所供之佛是行中之果设约事中亦不违此表法若设欲见他佛者智不及此法门行不相应无由相应得见佛故如供养十佛及佛剎微尘数佛者是十地果终之相智眼所观此明五地禅体中十地总相后生娑婆世界供养四佛者即明五地已前初二三四地中之果一时供养三世一切世界诸佛者即明此五地中十一地智圆普贤行满智印三世古今未来悉皆一际无别时故约实如是无虚假故亦明此地禅体理智之中性圆三世总皆一性三世诸佛一时无前后故直以定体法身智境以实而论若约妄情不可见也此是难胜地善知识以禅波罗蜜为主余九为伴治寂用不自在障令得自在此地所以名难胜者以此地於禅定中善学世智五明世技一切皆知定用功及故六地入寂灭大用般若门如下主城神是亦如前十住中第六住海幢比丘是入寂灭定离出入息化身如云设教如海第二推德升进中从如诸菩萨摩诃萨已下至辞退而去并颂有十八行经约立五门一推德升进二示善知识所在云在此菩提场如来会中三举神之名守护一切城增长威力四善财说颂赞寂静音海之德五礼敬辞去随文释义此菩提场内如来会中者表不离菩提心真如体大会海中故有夜神者明菩提性真如中妙理智慧为神能破一切众生无明执着为主夜神常不离生死大夜发起一切众生大明生故守护一切城增长威力者表常守护一切众生心城增长第六地中及一切众生智慧威力使三空现前寂灭定力世间出世间智慧悉现前力永超生死海常住世间得一切出世间智慧海力如下文具明如善财以十行颂叹寂静音海神法界身无边佛海众生海悉在一尘中此尊解脱力明前五地中禅体法身性无边际大小量故如世水镜空中乾体普含众像皆现其中不相碍也以定力印之自现余如颂中自明。

　　大方广佛新华严经合论卷第一百七


　　音切


攀
　　(普班切)。

预
　　(羊洳切)。

怡
　　(与之切)。
　　大方广佛新华严经合论卷第一百八

　　　　唐于阗国三藏沙门实叉难陀译经
　　　　唐太原方山长者李通玄造论
</div>
    <div class="pagination">
<a href="华严经合论_page99.html">上一页</a><span>...</span><a href="华严经合论_page95.html">95</a><a href="华严经合论_page96.html">96</a><a href="华严经合论_page97.html">97</a><a href="华严经合论_page98.html">98</a><a href="华严经合论_page99.html">99</a><span class="current-page">100</span><a href="华严经合论_page101.html">101</a><a href="华严经合论_page102.html">102</a><a href="华严经合论_page103.html">103</a><a href="华严经合论_page104.html">104</a><a href="华严经合论_page105.html">105</a><span>...</span><a href="华严经合论_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
