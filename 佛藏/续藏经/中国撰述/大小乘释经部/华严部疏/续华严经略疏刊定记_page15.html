<!DOCTYPE html>
<html>
 <head>
  <meta charset="utf-8"/>
  <title>
   续华严经略疏刊定记 - 第 15 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续华严经略疏刊定记 - 第 15 页/共 28 页
  </h1>
  <div class="content">
   三正请中三。初明解脱月请。二尔时诸大菩萨下。明大众请。三尔时世尊下明诸佛同於光明云网台中以颂劝说。问此说十地正是答前第二会初所问。何故此中乃问耶。
　　答此中但为说名。不释生疑。致请非更别问。问何故脱月先请。答论云彼众上首故。余问则乱众调伏故。何故偈请。少字摄多义故。诸赞叹者。多以偈颂故。
　　就初解月请中三。一腾众疑请。二尔时解脱月闻是下叹众重请。三尔时解脱月菩萨重问下叹法重请。初中二。先脱月请。后尔时大智下刚藏答。前中二。先标请所因。谓知众心念。后何故下正显。显中五颂。大意显示说听无过应说。於中分二。初两颂赞德征嘿。后三颂赞德请说。前中初颂明说者净觉无过。后颂明听者无过。
　　前中二。谓上两字及下两句征嘿中间净等八字赞德。德中二。先叹有说因。后功德具下叹离诸过。前中论云何故唯叹净觉。净觉是说因故。觉观是口言行既有净觉。何故不说。故云何故净觉人等。问二禅已上尚无寻伺。八地已上无思成事。何故刚藏有寻伺耶。
　　答二禅已上无寻伺者。是地法无。非永无也。八地已上无有思者。显无加行纯无分别。非无任运无分别思。不尔佛果十八不共无不择舍意业智导皆非有故。择舍是慧意业。业是意俱思故。叹净觉有二种。一摄对治。二离诸过。前中二种。一对治杂觉。二对治杂觉因。忆想分别故。杂是不净。即执之异名。因法执有人执故。人执但名杂。法执名杂觉因。即是其不净寻伺。金刚藏。先具念处生空观。对治凡夫常等四例杂觉故。真如无相智法空观。对治二乘无常等四杂倒觉因故。故云念智。具翻彼。即赞净觉也。后功德等者。显离诸过则不能说。既离过则能说。何故不说。离过有三。一具无嗔贪善根功德故。离嗔嫉他胜己及贪惜法不说之过。二具精进善根功德故。前说十地名离懈怠不说过。三前不待请说地名故。有乐说辨力功德故。离不乐说过。既具诸功德。不应不能说。上来叹能说者无过竟。
　　后颂约听者无过。征赞中。论云此叹同法决定。同法即是同生众。简末后两颂彼异生众故。决定之言。明有根器异。第三颂彼但欲乐故。
　　就初颂中分二。上半叹德。下半征嘿。前中决定者。於此法中一向信故。勇猛者。能为法不惜身命等故。无怯弱者。堪闻深法无所畏故。一切减言通其三处。下半可知。若依论经。再释稍别。彼经第二句云。菩萨大名称。论释云决定者。黠慧明了故。决定有三种。一上决定愿大菩提故。二名闻决定他善敬重故。三摄受决定彼说者善知故。偈言菩萨故。大名称故。说地名故。如次三句应知。后三颂叹德请中。初颂显有欲乐故。论云前虽有决定堪受法器。心不欲闻。亦不说。谓有欲无根。虽乐闻闻不能解。若有根无欲。闻时虽解然不乐。今既根具足。愿为分别。请意如是。文中二。上三句叹德。下一句请说。前中上二句叹有欲。下一句叹具二智。前中论云有阿含决定。非证决定。有非现前决定。无现前决定。如是决定。法器不满足故。不能听受者。谓此众有证相大乘宿根现欲。正能听受十地妙义。愿为分别。现前是欲。非现前是根。互斗不能听。如前颂释。余文可知。下句叹具二智云。其心无怯弱者。论经云佛子智无畏。今此心言即摄彼智智心所故。或此心言即是彼智智心法故。论云智有二种。一证法故。二现受故。释曰。此众皆根本后得二种智故。闻此地义。能受能证故。愿分别。上来叹闻法众德请竟。
　　自下颂叹异生众净请中二。上一句总叹。下三句别叹。上总云悉清净者。众中无有一人不离懈怠等浊故。下别叹中离六种浊。一离懈怠者。离不欲闻法浊故。二严者。离威仪不恭肃不严整浊故。三洁者。离五盖浊。一离为名利贪故听法。二离嫉恚他胜己故听法。三离疑心听法。四离听法时睡眠。五离听法时掉举故。四能坚固不动者。离异想浊。谓於说法者。不起妬忌心欲求其过来就听故。又不为欲诘难令退屈破坏徒众。敬重赞叹故来听法。五具功德者。离不足功德浊。谓众皆具多善根故。心专乐听。六具智慧者。杂愚痴浊。谓於所说法。不迷暗故。
　　后一颂显二众清净堪闻请。於中上半。明敬法无杂。下半喻显敬仰转深。前中初二字及下句。明二众专心齐一无杂念故。中闻感等三字。明二众敬心齐一无轻慢故。下半喻显中。上句云如蜂等者。按梵经本云。如人念蹻达逻蜜。蹻达罗者蜂名也。其蜂黑色。所造蜜。气香味美。而无蜡。胜余一切蜂所造蜜。从依属声故。呼蜜以称。据实而称。应名胜蜜。言如人念。不言如蜂念者。非余一切蜂念此蜜故。此两句显敬仰转深者。夫思甜欲蜜。患浊念水。非过越思念也。此乃念最胜蜜。思於甘露。是过分也。而此众希闻地义。过越思念。亦其然矣。故云转深。远云齐心趣证如蜂熟蜜。专意求教如渴思露。此亦无违。上来明解脱月初请竟。
　　自下明刚藏初答。於中二。先长行序意。后正以偈义。
　　前中二。先明刚藏闻请。言大智无畏者。闻前征请。答不难故义。不难有二种。一堪酬答故云大智。二不怯弱酬答故云无畏。后欲令下明智众怅根欲述不说所由。令其悦豫故。
　　后正偈答中五颂。述其不说所由也。论经有六颂中。初颂即是此经长行序意也。就今五颂中分五。初一颂显法难说。次二颂明法难闻。次半颂喻难说闻。次半颂合难说闻。后一颂举结难显嘿。此上五颂。但显地法难说。非为自无智力而不能说。由此遣众何因之疑。又但明地法难闻。非为众不堪闻而不为说。由此遣众何缘之疑。是故令众欢喜也。
　　就初颂中。文与论经。虽少前部。大意不殊。总相意云。菩萨出世间智最难故难显示。菩萨胜行事未曾有难故难分别。何以智及行事。如是难者。以是觉证佛智之根本故。故论释云菩萨行者。是出世间智。地事者诸地菩萨行事最上及分别说等。释云说胜故。何者菩萨行引偈诸佛之根本故。佛者觉佛智故。读疏者既知此颂大意。文虽前部但取释配属四句。尽纵横皆得也。
　　第二明难闻中有二颂。初颂内分三。初两句明法难证。以唯根本智境。此境依微细等四义。及显非四心境界。次一句顺释明是正体智境界。末句出非境界之状。初中微细者。非闻慧境界。难可见者。非思慧境界。离念非修慧境界。论云示现三界心心数法分别。世间修道智非境界故者。此简地前修慧也。超心地者。论云示现报生善得修道智非境界者。此简八地已还加行。所以者何。彼唯有漏。此唯无漏。瑜伽五十五说修道位中。有出世断道。世出世断道护法论师云。复得虽不亲证真理无力能断迷理随眠。而於安立非安立相明了现前无倒证故。亦能永断迷事随眠。次句显正境界。云此谁境界者。谓既非余境。是谁耶。故引颂云智境界。智字此经云佛。何者是智见实义故。(义是境义)何故非余境界。此无漏故。无漏者。是出世间义。此义非世闻智境界。此经出生是论经出世。(勘梵本)末句显非境界之状。云若闻等者。谓随有所闻。即作闻解故。不得无所闻理。执心不了名迷闷也。后颂同前。明难闻中二。初句总。余句别。前中云持心等者。谓持听法心。坚如金刚。方堪听此法故。后别中二。先两句。明坚相。后一句辨坚业。前中有二种。先上句明信坚。后下句明证坚。上句中云深信等者。谓於佛菩萨胜智所知所说无边化众生法随所化异说或相达。於其教中。仰推以信。言此唯是诸佛所知。非我境界。如此推时。少无自信。全信於佛。是名深信。信深难动。故名为坚。如根深难拔名坚固根。胜鬘经说三正智中。初名仰推。即同此也。下句云智心地等者。智字应安句末。此证坚也。於中二种。一所证。谓心地。二能证。谓无我智。前中论释云。随心所受三界中报。又随心所行一切境界。释曰。前是内五根身。后是外六尘境。皆为所证。皆是心所依。托名心地也。后无我智者。论云我空法空如实知故。释曰。内外诸法。虽通二无我。此约一相。故作是说。此约结证也。菩萨具此二坚。方堪闻此法。斯则但显难闻。非不可闻。
　　第三喻显难说闻中半颂。上句喻前难说。下句喻前难闻。谓於空中彩画处。及风行处。其相皆不可见。以於空中画风行故。笔彩与风俱不住故。然此空中非无彩画及风行处。以不同於余虚空故。此中空喻证智。笔喻能诠名句字。风喻音声。用此四法。诠证真空智。诠时能诠不住相故。所诠本无相故。如是能所相契合时。非有非无。谓能诠所诠俱离相故。非有也。不无诠显十地义故。非无也。如是方为说十地义。
　　第四法合中有半颂。上句标名。下句释义。标云牟尼智如是者。牟尼此云寂嘿。谓智相即性故寂。相性同时离说故嘿。即用此义。以名其智故。晋本云。寂灭无无漏智如是者。指法同喻故。魏译论者错谓牟尼是释迦牟尼佛故。翻为佛智故。彼偈云智如是分别难见佛无无漏。长行释云。如是佛智言说显示等。下句释云。分别甚难见者。分别是说也。见是闻也。说者甚难说。闻者甚难闻。以其非有非无故。说者不可作有无说。闻者不可作有无闻。金刚藏正说此时。即是难说说。众依此闻时。即是难闻闻。如是方为十地说闻。问所难说闻。为是果分。为是因分。
　　答古德皆云是果分。以不可说故。今谓不然。是因分故。所以者何。由四义显。一三家五请本不唯请说果分故。不尔诸佛则应不知果分是不可说。而强请故。二若是果分。刚藏不应嘿住待请。以其果分永不可说故。三若为果分难说闻而待请者。五请事毕即含说果分。何乃许说因分。四若难说闻不是因分者。许说因分中不应同前还说其难。谓云是境界难见可知。不可说故。问若尔者。何故说大中云我今说少分。论经云我但说一分。
　　答只言说一分。不云说易分。故不相违。其定因分果分之义。后说大中当广分别。
　　第五举难结嘿中。一颂分二。上三句举。下一句结嘿。前中二。初句及次二字。难所说地智离相非说闻所及故。云佛慧最胜等。名此为佛慧者。如前释。后次三字及下句。全明闻者。谓世间难有证信者故。云难思议不能受等。受即信受故。何故名众为世间者。众生世间故。又古人译地前为世间故。下句结嘿可知。
　　自下脱月第二叹众重请中二。先请。后尔时金刚藏义。前中二。先长行。后偈颂。何故此请复叹众者。以前云世间证信者难得故不说。今此显众有堪能故请说。前中三。初牒前起后。二佛子今此下叹众生讲。三善哉下结请。
　　正请中二。初句总显。后善洁下别辨。初总云善净深心者。善净谓教净证净。深心谓乐广修行。教证二净。各通二义。教谓顺教修行故。地前所行故。证谓证理起行故。地上所成故。
　　次别辨中九句。前五教净。后四证净。前中一善洁思念是欲净。谓随所念教。得清净善巧思念不杂取相故。二善修诸行是求净。谓得身口随顺诸佛敬养起求法行故。三善集助道是生得净。谓以助道善根。愿得所生益众生处。名上上生胜。又随所生处。大菩萨念常现在前。名念胜故。四善能等者。是受持净。谓於多佛闻法。皆忆不忘名善能亲近故。五成熟等者。是行净谓求地真证法故。习行少欲头陀离着行。积集成熟多功德故。后证净四者。一舍离痴惑。是得净。谓初地真见道。断分别惑。无分别智现证决定非意言故。真相见道具足现行。名为见道。初照真如体会理故名为得净。见所断惑虽通二障。烦恼障中执遍计所执实我萨迦耶见而为上首。百一十二根本烦恼。及彼等流诸随烦恼。此皆扰恼有情身心。能障涅盘名烦恼障。所知障者。谓执遍计所执实法萨迦耶见而为上首。见疑无明受恚慢等。覆所知境。无颠倒性能障菩提。名所知障。二障惑名。略显如前。数总一百一十二者。谓欲界四谛所断。各有根本十种烦恼。合有四十。上二界四谛各十中除嗔。各三十。六合七十。二通界合有一百一十二。此等诸惑皆有二用。若执我用烦恼障摄障。若执法用。所知障收。今此但云舍痴惑者。以诸惑中痴为根本。从本说故。二无有垢染。是不行净。谓修道中一切烦恼不行故。从相见道十六心后至金刚心位。总名修道。数数修习无分别智故。此中烦恼名数。多分同前见道。而差别者。於彼数上。更加十六。谓欲界有六。即贪嗔痴慢萨迦耶见边执见。上二界除嗔各五。总有十六。并同前数。合有一百二十八种。皆是俱生。於中分名烦恼所知。亦如前说。今此云一切烦恼不行者。唯说烦恼障中现起之惑及彼粗重。不言其种故。成唯识第十卷云。烦恼障中修所断种。金刚喻定现在前时一切顿断。彼障现起地前渐伏。初地已上能顿伏尽令永不行。如阿罗汉。由故意力。前七地中。虽暂现起。而不为失。八地已上毕竟不行。乃至云虽於修道十地位中皆不断灭烦恼障种。而彼粗重亦渐断灭。三深心信解。是无厌足净。此有二种。一於法。谓不乐小乘。得大乘上胜悕望心。二於佛。谓念佛功德悕乐决定。四於佛等者。是不随他教净。谓於菩萨位极处所行。皆依自证。非依教说修故。上来正请竟。
　　后结请中二。先请承力。后明众堪。谓众既内具教证二净。更得承力。为说此地义。必能证知。或此诸下是总结。上别显九句。以云於如是等故。若不尔者。如是牒何等言等何。后偈请中二。先长行标。后愿说下正显二颂。初颂举法请。上半举法愿说。下半明说有益。后颂叹众请。上半显教净。下半明证净。
　　后明金刚藏答中二。先长行。后偈颂。前中二。先明刚藏举损以违。后我愍下结嘿。前中二。先牒前所叹举德兼失。故云虽也。后然有下举损以违。违中三。初明所愍众。谓法深机浅。药病失宜。其余劣解之言通有四类。谓乐凡夫声闻缘觉小心菩萨法者。次多生疑惑者愍起苦固。后於长夜下愍受苦果。结嘿可知。后偈颂中二偈分二。前一颂。颂前牒上所叹。谓随教信坚如须弥。定心证理。犹大海。后一颂。颂前举损以违。行未久者小菩萨也。解未得者二乘人也。随识等者。凡夫人也。余准可知。
　　自下脱月第三叹法重请中二。先长行。后偈颂。前中二。先正请。后是故下结请。何故须此再三请者。有二义故。一不可以其疑念避之不说。二若避不说。不得成就一切佛法故。前中五。一通前推难致嘿令显不难故请。二何以故征。三说十地下释。四何以故重征。五此是下重释。初中二。先劝承佛说者。显说者佛护说无难故。后此人下明听者佛护闻信受故。二征意云。若由佛护。能令信受。何故说有谤正法人。释云。有二众生。非佛能护。一感报定故。二作业定故。此众非彼。故可护念。若尔者。佛无偏心。何唯护念说听此法者。故三释意云。但说十地处。说听法尔感佛护念。此由法力。非余因缘。此十听者佛护有二种益。一闻说信受。二速能修行故。云能生勇猛。四重征意云。十地望余。何所别异。有此感故。五重释云。由二义故。一以此地法是菩萨最初所行教行故。二以此他法得证智故。能究竟成就一切智。就前最初义中有三。初法说。次譬如下喻况。后佛子一切下法合。初中云最初者。有二义。一首二本义。首谓上首望地前故。本即根本望地后。此虽通二。故取后为正。谓此地行望成佛果。是亲正因。真无流故。故名根本因。初果。后次第名小决。喻况中二。先喻果以因为本。后字母下喻因能满果。前中云书者字也。谓字形相。亦名字体。如呼师子为[凹/凵/(乳-孚)](诃孕)多故。[凹/凵/(乳-孚)]字像形似师子头尾也。字者。字音即阿(入)阿(去)等。一十四音也。数者谓名句二法。是数义也。说者语也。皆以字母为本者。谓以十四音各别。加於迦佉等三十三字体上。和合成母。因此转生一切字一切音一切语言名句义等。故名为母。十四音者。谓阿(入呼一)阿(去呼二)缢(去四)乌(入五)乌(去六)讫嘿(二合七)纥[口*梨](二合八)里(九)梨(十)曀(十一)蔼(十二)污(十三)隩(十四已上十四音也)喑(经呼)阿。(重呼上二字是界畔字也)字体者。有三十四。谓迦(上)佉(上)仰(虐我)伽(按声掣呼)昂(俄朗)者(之我)[奢*多](冒我)[纟*若](若我)扚(时何)壤咤(擿我)咤(折我)荼(搦我)荼(宅何)曩(〔撰〕仰)[打-丁+袲](多我)他(上)娜陀(按声掣呼)曩簸叵么(〔化〕复是么音呼似婆字)婆(按〔摩〕制呼)莽(经呼)邪(余我)啰(卷舌呼)攞嚩(无我)烁(伤我)屣(使我)娑(上)贺(上)叉(楚我)如是字母。为书等根本。亦名为初章故。喻地行最初义也。后喻因能满果中。由字母令书等究竟故。彼书等不离字母摄也。后法合中二。先合前初义。后十地究竟下合前究竟。成就书等义。此亦释得证智也。后结请者。结请者结前说听。既为佛护念。是故愿说。
　　后偈颂中三。初半颂颂前愿承力说。二次半颂颂前护念。上并可知。后一颂颂教行证智。文中三。一前半法说。二半上句喻显。三下句法合。初中上句颂前证智成就一切佛法故。云亦究竟。下句颂前教行是最初根本。后两句可知。上来脱月三请竟。
　　自下大段第二大众同请者。上来脱月为众先请。虽说众堪乐欲闻法。然要自陈。请仪方具。又显重法故。此共请文中二。先长行标举能说颂人。后上妙下正显偈颂。颂中二。前四颂半叹人请。一颂叹法请。前中二。前二颂叹说者。余叹听者。前中二。前五句叹刚藏具证教二德。后三句叹刚藏能令听者入证入教。前中二。前四句叹证力辨才成就。后一句叹教力辨才成就。以此二力。方能有说。故偏赞尔。论云以证力等。是故赞叹。前中上者是总。总有二义。一宽。谓该二力以显胜故。二狭。谓唯就证力。以显胜故。论云。又复上者显证力等。此中叹辨。有三种。一妙无垢智者。是正体智。此胜二乘智故。二无边分别辨者。是辨体成就。无量义辨故。三宣畅深美言第一义相应者。是辨果。谓训释言词字义成就。又是以深美言词显胜义谛。后一句叹教力辨中。念持等者。受持显说故。是菩萨於正教中。净慧无疑故。后三句令听者入证入教中。初句明入证。言十力者。令已地者得佛力智故。集功德者。未入地者令入地故。后二句明入教。谓今得无[得-彳]辨演说受持十地法故。叹说者。成就二力竟。后二颂半。叹听者中三。初一颂明求教及证。次一颂喻显。后半颂法合。初中下句是总。言唯愿者。有二种。一求教。二求证。谓专求此二故。云唯愿。上句云定戒者。是第二句中我慢二使不堪闻教。能对治行。谓由我慢。於法及法师。不生恭敬。由有定则心调伏故。离我相也。由有戒则善注威仪故。离通慢也。既离二使堪闻也。又上句中集正心。及第二句中见字。并是第二句中耶字。及第三句疑念字之二使。不堪得证能对治行。其集字。论经作深字。谓细意善思惟则得深义故。今此云集者。谓由细意故。於善思惟。能积集也。心字。论经作意字。心意识三据通一也。耶字。论经作妄。妄即妄想耶见借名。今作耶字。正当显称。既有正见。则善思於义故。离颠倒见也。既有正心。则闻不思议。得证智境。欢喜信乐。离疑念也。次一颂喻显中喻四种义。一思水喻闻慧。谓初闻受持未寻思故。如饥水者不呾嚼故。二念食喻思慧。谓於所闻法。思惟得味。益智力故。如吃食者呾嚼得味益身心力。三服药喻修慧。谓已具闻思。如法修行。离诸烦恼及余习气。如服药。药行病得除愈。四如蜜喻果。谓蜜是众蜂所依乐处。三慧之果。是众圣所依所乐处故。后半颂法合可知。上来叹说听等竟。
　　后一偈叹所说法利益请中二。先善哉两字是总。余皆是别。前中谓所说法中善具足故。称善哉也。别中三。一广大智者。谓诸地所依。二愿说入诸地者。谓说诸地未曾说法。此即地体。入字。论经作胜字。谓校量地胜故。此校量胜。是趣入方便故。三成十力等两句。是地果。谓具佛十力无[得-彳]智所证果法。此得论文。此经本云一切行者。谓佛智所行之境。文虽少异。大意同也。(勘梵)。
　　自下大段第三。诸佛加请中二。先长行。明此界与十方佛光互照。显身业加持。眉间是身故。后时光台下。明光台说偈。显语业加请故。此则长行但加无请。偈颂亦请。唯论判文。长行及颂。总显光有八业二身。今科少异。多依论释。问脱月及众请仪已具。何更待佛。
　　答为显法胜故。问前加分中已有佛加。今何复加。
　　答此有二义。一前是加。今此请加为异。菩萨以加为请故。二前显主伴故。则十方佛具三业加。而毗卢但同意加。今欲具故。更身语加也。此中身加者。此光照十方佛所加说法菩萨故。即后文云。又亦照此娑婆乃至金刚藏身。是也。问何故前不加众。今此加耶。
　　答前已刚藏简众违请。上首虽即叹堪众。未自陈根欲。今以次前自述故此加也。问何故不以常身语请。以光代耶。
　　答为重法故。是以有请。为不轻尊位故。不以口求请。不以曲躬请。故以光代也。
　　就前长行中二。先明此佛光照十方佛及大众菩萨说法菩萨。后时十方下。十方佛光照十方及照此界佛等。
　　前中论经明光有八业二身。今此七业二身。略无降伏业。言七者。一眉间出清净光明。名菩萨力焰明者。是觉业。谓此光照诸菩萨身已。自觉如来力加故。二百千下是因业。谓因主光出伴光故。三普照下是卷舒业。谓舒照十方卷入常光故。此中卷者。有二义。一略故不说。二或取如日身一分义。是此卷业。谓云作前三照十方事已。於上空中。成云网台住故。四三恶道下是止业。谓止息一切恶道苦故。五又照一切下是敬业。谓照诸佛众会。现不思议佛神通力。令物敬故。六又照十方下是示现业。谓如十方佛所加说菩萨大会令此众见故。上来六业竟。第七请业如后颂。是二身者。一即此总结前业。云作是事。已下是如日身。谓於上空成网台住故。二前第三第五第六业中。皆云光照十方者。是流星身。谓往十方故。
　　后十方佛光照十方及此界中二。先明彼十方佛各光照自各十方诸剎如此照彼。同前所说六业二身。如文可见。后又亦照下明彼十方佛光照此佛及大众并说法菩萨。虽略无光名眷属息苦等。唯别应具。按上此彼互照之相。此则但照十方。彼则照十方又列照。此显主伴异故。论主将为证同不复别释者。应留后代令笺之也。
　　后明光台说偈显语业加请中二。先长行标说颂所依。后佛无等下正显第七请业。於中。先略释业名。后释颂文。
　　前中谓光台发声说偈请故。后释颂中五偈分四。谓初一颂显能加者胜。次一颂明加所为。次二颂明请说法有利他三益。后一颂明教刚藏依三渐次说观证修。初中二。先总显能加胜意。谓能加请者。非尊则不彰法胜。而所加不说。可知。
　　后正释文。此中约义取文故。不按次。於中分四。
　　一第三句全。及第四句内。加於彼三字。并显能加。就中加持彼是总相。第三句全。亦总亦别。以此句亦入前眷属摄。长行中十方佛是此眷属故。论云诸众首者。佛於世间最胜故。余文别相。总云加於彼。诸佛能加。加金刚藏。加有二种。一令同诸佛一法身。二令同诸佛具证佛果能加诸佛。是法王故。如世人王有四种胜。一自在胜。二力胜。三眷属胜。四种姓胜。人王自在者。所作无能为[得-彳]故。力胜者。能降怨。不为怨伏故。眷属胜者。有二种。一内地眷属胜。二邻国眷属胜。种姓胜者。承藉王胄故。佛王四胜者。一初句全。是自在胜。此有二种。一佛无等等是一切智故。即慧解胜自在胜。二如虚空是世法不能染。胜无明烦恼习气威故。即心解脱自在胜。言无等者。非余众生能与等故。重言等者。诸佛此彼互齐等故。
　　二次句。初二字云十力者。是力胜。谓处非处等十种智力降魔怨故。论经有无畏两字故。释中云能伏一切耶智等。
　　三次云无量诸功德五字。及次后句全。是眷属胜。此有二种。一菩萨眷属胜。於菩萨声闻诸众中。此众是第一。以具无量诸功德故。二佛为眷属胜。论云诸众首者。佛於世间最胜上故。故后句全。亦眷属摄。通入总别二相中故。
　　四第四句中。释师子法四字种姓胜。此有二种。一生家种姓。二法家种姓。初释师子三字。是生家胜。释谓释迦。世为于代轮王胄族。师子喻名佛於三界独步无畏故。以别简通故。云释师子。又种姓姓字宜从竖心。以释迦之称是族望。非姓望故。智度第二云。释迦道人姓瞿昙故。佛名经云。我释迦牟尼佛姓瞿昙故。虽一切佛生家皆胜。今且据主佛现在此故。后法之一字。显法家胜。谓一切佛皆证一如。得大菩提。因此如姓生佛身故。超过二乘智所证处。名法家胜。
　　第二有一颂。明所为中二。先显所为意。后正释文。前中意者。为闻显法王最胜藏故。后释文中二。先一句为遮外疑。诸佛不能自说。生轻慢心故。故劝承佛力令开也。后三句。正显法王藏中二。先法王最胜藏五字。总标名。后两句别释。释中二。先上句双字义二藏。谓诸地广智者字藏也。上妙行者。义藏也。上谓神力胜。妙谓真实智。行谓诸菩萨初道行法也。后句云以佛等者。总结请说。论云分别者。说十地差别故。
　　第三两颂。明请说法利他有三时益中。分三。初半颂明闻时益。次半修行时益。后一颂明转生时益。初闻时益者。谓佛力加故。闻法入心。是能受持也。次修时益者。谓十地行渐次修满。得佛十力。成菩提故。此显因圆果满也。后转生时益中一颂分二。初半颂顺释信益。后半颂反显不信损。前中二。初虽之一字。总显福而有难难不能为。后住海下别辨难福。谓上句中六字明在难处。下句全彰福胜难劣难不能为。前中论长行释有二。初总相通释。后就世界长寿下举颂别配。前中云恶道善道难处生必得闻此法者。恶道难处生。谓在大海龙世界故。善道难处生。谓在色界光音天故。后配中二。先龙世界等。配颂中初句内上四字。后虽在色界光音天等。等配前四字。下三字前别配。初云就世界长寿者。按此长寿之言。或恐是后色界长寿之语。若不尔者。则三恶道难。应唯长寿者。是难短命者非难故。(此文要勘梵本)又论主释劫尽火中云。虽在尼界光音天等。亦得闻此经。下句明福胜中云堪受等者。谓於过去。曾闻此法。生决定信。由余业故。生彼难处。由前信故。成此根器。故虽在难而堪受此法。故云得闻。后反显中二。先上句总标。翻前生信故。云生疑等。后下句正显其损。故云永不闻。谓得闻由信。无信有疑。则永不闻。准此道理。无问生在难非难处。皆不得闻。云何知然。谓如智度论第九说云。舍卫城内有九亿家。佛住其中二十五年。三亿家眼见佛。三亿家耳闻有佛。眼不见。三亿家不闻不见。释曰。后三亿家虽非八难。但是未种决定信根不疑根故。问据论主释。住海水是龙世界恶道难者。此难岂唯在海及皆不闻。
　　答经依一分故作是说。非谓一切不尔。余畜应无难故。佛会应无龙等众故。问论经颂云劫尽火中。如何论主释为光音天是长寿难。今此经本既无尽字。复云何通。
　　答尽字。晋经亦有。而今本自略。论主释光音等为长寿。是劫火尽中者。广经意也。谓经说劫尽火中。则处唯局上二界。时通前后。一切时皆难。乃至劫灾。但遮劫尽水风灾中二三禅处。不遮初禅。以初禅是长寿之首。举初括后故。云劫尽火中。论主受别生理故。释光音为长寿之首。故置等言。即由劫尽火中之言。复通劫火尽中之势。此即处为二禅已上。为长寿天。唯遮初禅。时局劫火尽时。遮彼初禅劫火烧时。彼时初禅无天住故。不可说有在中闻法。不尔初禅。何非长寿。问如何得知长寿天难通上二界。
　　答以多教说长等各异。然皆不离彼二界故。即此经文是初禅故。论主释为光音等字。等上更无限故。大智度论三十八云。长寿天者。谓非想非非想处。以万大劫故。或有人言一切无色定通名长寿。以无形可作故。不任得道。常是凡夫处故。或说无想天名为长寿。亦不任得道故。或说从初禅至四禅。除净居天皆名长寿。以着禅味耶见。不能受道故。梁摄论及成实论皆同智度第三师说。释曰。按前诸说及余圣教具二义故。名长寿难。一是上二界形待欲界名长寿故。二沈着禅味。不任受道故。然此通论总有四句。一是长寿堪受道而非难。如此经及仁王经等说。上二界中有预佛会者故。二是长寿不堪受道。正八难摄。具上二义故。三非长寿不堪受道。谓所余七难及欲界人天中。有於法不信。未种闻法根欲。并未熟故。四非长寿堪受道。谓所余七难中有曾决定信此法。根欲已熟。及欲界人天中闻法根欲熟者故。广说八难。如别章中。
　　第四佛教刚藏说十地中三渐次内。一颂分二。谓先三句正明三渐次。后一句明说利益。前中二。初应说两字总显教说。谓云汝应如是如是说故。诸地下别辨。於中三句如次。即为三种渐次。谓初句是观渐次。次句是证渐次。后句是修行渐次。言渐次者。谓一一地中。皆有从初至终行次第故。初中云诸地胜智道者。论谓十地胜智道。说此十地。若观若依止。能生诸地智故。此释加行智缘影像如故名为观。依止此加行。生根本智故。名胜智亦之道。依主释也。次句云入住等者论云入者。入地故。住者未转向余地故。展转者。地地转所住处故。此释根本智亲证真如。名为入等。初证名入。在证名住。将转趣后。名展转也。次修习者。通三渐次。次第修行故。后句云从行等者。论云行者。入住展转成就故。境界者。此行种种异境界故。此释后得智。谓此智行相依二处起。一从缘世俗种种异境界起。二从仿法根本智入住展转生故。云法智生也。所以须此教说者。为显菩萨所说一切皆因佛力。又合后代生正信故。
　　问若此地正体智亲证真如。后九地中不应更亲证如。无二无异故。
　　答古人解云。如虽一味。约智明昧故。有十亲证。今解不然。所以者何。先难古非。后显正释。难古非者。谓境智互相如约智证十如何名境智互相如约境一证如。又难加行。后智非亲证可说。彼智有明昧。正体缘如不变影。何得说此有明昧。又难能证有分限所证无分限。以限证无限境智。岂相如。后显正释者。应知亲证之言。但望当地加行后得故。名为亲。不望后地说为亲故。不相违也。若不尔者。一向名亲。则智生惑灭。证如同佛。不用后诸地。若一向非亲证。则应同余二智。涅盘经说第十地菩萨犹未了见於佛性。如隔罗縠者。是也。问十地中既无究竟亲证真如有断惑不。
　　答既望当地。有亲证。还即但断当地惑。望后非亲证。不断后地惑。上来请分两段中。明第一段刚藏说本分已嘿然待三家五请讫。
　　自下第二明刚藏许说未说分齐。於中二。先长行叙意。后如来下正以颂显。
　　前中二。先观察等明说相。后欲令等显说意。论云何故观察十方。等无我慢无偏心故。此释有别有通。别中二种。一观十方佛欲承力说故示无我慢。二察十方机欲令同入十地故示无偏心。二通中亦二种。一约承力。二约授记。前中承力示无我慢。普观显无偏心。后中欲显受佛劝教说地依命观机故。无我慢十方皆观故。无漏心观察之言。通心及眼。后显说意中。云增净信者。有二义。一前刚藏解脱月初请已令众悦。令更决明故云增信。二前来违请皆显法深。大众已信今此受请。更示深令信故云增也。
　　后正显颂中有十二偈。分二。前七颂明义大。后五颂明说大。义大者所证故。所以故。名为义。深故广故名为大。偈颂中二。先长行叙意。后如来下正显偈颂。前中论云何故观察十方示无我慢无偏心故。欲令大众重增踊悦深生正信。是故说偈示说。正增益闻者。堪受义故。踊悦者。心清不浊故。踊悦有三种。一义大。踊悦为得义故。二说大。踊悦因此说大。得彼义故。又众闻尔说分齐鸟迹喻之义生喜故。又闻许说因分难说故。生喜故。谓前叙意中二。先明观方。后欲令下显说颂意。前中二种。一观十方佛。二观十方菩萨。前中二种。一观佛承力故。不敢违请故。示无我慢也。二十方皆观示无漏也。后观菩萨亦二种。一观器堪闻不轻梦故。示无我慢。二十方皆观示无漏心也。后说颂意中云重增踊悦深生正信者。显众先闻地名已生信喜。今说正地。显众堪闻故。重增信喜为得二大。生此信喜。一者义大。即所诠地义。此义深故名大义。义即是大。持业释也。说大者。谓能诠教以所诠是大故。名说大。大之说故。有财释也。
　　后正显颂中十二偈。分二。先七颂明义大。后五颂明说大。前中分五。初二颂总显地微。二次二颂别显微相。三次一颂举例显微。四次一颂寄对彰微。五后一颂引喻辨微。
　　就初二颂中二。先明难知甚微。亦是说时甚微。后求见下明难得甚。微亦是证时甚微。前中二。初两句总显。后一句别辨。总中云微妙者。谓诸佛也。标果取因故。云如来大仙通。通是因。因即地。论云修行此道。能到圣处故。大仙者。离染喻名世仙。暂离染不得名大故。难可知者。彼微妙之道难说故。后别辨中云非念者。转释前难知谓非分别境界故。离诸念者。自体无念故。故圣道名甚微也。
　　后难得甚微中二。先总显。后无生下别辨。总云求见不可得者。难证得故。谓若有所求。则不证故。别中有四甚微。一无姤浊是观行甚微。谓观智中不杂无明故不同世间定也。二聪慧人智所行处是依止甚微。谓依佛智所证第一义处。菩萨地智依彼生故。此中约三智总别分别。总者通名见实谛智故。别谓加行胜解故。正体巧证本不生故。后得随闻明了知故。三性净恒寂然是清净甚微。谓性自离惑。非先有后离故。上一不同外道不依智者。所行及六行伏惑执先有后离也。四无生亦无灭是功德甚微。谓此地智出世间故无生也。为不舍利益众生非一往灭故无灭也。此不同二乘果人一往住涅盘故。
　　二别显微相中。二颂分二。初两句明同相涅盘。后六句明不同相涅盘。相即体也。性净涅盘空无相体一切诸法凡圣同故。方便净涅盘。圣有凡无。因圣分得。果圣圆证。由同相故。凡圣一体。不同相故凡圣恒殊。二相非即离故。凡夫即佛而非佛。佛即凡夫而非凡就同相中。初句总显。后向别辨。总云自性本空寂者谓此地智本来即如空寂为自体。与一切法同故。名为本空寂为本。本何空寂。因缘生法。此岂空寂。若不空寂无因缘故。空寂岂非所执性耶。所执执依他识。依他执遣。便识圆成实。不依他性识。所执终不灭故。无性摄论第五释圆成性云。於依他起上。所执永无。显真性故。此智岂是因缘生耶。因缘无生之所生故。无生生法岂非因缘耶。因缘岂非无生生耶。不识无生者。不识因缘故。后别辨中云无二亦无尽者。此显总。显中智空寂义。远离地前菩萨三乱意空。一离损减谤空。二离异体空。三离灭尽空。初无二。显离前二空。后亦无尽。显离后一空。前中一以智空有无二故。智空不[得-彳]智有。故非损减。一以智空即智有。智有即智空。无二体故。非离异也。后一以智空是即有之空非即灭方空故。离灭尽故。论释初不同兔角一向是无。二非智外别有空。三非转灭。论经偈中加一有字。此无二中摄尽不相违也。宝性论中亦有此说故。彼第四云。此以何义。初发心菩萨起如是心。实有法断灭。后时得涅盘。以是菩萨失空如来藏修行。又复有人以空为有物我应得空。又生如是心。离色等法。别更有空。我应修行。令得彼空。释曰。二处三空。前后虽异。大意不殊。准释可知。
　　后六句明不同相中二。先总显。后於诸下别辨。
　　总中云解脱者。谓於三种杂染得远离故。分别烦恼见道断故。舍异生性得圣性故。
　　别中二。初三字明所脱离染。后五句明能脱体。
　　前中云於诸趣者。六趣也。惑为趣缘。业种趣因。生为趣果。六趣修环。不出此三。此智离彼故云解脱。
　　后明脱体中五句。即为五相。
　　初云涅盘等者。此得平等相。谓观世间与涅盘平等一性。非如二乘不知此理背世求出世。
　　二次一句云非初等者。是断惑相。谓此智断惑三时非断断有断不可断故。论云非初非中后前中后取故。远法师悞取此文。将为三时总具方成断惑。一一各别。则不能断故。释云治必阶渐。非定始终故。言非初中后。今谓不然。先定三时。后释此文。言初中后者。有通有局。局谓一一地中所应断惑。正断唯在无间道中一剎那时。即於此时。说初中后。若依杂集说。十六心一一剎那经多时分故。彼第九云心剎那者。谓於所知境。智生究竟。名一剎那。非唯於本无今有生时名心剎那。何以故乃至於所知境。能知智生所究竟名一剎那。若约通论如集论说。地别四通。於中前三正是当地治惑因缘。后一胜进为后方便故。彼第五云。云何加行道。谓由此道。能舍烦恼。是名修道中加行道。云何无间道。谓由此道。无间永断烦恼。令无所余。云何解脱道。谓证由此道证断烦恼。所得解脱。云何胜进道。谓为断余品烦恼。所有加行无间解脱道故。后释文者。经宗法性。断惑依宗。不宜异释故。论以前中后取之言。释经非初中后之意。谓经说非三时者。显能所断无。自性无。非说情无。而言非也。为遮谬解故。反经而释即由非故智离常。即由取故智离断。离断常故。智生惑灭。此时何有二体可得同不同时。杂集第七亦同此说。故彼中释三种无上云。智行解脱。如次依止见修无学。即复问云。从何而得断耶。
　　答不从过去已灭故。不从未来未生故。不从现在道不俱故。然从诸烦恼粗重而得断。为断如是如是品粗重。生如是如是品对治。若此品粗重灭。平等平等犹如世间明生暗灭。由此烦恼离系。令未来烦恼住不生法中。是名为断。集论第四亦同此说。问照惑无性。惑即灭。照智无性。智应三。
　　答照无性理。顺智违惑。故不同也。然此断惑诸宗不同。依萨婆多。无间道时。惑得犹在。若无现得。使无所断。由此无间。断现在得。依经部宗。无间道时。所断惑种应生不生。说之为断。依大乘宗。自有两说。一云二真见道现在前时。彼二障种心不成就。如明与暗定不俱生。如称两头低昂时等。诸相违法。理必应然。是故二性无俱成失。此如成唯识第九卷说。一说即此经等非初中后之初中后断。广如前辨。问大乘二说何者究竟。
　　答成唯识说。为引摄小根。权立断义。名同实教断故。说道惑不俱义。同小宗断故。说秤低昂喻。半同实教。半同小宗。方成引摄。若全同异。则引摄不成故。名大乘权教。又小宗说。断能所相敌。权大显后有俱成失。权教自立。如秤低昂。还即不离俱成之过。谓秤衡两头终是一体。无能所治。不相违害。道惑不尔。一向相违。体非是一。若合同一体。则有明暗相乖。离别异躯。互不相及。何以尔者。依一向有能所治体。欲离俱成失。不可得故。其俱成而无失。唯法性宗尔广如前说。具显断或。如别行章。
　　三次一句云非言等者。是观行相。谓此无分别观智非世间言说所及。又不同声闻依声悟道。
　　四次一句云出过等者。是转依相。谓此地智依止真如常住法身。以是究竟转依教。或初地已上。转六七识。得妙观察平等性故。此智证如依如而成。能依所依俱是常故。出於三世迁动相故。为简地前未转依故。论释云依止常身故。非如无常意识智依止无常因缘法。谓未转依时。智依生灭识故。智亦生灭。今依常身。智亦常故。胜鬘云。如来色无尽。智慧亦复然。一切法常住故。此经上文十藏品云。此菩萨於诸佛一向坚信。乃至云。知彼诸佛智慧不增不减不生不灭。乃至广说。
　　五末后一句云其相等者。是解脱相。谓二乘果智。虽离我惑。犹有法执故。彼解脱犹有障[得-彳]。今此不尔。二障并习迷皆都尽故。云如虚空无障清净也。
　　三次一颂举例显微中。上半牒前深妙。下半类显地微。前中云寂灭等者。举二涅盘。寂是同相。谓诸法本寂故。灭是不同相。谓灭惑者所显故。佛所行者。行证也。寂灭之智佛圆证故。下句显上离言。下半类显。云地行者。地智行相观理行事悉同上离言。
　　四次一颂寄对彰微中。上半显难所由。下半标对反显。前中初句云智起佛境界者。正体智中。观真如而得起故。真如唯佛亲证境故。大地菩萨无亲证耶。彼亲当地此约圆满。次句云非念等者。显地智不可说故。非念谓不同思慧境。离心道者。不同报生意识智境彼皆可说。智非彼境故不可说。此亦反显。下半反显中。上句明地智难说。不同蕴等彼是色心可言说故。地智不尔。唯可内证。下句显难闻中。云非心及者。非耳识知故。非意及者。非意识思量故。
　　五末后一颂举喻显微中。上半喻显。下半法合喻。云如空中鸟迹者。证成前颂唯可内证不可说闻之义。谓空中鸟飞之迹。离四句故。难说难示。一迹相同空。空所摄与空无差别故。难说有为。二不无空飞之处故。难说为无。三唯一迹相故。难说为亦有亦无。四法应如是故。难说为非有非无。即由此故。不可示他令见下法合。云十地义如是等者。谓菩萨地证智难说示故。由於证真空智处以不住相之名等诠故。此诠相难说示。四句同前。一诠相同於证真空智空智所摄故。难说为有。论云非如声性故。二非无名等诠地差别故。难说为无。论云非无地智名句字身。三唯一诠相故。难说为亦有亦无。四法应如是故。难说为非有非无。即由此故。不可以示他令见。见谓闻见或此四句中。但取前二句离有离无。其义亦显。金刚藏菩萨。正说此时。即是难说说。难示示。诫众依此难闻闻如是。乃为说闻十地之义。今此既是示说分齐。应知此品所说地义施戒禅支道品四谛六度缘生等法。乃至一句一字。莫不皆如空中鸟迹离四句相。若不作此解。未识十地。古人云。此十地所说浅於地前者。应不将鸟迹喻意照后所说故尔。远法师云。风画喻中。举画为喻相故。合之以说。今举迹处为喻相故。合之以证。有斯左右尔者。此虽善议。然复详核。或无左右。所以者何。前合文云牟尼智如是分别甚难见故。牟尼此云寂嘿。谓即证智也。古人错谓牟尼是释迦牟尼佛。故翻为佛智。比来疏家。虽亦解此佛智即是地智。然不如此本存其梵言。以此校量。前后无别。问地难说闻前已广显。今何复说。
　　答前显嘿因。今为诫众。令其用心称迹喻听不得逐语失意。所望各异。无重言过。因此而论。上下说难。非欲不说。为显三义。一说难行相示众便已显地义故。二为显於法固请尊重难得故。三为令众舍见着故。若不舍着。随声取义。有五种过。一不正信。二退勇猛。三诳他。四谤佛。五轻法。初不信者。听既逐教而不会意。从此生信。信不正也。二由信不正故。则无胜解。於说深意。不能决定。名退勇猛也。三由将自逐教之解为他说言此是深意。四由为他说自谬解云是佛说。五将本深说同己谬解。又谬解成性后闻深不重故。上来释义大了。
　　自下明说大中五颂分二。先别显三种成熟大。后此处下两句总结许说分齐。但是因分。
　　前中显三成熟文即为三。初一句明因成就大。谓悲愿熏心为起行因故。二出生下明因渐成就大。谓闻等慧渐次修行。生出世智故。三圆满下明教说修成就大。谓实智证真。名言不及。假言寄显故。名教说修。问此三俱是说大中开出。何故前二不名教说。又俱是因中。何故后一不名因耶。
　　答前二生后功能显故。同得名因。体非玄妙。不待言简。不名教说。后一证智幽微滥同佛果故。以言简名教说修。问三成就位差别如何。
　　答前二在地前。后一在初地故。论云闻思慧等次第。乃至能生出世间智因故。初地智生既尔。后后诸地。当知亦然。
　　就初因成就中。慈谓等教众生修善。是等与喜乐因果也。悲谓等教众生不造恶。已造者教除灭。是等拔忧苦因果也。愿谓为众生故求大菩提。上三不同二乘狭自度及不等度故。俱称大也。
　　二因渐成就中。应云次第出生入地行。依梵语故倒也。谓先闻。次思。后修。次第行为能生入地之因行。
　　三教说修中。有二种修。一满足修。二是境界下明观修。前中云圆满心者。圆满是所满正智。心是能满净心。智行非虑境者。谓证智非闻思慧等缘虑之境。闻等但是彼智因行不能满彼智地。要出世净心方能满彼故。后观修中二。初明观境难见难说。后佛力下明说听之过。诫众敬听。前中云是境界难见者。谓正体智境非分别能见故。次云可知不可说者。自心清净唯可证智不可言说故。心清净者。无分别故。离诸漏故。真如非是有漏心境故。
　　后明说听过诫众敬听中。有三颂分二。先半颂标离三过。后三颂重显前三。初中二。先明二种过。后汝等下诫听。前中云佛力故开演者。谓说者听者皆离二过故。不离则不得证故。说者二过者。一佛不随喜。二不平等说。听者二过者。一见诤过。言我法是彼法非。如是执着种种诸见故。二於说法者不恭敬过。前中由佛力开演故。离佛不随喜过。由诫众云汝等应受故。离不平等说过。后诫听中云汝等应敬受故。离二种过。谓一由敬受故。离此彼是非见诤之过。二由敬受故。离不恭敬说法者过。
　　后重显前三中分三。初一颂重显开演。次一句重显敬受。后五句重显佛力。
　　初中三。先一句总标地法。次二句明说广略。后一句明略摄广。初中云如是者。牒举地法。言智入行者。智入是因解。行是因行。众生以智解行行因。得入地法。次说广略云亿劫等者。谓智行广故。说之难尽。今但略说。后略摄广中。云真实等者。真实是如实。谓智入之行虽多。今但说其要略称实理者。还即摄彼广多行法悉尽故。云义无余也。
　　二重显敬受。云一心恭敬待者。一心有二种。一身异心同故。二前后无间故。又有二种。一身正恭敬。如威仪住。堪受说法故。二心恭敬待。如法决定堪能忆持故。
　　三重显佛力中五句分二。先三句。明承力所作。后二句显承力分齐。前中初句明承力。云我承佛力说者。示已无谄憍慢故。承佛力者。示非己力。无增上慢故。次二句显所作。云胜法等者。谓以妙音善字说胜法故。胜法谓地义与喻相应说故。善字有二相。一随方言音善随顺故。二字句圆满不增减与理相应故。后明承力分齐中。初句显多佛力。后句明力入身中。易可知也。上来别显三成就大了。
　　后总结许说分齐中。上句牒所请说难说。下句示说分齐。前中云此处者。指三家所请之处。即十地义也。难宣示者。广如前说。此牒彼言。后示分齐。有二种。一示说因分。二示后所说皆如鸟迹喻意。问因分果分之义。分齐云何。
　　答古来诸德。多说不同。略叙四说。余不足论。一云诸地加行为因。正证为果。二云约渐增门名因分。十地差别可说故。苦就圆满。名果分。十地无相差别可说故。三云教相名因。证相名果。四本疏云。释有两重。一云此十地有二分就。实十地。唯佛所知。佛智所行名为果分。上论云。此智是谁证。偈言佛所行故。又上文云。智赴佛境界故。又加分中云不思议佛法故。又如鸟迹依太空为果海等。二随相十地菩萨所知菩萨所行名为因分。是则果分悬绝。当不可说。因分约机。是则可说。此通一部经中大意。又云问菩萨证智岂可说耶。
　　答教说修中满足修等是也。二云十地有二分。一约妙智正证智如境故。离相离言故名果分。则不可说。如彼鸟迹同空不可说也。二约方便寄法显地差别。如下初二三地寄同世间。四五六地寄同二乘等。又寄禅支道品诸谛缘生。以显地别。令众因此表解地义故名因分。如空中迹。约鸟说异。名为因分。同空无别名为果分。一迹通二故为二分。又云问约鸟。约空迹。皆离相。云何有说。有不可说。
　　答迹虽离相就鸟得说。就鸟得说所说常离也。迹同虚空。理不可说。所说地智。准此可知。此释局斯地品故。云虽为难即是一分也。今复助释。或此二分。唯在十地。非预佛果。於一证智。不坏相边。可言说故。名为因分。相即无相。非言及边。名为果分故。此二句非一非异。论云如鸟行空中迹处不可说相亦不可见。何以故虚空处鸟迹相不可分别故。非无虚空行迹。如是鸟迹住处。名句字身住处。菩萨地证智所摄。不可得说。不可得闻。何以故非如声性故。非无地智名句字身。又云是地所摄有二种。一因分。二果分。释曰。论既判云二分。地摄故。知果分非佛果也。不尔佛果是菩萨故。问若尔者。本疏引教。当云何通。
　　答前所引教。或不成证。所以者何。谓佛所行者。益智所证二灭果因非说佛智。不尔二灭十地圆满。满处佛行故作此说。又智起佛境界者。谓地智所契真如。唯佛穷证之境故。地智从佛境起。非说地智即是佛智。不尔十地无十亲证。又加分中云。欲汝令为一切菩萨说不思议诸佛法光明者。论释云。不可思议诸佛法者。是出世间道品。释曰。佛法之言。通相之语。此中即是十地佛法。非地前佛法。亦非佛地佛法。如前论释。又鸟迹所依太空者。论云。如鸟行空中迹处不可说相亦不可见。何以故。虚空处鸟迹相不可分别故。乃至合云菩萨地证地所摄不可得说不可得闻。释曰。空摄鸟迹。与空不别。喻菩萨证智摄名句等。与证智不别。不曾说太空喻果海也。问若尔者。十山依海。复云何通。
　　答彼文但说十山依海。不说大海即是十山。上来明第六大段请分了。
　　卍按。大段第七说分已下。约半卷散逸。
　　续华严略疏刊定记卷第十(本末合)(尽第五地)

　　第二地中二。先略料简。后正释文。
　　前中二门。一释名。二来意。
　　前中成唯识第九云。具净尸罗。远离微细犯戒垢故。名离垢地。十住毗婆沙云。行十善道。离诸垢故。摄大乘云。由极远离犯戒垢故。世亲释云。性戒成就。非如初地思惟护戒故。无性同世亲。瑜伽同摄论。
  </div>
  <div class="pagination">
   <a href="续华严经略疏刊定记_page14.html">
    上一页
   </a>
   <span>
    ...
   </span>
   <a href="续华严经略疏刊定记_page10.html">
    10
   </a>
   <a href="续华严经略疏刊定记_page11.html">
    11
   </a>
   <a href="续华严经略疏刊定记_page12.html">
    12
   </a>
   <a href="续华严经略疏刊定记_page13.html">
    13
   </a>
   <a href="续华严经略疏刊定记_page14.html">
    14
   </a>
   <span class="current-page">
    15
   </span>
   <a href="续华严经略疏刊定记_page16.html">
    16
   </a>
   <a href="续华严经略疏刊定记_page17.html">
    17
   </a>
   <a href="续华严经略疏刊定记_page18.html">
    18
   </a>
   <a href="续华严经略疏刊定记_page19.html">
    19
   </a>
   <a href="续华严经略疏刊定记_page20.html">
    20
   </a>
   <span>
    ...
   </span>
   <a href="续华严经略疏刊定记_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
