<!DOCTYPE html>
<html>
<head>
    <meta charset="UTF-8">
    <title>华严纲 - 第 40 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 40 页/共 73 页</h1>
    <div class="content">　　二右绕下正显作业。谓兴供成益。益言不退菩提者。论有四义。一於登地证决定故。二入正定聚故。三定离放逸恶故。四定即善事故。
　　佛子。此大光明作於如是供养事毕。复绕十方一切世界一一诸佛道场众会。经十匝已。从诸如来足下而入。
　　三佛子下事讫收光。言足下入者。若约教相。顶光入足显深敬故。若约证实。终极之智从下趣入诸佛境故。显证佛境即自证故。
　　上初舒作业竟。
　　尔时诸佛及诸菩萨。知某世界中某菩萨摩诃萨能行如是广大之行到受职位。
　　第二众圣咸知。
　　佛子。是时十方无量无边乃至九地诸菩萨众。皆来围绕恭敬供养。一心观察。正观察时。其诸菩萨即各获得十千三昧。
　　第三下位奔风。申敬获益。
　　当尔之时十方所有受职菩萨。皆於金刚庄严臆德相中。出大光明名能坏魔怨。百万阿僧祇光明以为眷属。普照十方。现於无量神通变化。作是事已。而来入此菩萨摩诃萨金刚庄严臆德相中。其光入已。令此菩萨所有智慧势力增长过百千倍。
　　第四同声相应。以修平等因行互相资故。表内吉祥深广之德严心已圆。故外於此相放光相益。又上此照彼放眉间光。表中道已照。今彼照此。乃於胸相者表心契悬同。德圆魔尽。名坏魔怨。
　　尔时十方一切诸佛从眉间出清净光明。名增益一切智神通。无数光明以为眷属。普照十方一切世界。右绕十匝。示现如来广大自在。开悟无量百千亿那由他诸菩萨众。周徧震动一切佛剎。灭除一切诸恶道苦。隐蔽一切诸魔宫殿。示一切佛得菩提处。道场众会庄严威德。如是普照尽虚空徧法界一切世界已。而来至此菩萨会上周匝右绕。示现种种庄严之事。
　　第六尔时十方下明随所得位。於中二。一放光。於中十业。初光名。即益业。益一切智令佛成故。二无数下是眷属光。是因业。三示现下示佛。是敬业。四开悟下开悟业。五周徧下振动业。六灭除下止恶业。七隐蔽下降魔业。八示一切下示现业。九如是下卷舒业。十示现种种变化业。
　　现是事已。从大菩萨顶上而入。其眷属光明亦各入彼诸菩萨顶。当尔之时。此菩萨得先所未得百万三昧。名为已得受职之位。入佛境界。具足十力。堕在佛数。
　　二现是事已下入顶成益。入顶者若约化相。上收於下也。若约实义照极心源。名为智顶。成果在已。是为光入。论云诸如来光明彼菩萨迭互。智平等摄受故。谓菩萨顶光入佛足。则因上进於果也。佛光入菩萨顶。果收因也。亦因收果入则无迹。因果双亡名平等也。当尔之时下得益。名为下结位。入佛境者所证同也。具十力者行德同也。堕佛数者如始出家便堕僧数。
　　补义曰十地菩萨当受职时。通身上下放十种光。遍照十法界。穷尽十方微尘剎土。上与诸佛主伴。并同行受职菩萨。下及六道三途互相交彻。成光明网。作诸事业者。显此根本普光明智。为十法界一切圣凡染净根本。众生各各性自具足。向为无明障蔽其体。故根尘隔越。自他分别。而为生死染缘。不显其大用。今菩萨依此本智。创立信心。历劫熏修。无明既破。法身显现。则本有智光。一旦焕发。称法界量照彻无遗。所谓自然而有不思议业种种广大之业用。此返妄归真究竟之地。将跻正等正觉。故此受职菩萨坐大宝莲华以显得体。其放十处光明以显得用。了此光明。则知修因究竟成就之实证也。故此地菩萨。乃总会前三贤九地之因。成一圆融极果。当绍觉位。故为轮王正后太子。灌顶受职之象也。
　　上受位法竟。
　　下喻。
　　佛子。如转轮圣王所生太子。母是正后。身相具足。其转轮王令此太子坐白象宝妙金之座。张大网幔。建大幢幡。然香散华。奏诸音乐。取四大海水置金瓶内。王执此瓶灌太子顶。是时即名受王职位。堕在灌顶剎利王数。即能具足行十善道。亦得名为转轮圣王。
　　第二喻。喻上六事。文少不次。初喻随何身。二其转轮下喻随何座。三张大下喻随何相。四取四大下喻随所得位。王喻真身。手喻应身。瓶喻白毫。水喻相光。应有第三随何等眷属。谓文武百僚以为辅弼。五即能下明随何等出处。
　　菩萨受职亦复如是。诸佛智水灌其顶故名为受职。具足如来十种力故堕在佛数。
　　第三合。但合随所得位。正意在此故。
　　佛子。是名菩萨受大智职。菩萨以此大智职故。能行无量百千万亿那由他难行之行。增长无量智慧功德。名为安住法云地。
　　第四总结。结斯一分。
　　上三得受位分竟。
　　下文第四佛子菩萨住此法云下明入大昼分。於中有五种大。一智大。二解脱大。三三昧大。四陀罗尼大。五神通大。此五依五种义。一依正觉实智义。离智障故。二依心自在义。离烦恼障故。三依发心即成就一切事义。意定力故。四依一切世间随利益众生义。意能遍持。口能遍随故。五依堪能度众生义。身及诸通广能运故。前二自利。后三利他。
　　上叙科。
　　下释文。
　　佛子。菩萨摩诃萨住此法云地。如实知欲界集。色界集。无色界集。世界集。法界集。有为界集。无为界集。众生界集。识界集。虚空界集。涅盘界集。此菩萨如实知诸见烦恼行集。知世界成坏集。知声闻行集。辟支佛行集。菩萨行集。如来力无所畏色身法身集。一切种一切智智集。示得菩提转法轮集。入一切法分别决定智集。举要言之。以一切智知一切集。
　　文中三。前二别明。后三合例。今初智大分二。先别明。后总结。今初。有七种智。一集智大。二应化智大。三加持智大。四入微细智大。五密处智大。六入劫智大。七入道智大。此七展转相生。今初集智依能断疑力。了法缘集故。缘集者谓一切诸法依缘集而起故。一妄缘集。谓三界虚妄唯一心作。如梦所见。唯是心解。二真缘集。一切诸法皆真心起。如梦所见。皆报心作。又识论有三。一事缘集。从事缘起一切法。二妄缘集。从其妄缘起一切法。三真缘集。真识体中具过一切恒沙性德。互相集成。故言缘集。今文中先别明。后举要下总结。前中有二十集。皆明因缘集。然通真妄及与和合。故有三分。一染分。二净分。三灭分。在文有六重。一唯染。谓初四及众生集。诸见烦恼集。二唯净。谓声闻已下诸集。三唯灭。谓虚空。四净染合说。谓识及有为世界成坏。五净灭合说。谓无为及涅盘。择灭无为为净。非择灭为灭。性净涅盘为灭。余三为净。六通染净灭。谓法界故。论云随所正不正。以法界通善不善及无为故。而论诸句皆有随所言者。随何等差别皆能知故。
　　佛子。此菩萨摩诃萨以如是上上觉慧。如实知众生业化。烦恼化诸见化世界化法界化声闻化辟支佛化菩萨化如来化一切分别无分别化。如是等皆如实知。
　　第二佛子下明应化智。中三。初牒前起后。以依前缘集智身。起化用故。故论云依彼身起力。次如实下正显。后如是下总结。显中十句。初三众生世间自在化。化起众生善恶业及利钝使。令众生见似真造作故。造次一句器世间自在化。次五智正觉世间自在化。三乘正觉故。一法界化。为三乘所说法行。余四化为三乘人及果。后一通三世间。有性有分别。器无分别。智正觉通上二也。
　　又如实知佛持法持僧持业持烦恼持时持愿持供养持行持劫持智持。如是等皆如实知。
　　第三又如实下加持智。论云依如是如是转行力。谓依彼应化常化不绝。为加持行。其事非一。重言如是。有十一句。初三不断三宝。是境界持。余人是行持。於中初二是逆行。胜热炙身。无厌行虐。婆须染欲。徧行处邪。皆其事也。后六顺行。前四起因行。时谓起因之时。愿等因体。后二得果在时。时谓长劫。智即果体。谓一切智智故。
　　又如实知诸佛如来入微细智。所谓修行微细智。命终微细智。受生微细智。出家微细智。现神通微细智。成正觉微细智。转法轮微细智。住寿命微细智。般涅盘微细智。教法住微细智。如是等皆如实知。
　　第四明微细智。谓知佛化用微细自在故。论云依彼应化加持善集不二作故。谓依前应化等三智。合为不二之智。作此微细化用故。随应化一事即具前三。非但八相一具余七。
　　又入如来秘密处。所谓身秘密。语秘密。心秘密。时非时思量秘。密授菩萨记秘密。摄众生秘密。种种乘秘密。一切众生根行差别秘密。业所作秘密。得菩提行秘密。如是等皆如实知。
　　第五又入下明密处智。依护根未熟众生不令惊怖。故现粗隐细。而秘密俱成。初三即总显三密。次三别显起化密。一意知化时。二口与其记。谓懈怠迟记。或引实行声闻与应化者记。又昔但记菩萨。则於声闻记为秘密。随机隐显。后摄众生密。论经云摄伏。谓摄受折伏。皆通身口。次一教密。约实则无三说三。三即为密。但为化菩萨故。约机非一说一。一亦为密。后三约所知明密。知根种种。知业万差。知逆顺行皆得菩提。故为密也。
　　又知诸佛所有入劫智。所谓一劫入阿僧祇劫阿僧祇劫入一劫。有数劫入无数劫无数劫入有数劫。一念入劫劫入一念。劫入非劫非劫入劫。有佛劫入无佛劫无佛劫入有佛劫。过去未来劫入现在劫现在劫入过去未来劫。过去劫入未来劫未来劫入过去劫。长劫入短劫短劫入长劫。如是等皆如实知。
　　第六又知下明入劫智。依命行加持舍自在意。谓劫时迁流名为命行。一摄一切名曰加持。一入一切名之为舍。以废己同他故。劫随心转名为自在。亦十世隔法异成门也。以得不思议解脱。不见长短一多大小。互相即入等。并如发心品。
　　又知如来诸所入智。所谓入毛道智。入微尘智。入国土身正觉智。入众生身正觉智。入众生心正觉智。入众生行正觉智。入随顺一切处正觉智。入示现徧行智。入示现顺行智。入示现逆行智。入示现思议不思议世间了知不了知行智。入示现声闻智。辟支佛智。菩萨行如来行智。
　　第七又知如来下明入道智。论云依对治意说。谓徧入诸道。若逆若顺皆为对治。无非入道。此约知凡夫道。若约知化凡夫道。即此逆顺等便是佛道。别中有十四句。初句总入所化。谓毛道凡夫。随风不定故。论经云。入凡夫道。论云。依凡夫地。余句别显所化。各有三种。一依我慢行者。令入微尘智。观破抟聚。唯尘无我故。二依信求生天者。入净国土。过於所信故。余皆依觉观者。於中初句起觉观身。次二句正显觉观心行差别。次句明所觉境。上四即所化之觉观。次四句能化之行。初句显徧行故。次二随宜若逆若顺。后句若深若浅。后四句化令入三乘果。
　　佛子。一切诸佛所有智慧。广大无量。此地菩萨皆能得入。
　　第二总结前七。皆佛之智。菩萨能入故名智大。
　　智大竟。
　　佛子。菩萨摩诃萨住此地。
　　第二明解脱大。中三。初标得位。
　　即得菩萨不思议解脱。无障碍解脱。净观察解脱。普照明解脱。如来藏解脱。随顺无碍轮解脱。通达三世解脱。法界藏解脱。光明轮无余境界解脱。
　　次即得下略显有十。总约通智为对。初依神通境界转变自在。言念不及故云不思议。如净名所得。二能至无量世界。以愿智力无拘碍。故云无障碍。三明离障解脱故云净观。离障有二。并皆知之。一约位则世出世间所离不同。二就出世中。学无学别。此学无学并通三乘。上三中前二约通。此一约智。共为一对。总相以明。约身明通。约人显智。次三一对。一通二智。四约心明通。故云普照。普照物机。随意转变。一时普应。如观音普门示现故。次二约法明智。五即法陀罗尼。显如来藏中蕴恒沙性德故。六即能破他言。随彼言破无碍圆满。故云随顺无碍。次二一对相入通智。约时明通。由达三世劫。随意住持相入故。约因缘集显智。一切种皆包藏法界之中。故云法界藏。后二一对。约相即明通智。约身明通。不离一身光明轮而普照故。是解脱光轮。约时明智。即一而能知多。故云无余境界。
　　此十为首。有无量百千阿僧祇解脱门。皆於此第十地中得。
　　后此十下结广。
　　如是乃至无量百千阿僧祇三昧门。无量百千阿僧祇陀。罗尼门。无量百千阿僧祇神通门皆悉成就。
　　第三如是下总例余三。
　　大尽分竟。
　　下释名分。
　　佛子。此菩萨摩诃萨通达如是智慧。随顺无量菩提。成就善巧念力。
　　大文第释名分中三。一能受如来大法云雨故名法云。二佛子此地菩萨以自愿下明能注雨灭惑故名法云。三佛子此地菩萨於一念下。明注雨生善故名法云。然后之二段从自受名。今此一段从所立名。论云法云相似。以徧覆故。此地中闻法相似。犹如虚空身徧覆故。谓佛身云徧覆法界。法雨益多唯此能受。故名法云。文中二。先总明能受之德。由前七智成就念力。能受多法。此智实成多德。故云无量菩提。近说受持之义耳。
　　十方无量诸佛所有无量大法明。大法照。大法雨。於一念顷皆能安。能受。能摄。能持。譬如娑伽罗龙王所霪大雨。唯除大海。余一切处皆不能安。不能受。不能摄。不能持。如来秘密藏。大法明。大法照。大法雨。亦复如是。唯除第十地菩萨。余一切众生声闻独觉乃至第九地菩萨皆不能安。不能受。不能摄。不能持。
　　次别显受法之相。於中三。初总显受多。二历数显多。三问答显多。今初。有法喻合。法中三。一明所受法多。二大法明下所受法妙。故下合云秘密藏也。文有三句。上二句性故。谓三慧所知名法自性。大法明是闻思智摄受故。照是修慧所摄受故。下句作故。谓说受众生如云与他雨法雨故。於一念下显能受德。一念者速故。既多妙又速。展转显胜。能安者堪能安受文故。受者信受故。上二受文。摄者思惟摄取义故。持者摄受后文义成二持故。此但顺说。下喻合返显不能。
　　佛子。譬如大海能安能受能摄能持。一大龙王所霪大雨。若二若三乃至无量诸龙王雨。於一念间一时霪下皆能安能受能摄能持。何以故。以是无量广大器故。住法云地菩萨亦复如是。能安能受能摄能持一佛法明法照法雨。若二若三乃至无量。於一念顷一时演说悉亦如是。是故此地名为法云。
　　第二历数显多中。先喻后合。海能安者受一切水故。受者不浊故。浊如不信。摄者余水数入失本名故。持者用不可尽故。
　　解脱月菩萨言。佛子。此地菩萨於一念间能於几如来所。安受摄持大法明大法照大法雨。
　　第三问答显多中先问后答。
　　金刚藏菩萨言。佛子。不可以算数能知。我当为汝说其譬喻。佛子。譬如十方各有十不可说百千亿那由他佛剎微尘数世界。其世界中一一众生。皆得闻持陀罗尼为佛侍者。声闻众中多闻第一。如金刚莲华上佛所大胜比丘。然一众生所受之法余不重受。佛子。於汝意云何。此诸众生所受之法为有量耶。为无量耶。解脱月菩萨言。其数甚多无量无边。金刚藏菩萨言。佛子。我为汝说。令汝得解。佛子。此法云地菩萨於一佛所。一念之顷所安所受所摄所持大法明大法照大法雨三世法藏。前尔所世界一切众生所闻持法。於此百分不及一乃至譬喻亦不能及。
　　答中二。先校量显示一佛之所受法广多。
　　如一佛所。如是十方如前所说尔所世界微尘数佛复过此数无量无边。於彼一一诸如来所。所有法明法照法雨三世法藏。皆能安能受能摄能持。是故此地名为法云。
　　后如一佛下类显多佛。言三世法藏者。三世佛法之藏也。而论云於法界中三种事藏者。意取法明照雨。蕴在法界故。以彼经云法界藏故。故为此释。
　　佛子。此地菩萨以自愿力起大悲云。震大法雷。通明无畏以为电光。福德智慧而为密云。现种种身周旋往返。於一念顷普徧十方百千亿那由他世界微尘数国土。演说大法摧伏魔怨。复过此数。於无量百千亿那由他世界微尘数国土。随诸众生心之所乐。澍甘露雨灭除一切众生业惑尘焰。是故此地名为法云。
　　第二澍雨灭惑释名中。此中云等如出现品广明。悲云普覆故。法雷惊蛰故。通明无畏照机速疾。令见道故。以福智因成种种身如云。形显多故。法雨正能破四魔故。
　　佛子。此地菩萨於一世界。从兜率天下乃至涅盘。随所应度众生心而现佛事。若二若三乃至如上微尘数国土。复过於此乃至无量百千亿那由他世界微尘数国土。皆亦如是。是故此地名为法云。
　　第三澍雨生善释名。八相渐益故可知。
　　五释名竟。
　　佛子。此地菩萨智慧明达。神通自在。
　　大文第六神通力有上无上分中有六种相。一依内。二依外。三自相。四作住持相。五令欢喜相。六者大胜。若就经文分二。前四合为一段。正显神通。后二为一。断显胜。今初分二。先别明。后总结。别中三。初明依内。智慧明达者即起通之智。亦陀罗尼。二神通者是通体。三自在即通德。亦摄不思议解脱及与三昧。具此三事。即通无上。
　　随其心念。能以狭世界作广世界。广世界作狭世界。
　　第二依外。谓业用依外境而起故。亦是第三依自相。谓转变作用是神通相故。此二经文是一。义分为二。今依自相释文。自有二种。一转变外事。於中三。一同类略广转。
　　垢世界作净世界。净世界作垢世界。乱住次住倒住正住如是无量一切世界皆能互作。
　　二垢净异事转。
　　或随心念。於一尘中置一世界须弥卢等一切山川。尘相如故。世界不减。或复於一微尘之中置二置三乃至不可说世界须弥卢等一切山川。而彼微尘体相如本。於中世界悉得明现。或随心念於一世界中示现二世界庄严乃至不可说世界庄严。或於一世界庄严中示现二世界乃至不可说世界。或随心念以不可说世界中众生置一世界。或随心念以一世界中众生置不可说世界。而於众生无所娆害。
　　三尘容世界等。是自在转。
　　或随心念於一毛孔示现一切佛境界庄严之事。
　　二应化自身。可知。
　　上二依外。
　　或随心念於一念中示现不可说世界微尘数身。一一身示现如是微尘数手。一一手各执恒河沙数华奁香箧鬘盖幢幡。周徧十方供养於佛。一一身复示现尔许微尘数头。一一头复现尔许微尘数舌。於念念中周徧十方叹佛功德。或随心念於一念间普徧十方示成正觉乃至涅盘。及以国土庄严之事。或现其身普徧三世。而於身中有无量诸佛及佛国土庄严之事。世界成坏靡不皆现。或於自身一毛孔中出一切风。而於众生无所恼害。或随心念以无边世界为一大海。此海水中现大莲华。光明严好。徧覆无量无边世界。於中示现大菩提树庄严之事。乃至示成一切种智。或於其身现十方世界。一切光明摩尼宝珠日月星宿云电等光靡不皆现。或以口嘘气能动十方无量世界。而不令众生有惊怖想。或现十方风灾火灾及以水灾。或随众生心之所乐。示现色身庄严具足。或於自身示现佛身。或於佛身而现自身。或於佛身现己国土。或於国土而现佛身。
　　第三作住持相。谓常用不绝故。
　　佛子。此法云地菩萨能现如是及余无量百千亿那由他自在神力。
　　二总结神通分竟。
　　下断疑显胜。
　　尔时会中诸菩萨及天龙夜叉乾闼婆阿修罗护世四王释提桓因梵天净居摩酰首罗诸天子等。咸作是念。若菩萨神通智力能如是者佛复云何。
　　第二尔时下断疑显胜。中二。先断疑。后显胜。今初。即论生喜。由疑除故。於中二。先示自神通力断疑。二说法断疑。今初有二问答。初一问答显神力无上。令众欢喜。后一问答显神力有上。令众欢喜。前中先问后答。问中先大众生疑。举佛疑菩萨。如上之事佛可得尔。菩萨岂然。
　　尔时解脱月菩萨知诸众会心之所念。白金刚藏菩萨言。佛子。今此大众闻其菩萨神通智力。堕在疑网。善哉仁者。为断彼疑。当少示现菩萨神力庄严之事。
　　后上首为请。
　　时金刚藏菩萨即入一切佛国土体性三昧。
　　答中二。一入定现通。二问答决择。今初。即事为验故。於中三。一法主入定。国土体性无所不容。故能一身包容无外。
　　入此三昧时。诸菩萨及一切大众皆自见身在金刚藏菩萨身内。於中悉见三千大千世界所有种种庄严之事。经於亿劫说不能尽。又於其中见菩提树。其身周围十万三千大千世界。高百万三千大千世界。枝叶所荫亦复如是。称树形量有师子座。座上有佛号一切智通王。一切大众悉见其佛坐菩提树下师子座上。种种诸相以为庄严。假使亿劫说不能尽。
　　二入此下众睹希奇。表通自在。故佛号通王。
　　金刚藏菩萨示现如是大神力已。还令众会各在本处。时诸大众得未曾有。生奇特想默然而住。向金刚藏一心瞻仰。
　　三金刚藏下摄用增敬。
　　尔时解脱月菩萨白金刚藏菩萨言。佛子。今此三昧甚为希有。有大势力。其名何等。金刚藏言。此三昧名一切佛国土体性。
　　第二问答决择。中三。初问名字。
　　又问此三昧境界云何。答言。佛子。若菩萨修此三昧。随心所念能於身中现恒河沙世界微尘数佛剎复过此数无量无边。
</div>
    <div class="pagination">
<a href="华严纲_page39.html">上一页</a><span>...</span><a href="华严纲_page35.html">35</a><a href="华严纲_page36.html">36</a><a href="华严纲_page37.html">37</a><a href="华严纲_page38.html">38</a><a href="华严纲_page39.html">39</a><span class="current-page">40</span><a href="华严纲_page41.html">41</a><a href="华严纲_page42.html">42</a><a href="华严纲_page43.html">43</a><a href="华严纲_page44.html">44</a><a href="华严纲_page45.html">45</a><span>...</span><a href="华严纲_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
