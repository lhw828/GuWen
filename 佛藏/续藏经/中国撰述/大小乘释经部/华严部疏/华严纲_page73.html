<!DOCTYPE html>
<html>
 <head>
  <meta charset="utf-8"/>
  <title>
   华严纲 - 第 73 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严纲 - 第 73 页/共 73 页
  </h1>
  <div class="content">
   入法界品第三十九之二十一

　　尔时善财童子依弥勒菩萨摩诃萨教。渐次而行经由一百一十余城已。到普门国苏摩那城。住其门所思惟文殊师利。随顺观察周旋求觅。希欲奉觐。是时文殊师利遥申右手。过一百一十由旬按善财顶。作如是言。善哉善哉。善男子。若离信根心劣忧悔。功行不具退失精勤。於一善根心生住着。於少功德便已为足。不能善巧发起行愿。不为善知识之所摄护。不为如来之所忆念。不能了知如是法性。如是理趣。如是法门。如是所行。如是境界。若周徧知。若种种知。若尽源底。若解了。若趣入。若解脱。若分别。若证知。若获得皆悉不能。是时文殊师利宣说此法示教利喜。令善财童子成就阿僧祇法门具足无量大智光明。令得菩萨无边际陀罗尼。无边际愿。无边际三昧。无边际神通。无边际智。令入普贤行道场。及置善财自所住处。文殊师利还摄不现。於是善财思惟观察。一心愿见文殊师利。及见三千大千世界微尘数诸善知识。悉皆亲近恭敬承事。受行其教无有违逆。
　　自下大文第四明智照无二相。显前因法生果。体无分别。绝境智等诸二相故。又善财障尽惑除。未始动念。是故返照。唯是初心更无异也。然善财因位已穷。至此复见文殊者。以最初发心趣向菩提从文殊起。表从根本智起始觉智。今趣进至妄尽真穷。欲入果海。必须始觉合乎本觉。始本不二名究竟觉。故应见也。言智照无二者。以智即根本智照即始觉智。始本合一故云无二相。到此一切心境对待圆成一心。方为究竟耳。然不见文殊者。以对待斯绝。法身无有彼此迭相见故。遥申右手过一百一十由旬。并上言过一百一十城者。表十地所修十波罗蜜一一具十。故成一百。而等觉一位具含十地。而善财圆摄诸德。故云过。正超心境绝对待也。言遥申右手者。以善财远历诸位皆依本智。所谓智满不异於初心。故云遥右手。表顺法界性也。按善财顶者。示位极无上顶法故。作如是言善哉善哉者。然不见文殊但闻赞言者。表绝言之道因言显故。若离信根下至皆悉不能六行经。乃举其不能以显其能。若离信根等九句。言其不能。次不能了知下十四句。皆返显其能。不能了知。应云则不能了知。意谓若离信根等则不能了知此十四法。正显善财以不离信根等。故能了知此诸门耳。此特显不离初心之义。故下文云。是时文殊宣示此法。令善财成就阿僧祇法门等。八种无边际大智等。乃智入普贤道场。皆是不离信根之益。此结益归本也。末云及置善财自所住处者。此正摄始觉智。归於本觉。同一觉故。故云自所住处。文殊还摄不现者。表既入实智。则远离一切心境界相。故疏云普贤行道场即法界理。自所住处即法界智。理智一如。义云入云住。信穷智境。信相便亡。故云不现。然善财蒙文殊宣示成就阿僧祇等法门。已住文殊自所住处。於是思惟观察一心愿见文殊。及三千世界微尘数知识者。以此住义当等觉后心。由善财证性未忘。故犹愿见。以证称法界智。则见恒沙性德总在心源。一切法门不离当念。故三千世界尘数知识皆悉承事无有违逆。故不必远求一一参请。故后云普观普闻也。然善财后见普贤。今文殊直宣示成就法门。但云令入普贤行道场一语而已。更无指示后友者。意表果海离言。要亡言妙契。只令自悟而已。
　　上智照无二相竟。
　　增长趣求一切智慧。广大悲海。益大慈云。普观众生生大欢喜。安住菩萨寂静法门。普缘一切广大境界。学一切佛广大功德。入一切佛决定知见。增一切智助道之法。善修一切菩萨深心。知三世佛出兴次第。入一切法海。转一切法轮。生一切世间。入於一切菩萨愿海。住一切劫修菩萨行。照明一切如来境界。长养一切菩萨诸根。获一切智清净光明。普照十方除诸暗障。智周法界。於一切佛剎一切诸有。普现其身靡不周徧。摧一切障入无碍法。住於法界平等之地。观察普贤解脱境界。即闻普贤菩萨摩诃萨名字行愿。助道正道诸地。地方便。地入。地胜进。地住。地修习。地境界。地威力。地同住。渴仰欲见普贤菩萨。即於此金刚藏菩提场毗卢遮那如来师子座前一切宝莲华藏座上。起等虚空界广大心。舍一切剎离一切着无碍心。普行一切无碍法无碍心。徧入一切十方海无碍心。普入一切智境界清净心。观道场庄严明了心。入一切佛法海广大心。化一切众生界周徧心。净一切国土无量心。住一切劫无尽心。趣如来十力究竟心。善财童子起如是心时。由自善根力。一切如来所加被力。普贤菩萨同善根力故。见十种瑞相。何等为十。所谓见一切佛剎清净。一切如来成正等觉。见一切佛剎清净。无诸恶道。见一切佛剎清净众妙莲华以为严饰。见一切佛剎清净一切众生身心清净。见一切佛剎清净种种众宝之所庄严。见一切佛剎清净一切众生诸相严身。见一切佛剎清净诸庄严云以覆其上。见一切佛剎清净一切众生互起慈心递相利益不为恼害。见一切佛剎清净道场庄严。见一切佛剎清净一切众生心常念佛。是为十。又见十种光明相。何等为十。所谓见一切世界所有微尘。一一尘中出一切世界微尘数佛光明网云周徧照耀。一一尘中出一切世界微尘数佛光明轮云种种色相周徧法界。一一尘中出一切世界微尘数佛色像宝云周徧法界。一一尘中出一切世界微尘数佛光焰轮云周徧法界。一一尘中出一切世界微尘数众妙香云周徧十方。称赞普贤一切行愿大功德海。一一尘中出一切世界微尘数日月星宿云皆放普贤菩萨光明徧照法界。一一尘中出一切世界微尘数一切众生身色像云放佛光明徧照法界。一一尘中出一切世界微尘数一切佛色像摩尼云周徧法界。一一尘中出一切世界微尘数菩萨身色像云充满法界。令一切众生皆得出离所愿满足。一一尘中出一切世界微尘数如来身色像云说一切佛广大誓愿周徧法界。是为十。时善财童子见此十种光明相已。即作是念。我今必见普贤菩萨。增益善根见一切佛。於诸菩萨广大境界。生决定解得一切智。於时善财普摄诸根。一心求见普贤菩萨。起大精进心无退转。即以普眼。观察十方一切诸佛诸菩萨众所见境界。皆作得见普贤之想。以智慧眼观普贤道。其心广大犹如虚空。大悲坚固犹如金刚。愿尽未来常得随逐普贤菩萨。念念随顺修普贤行。成就智慧入如来境住普贤地。时善财童子即见普贤菩萨在如来前众会之中坐宝莲华师子之座。诸菩萨众所共围绕。最为殊特世无与等。智慧境界无量无边难测难思。等三世佛一切菩萨无能观察。见普贤身一一毛孔出一切世界微尘数光明云。徧法界虚空界一切世界。除灭一切众生苦患。令诸菩萨生大欢喜。见一一毛孔出一切佛剎微尘数种种色香焰云。徧法界虚空界一切诸佛众会道场而以普熏。见一一毛孔出一切佛剎微尘数杂华云。徧法界虚空界一切诸佛众会道场雨众妙华。见一一毛孔出一切佛剎微尘数香树云徧法界虚空界一切诸佛众会道场雨众妙香。见一一毛孔出一切佛剎微尘数妙衣云。徧法界虚空界一切诸佛众会道场雨众妙衣。见一一毛孔出一切佛剎微尘数宝树云。徧法界虚空界一切诸佛众会道场雨摩尼宝。见一一毛孔出一切佛剎微尘数色界天身云。充满法界叹菩提心。见一一毛孔出一切佛剎微尘数梵天身云。劝诸如来转妙法轮见一一毛孔出一切佛剎微尘数欲界天王身云。护持一切如来法轮。见一一毛孔念念中出一切佛剎微尘数三世佛剎云。徧法界虚空界为诸众生无归趣者为作归趣。无覆护者为作覆护。无依止者为作依止。见一一毛孔念念中出一切佛剎微尘数清净佛剎云。徧法界虚空界一切诸佛於中出世菩萨众会悉皆充满。见一一毛孔念念中出一切佛剎微尘数净不净佛剎云。徧法界虚空界令杂染众生皆得清净。见一一毛孔念念中出一切佛剎微尘数不净净佛剎云。徧法界虚空界令杂染众生皆得清净。见一一毛孔念念中出一切佛剎微尘数不净佛剎云。徧法界虚空界令纯染众生皆得清净。见一一毛孔念念中出一切佛剎微尘数众生身云。徧法界虚空界随其所应教化众生皆令发阿耨多罗三藐三菩提心。见一一毛孔念念中出一切佛剎微尘数菩萨身云。徧法界虚空界称赞种种诸佛名号令诸众生增长善根。见一一毛孔念念中出一切佛剎微尘数菩萨身云。徧法界虚空界一切佛剎宣扬一切诸佛菩萨从初发意所生善根。见一一毛孔念念中出一切佛剎微尘数菩萨身云。徧法界虚空界於一切佛剎一一剎中宣扬一切菩萨愿海及普贤菩萨清净妙行。见一一毛孔念念中出普贤菩萨行云。令一切生心得满足。具足修习一切智道。见一一毛孔出一切佛剎微尘数正觉身云。於一切佛剎现成正觉。令诸菩萨增长大法成一切智。尔时善财童子。见普贤菩萨如是自在神通境界。身心徧喜踊跃无量。重观普贤一一身分一一毛孔。悉有三千大千世界风轮水轮地轮火轮。大海江河。及诸宝山须弥铁围。村营城邑宫殿园苑。一切地狱饿鬼畜生阎罗王界。天龙八部人与非人。欲界色界无色界处。日月星宿风云雷电。昼夜月时及以年劫。诸佛出世菩萨众会道场庄严。如是等事悉皆明见。如见此世界。十方所有一切世界悉如是见。如见现在十方世界。前际后际一切世界亦如是见各各差别不相杂乱。如於此毗卢遮那如来所示现如是神通之力。於东方莲华德世界贤首佛所现神通力亦复如是。如贤首佛所。如是东方一切世界。如东方。南西北方四维上下一切世界诸如来所现神通力。当知悉尔。如十方一切世界。如是十方一切佛剎一一尘中皆有法界诸佛众会。一一佛所普贤菩萨坐宝莲华师子座上现神通力悉亦如是。彼一一普贤身中皆现三世一切境界。一切佛剎一切众生一切佛出现一切菩萨众。及闻一切众生言音一切佛言音。一切如来所转法轮。一切菩萨所成诸行。一切如来游戏神通。善财童子见普贤菩萨如是无量不可思议大神通力。即得十种智波罗蜜。何等为十。所谓於念念中悉能周徧一切佛剎智波罗蜜。於念念中悉能往诣一切佛所智波罗蜜。於念念中悉能供养一切如来智波罗蜜。於念念中普於一切诸如来所闻法受持智波罗蜜。於念念中思惟一切如来法轮智波罗蜜。於念念中知一切佛不可思议大神通事智波罗蜜。於念念中说一句法尽未来际辩才无尽智波罗蜜。於念念中以深般若观一切法智波罗蜜。於念念中入一切法界实相海智波罗蜜。於念念中知一切众生心智波罗蜜。於念念中普贤慧行皆现在前智波罗蜜。善财童子既得是已。普贤菩萨即申右手摩触其顶。既摩顶已。善财即得一切佛剎微尘数三昧门。各以一切佛剎微尘数三昧而为眷属。一一三昧。悉见昔所未见一切佛剎微尘数佛大海。集一切佛剎微尘数一切智助道具。生一切佛剎微尘数一切智上妙法。发一切佛剎微尘数一切智大誓愿。入一切佛剎微尘数大愿海。住一切佛剎微尘数一切智出要道。修一切佛剎微尘数诸菩萨所修行。起一切佛剎微尘数一切智大精进。得一切佛剎微尘数一切智净光明。如此娑婆世界毗卢遮那佛所普贤菩萨摩善财顶。如是十方所有世界及彼世界一一尘中一切世界一切佛所普贤菩萨悉亦如是摩善财顶。所得法门亦皆同等。尔时普贤菩萨摩诃萨告善财言。善男子。汝见我此神通力不。唯然已见。大圣。此不思议大神通事。唯是如来之所能知。普贤告言。善男子。我於过去不可说不可说佛剎微尘数劫。行菩萨行求一切智。一一劫中为欲清净菩提心故。承事不可说不可说佛剎微尘数佛。一一劫中为集一切智福德具故。设不可说不可说佛剎微尘数广大施会。一切世间咸使闻知。凡有所求悉令满足。一一劫中为求一切智法故。以不可说不可说佛剎微尘数财物布施。一一劫中为求佛智故以不可说不可说佛剎微尘数城邑聚落。国土王位。妻子眷属。眼耳鼻舌。身肉手足。乃至身命而为布施。一一劫中为求一切智首故以不可说不可说佛剎微尘数头而为布施。一一劫中为求一切智故於不可说不可说佛剎微尘数诸如来所。恭敬尊重承事供养。衣服卧具饮食汤药一切所须悉皆奉施。於其法中出家学道。修行佛法。护持正教。善男子。我於尔所劫海中。自忆未曾於一念间不顺佛教。於一念间生瞋害心。我我所心。自他差别心。远离菩提心。於生死中起疲厌心。懒堕心。障碍心。迷惑心。唯住无上不可沮坏集一切智助道之法大菩提心。善男子。我庄严佛土。以大悲心救护众生教化成就。供养诸佛事善知识。为求正法弘宣护持。一切内外悉皆能舍。乃至身命亦无所吝。一切劫海说其因缘。劫海可尽此无有尽。善男子。我法海中无有一文无有一句非是舍施转轮王位而求得者。非是舍施一切所有而求得者。善男子。我所求法。皆为救护一切众生。一心思惟。愿诸众生得闻是法。愿以智光普照世间。愿为开示出世间智。愿令众生悉得安乐。愿普称赞一切诸佛所有功德。我如是等往昔因缘。於不可说不可说佛剎微尘数劫海说不可尽。是故善男子。我以如是助道法力。诸善根力。大志乐力。修功德力。如实思惟一切法力。智慧眼力。佛威神力。大慈悲力。净神通力。善知识力故。得此究竟三世平等清净法身。复得清净无上色身超诸世间。随诸众生心之所乐而为现形入一切剎徧一切处。於诸世界广现神通。令其见者靡不欣乐。善男子。汝且观我如是色身。我此色身无边劫海之所成就。无量千亿那由他劫难见难闻。善男子。若有众生未种善根及种少善根。声闻菩萨犹尚不得闻我名字。况见我身。善男子。若有众生得闻我名。於阿耨多罗三藐三菩提不复退转。若见若触若迎若送若暂随逐。乃至梦中见闻我者皆亦如是。或有众生一日一夜忆念於我即得成熟。或七日七夜。半月一月。半年一年。百年千年。一劫百劫。乃至不可说不可说佛剎微尘数劫忆念於我而成熟者。或一生或百生。乃至不可说不可说佛剎微尘数生忆念於我而成熟者。或见我放大光明。或见我震动佛剎。或生怖畏或生欢喜皆得成熟。善男子。我以如是等佛剎微尘数方便门。令诸众生於阿耨多罗三藐三菩提得不退转。善男子。若有众生见闻於我清净剎者。必得生此清净剎中。若有众生见闻於我清净身者。必得生我清净身中。善男子。汝应观我此清净身。尔时善财童子。观普贤菩萨身相好肢节一一毛孔中皆有不可说不可说佛剎海。一一剎海皆有诸佛出兴于世。大菩萨众所共围绕。又复见彼一切剎海种种建立。种种形状。种种庄严。种种大山周匝围绕。种种色云弥覆虚空。种种佛兴演种种法。如是等事各各不同。又见普贤於一一世界海中出一切佛剎微尘数佛化身云。周徧十方一切世界。教化众生令向阿耨多罗三藐三菩提。时善财童子。又见自身在普贤身内十方一切诸世界中教化众生。又善财童子亲近佛剎微尘数诸善知识。所得善根智慧光明。比见普贤菩萨所得善根。百分不及一千分不及一百千分不及一百千亿分乃至算数譬喻亦不能及。是善财童子从初发心乃至得见普贤菩萨。於其中间所入一切诸佛剎海。今於普贤一毛孔中一念所入诸佛剎海。过前不可说不可说佛剎微尘数倍。如一毛孔一切毛孔悉亦如是。善财童子於普贤菩萨毛孔剎中行一步。过不可说不可说佛剎微尘数世界。如是而行尽未来劫犹不能知一毛孔中剎海次第。剎海藏。剎海差别。剎海普入。剎海成。剎海坏。剎海庄严所有边际。亦不能知佛海次第。佛海藏。佛海差别。佛海普入。佛海生。佛海灭所有边际。亦不能知菩萨众海次第。菩萨众海藏。菩萨众海差别。菩萨众海普入。菩萨众海集。菩萨众海散所有边际。亦不能知入众生界知众生根教化调伏诸众生智。菩萨所住甚深自在。菩萨所入诸地诸道。如是等海所有边际。善财童子於普贤菩萨毛孔剎中。或於一剎经於一劫如是而行。乃至或有经不可说不可说佛剎微尘数劫如是而行。亦不於此剎没於彼剎现。念念周徧无边剎海教化众生令向阿耨多罗三藐三菩提。当是之时善财童子则次第得普贤菩萨诸行愿海。与普贤等。与诸佛等。一身充满一切世界。剎等行等。正觉等神通等。法轮等。辩才等。言辞等音声等。力无畏等佛所住等。大慈悲等。不可思议解脱自在悉皆同等。
　　此下大文第五显因广大相。以前照理无二。显其甚深。方堪成佛广大之因。以随一一因皆称法界性。故文殊般若即摄相归体。普贤法界即秘密重重。增长趣求下即依教趣求。然有增长二字。意显前诸知识但求菩萨之因行今直求佛果。故云增长趣求一切智慧。此一句总标所求者一切智慧。及佛果也。次广大悲下二十五句。乃总观圆因。皆是趣佛之因并是普贤解脱境界。故结云观察等。以上所求之因皆普贤圆因故。故不同前诸知识位位各别故也。下即闻普贤名字行愿等。由善财普观法界。故得即闻普贤之名。此即闻二字贯下行愿等诸句。此中闻者。非从一人多人闻之。即称法界而闻。其行愿诸地等十二句。即普贤位中圆融所摄诸地也。由闻前人法。故渴仰欲见。下明欲睹其人先须修观者。以普贤法界圆妙果境非散心可见。故须修观。故即於此金刚藏菩提场毗卢遮那如来师子座前一切宝莲华座上。此下正明修观。先指所观处也。然金刚藏者即等觉后心。依佛果觉。名金刚心。亦即如来藏心。故云金刚藏。此金刚藏心即佛果地。故云菩提场。此即如来所证。故云毗卢遮那如来师子座。华藏庄严世界依之建立。故云莲华藏座。此即普贤所证之法界。故於此而观普贤。故疏云约表即於本所信自心佛果菩提体中。起一切因陀罗网普贤境界。为心观也。此一句乃显能观之观。下文云起虚空界广大心等。至如来十力究竟心。有十一句。皆称普贤境界而起观心。故后得见。由善财作如是普观心故。一者以自善根力。二者如来加被力。三者普贤同善根力。故先得十种瑞相。次何等为十所谓见一切佛剎清净。至周遍法界是为十。为正睹希奇。於中前十句见瑞相。次又见十种光明下十种光明。光中所见一一尘中有微尘数等光明网等。乃见世界之尘中微细境界。此显业用。然皆是普贤依报之剎。善财由作如上普观。但见普贤依报剎土希奇之境。未见正报之身。故见此十种光明。起必见普贤之心。於时重起观增修。普摄诸根。一心求见普贤菩萨。起大精进。即以普眼观普贤体。以遍法界为身。乃至入如来境。住普贤地。有五行经。明重起观智。此乃总摄诸观。故后乃得见也。故次时善财即见普贤菩萨在如来前坐。叹云最为殊特世无与等。智慧境界无量无边。难测难思。等三世佛。此一见普贤。即知智慧难思。此乃一念顿证。故疏科此下明见闻证入。然此大经一部。判此一品为依人证入。善财至此。乃真实证入。因圆果满究竟於此。然此一科自下有一百六十四行经。至皆悉同等止。通明证入境界。然此大段分为二科。先通显得益因圆。至末后当是之时下四行经。明果满齐佛。於得益中。初见身得益。即下文见普贤身一一毛孔下有三十六行余经。明见普贤身一一毛孔出生种种无尽身云广遍法界。实则重重无尽。文中略列二十重。此皆从前善财渴仰欲见十心之所出生。乃至於一切佛剎现成正觉成一切智。是知各由自心所见分齐。尔时善财见普贤菩萨如是自在神通境界。身心徧喜。然此上但见毛孔所出。未见所含。下文重见所含云。重观普贤一一身分。一一毛孔。皆有三千大千世界中世界众生。六道四生。上至诸佛众会道场。十法界依正等事。悉皆明见。且不止一个三千世界。如见此世界。则十方所有无尽世界。一一皆见十方三世。各各差别不相杂乱。此显帝网无尽。十玄门中微细相容。纯杂无碍之境。尽在一毛孔中。如是一切毛孔一一皆然。故下文云如於此毗卢遮那如来所示现乃至十方世界一一佛前皆有普贤。一一身一一毛孔皆如是现。有九行半经。结通周遍。疏云。末结尘中普贤。是知前则身中包含法界。广无边故。显其普义。今则全此含法界身。潜入尘中调柔无碍。明其贤义。内外周遍故名普贤。此上但见普贤胜身。下文明得深益云。善财见普贤如是不思议大神通力。即得十种智波罗蜜等十波罗蜜。有十一行经。明得深益之事。既得智度。已彰地满。况十表无尽。上从见普贤身已来至此。通明见身益。下明摩顶益云。善财既见是已。普贤菩萨即申右手摩触其顶。既摩顶已。善财即得一切佛剎微尘数三昧门。乃至一切智净光明。有八行经。明得益之事。次如於此娑婆世界下至亦皆同等。即前一一尘中所有普贤悉亦如是摩善财顶。是知不但普贤遍一一尘。即善财亦同遍此。即显善财亲证。故云三昧。次下尔时普贤告善财言。善男子。汝见我此神力不。如此问者。显因深广。故因深则果厚。意显善财但见普贤所证境界果德之妙。而不知深因所致。将示其因。故特问之也。故下普贤告言。我於过去不可说不可说佛剎微尘数劫求一切智等。至大菩提心。有十七行经。别明求菩提心。於中结云。未曾一念不顺佛教等。以显离过成德。次我庄严佛土以大悲心下至此无有尽三行余经。通明悲智之行。次明求法之行云。我法海中无有一文一句不是舍转轮王而求得者。又云。我所求法皆为救护一切众生等。往昔求法因缘。於不可说不可说佛剎微尘数劫海说不可尽。有六行经。别明求法之行。以一文一句尚无不舍。况全部耶。意谓我求法之行难且久故。所以因深。故得果广大也。故下结因成果云。我以如是助道法力等十种力。乃结因深。以因有得果之功。故皆云力。次得此究竟三世平等法身。及得无上色身。靡不欣乐。此结所成之果。上自普贤问善财已来至此。有三十四行经。通显因深广。次下汝且观我如是色身下明观用无涯。然显用无涯。而指观色身者。意在要见色身果体。大用无涯。即当知修广大因之所感也。故次云。我此色身无边劫海之所成就。此即显因深也。言无量劫难见难闻者。即令生难遭想。慕果生因。故下明难闻难见者。以暂见即得不退之利益故。次或有众生下明得善根成熟之益。次我以如是等佛剎微尘数方便门令诸众生於三菩提得不退等。乃至必得生我清净身中有十四行余经。明难见闻得益之事。故次总结云。汝应观我此清净身。然普贤必欲善财观我身者。以毗卢遮那法身非身。即普贤法界以为身故。若入普贤身。即穷毗卢法身之境界。故令善财观身。使证入也。若非普贤身以显。又於何处见入果海也。故善财之所证入者。但入普贤身耳。此意疏未明显。而经义甚明。故次下文云。尔时善财观普贤身相好肢节。一一毛孔。皆有不可说不可说佛剎海。一一剎海皆有佛出兴。及种种庄严。及演种种法等事。各各不同。此则一毛孔中含三世间。又见普贤於毛孔所现一一世界海。出无数佛化身。教化众生。此见普贤出生大用。善财又见自身於普贤身内十方世界教化众生。此见自身等普化。此上八行半经则总显入不思议法界矣。下文校量显胜。通显善财到此因圆。有十九行半经。分为四段。初云亲近佛剎尘数知识所得善根智慧。比普贤一毛孔功德百千万亿亦不能及一。此校量善根超胜。次从发心下明入普贤毛孔剎海中。校前未见已前所入即一念所入已超前不可说倍。次於普贤毛孔剎中行一步。即过不可说佛剎尘数世界。如是而行尽未来际。不可穷尽。况其中种种差别庄严。亦无边际。乃至一一剎海。佛海。菩萨众会海。众生海。及调伏众生海。菩萨所住甚深自在。所入诸地。诸道如是等海无有边际。然此中所举者。剎海佛海菩萨海三种。其实已总包初会十海之问。意愿最初不知者。乃毗卢果海中十种海。故特举而问之。然前九会之文。已答十海之因缘。且但言说未显证入。今善财因圆。於普贤一毛孔中。悉已超过前所不知。其深证法界可知。次云善财於普贤毛孔剎中。或於一剎经於一劫。如是而行。乃至或经不可说不可说佛剎微尘数劫。如是而行。彼此无有出没。念念周遍无边剎海。教化众生令得菩提。此见善财所证者广大之如此。斯则无边剎海。自他不隔於毛端。十世古今。始终不离於当念。此善财因圆不踰普贤一毛孔。所谓一生顿圆旷劫之果也。华严经四分。末为依人证入。是则初会所举之果。劝大心众生依之修证。今末后第四依人证入则善财所证之法。即是初会所举之果海无边。今但经文略结。其实已尽於十九行半经内。以文不能尽陈。故后结於十四等中。故次经云。当是之时。善财童子则次第得普贤菩萨诸行愿海。与普贤等。与诸佛等。一身充满一切世界。剎等。行等。正觉等。神通等。法轮等。辩才等。言辞等。音声等。力无畏等。佛所住等。大慈悲等。不可思议解脱自在悉皆同等。此上十四种等。则无所不等矣。
　　补义云。疏科此四行经。明位满齐佛。释云因圆果满。义当等觉。以因位既满。更无所修。故但说等。若以此判为等觉。则与前品初判普贤一人名显因广大相。谓始觉同本。圆觉现前。称周法界。无不包含。如是则此位圆觉现前。即当入妙。今云即当等觉。似有相违。盖此言等者。乃平等之等。非齐等之等。以果海离言。故但云等耳。故后偈赞佛德难思。即叹善财之所等。以善财所证。乃平等法界。故借佛德以赞之。
　　上明见闻证入竟。
　　尔时普贤菩萨摩诃萨。即说颂言。
　　汝等应除诸惑垢　　一心不乱而谛听　　我说如来具诸度　　一切解脱真实道　　出世调御胜丈夫　　其心清净如虚空　　恒放智日大光明　　普使群生灭痴暗　　如来难可得见闻　　无量亿劫今乃值　　如优昙华时一现　　是故应听佛功德　　随顺世间诸所作　　譬如幻士现众业　　但为悦可众生心　　未曾分别起想念
　　尔时诸菩萨闻此说已。一心渴仰。唯愿得闻如来世尊真实功德。咸作是念。普贤菩萨具修诸行。体性清净。所有言说皆悉不虚。一切如来共所称叹。作是念已深生渴仰。尔时普贤菩萨功德智慧具足庄严。犹如莲华。不着三界一切尘垢。告诸菩萨言。汝等谛听。我今欲说佛功德海一滴之相。即说颂言。
　　佛智广大同虚空　　普徧一切众生心　　悉了世间诸妄想　　不起种种异分别　　一念悉知三世法　　亦了一切众生根　　譬如善巧大幻师　　念念示现无边事　　随众生心种种行　　往昔诸业誓愿力　　令其所见各不同　　而佛本来无动念　　或有处处见佛坐　　充满十方诸世界　　或有其心不清净　　无量劫中不见佛　　或有信解离憍慢　　发意即得见如来　　或有谄诳不净心　　亿劫寻求莫值遇　　或一切处闻佛音　　其音美妙令心悦　　或有百千万亿劫　　心不净故不闻者　　或见清净大菩萨　　充满三千大千界　　皆已具足普贤行　　如来於中俨然坐　　或见此界妙无比　　佛无量劫所严净　　毗卢遮那最胜尊　　於中觉悟成菩提　　或见莲华胜妙剎　　贤首如来住在中　　无量菩萨众围绕　　皆悉勤修普贤行　　或有见佛无量寿　　观自在等所围绕　　悉已住於灌顶地　　充满十方诸世界　　或有见此三千界　　种种庄严如妙喜　　阿閦如来住在中　　及如香象诸菩萨　　或见月觉大名称　　与金刚幢菩萨等　　住如圆镜妙庄严　　普徧十方清净剎　　或见日藏世所尊　　住善光明清净土　　及与灌顶诸菩萨　　充徧十方而说法　　或见金刚大焰佛　　而与智幢菩萨俱　　周行一切广大剎　　说法除灭众生翳　　一一毛端不可说　　诸佛具相三十二　　菩萨眷属共围绕　　种种说法度众生　　或有观见一毛孔　　具足庄严广大剎　　无量如来悉在中　　清净佛子皆充满　　或有见一微尘内　　具有恒沙佛国土　　无量菩萨便充满　　不可说劫修诸行　　或有见一毛端处　　无量尘沙诸剎海　　种种业起各差别　　毗卢遮那转法轮　　或见世界不清净　　或见清净宝所成　　如来住寿无量时　　乃至涅盘诸所现　　普徧十方诸世界　　种种示现不思议　　随诸众生心智业　　靡不化度令清净　　如是无上大导师　　充满十方诸国土　　示现种种神通力　　我说少分汝当听　　或见释迦成佛道　　已经不可思议劫　　或见今始为菩萨　　十方利益诸众生　　或有见此释师子　　供养诸佛修行道　　或见人中最胜尊　　现种种力神通事　　或见布施或持戒　　或忍或进或诸禅　　般若方便愿力智　　随众生心皆示现　　或见究竟波罗蜜　　或见安住於诸地　　总持三昧神通智　　如是悉现无不尽　　或现修行无量劫　　住於菩萨堪忍位　　或现住於不退地　　或现法水灌其顶　　或现梵释护世身　　或现剎利婆罗门　　种种色相所庄严　　犹如幻师现众像　　或现兜率始降神　　或见宫中受嫔御　　或见弃舍诸荣乐　　出家离俗学行道　　或见始生或见灭　　或见出家学异行　　或见坐於菩提树　　降伏魔军成正觉　　或有见佛始涅盘　　或见起塔徧世间　　或见塔中立佛像　　以知时故如是现　　或见如来无量寿　　与诸菩萨授尊记　　而成无上大导师　　次补住於安乐剎　　或见无量亿千劫　　作佛事已入涅盘　　或见今始成菩提　　或见正修诸妙行　　或见如来清净月　　在於梵世及魔宫　　自在天宫化乐宫　　示现种种诸神变　　或见在於兜率宫　　无量诸天共围绕　　为彼说法令欢喜　　悉共发心供养佛　　或见住在夜摩天　　忉利护世龙神处　　如是一切诸宫殿　　莫不於中现其像　　於彼然灯世尊所　　散华布发为供养　　从是了知深妙法　　恒以此道化群生　　或有见佛久涅盘　　或见初始成菩提　　或见住於无量劫　　或见须臾即灭度　　身相光明与寿命　　智慧菩提及涅盘　　众会所化威仪声　　如是一一皆无数　　或现其身极广大　　譬如须弥大宝山　　或见加趺不动摇　　充满无边诸世界　　或见圆光一寻量　　或见千万亿由旬　　或见照于无量土　　或见充满一切剎　　或见佛寿八十年　　或寿百千万亿岁　　或住不可思议劫　　如是展转倍过此　　佛智通达净无碍　　一念普知三世法　　皆从心识因缘起　　生灭无常无自性　　於一剎中成正觉　　一切剎处悉亦成　　一切入一一亦尔　　随众生心皆示现　　如来住於无上道　　成就十力四无畏　　具足智慧无所碍　　转于十二行法轮　　了知苦集及灭道　　分别十二因缘法　　法义乐说辞无碍　　以是四辩广开演　　诸法无我无有相　　业性不起亦无失　　一切远离如虚空　　佛以方便而分别　　如来如是转法轮　　普震十方诸国土　　宫殿山河悉摇动　　不使众生有惊怖　　如来普演广大音　　随其根欲皆令解　　悉使发心除惑垢　　而佛未始生心念　　或闻施戒忍精进　　禅定般若方便智　　或闻慈悲及喜舍　　种种言辞各差别　　或闻四念四正勤　　神足根力及觉道　　诸念神通止观等　　无量方便诸法门　　龙神八部人非人　　梵释护世诸天众　　佛以一音为说法　　随其品类皆令解　　若有贪欲瞋恚痴　　忿覆悭嫉及憍谄　　八万四千烦恼异　　皆令闻说彼治法　　若未具修白净法　　令其闻说十戒行　　已能布施调伏人　　令闻寂灭涅盘音　　若人志劣无慈愍　　厌恶生死自求离　　令其闻说三脱门　　使得出苦涅盘乐　　若有自性少诸欲　　厌背三有求寂静　　令其闻说诸缘起　　依独觉乘而出离　　若有清净广大心　　具足施戒诸功德　　清净如来具慈愍　　令其闻说大乘音　　或有国土闻一乘　　或二或三或四五　　如是乃至无有量　　悉是如来方便力　　涅盘寂静未曾异　　智行胜劣有差别　　譬如虚空体性一　　鸟飞远近各不同　　佛体音声亦如是　　普徧一切虚空界　　随诸众生心智殊　　所闻所见各差别　　佛以过去修诸行　　能随所乐演妙音　　无心计念此与彼　　我为谁说谁不说　　如来面门放大光　　具足八万四千数　　所说法门亦如是　　普照世界除烦恼　　具足清净功德智　　而常随顺三世佛　　譬如虚空无染着　　为众生故而出现　　示有生老病死苦　　亦示住寿处於世　　虽顺世间如是现　　体性清净同虚空　　一切国土无有边　　众生根欲亦无量　　如来智眼皆明见　　随所应化示佛道　　究竟虚空十方界　　所有人天大众中　　随其形相各不同　　佛现其身亦如是　　若在沙门大众曾　　剃除须发服袈裟　　执持衣钵护诸根　　令其欢喜息烦恼　　若时亲近婆罗门　　即为示现羸瘦身　　执杖持瓶恒洁净　　具足智慧巧谈说　　吐故纳新自充饱　　吸风饮露无异食　　若坐若立不动摇　　现斯苦行摧异道　　或持彼戒为世师　　善达医方等诸论　　书数天文地众相　　及身休咎无不了　　深入诸禅及解脱　　三昧神通智慧行　　言谈讽咏共嬉戏　　方便皆令住佛道　　或现上服以严身　　首戴华冠荫高盖　　四兵前后共围绕　　警众宣威伏小王　　或为听讼断狱官　　善解世间诸法务　　所有与夺皆明审　　令其一切悉欣伏　　或作大臣专弼辅　　善用诸王治政法　　十方利益皆周徧　　一切众生莫了知　　或为粟散诸小王　　或作飞行转轮帝　　令诸王子采女众　　悉皆受化无能测　　或作护世四天王　　统领诸龙夜叉等　　为其众会而说法　　一切皆令大欣庆　　或为忉利大天王　　住善法堂欢喜园　　首戴华冠说妙法　　诸天觐仰莫能测　　或住夜摩兜率天　　化乐自在魔王所　　居处摩尼宝宫殿　　说真实行令调伏　　或在梵天众会中　　说四无量诸禅道　　普令欢喜便舍去　　而莫知其往来相　　或至阿迦尼咤天　　为说觉分诸宝华　　及余无量圣功德　　然后舍去无知者　　如来无碍智所见　　其中一切诸众生　　悉以无边方便门　　种种教化令成就　　譬如幻师善幻术　　现作种种诸幻事　　佛化众生亦如是　　为其示现种种身　　譬如净月在虚空　　令世众生见增减　　一切河池现影像　　所有星宿夺光色　　如来智月出世间　　亦以方便示增减　　菩萨心水现其影　　声闻星宿无光色　　譬如大海宝充满　　清净无浊无有量　　四洲所有诸众生　　一切於中现其像　　佛身功德海亦尔　　无垢无浊无边际　　乃至法界诸众生　　靡不於中现其像　　譬如净日放千光　　不动本处照十方　　佛日光明亦如是　　无去无来除世暗　　譬如龙王降大雨　　不从身出及心出　　而能沾洽悉周徧　　涤除炎热使清凉　　如是法雨亦复然　　不从於佛身心出　　而能开悟一切众　　普使灭除三毒火　　如来清净妙法身　　一切三界无伦匹　　以出世间言语道　　其性非有非无故　　虽无所依无不住　　虽无不至而不去　　如空中画梦所见　　当於佛体如是观　　三界有无一切法　　不能与佛为譬喻　　譬如山林鸟兽等　　无有依空而住者　　大海摩尼无量色　　佛身差别亦复然　　如来非色非非色　　随应而现无所住　　虚空真如及实际　　涅盘法性寂灭等　　唯有如是真实法　　可以显示於如来　　剎尘心念可数知　　大海中水可饮尽　　虚空可量风可系　　无能尽说佛功德　　若有闻斯功德海　　而生欢喜信解心　　如所称扬悉当获　　慎勿於此怀疑念
　　自下第二明闻佛胜德难思。前长行但显因圆。此偈方陈果用。非颂前文。然有二意。一对普贤。普贤意云。上见我难思。尚是因位。今示汝果。最更甚深。二对善财。善财等佛。但是因圆。以果海离言。故不说成佛。今寄现佛之德。以显善财果相。故长行偈文因果绮互。今初四偈标德诫听许说。次尔时诸菩萨渴仰愿闻。次尔时普贤菩萨即说颂言下广成德相。令众求满。次正说偈云。佛智广大同虚空下广显佛德难思。有九十五偈。分二。前九十三偈别叹佛德。后二偈结德无尽。劝信勿疑。前中八十偈法说。后十三偈喻明。然通赞毗卢遮那十身圆满二十一种殊胜功德。即分二十一段。初有二偈。即於所知一向无障转功德。谓佛无障碍。於一切事品类差别。无着无疑故。二随众生心种种行下一偈。明於有无无二相真如最清净能入功德。谓了真如无二。故无动念。三或有处处见佛坐下三三偈。即无功用佛事不休息功德。谓住佛无住处作佛事无休。故云或见等。四或见清净大菩萨下十五偈。即於法身中所依意乐作事无差别功德。谓由诸佛所依智同。益生意乐同。报化作用同。故前经云得佛平等。五或见释迦成佛道下三偈。即修一切障对治功德。谓一切时常修觉慧。治六蔽等故。既云已经多劫。则不定始成。六或见究竟波罗蜜下三偈。即降伏一切外道功德。七或见兜率始降神下有十六偈。即生在世间不为世法所碍功德。初五八相现世无碍。次三处天宫无碍。次六随世巧化无碍。后二结无碍智之能随机。八如来住於无上道下有十八偈。明安立正法功德。於中初四偈立三乘法轮。兼显业用。次三明立六度道。亦对治法。次七明一音随类。闻法不同。乃至无量。后四明平等语业而应一切。九具足清净功德智下三偈。明授记功德。谓记别过未如现在。故云悉明见。十究竟虚空十方界下四偈。明示现受用变化身功德。十一或持彼戒为世师下二偈。明断一切疑功德。谓於一切境善决定。故能断他疑。十二或见上服以严身下九偈。令入种种行功德。谓徧了一切有情性行随根令入故。十三如来无碍智所见下一偈。即当来生妙智功德谓佛知久远故。十四譬如幻师善幻术下五偈随其胜解示现功德。谓随解现身故。十五譬如净日放千光下三偈。即无量所依调伏有情加行功德。意云佛智为无量。菩萨调伏众生加行之所依故。十六如来清净妙法身下二偈。明平等法身波罗蜜多成满功德。十七三界有无一切法下一偈。明随胜解示现差别佛土功德。既随解而现。故不可喻。十八大海摩尼无量色下一偈。明三种佛身方处无分限功德。十九虚空真如及实际下一偈。此摄三种功德。同法性等。即穷生死际。常现利乐一切有情功德。等虚空即无尽功德。等实际等即究竟功德。以如实际穷未来际故。次剎尘心念可数知。大海中水可饮尽。虚空可量风可系。无能尽说佛功德。若有闻斯功德海。而生欢喜信解心。如所称扬悉当获。慎勿於此怀疑念。此二偈总结无尽。亦是别显无尽功德。於中前偈赞德。后偈劝信。古德亦有将此二偈为一部流通。
　　大文已竟。
　　回向偈云。
　　法性深广难思议　　我已随分略开解　　愿斯功德同实际　　普令含识得菩提

　　大方广佛华严经纲要卷第八十终
  </div>
  <div class="pagination">
   <a href="华严纲_page72.html">
    上一页
   </a>
   <span>
    ...
   </span>
   <a href="华严纲_page68.html">
    68
   </a>
   <a href="华严纲_page69.html">
    69
   </a>
   <a href="华严纲_page70.html">
    70
   </a>
   <a href="华严纲_page71.html">
    71
   </a>
   <a href="华严纲_page72.html">
    72
   </a>
   <span class="current-page">
    73
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
