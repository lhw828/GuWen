<!DOCTYPE html>
<html>
<head>
    <meta charset="UTF-8">
    <title>华严纲 - 第 42 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 42 页/共 73 页</h1>
    <div class="content">　　大方广佛华严经纲要卷第三十九


　　大方广佛华严经纲要卷第四十

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　第七重会普光明殿

　　毗卢遮那如来说阿僧祇数量法门及如来随好光明功德。及普贤等诸菩萨说十大三昧等等觉法门。从四十卷起。至五十二卷止。共十一品经。
　　(十定品　十通品　十忍品　阿僧祇品　如来寿量品　菩萨住处品　佛不思议法品　十身相海品　如来随好光明功德品　普贤行品如来出现品　今初)

　　十定品第二十七之一

　　初明来意。先辨会来。会来有二。一约圆融。谓前明普门中所具差别正位。故历人天。今明位后德用不离普门。是则会别入普。有此会来。重会普光意在斯矣。等妙二位全同如来普光明智故。二约次第。前明十地。今显等妙二觉故来。以极果由於始信故重会普光。谓前依本不动智体起差别之位。今位极成。不离本智之因。后出现因果。因是果中之因。得位不舍因故。果是果中之果。大用无涯故。二品来者。为答第二会中十定问故。第二释名。会名有二。约处名重会普光明殿会。由第二会已会。会此故重意如前。约法名说普门法会。二品名者。定谓心一境性。十是数之圆极。以普贤深定妙用无涯。寄十以显无尽。故云十定品。即带数释。若依梵本。具云如来十三昧品。以等觉三昧上同佛故。三世诸佛之所行故云如来三昧。译家以义通因果故略如来二字。然三昧为定。虽非敌对。由等持心至一境故。义旨相顺。又别行本名等目菩萨所问三昧经。皆人法双举。梵本是依主释。别行即依土释。三宗趣者。会以普贤因果德用圆备为宗。令物证入为趣。品以普贤三昧无碍自在无边大用而为宗趣。次正释文。此会有十一品经。分二。前六明因圆。后五明果满。若依古德。前九谓生解因果。后二明平等因果。前中亦二。前六品明先后因相。后三品明差别果相。然六品之因若约次第。与前五会俱是差别之因。若约圆融。等同果相。故与果同会。果是对因之果。与因同会。平等因果由差别成。亦与此同会。今初。此因即是等觉。然文有等觉之义而无等觉之名者。以此等觉亦即十地之胜进故。是以诸教开合不同。仁王等合此胜进入於十地。是以不立等觉。故教化品中约五忍分位。於寂灭忍。唯有上中下忍。中行名为菩萨。即第十地。上忍中行为萨婆若。此谓如来。若依璎珞开此胜进为无垢地。即是等觉。然等觉照寂。妙觉寂照。又贤圣学观中说六种性及六坚六忍等。瑜伽具有二义。引深密说十一地。第十法云。十一说名佛地。唯有二十二愚。得佛地时。由断二愚。一於一切所知境极微细着愚。即俱生极微细所知障种。二极微细碍愚。即是任运烦恼障种。断此便能证大菩提。更不别说等觉断证。论复有文。亦立等觉。又菩萨地云。此菩萨虽已修行功德海满。由未能舍三种法故不名妙觉。一由未舍劣无漏法。二由未舍白净无记法。三由未舍有漏善法。至妙觉位方舍此三。今经欲显开合无碍。故存其义。不彰其名。下离世间品智慧助道具中。既云随顺六坚固法。有等觉明矣。
　　补义曰楞严说九地为因因。十地为因中之果。等觉金刚喻定为因圆。即入妙觉。古师皆依仁王璎珞释之。似无容议。唯此经圆宗。逈异诸经。故古德以差别平等二种因果。总判全经。且差别中有因因因果。平等中有果因果果。以显因该果海果彻因源。故难与三乘渐教同日论也。请试论之。唯此经以智立体。即毗卢遮那普光明智为根本实智也。以行成德。即普贤称法界性所修妙行也。故二会普光明殿。文殊说十信法。正以文殊为根本大智而为行本。此智乃佛之果智。今为发觉初心。是以果智为因心故。此经不立信位。以后四十二位总不离普光明智信地故。所谓发心毕竟二无别故。六会他化说十地法。则行布门中差别因圆。今第七重会普光明殿。说十一品经。而首十定品说普贤十种三昧而判为等觉一位者。此正以普贤十种三昧妙行。融前先后差别之相。以成一位真因。以为因中之果。故古德以前九品谓生解因果。融前差别支流。入法性海。是为等觉。以后普贤行品辨因该果海。如来出现品辨果彻因源。为平等因果。是为妙觉。谓会前差别之因果而为圆融果海。是为果果。此通辩毗卢遮那广大因果。以称性而修为真因。顿契法界为妙果。以显我毗卢遮那旷劫修如是因感如是果。欲令菩萨顿生圆解。以便依此圆解发起圆行。故判此前十信起至后如来出现三十一品经。为修因契果生解分。疏中单就等觉一位辨其有无。特未申明通途大旨。故令学人难知归趣耳。
　　大科七重会普光明殿。有十一品经。前十定等六品明等觉位。为差别因圆。今文六品分二。前三品正答前问总显深广。今初分二。前二品明业用广大。后一品明智慧深玄。前中亦二。初品就定明用。后品就通明用。
　　尔时世尊在摩竭提国阿兰若法菩提场中。
　　前中分五。一序分。二请分。三示说者分。四本分。五说分。初中三。初总显三成就。二始成下别显三成就。三与十佛剎下别显众成就。
　　始成正觉。於普光明殿入剎那际诸佛三昧。以一切智自神通力现如来身。清净无碍。无所依止。无有攀缘。住奢摩他最极寂静。具大威德。无所染着。能令见者悉得开悟。随宜出兴不失於时。恒住一相。所谓无相。
　　二中分三。初约主显时。二於普光明下约主彰处。三入剎那下就德显主。於中十句。即摄二十一种功德中二十别句。总句即前结成正觉故。一入剎那际三昧者。即穷法真源。谓时之极促名曰剎那。穷彼剎那时相都寂。无际之际名剎那际。即摄二句。谓二行永绝及达无相法。若有二行则有剎那。二行既绝则剎那无际。由达清净真如本无相故。所以此中特名入剎那际者。为显将说等觉位故。菩萨地尽唯有果累。无常生相未寂犹名识藏。若以无间智。觉心初起。心无初相。远离微细念故。即无剎那。若入此际。即见心性常住。名究竟觉。故云诸佛三昧。亦显差别历位不离最初剎那际故。二以一切智自神通力现如来身者。依通起用。此摄二句。一切智通即住於佛住。谓由一切智无有功用自神通力常作佛事故。次现如来身即摄得佛平等。谓依上一切智现身利乐有情故。三清净无碍。摄三句。谓清净摄二句。一摄到无障处。谓惯习觉慧。永断所治。故云清净。二摄不可转法。由清净故他不能转。无碍者即所行无碍。世间八法不能碍故。四无所依止无有攀缘。即立不思议。谓虽立教法不依世间故。非诸世所能攀缘故。五住奢摩他最极寂静。即普见三世。以见三世平等如理无异。为最寂静。六具大威德。即身恒充满一切世间。现受用变化身大利乐故。七无所染着。即智恒明达一切诸法。谓於诸法善决定故无有染也。八能令见者悉得开悟。此摄二句。一摄了一切行。谓知有情性行差别。随开悟故。二摄除一切疑。谓知彼远劫微少善根。亦令开悟故。九随宜出兴不失於时。亦摄二句。一摄无能测身。谓如其胜解而示现身。如摩尼珠。名随宜出生不失於时。二摄一切菩萨等所求智。谓调伏有情摄受付嘱皆不失时故。十恒住一相所谓无相。摄余五句。谓到佛究竟无二彼岸等。随义虽殊。皆由一相无相而成。可以意得。余如升兜率品辩。
　　与十佛剎微尘数菩萨摩诃萨俱。
　　第三显众成就中五。一举数。二靡不下叹德。三其名下列名。四如是等下结数。五往昔下集意。
　　靡不皆入灌顶之位具菩萨行。等於法界无量无边。获诸菩萨普见三昧。大悲安隐一切众生。神通自在同於如来。智慧深入演真实义。具一切智降伏众魔。虽入世间心恒寂静。住於菩萨无住解脱。
　　二叹德中十一句。初二句总。位极行圆故。余九为别。前四自分德。初二行相。一深二广。后二行体。一定二悲。后五胜进德。前三同佛三业大用。可知。后二同佛无住涅盘。初句释。谓不住涅盘故入世间。不住生死故心恒寂静。后句结德属人。
　　其名曰金刚慧菩萨。无等慧菩萨。义语慧菩萨。最胜慧菩萨。常舍慧菩萨。那伽慧菩萨。成就慧菩萨。调顺慧菩萨。大力慧菩萨。难思慧菩萨。无碍慧菩萨。增上慧菩萨。普供慧菩萨。如理慧菩萨。善巧慧菩萨。法自在慧菩萨。法慧菩萨。寂静慧菩萨。虚空慧菩萨。一相慧菩萨。善慧菩萨。如幻慧菩萨。广大慧菩萨。势力慧菩萨。世间慧菩萨。佛地慧菩萨。真实慧菩萨。尊胜慧慧菩萨。智光慧菩萨。无边慧菩萨。
　　三列名中一百菩萨。初有三十同名慧者。表纯德故。
　　念庄严菩萨。达空际菩萨。性庄严菩萨。甚深境菩萨。善解处非处菩萨。大光明菩萨。常光明菩萨。了佛种菩萨。心王菩萨。一行菩萨。常现神通菩萨。智慧芽菩萨。功德处菩萨。法灯菩萨。照世菩萨。持世菩萨。最安隐菩萨。最上菩萨。无上菩萨。无比菩萨。超伦菩萨。无碍行菩萨。光明焰菩萨。月光菩萨。一尘菩萨。坚固行菩萨。澍法雨菩萨。最胜幢菩萨。普庄严菩萨。智眼菩萨。法眼菩萨。慧云菩萨。总持王菩萨。无住愿菩萨。智藏菩萨。心王菩萨。内觉慧菩萨。住佛智菩萨。陀罗尼勇徤力菩萨。持地力菩萨。妙月菩萨。须弥顶菩萨。宝顶菩萨。普光照菩萨。威德王菩萨。智慧轮菩萨。大威德菩萨。大龙相菩萨。质直行菩萨。不退转菩萨。持法幢菩萨。无忘失菩萨。摄诸趣菩萨。不思议决定慧菩萨。游戏无边智菩萨。无尽妙法藏菩萨。智日菩萨。法日菩萨。智藏菩萨。智泽菩萨。普见菩萨。不空见菩萨。金刚踊菩萨。金刚智菩萨。金刚焰菩萨。金刚慧菩萨。普眼菩萨。佛日菩萨。持佛金刚秘密义菩萨。普眼境界智庄。严菩萨。
　　次七十菩萨别名者。表杂德故。
　　如是等菩萨摩诃萨。十佛剎微尘数。
　　四结数。
　　往昔皆与毗卢遮那如来。同修菩萨诸善根行。
　　五集意。
　　尔时普眼菩萨摩诃萨承佛神力从座而起。偏袒右肩。右膝着地。合掌白佛言。世尊。我於如来应正等觉欲有所问。愿垂哀许。
　　大文第二请分四。一普眼请问。要以普眼方见普法故。
　　佛言。普眼。恣汝所问。当为汝说令汝心喜。
　　二如来许问。
　　普眼菩萨言。世尊。普贤菩萨及住普贤所有行愿诸菩萨众。成就几何三昧解脱而於菩萨诸大三昧或入或出或时安住。以於菩萨不可思议广大三昧善入出故。能於一切三昧自在。神通变化无有休息。
　　三举法正问。
　　佛言。善哉普眼。汝为利益去来现在诸菩萨众而问斯义。
　　四叹问利益。
　　普眼。普贤菩萨今现在此。
　　大文第三示说者分。以法属普贤故示其令请。於中有六。一示人令问。二闻名获益。三推求不见。四教起见方。五依教而求。六为现身相。今初分三。一示处。
　　已能成就不可思议自在神通。出过一切诸菩萨上难可值遇。从於无量菩萨行生菩萨大愿悉已清净。所行之行皆无退转。无量波罗蜜门无碍陀罗尼门无尽辩才门皆悉已得清净。无碍大悲利益一切众生。以本愿力。尽未来际而无厌倦。
　　二叹德。
　　汝应请彼。彼当为汝说其三昧自在解脱。
　　三教问。
　　尔时会中诸菩萨众闻普贤名。即时获得不可思议无量三昧。其心无碍寂然不动。智慧广大难可测量。境界甚深无能与等。现前悉见无数诸佛。得如来力同如来性。去来现在靡不明照。所有福德不可穷尽。一切神通皆已具足。
　　第二闻名获益中。获十种益。
　　其诸菩萨於普贤所心生尊重渴仰欲见。悉於众会周徧观察而竟不睹。亦不见其所坐之座。此由如来威力所持。亦是普贤神通自在使其然耳。
　　第三推求不见中有三推求。皆悉不见。一渴仰推求不见。二重观察不见。三以三昧力推求不见。文各有十。今初。先求不见。后此由下释不见所以。威力持者。欲令大众渴仰得显深旨故。
　　尔时普眼菩萨白佛言。世尊。普贤菩萨今何所在。佛言。普眼。普贤菩萨今现在此道场众会。亲近我住初无动移。
　　二重求中三。一审问重示。法本湛然。故初无动移。
　　是时普眼及诸菩萨复更观察道场众会周徧求觅。白佛言。世尊。我等今者犹未得见普贤菩萨其身及座。
　　二推求不见。犹谓可见故。
　　佛言。如是。善男子。汝等何故而不得见。
　　三释不见所由。於中二。初印定征起。
　　善男子。普贤菩萨住处甚深不可说故。普贤菩萨获无边智慧门。入师子奋迅定得无上自在用。入清净无碍际。生如来十种力。以法界藏为身。一切如来共所护念。於一念顷悉能证入三世诸佛无差别智。是故汝等不能见耳。
　　后正释所由。以住处甚深故。文有十句。初句总。次八句别。后一句结。别中四对。一广智胜定深。谓智门无边。以有边之智。焉睹定用起伏无畏展促自在。唯以出世定求故不可见。次二外用内证深。次二得力成身深。后二多护速证深。由上八深故不能见。
　　尔时普眼菩萨闻如来说普贤菩萨清净功德。得十千阿僧祇三昧。
　　第三以三昧力推求不见。於中分四。一新获三昧。
　　以三昧力复徧观察。渴仰欲见普贤菩萨亦不能睹。其余一切诸菩萨众俱亦不见。
　　二以定推求。
　　时普眼菩萨从三昧起。白佛言。世尊。我已入十千阿僧祇三昧。求见普贤而竟不得。不见其身及身业。语及语业意及意业。座及住处。悉皆不见。
　　三自陈不见。
　　佛言。如是如是。善男子。当知皆以普贤菩萨住不思议解脱之力。
　　四释不见所由。於中五。一约法总标。由住难思解脱。翻上三昧可思入故。
　　普眼。於汝意云何。颇有人能说幻术文字中。种种幻相所住处不。答言不也。佛言。普眼。幻中幻相尚不可说。何况普贤菩萨秘密身境界。秘密语境界。秘密意境界。而於其中能入能见。
　　二以近况远。
　　何以故。
　　三征释所由。
　　普贤菩萨境界甚深。不可思议无有量已过量。
　　释中二。初略标深广。翻上三昧尚有数故。
　　举要言之。普贤菩萨以金刚慧普入法界。於一切世界无所行无所住。知一切众生身皆即非身。无去无来。得无断尽。无差别。自在神通。无依无作。无有动转。至於法界究竟边际。
　　后举略显广。文有十句。初句总。以金刚慧达差别法界俱空故。余句别。由了空故一世界无住处。二众生无可化。三寂无去来。四竖无断尽。五横泯差别。六体非体故不碍现通。七用非用故无依无作。八不离如如故无动转。九理事圆故穷法界边。
　　善男子。若有得见普贤菩萨。若得承事。若得闻名。若有思惟。若有忆念。若生信解。若勤观察。若始趣向。若正求觅。若兴誓愿相续不绝。皆获利益无空过者。
　　四彰见之益。
　　尔时普眼及一切菩萨众。於普贤菩萨心生渴仰愿得瞻觐。作如是言。南无一切诸佛。南无普贤菩萨。如是三称头顶礼敬。
　　五归敬弥增。
　　尔时。佛告普眼菩萨及诸众会言。诸佛子。汝等宜更礼敬普贤殷勤求请。又应专至观察十方。想普贤身现在其前。如是思惟周徧法界。深心信解厌离一切。誓与普贤同一行愿。入於不二真实之法。其身普现一切世间悉知众生诸根差别。徧一切处集普贤道。若能发起如是大愿。则当得见普贤菩萨。
　　第四教起见方。中劝令策进前心。次又应下别示深观。上舍境别求故未识其体。今令十方齐观知其体周。下依此观。是以得见。后誓与下起愿思齐。具上三心则能得见。
　　是时普眼闻佛此语。与诸菩萨俱时顶礼。求请得见普贤大士。
　　第五依教修行。然普眼位深。而犹重习观修者。略有二义。一位未等故。二示深奖物故。
　　尔时普贤菩萨即以解脱神通之力。如其所应为现色身。令彼一切诸菩萨众皆见普贤亲近如来。於此一切菩萨众中坐莲华座。亦见於余一切世界一切佛所从彼次第相续而来。亦见在彼一切佛所演说一切诸菩萨行。开示一切智智之道。阐明一切菩萨神通。分别一切菩萨威德。示现一切三世诸佛。
　　第六为现身相。於中五。一为众现身。不见显深。现不碍用故。
　　是时普眼菩萨及一切菩萨众。见此神变其心踊跃。生大欢喜。莫不顶礼普贤菩萨。心生尊重如见十方一切诸佛。
　　二众睹喜敬。
　　是时以佛大威神力及诸菩萨信解之力普贤菩萨本愿力故。自然而雨十千种云。所谓种种华云。种种鬘云。种种香云。种种末香云。种种盖云。种种衣云。种种严具云。种种珍宝云。种种烧香云。种种缯采云。不可说世界六种震动。奏天音乐。其声远闻不可说世界。放大光明。其光普照不可说世界。令三恶趣悉得除灭。严净不可说世界。令不可说菩萨入普贤行。不可说菩萨成普贤行。不可说菩萨於普贤行愿悉得圆满。成阿耨多罗三藐三菩提。
　　三现瑞成益。
　　尔时普眼菩萨白佛言。世尊。普贤菩萨是住大威德者。住无等者。住无过者。住不退者。住平等者。住不坏者。住一切差别法者。住一切无差别法者。住一切众生善巧心所住者。住一切法自在解脱三昧者。
　　四叹德广深。於中十句。无等者下无等故。无过者上无过故。
　　佛言。如是如是。普眼。如汝所说。普贤菩萨有阿僧祇清净功德。所谓无等庄严功德。无量宝功德。不思议海功德。无量相功德。无边云功德。无边际不可称赞功德。无尽法功德。不可说功德。一切佛功德。称扬赞叹不可尽功德。
　　五如来印述。初印后述。述中十一句。初句总。后所谓下别。别有十德。一二严德。二圆明德。三深广德。四色相德。五慈覆德。六超胜德。七知法德。八绝言德。九同佛德。十赞无尽德。
　　尔时如来告普贤菩萨言。普贤。汝应为普眼及此会中诸菩萨众。说十三昧令得善入。成满普贤所有行愿。
　　大文第四。本文有四。一举益令说。二何者下列所说名。三此十大下叹定胜德。四是故普贤下结劝成益。今初。初分二。初劝说成益。
　　诸菩萨摩诃萨说此十大三昧故。令过去菩萨已得出离。现在菩萨今得出离。未来菩萨当得出离。
　　后引例证劝。以三世诸菩萨若说此定皆成益故。
　　何者为十。一者普光大三昧。二者妙光大三昧。三者次第徧往诸佛国土大三昧。四者清净深心行大三昧。五者知过去庄严藏大三昧。六者智光明藏大三昧。七者了知一切世界佛庄严大三昧。八者众生差别身大三昧。九者法界自在大三昧。十者无碍轮大三昧。
</div>
    <div class="pagination">
<a href="华严纲_page41.html">上一页</a><span>...</span><a href="华严纲_page37.html">37</a><a href="华严纲_page38.html">38</a><a href="华严纲_page39.html">39</a><a href="华严纲_page40.html">40</a><a href="华严纲_page41.html">41</a><span class="current-page">42</span><a href="华严纲_page43.html">43</a><a href="华严纲_page44.html">44</a><a href="华严纲_page45.html">45</a><a href="华严纲_page46.html">46</a><a href="华严纲_page47.html">47</a><span>...</span><a href="华严纲_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
