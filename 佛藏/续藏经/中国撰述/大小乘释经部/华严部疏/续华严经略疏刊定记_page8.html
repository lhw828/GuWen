<!DOCTYPE html>
<html>
 <head>
  <meta charset="utf-8"/>
  <title>
   续华严经略疏刊定记 - 第 8 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续华严经略疏刊定记 - 第 8 页/共 28 页
  </h1>
  <div class="content">
   初中。意者为上来所说自在业用。乃似因圆。论二颂。前颂通举一切诸难思力。后颂彰喻不全似法。前中四种。一众生异业感果互望难思。谓有於他见小处而见大。他见大处而见小。时节延促。色净秽奴丑。声喧静粗耎知或香臭味甘苦触涩滑等。皆互不同。乃至一切。又由业力。六趣循环大身小身长命短命乃至一切改易迅速。实难思也。二龙变化力难思。如下说。海龙王不出自宫。於六欲天等。兴云雷电降雨。各各差别等。三佛自在力难思。如下不思议品等说。四菩萨神力难思。如下离世间品等说。然梵经别本中无此菩提力用。而有神定力用。何故不同者。以禅定即是菩提所入故也。后颂显非喻能喻中。以三昧业用。从法性所起镕融。因感法性既无世间法喻。所感定用。当知亦然。喻既不合似法。闻者仍解。所喻自非。智慧听达。焉能致之。故斯称美。
　　二别辨中。有二十大喻。初有三颂半。明声闻现通喻。喻菩萨自在益生德。先举劣后显胜。下并准此。东方入正定准之。二譬如日月下二颂。明日月游空现影喻。喻菩萨普应群机德。三如净水中下二颂。明水现四兵喻。喻菩萨海印现像德。四海中有神下二颂。明善音巧辨喻。喻菩萨辨才陀罗尼称根令喜德。五有一妇人下二颂。明蜜授辨才喻。喻菩萨授法益生德。六譬如幻师下二颂。明幻师巧术喻。喻菩萨不思解脱德。七天阿修罗共战下二颂。明修罗隐显喻。喻菩萨胜通自在德。八释提桓因下五颂。明象王随变喻。喻菩萨三三昧自在德。九如阿修罗下二颂。明修罗大身喻。喻菩萨现法界身。其德如上文主伴三昧用中说。准梵本。晋朝谓为其首广大如须弥者悞。今课为首与须弥齐等者正也。十天阿修罗下四颂。明帝释降怨喻。喻菩萨降伏魔怨德。十一忉利天下六颂。明天鼓说法喻。喻菩萨无思现身说法德。初颂中第二句。梵本云从天业根而出生。十二天阿修罗共斗下三颂。明天鼓安慰喻。喻菩萨慈音除恼德。十三帝释并应下三颂。明天王普应喻。喻菩萨圆身悦众德。十四他化自在下二颂。明魔王系缚遇夫喻。喻菩萨十力摄生同行德。十五三千世界下二颂。梵王殊显喻。喻菩萨解脱自在德。十六摩酰首罗下二颂。明摩酰数滴喻。喻菩萨一念普知众心德。十七众生业根下三颂。明风轮持散喻。喻菩萨大愿宿成德。十八男子下二颂。明众声悦意喻。喻菩萨妙辨悦机德。十九海有希奇下二颂。明大海包含喻。喻菩萨禅慧普修德。二十大海龙王下二十四颂半。明龙王自在喻。喻菩萨普雨法界德。於中分三。初半总标龙游自在。次二十二颂别明自在之相。后二颂举劣显胜。初标可知。
　　就别相中分四。初四颂半辨现其色异。经本云阎浮提中青宝色者。再勘梵本。云南阎浮提其如青山色。次四颂明现电光殊。经本云阎浮提中豪青色者。今勘梵本云。天帝释火焰摩尼色。释曰此是珠名也。第三颂第二句中云宝藏色。梵本云室利揭波。此云胜藏。胜藏即是异色宝义。此句应云胜宝色龙宫现。次三颂半明现雷声别。后十颂明所雨不同。初颂第四句云曼陀罗华及泽香者。泽香即是香油也。故梵本云。阿奴里婆。此云涂香。此句中亦云雨鬘故。总应云曼陀及鬘升涂香。释多罗名。如下第三十三中音义释文。第六颂第二句。有本云。一一雨滴如车轮者。谬也。梵本云裒讫叉。此云车轴也。此上所现云电雷雨。於一十五处。各各差别。皆是娑竭罗龙身不移动心无分别。而能如是种种应现。此喻菩萨以无功用三业随应而现。
　　后结说显德中。三颂分二。谓前二颂总结龙现自在。后一颂结喻非喻。就中。前半结非喻。后半结所说。略说其末句。梵本云略说彼之自在力。
　　第七校量劝持分中。九颂分二。初一颂约六慧结前所说。初第一慧者。慧中之首故。二广大者。照无碍法界故。三真实者。无虚妄故。四无边者。照无限量故。五胜者。慧中尊故。六殊胜者。尊慧中极。此亦可配缨络经六慧。即三贤十地等觉妙觉也。如是法门今已说者。总结前说故。
　　后八颂明信受难得中分二。初一总叹法。前信器少难得可知。后七别显难信难得。於中二。初约乘校量器少故信者难得。后有以下约事校量法深故难信。前中四。一初颂前半正明人天乘器信此者不可得故言甚也。后半释疑。谓有疑云。我亦信受此法。岂非世四凡夫。故此释云。今所信者。以现修净福及由发曾闻熏力故。二次一颂明求三乘。从声闻至大乘。展转渐少。三次半烦明信一乘信更微少不可有也。四后半颂举劣说胜。谓但信者尚陪难。况有能如法持诵宣说实解修行者耶。后举事校量中二。初二颂约身力校量显法深难信。后二约福力校量显法深难信。并易可知。上来七分不同。明第三大段依劝演畅分了。
　　第四显实证成分中三。初明现瑞现实证成。谓动地故。二魔宫下明利益显实证成。谓降魔救苦故。三十方下明佛印许显实证成。谓十方佛三业印故。上来四分不同。贤首品竟。

　　续华严略疏刊定记卷第四


　　续华严略疏刊定记卷第五(本末合)(尽第三会)


　　升须弥山顶品第十三

　　将释此品。四门同前。
　　初释名中二。先释会名。后解品称。前中约处名须弥山顶会。亦名三十三天会。若通别具言。名三十三天帝释宫中妙胜殿会。若约所法说。名十住会。此即从处从法。皆依主释。
　　后解品名者。升登也。须弥梵音具正应曰苏迷卢。此云妙高也。山顶者。谓此山顶纵广八万四千由旬。其形畟方。四边各有八城。中央有一大城。名曰善见。帝释居中。有大卫殿。名为妙胜。据实佛但往妙胜殿。品目就通。名升须弥。或是言总意别。故曰山顶。山顶之品。依主释。若依梵本。具名应云如来向苏迷卢山顶上品。言妙高者。妙谓体以四宝所成。高即相出七金山等。俱舍第十一云。於金轮上。有九大山。妙高山王处中而住。余八周匝绕妙高山。於八山中。前七名内。第七山外有大洲等。此外复有铁轮围山。周匝如轮。围一世界。持双山等唯金所成。妙高山王四宝为体。如次四面北东南西。金银瑠璃颇胝迦宝。乃至云。如是九山。住金刚轮上。入水量皆等八万踰缮那。苏迷卢山。出水亦尔。余八出水半半渐升。谓初持双山出水四万。乃至最后铁轮围山。出水三百一十二半。如是九山。一一广量。各各与自水出量同。(若依此经十定品说。妙高山身。入水出水。皆八万〔千〕由旬。山顶从广。及余八山。并准应释。)又彼论颂云。妙高层有四。相去各十千。傍出十六千八四二千量。坚手及持鬘恒憍大王众。如次居四级。亦住余七山。妙高顶八万。三十三天居。四角有四峰。金刚手所住。中宫名善见。周万踰缮那。高一半。金城杂宝地柔耎。中有殊胜殿。(此殿梵名〔吠〕制演多。此云妙胜。或曰殊胜。)周千踰缮那。乃至广说如彼云云。今此明佛以自在力不起觉树下应机现彼。故云升须弥山顶也。问何要升天说此法耶。
　　答有二义故。一者机感在彼处故。二者显德渐增胜故。问既显德增。何不按次向四王天耶。
　　答此亦二义。一表此将说成位法故。谓十信但是十住方便。未得成位。四王住处。在须弥半。未至山顶如来成位。二表此非位与位悬隔。是以说住越彼四大王众天尔。
　　二来意者。亦有二种。一显会来。然有二义。一为答前十住问故。二显信是住方便故。方便既满。正位宜陈。故次来也。
　　二品来意者。前品说信德用究竟。此品明住方便。故次来也。
　　三宗趣者。亦为二种。一以十住行位为宗。摄位得果为趣。二明品宗者。以严处请佛为宗。成后正说十住为趣。
　　四释文者。此会总有六品经文。长科为三。初二品显当会由致。次三品是当会正宗。后一品明胜进趣行。问前会何故无此进趣行耶。
　　答显二义故。一显此成位。前但行故。二显前无位。总为此位进趣行故。更无别也。问若尔者。回向是位。何故亦无进趣行邪。
　　答彼亦为显二种义故。一显三贤位满。总为趣地加行故。二显趣地加行。是无分别慧离趣相故。
　　就初二品。文即分二。前一品明化主赴机。后一品明助化赞佛主伴圆备方可显说。就前品中。长分为八。一本会圆遍。二尔时世尊不离下。佛以应法界会身各升当处帝释宫殿。三时天帝下十方天王各见佛来严殿及座。四尔时帝释下十方天王诸佛居殿。五尔时世尊下明一切佛皆受请入殿。六尔时帝释下乐声止息。七即自下天王忆念昔佛入殿自种善根。八尔时世尊下佛普坐殿。殿匆宽容。
　　初中二。先明能现因。谓佛威神力。后十方下明所现相。所现相中二。先明化主遍一切会赴机。后各有下明助化遍一切会说法。前中赴机所遍之处。略有九重。一遍一娑婆界内百亿阎浮提菩提树下。二遍围绕娑婆世界十剎尘数广大世界内。三遍围绕一一广剎各十剎尘数眷属剎中。四遍娑婆种中一切世界。五遍尽华藏剎海一切世界。五遍尽华藏剎海一切种内诸世界中。六遍尽虚空界所有剎海诸世界中。七遍前一切世界各各同类皆遍法界诸世界中。八遍前一切世界所有尘中诸世界内。九遍前尘中一切剎内所有尘中一切世界。乃至重重如因陀罗网诸世界内。今此文中。但显遍在第七重中娑婆同类剎内。余略不说。下诸结通皆约此辨。上文光觉品等所说会遍皆此准也。又此依器世间说。若约智正觉世间身及众生世间身中所有世界乃至尘剎。亦有如前重重无尽佛皆充遍。准释应知。问若佛遍前九会等处者。为同时遍前后遍耶。设尔何失。二俱有过。若同时遍。何有九会后次第。若前后遍。则佛及会不称法界。
　　答同时前后遍。所以者何。法界体故同时遍。法界用故前后遍。用是体用。常前后不碍同时。体是用体。常同时不碍前后。如印中字印即同字不碍时字前后也。问经说略毗卢。但严华藏。如何今说周遍法界一切剎海。乃至尘剎皆其化境。
　　答但严华藏。则为已严无尽剎海。若尔者经何但言严华藏邪。解云。为显诸佛严土行果互望无碍。一即一切故。毗卢严一华藏。则已严净法界诸佛一切剎海。一切即一故。法界诸佛所严剎海。即为但严毗卢华藏。如毗卢望余佛既尔。余一一佛望余亦然。问若一佛化境则遍周法界。余一切佛更何处化。
　　答一佛化遍则为一切诸佛化遍。举毗卢望余佛。收摄既尔。举余各各望余亦然。一即一切故。一切即一故。如十业佛云云。文云皆见如来者。谓由佛威神故。令前十方一一会众各皆见佛在当处会中。此文意显前十方一切处一一会皆俨然不散。佛法界身该一切时。遍一切处故。
　　后明助化遍一切会说法中二。先明承佛力说法界十住。后靡不下明承佛力见佛法界身。前中法界十住者。具主伴故。一说即一切说故。一切说即一说故。后见法界身者。一身不分。多处恒见。此一即一切也。多身不合。一处令见。此一切即一也。一多同时。应感无碍。是佛法界身矣。文中有三世问及三宝等。准释可知。
　　第二佛以应法界身。各升当处帝释殿中。云不离一切菩提树下。而上升等者。据文。则不离一切处。而升一处。约理则不离一切处。而升一切处。为显一切即一一即一切。故互举尔。若通而言之。具有四句。一不离一处升一处。二不离一处升一切处。三不离一切处升一处。四不离一切处升一切处。问动静不俱。去住悬别。既言不离。何复云升。
　　答释此。略以三门分别。一叙古。二辨违。三显正。初叙古四说。一云释迦本身不离道树。别起应化。升於天宫。故曰不离而升也。一云不离是报身。升天是化身。二身别故不碍有坐有升也。一云不起是法身。升天是化用。一云此升天之身是不住而至。以往即不往故。所以不起也。不往即往故。所以升天也。如云以不来相而来故。
　　二辨违者。且前三说俱违本教。此经九会。皆说毗卢遮那法界十身不分法报化故。第六会云释迦佛者。还於十身。呼释迦尔。故名号品及入法界品中。说摩耶夫人处。并有明文。第四师说。但明升相离故。升即无升。不离相离相。即无碍。
　　三显正者。此佛神通同体业用。即住是去。去即是住。住是体遍。去是用应。应是体应。虽升后而不离前。体是应体。虽不离前而升后。然此中有三无碍六相即。三无碍者。一去住无碍。谓不离而升故。二多一无碍。谓不离一切菩提树下。升一天等。具前四句故。三合前二种无碍。谓佛以不离而升之身一处升时即是前一切处不离而升故。六相即者。一去住相即。此有二种。一住时即去时。二住身即去身。二多一相即。亦有二种。一谓一身升即一切身升。二升一处即升一切处。三前后相即。此亦二种。一前会即后会。二前时即后时。上三各二。总六相即也。又此带前赴后。有相入义。至后之时二俱在故。亦有帝网义。后后之中有前前故。思之。问佛既同时遍在九会。而不碍去住相即者。则凡从前往后。皆应云。不离前复而往后。何故但云不离前耶。
　　答此显二义。一显相即义。谓前即是后故。但云不离前。则已是不离后也。二显相顺义。谓用顺体故。虽前后历然。而不碍同时普遍。体顺用故。虽同时普遍。不坏前后次第故。依次第理。但说不离已经之处不说未经。以其不坏前后相故。问九会所显。因果虽别。然带前赴后。事理应齐。何唯三天会有。余并无耶。
　　答从前往后。理实皆相连带。为显别义。故致异同。谓第二会与初会同在人间。相去非远。故略不说不离菩提树下。又即由此二会相近后三会初皆举树下。摄普光殿。故亦不云即此三会同诠贤位故。递相望说带前赴后。第六七会所诠望前相无相。别不可带相。契於无相故。阙升天不离等说。第八会所诠行位细微。同生解中证一会顿彰五位行相。体用已融。不待带升以显。第九会所证入证玄妙体用一味。亦不假带前赴后融会之尔。
　　第三十方天王各见佛来严殿座等。於中二。先明见佛彰其根就。后即以下明严殿座。表严根欲为法器。於中十一句。初句总。余句别。别中前七句依报严。次二句正报严。后一句通二严。或天放光。或宝光故。
　　第四十方天王请佛居殿中二。初结前可知。后曲躬下请。於中二。先三业殷敬。后唯愿下正显愿词。前中三业文显。语业再三者。叹德无尽故。善来之言。略有四义。一称机来故。二应时来故。三不来来故。四带法界会来故。后愿词可知。
　　第五佛智受请入殿者。谓根缘契合故。十方亦如是者。结前所明第七重处也。
　　第六乐音止息者。显三贤行相有胜劣故。此有三说。一云十住十行止胜观劣。回向望於住行。观胜止劣故。以乐音息不息相。表差别也。一云住行多修会相归性故。以乐音止息。表回向多修。以理从事观故。以乐音不息表也。一云住行多修寂观。少起事行。回向多修事行。然不乖寂而起大用故。以音乐息不息表也。虽有三说。大略相似。共无异途。任取所当。
　　第七天王忆昔佛入此殿自种善根中二。先明佛力令天王得宿住随念。忆昔佛所於此植善可知。后迦叶如来下正明偈赞。於中二。初明此方天王偈赞。后如此世界下结通十方天王偈赞。前中但列十佛者。表说十住故。岂不说十显无尽耶。不尔天王忆昔见佛种善。不至无尽故。何故天王说偈。余不说者。是所应器最上首故。问经文自云天王偈赞十佛功德。何故今乃科判赞殿。
　　答赞佛欲显殿胜所因。偈云。如是胜德吉祥之人。既皆曾入此殿。当知此殿是吉祥处也。
　　文中十颂。一一各分为二。初三句显殿胜所因。於中二。初两句标佛名略赞德。后一句述德者入殿。后一句结成殿胜。初颂中迦叶者。此云饮光。是饮光仙人种中现生故。取族望为名。饮光仙者。彼仙身光能映夺人间光明使尽。如吞饮之。故立其称。二中云拘那牟尼者。正云迦那迦牟尼。言迦那迦者金也。牟尼者寂也。或曰金仙。谓身真金色。心恒恬寂。近瑜世仙故或名仙。三中迦罗鸠驮者。具云迦罗鸠忖驮。此云所应断已断。惑业苦也。四中毗舍浮者。正云毗湿婆部。言毗湿婆者。此云遍一切也。部者自在也。谓普於诸法。自在无碍故。或云遍胜。五中尸弃者。正云或弃那。此云持髻。或云有髻。六中毗婆尸者。此云净观。或云胜观见。亦曰胜见。亦曰遍见。七中弗沙者。正云勃沙。此云增盛。八中提舍者。正云底沙。依西域训字。底是底逻那。此云度也。沙是皤沙。此云说也。谓说法度人故。或曰说。已当说法故。九中婆头摩者。此云赤莲华。十中然灯者。智度云。此佛从初现生乃至成佛。举身常光。如然灯故。或曰锭光。亦其义也。此十佛中。后七是前庄严劫佛。如何曾得入此殿耶。本疏两释。一据世劫等相入故。二约处有粗妙。粗者随劫坏灭。细者常存。如法华云。天人见劫尽大火所烧时。我土常安隐故。又如维摩云。梵王见净。舍利弗见秽。亦其类故。后结通中二。先牒前。后十方世界下类通普结可知。第八明佛普坐殿。殿忽宽容。此依业用门。同体即成。小大无碍。亦名广狭无碍。结通可知。

　　须弥顶上偈赞品第十四

　　将释此品。四门同前。
　　初释名者。须弥顶上是处。偈赞是法。此即须弥顶上之偈赞法。依处以标显。依主释也。若依梵本。具名应云如来於须弥顶神变集会菩萨说偈品。此即如来於须弥顶之神变集会菩萨说偈。依主释也。品字望所诠。亦是依主。
　　二来意者。前品明化主应机。是当会远方便。今此明助化说偈。是当会近方便。故须来也。
　　三宗趣者。此中以集众偈赞为宗。成后正说为趣。
　　四释文中三。初明集众。二尔时世尊下明放光。三尔时法慧下明偈赞。
　　初中二。先辨此方。后如此世界下结通诸剎。前中七。一佛力者。集众因也。二十方各有下明众集大数。三从百佛下明来处近远。谓前十此百。显渐增之相。四其名下辨列其名。同名慧者。表十解故。五所从下明来处剎名。同名华者。表此解慧依无着故。六各於下明来处剎中。同名月者。表解开敷十行华故。七是诸下设般列坐。后结通者。十方世界皆同具前七门事也。本疏云。问准此结通。即於十方尽空世界。皆有菩萨。而来集者。且如东方过百剎尘数外。亦有众集。未知彼因陀华界为在何处。余界亦尔。
　　答彼百剎尘数外众集之处。彼因陀华界。还从彼向东百剎尘数外。与此相似。余界亦尔。是故诸会各见本众来集。不见东众过向西。亦不见西众过向东。以诸本会处定是多集众普应一为一切。如佛普应一为一切普应。余可准思。
　　二放光中五。一放光主。谓世尊也。二放光处。谓佛足指指能令身住立。表十住成位不退故。三光数。四光相妙色。表住中慧解细密而照。五光照处。谓十方尽空世界须弥顶上佛会皆现。此则一光照一切。一切光亦尔。重褺无碍。无不互见为一法界大会也。
　　三偈赞中十菩萨说偈。即为十段。初一是总。余九是别。以法慧是说法主故。通叙此会本末事意。总显佛德。余九别叹佛理教等。
　　初中十颂分二。前七叙会中事。后三举因释成。前中一叙此品放光。二叙前品天王请佛偈赞。三叙此品中菩萨来集。四次二颂叙集众结通。初一叙菩萨名剎皆同。后一辨佛名同。五次二叙佛不离觉树下而升天等。初一明恒在一切阎浮会。后一明普在十方须弥山顶皆佛神力。
　　后三颂举因结果。初一举因。谓佛於过去。遍彼诸剎。发心求佛。常发此愿。依愿行满。今成彼果。后二明依前行愿得普遍大用。一身云普遍。二慧光灭暗。可知。
　　第二一切慧中。十颂分四。初三明佛非妄见。次三明解真睹佛。次三明简妄异真。后一推功归本。就初三颂。分二。初二明迷理依我见佛虽见如盲睹。於中。初一显因。后一辨果。其显因颂中。梵本云尽於多百劫依我见导师。彼於救世者。不能知法理性。后一颂明顺理观蕴等唯是假名。梵本云。观察此诸法自性不可得生灭悉皆如。但示现名字。言示现者。如幻相故。
　　二次三解真睹佛中。一明佛离生灭。上半真境。下半真见。二明佛泯能所。谓无所取无能见。上半初句标法体。次句泯也。下半上句明法即是佛。下句显法体离图度。三明见益。上半显所知。下半辨益惑尽故。
　　三次三简妄异真中。一不了相是无相相故而作有取故不见佛也。二了相是无相。不随生住灭等大三相迁。虽住无所住故。虽遍而不动故。三由了前相无相等。所以见佛真体无碍惑也。
　　四后一推功归本中。上半牒前说。下半述己闻。
　　第三胜慧者解佛胜智之慧故名也。十颂分四。初三明妄执不见佛。次二明了真见佛。次四喻况得失。后一推功在本。就初三中。初一总标所见能见真妄异故。妄见不到真境。上半标真境有三。一智德广大。二不为满德輙见三世无与等。下半标非妄境。谓可破坏故名世。堕虚伪中故名间。佛非如此思所到故。云莫能及。后二别显。於中。初一明以相取佛故不见佛。由佛非倒根境故。梵本云愚夫思佛时。生想不如理。若於佛离见净治一切想。后一明以体取佛故不见佛。由佛非漏蕴为体故。或取蕴幻相。不识实性。故名迷惑无知者。此二颂或前约凡夫见。后约二乘见。
　　二次二颂明了法实性见佛者。异前小执。兼异权大。於中。初一明了性见佛。后一释了之行相。前中既了蕴性非品守性。则己亦乃见佛法界身云。所以者何。由了相即性见即性根之相故。不同余宗。后释了行相中。上半释前上半。下半释前下半。就释上半中。约前后色心相望无性。佛以无性成故。了此即为见佛。谓由前蕴灭。后蕴方生。后蕴续起。显前开导。此则相望成缘。各无自性无性之性即是佛体。是故欲识佛体。先当观蕴起灭也。涅盘二十九云。师子吼言。世尊。如佛所说。一切诸法有二种因。一者正因。二者缘因。以是二因体无缚解。是五阴者念念生灭。如其生灭谁缚谁解。世尊。因此五阴生后五阴。此阴自灭不至彼阴。虽不至彼。能生彼阴。如子生牙子不至牙。虽不至牙而能生牙。众生亦尔。云何缚解。佛言。善男子。谛听谛听。当为汝说。如人舍命受大苦时。乃至云。众生业果亦复如是。此阴灭时彼阴续生。如灯生暗灭灯灭暗生。善男子。如蜡印印泥。印与泥合。印灭文成。而蜡印不变在泥。文非泥出。不余处来。以印因缘而生是文。现在阴灭。中阴阴生。是现在阴终不变为中阴五阴。中阴五阴亦非自生。不从余来成。因现五阴。生中阴阴。如印印泥印坏文成。名虽无差。时节各异。释曰。由缘因故。则前灭后生。成缘起相。由正因故。后缘起相无性所成。是故生灭恒相续但不相至。故中论第四云。若因前五阴。有后五阴者。应是从他生。如缕应作布然缕无布。下半释前下半者。续成前文了性见佛也。
　　三次四颂喻况得失中。初三喻不见失。於中一虽有因阙缘失。二虽有缘因障失。谓心有障故不净也。又亦无净信心故。三虽有缘阙因失。谓无见理之慧。后一喻前真见之得。谓除无明翳。离妄想色。绝诸法见。方得见佛。此无见之见。
　　四后一推功归本。上半牒前。下半述己为离己我慢故。又令法成钩锁故。
　　第四功德慧者。解功德法之慧故名也。十颂分七。初一颂明凡夫迷真。妄执异法为真。即诸外道数胜论等。执冥性神我等。广叙如前第一记中。由彼妄执。不识实性。故致轮回。云云可见。
　　二次一颂明二乘学有执心外法有实自体。若说若思。皆妄非真。由此法执障真唯心也。
　　三次一颂明初心菩萨教学者。但谓外坏八识变现。非如来藏第一义心无不了。此将何正慧。为菩提因。慧既颠倒无恶不增长也。
　　四次二颂明不见佛为损。佛以法性为体。若不见法性。即是不见佛体。於中。前一颂半正明无法眼见佛故损。后半颂明观修法眼观佛。
　　五次二颂明是佛为益。於中。前颂得了真智如佛知法性益。后颂得了真智如佛知法性益。后颂得了俗智如佛见世间益。
　　六次二颂释前见法性。於中。前颂释见行相。后颂上半释法性体。下半释佛觉此法性亦令众生觉此。七末后一颂推功於先。
　　第五释进慧者。以勤观真理故名也。十颂分三。初一痴妄之失。次八明真悟之得。后一推功显实。初中上半坏净眼。下半由痴不见佛。
　　二次八中。初二明所执无相观。前一离所取。后一离能取。前中论说遍计所执有二义。一情有。二理无。此中上半知於情有名如实不倒。下半知於理无名本真见佛。如迷木见鬼知鬼是迷有。名如实知。知鬼本无举体是木。名知妄本真。所以者何。由见鬼者则不见鬼。见本者乃见鬼故。二离能取中。以前所取既尽。能取应息。上半明存能见。即为垢障智不见理。下半明离能见则智见理佛。如见鬼则不见木离鬼方见木。迷悟相翻。理数皆尔。次三明缘起无性观。一遣所缘。二泯能缘。三辨观益。初中明依他。有二义。一幻有。二无性。於中。上半缘起世间。但是言说幻妄。下半知即无生。方名见世。二中泯能缘者。初句牒前见世间。若此见见於世间。此见即是世间之想。如实言之。见与世间无异。如是知名真见。三中观益者。初句牒前等观。下三句显四益。一离妄。二断障。三证无漏。四用自在。后三明圆成无性观。一牒前二性无。二正显真性。三明观益。初中。上三句明前二性皆无所有。下句辨无之性本清净故。二中显真性者。上半明真性体有相无。下半明离言成观。三中明观益者。一於法离妄想。二不乐着法。三证理不待修。四见佛益。
　　三后一推功显德可知。
　　第六善慧者。积众善而见理故名也。十颂分五。初二举佛实德。次三明佛说法。次二泯能所见。次一结知佛及法益。后二推功德结。初中。一佛德希有。二能见者难得。前中初两句显利他德有二种。一希现令欣。二勇健益物。下句结德归佛。次一句明自利德。亦二种。一离所知障垢。二烦恼障解脱。下句通结二利。后见者离得中。上半述自所见。下半积智方睹如也。
　　二次三明佛说法相中四。初一颂明众生即法性。初三句会相归性。下句引说证成。前中上二句。言速归尽等者。谓有为诸行当相即尽。不待迁坏。此尽是无尽尽德。无自性即是法性。法性体常故名无尽。如上文云。无尽平等妙法界。上下斯文。其例寔繁。胜鬘云。如来色无尽。亦此类也。次句辨体喻显。下句引说证成。并可知。二次一颂明能说同所说。於中。上半会相。上句牒前引证能说。下句唯所说无性故亦无说。下半出因。谓能说自性是无尽法性故。得会相尽。即性其相。尽是不尽尽故。名难思也。三次两句明法性非众生。谓法性是常。众生无常。前会相归性。明性相不离。今显不即。四末后两句。明知此真实非即离义。则见佛也。
　　三次二泯能所见中。一无能所为能所。谓众生性空故。即以无众生而作众生。称此而见。见亦如彼。故以非见而为见尔。下半释成。谓以见及众生俱无性故。二遣能所而现真性。上半遣能所见及彼见者。下半不坏真性而现了知。
　　四次一结知佛及法益中。上半结如上所知佛及说法。下半辨知利益。谓如毗卢遮那佛光照世间。此人亦当成就此益。五后二颂推功总结。初中。上半佛示一道法。下半进慧说为多。后中上半离有无想。下半见佛住真。
　　第七智慧者。闻慧究竟照佛境故名也。十颂分四。初一显自名义。次六凡愚违理不见佛。次二颂顺理见佛。后一释佛名义。以显其至理。初中。上半闻教生慧光。光即照用。下半普照见佛。
　　二次六中。初一人执违理。上半明理实无人。下半横计造业。梵本云阴处此是诸众生苦中众生以自性不亦於中有少许。此是假言说。回文应云阴处诸众生。以众生自体於中无少物。但是假言说。二法执乖理。上半起法执。谓观身实相。凡愚计内等法实。下半明佛超彼执故非彼见。三无二空慧眼不见。上半失益。谓以二执障翳慧眼。不睹真理。故不见佛。下半具损。谓由二执故。於生死海。多劫流转。四释彼生死。谓诸凡夫具惑业苦。乖理违诤故为生死。二乘之人以永断名为涅盘。就实无故。云二俱不可得。五明二乘人执着。前二乘大乘道。六於佛执取故不能见。
　　三次二顺理见佛中。一颂三句显法超言。后一句明佛亦尔。
　　四后一释佛名义。以显其理。於中。上三句显义。下句结名。谓佛既永断分别根。根即法执。明知离妄方见佛也。
　　第八真实慧者。以见佛法界真实身故名也。十颂分五。初五显佛名能益闻者。於中。初一明令知闻佛名益故宁受苦得闻。后一明昔不知不能忍苦求闻。所以至今流转。
　　二次一释前名有何义闻获斯益。释云。於真俗境。无倒现证。无倒现证者。照和合相即非和合相故。如是觉照究竟成满。名无上觉。
　　三次二显前名下何体立此名邪。於中。初一释义。后一辨益。释中。依体立名。名不异体。名诠自体。体不异名。名既无合为义。其体亦然。益中可知。
　　四次二重显前名。於中。初一明能觉智称真俗境而觉。谓於真境觉实。俗境觉不实。觉真境外无俗。俗境外无真。二境镕融。非即非离。为究竟解。名佛也。后一明离能所觉。谓离能觉智。无别所觉境。离所觉境。无别能觉智。以一性故。一性故如此觉了方名能所觉。由二俱离。下句结云一法不可得。
　　五后三重显前名体无和合义。於中。初一显诸法无依。以一多缘和合故。离和合相也。次一明诸法无能所作。以从妄想业缘所生起故。诸业缘中。一一望余。为一多和合作果故。无能所作。后一明诸法无住。初三句释。以诸缘业果无能所作故。诸法名体。定安一处竟不可得。下句结成。谓诸佛住此无依无作无住毕竟不动成真体。得觉名也。
　　第九无上慧中。十颂分三。谓初一颂释自名义。二次八颂显佛胜德。三后一颂推功及结。初一可知。
　　二次八中。前六明佛内证德。后二外化德。前中初二明所证深。次二明能证离。后二泯能所证。就初二中。总五义。初颂初句标所证。故云佛所得处。於中四。一非缘所作。亦离所作证。以离境界相故。二非分别所及亦离差别相。三非五识得故。无粗者也。四非意识知故。无细者也。后颂初句亦标所证。於中。一义谓无为。不堕数故。正觉离数者。此以能显所也。下句结所证。次二中。初四义。一标智及用普。二用益。谓灭众生惑。三用无所用。照相离故。四非用而用。无照照故。灭众惑故。后颂六义。於中。初五义释前照相离。谓一灭惑暗时。智自反照。不取此用者自相。故不着也。二即由此不起所用有自相。故无念也。三不恃此用有功能。故不染也。四用於境无二别物相对故。无住也。五照境时不作分限相故。无处所也。后一义释前无照照故。云不坏法性。性即体也。谓智用皆是法。皆有体故。后二泯能所证中。初颂上半正明泯能所之二。二既不立。一亦不存。以一斯二。说一还是二故。下半赞智巧证如斯之处。后颂泯无二之迹。所以者何。若存二无。还即是二。以无离有立故。无二亦泯也。三界一切空此离有无之无性空。非对有之空故。中论颂云。执有名为常。计无则为断。若离於有无。是名真实空。执有取体相。执无着无体。不存於有无。是故真实观。下句结益可知。上来明佛内证德竟。后二明佛外化德中。初颂教住正法。上半总教。下半令住无所住见身实体。后颂释成见自身实体。上半释身。谓非身为身。以缘起无性。故云非起。此释非身也。又即此无起而起。故云现起。此释而说身也。下半释见。谓身既非有。见亦如身。观身既尔。故云是佛无上身。亦可见自实体。即是见佛身也。
　　后一推功及结中。上半推所说。下半结闻益。
　　第十坚慧者。了佛境界净慧增固故名也。十颂分三。初六显佛大悲德。次三明庆遇见闻。后一结赞无尽。初中一总标。谓上半能救。上句智光广大。下句悲愿勇健。下半为物出兴。二别显大悲见物流转。三唯佛能救。四佛及菩萨方能与乐。五佛及弟子亦尔。六标见闻获益。
　　次三庆遇中。一庆己见闻益。二同会菩萨同斯见闻宿缘力。三庆重见佛增净信喜。而得赞说佛智无尽。
　　后结赞中。上三句结能赞人多复各赞径多劫。下句结佛德深广说犹不可尽。

　　十住品第十五

　　将释此品。四门同前。
  </div>
  <div class="pagination">
   <a href="续华严经略疏刊定记_page7.html">
    上一页
   </a>
   <span>
    ...
   </span>
   <a href="续华严经略疏刊定记_page3.html">
    3
   </a>
   <a href="续华严经略疏刊定记_page4.html">
    4
   </a>
   <a href="续华严经略疏刊定记_page5.html">
    5
   </a>
   <a href="续华严经略疏刊定记_page6.html">
    6
   </a>
   <a href="续华严经略疏刊定记_page7.html">
    7
   </a>
   <span class="current-page">
    8
   </span>
   <a href="续华严经略疏刊定记_page9.html">
    9
   </a>
   <a href="续华严经略疏刊定记_page10.html">
    10
   </a>
   <a href="续华严经略疏刊定记_page11.html">
    11
   </a>
   <a href="续华严经略疏刊定记_page12.html">
    12
   </a>
   <a href="续华严经略疏刊定记_page13.html">
    13
   </a>
   <span>
    ...
   </span>
   <a href="续华严经略疏刊定记_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
