<!DOCTYPE html>
<html>
<head>
    <meta charset="UTF-8">
    <title>华严纲 - 第 54 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严纲 - 第 54 页/共 73 页</h1>
    <div class="content">
　　如来寿量品第三十一

　　初来意者。夫玄鉴虚明出乎数域之表。岂有殊形万状修短之寿哉。然应物随机。能无不形而无不寿。故上品彰其实德。此品以辨随机。虽积少至多。显时无不遍。即前多德之一。故粗广之。亦为远答寿量海。所以来也。二释名者。寿为报命。量即分限。染净土之报寿。随机见之分限。以显无尽之命。无限之量。寿之量故。寿有斯量。通二释也。三宗趣者。应物修短为宗。显穷来际无限为趣。以就同教且积劣之胜。若就别教则修短圆融故。
　　尔时心王菩萨摩诃萨。於众会中告诸菩萨言。
　　初集经者叙。而心王说者。以领旨故。佛寿自在故。
　　佛子。此娑婆世界释迦牟尼佛剎一劫。於极乐世界阿弥陀佛剎为一日一夜。极乐世界一劫。於袈裟幢世界金刚坚佛剎为一日一夜。袈裟幢世界一劫於不退转音声轮世界善胜光明莲华开敷佛剎为一日一夜。不退转音声轮世界一劫於离垢世界法幢佛剎为一日一夜。离垢世界一劫於善灯世界师子佛剎为一日一夜。善灯世界一劫於妙光明世界光明藏佛剎为一日一夜。妙光明世界一劫於难超过世界法光明莲华开敷佛剎为一日一夜。难超过世界一劫。於庄严慧世界一切神通光明佛剎为一日一夜。庄严慧世界一劫於镜光明世界月智佛剎为一日一夜。
　　二正说。於中三。初别举十剎相望。
　　佛子。如是次第乃至过百万阿僧祇世界。
　　次举略显广。
　　最后世界一劫於胜莲华世界贤胜佛剎为一日一夜。普贤菩萨及诸同行大菩萨等充满其中。
　　三举其玄极。且如以劫为日。未历十重则劫不可说。况百万阿僧祇。则最后之剎已邻剎海平等。故举普贤等充满。明极位所居。由此名为兼显菩萨。上如来寿量品竟。

　　诸菩萨住处品第三十二

　　初来意者。上约化益尽一切时。今明菩萨遍一切处。故次来也。故僧祇中明法界毛端之处。皆有多多普贤。此则据实而谈。今约机缘所宣。指有方所。使物欣仰。翘心有归。若知能住菩萨毛含剎海。所住之处尘纳无边。则未有一方非菩萨住。亦远答前寿量海问。菩萨随机住寿异故。二释名者。菩萨大悲随机住处能住非一。故名诸菩萨之住处。故以为名。三宗趣者。随机应感方所为宗。使物归凭及悟无方为趣。
　　尔时心王菩萨摩诃萨。於众会中告诸菩萨言。
　　次正释文二。先集经者叙。亦心王说者。随所统王皆自在故。亦表心随智住。无障碍故。
　　佛子。东方有处名仙人山。从昔已来诸菩萨众於中止住。现有菩萨名金刚胜。与其眷属诸菩萨众三百人俱。常在其中而演说法。
　　次正说处。有二十二处。前十依八方山海。以上下非凡至。故不明之。山海包藏仁智栖止。表大智高深故。能止能照故。后十二处城邑杂居。曲尽物机。表大悲无遗故。则知菩萨无不在矣。今初一仙人山者。相传是蓬莱山。
　　南方有处名胜峰山。从昔已来诸菩萨众於中止住。现有菩萨名曰法慧。与其眷属诸菩萨众五百人俱。常在其中而演说法。
　　二胜峰山。即德云所住。
　　西方有处名金刚焰山。从昔已来诸菩萨众於中止住。现有菩萨名精进无畏行。与其眷属诸菩萨众三百人俱。常在其中而演说法。
　　三金刚焰山。在西海滨。
　　北方有处名香积山。从昔已来诸菩萨众於中止住。现有菩萨名曰香象。与其眷属诸菩萨众三千人俱。常在其中而演说法。
　　四香积山。昔云应是雪北之香山。
　　东北方有处名清凉山。从昔已来诸菩萨众於中止住。现有菩萨名文殊师利。与其眷属诸菩萨众一万人俱。常在其中而演说法。
　　五清凉山。即代州雁门郡五台山也。於中现有清凉寺。以岁积坚氷夏仍飞雪。曾无炎暑。故曰清凉。五峰耸出顶无林木。如垒木之台。故曰五台。其山灵圣迹备诸传记。
　　海中有处名金刚山。从昔已来诸菩萨众於中止住。现有菩萨名曰法起。与其眷属诸菩萨众千二百人俱。常在其中而演说法。
　　六金刚山。谓东海近东有山名金刚。虽非全体是金。而上下四周乃至山涧流水砂中皆悉有金。远望即谓全体是金。
　　东南方有处名支提山。从昔已来诸菩萨众於中止住。现有菩萨名曰天冠。与其眷属诸菩萨众一千人俱。常在其中而演说法。
　　七支提山者。此云生净信之所。有舍利者为塔。无舍利曰支提。或山形是塔。或彼有支提。故以为名。昔云既指清凉为东。北则东南影响吴越。然吴越灵山虽众。取其形似者天台之南赤城山也。
　　西南方有处名光明山。从昔已来诸菩萨众於中止住。现有菩萨名曰贤胜。与其眷属诸菩萨众三千人俱。常在其中而演说法。
　　八光明山。昔云应是与补怛洛伽山相连。以晋译观音住处为光明山。今文非观音住处。而云光明故云连也。
　　西北方有处名香风山。从昔已来诸菩萨众於中止住。现有菩萨名曰香光。与其眷属诸菩萨众五千人俱。常在其中而演说法。
　　九香风山。疑边香山西畔。
　　大海之中复有住处名庄严窟。从昔已来诸菩萨众於中止住。
　　十庄严窟者。对上第六海中故云复有。
　　毗舍离南有一住处名善住根。从昔已来诸菩萨众於中止住。
　　复城邑有十二处。一毗舍离者即毗耶离。此云广严城。亦曰广博。即是中印土净名所居之城。言南者。按西域记第七云此城南十四五里有塔。是七百贤圣重结集处。更南八九十里有僧伽监。其侧有过去四佛座及经行遗迹之处。应是其所。
　　摩度罗城有一住处名满足窟。从昔已来诸菩萨众於中止住。
　　二云摩度罗城者。亦云摩偷罗。此云孔雀。亦云密盖。并是古世因事。亦中印土。言满足窟者。彼国有舍剎弗等塔及文殊师利塔。於王城西五六里有山寺。是乌波鞠多所造。寺北有岩。中有石窟。是鞠多度人安筹之所。
　　俱珍那城有一住处名曰法座。从昔已来诸菩萨众於中止住。
　　三俱珍那者。具云俱陈那耶。俱珍姓也。此云大盆。那耶法律也。谓池形如大盆。往昔有仙於侧修法律。后人以此为姓。因为城名。
　　清净彼岸城有一住处名目真邻陀窟。从昔已来诸菩萨众於中止住。
　　四清净彼岸城是南印土。目真此云解脱。即龙之名。邻陀此云处。即龙所居处。
　　摩兰陀国有一住处名无碍龙王建立。从昔已来诸菩萨众於中止住。
　　五摩兰陀国。未详所在。晋经无国。但云风地。谓有风孔处。即龙所居。
　　甘菩遮国有一住处名出生慈。从昔已来诸菩萨众於中止住。
　　六甘菩遮国。正云绀蒲。即是果名。其果赤白圆净。乍似此方林檎而复三约横文。此国多端正女人而似绀蒲。以女名国。出生慈者。
　　震旦国有一住处名那罗延窟。从昔已来诸菩萨众於中止住。
　　七震旦国即此大唐。亦云真丹或云支那。皆梵音楚夏。此云多思惟。以人情虑多端故。前为成八方。故清凉直云东北。今在诸国之类。故举国名。那罗延者此云坚牢。昔云即青州界东有牢山。现有古佛圣迹。此应是也。
　　疏勒国有一住处名牛头山。从昔已来诸菩萨众於中止住。
　　八疏勒国。具云佉路数怛勒。是彼国山名。因山立号。或翻为恶性。因国人以立名。然牛头山今在于阗国。此云地乳。佛灭百年方立此国。具如西域记。以集经之时未开。尚属疏勒故耳。
　　迦叶弥罗国有一住处名曰次第。从昔已来诸菩萨众於中止住。
　　九迦叶弥罗普译为罽宾。此翻为阿难入。即末田乞地之所。
　　增长欢喜城有一住处名尊者窟。从昔已来诸菩萨众於中止住。
　　十增长欢喜城。古释云即南印土尊者窟者。即上座部所居之所。
　　庵浮棃摩国有一住处名见亿藏光明。从昔已来诸菩萨众於中止住。
　　十一庵浮梨摩。此云无垢。即是果名。此国丰而且胜故以为名。在中印土境。
　　乾陀罗国有一住处名苫婆罗窟。从昔已来诸菩萨众於中止住。
　　十二乾陀罗国此云持地。国多得道果者护持。不为他国侵害故。或云香徧。徧国香草先发故。苫婆罗者。是香华树名。徧窟侧近。多生此故。此文之终都无结束。或是经来不尽。阎浮既尔。余方余界异类界等可以仿之。法界身云则无在无不在矣。通途长科。从十定品来至此六品。说等觉法门。通前三贤十地结名差别因圆。后佛不思议法品至后随好光明功德品三品。为说差别果满。
　　上菩萨住处品竟。

　　大方广佛华严经纲要卷第四十五


　　大方广佛华严经纲要卷第四十六

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　佛不思议法品第三十三之上

　　初来意。先通后别。通则此下五品为答第二会初如来地等十句问。故古德但有三品答前。谓前明修生之因。乃差别因圆。今辨修生之果。显差别果满。因圆果满故次来也。若答前问何以重请。由因果隔绝。念法希闻。因德尚深。果必玄妙。故念请耳。别明此品。则前品因终。此品果始。故次来也。二释名者。如来果法逈超言虑。故以为名。斯即佛之不思议法也。三宗趣者。先总后别。总明说佛果德体用。心言罔及为宗。令总忘言绝想。速满为趣。别就宗中三门分别。一通别佛德。二别显义相。三显不思议之义。初辨佛德。若说百四十不共佛法。通於权小。若五法摄大觉性犹通於权。若言唯一味实德者。约理顿说。若言具无尽德。是此所明。故后文中初标十问。答具多门。类通十方一一无尽。二别显义相者。诸佛功德不出二种。一者修生。二者本有。初谓信等本无今有。后谓真如具性功德。此二无碍。应成四句。一唯修生。二唯本有。以性相区分故。三本有修生。谓如来藏待彼了因。本隐今显故。四修生本有。无分别智冥符理故。若权教所明。二德不杂。法报四句亦有差殊。依此经宗。虽有四义而无四事。本有如真金。修生如严具。然由严具方显金德。严具无体。全揽金成。故唯金不碍严具。唯法身而不碍报化。唯严具亦然。既互全收故十身无碍。八相该於法界。丈六遍於十方。诸根毛孔各无限量。亦不碍量。量与无量无有障碍。三显不思议义者。泛明有四。一理妙难测。二事广难知。三行深越世。四果用超情。今文通四。正辨后一。就后一中复开为四。一何者不思议。略辨十种。一智超世表。二悲越常情。三无思成事。四同染恒净。五所作秘密。六业用广大。七多少即入。八分圆自在。九依正无碍十理事一味。文并具之。二於何不思议。此有四位。一过世间。二越权小。三超因位。四显法自体。三云何不思议。亦有四种。谓非闻思修及报智境故。四何用不思议。亦有四种。谓令信向故。起行求故。随分证故。圆满得故。前并是宗。唯何用为趣即此宗趣。可以释名。
　　尔时大会中有诸菩萨作是念。
　　次正释文。五品分二。初品总明佛德。后四别显佛德。古德后二为平等因果。此但三品果法。今依贤首初品总显佛德体用。次品别显胜德之相。后品别显胜德用益。又初品明德。次品明相。后品明好。今初分四。一请分。二加分。三证分。四说分。初中二。先明请人。作是念。乃念请也。
　　诸佛国土云何不思议。诸佛本愿云何不思议。诸佛种性云何不思议。诸佛出现云何不思议。诸佛身云何不思议。诸佛音声云何不思议。诸佛智慧云何不思议。诸佛自在云何不思议。诸佛无碍云何不思议。诸佛解脱云何不思议。
　　后正显所念。十法皆云不思议者即前果用超情。离於说相。故此十句。义并多含。皆通真应。然此十句。摄前普光二十句所成果问。谓身摄六根。智摄佛境佛地及最胜三问。自在摄五。一神力。二神通。三十力。四无畏。五三昧。此并前开此合。前境界中开出国土。所化所依之境故。前所行中。开出出现本愿种性。种性即悲智之行。本愿就因辨行故。出现是佛普贤行故。出现与行互有宽狭。下出现品行是其一故。前之无碍。此开解脱。作用无碍名解脱故。所以开合者显义无方故。名多同者显不异故。音声即辨。此十义相。第二会中已释。至下说分重明。
　　尔时世尊知诸菩萨心之所念。则以神力加持智慧摄受。光明照耀威势充满。令青莲华藏菩萨住佛无畏。入佛法界。获佛威德神通自在。得佛无碍广大观察。知一切佛种性次第。住不可说佛法方便。
　　第二加分中三。初加。因神知机故。次则以下显加相。三业加故。初句总。余句别。谓意语身。以光即教光故。后青莲华下加所为为。具说德故。文有八句。一外制无畏。二内证深寂。此意业胜。三威德内充。四神用外彻。此身业胜。五具四无碍。是语业胜。六徧观机教。为广大。七知性无差。为次第。八授说善巧。为方便。皆说德也。所以加青莲华藏者。果德离言。藉因显故。因果同时故。性德无染。最超胜故。一德具含一切德故。
　　尔时青莲华藏菩萨。则能通达无碍法界。则能安住离障深行。则能成满普贤大愿。则能知见一切佛法。以大悲心。观察众生欲令清净。精勤修习无有厌怠。受行一切诸菩萨法。於一念中出生佛智。解了一切无尽智门。总持辨才皆悉具足。
　　第三证分。十句。初四句自利。次三句利他。上皆自分。於一念下三句胜进。
　　承佛神力告莲华藏菩萨言。
　　第四说分。分二。先承力总告。告莲华藏者。非同佛心。无以受德。故亦名莲华。不言青者。不碍能说为最胜故。
　　佛子。诸佛世尊有无量住。所谓常住大悲。住种种身作诸佛事。住平等意转净法轮。住四辨才说无量法。住不思议一切佛法。住清净音徧无量土。住不可说甚深法界。住现一切最胜神通。住能开示无有障碍究竟之法。
　　后正显佛德。略有二义。一总下五品。共答十问。此品答佛种性。佛以功德为种性故。次二品答身。次一品答本愿。后一品答出现。其国土问初会已广。余或经来未尽。或前后摄之。二者此品具答十问。谓佛德无量。略显三十二门。门门皆具答十。有三百二十德。以显无尽。欲彰佛德一具一切故。亦显所问能包含故。而其标门之名多不同前者。为显佛德无边量故。文分为十。初二门答国土问。第二念念出生下二门答本愿问。第三不思议境界下二门答种性问。第四普入下二门答出现问。第五离过清净五门答身问。第六演说下二门答音声问。第七最胜下三门答智慧问。第八自在下八门答自在问。第九决定下三门答无碍问。第十一切智住下三门答解脱问。以身及自在答前普光。诸问多故用门亦多。而文多有三。谓标释结。今初二门答国土者。国土即是所依所住。初门明其常住法门。后门明其徧住法界。不唯国土不在方所为真土也。今初文二。初标后释。释中九句。显如来应机说法。含答十问则十问皆成住处。下皆仿之。一起应之心答种性问。悲为种性故。二演法之身答身问。三演法之意答本愿问。本愿平等利一切故。四能转之辩答音声问。音出辩故五。所转之法答自在问。自在不思议故。六转音周徧答国土问。国土是音所至故。七所显之理答智慧问。智慧能住法界故。八能化之通答神通问。九演法之益答无碍问。文唯九句。脱於出现。或通前诸句。出现皆能作前九故。答此十问既尔。答初二会类例可知。
　　佛子。诸佛世尊有十种法。普徧无量无边法界。何等为十。所谓一切诸佛有无边际身。色相清净普入诸趣而无染着。一切诸佛有无边际无障碍眼。於一切法悉能明见。一切诸佛有无边际无障碍耳。悉能解了一切音声。一切诸佛有无边际鼻。能到诸佛自在彼岸。一切诸佛有广长舌。出妙音声周徧法界。一切诸佛有无边际身。应众生心咸令得见。一切诸佛有无边际意。住於无碍平等法身。一切诸佛有无边际无碍解脱。示现无尽大神通力。一切诸佛有无边际清净世界。随众生乐现众佛土。具足无量种种庄严。而於其中不生染着。一切诸佛有无边际菩萨行愿。得圆满智游戏自在。悉能通达一切佛法。佛子。是为如来应正等觉普徧法界无边际十种佛法。
　　二普遍法界者。明其遍住。谓六根三业皆遍一法界土故。标中无量是事法界。无边是理法界。此二无碍。及事事无碍法界。并为所遍。列中则显前十皆遍。一无遍身含答三问。一正答身。其普遍诸趣是有悲性。及出现义。次六是身别相。亦是於身兼答普光眼等六问。出妙音声答音声问。第八答三问。谓无碍答第九。解脱答第十。神通力答自在。第九别答国土。第十答本愿及智慧问。
　　上初二门答国土问。
　　佛子。诸佛世尊有十种念念出生智。何等为十。所谓一切诸佛於一念中。悉能示现无量世界从天来下。一切诸佛於一念中。悉能示现无量世界菩萨受生。一切诸佛於一念中。悉能示现无量世界出家学道。一切诸佛於一念中。悉能示现无量世界菩提树下成等正觉。一切诸佛於一念中。悉能示现无量世界转妙法轮。一切诸佛於一念中。悉能示现无量世界教化众生供养诸佛。一切诸佛於一念中。悉能示现无量世界不可言说种种佛身。一切诸佛於一念中。悉能示现无量世界种种庄严无数庄严如来自在一切智藏。一切诸佛於一念中。悉能示现无量世界无量无数清净众生。一切诸佛於一念中。悉能示现无量世界三世诸佛种种根性。种种精进种种行解。於三世中成等正觉。是为十。
　　第二二门答本愿问。此门明乘愿现其八相。后门明愿不失时。今初。然愿以后得智为体。从其愿智。生八相等非生智也。别中一愿下生。二受生种族。三学解脱道。四明其出现。五音声。六化生严国。七现身。八自在相严福严。严如来藏故。九是无碍。十即智慧正徧知故。
　　佛子。诸佛世尊有十种不失时。何等为十。所谓一切诸佛成等正觉不失时。一切诸佛成熟有缘不失时。一切诸佛授菩萨记不失时。一切诸佛随众生心示现神力不失时。一切诸佛随众生解示现佛身不失时。一切诸佛住於大舍不失时。一切诸佛入诸聚落不失时。一切诸佛摄诸净信不失时。一切诸佛调恶众生不失时。一切诸佛现不思议诸佛神通不失时。是为十。
　　二不失时者。行止在缘。根熟化现。未熟便舍。非愿不周。若机熟失时便违本愿。别中一出现。二成本愿有缘。三知种性与记。四自在。五现身。六智住於舍。七六根无碍。八净国摄信。九强音调恶。十即不思议解脱。
　　上二门答本愿问。
　　佛子。诸佛世尊有十种无比不思议境界。何以为十。所谓一切诸佛一切趺坐徧满十方无量世界。一切诸佛说一义句悉能开示一切佛法。一切诸佛放一光明悉能徧照一切世界。一切诸佛於一身中悉能示现一切诸身。一切诸佛於一处中悉能示现一切世界。一切诸佛於一智中悉能决了一切诸法无所挂碍。一切诸佛於一念中悉能徧往十方世界。一切诸佛於一念中悉现如来无量威德。一切诸佛於一念中普缘三世佛及众生心无杂乱。一切诸佛於一念中与去来今一切诸佛体同无二。是为十。
　　第三二门答种性问。此门双明报应。种性皆真正故。后门唯明法界种性。今初体相超言念故。云何思议。下位不及故云无比。别中一声二音三乘愿放光。如其本愿所得光故。四出现。五国土。六智慧。七自在。八威德种族。九无杂之碍。十解脱体同。上之五段皆略指陈。兼答十问。已下恐繁不显。
　　佛子。诸佛世尊能出生十种智。何者为十。所谓一切诸佛知一切法无所趣向而能出生回向愿智。一切诸佛知一切法皆无有身而能出生清净身智。一切诸佛知一切法本来无二而能出生能觉悟智。一切诸佛知一切法无我无众生而能出生调众生智。一切诸佛知一切法本来无相而能出生了诸相智。一切诸佛知一切世界无有成坏而能出生了成坏智。一切诸佛知一切法无有造作而能出生知业果智。一切诸佛知一切法无有言说而能出生了言说智一切诸佛知一切法无有染净而能出生知染净智。一切诸佛知一切法无有生灭而能出生了生灭智。是为十。
　　二出生智者。明法身为种性也。从无性中出其智慧。非答智慧故。别中十各二句。皆上句知性。即无性之性为能生。后句出生智用。
</div>
    <div class="pagination">
<a href="华严纲_page53.html">上一页</a><span>...</span><a href="华严纲_page49.html">49</a><a href="华严纲_page50.html">50</a><a href="华严纲_page51.html">51</a><a href="华严纲_page52.html">52</a><a href="华严纲_page53.html">53</a><span class="current-page">54</span><a href="华严纲_page55.html">55</a><a href="华严纲_page56.html">56</a><a href="华严纲_page57.html">57</a><a href="华严纲_page58.html">58</a><a href="华严纲_page59.html">59</a><span>...</span><a href="华严纲_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
