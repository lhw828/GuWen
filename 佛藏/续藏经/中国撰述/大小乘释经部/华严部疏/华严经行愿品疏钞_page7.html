<!DOCTYPE html>
<html>
<head>
    <meta charset="UTF-8">
    <title>华严经行愿品疏钞 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华严经行愿品疏钞 - 第 7 页/共 14 页</h1>
    <div class="content">　　△观经中明昼夜精勤礼十方佛即是事忏。
　　△观心无心从颠倒想起若欲忏悔者端坐念实相斯则理忏。
　　○钞普贤观经下二引二经双明二忏於中二一双标二经具二忏二各别引文证成文中又二一引普贤观经二引随好品今初也此经令昼夜六时对十方佛普贤菩萨遍忏六根即事也后令观心(如疏)即理也今常用者一切业障海皆从妄想生若欲忏悔者端坐念实相(理也)众罪如霜露慧日能消除(通明一忏之功用也)是故应至心勤忏六根罪(事也)即此经后总偈也皆事理双明。
　　△随好品中等众生界善身语意业悔除诸障即是事忏。
　　△观诸业性非十方来止住於心从颠倒生无有住处等即是理忏。
　　○钞随好下引随好品也此品经文叹随好功德明佛为菩萨时足下有随好放光照亿那由他佛剎微尘数诸世界阿鼻众生遇之生兜率天天鼓发声令彼忏悔文有四段一令发阿耨菩提心为忏行之本二令净三业为能忏体三明所灭之罪即列四障前已具引四正明忏相即今疏引具足文云以尽法界众生数等身以尽法界众生数等头以尽法界众生数等舌以尽法界众生数等身业语业意业悔除所有诸障过恶既运三业而忏即当事也然是全理之事以皆云尽法界等故疏观诸业性至理忏者连次经云时诸天子生大欢喜而问之言云何忏除一切过恶(先已教忏而复问者意明理忏为用心也)天鼓告言菩萨知诸业不从东方来不从南方来不从西方北方四维上下来而共积集止住於心(非先有体从十方来显空义也)但从颠倒生无有住处(释空所以)菩萨如是决定明见无有疑惑(上皆别观业空也业为报障亲因也)后有经文对业观报云诸天子如有颇梨镜名为能照清净鉴彻与十方世界其量正等诸国土中一切山川一切众生所有影像皆於中现彼诸影像可得说言来入镜中从镜去否答言不也诸天子一切诸业亦复如是虽能出生诸业果报无来无去喻虽有而无也谓像依镜现像非去来报从业生何有来去。
　　△事忏除末理忏拔根。
　　○钞事忏除末等者三双结事理也因迷理而起惑业故理忏为根源双除之妙固不在言若难具者必须先访善友令解理忏何者根拔枝存容渐枯朽若枝尽而根在千回斫而还生智者详焉。
　　△若具足忏应须善达逆顺十心。
　　○钞若具足忏下三广明逆顺用心忏即天台止观第四所说也於中三一总标二谓先下别释三对别品料简。
　　△疏谓先忏十种顺生死心以为所治一妄计人我起於身见二内具烦恼外遇恶缘我心增盛三内外既具灭善心事不喜他善四纵恣三业无恶不为五事虽不广恶心徧布六恶心相续昼夜不断七覆讳过失不欲人知八虏扈抵突不畏恶道九无惭无愧不惧凡圣十拨无因果作一阐提。
　　△从无始来若自及他无不皆尔。
　　○钞二中二一明所治顺生死十心二明能治逆生死十心今初也一妄计人我起於身见者从无始来颠倒昏迷烦恼所醉妄计人我故起於身见既执认四大为自身相即不了是虚幻常生爱着欲以润之因兹造诸过失也二由内具烦恼外值恶友扇惑我心倍加隆盛三内外恶缘既具能内灭善心外灭善事故於他善都无随喜四不喜他善则乐恶也五如好猎者於万般禽兽总带杀心悭贪之者举世资财无一不要事未必遂而心常然也六前横此竖七才修一善则表白再三积岁过非未曾上纸也八虏扈虏者掠也粗也扈者跋扈皆是不尊敬之貌也九无惭无愧者谓不顾自法轻拒贤善目为无惭谓於自法无所顾者轻拒贤善不耻过恶能障碍惭生长诸恶故以为名不顾世间崇重暴恶名为无愧谓於世间无所顾者崇重暴恶不耻过罪能障碍愧生长诸恶故以为名十拨无因果作一阐提言一阐提者是梵语具足应云一颠底迦此云断善根庄严论说阐提有二一时边即暂时也以断善根故无暂时入圆寂之法二毕竟阐提即毕竟无有入涅盘法断善根已久处恶道若得人身值遇善友但以人天善根而成熟之正是五性宗中无种性有情也二从无始下结显生皆具谓诸有情与此十种顺生死流相应昏倒造恶如厕虫乐厕不觉不知积集重累不可称计四重五逆极恶阐提生死浩然而无际畔但是凡流总皆如是故疏云若自及他无不皆尔。
　　△次起十种逆生死心从后翻破一明信因果二自愧克责三怖畏恶道四不覆瑕玼五断相续心六发菩提心七修功补过八守护正法九念十方佛十观罪性空。
　　○钞二次起下显能治逆生死十心也有二疏次起下初标也彼云今欲忏悔应当逆此罪流用十种心翻除恶法次释一明信因果者谓先须分明信有因果决定孱然业种虽久久不败亡所以经云假使满百劫所作业不亡因缘会遇时果报还自受终无自作他人受果精识善恶不生疑惑是为深信翻破第十作一阐提心也二自愧克责者若欲放逸当自责之鄙恶罪人无羞无耻习畜生法弃舍白净天见我屏处造罪是故惭天人见我显处造罪是故愧人以自翻破第九无惭无愧心三怖畏恶道者行者当自思惟人命无常过於转烛一息不还千载长往幽途绵邈无有资粮苦海波深船筏安寄圣贤呵责无所恃怙年事稍去风力不奢岂可安然坐待酸痛又佛名经云若不忏悔者大命将尽地狱恶相皆现在前当尔之时悔惧交至不预修善悔何及乎当尔之时欲求一礼一忏岂可更得众等莫自恃盛年财宝势力放逸自恣死苦一至不令人知盛年壮色无得免者怖心起时如履汤火六尘五欲不暇贪染如佛灭度一百年后波咤梨城有王名阿输柯(亦名阿育此云无忧)此王位当铁轮深信佛法毁诸外道集佛舍利遍阎浮提中起八万四千宝塔设广大会供养阿罗汉三十万余有学圣人数复倍此精进凡夫无量无数其诸所作不可称计其王有弟名毗多输(此云除忧)深着邪见见诸外道梵志於山林中修诸苦行五热炙身等便生仰敬复问梵志汝起烦恼不梵志答云我见诸染境时内发欲火烧我身心王弟闻已心生疑惑如此苦行尚起情欲佛之弟子常修乐行何能於欲生厌离耶又言释迦弟子诳阿育王令作功德后王闻已为愍弟故遂设方便语大臣言我弟於外道生信当以方便令其得入佛法中大臣答言作何方便王言我今洗浴入彼浴室应脱天冠及衣服等汝当以我服饰庄严我弟令登王座臣依王教王入浴室已其大臣等语王弟言若阿育王无后汝当作王今者试戴天冠被天衣服及登王座语已即便与着令登王座大臣令登王座已密往白王王出见弟戴冠登座王语弟言我今未灭汝已作王即命行杀之人身着青衣被发执铃至王王语杀者云我舍此弟汝可杀之是时便有多人执法器杖而围绕之大臣白王言是王亲弟愿王息怒舍过王言缘是我弟於七日中暂与国事令其作王待七日满即当杀之即以种种伎乐及诸婇女供给侍卫一切臣民皆往问讯行杀之人执刀门立日日白王今一日已过六日当死如是乃至六日已过余一日在至第七日竟大臣诸人将王弟共往阿育王所王问弟言汝七日为王百种伎乐皆恣汝意无数众人日日问讯咒愿於汝汝好见闻否弟答云我为畏死心怖惧故都不见闻复以偈答。
　　我於七日中不见不闻声不[口*(自/死)]不尝味亦不觉诸触我身庄严具及诸婇女等思惟惧死故不知如此事伎女歌舞声宫殿及卧具大地诸珍宝初无欢喜心以见行杀者执刀在门立又闻摇铃声令我怀死畏死镢钉我心不知妙五欲既着畏死病不得安隐眠思惟死将至不觉夜已过。
　　是时阿育王语其弟言汝於七日思畏死苦虽得上妙五欲而不生爱出家之人於十二入思惟无量生死无常云何而得起烦恼耶又复思惟诸地狱苦及诸畜生更相残害饿鬼饥渴众苦所逼思惟人中四方驰走初无安乐思惟天上坏败之苦如是五道身心之苦无有乐处观此五阴无常苦空无我不实譬如空村无有居民如是五阴皆空无我以无常火烧诸世间佛诸弟子常作此观云何而得起烦恼耶复说偈言。
　　汝於七日中思惟生死畏而无有欢乐不起贪爱心佛诸弟子等日日观生死云何观欢乐而起烦恼心於饮食衣服及以卧具等思惟解脱法而不起着心观身如怨家三有如火宅思惟何方便而得解脱之深乐解脱法不贪於五欲其心如莲华处水而不着王以如是善巧方便教化其弟弟因回心合掌向王言我於今者归敬如来及以法僧而说偈言。
　　我今归依佛佛面如莲华天人所归依无漏法及僧时王见弟回心归向三宝心大欢喜种种软语安存其弟其弟因兹供养三宝听闻正法后得悟已辞王出家得罗汉果谓此王弟於七日中虽有五欲及诸玩好之事为怖王故都不味着唯专忧死是故行者功德资粮未办莫着五欲怖惧当来恶道如彼怖王如是方便调心进求善本以此翻破第八不畏恶道也四不覆瑕玼者根露枝枯源乾流竭若覆藏罪是不良人迦叶头陀令大众中发露方等令向一人发露其余行法但以实心向佛像前改革如隐处有痈若覆讳不治则致於死以此翻破第七覆藏罪心五断相续心者若忏已更作如王法初犯得恕更作则重初入道场罪则易灭更作难除已能吐了云何再啖以此翻破第六恶心相续昼夜不断六发菩提心者谓菩提是所求果德即无上菩提心是现在能求之心以发是求菩提之心故名发菩提心也或可菩提名觉即觉察觉悟也谓了诸烦恼过患不起放逸达本心源慧光内烛也以起是心故名发菩提心昔由不觉恶心遍布於一切境起贪瞋痴今起觉心照之则知一切境本空即不起过失也又瑜伽论云菩提心者大悲为体成佛正因智慧根本能破无明业报等往昔为无智慧故遍恼有情今有慧兼济遍虚空界利益一切发此心故翻破前来第五一切处起恶心也七修功补过者昔因三业造诸过罪不计昼夜今以善身口意策励不休匪移山岳岂填沟壑以此翻破第四纵恣三业心也八守护正法者此中分二先释所护后明能护言所护者即是正法正法即教理行果俱名正法教谓十二分教理即二空真如及三性三无性等言行者总指万行果即三乘圣果菩提涅盘众生流转无有始终盖为不护当来果法况二转依果理极真常凡厥修行必须坚护将护果法先须护行果因行克故须护之将欲护行必须护其教理若迷正理其行必邪理因教显故须护教若存正理凭教可寻教法隳张都无可托故须护也下明能护者即守护二字守即是护坚守正法故名守护然人能弘道法假人传人在法存人亡法灭故须得人护也此有其二一内护二外护内谓三乘圣贤出家内众皆能弘阐皆能护持外谓国王大臣等然内众但能弘教护行无力匡持外有王威方能护法如仁王经说佛告波斯匿王我以是经不付比丘比丘尼优婆塞优婆夷所以者何无王威力不能建立是故汝等常当受持此令守正法者为昔自灭善亦灭他善不自随喜亦不喜他令人守护诸善方便增广令不断绝胜鬘经云守护正法摄受正法最为第一以此翻破第三无随喜心也九念十方佛者昔因亲狎恶友信受其言令念十方佛念无等慈作不请友念无等智信大导师欲违生死之恶缘须顺菩提之正路故须念佛然念佛一门修行之要津摄心之关键因此略明念佛之义言念者明记不忘为义体即是慧今名念者即邻近彰名也然念佛不同总有四种一称名念二观像念三观想念四实相念且称名念者如文殊般若经云复有一行三昧若善男子善女人修是三昧者速得佛菩提欲入三昧应处空闲舍诸乱意不取相貌系心一佛专称名字随佛方所端坐正向能於一佛念念相续即是念中能见去来现在诸佛念一佛功德无量无边与一切佛功德无二如是尽知恒沙诸佛法界无差别相阿难总持多闻辩才百千等分不及其一等二观像念谓观如来塑画等像如大宝积经说佛本因中为大精进菩萨因见比丘画佛形像发心出家持画[迭*毛]像入山观察观察此画像不异如来成就五通得普光三昧见十方佛等三观想念於中有二一明一相於三十二相中随观一相皆灭重罪如观佛三昧海经说佛为父王说白毫观但观眉间白毫之相右旋婉转犹如秋月十棱成就内外通明如白瑠璃筒亦如暗夜中明星观成不成皆灭九十亿那由他恒河沙微尘数劫生死重罪常蒙摄授也二明全身者如坐禅三昧经云若求佛道入禅先当系心念佛生身莫念地水火风山树草木天地万类及诸余法但念佛身处在虚空如大海清时有金山王相好圆满出无量清净光明於此虚空青色之中常念佛身便得十方三世诸佛悉在目前若心余缘还摄令住除无量劫罪四实相念亦名法身谓观自身及一切法真实自性文殊般若云不生不灭不来不去非名非相是名为佛如自观身实相观佛亦然等又云系缘法界一相是名一行三昧又智度论云不以色身及相好念以佛身自无所有故以无忆故是为念佛又占察经云思惟诸法平等法身一切善根中其业最胜又大经云一切诸佛身唯是一法身念一佛时即一切佛此之四等各随根器从浅至深最后为妙以是济要是故略明於善友中最胜无过於佛由是翻前顺生死中第二外遇恶缘也十观罪性空者如前理忏也若不解此十心全不识是非云何忏悔设入道场徒为劳苦涅盘经云若言勤修苦行是大涅盘因缘者无有是处即斯意也。
　　△若具此者无罪不灭。
　　△随好品中具有能治今文之中含有不具。
　　○钞随好下对他品料简也言含有不具者缺观罪性空发菩提心二也所以阙此者以菩提心是十种行愿之本此修行愿菩萨必先已发菩提心故性空是缘起之体行愿必是无性之缘起故故此经文不更别标也余八有者如下文配。
　　△文二一举所忏二一正举。
　　菩萨自念我於过去无始劫中由贪瞋痴。
　　是恶业因。
　　△发身口意。
　　是造业具三业十支皆由三毒。
　　△作诸恶业。
　　即是业体有二三种。
　　○钞发身口意是造业具者唯识论云大乘三业皆思为体动身之思发语之思及思当体皆言业也故知身等非即是业动身等思方名三业故梵行品云身身业语语业意意业行相各别身即浑浊臭恶死尸虫聚等也身业即行住坐卧屈伸俯仰等也语即风息吐纳高低清浊语业即起居问讯赞叹毁说等意即觉观思惟等意业即忧喜等所以身等但是造业之具如工巧之业而锥刀等器不是业也疏有二三种者有两般三种也谓善恶不动是一般也现报生报后报是二般也。
　　△一善恶不动今唯取恶。
　　△二现生后今通此三。
　　○钞善恶不动者此三即入六地中罪等三行也彼经先说凡夫执我常求有无次明三行之过云不正思惟起於妄计后辩三行体相云罪行福行不动行彼疏释云谓由迷异熟果愚违正信解起感三涂恶业及人天别报苦业皆名罪行由迷真实义愚不知三界皆苦妄谓为乐起欲界业名福行四禅净业名不动行故论云真乐本有失而不知也彼经罪福之行即此善恶之业疏今唯取恶者谓善不动但以迷心取相求有者故成过患若离其病不除其法故此不忏若恶业背理一向须改故此忏令灭也所以超公关键中明性起缘起不同缘起法界通於善恶染净性起唯净释性起文云性者真如本性起者起於诸法诸法者谓善法也善法顺真所以约性而显恶法违理是故下明也问上言性起一切皆具如何但约善说答以违顺不同亲疎不等故使言教有殊何者以善调柔还同於性以性有力令所生之果似因非异善既亲从性生是故名为性起恶法粗犷既无明所熏以属疎故故名缘起以缘有力能令果法似缘不别其犹谷芽假土生已土肥芽肥土瘦芽瘦相状容仪随缘自类终无改转因缘同时位别亲疎悬隔各殊是故果属因缘故有似不似也由此诸义故此经文但悔恶业此义亦如前所引六地中明起三行之过经文意也疏二现生后有者第二三种业也佛名经云六道形类不同皆是业力所作凡夫之人多於此中好起疑惑何以故现见世间行善之者触向轗轲行恶之人是事谐偶致使愚人谓言善恶无分我经中说言有三种报一者现报二者生报三者后报且现报者现世作善恶即现身受苦乐报生报者今生作善恶次一生受报后报者次二三生乃至未来多生受报疏今通此三者三报皆忏也。
　　△三三合九种从三烦恼起即其义也。
　　○钞三三至烦恼起者三三者身等三具善等三业现等三报也言合九者前后不相舍离也从三起者本由贪等三毒起也。
　　△二显多。
　　无量无边若此恶业有体相者尽虚空界不能容受。
　　显其广多也以无形故不见相貌有则溢空。
　　○钞无形至溢空者佛名经云独头无明为烦恼种无始受身已来经无量劫则劫不可数一一劫中受种种身则身不可数於一一身造种种业则业不可数故此云若有体相者尽虚空界不可容受据理而言若忏此业清净者所获功德亦尽虚空界不能容受以敌对相翻一一即真功德故故婆沙论说忏悔功德云此一念善有形色者大千世界不能容受彼论但指一化之境且以大千为量量虽通局意不胜此也故以一念忏悔功德便与无量劫所造之业分量齐等如一暗室中须臾灯光之明所遍分量便与此室千年之暗分量齐等。
　　△此即通说顺流十心。
　　△二辩忏相二一正释其相。
　　我今悉以清净三业。
　　明忏业具也。
　　△昔因三业无恶不为今以三业一时齐忏。
　　△谓虔恭胡跪口陈辞句。
　　△二明所对境。
　　徧於法界。
　　徧者略有二意一昔所造罪心事徧布故今忏悔亦须周徧。
　　△二称法性故何罪不除下正辩所对。
　　△极微尘剎一切诸佛菩萨众前。
　　即念十方佛翻昔恶友。
　　○钞即念佛者指前第九心也。
　　△诚心忏悔。
　　简不至心缓纵情虑罪不灭故。
　　○钞缓纵情虑罪不灭者佛名经云生如是七种心已缘想十方诸佛贤圣擎拳合掌披陈至到惭愧改革舒历心肝洗荡肠胃如此忏者亦何罪而不灭亦何障而不除若复不尔悠悠缓纵情虑徒自劳形事将何益。
　　△忏悔即含自愧克责怖畏恶道不覆瑕玼。
　　△后不复造。
　　即断相续心。
　　○钞即断者指前第五心。
　　△恒住净戒一切功德。
　　即修功补过匪移山岳岂填沟壑。
　　○钞即修功者指前第七心。
　　△总此忏者以明识因果善恶影响故亦即守护正法。
　　○钞明识因果者指前第一心疏亦即守护正法者指前第八心智度论云言正法灭者谓修行灭今意云若不忏悔即修行灭是不护正法今忏悔业清净则修行不灭为守护正法也。
　　△三总结无尽。
　　如是虚空界尽众生界尽众生业尽众生烦恼尽我忏乃尽而虚空界乃至众生烦恼不可尽故我此忏悔无有穷尽念念相续无有间断身语意业无有疲厌。
　　△第五随喜功德三一牒名。
　　复次善男子言随喜功德者。
　　疏由昔不喜他善故今随喜为庆悦彼。
　　△除嫉妬障起平等善。
　　○钞第五随喜行者随所见善而欢喜也十住婆沙云所有布施福持戒修禅慧从身口意生去来今所有习学三乘人具足一乘者无量人天福皆随而欢喜别果报中得大眷属翻嫉妬障故也。
　　△然余处随喜在劝请后谓先涤身器次欣法雨后摄他同己回向三处故为此次。
　　△今明随喜是忏中别义事势相连故先明之平等广大方堪闻法。
　　○钞然余至闻法者对十住婆沙料简次第不同也文中二初举彼次之意初两句标次谓先涤下四句列一忏悔二劝请三随喜四回向故为此次者结成也后今明下明此次之意言忏中别义者忏除嫉妬故广大者自他无二故。
　　△二释相文四一喜如来善。
　　所有尽法界虚空界十方三世一切佛剎极微尘数诸佛如来。
　　△从初发心为一切智勤修福聚不惜身命。
　　△经不可说不可说佛剎极微尘数劫。
　　△一一劫中舍不可说不可说佛剎极微尘数头目手足如是一切难行苦行。
　　△圆满种种波罗蜜门。
　　△证入种种菩萨智地。
　　△成就诸佛无上菩提。
　　○钞从因至果为一切智者为智修福方是佛因舍不可至手足者举内财之难尚舍则身外财可知也如心地观经说佛於往昔行难行苦行为凡夫时作雪山童子为求半偈弃舍全身萨埵王子舍身救虎为六牙象王自投猎者作圆满福智王施眼睛为金色鹿王舍身求道作慈力王施五夜叉作庄严王施妻无吝为最上身菩萨施头目髓脑如是一切难行苦行等广如菩萨本行经等说也又法华经云观三千大千世界乃至无有如芥子许非菩萨舍身命处言圆满种种波罗蜜门者六度十度乃至八万四千波罗蜜门也诸度尚圆况檀那中岂不兼於内身乎故知上且偏举难者也证入种种菩萨智地者即十地也亦前明福此明智二严具备也。
　　△及般涅盘分布舍利。
　　○钞遗形普济言般涅盘古译云入灭总有四种如下所引此即应灭谓众生无感应尽还源大悲熏修分布舍利普使群情灭罪生福也言分布舍利者如西域记说如来寂灭人天悲感盛七宝棺千氎缠身设香华建幡盖末罗之众奉舆发引前后道从北度连河盛满香油积多香木纵火以焚二氎不烧为诸众生分散舍利唯有发爪俨然无损八国之王备四兵至遣直性婆罗门谓拘尸力士曰天人导师此国寂灭故自远来请分舍利力士曰如来涅盘甚为苦事灭世间明导丧众生慈父如来舍利自当供养徒疲道路终无得获时诸大王逊辞以求既不相允重谓之曰礼请不从兵威非远直性婆罗门扬言曰念哉大悲世尊忍修福善弥历旷劫想所具闻今欲相凌此非宜也今舍利在此当均八分各得供养何至兴兵诸力士依其言即时均量欲作八分帝释谓诸王曰天当有分勿得力竞阿那婆答多龙王文邻龙王医那钵罗龙王复作是议言无遗我曹若以力者众非敌矣直性婆罗门曰勿喧诤也宜共分之即作三分一诸天二龙王三人间八国重分天龙人王莫不悲感人间天上各将归於本处建塔供养后因无忧王位当铁轮使诸鬼神分之以为八万四千宝塔大唐国内除佛牙外有十九塔如是分布皆为利益一切众生如无上依经说若得如来身分如芥子许一瞻一礼千返生於大梵天上受诸快乐广如阇维经说故云分布等也。
　　△所有善根我皆随喜。
　　△二喜诸趣善。
　　及彼十方一切世界六趣四生一切种类所有功德我皆随喜。
　　○钞二明六趣四生善中言六趣者趣谓趣向求生者所趣向处也言六者数义一地狱二畜生三饿鬼四修罗五人六天言地狱者以多在下故故圣义名为地狱梵云那落迦正理论云那落云人迦名为恶人多造恶堕落其中由是之故名那落迦趣即是增上苦处也言畜生者正理论云傍生以傍行故故以为名今言畜者自人畜养摄不尽故言饿鬼者多希求故又性多怯劣形体瘦悴故言阿修罗者正云阿苏落正理释云素落名天是自在义无天实德名阿素落言人者心多增上慢或多思虑故名为人天者威德尊高神用自在名之为天等也四生者如下自明。
　　△三喜二乘善。
　　十方三世一切声闻及辟支佛有学无学所有功德我皆随喜。
　　○钞三明二乘善中言声闻者声谓声教因闻声教悟四谛理起七方便谓五停心观别相念观总相念观燸顶忍世第一是为七经说资加二位道火现前得入见道断三界四谛下八十八使分别惑尽得须陀洹果次断三界九地俱生四惑谓贪瞋痴慢上二界除瞋三界共有十使分九地断每地九品共有八十一品三界共断欲界九品断至五品名二果向第六品尽名一来果谓一往天上一来人间或反於此断下二品名三果向断三品尽名不还果更不来於欲界故次断上二界八地七十二品修惑断至七十一品名阿罗汉向断七十二品尽阿罗汉果此上四果皆因闻教故总曰声闻三果四向皆名有学阿罗汉果名为无学此有三种一声闻声闻因果俱同故二缘觉声闻因是缘觉果成声闻三菩萨声闻因是菩萨果成声闻也言及辟支佛者此云独觉独一觉故亦名缘觉从缘生觉故此有二种一麟喻二部行谓观外物因生觉解自得道果犹如麒麟独一角故故名麟喻出无佛世以神通化物也若部行者即因闻解生悟解无性或於十二因缘作四谛观四十四智而得菩提或因观老死推因审因三世观之及一法住共成七智约十一支作七十七智观而得菩提名为缘觉唯一果向名为有学辟支佛果名为无学此有三种一缘觉缘觉因果俱同故二声闻缘觉因是声闻果成缘觉三菩萨缘觉因是菩萨果成缘觉此上二乘与佛如来同证解脱有大功德能与众生作大福田故令随喜也。
　　△四喜菩萨善。
　　一切菩萨所修无量难行苦行志求无上正等菩提广大功德我皆随喜。
　　△疏谓随喜四类以摄诸善佛为最胜所以先明余之三类从劣向胜。
　　○钞后校量胜德文中三一会四类次第胜劣合宜佛为下是华严宗中诠法次第例多如此初发心时便成正觉直造最胜然却从十住乃至十地等觉即从劣渐胜也意显顿悟渐修之相也二显自益深引他为证有二初引大品经。
　　△大品经中随喜品明大千海水一毛破为百分渧取海水可知其数随喜之福不可知数故结无尽等虚空界。
　　△法华随喜展转至於第五十人尚难校量何况最初。
　　○钞大品下经云复次憍尸迦三千大千国土满中海水取一发破为百分以一分发滴取海水可知滴数是随喜福终不可数知故结无尽下指自当经益深也二引法华证即第六卷中随喜功德品第十八也经云尔时弥勒菩萨白佛言世尊若有闻是法华随喜者得几所福佛答云从会中闻随喜至於余处转说至第五十人其第五十人闻已随喜功德今当说之若四百万亿阿僧祇世界六趣四生充满其中有人求福一一众生与阎浮提金银七宝乃至象马车乘奴婢人民宫殿楼阁等如是布施经八十年后以佛法而训导之总令得四沙门果是大施主所得功德宁为多不弥勒云若是施主但施众生一切乐具功德无量何况能令得阿罗汉果佛答云如上功德不如是第五十人闻法华经一偈随喜功德百分不及一乃至算数譬喻所不能知何况最初於会中闻而随喜者其福复胜无量无边阿僧祇不可得比彼既如此有广大益今此随喜亦复如是。
　　△此随喜如来权实功德故佛最胜。
</div>
    <div class="pagination">
<a href="华严经行愿品疏钞_page6.html">上一页</a><span>...</span><a href="华严经行愿品疏钞_page2.html">2</a><a href="华严经行愿品疏钞_page3.html">3</a><a href="华严经行愿品疏钞_page4.html">4</a><a href="华严经行愿品疏钞_page5.html">5</a><a href="华严经行愿品疏钞_page6.html">6</a><span class="current-page">7</span><a href="华严经行愿品疏钞_page8.html">8</a><a href="华严经行愿品疏钞_page9.html">9</a><a href="华严经行愿品疏钞_page10.html">10</a><a href="华严经行愿品疏钞_page11.html">11</a><a href="华严经行愿品疏钞_page12.html">12</a><span>...</span><a href="华严经行愿品疏钞_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
