<!DOCTYPE html>
<html>
 <head>
  <meta charset="utf-8"/>
  <title>
   华严经行愿品疏钞 - 第 2 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华严经行愿品疏钞 - 第 2 页/共 14 页
  </h1>
  <div class="content">
   第一教起因缘文分三段一总标大意二别释十门三总结指广今初也一略标言夫法无言象非离言象者世有人言大象无形大音希声绝虑亡言自入真境何用言教乎疏意云非言何以知无言非象何以显无象大疏序云虽空空绝迹(是无象也)义天之星象粲然(不离象也)湛湛亡言(是亡言也)教海之波澜浩汗(不离言也)诸经假言象显无言象之文甚多不能繁引讲者任其广略然言谓语言宣说此即可知象者何也象者像也似也谓取像似之物为象令见於真理周易有大象小象以显易道即其事也六龙象於阳德变化无方等佛说圆极之理言之不及多以喻况皆此类也若更深而论之但以名言施设所显之义亦皆是象不唯譬喻以理毕竟言不及故谓闻教生解义相生时亦是变影起故也二反显离言象而倒惑执言象而迷真者出取舍之过也若众生不遇善友不闻圣教旷劫长守倒见终无自悟之期故经云譬如暗中宝无灯不可见佛法无人说虽慧莫能了执言象而迷真者谓但守於教不求指归是执言也纵求义理但随文生解便为真实不能以教为明镜照见自心不能以自心为智灯照经幽旨是执象也故经云不能了自心云何知正道彼由颠倒慧增长一切恶如览镜时本图见面便执见者为实岂不转更成迷故云执言象而迷真又疏主述华严剎海变相赞云执象或亡象取空空外求斯人[壴*ㄆ]识浪浩劫乖冥搜即象见无象万法归毛头圆机睹一叶法界知春秋此即一向别教圆宗稍异前教前则筌蹄定非鱼兔此乃言象即同所筌故一中见多而无尽也如闻谷声无声即知常应见镜像无像即知常现也三顺结故圣人利见至必有由矣者利见之言借周易语彼乾卦九五之爻是仁君登位之象文言九五飞龙在天利见大人言飞龙在天者大人造也造者至也至者仁君至於位也大人者圣人也圣人与天地合其德与日月合其明与四时合其序与鬼神合其吉凶此为仁也利见者仁君至位叙以圣德能合异类济物理人利无不普盖及异类交感位极亨通人臣之机会也今明我佛圣人功圆德备体无不周智无不遍四心罔替唯务益生有感必通随机诱化知根利钝各称所求与利见而赐妙方物受教而皆得度则必无虚设也故云圣人利见垂象设教必有由矣。
　　△因缘不同略明十义。
　　△一法尔常规二酬昔行愿三遂通物感四明示真门五开物性原六宣说胜行七令知位次八显果难思九示其终归十广利今后。
　　第二因缘不同下别释十门初列后释。
　　△此初法尔常规者一切诸佛法尔皆现无尽身云说斯圆教故。
　　释中一法尔常规下夫王道坦坦千古同现一乘玄门诸佛齐证所证法性法尔随缘缘性融通法尔无尽性虽一切齐应今就说教为门既举一全收即无尽矣故佛法尔皆於无尽世界常转无尽法轮穷未来际无有休息斯则处以毛端横该法界时以剎那竖穷劫海处则顿起时则常起不待别因如万籁之声非关抚击日月之照不因川原但随见闻说有初成九会等别诸慈悲者於无尽中略此留传令寻於此见无边法如观牖隙见无际空而此时处即同无尽也。
　　△二酬昔行愿者昔在因中愿周法界依愿起行但为众生故今酬之徧说徧益。
　　二酬昔行愿至遍益者因即愿周乎法界果必遍说酬之如源远则流长根深则果茂然因虽无量无边统唯此二故下疏有车轮鸟翼之况愿周遍者现相品云毗卢遮那佛愿力周法界一切国土中恒转无上轮行周遍者主山神偈云往修胜行无有边今获神通亦无量法门广闼如尘数悉使众生深悟喜今说普贤行愿正是此因也。
　　△三遂通物感者谓佛证涅盘寂然不动机宜叩圣感而遂通若无感缘佛说何益。
　　三遂通物感至何益者夫风息浪澄海现万像妄尽心寂佛应群机然澄海虽常能现无外器而现何佛智虽常能谈无感缘而何说故大疏云昔因法尔虽能常遍约可流传皆由机感其犹上有白月下资澄潭潭清影现机感应生等其寂然不动感而遂通两句是周易之文疏乃巧随义势拣而用之然其机感亦有二种一通二别通谓凡厥生灵皆含佛智无不被矣别谓虽皆普被机有优劣故益有浅深其犹一水方圆任器略分五种一正为谓一乘圆机宿世曾闻今能悟解造观修行或便证入二兼为谓闻虽未悟而能信向以成坚种如食金刚终竟不消地狱天子是此类也三引为谓权教六度菩萨执定行布之位不信圆融之法故十地中借其次第行布之名而诱引之终令入实如置药乳中乳能愈病以性投相而相自亡四权为谓二乘既守自位不能闻见故诸菩萨权现声闻或示在座如聋如盲彰其绝分警余忻乐或示在道开悟知可回心五远为谓外道阐提闻虽生谤堕於地狱一熏耳识功不唐捐罪毕终令获益乃至成佛如狂骂药服之病除如涂毒鼓闻者皆死以斯五类收无不尽其通别机感具依此品广疏也。
　　△四明示真门者众生流转总为迷真故示真门令其返本真原之要即下所宗。
　　四明示真门至下所宗者诸经就机权引本意欲令归真若无此经称性极谈究竟无所归处为谈真实故说斯经众生流转等者大经云众生无始来生死久流转不了真如义故诸佛兴世兴世本欲示真门故法华经云如来唯为一大事因缘故出现於世等即下所宗者第二辨宗旨中云统唯一真法界乃至开为理事法界无障碍法界也。
　　△五开物性原者良以众生性含智海识洞真空但衣蔽明珠室埋秘藏要假开示令其悟入。
　　五开物性原至令其悟入者前虽明示真门尚未直指自心若不就心中识悟依何起於万行故大疏此段名开因性如何开耶出现品云佛子无一众生而不具有如来智慧但以妄想颠倒执着而不证得(凡夫妄想权小执着颠倒通二)若离妄想一切智自然智无碍智则得现前譬如有大经卷(喻佛智慧)量等三千大千世界(智体无遍廓周沙界)书写三千大千世界中事一切皆尽(喻体上本有恒沙功德恒沙妙用)此大经卷虽复量等大千世界而全住在一微尘中(喻佛智全在众生身中圆满具足)如一微尘(举一众生为例)一切微尘皆亦如是时有一人智慧明达(喻佛)具足成就清净天眼见此经卷在微尘内(天眼隔碍见色喻佛智隔烦恼见佛智也)於诸众生无少利益(喻迷时都不得其用与无不别)即起方便破彼微尘(喻佛说法除障)出此大经令诸众生普得饶益(后合)佛子如来智慧亦复如是无量无碍普能利益一切众生(合书写三千世界事)具足在於众生身中(合微尘也)但诸凡愚妄想执着不知不觉不得利益尔时如来以无障碍清净智眼普观法界一切众生而作是言奇哉奇哉此诸众生云何具有如来智慧愚痴迷惑不知不觉我当教以圣道令其永离妄想於自身中得见如来广大智慧与佛无异故此云性含智海也识洞真空者幻化妄识本来虚无故即洞彻真空也故大疏云众生包性德而为体揽智海以为源但相变体殊情生智隔今欲令知心合体达本情忘故谈斯经以为显示释曰此则兼明众生迷真执妄之由也如福德智慧相貌具足之人忽然梦见贫贱丑陋病痛苦恼之身(即是相变)不见本身(即体殊也)执认云是我身(即情生也)不信自身福德端正(即智隔也故此有衣蔽明珠室埋秘藏等喻也)觉者警之令悟恶身便是好身(即合体也)觉即自然不执恶身(是亡情也)故此云要假开示令其悟入大疏文备又是利生之要故具引释也言衣蔽明珠者法华第四五百弟子授记品中憍陈如等诸大声闻同时领解得记所说之喻经云譬如有人至亲友家醉酒而卧是时亲友官事当行以无价宝珠系其衣里与之而去其人醉卧都不觉知起已游行至於他国为求食故勤力求索甚大艰难若少有所得便以为足於后亲友会遇见之而作是言咄哉丈夫何为衣食乃至如是我昔欲令汝得安乐五欲自恣於某年日月以无价宝珠系汝衣里今故现在而汝不知勤苦忧恼以求自活甚为痴也汝今可以此宝贸易所须常可如意无所乏短然法合有二意一约结缘说则圆解为珠与说为系烦恼昏暗与醉何殊微有解生还同系了五道求乐名曰艰难证小涅盘名为得少说法华会亲友再逢知见既开犹如得宝以因易果万德周圆何异贫人所求皆遂二约本性说谓珠虽本具系乃有时未知令知乃名为系虽闻未悟犹如醉人坚种既成还同已系未合本体如在衣中欣善福田名求衣食加之调伏乃是艰难再遇本缘如逢亲友既悟知见犹如得宝证入法界德用无边即无所乏短昭然可见矣言室埋秘藏者即如来藏经有九喻皆喻佛智蕴在众生名如来藏此当第五喻也经云譬如贫家有珍宝藏宝不能言我在於此既不自知又无语者不能开发此珍宝藏一切众生亦复如是如来知见大法宝藏在其身内不闻不知耽惑五欲轮转生死受苦无量是故诸佛出兴於世为开身内如来法藏九喻中余八取意引之一莲华萎变内有化佛结跏趺坐法合云我观众生诸烦恼中有如来智虽在烦恼常无染污也二蜜在岩树群蜂围绕智者方便除蜂得蜜蜜喻智慧蜂喻烦恼三粳米未离皮糩愚者轻弃智者精之当为御食四真金堕不净处经历多载真金不坏五贫人宅中有珍宝藏即上所引六如庵萝果内实不坏种之於地成大树王合云如来智慧在无明壳内如果在核内七有人持金像往於他国途遇险难惧被劫夺弊物裹之令人不识此人命终像弃旷野行人谓为弊恶之物得天眼者去弊得金八有一女人贫贱丑陋众人所恶而怀贵子当为圣王王四天下女人不知自为下劣之想九铸师铸真金像成已置地外虽燋黑内象不变开模晃耀九喻一一法合也下总校量功德云供养过去恒河沙佛乃至造恒河沙七宝台高十由旬日月如是乃至五十恒河沙七宝台供养恒沙如来不如有人乐喜菩提受持此经乃至一喻所得功德百分不及一千分不及一乃至算数譬喻所不能及也。
　　△六宣说胜行者欲契真性非行不阶故说普贤无方胜行。
　　六宣说胜行等者既顿悟本心圆明反伤多劫流浪故须修习胜行令契本源还源观云如大摩尼宝体性明净久被尘坌而有矿秽之垢若人唯念宝性不以种种磨治终不能发光现物真性亦尔久被烦恼垢染若人唯念真如不以持戒定慧种种熏修终无净用故经云不如说行於佛菩提则为永离又法句经言虽诵千言不行何益不如一闻勤修得益为明胜行故说此经然有二种一遍成诸行二顿成诸行且初者谓次第浅深各各差别於中又二一行本二行相言行本者谓菩提心大经云忘失菩提心修诸善根悉为魔业故二千行法冠於最初善财见诸善友皆先陈已发表是修行器故然菩提心略有三种一者心体二者心相三者心德言心体者广有无量海云比丘说有十心要略唯三一者直心一向正念真如法故即是大智无所执着二者深心乐修一切诸善行故谓发大愿即四弘誓愿等三者大悲心救护一切苦众生故则前二所作亦为众生故慈氏章云菩提心为灯大悲心为油大愿为炷光照法界光即大智上解心体竟言心相者谓要无齐限若约悲愿则尽度众生尽修诸行经云虚空界尽等也若约正念真如则下无众生可度上无菩提可求中无万行可修亦无真如可念故净名云当令此诸天子舍於分别菩提之见菩提者不可以身得不可以心得寂灭是菩提灭诸相故等即斯意也若融上三心则度而无度修而无修故经云若於一切智发生回向心见心无所生当获大名称言菩提心德者依上发心一念之德过於虚空诸佛共赞多劫不尽故弥伽反礼於初心若白月之新吐海云警其能发美青松之萌芽不有凌云之心岂展升天之翼若无等佛之志岂成妙觉之尊是故经云一切功德皆於最初菩提心中住虽终始不殊而先心难矣发菩提心品及慈氏章中广说其体相德三不相舍离犹如日轮体是珠宝其相圆明德无不照成熟苗稼廓彻虚空三无离理也此是行本广大妙门将入行海故先须发菩提心发心品云欲见十方一切佛欲施无尽功德藏欲灭众生诸苦恼宜应速发菩提心二明行相谓十度万行广在经文上来两段总是第一遍成诸行也二顿成诸行者一行即一切行故此复有二一约心观谓一念相应能顿求故谓此心即是佛智佛智即是无念无念心体内外无着(施也)诸过自止(戒也)忍可谛理(忍也)离身心相(进也)寂然不动(禅也)了见性空(般若也)善达有无(方便也)进诣妙觉(愿也)是真修习(力也)决断分明(智也)十度具矣余行例然故修一行成一切行二约性融以修一行故称法性性融摄故令此一行如性普收无行不具即十玄门中诸行纯杂具德也(应云不异理之一行全摄理性时云云)然前遍成行布之行与此顿成圆融之行二无障碍以行布是教相施设圆融是理性德用相是性之相故行布不碍圆融性是相之性故圆融不碍行布圆融不碍行布故一为无量行布不碍圆融故无量为一无量为一故融通隐隐一为无量故涉入重重故世亲以六相圆融上下之文非一也。
　　△七令知位次者行则顿修位分因果因有阶降果无差别因果圆融是此行位。
　　七令知位次等者发意修习念念在圆(行则顿修)有成未成言因言果(位分因果)未成之中复以尘习厚薄业障浅深根有利钝修有进怠致令位次阶降不同若不知之或叨滥上流或得少为足(因阶降也学射之喻於此说之言位分不同者第二会说十信三说十住四说十行五说十回向六说十地七会前一半说等觉也)若习尽智圆冥同性海故得果用无二无差(果无差者即第七会次三品说妙觉位也)然差与无差二亦无碍(因果圆融也此下始明行布因果与平等因果二亦无碍)然对行位亦有二种一行布位初浅后深诸位差别二圆融位一摄一切一切位满即说成佛一位之中具摄诸位功德(妙严品有文)信该果海初发心时便成正觉(梵行品有文)此二相摄例如行说故第七会说妙觉竟后有二品明平等因果融前差别因果总同无碍也。
　　△八显果难思者既修胜行必有所趣顿证法界成大菩提得涅盘故。
　　八显果难思下言难思者华严所诠佛果真应相即分圆全收凡圣混融因果该彻十身一一无碍十时念念遍周十莲华藏相圆明十出现门法奇胜诸教逐机且说三身四智此经称性备谈十身威雄若不读华严经不知佛富贵为欲显斯果德故说华严大经十种因缘皆应一一随其本因如此假为问答之势然德虽无穷统唯二种一依报果谓华藏世界海以十不可说佛剎微尘数世界为一世界种十不可说佛剎微尘数世界种为华藏世界海也二正报果谓如来十身融三世间为十身也此二无碍以为佛德然依正混融有六句序中已明既修已下者若非称性圆因不成融通满果若不顿证法界非真菩提涅盘故云尔也。
　　△九示其终归者终归法界若因若果若境若心一以贯之法界究竟。
　　九示其终归至究竟者经云平等真法界无佛无众生但以相待义门强名因果心境今既证穷念绝何果何因因果心境一体无异故经云如心佛亦尔如佛众生然应知佛与心是三无差别如金作器巧拙悬殊一以贯之唯金究竟法界义如下宗中说从四至九次第与大疏一向倒者彼释大部之意顺於根本顿宗欲明从本起末故法界居初标云教本此释入不思议境界一品之意顺於修证次第欲明趣入本源故法界最后标云终归今且略明此中次第生起之意不能和会大部之疏故云略明也第一直明经宗法尔常说遍说二云何以法尔常遍说耶酬彼往昔周普之行愿故三云说虽常遍若就益物须感应道交故机投即说如潭清即影现(针逢芥子可於此说)此上通论教因未据修入之次故彼此疏同也四摄三云感应化物已有诸经何须说此未示真法不能究竟解脱故五云虽闻真法如何令其悟入为开物性源令知自心本有斯法故六心开即行起七行有渐顿须知次位故八位满成佛故九证极契本还归法界故法界即第四真法也故知发心毕竟二不别普光重会再见文殊有余力则更於此说下第十门亦是通相结益故此彼同最后明者流通相也。
　　△十广利今后者圣人设教秪在益生现益当机流芳万古矣。
　　十广利至万古矣者夫成佛说教起即有始用乃无终雨滴沧溟与海俱竭一言称性与性齐终法界无终斯教何尽况大慈愿力护令法眼常存尽众生界皆蒙胜益故贤首品云彼诸大士威神力法眼常全无缺减又发心品云我等诸佛护持此法令未来世一切菩萨及诸众生未曾闻者皆悉得闻然益有二一令见闻成坚种故出现品云如人食少金刚终竟不销等二令起行成证入故出现又云设有菩萨无量百千亿那由他劫(序中文备)乃至若闻此法信解随顺悟入当知此人生如来家乃至深入如来无量境界必须闻此始得生佛家入佛境故须说之令起行也。
　　△略此十义故斯教兴广说因缘备於大疏。
　　略此十义下第二总结指广也标中应假为问云何因缘故说大华严列十因毕答云略此十义故斯教兴也是故总结言广说因缘者有二意一於上十因中文句繁广一一备陈故言广也二於上十义外依大疏更有十缘故言广也十缘者一依时二依处三依主四依三昧五依现相六依说者七依听者八依德本九依请人十依加者且初依时者问此经第几时教何时说耶答若以通说谓念劫圆融竖无终始若别说者以无时之时略有十重初唯一念谓一剎那中遍无尽处说无边法二尽七日谓佛初成道第二七日普遍时处说此经法三遍三际谓前后际各无边劫说无休息四摄同类劫谓无边劫中一一各摄无量同类劫恒说此经五收异类劫谓一一劫各摄无边异类劫海如长劫摄短劫等常说此法六以念摄劫谓於一念中即摄如上无量前后同异劫海如是念念尽前后际各摄诸劫常演此经七劫念重收此诸念所摄劫内亦有诸念复摄诸劫是则念念既其不尽劫劫亦复无穷因陀罗网重重无尽於如是时常说此经八异类界时如树形等无边异类世界时劫不同分齐各别尽彼时分常说此经九此彼相入即彼异界所有时劫各别相收或互相摄若念若劫一一无尽常说斯经十以本收末如华藏界中以非劫为劫劫即非劫念等亦尔以时长短离分限故又时无别体依法上立法既融通时亦随尔於此时劫常说不息依上十时恒演此经二依处者问於何处说耶答总即尘尘遍满横该十方若别从狭至宽略显十处初此阎浮七处九会说此经法二周百亿同类界等谓尽此娑婆百亿阎浮须弥山世界道树王等同时俱说三遍异类树形等剎异类世界有不可说佛剎微尘等一一流类皆遍十方与前须弥山等互不相碍各於其中转兹法轮四遍剎种谓以十不可说佛剎微尘数世界为一世界种如是剎种有不可说数常於中说五遍华藏谓诸染界各皆相尽唯是华藏数过微尘尘尘皆遍法界不相障碍悉於其中演说斯经六遍剎海谓於华藏一一尘中皆摄无边诸佛剎海悉於其中说此经法七遍前六类剎尘皆有同异剎於中常说八尽虚空界容一一毛端之气各有无边剎海於其中说九犹帝网谓彼一一微尘既各摄此无尽剎海即此剎海等复有微尘彼诸尘内复有剎海是则尘尘既其不尽剎剎亦复无穷如因陀罗网重重不可说分量也十余佛同然如此一佛说华严处如是不同足显十方一切余佛皆各同然经云三世诸佛已说当说今说又云不见有诸佛世界彼诸如来不说此经当知余佛无不同说也此上十类一一各遍法界而前九正是遮那说法之处也三依主者问说此经佛为真为应为一为多答通则圆融十身不分而遍若别则二种十身十重无碍言二种十身者一唯约佛身自有十身一菩提身二愿身三化身四力持身五庄严身六威势身七意生身八福德身九法身十智身二融三世间总有十身一众生身二国土身三业报身四声闻身五缘觉身六菩萨身七如来身八法身九智身十虚空身是为二种十身言十无碍者一用周无碍二相遍无碍三寂用无碍四依起无碍五真应无碍六分圆无碍七因果无碍八依正无碍九潜入无碍十圆通无碍即三身十身同一无碍法界身云以此身云遍前时处常说华严四依三昧问佛欲说经皆入三昧今说此经依何三昧答海印三昧顿现万机何者夫动静唯物圣岂然乎示轨后徒明将有说必须静鉴前理承诸佛加从定起而发言言必真当故受者之心自然笃矣故於诸会多明入定为说经缘其所入定皆尽法源业用难思五依现相问凡欲说法皆现瑞相如说法华光照东方等今依何相答谓身剎容持光云炳曜何者谓法性寂寥虽无诸相无相之相不碍繁兴起教多端相非一准或放光动剎或华雨香云皆为发起故诸会之内将欲说法皆多先放光通表智光以被物故六依说者问如智度论说法总有五人未审此经是谁人说耶答该於万类触物皆有表彰所以然者法无兴废弘之由人故经云佛法无人说虽慧莫能了今此能说通三世间略唯有五谓佛菩萨声闻众生及器广则无量法界品中类非一故如僧祇随好即是佛说余会多是菩萨说法界品初有声闻说诸善友等多是菩萨说亦名众生说菩提树等即器界说其能说人用法不同或用音声或用妙色等皆能说人七依听者问如诸会说法听众颇多今此会中其类如何答正在当机傍兼影响何者如子期云丧伯牙辍弦若无听者终无有说即下诸众总有十类除当机众余皆是缘八依德本川有珠而不枯山有玉而增润内无德本外岂能谈然其德本略有二种一者智慧最为上首二者胜行愿力若感者善根若化主行愿皆属说因九依请人问诸会说经皆因人请世尊无问应机而自说今说此经因谁人请答以慈以悲该於言念若慈悲深厚亦有无问自谈若敬法重人要须诚请后说初心识昧未解谘求上智慈悲腾疑启请然有二类一者言请二者念请此经法会有无不定十依加者夫圣无常应应于克诚心冥至极故得佛加若佛自说即不俟加如第九会因人有说要假上加其第八会依行法修不异於前又不入定故无所加余皆具有所以加者欲显诸佛同加即同说故一说即一切说故亦显果海无言因相可说故然施设不同不应一准加有二种一者显加具於三业二者冥加但与智令说唯普光法界无显有冥余皆具二显必有冥故具是因缘故此教兴问标云教起因缘疏何略却此十一者依时二者依处三者依主四依三昧五依现相六依说者七依听者八依德本九依请人十依加者答因缘之言有通有别通言因是因由缘是缘由意不异也如云因何说此大经或云缘何说此大经二言总得虽因亲缘疎语势同矣故标云因缘通以十义解释别者缘是资缘事缘所以大疏先明十种由致故说此大经后明须假十种事缘资具方可说经今虽略此资缘而前因缘不阙言大疏者释大经疏及新译四十卷经之疏皆广释也。
　　△第二辨教宗旨者。
　　△统论佛教二谛因缘。
　　△随经不同所宗各异。
　　第二辨教宗旨者宗者尊也即语之所尚或心之所尚也旨者旨趣谓宗之所归也释此一段文分为三一总辨诸教宗旨二通难举益三别明此经宗旨今初也二谛者中论云诸佛常依二谛而为众生说法因缘者即简外道执其自然也佛法虽有无师智自然智约其教门要假缘显则亦因缘故法华云诸佛两足尊知法常无性佛种从缘起是故说一乘门论云因缘有二一内二外外谓谷子为因水土人工时节等为缘而芽得生泥团为因轮绳陶师等为缘而器得成内谓十二因缘等然外由内变本末相收即总为一大缘起是故佛教从浅至深不出因缘二字也佛说生老病死无常变易等皆由因缘故涅盘云我观诸行生灭无常云何知耶以因缘故说一切法皆空等义亦由因缘故即空不自不他不共生等故无生也非色灭空色相自空说一切法假名假相亦由因缘故即假如镜像水月体虽全空因缘会故不得不现说一切法皆是中道亦由因缘故离二边若言诸法不从因缘即是定有定有故着常若推求定有之体不得又不知因缘有便言定无定无即着断若解因缘即契中道故中论云因缘所生法我说即是空亦为是假名亦是中道义又云未曾有一法不从因缘生是故一切法无不是空者乃至此宗圆融别教之意事事重重无尽亦法界中不思议大缘起也涅盘经说十二因缘下中上上上智观之如次得声闻缘觉菩萨佛菩提等故佛一代之教不出因缘也后别释诸经宗旨者言随经不同所宗各异者如法华经宗一乘涅盘宗佛性净名宗不思议等。
　　△虽无生之理实无所宗无宗之宗则宗说兼畅。
　　虽无生之理下第二通难举益谓有难曰楞伽云一切法不生不应立是宗无生之理何所宗耶故今通云无宗之宗宗说兼畅意云上所举楞伽文盖遣滞耳若一向不立宗何以彼经自立宗通说通经云宗通自修行说通示未悟所以昔人云说通宗不通如日被云蒙宗通说亦通如日处虚空既有二通非无宗矣今云兼畅者日处空也。
　　△今此即以入法界缘起普贤行愿为宗。
　　今此即以下第三别明此经宗旨於中有三一指其所宗二释其义理三总结归宗今初如大疏中贤首大师总以因果缘起理实法界为宗若疏主自判大部即以法界缘起理实因果不思议为宗即该罗本末究竟之大宗也今但取一品之意一向修证趣入返本还源故以入字为首文阙果者能入所入契合之处即是果也。
　　△法界缘起即所入也普贤行愿为能入也入通能所。
　　法界下第二释其义理於中二初略配。
　　△今释此义即为三门一明所入二辨能入三能所契合。
　　后今释下广释於中二初开章。
　　△今第一明所入者统唯一真法界谓寂寥虚旷冲深包博。
　　后今第一下牒释文三一明所入二辨能入三能所契合初中又二初总指一真法界后别开三重法界今初也一标指辨相言统唯一真法界者标指也谓寂寥等辨其相也无声曰寂无色曰寥虚谓虚无旷谓宽旷冲即玄奥深即幽微包谓普含博谓广遍。
　　△总该万有即是一心。
　　二释一心为体总该万有即是一心者直指真界之体也然此心非佛非生非真非妄虽非一切而为一切根本故序云万法资始既世出世间之法不出此心故云总该万有然体非万有故云一心所以次云体绝有无等然诸经论俱说万法一心三界唯识后人不知宗旨各别权实有殊违於己解则拒而不受此是一切经论所宗若不深浅具彰宁究一心旨趣今约五教对显令辨此中宗途第一愚法声闻教假说一心二乘之人实有外境不了唯心纵闻一心但谓真谛之一心纵云外法由心转变亦不得言境即是一心(推之即一心之义不成故云假说)故唯识破云复有迷谬唯识理者或执外境如识非无释云此即有宗依十二处教执心境俱有故言假说一心也(此下则皆实一心也)第二大乘权教明异熟赖耶名为一心简无外境故说一心(虽心心所别相见不同但皆是心即名一义如一树木虽千枝万叶但皆是一木即言一树木也)於中曲分有三一相见俱存故说一心(相见俱存唯识正义虽四师各立今且从多故明相见二分也)此通八识及诸心所(心及心所皆有相见当体即见分次明相分)并所变相分本影具足(相有二义一识所顿变即是本质二识所缘境唯变影缘不得本质)二摄相归见故说一心亦通王所(此即安慧所立一分名自证分谓多立二分去相取见为自证分也)但所变相无别种生能见识生带彼影起故魏译唯识论云唯识无境界以无尘妄见如人目有翳见毛月等事(亦是世亲菩萨造翳即非虚如见分也毛轮二月等其体全无如相分也)三摄所归王说一心唯通八识以彼心所依王无体亦心变故大庄严论云(无着菩萨造有十三卷)能取及所取此二唯心光贪光与信光二光无二法长行释云求唯识人应知能取所取唯是心光释上半也如是贪等烦恼光及信等善法光如是二光亦无染净是故二光亦无二相也今解曰皆云光者是心之光影也第三大乘实教明如来藏藏识唯是一心(如来藏藏识即入楞伽经之文也)理无二故故说一心於中二门一摄前七识归於藏故说一心谓前七转识皆是本识差别功能无有别体故楞伽云藏识海常住境界风所动种种诸识浪腾跃而转生又云譬如巨海浪无有若干相诸识心如是异亦不可得(既云离水无别波浪明知离本识外别无前七)然此门及前门亦唯识论所破故论云或执诸识用别体同释云即大乘一类菩萨言八识体唯是一也(即此门也彼意云体是八)又云或执内心无别心所(即前门也彼意云别有也)释云即觉天所计以经言士夫六界染净由心无心所故然此二门是无着菩萨建立并楞伽经文护法虽破岂遵枝末而背大菩萨耶故此列於俱存王所之后用为其次转深也二总摄染净归如来藏故说一心谓如来藏举体随缘成辨诸事而其自性本不生灭是故一心二谛皆无障碍故密严经云佛说如来藏以为阿赖耶恶慧不能知藏即赖耶识又胜鬘经云自性清净心不染而染难可了知染而不染难可了知皆明性净随染举体成俗即生灭门染性常净即真如门如起信一心二门也第四大乘顿教泯绝染净故说一心谓清净本心本无染净对妄想垢假说为净妄既本空净相亦尽唯本觉心清净显现为破诸数假说一心也故净名云一切众生即涅盘相不复更灭又云寂灭是菩提灭诸相故楞伽云不坏相有八无相亦无相如是等文诚证非一也第五总该万有即是一心则唯是法界性海圆融缘起无碍全真心现也谓未知心绝诸相令悟相尽唯心然见触事皆心方了究竟心性故梵行品云知一切法即心自性成就慧身不由他悟於中有三一融事相入故说一心谓一切事法既全是真心而现(拣法相宗唯妄识而变也)故全心之事随心徧一切中全心之一切随心入一事中随心回转相入无碍二融事相即故说一心谓以一事即真心故心即一切时此一事随心亦即一切一切即一亦然三帝网无尽故说一心谓一切全是心故能含一切所含一切亦唯心故复含一切重重无尽皆由一一全具真心随心无碍故无尽也此上五教总有十门后后转深门门意别览者一一详审无令前后不分然皆说一心有斯异者盖以经随机说论逐经说人随论执致令末代固守浅权后之三门即别教一乘之意正当疏文然以前望此则前七不摄后三以此望前则十门全统若直克论疏意但是一真心体未开收摄之门为恐外求之故说总该万有所以指云即是不云摄归故此后方云强分理事等也又一切众生悉具亦是该有之义。
　　△体绝有无。
　　△相非生灭。
　　△莫寻其始。
　　△宁见中边。
　　△迷之则生死无穷解之则廓尔大悟。
　　三明体相离过体绝等者离过非也体者本觉真知也故问明品有佛境界智及佛境界知疏释云智即能证知即心体通於能所便引七祖云知之一字众妙之门言绝有者离一切相故言绝无者灵知不昧故肇公云知有有坏知无无败其知之知有无不计又秦主云若言第一义谛廓尔空寂无圣人者知无者谁肇公印定云实如明诏实如明诏又起信论云真如自体有大智慧光明义故真实识知义故又般若论云欲言其有无状无形欲言其无圣以之灵以离相释不有诸家共明以真知释不无诸家少说故广引证也言相非生灭者相即指前寂寥虚旷等相也相有二种一状二性二皆名相今即性也非青黄等相言非生灭者直指此心不是生灭之相不同前后以诸法无性释非生以无性缘起释非灭等言莫寻其始者二显分限难筹竖无初际故宁见中边者横无纵迹故然中边有二意一不在内外中间之边二不属有无即离断常二边无对待故故亦不言中道五彰迷悟损益迷之等者正当万法资始义也应先问云既非一切何有生死之凡大觉之佛故云迷之等意云只由此心不定属圣故迷之属凡不定属凡故悟之成圣然即凡圣之时自体亦非凡圣不变易故如镜现杂秽之相镜非杂秽现鲜洁华彩之相镜非华彩故还源观中显自性清净圆明体云随流加染而不垢返流除染而不净在圣体而不增处凡流而不减虽有隐显之殊而无差别之异烦恼覆之则隐智慧了之则显非生因之所生唯了因之所了等此亦正是体绝有无相非生灭之义也。
　　△诸佛证此妙觉圆明现成菩提为物开示不知何以名目强分理事二门。
　　诸佛证此下别开三重法界於中二初结前生后后融而开释今初先结云诸佛证此心体故得妙觉圆明示现成佛本意只为欲与众生开示此心体也故法华经云唯为一大事因缘故出现於世欲与众生开示悟入佛之知见也准天长疏解云佛之知见非三非五故云一广博包含故云大诸佛仪式说此化生故云事众生有此机能感於佛曰因佛即应之曰缘故者所以由此一大事因缘所以佛出於世开示悟入者此之四句不出於二初二句能化后两句所化能化有二谓大开而曲示此属於佛所化有二谓始悟而终入此属众生若依法华论释开者双开菩提涅盘二无上果示者别示法身显三乘同体悟者不知义别指报身二乘不知说令知故入者因义修因契入华严疏主清凉国师解云开者开除惑障示者示真实理悟者悟妄本空了心体寂只令悟上真理入者冥於心体又南岳大师释云良以佛之知见蕴在众生若众生无佛知见者何论开示但为众生未能直入故方便且说三乘而其本意唯为如来知见知见即此一法界心故此结前心体云为物开示不知何以下生后也心体无名可言约义强分理事此亦老子经云有物浑成先天地生吾不知其名强名曰道也。
　　△而理事浑融无有障碍略为三门。
　　△第一事法界第二理法界第三无障碍法界。
　　而理事浑融下后融而开释文二先开章事法界者界即分义理法界者界即性义无障碍法界者即分性相即而无碍也。
　　△第一事法界者不出色心万象森罗依正境智相用显然皆曰事也。
　　后牒释中三初释事法界次释理法界后释无障碍法界今初也事法界者谓三世差别边际意识所知并名法界故十八界摄百法法界独摄八十二也虽眼等缘境不同别开五根五尘然亦是同时意识所知也纵八识名界取其因义亦事法界摄故知事法界摄差别法无不尽也故不思议法品云诸佛知过去一切法界尽无有余等(等取现在未来既云一切明知约事也)言不出者然差别种类事法若一一列名千卷不尽今以色心等统之无余故云不出也色心即六境之色六识之心万象森罗者亦即色也意显森然罗列可观之状故再举之依者凡圣所依之国土若净若秽正者凡圣能依之身谓人天男女在家出家外道诸神菩萨及佛五十五善友不出此十於中有逆有顺有正有邪善财见闻皆得证入正表皆事法界也境者所知之境谓权实差别之教所诠差别之义智者因智差别不同果智无量胜解故释题云智分因果问境智岂不即色心耶答色通迷悟邪正境智即一向趣入诸位修行决断邪正问岂离邪境而说正耶答由心迷悟之异境亦成差如蛇是迷心之境绳是悟智之境也相用显然者总结成事法界也。
　　△第二理法界者体性空寂顿绝百非。
　　△略有二门一性净门在缠不染性恒清净。
　　△虽徧一切不同一切如湿之性徧於动静凝流不易清净恒常。
　　△二离垢门谓由对治障尽净显随位浅深分十真如。
　　△体虽湛然随缘有异如陶冶尘滓炼磨真金。
　　第二理法界至真金者次释理法界也此当界即性义故云体性空寂一标指辨相中言顿绝百非者不待修行渐渐绝之性本俱离故云顿也百非即非色非心乃至内外大小等百者通而言之非定从一二数满百也略有二门者即性净及离垢二门也经云真如平等无相身离垢光明净法身(上句前门下句后门)又宝性论云清净有二种一自性清净谓性净解脱无所舍离以彼自性清净心体本离一切客尘烦恼故二离垢清净谓障尽得解脱故又无上依经云净有二义一自性清净是其通相(凡圣同净故云通相)二离垢清净是其别相(唯圣有也)今初分二初标门略释言在缠不染者胜鬘经云染而不染难可了知后通难释成虽遍一切不同一切者谓外难云此性净门明理法界即是一切染净诸法之至体也既随诸缘成於染净即同一切云何此云在缠不染等耶疏释云虽遍一切不同一切故经云譬如法界遍一切不可见取为一切次喻显凝流不易者凝流者凝即冰冻凝结流即津液流注不易者达水常湿宁凝波湛之殊离垢门中云对治等者对治者智也障尽者十障也净显者十如也随位浅深者十地不同也分十真如者正显离垢之体也且初地断异生性障证遍行真如住欢喜地唯识第九云异生性障是此所断谓於二障分别起者依彼种立异生性故异生者即所招果以五蕴为性性者因义体义是彼因故或是彼体故名异生性此从果为名以胜显劣异生之性依主释也又异生性即障持业释也本论名为凡夫我相障此障至於初地见道起时剎那断尽由断此障证遍行真如谓此真如二空所显无有一法非二空故梁摄论中名为遍满遍满一切有为行故意明无有一法非二空故此地最初便证遍满由证此圣性故生如来家住欢喜地言欢喜地者谓初获圣性具证二空能益自他生大欢喜二断邪行障证最胜真如住离垢地言邪行障者谓所知障中俱生一分由此障故令初地圣者悞犯尸罗不称正理名为邪行彼障二地极净尸罗入二地时此障永断由斯证得最胜真如谓此真如戒性所显极为胜故由翻前犯戒垢成无边德是已成於戒行得於最胜无碍菩提之道证此性故名住离垢地唯识论云具净尸罗远离微细犯戒垢故三断暗钝障证胜流真如住发光地言暗钝障者谓所知障中俱生一分由此障故令所闻思修法忘失彼障三地胜定总持及所发生殊胜三慧入三地时此障永断由斯证得胜流真如谓此真如所流教法极为胜故即第三地具闻思修三慧光明从此真如之行流出故名胜流以证此真如名住发光地谓成就胜定大法总持能发无边妙慧光故四断微细烦恼现行障证无摄受真如住焰慧地言微细烦恼现行障者谓所知障中俱生一分即第六识相应俱生身见等具三义故名为微细一者唯下品故此唯是第九品以相沉隐唯迷理故故名微细二者远随现行故谓此障品遍於五道受生死身与身俱生与身俱灭恒常随逐依一切身此能现起不曾舍离故名远随现行三者不作意解而亦起故以此俱生身见极微细故起时不觉不知任运而起故具此三义故名微细至四地时便能永断由斯证得无摄受真如谓此真如若证得已第六识中俱生身见永伏不行故此真如名无摄受非我等见所摄受故证此真如名住焰慧地谓成就三十七品菩提分法烧烦恼薪慧焰增故也五断同下乘般涅盘障证类无差别真如住极难胜地言同下乘般涅盘障者谓所知障中俱生一分由此障品故令心厌苦而欣涅盘同下二乘故名为障彼障五地无差别道入五地时此障永断由斯证得类无差别真如此约生死涅盘本来平等非如眼等类有异故证此真如名住难胜地谓真俗二智行相互违合令相应极难胜故六断粗相现行障证无染净真如住现前地言粗相现行者谓所知障中俱生一分见有染净名为粗相彼障六地无染净道入六地时此障永断由斯证得无染净真如谓此真如本性无染亦不可说后方净故后成般若行亦得自他相续无染净果证此真如名住现前地观十二因缘引无分别最胜般若令现前故七断细相现行障证法无差别真如住远行地言细相现行障者谓所知障中俱生一分见有微细生灭现行彼障七地纯无相观入七地时此障永断由斯证得法无差别真如谓此真如虽种种名无别异故又能了知种种教法同真无相故证此真如名住远行地至无相住功用后边出过世间二乘道故八断无相中作加行障证不增减真如住不动地言无相中作加行者所知障中俱生一分由有此障令无相观不任运起谓初之五地观心犹劣有相观多无相观少第六地中由观染净平等如故多住无相第七地中断微细生灭相故无相恒然而有加行彼障八地无功用道未能现相现土至八地中此障永断由斯证得不增减真如以住无相不随染净有增减故即此亦名相土自在真如现相现土皆自在故证此真如名住不动地无分别智任运相续相用烦恼不能动故以任运故功用不能动相续故相不能动也九断於利他门中不欲行障证智自在所依真如住善慧地言於利他门中不欲行者即第六识内俱生所知障一分第九品摄贪痴慢三所有种子能障九地四无碍解由未得四无碍解故於利乐他有情事不欲勤行至九地中悉皆断尽由斯证得智自在所依真如谓若证得此真如已於无碍解得自在故便成善达法器自在说法谓由证此故名住善慧地具四无碍解能於十方善说法故十断於诸法中不能自在障证业自在所依真如住法云地言於诸法中不自在者谓所知障中俱生一分令於诸法不得自在彼障十地大法智云业神通等至十地中悉皆断尽由斯证得业自在等所依真如谓由证得此真如故於神通作业总持定门皆自在故便成受职等行具智波罗蜜得自在化身三昧等果此地名为法云地者法喻双举庄严论云於第十地中由三昧门陀罗尼门摄一切闻熏习因遍满阿棃耶识中譬如浮云遍满虚空能以此闻熏习云於一一剎於一一相於一一好一一毛孔雨无量无边法雨充足一切所化众生由能如云雨法雨故名法云地此总言地者借喻显法地有生成依持义故真智证如生成果智及因位胜功德故若因若果皆依此地地能持故故总名地通以一切有为无为功德而为其体克性唯是如智契合撮其要解通於六决定为体广如本论等明上之十障各障地地初心谓地地各有入住出三心此前十障地地入心起时断也问无间道正断惑时为智先起惑后灭耶为惑先灭智后起耶为同时耶此三惑智各有两失不成断义谓智先起有自成无漏过(不因惑灭故)不能灭惑过(智起惑犹在故)惑有自灭过(前念智起而惑犹在故后灭时是自灭也)不障圣道过(令智先起故)智后及同时皆具此四过还於智上惑上各说二过过名同前义则顺於智后及同时而说以意可知相兼总成十二过也若尔云何断耶唯识云二真见道现在前时彼二障种必不成就释曰二真者即二空真见道谓二障种真见生时即永断灭犹明与暗定不俱生如秤两头低昂时等诸相违法理必应然是故二性无俱成失此但举法相一边亦不违余缘集断义若望此宗则有所遗谓秤衡是一低昂无妨解惑不尔岂得俱时明暗之喻虽则相预到与不到俱不破暗同时则相违异时不相预故中论云灯中自无暗住处亦无暗破暗乃名照无暗何所照乃至已生未生生等焰焰不分等若实教中断结要性相无碍故十地品云非初非中后者谓显无性缘成则说乱结由能断无性方为能断所断本空方成所断若定有者则堕於常常不可断若定无者则堕於断失圣智故已上皆约惑智相翻也若约相续者不约惑智相对但就能断之智自有三时即无间道中剎那三时(然无间道通诸位今取见道位为最初至金刚为最后各有三时)地论云此智尽漏为初智断为中为后答云非初智断亦非中后论释上所引非初非中后之经文也若尔云何断耶论云如灯焰非唯初中后前中后取故谓实教断惑必性相双明经文正显证智唯据甚深缘性不可说义论文兼明断惑性相双辨非初中后辨因缘无性是断之不断前中后取即不坏缘相是不断之断故大品经云须菩提问佛为用初心得菩提为用后心得菩提佛反问云如然灯为用初焰然燋炷为用后焰然燋炷须菩提言非初焰不离初焰后焰亦尔佛问须菩提炷实燋否须菩提言燋佛合喻云菩萨不用初心得菩提亦不离初心后心亦尔故龙树判云佛以甚深因缘答意云若初心得菩提初发心便是佛若初心不得二心三心亦尔心心不得毕竟则不成佛故云尔也此中灯喻菩萨道炷喻无明烦恼焰如初地相应智慧乃至金刚三昧相应智慧又若断者一念便是何假三心方断既假三心明智无性无性故非初中后因缘故成初中后断此上犹通实教若依圆宗所断之惑一迷一切迷一断一切断无断无不断如梦所见事一切皆非剎那觉悟一切皆是非待断却梦中物亦非留着梦中物故云无断无不断也又尚无有断岂可更言无断问夫真如者是诸法实相体性空寂本自湛然离诸句数不可分别云何此说分十真如耶答疏云体虽湛然随缘有异也即真如体本无有异但对障染粗相即证不同遂说有异问似於何者答疏举喻云如陶冶尘滓炼磨真金也陶谓陶汰冶谓铸冶陶沙铸矿而炼真金沙矿如障金喻真如故十地品中地地以金为喻。
　　△第三无障碍法界略有三门一相即无碍门二形夺无寄门三双融俱离性相浑然门今初一心法界含真如生灭二门互相交彻不坏性相其犹摄水之波非静摄波之水非动故。
　　第三无障碍下后释无障碍法界也文中三一相即无碍门二形夺无寄门三双融俱离性相浑然门今初言一心法界含真如生灭二门者即起信论马鸣菩萨是佛灭度六百年后出世故摩诃摩耶经云如来灭度六百岁已诸外道等邪见竞兴毁灭佛法有一比丘名曰马鸣善说法要降伏一切诸外道辈即宗百本大乘经乃造起信论等也论初立义云摩诃衍者总说有二种一者法二者义所言法者谓众生心是心则摄一切世间出世间法依於此心显示摩诃衍义后释云依一心法有二种门一者心真如门即约体绝相义也谓非染非净非生非灭不动不转平等一味性无差别一切众生即涅盘相等二者心生灭门即随缘起灭义也所以於如来藏心说有生灭者谓随熏动转成於染净染净虽成性恒不动正由不动之性能成染净之相故不动性亦在动门又云是二种门皆各总摄一切诸法何者以一心含通别二门以真如门是染净通相通相之外无别染净故真如门总摄一切生灭门者别显染净染净之法无所不该故云总摄一切诸法以此生灭即是真如随缘变作诸法诸法既无异体还摄真如门又真如是泯相显实门不坏相一切即泯故得摄於生灭又生灭是揽理成事门不坏理而成事故得摄於真如是故互相交彻不坏性成何者以是二门不相离故如金与庄严具若以金摄具具无所遗以具摄金则金无不尽良以二门一揆金体遍收故得交彻等也今此用者先标交彻及不坏性相之所以也真如即理生灭即事二门若非一心即不交彻一心若无二门即坏性相故次云互相等也下喻结可知。
　　△二形夺无寄门者。
　　△谓无事非理故事非事也无理非事故理非理也。
　　二形夺无寄门疏言无事非理故事非事者谓事既揽理遂令事相皆尽唯一真理平等显现以离真理无事可得故如以水夺波波无不尽言无理非事等者谓真理随缘成诸事法然此事法既匝於理遂令事显而理不显如水成波动显静隐也。
　　△三双融俱离性相浑然门者。
　　△曲有十门。
　　三明双融俱离性相浑然门中有二初标牒后开释曲有十门乃至不离此门於中有二初开释后融结初中分二先开曲有十门后释於十门分之为二初前之七门明事理无碍后之三门明事事无碍今初文也。
　　△一由离相故事坏而即理。
　　△二由离性故理泯而即事。
　　初二门出理事相於中初门事坏即理疏云离相故者此标所以也相即是事此举缘起如幻之事非妄计定相之事也事坏而即理者正显理相也二明理泯即事疏言由离性故者举其所以此明无我理非事外定空之理也理泯而即事者正显事相也。
　　△三由离相不坏相故事即理而事存以非事为事也。
　　第三门举第一门收第二门明理时不失事疏言由离相即第一门由离相故不坏相故即第二门理泯而即事即是反显不坏相此举所以也言事即理等者正显理时不失事言事即理者意显非取理外定相之事如摩尼珠空净所现之丹青非朱砂蓝色之丹青故於珠全空时不碍色存也言非事为事者意显非是妄情所计定相之事只以真理随缘所成之事为事故约理时不失事也如摩尼珠体空净能现众色摩尼珠体空净喻理所现众色喻事也。
　　△四由离性不泯性故理即事而理存以非理为理也。
　　第四以第二门收前第一门明事时不失理疏言由离性不泯性故者此标其所以也离性即第二门离性故不泯性者即第一门性即是理言以非理为理者意取缘起无性之理非取事外定空之理如珠幻色无体之空非太虚之空故於珠全色之时不碍空存也。
　　△五由离相不异离性故事理双夺迥超言念。
　　第五收一二二门同时故理事俱绝疏言离相即第一门明离相故不异离性者即第二门明由离性故是即举第一门收第二门同时是以双泯又亦由前三四二门既不相失随一泯时即一切泯如前珠色珠泯即色亦泯也。
　　△六由不坏不异不泯故有初事理二界俱存现前烂然可见。
　　第六以第三门收第四门明理事双存疏言不坏即第三门中不坏相不异不泯者即第四门中明不泯性此是举所以既不坏相不异不泯性即随一存时二皆存也如珠现色亦在也。
　　△七由不坏不泯不异离相离性故为一事理无碍法界使超视听之妙法无不恒通於见闻绝思议之深义未曾碍於言念。
　　第七举第六门收第五门明事理无碍疏七由下此中有三义句一标所以二正明无碍三举德显能不坏至离性故此标所以也不坏不泯即第六门明不坏不泯离相离性即第五门明离相不异离性此中亦明存泯无碍第六明存第五明泯此二门既其同时故无障碍也亦远收第三四及一二门疏言不坏即第三门明不坏相故不泯即第四门彼明不泯性故离相即第一门离性即第二门故总之一处为一事理无碍义也言超视听及绝思议者即指离相离性也言恒通见闻及未曾碍於言念者即指不坏不泯也逦逸有此三重事理无碍之义方备智者一一审之令见门门之意不得率尔粗心失其深趣由上义故成下三门事事无碍义也。
　　△八由以理融事令无分齐。
　　八蹑前意明事事无碍之所以及总相明一切诸法一一皆能遍能包各各无尽言以理融事等者以事无别体全假理成以诸缘起皆无自性故由无性理事方成故事既揽理即事相全虚既事理相即故能一一包遍。
　　△如理之徧一入一切如理之包一切入一故缘起之法一一各摄法界无尽。
　　言如理之徧者谓诸事法与理非异故事随理而圆遍全一尘普遍法界法界全体遍诸法时此一微尘亦如理性全在一切法中如一尘一切皆尔如理之包者谓诸事法与理非一故存本一事而能广容如一微尘其相不大而能容摄无边法界由剎等诸法既不离法界故俱在一尘中现由上一事含於理故余一切事与所含理体不异故随所含理皆於此一事中现如一尘一切皆尔也。
　　△九由因果法界各全摄故令普贤身中佛佛无尽佛毛孔内菩萨重重。
　　九又蹑前诸法之例明佛菩萨各相全摄重重无尽。
　　△十由因果法界差别之法无不恒摄法界无遗故随一一门一一行位各摄重重。
　　十又於前因果中各自有多多差别若分若全乃至微细亦各具摄重重无尽故云剎身尘毛等也。
　　△故广剎大身轻尘毛孔皆无有尽。
　　广剎大身等者此明依正无碍今释此文聊作六句一以轻尘摄广剎大经云佛剎微尘数如是诸剎土能於一念中一一尘中现又此经下文云一尘中有尘数剎一一剎有难思佛等二以毛孔摄大身现相品云如来於一毛孔中一切剎尘诸佛坐等三以毛孔摄广剎依阿僧祇品云於一微细毛孔中不可说剎次第入毛孔能受彼诸剎诸剎不能遍毛孔等四以轻尘摄大身此经下文云於一尘中尘数佛各处菩萨众会中无尽法界尘亦然深信诸佛皆充满等五以轻尘摄身剎大经云一一尘中无量身复现种种庄严剎等六以毛孔摄身剎大经云一毛孔中难思剎等微尘数种种住一一皆有遍照尊在众会中而说法等此即皆由一一各摄法界无尽故(此上二句中皆有一多无碍大小相容)。
　　△以其后一总融前九为第三浑融门也亦融前二不离此门。
　　又此亦者即是总总融前故如文可知。
　　△第二明能入者总即普贤行愿。
　　△若别说者略有二种一者身入二者心入。
　　△身由心证故广辨心入心入有三一者正信二者正解三者正行此三无碍。
　　△谓於此行门深忍乐欲净信不逾於斯行门晓了性相依之起行一一真修。
　　△解行相扶自然契合。
　　第二明能入者下於中二一总标行愿能入二别说身心能入文中又二一略指身心二身由下广释心入随识则身阻碍依智则身融通先标列然从凡至圣不过信解行证证是果相义在契合中收今明能入之因故此但明三也言此三无碍者有信无解增长无明有解无信增长邪见有解无行其解必虚有行无解其行必孤若称法界三必无碍也后解释疏谓於此至净信者释信也不逾至性相释解也依之至真修者释行也亲证唯解行故但结二。
  </div>
  <div class="pagination">
   <a href="华严经行愿品疏钞.html">
    上一页
   </a>
   <a href="华严经行愿品疏钞.html">
    1
   </a>
   <span class="current-page">
    2
   </span>
   <a href="华严经行愿品疏钞_page3.html">
    3
   </a>
   <a href="华严经行愿品疏钞_page4.html">
    4
   </a>
   <a href="华严经行愿品疏钞_page5.html">
    5
   </a>
   <a href="华严经行愿品疏钞_page6.html">
    6
   </a>
   <a href="华严经行愿品疏钞_page7.html">
    7
   </a>
   <span>
    ...
   </span>
   <a href="华严经行愿品疏钞_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
