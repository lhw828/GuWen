<!DOCTYPE html>
<html>
<head>
    <meta charset="UTF-8">
    <title>修习瑜伽集要施食坛仪 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>修习瑜伽集要施食坛仪 - 第 5 页/共 7 页</h1>
    <div class="content">　　一心召请。江湖羁旅。南北经商。图财万里游行。积货千金贸易。(白)风霜不测。身膏鱼腹之中。途路难防。命丧羊肠之险。(呜呼)滞魄北随云黯黯。客魂东逐水悠悠。如是他乡客旅之流。一类孤魂等众。
　　一心召请。戎衣战士。临阵徤儿。红旗影里争雄。白刃丛中敌命。(白)鼓金初振。霎时腹破肠穿。胜败才分。遍地肢伤首碎。(呜呼)漠漠黄沙闻鬼哭。茫茫白骨少人收。如是阵亡兵卒之流。一类孤魂等众。
　　一心召请。宫帏美女。闺阁佳人。胭脂画面争妍。龙麝熏衣竞俏。(白)云收雨散。魂消金谷之园。月缺花残。肠断马嵬之驿。(呜呼)昔日风流都不见。绿杨芳草髑髅寒。如是裙钗妇女之流。一类孤魂等众。
　　一心召请。怀耽十月。坐草三朝。初欣鸾凤和鸣。次望熊罴叶梦。(白)奉恭欲唱。吉凶只在片时。璋瓦未分。母子皆归长夜。(呜呼)花正开时遭急雨。月当明处覆乌云。如是血湖产难之流。一类孤魂等众。
　　一心召请。蛮夷戎狄。喑痖盲聋。勤劳失命庸奴。妬忌伤身婢妾。(白)轻欺三宝。罪愆积若河沙。忤逆双亲。凶恶浮於宇宙。(呜呼)长夜漫漫何日晓。幽关隐隐不知春。如是冥顽悖逆之流。一类孤魂等众。
　　一心召请。饥寒丐者。刑戮囚人。遇水火以亡身。逢虎狼而失命。(白)悬梁服毒。千年怨气沉沉。雷击崖崩。一点惊魂漾漾。(呜呼)暮雨青烟寒鹊噪。秋风黄叶乱鸦飞。如是伤亡横死之流。一类孤魂等众。
　　一心召请。法界五道。十类孤魂。面然所统薜荔。多众尘沙种类。依草附木。魑魅魍魉。滞魄孤魂。自他先亡。家亲眷属等众　惟愿承三宝力。仗秘密言。此夜今时。来临法会。受此无遮甘露法食。
　　上来召请悉已来临。大众慈悲齐声叹悼。
　　稽首皈依雄。水月金容住。海岸在阎浮。运广慈心重。发弘誓愿。度脱樊笼。弥陀宝冠缨络顶戴花玲珑。三灾八难。寻声救苦。杻械枷锁。化作清风。散珍宝普济贫穷。杨枝手内时时洒滴甘露。润在亡者喉中。惟愿今宵临法会。接引亡灵。上往天宫。
　　南无步部帝哩伽哩哆利怛都也他耶荐往生菩萨摩诃萨

　　叹孤

　　觉皇密语壮皇都　　大阐宗风何处无　　一天佳气弥星斗　　万象腾辉耀烛炉　　接引四生登九品　　提携六道出三涂　　此时幸遇良宵会　　钟磬交如可叹孤
　　近代先朝。帝主尊荣位。勋戚侯王。玉叶金枝贵。宰执中宫。彩女嫔妃类。梦断华胥。来受甘露味。
　　国士朝臣。经纬匡时世。牧化黎民。未遂忠良志。失宠怀忧。谪降边邦地。恋国游魂。来受甘露味。
　　武将戎臣。统领三军队。结阵交锋。锣鼓喧天地。北战南征。失陷沙场内。为国亡身。来受甘露味。
　　学古穷经。锦绣文章士。映雪偷光。苦志寒窗内。命运蹉跎。金榜无名字。郁郁幽魂。来受甘露味。
　　割爱辞亲。早入空门内。访道寻师。只为超生死。暑往寒来。不觉无常。至返照回光。来受甘露味。
　　羽服黄冠早发修真志。炼药烧丹。养性还元气。苦行劳神。指望登仙位。莫恋遗形。来受甘露味。
　　孝子贤孙。义勇忠良士。列女贞妻。视死如归去。仗节亡躯。千古留英气。耿耿灵魂。来受甘露味。
　　女道尼流。身住黄金地。鸾凤缘空。不染人间事。未了无为。流浪虚生死。清净幽魂。来受甘露味。
　　地理天文。医药阴阳类。卜卦占龟风鉴。并星士报吉谈凶。难免无常。对舍伪归。真来受甘露味。
　　坐贾行商种种经营辈。艺术多能贸易。求财利。背井离乡。死在他方地。旅梦悠悠。来受甘露味。
　　犯法遭刑。牢狱长幽。系负命谋。财债主冤家类。肿毒瘟[病-丙+皇]冻死饥亡辈。速离黄泉。来受甘露味。
　　车碾伤残。马踏身形。碎墙倒崖崩。自刎悬梁缢。水火焚漂。虎咬蛇伤类。九横孤魂。来受甘露味。
　　饮血茹毛。生长蛮夷地。负债偿劳。婢妾并奴隶。喑痖盲聋。残疾无依恃。受苦冤魂。来受甘露味。
　　忤逆爹娘。怨黩天和地。谤佛欺僧。毁像焚经偈。邪见深坑。苦报无边际。十恶狂魂。来受甘露味。
　　大施门开。荐拔孤魂辈。祖祢先亡五姓冤家类。八难三途平等俱超。济仗佛光明。来受甘露味。
　　阿弥陀佛宿有无边誓。观见众生苦海常漂溺。垂手殷懃。特驾慈航济。普载众生。同赴莲池会南无莲池海会佛菩萨。
　　我以大悲佛神力　　召请冥阳诸有情　　旷劫饥虚饿鬼等　　不违佛勅来降临

　　次结召请饿鬼印

　　(左羽作无畏相。右羽向前竖。四度微曲。进禅度钩。诵真言曰)。
　　
　　唵即纳即葛移希曳(二合)歇莎诃
　　(师印咒可知。应想左手印上白色[口*纥]哩（二合）◇字放光。勾彼鬼众。至於道场。绕佛三匝。礼佛而出至坛外。坛外分为四门。东门至南门地狱众。南门至西南隅饿鬼众。西南隅至西门畜生众。自西门至西北隅人众。自西北隅至北门修罗众。自北门至东门天众。应当如是而安住之　侍者白云安慰)。
　　既召请已。普皆云集。以愍念心。赞叹慰喻。令欢喜已。渴仰於法(鸣尺云)。
　　善来诸佛子。曾结胜缘。故今遇此嘉会。勿得生忧怖。
　　一心渴仰法。不出於此时。戒品而沾身。速令离苦趣。
　　汝等诸佛子　　得遇道场中　　所有一切罪　　召入金刚拳

　　次结召罪印

　　(二羽金刚缚。忍愿伸如针。进力曲如钩。召罪真言曰)。
　　唵萨哩斡(二合)巴钵羯哩(二合)沙拏(二合)月戌驮纳斡资啰(二合)萨埵萨麻耶吽拶
　　(师印咒可知。应於二中指尖上。想白色[口*纥]哩（二合）◇字出光。入彼身中。出其罪。犹如烟雾而合。问云。罪无实体。云何今说如彼烟雾出有实体者耶。答曰。虽无)。
　　
　　(实体。能充塞天地。障蔽心目。不能得见诸佛清净境界。今借诸雾为所缘相。以召其罪实。有益於事也)。
　　摧罪诸恶业　　由如劫火灭　　火灭还曾有　　金刚碎微尘

　　次结摧罪印

　　(八度内相义。忍愿伸如针。次念摧罪。真言曰)。
　　
　　唵斡资啰(二合)巴尼月斯普(二合)咤耶萨哩斡(二合)阿巴耶班答拏尼不啰(二合)穆恰耶萨哩斡(二合)阿巴耶葛谛毗药(二合)萨哩斡(二合)萨埵南萨哩斡(二合)答塔葛达斡资啰(二合)三麻耶吽怛啰咤
　　(师印咒可知。於二中指尖上。左想怛啰（二合）◇字。右想咤◇字。应当行人自身增长。作青绿色观音菩萨之身。每念咒一遍。二中指摩摇。至后一遍义过。拍手作声。想彼罪山。犹如瓦榻而倒。前来所召之罪如烟雾者。应念而散。问。罪无体相。云何摧耶。答。正谓之无。故摧也。若决定有。岂能摧耶)。
　　定业不可转　　三昧加持力　　无始诸障难　　一切皆消灭

　　次结破定业印

　　(二羽金刚掌。进力屈二节。禅智押二度定业。真言曰)。
　　
　　唵斡资啰(二合)葛哩麻(二合)月束塔耶萨哩斡(二合)阿瓦啰拏你菩塔萨底曳(二合)纳三麻耶吽
　　(师印咒可知。心月轮上。想一青色[口*纥]哩（二合）◇字出光。召前诸鬼众。所有诸佛不通忏悔之业。应想自性清净本无作。想观彼鬼众及佛与心三无差别。是名破决定业也。此一法正是断所知障。学者知之　侍者白云)。
　　罪性本空由心造　　心若灭时罪亦亡　　罪亡心灭两俱空　　此则是名真忏悔

　　次结忏悔灭罪印

　　(二羽金刚缚六度外相义。进力屈二节。弹智押二度次念真言曰)。
　　
　　唵萨哩斡(二合)巴钵月斯普(二合)咤怛贺纳斡资啰(二合)耶莎诃
　　(师印咒可知。应想二屈指上有白色[口*纥]哩（二合）◇字。入彼鬼身。如日烁露之状。罪垢销镕。犹如墨汁。从足流下。渗入地中。至金刚际。问云。前来既召。既摧既破。今复为忏悔。何耶。答曰。前来并是理上忏悔。今者方是事之忏悔。理事无碍。故不滥也。又问云。何罪犹如墨汁。答。罪者黑业也。故以墨表汁。有流注之义。故云如墨汁也。借事显理。不可泥也)。
　　诸佛子等。既忏悔已。百劫积集罪。一念顿荡除。如火焚枯草。灭尽无有余。
　　一滴清凉水　　能除饥渴痟　　弹洒灌顶门　　悉令获安乐

　　次结妙色身如来施甘露印

　　(观藏本前后。数手印俱用右手。或戒禅度相弹。或忍禅相弹。或进禅相弹。惟妙色身如来二手印。用左手力。智度相弹。故依藏本。亦云施清凉印)。
　　那谟苏噜癹耶答塔葛达耶怛牒塔唵酥噜酥噜钵啰(二合)酥噜钵啰(二合)酥噜莎诃
　　(师印咒可知。结印诵咒。想右手忍上白色鍐（二合）◇字。流出甘露。如水银色。是真智所成。左手力智点取。)。
　　
　　(弹洒虚空。想诸天及人鬼等类。触此甘露。悉具色相。猛火消灭。普得清凉。离饥渴。想灭心执慞)。
　　汝等自从无量劫　　造诸恶业起悭贪　　由此业力闭咽喉　　仗此密言悉开通

　　次结开咽喉印

　　
　　(师印咒可知。应想左手掌中一青色莲花。花上想一白色阿◇字。流出性水。极甚清冷。右手点取。弹洒虚空。想诸鬼众。得触此水。咽喉广大。清凉润泽。无所障碍。问云。前来多用[口*纥]哩（二合）◇字。此独用何◇字。何也。答。阿字是语种。故依三本续用之也)。
　　唵那谟癹葛咓谛月补辣葛得啰(二合)耶答塔葛达耶
　　语诸佛子。今为汝等。作印咒已。咽喉自开。通达无碍。离诸障难。
　　诸佛子等。我今为汝称赞如来吉祥名号。能令汝等永离三途八难之苦。常为如来真净佛子。

　　南无宝胜如来

　　(二羽金刚掌六度内相义。进力头相拄。禅智侧竖立。一切有情同称圣号)。
　　
　　那谟啰怛纳(二合)怛啰耶答塔葛达耶
　　诸佛子等若闻宝胜如来名号能令汝等尘劳业火悉皆消灭。
</div>
    <div class="pagination">
<a href="修习瑜伽集要施食坛仪_page4.html">上一页</a><a href="修习瑜伽集要施食坛仪.html">1</a><a href="修习瑜伽集要施食坛仪_page2.html">2</a><a href="修习瑜伽集要施食坛仪_page3.html">3</a><a href="修习瑜伽集要施食坛仪_page4.html">4</a><span class="current-page">5</span><a href="修习瑜伽集要施食坛仪_page6.html">6</a><a href="修习瑜伽集要施食坛仪_page7.html">7</a><a href="修习瑜伽集要施食坛仪_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
