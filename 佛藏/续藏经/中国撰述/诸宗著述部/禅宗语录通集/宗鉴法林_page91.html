<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 91 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 91 页/共 128 页</h1>
    <div class="content">
　　庐山开先善暹禅师(德山远嗣)

　　因僧问年穷岁尽时如何。师曰依旧孟春犹寒。
　　藏叟珍云。古德恁么答话。只恐诸人忘却。今日忽有人问年穷岁尽时如何。拈棒便打。待他道因甚打某甲。向云你更要我道孟春犹寒那。

　　大鉴下十一世
　　南康军云居晓舜禅师(洞山聪嗣)

　　自洞山如武昌行乞。首谒刘公居士家。士高行为世所敬。意所与夺莫不从之。师时年少。不知其饱参颇易之士。曰。老夫有一问。若相契即开疏。如不契即请还山。遂问古镜未磨时如何。师曰黑如漆。曰磨后如何。师曰照天照地。士长揖曰且请上人还山。拂袖入宅。师懡[怡-台+罗]还洞山。山问其故。具陈前言。山曰。你问我。我与你道。师理前问。山曰此去汉阳不远。师进后语。山曰黄鹤楼前鹦鹉洲。师大悟。
　　平阳忞云。居士即俗明真。谁言世上无仙客。云居行廛悟道。须信壶中别有天。然从长捡点。当时未离鄂州城。荐去犹较些子。若向洞山门下悟来。直是隔云千里望长安。何故。天酥酡饭非珍馔。一味园蔬饱即休。　紫琈距云。居士好面古镜。叵耐云居不善揩磨。果然黑漆漆地。仔细思量。当时但道个何必。岂不妍媸立见。秦汉俱彰。无端向洞山死水里浸杀。有甚么用处。汝等各各负取一面。何不打破了来与你相见。遂以拄杖一齐趁散。
　　黑云当午蔽清虚。白雨翻空失画图。雨过云收山色净。赵州东壁挂葫芦。(伊庵权)
　　黄鹤楼前鹦鹉洲。云居意不在钩头。扁舟稳泛长江渌。大笑一声烟雨收。(铁牛印)
　　楚歌吹起泪沾襟。祇为乡音动客心。若道汉州平似镜。楼头依旧月沉沉。(平阳忞)
　　水光山色四无人。清晓谁看第一春。红日渐高弦管动。半湖烟雾是游尘。(嵩乳密)
　　云居上堂。诸方有弄蛇头。拨虎尾。跳大海。剑刃里藏身。云居者里。寒天热水洗脚。夜间脱袜打睡。早间旋打行缠。风吹篱倒。唤人夫劈篾缚起。
　　天童忞云。云居与么住持极是省缘。捡点将来。翻成多事。何故。逢人且说三分话。未可全抛一片心。
　　不羡长安景物赊。水边林下足生涯。悠然别有闲经济。日坐楼头数落花。(雪奇静)

　　杭州佛日明教契嵩禅师(洞山聪嗣)

　　熙宁四年六月四日晨兴写偈曰。后夜月初明。吾今喜独行。不学大梅老。贪闻鼯鼠声。至中夜而化。
　　绿暗红稀浅水明。暮云笼罩古今情。行人莫听溪中水。洗尽年光是此声。(频吉祥)

　　洪州刺史许式居士(见洞山聪)

　　一日衙中与泐潭澄上蓝溥坐次。潭问。闻郎中道。夜坐连云石。春栽带雨松。当时答洞山什么话。公曰今日放衙早。潭曰。闻答泗州大圣扬州出现底是否。公曰别点茶来。潭曰名不虚传。公曰和尚早晚回山。潭曰今日被上蓝觑破。蓝便喝。潭曰须是你始得。公曰。不奈船何。打破戽斗。
　　瀛山誾云。贼来相趁。客来相待。一个引玉抛砖。一个埋兵挑斗。无端殃及上蓝。真个不奈船何打破戽斗。要识三大老面目么。琵琶随手拨。箫鼓应时鸣。

　　荆门军玉泉承皓禅师(北塔广嗣)

　　僧入室次。有狗子在傍。师叱一声。狗子便出去。师曰。狗子会。你却不会。
　　瀛山誾云。玉泉用尽伎俩逞尽机谋。者僧不妨坐观成败。
　　玉泉一日因众集。师问作么。众曰入室。师曰待我抽解来。及上厕毕来。见众僧不去。以拄杖趁散。
　　白岩符云。与么做处。虽谓迥出常情。然检较将来。犹带粥饭气在。若是山僧见众僧不去。但唤将水来。待伊将水至。乃洗手云。事讫就水。当愿众生。出世法中。速疾而往。便休。
　　玉泉法身向上颂。一夜雨霶烹。打倒葡萄棚。知事头首普请行者人力。拄底拄。牚底牚。牚牚拄拄到天明。依旧可怜生。
　　可怪日中燃爝火。那堪黑夜画神符。古皇一道如弦直。肯信当风特地迂。(石雨方)
　　山南客路弯弯曲。山北溪流浙浙声。中有两间茅艹舍。篱头倒挂绣腰裙。(频吉祥)
　　玉泉因苏东坡微服过访。师问尊官高姓。坡曰。姓秤。是称天下老和尚底秤。师乃喝一喝曰。且道者喝重多少。坡无对。
　　天宁琦云。玉泉是作家宗匠。东坡是当世大儒。蓦札相逢发挥此道。尽谓东坡休去秤尾无星。殊不知八两半斤。总在自家手里。虽然如是。也须扶起玉泉。祇是他道者一喝重多少。多少人道不得。直饶道得。更与一喝。　磬山修代云。犹未出定盘星在。　平阳忞云。尽道子瞻胸藏万卷。不消玉泉一喝便见冰消瓦解。殊不知玉泉墙堑不牢。轻轻被他一拶。直得全身败露。大众。请捡点看。那里是他败露处。若捡点不出。未免总被俗官勘破。　天界盛代云。艹贼大败。　广教玉代云。者汉一钓便上。
　　玉泉曰。雪雪片片不别。下到腊月。再从来年正月二月三月四月五月六月七月八月九月十月依前不歇。冻杀饥杀。免教胡说乱说。
　　密印民云。不是骂人。亦非赞叹。高出临济德山。不似云居罗汉。且道玉泉意作么生。良久云。但得雪消去。自然春到来。
　　玉泉冬至上堂。晷运推移。布裈赫赤。莫怪不洗。无来换替。
　　典牛游云。大小玉泉无风起浪。云岩路见不平。直下一槌粉碎。遂高声云。看脚。下　荐福璨云。当时山僧若见。即对他道。少卖弄。
　　矜夸富贵。贱卖赤穷。杀人可恕。无理难容。(无准范)
　　顺朱涂鸦未足云。枉多随例学书云。如今更不堪狼藉。乱抹胡挥不耐闻。(印如成)
　　一女嫁一男。一马跨一鞍。青山自是磨今古。流水何曾离碧滩。(云庵量)

　　宁波育王山大觉怀琏禅师(五祖戒下泐潭澄嗣)

　　上堂。白日东上。白日西落。急似投壶闪寥廓。神龙一举透无边。纤鳞犹向泥中跃。灵焰中。休凑泊。三岁儿童髽四角。参。
　　罗衣挂处秋烟淡。筚户初开野水清。得意且垂三尺钓。湘帘高卷一峰青。(频吉祥)

　　越州天衣义怀禅师(雪窦显嗣)

　　赴杉山请。入院上堂。二十年来乐慕此山。今日且喜因缘际会。山僧未到。此山身先到。此山及乎到来。杉山却在山僧身内。
　　移身换步老天衣。不惜眉毛几个知。今日若明当日事。江南春暖鹧鸪啼。(慈受深)
　　天衣因僧问古镜未磨时如何。师曰牚天拄地。曰磨后如何。师曰夕阳影里不藏身。
　　拄地牚天全体用。夕阳影里不藏身。有时独坐孤峰顶。寂寂犹闻落叶频。(松源岳)
　　天衣上堂。雁过长空。影沉寒水。雁无遗踪之意。水无留影之心。若能如是。方解向异类中行。不用截鹤续凫。夷岳盈壑。放行也百丑千拙。收来也挛挛拳拳。用之。敢与八大龙王斗富。不用。都来不值半文钱。参。
　　雁鸣高贴冷云飞。影落寒江不自知。江水无情雁无意。行於异类亦如斯。(本觉一)
　　长空孤雁一声秋。献宝波斯鼻似钩。风卷白云归别嶂。黄昏月挂柳梢头。(万庵柔)
　　修竹乔松足四檐。月明风静夜垂帘。柴床土[柷-口+登]皆相得。一觉翻身柳噪蝉。(野夫元)
　　断头船子下扬州。逐浪随风天尽头。自是梢公情兴好。不风流处也风流。(牧庵密)
　　天衣示众。古人道五蕴山头一段空。同门出入不相逢。无量劫来赁屋住。到头不识主人翁。有一老宿曰。既不识它。当初问什么人赁。恁么拈也太远在。何故。须知死人路上有活人出身处。活人路上死人无数。那个是活人路上死人无数。那个是死人路上活人出身处。若捡点得分明。拈却炙脂帽子。脱却鹘臭布衫。
　　径山杲云。天衣古佛美则美矣。善则未善。具眼衲僧试甄别看。
　　天衣示众。九天云路早须寻。莫遣蹉跎岁月深。天地悬远。向甚么处去。
　　夏金乌。似火当空挂。最高峰。插在青云罅。(南堂静)
　　天衣举金刚经曰。若见诸相非相。即见如来。法眼曰。若见诸相非相。即不见如来。师曰。若见诸相非相。眼在什么处。此语有两负门。
　　诸相非相孰能见。见与不见要须参。两处负门如透彻。此时方得见瞿昙。(本觉一)
　　天衣示众。百骸俱溃散。一物镇长灵。百骸溃散皆归土。一物长灵甚处安。
　　南堂静云。一物长灵甚处安。长空云散碧天宽。莲宫佛剎花无数。眨起眉毛仔细观。　天奇瑞云。观则不无。唤什么作一物。喝一喝。　能仁鉴云。南堂恁么道。祇堪入佛不堪入魔。山僧见处也要诸人共知。一物长灵甚处安。转身蹋破月团团。刀山剑树须摧折。热铁洋铜饮必乾。　香山济云。既是百骸溃散。唤什么作一物。良久复颂。
　　一物长灵甚处安。可中有句许谁参。云收雾卷秋空静。万里蟾光玉一团。
　　天衣因僧问如何是顶门上眼。师曰。衣穿瘦骨露。屋破看星眠。
　　骨瘦皮枯衣服穿。夜深屋破看星眠。顶门不具迦罗眼。莫问西来祖师禅。(本觉一)
　　露出形藏不自知。何堪屋破影离离。眠云啸月真奇特。下载春风更有谁。(克愚赞)
　　棱棱瘦骨透寒温。屋破星稀露顶门。黑漆灯笼才贬眼。北溟夜半化飞鲲。(道骧超)
　　天衣因僧问如何是佛。师曰布发掩泥横身卧地。曰意旨如何。师曰任是波旬也皱眉。曰谢师指示。师曰西天东土。
　　古石藏云。衣禅师抱桥柱洗澡。把缆放船即不无。要且无为人底眼。妙湛待它问如何是佛。断匾担。意旨如何。夜叉点鬼。谢师指示。井深索短好愁人。

　　洪州法昌倚遇禅师(北禅贤嗣)

　　问英胜二首座曰。我欲来者里起法堂。且道作得个甚么向当。英曰贼是小人。师曰邵武子动着便作屎臭气。英曰曾经霜雪苦。师曰。明珠自有千金价。怎肯林间打雀儿。英曰大似持钵不得诈道不饥。师却指胜曰。你且道合做得个什么向当。胜曰。本来无位次。不用强安排。师曰你者驴汉安向甚处着。胜曰一任敲砖打瓦。师曰也祇是个杜撰巡官。英曰若是千金宝何须打雀儿。师曰东家人死西家人助哀。英曰路见不平。
　　白岩符云。一步紧一步。一着高一着。三个老汉可谓经事多矣。若是法堂向当。终未能定夺在。何故。今年太岁当头合逢戊巳。
　　法昌垂语曰。我要一个不会禅底作国师。
　　径山杲云。是醍醐句是毒药句。　永州祚云。恁么则十字街头廖胡子大有长处。　平田本云。心不负人面无惭色。
　　要个无禅底国师。才涉毫芒便取诛。堪笑者僧垂手处。道无便见有偏枯。(月林观)
　　法昌因英胜二首座到山。英曰。和尚寻常爱捡点诸方。今日因甚么来古庙里作活计。师曰打艹祇要惊蛇。英曰莫涂糊人好。师曰你又刺脑入胶盆作什么。英曰。古人道。我见两个泥牛斗入海。所以住此山。未审和尚见个什么。师曰。你它时异日有把茅盖头。人或问你。作么生抵对。英曰山头不如岭尾。师曰你且道还当得住山事也无。英曰使镢不及拖犁。师曰还曾梦见古人么。英曰和尚作么生。师展两手。英曰虾跳不出斗。师曰休将三寸烛拟比大阳晖。英曰争奈公案现在。师曰乱统禅和如麻似粟。
　　采莲人唱采莲歌。橹棹双双泛碧波。一等关人心事处。至今江上有誵讹。(思修闻)
　　锥头利较凿头方。暗刺明伤两着忙。何似运筹帷幄者。不施寸刃自投降。(足宜汇)
　　法昌上堂。春山青。春水绿。一觉南柯梦初足。携筇纵步出松门。是处桃花香馥郁。因思昔日灵云老。三十年来无处讨。如今竞爱摘杨花。红香满地无人埽。
　　云门信云。者个语话若作禅道佛法商量大远在。若作风流景致会又辜负法昌。还有人合会得么。若合会未得。元在法昌舌根上转。　东明际云。雪峤老汉还契他法昌也未。

　　南康佛印了元禅师(开先暹嗣)

　　一日入室次。适东坡到。师曰此间无坐榻。曰暂借佛印四大为座。师曰山僧有一问。若道得即请坐。道不得即输腰下玉带。士欣然曰便请。师曰。山僧四大本空。五蕴非有。居士向甚处坐。士不能答。遂留下玉带。
　　平阳忞云。佛印贪饵忘钩。东坡弄巧成拙。若是山僧。待他道四大本空五蕴非有。向前拽倒便坐。岂不显得俊俏底苏学士。　天界盛代云。若恁么则被某甲坐断也。　慧云盛云。佛印虽则便宜。性命已在东坡手里。　法林音云。何不待佛印云四大本空五蕴非有。便与留下玉带。管教者汉不敢正眼觑着。
　　捏定咽喉塞定口。一切佛法谁敢有。牢关把定不通风。飞骑将军何处走。(即念现)
　　谩夸敏手惯偷关。壁垒其如坚似山。计尽竟无门可入。弓遗矢折马空还。(月川印)

</div>
    <div class="pagination">
<a href="宗鉴法林_page90.html">上一页</a><span>...</span><a href="宗鉴法林_page86.html">86</a><a href="宗鉴法林_page87.html">87</a><a href="宗鉴法林_page88.html">88</a><a href="宗鉴法林_page89.html">89</a><a href="宗鉴法林_page90.html">90</a><span class="current-page">91</span><a href="宗鉴法林_page92.html">92</a><a href="宗鉴法林_page93.html">93</a><a href="宗鉴法林_page94.html">94</a><a href="宗鉴法林_page95.html">95</a><a href="宗鉴法林_page96.html">96</a><span>...</span><a href="宗鉴法林_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
