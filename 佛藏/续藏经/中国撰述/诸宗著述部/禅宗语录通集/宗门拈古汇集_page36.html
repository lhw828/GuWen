<!DOCTYPE html>
<html>
<head>
    <meta charset="UTF-8">
    <title>宗门拈古汇集 - 第 36 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗门拈古汇集 - 第 36 页/共 75 页</h1>
    <div class="content">　　因荒乱魁师入山。执刃而问曰。和尚有甚财宝。角曰。僧家之宝。非君所宜。魁曰是何宝。角震声一喝。魁不悟。以刃加之。
　　龙唐柱云。渠魁大似瞎眼波斯。焉能辨得真宝。三角不善深藏。未逢别者辙尔开拳。所以二俱有咎。一场懡[怡-台+罗]。当时待道是何宝。好与云。折脚铛品字灶。无底钵盂。断鼻草鞋。汝若用得着。一任将去。使渠知我衲僧风味。放下夜叉心。突起菩萨面。也未可知。
　　白岩符云。一个按剑夜光。一个袖手嫂溺。二俱有过。黄口雌禅谁不恁么道。殊不知投桃报李各尽其私。之二人者直是脱体风流千秋未已。岂泛泛辈可得而知哉。

　　襄州常侍王敬初居士(南四沩山佑嗣)

　　视事次。米胡至。公乃举笔示之。米曰还判得虚空么。公掷下笔入后堂。更不相见。米致疑。明日凭鼓山供养主入探其意。米亦随入。潜屏蔽间侦伺。主就席乃问。昨日米和尚未审有甚言句便不相见。公曰。狮子咬人。韩卢逐块。米遽出朗笑曰我会也。公曰。会即不无。试道看。米曰请常侍举。公乃竖起一只箸。米曰者野狐精。公曰者汉彻也。
　　沩山喆云。常侍虽是个俗汉。笔下有生杀之权。米师是一方知识。要且出他绻缋不得。当时待他掷下笔。但向道我从来疑着者汉。
　　瀛山誾云。王常侍可谓铁眼铜睛。不但令米胡致疑。亦可疑杀天下人。虽然。当时也草草放过。待道者野狐精。复抽身便入。何故。要教伊疑个彻底。
　　宝寿方云。且道当时常侍举笔处。合作个什么苟当。免得遭他检点。
　　敬初与临济到僧堂。乃问者一堂师僧还看经也无。济曰不看经。曰还习禅也无。济曰不习禅。曰禅又不习经又不看。究竟教他做什么。济曰总教伊成佛作祖去。初曰金屑虽贵落眼成翳。济曰我将谓你是个俗汉。
　　灵隐岳云。一着高一着。一步阔一步。明眼人前犹涉露布。凤栖不在梧桐树。
　　径山杲云。临济气宇如王。握金刚王宝剑横行海内。等闲遇着者官人。瓦解氷消。
　　天宁琦云。临济吹毛剑甚处去也。若也拈出有什么。王常侍自出洞来无敌手。得饶人处且饶人。
　　普明领云。尽谓临济大师到者里失却一只眼。殊不知者两个汉狭路相逢两彩一赛。
　　南涧问云。二大老相见。明如杲日宽若太虚。所谓本色作家。一挨一拶全彰本地风光。若不是恁么人怎识得恁么话。者里还有识得者一堂师僧者么。水不洗水。金不博金。横身当宇宙。谁是个般人。
　　栖霞成云。妙喜佩肘后符悬当台镜。检点将来。祇具一只眼。殊不知者官人被临济一推。至今起不得。
　　白岩符云。问既不良。答亦非善。从寻常语里密布枪旗。二老用心亦至矣。然要风行六合云卷长空。又须是别转一途。始见衲僧眼目。
　　古塘□云。临济老人等闲被官人一拶。便见脑门着地。且道官人具什么眼。

　　扬州光孝慧觉禅师(南四赵州谂嗣)

　　到崇寿法眼。眼问近离甚处觉。曰赵州。眼曰承闻赵州有栢树子话是否。觉曰无。眼曰。往来皆谓僧问如何是祖师西来意。州曰庭前栢树子。上座何得道无。觉曰。先师实无此语。和尚莫谤先师好。
　　径山杲云。若道有此语。错过觉铁嘴。若道无此语。又错过法眼。若两边俱不涉。又错过赵州。直饶总不恁么。别有透脱一路。入地狱如箭射。
　　鼓山珪云。觉铁嘴名不虚得。只是不曾梦见赵州。
　　天宁琦云。祖师西来意。庭前栢树子。此话已徧天下了也。因甚觉铁嘴却道先师无此语。众中往往商量道。赵州只是一期方便。不可作实解。所以道无。与么乱统。谤他古佛不少。妙喜云若道有此语蹉过觉铁嘴。若道无此语蹉过法眼。若道两边俱不涉又蹉过赵州。今日烟波无可钓。不须新月更为钩。
　　笑岩宝云。法眼当时失却一只眼。觉公与么道亦扶赵州不起。
　　愚庵盂云。衲子竞头纷纭栢树子话。则所尚者岂非话柄。纵你识得赵州意。还须知有觉铁嘴者一门槛在。乃卓拄杖一下云。今日要与光孝相见者试道看。一僧才出。庵便打。僧掀翻香案。庵直打趁出院。

　　洪州新兴严阳尊者(南四赵州谂嗣)

　　参赵州问一物不将来时如何。州曰放下着。阳曰。既是一物不将来。放下个甚么。州曰。放不下。担取去。阳於言下大悟。
　　胜果[、/(、*、)]於严阳初问下着语云。抱赃叫屈。於进语下着语云。苦哉苦哉。
　　□□香云。赵州就垆打铁费炭不多。严阳惹祸上身抖擞不下。虽然悟去。也是庭前生瑞草。好事不如无。

　　石梯和尚(南四茱萸嗣)

　　一日见侍者托钵赴堂。乃问什么处去。曰赴堂斋去。梯曰我岂不知汝上堂斋去。曰除此外别道个什么。梯曰我只问汝本分事。曰。若论本分事。某甲实是赴堂斋去。梯曰汝不谬为吾侍者。
　　天童觉云。放过即不可。如今直与扭得鼻孔痛。打得骨头出。始得免见瞎驴趂大队。所以道平地上死人无数。透得荆棘林是好手。且道适来者僧透得也未。多虚不如少实。
　　清化嶾云。入此门来直须田地稳密堪受钳锤。百炼千敲终始不变。所谓要识真金火里看也。石梯肯他也是罗公照镜。当时何不与他三十棒。使渠纵遇百味珍馐也须吐却始得。
　　慧云盛云。太公钓鲤鱼。负命上钩丝。脚跟点地还他侍者。鼻孔撩天且待别时。

　　日容远禅师(南四子湖踪嗣)

　　因奯上座参。日拊掌三下曰猛虎当轩谁是敌者。奯曰俊鹞冲天阿谁捉得。日曰彼此难当。奯曰且休未要断者公案。日将拄杖舞归方丈。奯无语。日曰死却者汉也。
　　昭觉勤云。力敌势均不妨好头。对眼亲手。辨彼此。没便宜。下梢可惜放过。待他将拄杖舞归方丈。却好与拊掌三下拂袖便行。非唯头尾完全。亦免遭人指注。
　　大沩智云。强中更有强中手。天下元无第一人。还知么。伎俩全无。波旬失途。到者里无你解会处。自检点看。

　　筠州末山尼了然禅师(南四高安愚嗣)

　　因灌溪到问如何是末山。山曰不露顶。如何是末山主。山曰非男女相。溪乃喝曰何不变去。山曰。不是神不是鬼。变个甚么。溪於是伏膺作园头三载。
　　天童觉云。非男女之相。出有无之量。透万机之前。超三界之上。穷而通。简而当。松含风而夜寒。溪带雨而春涨。
　　灵隐礼云。末山弄假像真。寻常得此便。灌溪酬本及末。一饱忘百饥。乃至沤麻句下倒转成褫。劈箭锋前谁当啮镞。要识末山落处么。大鹏欲展摩霄翅。谁顾崩腾六合云。

　　襄州关南道吾禅师(南四关南常嗣)

　　因赵州访。南乃着豹皮裈执吉獠棒在三门下翘一足等候。才见州便高声唱喏而立。州曰小心祇候着。南又唱喏一声而去。
　　凤山启云。大小关南无端向人纳败阙。虽然。还知赵州出不得他圈缋么。梁山泊里称豪杰。看来都是不良人。

　　婺州金华俱胝禅师(南四天龙嗣)

　　初住庵时有实际尼来戴笠执锡绕庵三匝曰。道得即下笠子。如是三问。胝皆无对。尼便去。胝曰日色稍晚请且住去。尼曰道得即住。胝又无对。尼既去。胝感悔欲弃庵徧参。其夜山神告曰。禅师不须离此。将有肉身菩萨来为说法。旬余果天龙至庵。[月*氏]迎礼具陈前事。龙竖一指示之。胝当下大悟。自是凡有学者参问。胝唯竖一指。及将顺世谓众曰。吾得天龙一指头禅。一生用不尽。
　　玄沙备云。我当时若见抝折指头。报慈遂征云。且道玄沙恁么道意作么生。
　　曹山章云。俱胝承当处卤莽。只认得一机一境。一等是拍手拊掌。是他西园奇怪。报慈遂征云。且道俱胝还悟也未。若悟。为甚么曹山道承当处卤莽。若不悟。俱胝又道用一指头禅不尽。且道曹山意作么生。
　　云居锡征云。只如玄沙与么道。是肯伊是不肯伊。若肯伊。何言抝折指头。若不肯伊。俱胝过在什么处。
　　径山杲举琅琊颂。俱胝一指报君知。朝生鹞子扑天飞。若无举鼎拔山力。千里乌骓不易骑。乃云俱胝和尚不得琅琊为伊出气。几乎埋没。妙喜既恁么举。不免随后也有个注脚。俱胝一指头。吃饭饱方休。腰缠十万贯。骑鹤上扬州。
　　天童忞云。琅琊妙喜只顾盘中喝彩。不解马上夺标。诸人要知者一指头落处分明么。更听山翁念个真言补阙。一指头禅谁不有。灵枢妙转在天龙。巨灵抬手无多子。分破华山千万重。

　　△青四
　　潭州石霜庆诸禅师(青四道吾智嗣)

　　因僧在窗外问。咫尺之间为什么不睹师颜。霜曰徧界不曾藏。僧举问雪峰。徧界不曾藏意旨如何。峰曰什么处不是石霜。僧回举似霜。霜曰者老汉着甚死急。峰闻曰老僧罪过。
　　洞山价云。笑杀土地。
　　玄沙备云。山头老汉错过石霜。
　　琅琊觉云。雪峰虽有利人之心。且无出人之眼。石霜虽有出人之眼。且未知有向上一窍。
　　太阳玄云。今时人要明此事。大须子细。只如石霜恁么道。落在甚么处。若不子细。非但累及石霜。和他雪峰累及。
　　净因成云。诸人要识石霜雪峰么。天共白云晓。水和明月流。
　　天童觉云。雪峰石霜相去多少。直是千里万里。若有问长芦。徧界不曾藏意旨如何。向道什么处是石霜。
　　报恩秀云。者僧愈寻愈远。转问转疑。雪峰不惜性命横身相为。犹较天童十万八千。还会么。拈却肯路根尘空。脱体无依活卓卓。
　　清化嶾云。且道者僧还见石霜不见石霜。若见。是何面貌。若不见。怎奈徧界不曾藏。
　　石霜尊云。二大老一人舌拄梵天。一人华铺锦上。且道那个是华铺锦上。那个是舌拄梵天。若检点得出。如久客还故乡。检点不出。且居门外。
　　凤山启云。石霜藏身露影。雪峰为蛇画足。二老宿虽则同行却不同步。天童道什么处是石霜。潮平两岸阔。风正一帆悬。
　　白岩符云。者两个汉与么答话。大似依科判断。据义消文。祖师门下笑破口唇皮。当时问咫尺之间为甚么不睹师颜。何不向道许子亲见石霜。
　　石霜因裴相国参。乃拈裴手中笏问。在天子手中为珪。在官人手中为笏。在老僧手中且道唤作什么。裴无对。霜乃留下笏。
　　雪窦显云。弄巧成拙。
　　保宁勇代相国云。只恐和尚使不着。
　　百丈泐云。为石霜助恶则扶强抑弱。为裴公拔本则重俗轻僧。不如一齐趂出。免见以平报不平。恁么得人憎。
　　清化嶾云。我若作相国。只消道个太俗生。且看石霜老汉还留得下么。
　　云溪挺代相国云。不惜为他安名。只恐负累和尚。
　　石霜因云盖元问。万户俱闭即不问。万户俱开时如何。霜曰堂中事作么生。盖无语。经半年乃对曰。无人接得渠。霜曰。道即太杀道。只道得八成。盖曰和尚又作么生。霜曰无人识得渠。
　　翠岩芝云。先行不到。末后太过。
　　天童觉云。稳密田地忌堕功勋。贴肉衣裳会须脱却。宗中辨的量外转机。须仔细始得。同中之异。灼然尚带依希。异中之同。直是难臻妙极。还知石霜父子转侧处么。烛晓玉人初破梦。夜寒青女未登机。
　　天宁琦云。或有问永祚万户俱开时如何。向他道且喜到来。你道与古人是同是别。
　　灵岩储云。者两个汉无端於白昼里擘开鬼眼栽荆棘。全不顾旁观者哂。灵岩则不然。设有问堂中事作么生。但向道祇有憍陈如较些子。
　　白岩符云。脱体无依要见寸丝不挂。尊严不犯会须及尽今时。在者里毫忽之差则律吕有所不应矣。还知石霜父子稳密处么。方外那许论量。
　　石霜因僧问。真身还出世也无。霜曰不出世。曰怎奈真身何。霜曰琉璃瓶子口。
　　天童觉云。通身及尽。彻底无功。撒手兴来。随处得用。还识石霜老汉么。当堂无影迹。遍界不曾藏。
　　宝寿新云。好个琉璃瓶。然虽有口要且无底。还用得么。差之毫厘失之千里。
　　石霜因僧辞。霜问船去陆去。曰遇船即船遇陆即陆。霜曰我道半途稍难。僧无对。
　　云门偃代云。三十年后此话大行。又云。临行一句永劫不忘。
</div>
    <div class="pagination">
<a href="宗门拈古汇集_page35.html">上一页</a><span>...</span><a href="宗门拈古汇集_page31.html">31</a><a href="宗门拈古汇集_page32.html">32</a><a href="宗门拈古汇集_page33.html">33</a><a href="宗门拈古汇集_page34.html">34</a><a href="宗门拈古汇集_page35.html">35</a><span class="current-page">36</span><a href="宗门拈古汇集_page37.html">37</a><a href="宗门拈古汇集_page38.html">38</a><a href="宗门拈古汇集_page39.html">39</a><a href="宗门拈古汇集_page40.html">40</a><a href="宗门拈古汇集_page41.html">41</a><span>...</span><a href="宗门拈古汇集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
