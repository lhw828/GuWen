<!DOCTYPE html>
<html>
<head>
    <meta charset="UTF-8">
    <title>续古尊宿语要 - 第 28 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古尊宿语要 - 第 28 页/共 43 页</h1>
    <div class="content">　　眼见色。耳闻声。棒喝交驰。拖泥带水。便恁么。大乖张。人贫智短。马瘦毛长。
　　十方国土中。惟有一乘法。闹市门头。张三李四。东头买贱。西头卖贵。定盘星上秤来。未免七颠八错。广寿长老。赢得张口挂壁角。从他露柱灯笼。打瓦钻龟。搏量卜度。谁知笑倒黄幡绰。
　　天气或晴或雨。白云乍卷乍舒。行脚汉。奔南走北。似信不信。老臊胡。游梁历魏。似有似无。拍膝云。剑阁路虽险。夜行人更多。
　　才涉唇吻。便落言诠。不落言诠。即沉寂灭。寂灭则成诳。言诠则成谤。不诳不谤。拄杖子从头说破。卓拄杖一下。
　　诸法寂灭相。不可以言宣。拍膝云。老来不着便。罪过已弥天。
　　住穹窿。入三门云。常独行。常独步。喝一喝云。莫来拦我当门路。
　　直指单传。已成迂曲。明宗定旨。转见周遮。便与么去。执之失度。便入邪路。放之自然。体无去住。当炉不避火。点出瑕疵。与他开山相见去也。卓拄杖一下云。万迭湖山磨不尽。一天风月镇长存。
　　百不知。百不会。似兀如痴。随群作队。谁云赵璧无瑕颣。
　　为和王升座。大人具大见。大智得大用。胸中怀六合。掌内握乾坤。致君为尧舜之君。佐民为尧舜之民。地久天长。河清海晏。功勋已着。德业已成。紫绶金章。垂荫后世。肃严梵宇。开大施门。运出家珍。永延佛子。成就无穷诸事。庄严万古规模。是名特达大丈夫。能为出世希有事。便乃从无住本。示有去来。於无去来。示同生灭。且道。具如是威猛作略底人。即今在什么处。灵山有路平如砥。月户无人冷似秋。
　　复说偈云。世出世间希有事。显发须还过量人。出没卷舒惊世梦。蓬莱山色又重新。
　　举圆悟祖师道。参禅参到无参处。参到无参始彻头。后来水庵和尚道。参禅参到无参处。参到无参未彻头。
　　师云。还见二大老节角处么。星河秋一雁。砧杵夜千家。
　　节屇书云。阴极阳升。冰河发焰。枯木抽英。惟有拄杖子。依旧黑[甐-瓦+仑]皴。不迁不变。无辱无荣。卓拄杖云。笑杀当年面壁人。
　　举教中道。凡所有相。皆是虚妄。遂拈拄杖云。若道是有。心外有法。若道是无。心法不周。作么生道得恰好。卓一下云。剑去久矣。
　　病起上堂云。卧病恰旬余。气力无一铢。皮穿筋骨露。勉强且支捂。无盐无米。谁为分疎。拈拄杖云。拄杖子起来。呵呵大笑。卓一下云。泻出百斛明珠。各请点检仓库。毕竟是有是无。尽道。内空外空。内外空。空空。大空。胜义空。有为空。无为空。毕竟空。山僧不免随后念一个苏噜苏噜。
　　中秋云。天上月圆。人间月半。子细看来。从头错算。嫦娥昨夜失金针。撼动玉楼寻不见。
　　不是心。不是佛。不是物。忍俊不禁。为诸人。做个瞥脱。卓拄杖一下云。流水暗消溪畔石。劝人除却是非难。
　　华藏首座寮秉拂。以大圆觉。为我伽蓝。身心安居。平等性智。四月十五日结也。十方世界。若草若木。情与无情。尽向拂子头上。熏修炼行。宴坐经行。婢视声闻。奴呼菩萨。如今七月十五日解也。十方世界。若草若木。情与无情。尽向拂子头上。各各以所得所证法门。所修所行行愿。遍布於微尘之中。而彼微尘之量。亦不迫隘。饶益一切。各得其宜。直得小根小茎。小枝小叶。中根中茎。中枝中叶。大根大茎。大枝大叶。随上中下。各有所受。一云所雨。称其种性。而得生长。幸自可怜生。被憍陈如尊者。起来兜一喝。便见三三两两把不定。不往河南。便往河北。不妨自由自在。蓦向中路被人拦住道。只如万里无寸草处。作么生去。十个有五双。捞天摸地。直饶总道出门便是草。虾跳不出斗。何故。人无远虑。必有近忧。
　　解夏小参。未离兜率。已降王宫。未出母胎。度人已毕。已是起摸画样了也。那堪乘日轮香象。示生王宫。半夜逾城。六年苦行。至於布缦天网。垂万里钩。打凤捞龙。随方任器。如印传印。如空藏空。全提本地风光。揭示正法眼藏。大似旁若无人。致令守株待兔之流。以为实然。殊不知。我王库内。无如是刀。利根上智之士。终不向里许。咂啖滋味。求觅解会。进前退后。拣择抟量。向上向下。尽底踏翻。赤手拏空。罗笼不住。呼唤不回。簸土扬尘。飞星撒火。觅冤觅雠。犹未得其彷佛。岂不见道。玄门无法。不立纪纲。若欲讨寻。声前荐取。见今三期告满。九十日中。坐卧经行。克念修证。修证已毕。梵行已立。且作么生说个声前荐取底道理。堪羡一堂无事客。卧云深处不朝天。
　　岁夜小参。智慧弓。坚固箭。射破虚空成两片。海门斜去两三行。惊起暮天沙塞雁。牛头没马头回。铁壁银山一拶开。上苑玉池方解冻。湖光潋滟映崔嵬。却笑普通年远事。不从葱岭带将来。有般汉便道。以指喻指。逐物却物。幽谷寒岩。春风遍野。是则是。斩新日月。特地乾坤。顺朱填墨。且从汝诸人。七颠八倒。或若新故交参。倒转律管。何以明辨。须知衲僧家。拄杖头上。有回天转地底生涯。不挂本来衣。不据空王殿。谤於佛。毁於法。不入众数。遇桥断桥。得路塞路。谁问你七十三八十四。者也周由。也未是他栖泊处。只如金不博金。水不洗水。又且如何。任大也须从地起。更高争柰有天何。

　　偈颂
　　达磨　　六祖　　自赞

　　梁皇殿前。不能把定。少林山下。风波愈盛。若解慎初护末。不到图形画影。
　　扬下采樵斧。直入碓坊舂。一脚踏到底。黄梅信息通。
　　错错错。徒名邈。画得十成。欠蹄少角。一任天下人贬剥。

　　为真上人下火　　初上人撒骨

　　真不立。妄本空。有无俱遣不空空。直饶空尽无一物。正好投身烈焰中。
　　扬下娘生裤。投身大火聚。火聚里翻身。失却最初步。正恁么时如何。雁影落寒潭。孤舟横野渡。

　　颖庵主撒骨

　　掉却钱塘佳致。湖山占得清幽。泥牛斗入海。便乃赋归休。皮肤脱落。短棹孤舟。不着此岸。不着彼岸。不住中流。有时乘好月。特地过沧洲。

　　笑庵悟和尚语　　　　嗣密庵
　　上堂

　　举院主请药山。为众上堂。众才集。山便归方丈。院主白云。和尚既许为众说禅。因甚一言不措。山云。经有经师。论有论师。争怪得老僧。
　　师云。克由叵耐。一人为众竭力。祸出私门。一人命若悬丝。死而不吊。祥符门下。令不虚行。当时若见。掘个深坑。一时埋却。遂回顾侍者云。侍者还甘么。侍者拟议。师喝云。将头不猛。累及三军。
　　山僧夜来得个梦。梦见三教圣人。各说一段禅。孔夫子道。生而知之者上也。学而知之者次也。山僧向他道。之乎者也。字经三写。李老君道。恍恍惚惚。其中有物。杳杳冥冥。其中有精。山僧向他道。求生不得生。求死不得死。末后黄面老子道。未离兜率。已降王宫。未出母胎。度人已毕。山僧去他耳垛边。轻轻向他道。少卖弄。忽然云门赵州德山临济法眼曹洞沩仰。闻得。簇簇上来。棒喝交驰。君臣父子。透声透色。截断众流。卓然而立。三教圣人才见。懡罗而退。山僧豁开眼来。元来是大宋国内。昆山县中。资福剎竿头上。展家风。善法堂前。龙蛇混杂。遂召大众云。且道。夜来梦底是。今朝说底是。喝一喝云。是汝诸人。眼在什么处。
　　今朝七月半。丛林解制忙。当头老水牯。筋骨不堪当。大家团栾礼三拜。栴檀薝卜一般香。
　　开炉云。今朝开炉向火。诸方说禅浩浩。灵山一字也无。普请大家证据。既是一字也无。又证据个什么。苏嚧苏嚧。
　　三月一日云。一即三。三即一。碧眼胡僧数不出。少林面壁九年。大似抱赃叫屈。屈屈。黄檗树头。讨甚木蜜。
　　举德山入门便棒。颂云。倒岳倾湫与么来。小根魔子谩疑猜。神驹一跃三千界。空说门前下马台。
　　举僧问睦州。以一重去一重。即不问。不以一重去一重。时如何。州云。昨日栽茄子。今日种冬瓜。
　　师颂云。昨日栽茄子。今日种冬瓜。一声河满子。和月落谁家。

　　赞政黄牛

　　清旷情怀世莫羁。放心异类乐斯时。千山万水无穷意。只许滩头白鹭知。

　　晦翁明和尚。上堂语(附)　　　　嗣木庵

　　若论此事。如人学书。点划可效者功。否者拙。要之。当笔忘手。当手忘心。当心忘字。若如是学。名为善学。衲僧门下。犹唤作顺朱小儿。假使观鹅得妙。入石三分。犹自昧却毫锥未举。文彩未彰时消息。且作么生是文彩未彰时消息。良久云。孔门弟子凭谁委。碧眼胡僧只自知。
　　出队云。山僧明日。为国出战去也。列五位君臣。布三玄军伍。披忍辱铠。操智慧刀。弯石巩弓。擂禾山鼓。破悭贪贼。摧我慢幢。且要六国归降。十方肃静。风祥雨顺。物阜时康。且功成事遂一句。又作么生。猛将谋臣韬略在。好看齐唱凯歌旋。

　　无示谌和尚语　　　　嗣长灵
　　上堂

　　心月孤圆。光吞万象。光非照境。境亦非存。光境俱忘。一场罪过。这里见得。则知一大藏教。是水底捉月。历代祖师。是月中逃影。声闻缘觉。未忘所标之指。凡夫外道。住在覆盆之下。衲僧家。慷慨作略。不受安排。切忌以手斫额。
　　一花开。天下春。乃拈起拄杖云。这拄杖子。抽枝引蔓。汝等诸人。藉其覆荫。为日久矣。一叶落。天下秋。这拄杖子。皮肤脱落尽。惟有真实在。汝等诸人。鼻孔眼睛。失却了也。还委悉么。只知今日明日。谁管前秋后秋。
　　投子下绳床。赵州吃茶去。得路便行。因行掉臂。不无古人。争柰脚跟已深三尺。若是个汉。但向云腾致雨处。道将一句来。
　　这个若是。头上安头。这个不是。斩头觅活。慎初护末。不无古人。争柰小心太过。庐山向你道。这个若是。瓦砾生光。这个不是。真金失色。汝等诸人。何不因行掉臂。复云。一不做。二不休。更为汝一等拈出。这个若是。驴唇先生。这个不是。日宫天子。汝等诸人。放下死蛇头得也未。
　　文殊智。普贤行。多年历日。德山棒。临济喝。乱世英雄。汝等诸人。穿僧堂入佛殿。还知险过铁围么。忽若踏着释迦顶[宁*页]。磕着圣僧额头。不免又是祸事。
　　谢知事云。尺头有寸。鉴者犹希。秤尾无星。且莫错认。若欲定古今轻重。较佛祖短长。但请於中。着一只眼。果能一尺还他十寸。八两元是半斤。自然内外和平。家国无事。山僧今日。已是两手分付。汝等诸人。还肯信受奉行也无。尺量刀剪遍世间。志公不是闲和尚。
　　法鼓未鸣已前。大众未集之际。团圞元缝罅。佛祖不知名。及乎法鼓既鸣。被行者一槌。打作三截。一截落在诸人眉毛眼睫上。为尊为贵。一截塞在诸人咽喉里。为灾为害。一截今在山僧手中。恣意[跳-兆+孛]跳。直饶你更参三十年。终不分付。
　　滴水冰生。不须驻足。大地火发。须自转身。解转身。方得到家。不驻足。始能进步。进步则踏翻大海。到家则划断程途。虽然。裂半作三。要且自南自北。还委悉么。青山不锁长飞势。沧海合知来处高。
　　举仰山问僧。好雨。僧云好雨。仰云。好在什么处。僧无语。仰云。你问我。僧云。好在什么处。仰指雨示之。
　　师拈云。仰山向一滴之水。兴尽波澜。要且只瞒得这僧。显宁即不然。好在什么处。君子爱财。取之有道。
　　举积翠云。春雨淋漓。连宵彻曙。点点无私。不落别处。且道。落在什么处。自云。滴破汝眼睛。浸烂你鼻孔。
　　师拈云。恁么说话。大似石人腰带。黄门栽须。显宁则不然。两手扶犁水过膝。
　　举跋陀婆罗。与十六开士。同时入浴。忽悟水因。
　　雪窦颂云。了事衲僧消一个。长连床上展脚卧。梦中曾说悟圆通。香水洗来蓦面唾。
　　师云。以强凌弱。临危悚人。雪窦不能无过。要且矢在弦上。而今莫有眨上眉毛者么。恁么见得。非唯跋陀婆罗一人。尽大地总被雪窦唾了。若未委悉。各请归堂。向巾单下。摸[打-丁+索]面看。
　　举云门云。三日不相见。莫作旧时看。众无语。自代云。千。
　　师云。庐山道一。汝等诸人。边有会处么。一言不中。千言无用。
　　举僧问云门。如何是尘尘三昧。门云。钵里饭。桶里水。
　　师云。饥食渴饮。把筯拈匙。如恒河沙。计工多少。量彼来处。万中无一。
　　举水潦问马祖。如何是佛法大意。祖拦胸踏倒。潦起来。拍掌大笑云。也大奇。百千法门。无量妙义。只向一毫头上。识得根源去。
　　师云。踏则踏倒了也。争柰这一毫头犹在。

　　心闻贲和尚语　　　　嗣无示
　　上堂

　　请雨。举僧问长灵和尚。如何是衲衣下事。灵云。天旱为民愁。诸禅德。还知落处么。吞尽山川风云。吐出江河日月。能为暗。能为明。能为阴。能为阳。能该括众妙。无有遗余。能包含万类。不露形品。无出是这天旱为民愁一句。蓦然变作龙自在王菩萨。往十方世界。兴云吐雾。抉电掀雷。扇清凉风。洒甘露雨。使焦者润。渴者凉。枯者荣。死者活。而这一句子。本不曾动。本不曾移。本不曾知。本不曾觉。还委悉么。无限苍生待霖雨。不知龙向此中蟠。
　　举百丈上堂。有一老人。在座下听法不去。丈遂问。立者何人。老人答云。某甲於过去迦叶佛时。曾住此山。时有学者问。大修行底人。还落因果也无。某答云。不落因果。遂堕野狐中。今经五百劫。请禅师。代一转语。老人遂理前问。百丈云。不昧因果。老人於言下。脱野狐身。
　　师云。这一则话。丛林商量甚众。要且只添得群队。多不能於言下。脱得本体。瑞岩今日不惜口业。为你诸人分明说破。要会么。五百生中受屈。祇缘不识个落字。百千众中较量。祇缘不识个昧字。都来两字誵讹。陷却多少平直。而今要识这两字落处么。喝一喝云。三十三天扑落地。再苏不免复摇头。
　　分明似是。被人问着又疑。特地不疑。等闲拶着又走只这些儿透不过。有多少处放不下。皆缘目前有见不除。意上起知不已。致使情缘间隔。语路参差。脚一撩虚。心头打撞。龙翔是恁么说破了也。还有惺惺灵利底么。便请摘断一条丝。向丹霄独步。
　　病起云。维摩病。说尽道理。龙翔病。咳嗽不已。咳嗽不已。说尽道理。说尽道理。咳嗽不已。汝等诸人。还识得其中意旨也未。本是长江凑风冷。却教露柱患头风。
　　圣节云。天是恁么高。一人之寿恁么高。地是恁么厚。一人之福恁么厚。山河恁么广。一人之体量是恁么广。日月恁么明。一人之智鉴是恁么明。无相似底。故曰独步乾坤。无超越底。故曰坐断今古。汝等诸人。十二时中。行住坐卧。莫不承他恩力。还识得知恩报德也未。一句了然超百亿。万年藤亦解山呼。
　　达磨见梁皇。问圣谛只道得个不识。六祖见黄梅。付衣钵只道得个不会。天下老和尚。只将这个不识不会。勘验衲僧。天下衲僧。被这不识不会。换却眼睛。穿却鼻孔。长芦恁么道。是识了也。是会了也。是换却眼睛。穿却鼻孔了也。如何道得出身一句。名高不用镌顽石。路上行人口似碑。
　　到显宁升座。一放一收。半开半合。把不定底主人公。已随他去。唤不回底担板汉。渐觉头低。借路经过。览溪山之各异。闾门相接。荷主礼之甚勤。罄一夕之剧谈。空数载之鄙吝。人事周足。佛法现成。更登猊座说葛藤。大似雷门呈布鼓。然虽如是。觌面若无青白眼。宗风那得到如今。
　　团圞擘不破。潇洒觑不见。唤作正法眼。入地狱如箭。长芦今日不顾镬汤炉炭。向你诸人道。今朝五月初一了也。且莫昧却妙观察智。入夏来一月日了也。且莫昧却大圆镜智。二六时中。动着则汗流如雨。且莫昧却成所作智。三智虽然不离一心。敢问大众。心在什么处。喝一喝云。老老大大。着甚死急。
　　举僧问云峰悦和尚。如何是第一要。悦云。蛇穿鼠穴。问如何是第二要。悦云。猢孙上树。问如何是第三要。悦云。村里草鞋。
　　师云。云峰只知认许多路头走。不知背后被人点背。然后如是健行阔步。能有几个。而今或有人问长芦。如何是第一要。李白歌诗。如何是第二要。公孙舞剑。如何是第三要。张颠草书。长芦走得。脚步更阔。汝等诸人。还有赶上来底么。若不得流水。还应过别山。
　　火炉天晓说法。熚熚爆爆。鼻孔夜半谈禅。齁齁[鼻*合][鼻*合]。齁齁[鼻*合][鼻*合]。三玄三要相合杂。熚熚爆爆。千言万语无差错。无差错。相夹杂。地藏栽田博饭噇。仰山解把锹儿插。
　　举雪窦云。要得真实相为。但以上无攀仰。下绝己躬。自然常光现前。个个壁立万仞。
</div>
    <div class="pagination">
<a href="续古尊宿语要_page27.html">上一页</a><span>...</span><a href="续古尊宿语要_page23.html">23</a><a href="续古尊宿语要_page24.html">24</a><a href="续古尊宿语要_page25.html">25</a><a href="续古尊宿语要_page26.html">26</a><a href="续古尊宿语要_page27.html">27</a><span class="current-page">28</span><a href="续古尊宿语要_page29.html">29</a><a href="续古尊宿语要_page30.html">30</a><a href="续古尊宿语要_page31.html">31</a><a href="续古尊宿语要_page32.html">32</a><a href="续古尊宿语要_page33.html">33</a><span>...</span><a href="续古尊宿语要_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
