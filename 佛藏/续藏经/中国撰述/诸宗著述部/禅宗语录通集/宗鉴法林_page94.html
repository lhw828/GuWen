<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 94 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 94 页/共 128 页</h1>
    <div class="content">　　翠峰显别地藏。当时珍重便行。　清凉钦别云。和尚莫欲歇去么。
　　玄沙对雪峰曰。某甲如今大用去也。和尚作么生。峰将三个木球一齐抛出。师作斫牌势。峰曰汝亲在灵山方得如此。师曰也是自家事。
　　瀛山誾云。父作子述。真个克家。未免挂人唇齿。　慧云盛云。看它父子则剧相似。舞拍递承。宫商合调。若论大用。拈却象骨岩。许伊有个话会分。
　　玄沙见三人新到。自打普请鼓三下。却归方丈。新到具威仪了。亦去打普请鼓三下。却入僧堂。久住来白曰新到轻欺和尚。师曰打钟集众勘过。大众集。新到不赴。师令侍者去唤。新到才出法堂。却於侍者背上拍一拍曰和尚唤你。侍者至师处。新到便归堂。久住乃问和尚何不勘新到。师曰我与你勘了也。
　　最庵印云。可惜放过者僧。乃颂。
　　玄沙明修栈道。新到暗度陈仓。夜行各不相投。投明共到咸阳。严号令。按条章。明明四海清如镜。更於何处觅边疆。
　　须弥南畔日头落。北俱卢州正五更。最苦好是新罗客。朦胧犹在梦中行。(元洁莹)
　　玄沙因僧问如何是亲切底事。师曰我是谢三郎。
　　本是钓鱼船上客。偶除须发着袈裟。佛祖位中留不住。夜来依旧宿芦花。(翠峰显)
　　亲伸端的问君言。莫比流沙少室传。昨夜雁回双岭后。谢家人立月明前。(投子青)
　　杪秋时节水云乡。千顷芦花未着霜。江景不将零碎卖。一时分付谢三郎。(祖印明)
　　萧萧芦苇映江流。独棹孤篷漾小舟。细雨斜风浑不顾。一心祇在钓竿头。(笑翁堪)
　　长竿无饵钓丝轻。斜插船头秋月明。横笛等闲人不会。自家吹与自家听。(梅谷悦)
　　玄沙曰。钟中无鼓响。鼓中无钟声。钟鼓不交参。句句无前后。
　　拈头作尾。自倒自起。家寄鱼蛮。衣编蒲苇。(天岳昼)
　　玄沙因长庆棱来乃问。除却药忌作么生道。庆曰放憨作么。师曰。雪峰山样子拾食来。者里雀儿放粪。
　　承天怡云。玄沙祇知长庆雀儿放粪。不知自己屎臭熏天。若要去却药忌。三生六十劫。

　　大鉴下八世
　　漳州罗汉院地藏桂琛禅师(玄沙备嗣)

　　问僧什么处来。曰南方来。师曰南方佛法如何。曰商量浩浩地。师曰争似我者里种田博饭吃。曰争奈三界何。师曰唤甚么作三界。
　　沩山喆云。清贫长乐。浊富多忧。　报恩秀於博饭吃下云。恁么则非但南方也。　博山来云。者僧羁縻三界。带累它南州禅客俗气不除。如今还有与地藏相见者么。更须抛却犂耙锄头始得。　大慈言云。大小地藏道个栽田博饭。不妨令人疑着无端。末上道你唤什么作三界。却似龙头蛇尾。　仁王教云。地藏家风无媿古佛。真个千载一遇。乃为者僧一拶。直得七零八落。　法林音云。地藏可谓明於责人暗於责己。者僧若是作家。待伊云唤甚么作三界。便呵呵大笑。看地藏别作个甚么伎俩。
　　种田博饭吃。言中谁辨的。午后打斋钟。真金曾失色。(云峰悦)
　　种田博饭待方来。玄妙商量一任猜。无影树头悬日月。几人於此便心灰。(旻古佛)
　　宗说般般尽强为。流传口耳便支离。种田博饭家常事。不是饱参人不知。参饱明知无所求。子房终不贵封侯。忘机归去同鱼鸟。濯足沧浪烟水秋。(天童觉)
　　种田博饭吃。饱卧长伸脚。把将三界来。安在左边着。引得龙牙老古锥。手里把柄破木杓。(无准范)
　　地藏与长庆保福入州见牡丹花障子。福曰好一朵牡丹花。庆曰莫眼花。师曰可惜一朵花。
　　报慈遂云。三尊宿语。还有亲疎也无。祇如地藏与么道。落在什么处。　黄龙心云。据此三人见处。一人超佛越祖。一人自利利它。一人谩己。却问僧。你道自瞒底是谁。僧云莫眼花。龙云。此去更深夜静迥绝无人处。更去共伊商量始得。
　　地藏玩月曰。云动有。雨去有。僧曰。不是云动。是风动。师曰。我道云亦不动。风亦不动。曰和尚适来又道云动。师曰阿谁罪过。
　　风起心摇树。云生性起尘。若明今日事。昧却本来人。(龙济修)
　　若教捉物入迷津。但有纤毫即是尘。不信旧时无相貌。外寻知识也非真。(艹堂清)
　　云生洞里阴。风动林间响。若明今日事。半斤是八两。(上方岳)
　　地藏问僧甚处来。曰秦州。师曰将得什么物来。曰不将得物来。师曰你为什么对众谩语。僧无对。师却问。秦州岂不是出鹦鹉。曰鹦鹉出在陇西。师曰也不较多。
　　沩山喆云。者僧亲从秦州来。为什么道对众谩语。要会么。作客不殷勤。带累主人拖泥带水。
　　来问若成风。应机非善巧。三搭不回头。笑破衲僧口。饥逢王膳不能餐。百城烟水何时了。(达变权)
　　东风花笑带春阳。蜂蝶枝头祇逐香。杜宇一声垂绿暗。不知归路几多长。(远庵僼)
　　地藏因法眼绍修洪进三人过。阻雪围炉次。举肇论至天地与我同根处。师曰山河与上座自己是同是别。眼曰别。师竖起两指。眼曰同。师又竖起两指便起去。及眼辞。师门送曰。上座寻常说三界惟心万法惟识。指庭下石曰。且道此石在心内在心外。眼曰在心内。师曰。行脚人着甚来由。安片石在心头。眼窘无以对。遂放包依席下求决。
　　商量同别有多般。老倒何曾举舌端。今古不能提得去。一双灵剑倚天寒。(保宁勇)
　　休争自己与山河。拨动干戈不奈何。看取将军施武略。两条寒剑定龙蛇。(冶父川)
　　火炉头话几多般。自己同时作么观。直下起来呈伎俩。山河大地黑漫漫。(虚堂愚)
　　地藏问僧。你在昭庆有什么异闻底事。试举看。曰不敢错举。师曰真实底事作么生。曰和尚因什么如此。师曰汝话堕也。
　　承天怡云。者僧昭庆得底异闻虽未举似。早已惊群耸众。地藏祇知它人话堕。不知自己舌头早已拖地。
　　地藏因同中塔侍玄沙次。沙乃打中塔一棒曰。就名就体。中塔不对。沙乃问师曰作么生会。师曰者僧着一棒。不知来处。
　　三昧真云。中塔固不知者一棒来处。地藏还知么。莫道地藏不知。敢保玄沙亦未知在。
　　地藏为玄沙作忌斋。请报恩和尚吃药石。恩看供养位不见有真。遂问师还有真么。师以手揖曰看。恩曰元来无真。师曰大似不看相似。
　　柳眉花面慵梳洗。谁道不如初嫁时。闲对傍人引玉线。金针绣出双黄鹂。(涧庵怡)

　　福州卧龙山安国院慧球寂照禅师(玄沙备嗣)

　　上堂。我此间粥饭因缘。为兄弟举唱。终是不常。欲得省要。却是山河大地与汝发明。其道既常亦与究竟。若从文殊门入者。一切无情土木瓦砾助汝发机。若从普贤门入者。不动步而到。若从观音门入者。一切音响虾蟇蚯蚓助汝发机。以此三门方便示汝。如将一只折箸搅大海水。令彼鱼龙知水为命。会么。若无智眼而审谛之。任汝百般巧妙不为究竟。
　　琅琊觉云。虽是善因而招恶果。　保宁勇云。大众东西南北四维上下筑着磕着。不觉不知。过在什么处。良久云。红粉易成端正女。无钱难作好儿郎。　荐福行云。若据山僧检点。安国自己性命亦未知落处在。者里一只折箸也不消得。莫有虎口夺食者么。若无。山僧不免向炙瘢上更下一燋去也。拍禅床下座。　东禅观云。安国一时嚼饭喂婴儿。不知旁观恶心。
　　安国问了院主。先师道。尽十方世界是个真实人体。你还见僧堂么。主曰和尚莫眼花。师曰先师迁化肉犹暖在。
　　法林音云。大小安国着甚死急。者僧换却眼睛。去死十分。纵有卢扁也祇好拱手。乃忙忙放去收来。岂善作之谓欤。虽然。安国也未必是好心。

　　福州大章山契如庵主(玄沙备嗣)

　　僧问。生死到来如何回避。师曰符到奉行。曰恁么则被生死拘将去也。师曰阿[口*耶][口*耶]。
　　瀛山誾云。者老汉恁么放憨。直得阎家拱手。虽然。更须勘过始得。

　　宗鉴法林卷五十三
　　宗鉴法林卷五十四

　　　　集云堂　编

　　大鉴下九世
　　金陵清凉院法眼文益禅师(罗汉琛嗣)

　　行脚次。值天雨阻地藏。因参藏。藏曰何往。师曰迤逦行脚去。曰行脚事作么生。师曰不知。曰不知最亲切。师有省。
　　而今饱学似当时。脱尽纤尘到不知。任短任长休剪缀。随高随下自平持。家门丰俭临时用。田地优游信步移。三十年前行脚事。分明孤负一双眉。(天童觉)
　　南来北往尽奔波。终日烟尘不奈何。信步蹋翻芳艹路。随机借看落花多。两行眉黛横秋月。一对天池浸玉梭。最好不知头角尽。转身何处觅誵讹。(伴我侣)
　　头角分明转失真。叶公老懒不传神。一朝破壁飞雷电。定有奇仙为点睛。(潭吉忍)
　　气宇轩昂出禁城。眼中无物可当情。谁知冷地一星火。烧出眉毛八字横。(无倚照)
　　神仙一粒果无差。点铁成金事更赊。不似今时药汞者。聚头空自说丹砂。(均化度)
　　法眼在地藏。一日呈所见。藏曰佛法不恁么。师曰某甲辞穷理尽也。藏曰。若论佛法。一切现成。师於言下大悟。
　　满盘捧出醇甘露。到口令人命即亡。绝后再苏欺不得。翻嗟岐路漫寻羊。(寿昌经)
　　法眼因子方上座自长庆来。师举先长庆偈问。作么生是万象之中独露身。子方举拂子。师曰恁么会又争得。曰和尚如何。师曰唤什么作万象。曰古人不拨万象。师曰。万象之中独露身。说什么拨不拨。子方言下悟去。
　　万象之中独露身。一回相见一回亲。东西南北吾皇化。莫向江南苦问津。(浮山远)
　　离念见佛。破尘出经。现成家法。谁立门庭。日逐舟行江练净。春随艹上烧痕青。拨不拨。听丁宁。三径就荒归便得。旧年松菊尚芳馨。(天童觉)
　　雨洗淡红桃萼嫩。风摇浅碧柳丝轻。一江秋水连天碧。两岸蓼花笑白苹。(具足有二)
　　万象之中独露身。晓鸡啼散满天星。哑口牧童牛背稳。铁笛一声宇宙清。
　　法眼因慧超问如何是佛。师曰汝是慧超。
　　金粟元云。法眼恁么抵对。可谓瘥病不假驴驮药。能弹何必玉丝弦。者僧悟去。亦觉可人。捡点将来。犹有事在。且道是什么事。咄。玄沙道底。
　　江国春风吹不起。鹧鸪啼在深花里。三级浪高鱼化龙。痴人犹戽夜塘水。(翠峰显)
　　巇崄行时问路难。有人相问北村南。长安无限人来往。几个无铃得过关。(投子青)
　　木人行千里。骏马不移蹄。落日依南土。因风向北嘶。(正觉逸)
　　妙用不须霜刃剑。能弹何必玉弦丝。严冬午后三更夜。闲坐闲眠云散时。(翠岩真)
　　一文大光钱。买得个油餈。吃向肚里了。当下便不饥。(白云端)
　　微酸梅子始生仁。莺老花残迹已陈。一夜南风移斗柄。明朝烟柳不关春。(正堂辨)
　　含元殿里问长安。直指当人彻骨寒。地没朱砂翻赤土。廪无粒米倒砻糠。(松涛广)
　　法眼因僧问如何是曹源一滴水。师曰是曹源一滴水。
　　天童杰云。法眼向百战场中舞纛旗。未免旁观者哂。忽有问灵隐如何是曹源一滴水。祇向它道和屎合尿。
　　曹源一滴水澄清。流出千江绝浪声。大海几多游玩者。茫茫空绕水边行。(白云端)
　　曹源一滴水。是即波涛起。桃花流出洞中来。渔舟夜宿芦花里。(杨无为)
　　曹源一滴异常流。流入沧溟冠九州。垂钓几番波浪险。未曾闻道失渔舟。(草堂清)
　　得人一牛。还人一马。珍重曹源。可知礼也。雷奔汹涌海涛生。谁解截流那下行。那下行。通玄日午打三更。(韶禅师)
　　曹源一滴起波涛。万派声归海上消。若谓清凉有别旨。不妨今日与明朝。(跂应华)
　　法眼答前语时。天台韶侍次。豁然开悟。因以所悟白师。师曰汝向后为王者所师。致祖道光大。吾不如也。
　　曹源一滴水。相骂饶插[此/束]。鴳鹊空啾啾。骅骝已千里。(月窟清)
　　白云散尽碧天高。月落波心映玉苗。江上渔翁休泛泛。寒风乍起利如刀。
</div>
    <div class="pagination">
<a href="宗鉴法林_page93.html">上一页</a><span>...</span><a href="宗鉴法林_page89.html">89</a><a href="宗鉴法林_page90.html">90</a><a href="宗鉴法林_page91.html">91</a><a href="宗鉴法林_page92.html">92</a><a href="宗鉴法林_page93.html">93</a><span class="current-page">94</span><a href="宗鉴法林_page95.html">95</a><a href="宗鉴法林_page96.html">96</a><a href="宗鉴法林_page97.html">97</a><a href="宗鉴法林_page98.html">98</a><a href="宗鉴法林_page99.html">99</a><span>...</span><a href="宗鉴法林_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
