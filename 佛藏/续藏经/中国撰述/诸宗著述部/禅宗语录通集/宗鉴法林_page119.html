<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 119 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 119 页/共 128 页</h1>
    <div class="content">　　芙蓉因僧问。夜半正明。天晓不露。如何是不露底事。师曰。满船空载月。渔父宿芦花。
　　星流水国夜然灯。月映江天明似镜。隐显无私位不该。依俙拟动成偏正。(丹霞淳)
　　夜上浮图最上层。下方灯火若星明。扁舟移向芦湾宿。开眼白云宇宙横。(惟岑嶾)
　　夜船虚载芦花月。斗柄低垂转未央。不动玉机成变态。下方钟韵杂笙簧。(天愚宝)
　　理事浑融妙德全。烟笼岳顶月临渊。虚明夹岸夕如昼。赤膊芦花枕雪眠。(截驹云)
　　沉沉夜色水含烟。月映长江上下天。惊觉渔翁舒睡眼。满江风景不成眠。(佛指满)
　　芙蓉上堂拈拄杖曰。者里荐得。犹是诸佛建立边事。直饶东涌西没卷舒自在。也未梦见七佛已前底消息。须知有一人不受教诏。若识此人。参学事毕。
　　玉线囊缝穴鼻针。绣帏花落恨春深。自从嫁与潘郎后。婢膝奴颜争得侵。(湘翁沄)
　　名可挂凌烟。功堪称敌国。未若处东宫。生来自尊特。(佛铠坚)
　　芙蓉因僧问如何是和尚家风。师曰众人皆见。曰未审见个甚么。师曰东壁打西壁。
　　芙蓉帐里御炉香。十二楼分禁苑凉。水殿夜阑风月静。昆明池畔舞鸳鸯。(俍亭挺)
　　九重深处彩云环。习习春风尚带寒。香阁梦回初夜后。银钩斜挂玉阑干。(山容波)
　　洛水桥边春日斜。碧流清浅见琼沙。无端陌上东风急。惊起鸳鸯出浪花。(觉圆胤)
　　芙蓉上堂良久曰。青山常运步。石女夜生儿。
　　石磵泐云。道则太煞道要。且祇得八成。欲称洞上全提犹欠在。百丈则不然。闲携竹杖来仙岛。倦倚篮舆趁出山。欲识个中玄妙意。不留圈圚到人间。

　　宗鉴法林卷六十八
　　宗鉴法林卷六十九

　　　　集云堂　编

　　大鉴下十三世
　　邓州丹霞子淳禅师(芙蓉楷嗣)

　　上堂。宝月流晖。澄潭布影。水无蘸月之意。月无分照之心。水月两忘方可称断。所以道升天底事直须扬却。十成底事直须丢却。掷地作金声。不须回顾。若能如是。始解向异类中行。诸人到者里还相委悉么。良久曰。常行不举人闲步。披毛戴角混尘泥。
　　崇先奇云。有国有家者未尝不本此。丹霞老人恁么为人。难免丧尽家珍。
　　廉纤脱尽体无依。尊贵才耽被悟迷。不守寒潭清夜影。赚成头角落尘泥。(频吉祥)
　　丹霞上堂。举德山曰。我宗无语句。实无一法与人。恁么说话。可谓是祇知入艹求人。不觉通身泥水。仔细观来。祇具一只眼。丹霞即不然。我宗有语句。金刀剪不开。深深玄妙旨。玉女夜怀胎。
　　月晕天风雾不开。海鲸东促百川回。惊波一击三山动。河渡公无归去来。(铁容玄)
　　王言才出已如纶。父老传闻泪欲纷。祇道兴师邦可定。输他不嗜杀人君。(南庵依)
　　塞鼓声中催雪刃。红旗影里定升平。归来共赏秋空月。一掬澄潭上下盈。(素岩旻)
　　丹霞因僧问。牛头未见四祖时如何。师曰金菊乍开蜂竞采。曰见后如何。师曰苗枯花谢了无依。
　　白岩符别前语。松直棘曲。别后语。鹄白乌玄。
　　丹霞上堂。乾坤之内。宇宙之间。中有一宝。秘在形山。肇法师恁么道。祇解指踪话迹。且不能拈示於人。丹霞今日劈开宇宙。打破形山。为诸人拈出。具眼者辨取。以拄杖卓一下曰。还见么。鹭鸶立雪非同色。明月芦花不似它。
　　象田现云。剖破藩篱。高厂玄阁。要人把手共登。固是丹霞一片热肠。当时以拄杖卓一下便休。不妨奇特。乃更笺了又注。祖师门下济得个甚么事。
　　收放分明眼未圆。金刚际下火烧天。梵王怒把飞轮举。万里山河绝点烟。(湘翁沄)
　　扑鼻尽馨香。举世无相似。若是陶渊明。攒眉便归去。(云庵量)
　　当场无怯容。掷出珠无颣。剖腹非其人。徒把春风对。(克己貌)
　　丹霞上堂。亭亭日午犹亏半。寂寂三更尚未圆。六户不曾知暖意。往来常在月明前。
　　乌鸡夜半传消息。玉兔天明入紫微。偏正纵横原不涉。阿谁肯赴两头机。(虎角焸)

　　东京净因枯木法成禅师(芙蓉楷嗣)

　　上堂。知有佛祖向上事。方有语话分。且道那个是佛祖向上事。有个人家儿子。六根不具七识不全。是大阐提无佛种性。逢佛杀佛逢祖杀祖。天堂收不得。地狱摄无门。大众还识得此人么。良久曰。对面不仙陀。睡多饶寐语。
　　宝寿方云。大小净因恁么提持。牚门拄户即得。若是佛祖向上事。三生六十劫。且作么生是佛祖向上事。吃官酒。卧官街。兴来踏断长溪月。散发狂歌笑满腮。
　　净因上堂。灯笼忽尔笑咍咍。如何露柱亦怀胎。天明生得白头子。至今游荡不归来。者冤家。好归来。黄花与翠竹。早晚为谁开。
　　菱花独弄劫前机。玉户初彰化外仪。帘幙烟笼秋锦织。蟾蜍待晓上丹墀。(频吉祥)

　　洪州宝峰阐提惟照禅师(芙蓉楷嗣)

　　示聪藏主法语五则。其第五曰。有情故情渗漏。有见故见渗漏。有语故语渗漏。设得见无情无语无。曳住便问它。你是何人。
　　灵岩储良久云。会么。夜来床席破。息索到天明。
　　宝峰上堂。太阳门下妙唱弥高。明月堂前知音盖寡。不免舟横江渚。棹举清波。唱庆尧年。贺清平乐。如斯告报。普请承当。拟议之间。白云万里。
　　天目律云。当堂慵正坐。陜路不相逢。直得双放双收全宾全主。还他宝峰则固是。若是向上一途。又岂止白云万里。
　　金鸡唱晓云如练。玉兔含烟月似花。正值秋风来入户。数声砧杵在谁家。(频吉祥)

　　东京净因自觉禅师(芙蓉楷嗣)

　　初住净因上堂。祖师西来特唱此事。自是诸人不肯委悉。向外驰求。投赤水以寻珠。诣荆山而觅玉。殊不知从门入者不是家珍。认影迷头岂非大错。直得宗门提唱体寂无依。念异不生古今无间。森罗万象触目家风。鸟道辽空不妨举步。金鸡报晓丹凤翱翔。玉树花开枯枝结子。祇有太阳门下日日三秋。明月堂前时时九夏。要会么。无影树垂寒涧月。海潮东注斗移西。
　　黯然捉得夜光珠。明月青天照见无。伫望一时羞按剑。凭谁捋断骊龙须。(湘翁沄)
　　露滴花枝月未弯。子规声里梦初还。拈来铁笛风前弄。信口吹成调几般。(紫琈距)

　　大鉴下十四世
　　真州长芦真歇清了禅师(丹霞淳嗣)

　　始参丹霞。霞问如何是空劫已前自己。师拟对。霞曰。你闹在。且去。一日登钵盂峰豁然契悟。径归侍霞。霞与一掌曰。将谓你知有。师欣然拜之。
　　未破玄黄一段真。金童空半倒翻身。却教玉女来偷觑。害尽相思伤尽神。(巢鸣考)
　　蹋断千山与万溪。寥寥宇宙竟何归。晴空霹雳顶门作。不觉通身在帝畿。(此念正)
　　长芦上堂。转功就位是向去底人。玉韫荆山贵。转位就功是却来底人。红炉片雪春。功位俱转。通身不滞攃手无依。石女夜登机。室密无人埽。正恁么时。绝气息一句作么生相委。良久曰。归根风堕叶。照尽月潭空。
　　闻庵宗答僧问如何是转功就位。撒手无依全体现。扁舟渔父宿芦花。如何是转位就功。夜半岭头风月静。一声高树老猿啼。如何是功位齐彰。出门不蹋来时路。满目飞尘绝点埃。如何是功位齐隐。泥牛饮尽澄潭月。石马加鞭不转头。　云溪挺云。且作么生说个转底道理。良久云。且过那边着。又云。切忌折合。
　　长芦上堂。处处觅不得。祇有一处不觅自得。且道是那一处。良久曰。贼身已露。
　　车溪冲云。处处觅不得。且道什么处不是。有一处不觅自得。人无下贱。下贱自生。良久。什么处去也。贼身已露。还我赃物来。复云。真歇和尚祇知闭门作活。未知夺角冲关。且作么生是夺角冲关底句子。卓拄杖云。扛江入水。　宝寿新云。者老贼被新上座捉败了也。还有人遮盖得么。如无。且与你一条出路。拍香几云。去。　道林志云。祇有一处不觅自得。且道是那一处。拈拄杖云。春在艹头上。游人几个知。乃卓一下。　崇先奇云。督亢图穷匕首现。旁观者为之发竖。还有不惜性命底汉么。　□□□云。长芦醉后添杯。却被天下衲僧勘破。简析得出。许你向鹘臭汗衫知些气息。
　　不来还忆君。相见却无语。从来有此情。莫怪真州举。举处分明事可猜。身衣锦绮满头灰。自携缾汲江边浪。烂煮青天侑酒罍。(位中符)
　　虽然满目艹离离。春到人间几个知。汗马共传收夜半。天明烽火使人悲。(首严楞)
　　长芦普请次。路逢一僧。师以杖指地上竹担。僧拈起竹担曰短些子。师劈脊打曰。者里是什么所在。说长说短。
　　大慈言云。者僧赤身挨白刃。不善趋避。未免丧身失命。长芦虽则见兔放鹰。怎奈劳而无功。二者俱好与三十乌藤。大慈恁么道。还有为长芦出气者么。复云。险。

　　明州天童宏智正觉禅师(丹霞淳嗣)

　　示众。诸禅德。吞尽三世佛底人为什么开口不得。照破四天下底人为什么合眼不得。许多病痛为你一时拈却了也。且作么生得十成通畅去。还会么。劈开华岳连天秀。放出黄河倒海声。
　　百丈泐云。天童费许多气力。不消一弹指已拈却了也。复喝一喝云。无人识得渠。　慵庵伟云。大小天童者两种人底病痛不妨为伊拈却。若是十成通畅则未可。诸人要得十成通畅么。吃官酒。卧官街。毫无一物挂胸怀。狂歌明月清风里。天子征书召不来。
　　脱体风流道不难。横身虎穴面门斑。活擒玉象恣游戏。倒跨青牛夜度关。(频吉祥)
　　天童因僧问。清虚之理毕竟无身时如何。师曰文彩未痕初。消息难传际。曰。一步密移玄路转。通身放下劫壶空。师曰。诞生就父时。合体无遗照。曰。理既如是。事作么生。师曰。历历才回分化事。十方机应又何妨。曰恁么则尘尘皆现本来身去也。师曰。透一切色。超一切心。曰如理如事又作么生。师曰路逢死蛇莫打杀。无底蓝子盛将归。曰。入市能长啸。归家着短衫。师曰。木人岭上歌。石女溪边舞。
　　崇先奇云。者僧久客未归。犹思故园风景。天童老人不惜老婆与他话尽。云山若是未能身里出门者。何异梦中悲喜。然虽如是。瞒皋亭不得。
　　天童因僧问如何是向去底人。师曰。白云投壑尽。青嶂倚空高。曰如何是却来底人。师曰。满头白发离岩谷。半夜穿云入市廛。曰如何是不去不来底人。师曰。石女唤回三界梦。木人坐断六门机。
　　清化嶾云。觉祖真乃道枢绵密智域渊深。等闲为人处。赤心片片极尽玄微。而今不肖子孙也要平分风月。土上加泥。有人问如何是向去底人。开眼不觉晓。如何是却来底人。日午打三更。如何是不来不去底人。威音犹不住。那赴两头机。与天童相去多少。
　　匡岳常耸峙。黄河滚底流。根本自深厚。应机理事周。堪笑峨嵋白长老。千千万万立门头。(天水广)
　　黄叶落翻飞。群星拱紫微。当堂慵坐者。不赴两头机。(别音念)
　　建业幽州两不留。不优游也得优游。纶巾羽服闲来往。一日看山过十洲。(洁生珂)
　　风清嶂冷老秋寒。月上扁舟过远滩。钓罢不知何处去。夜阑高枕宿芦湾。(羽揖休)

　　大鉴下十五世
　　明州天童宗珏禅师(长芦了嗣)

　　上堂。劫前运步。世外横身。妙契不可以意到。真证不可以言传。直得虚静敛气。白云向寒岩而断。灵光破暗。明月随夜船而来。正恁么时。作么生履践。偏正不曾离本位。纵横那涉语因缘。
　　夜明帘外轻舞屣。语言不涉传音旨。宝鸭烟沉锦帐香。玉阶月冷雕阑水。君不见。壁厢底。美人留影在窗西。(南庵依)
　　谁将五位个中安。伸出头来界外看。夜半太阳刚卓午。红漫漫地黑漫漫。(剑叟是)
　　雪尽边城牧马还。但闻笳管戍楼寒。梅花此际成何况。一夜风吹玉满山。(梦庵律)
　　秋风秋雨上林梢。叶落寒潭夜泣蛟。回首不堪明白里。凭阑醉饮写芭蕉。(别牧纯)
　　宝鸭香消夜正寒。长虹影断落花前。铜壶滴碎刀头梦。玉液光飞一色鲜。(紫琈距)
</div>
    <div class="pagination">
<a href="宗鉴法林_page118.html">上一页</a><span>...</span><a href="宗鉴法林_page114.html">114</a><a href="宗鉴法林_page115.html">115</a><a href="宗鉴法林_page116.html">116</a><a href="宗鉴法林_page117.html">117</a><a href="宗鉴法林_page118.html">118</a><span class="current-page">119</span><a href="宗鉴法林_page120.html">120</a><a href="宗鉴法林_page121.html">121</a><a href="宗鉴法林_page122.html">122</a><a href="宗鉴法林_page123.html">123</a><a href="宗鉴法林_page124.html">124</a><span>...</span><a href="宗鉴法林_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
