<!DOCTYPE html>
<html>
<head>
    <meta charset="UTF-8">
    <title>径石滴乳集 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>径石滴乳集 - 第 8 页/共 10 页</h1>
    <div class="content">　　滴乳曰。余考传灯。惟南岳侍曹溪八载。只道个说似一物即不中。招得追风马子。南明侍车溪八载。止换得个破袈裟。且道。与古人同也别也。参。
　　端坐而逝。阇维塔於径山。寿七十二。腊三十。

　　云谷会禅师法嗣

　　韶州曹溪憨山德清禅师。字澄印。全椒蔡氏子。七岁见叔母生子。又见叔死。即抱生死去来之疑。年十二。礼南京报恩寺西林宁公为师。时嘉兴云谷会。住栖霞报恩。师执侍甚勤。谷开发悟明心地。师即请西林剃落。尽烧所习外学。谒无极受具。听讲华严玄谈有省。乙丑。谷结禅期於天界。举师入堂。示以向上巴鼻。辛未。辞谷北游。谷曰。吾之大法。在汝肩头。慎勿容易。邸中阅物不迁论。至梵志出家。顿了旋岚偃岳之句。生死去来之疑。乃作偈曰。生死昼夜。水流花谢。今日乃知。鼻孔向下。乙亥礼文殊。结茅五台之龙门。匡山彻空云栖莲池。相继入山。与师语契。辛巳仲冬。慈圣皇太后。为神庙。建祈储道场於五台大塔寺。百有二十二日。师与妙峰主其事。壬午八月。光庙诞生。癸未春。遁居东海牢山。恢复那罗延窟。慈圣再征不得。甲申乃得师。辄赐内帑。师仿古矫诏赈饥事。以赈山东民。丙戌。慈圣颁藏经布金造寺。赐额海印。丁亥工竣。即开炉鞴。己丑。请藏至南京报恩。感宝塔放光。乙未方士流言侵攘逮赴。诏狱按验无实。坐以私创寺院。戍雷州卫。道出江西。邹元标。迎至铁佛庵。与师一语投契。顿翻前案。丙申。礼六祖。抵戍寓城西坡公亭。雷州饥疠。师收埋骸骨。万计建盂兰会。说幽冥戒。天大雨。疠随止。戊戌。修曹溪通志。戒灵通侍者。酒归侵田斥僦舍。屠门酒肆。皆为宝所。大鉴之道。勃焉中兴。
　　师举云门光不透脱有两般病因缘颂曰。天街花月影珊珊。沉醉东风独倚栏。朝罢九重人静后。六宫犹尚整衣冠。
　　举僧问云门。不起一念。还有过也无。门曰须弥山。颂曰。天寒霜落月沉西。清夜迢迢鹤梦迷。海底日轮红似火。行人犹听五更鸡。
　　举德山托钵因缘颂曰。闲看师子谩调儿。顾欠[口*(((止/少)*页)/((白-日+田)/廾))]呻力尽施。触着翻身聊一掷。低头归去令全提。甲寅夏。慈圣宾天诏至。师返僧服。丁巳。建法云寺於庐山五乳峰下。效远公六时修净业。天启壬戌。复住曹溪。癸亥十月十一日。示微疾。沐浴焚香。集众告别。顾曰。今日截断葛藤。端坐而逝。世寿七十八。僧腊六十。有梦游集经论注解二十余种。乙丑岁。龛归五乳。塔而藏焉。崇祯癸未。粤人复奉龛。归曹溪。历年二十。端坐如生。遂金漆涂体升座。与六祖肉身相望。就天峙冈旧塔院地供养。名曰憨山院。去南华寺半里许。
　　中溪觉林居士李元阳。生而颕悟。过目成诵。初得方士。授导引之术。以为神仙必致。后因读楞严经。大骇曰。世有如是书乎。遂留心内典。乐与僧游。自号觉林居士。在翰时。常游法席。见云谷。遂蒙印可。与默庵定堂二师。为方外契。所着有禅源记及中溪类稿等书。流行於世。

　　龙池闻禅师法嗣

　　天目兰风真定禅师。余姚陈氏子。夙有根器。雅慕禅宗。年二十。礼天目璇公为师。未几往五台。一十三载后至徐州铁佛寺。一夜因风吹殿门有省。寻参龙池。获心印。自此游历诸方。三十余秋。江淮之间。声名大着。师尝颂随缘赴感。有尽微尘界菩提坐。不动秋毫转法轮之句。师着冰壶宗鉴及维摩经注共二十七卷。行世。於万历壬午正月八日示微疾。至十五日。跏趺而逝。
　　广信府鹅湖□□□禅师。郡之上饶朱氏子。偶遇戚属会道者。谈四生之义。师於言下。洞了物我平等大意。往洛之大平落发。南归焦山度腊。闻江中推船有省。偈曰。夜静江空阔。推船[囗@力][囗@力]声。不知何所往。担子半边轻。谒华山闻。山拈一段生涯六不收话。猛提七日。身心脱然。寻归里中。住灵山。画大圆相於壁间曰内写莫教涂黑。外写勿使伤白。有人向圈里圈外。下得注脚者。许你学道无疑。不然。总是懡[怡-台+罗]。后住鹅湖。十年不立座元。博山参。以赵州无字话相契。请居厥职。赠以偈曰。鹅湖十载虚元位。一旦元何立少年。两个眉毛八个繓。须知佛祖不容前。尝置无门锁。置方丈壁。以验诸方。偈曰。上古流传锁。凭君智钥开。若无开锁法。相见不须来。万历丁□二月晦日。上堂说法。置斋作别。示偈曰。八十余年幻梦中。铁牛耕破太虚空。临行一句相分付。半夜金乌带日红。端坐而逝。

　　伏牛理禅师法嗣

　　均州武当佛岩云庵真际禅师。神宗时。为慈圣皇太后。转大藏。诏住灵应寺。恩宠甚渥。赐号不二大师。
　　上堂示众。秘魔叉。担雪填井。禾山鼓。眼里撒沙。饥虚抑勒。托钵法堂。蓦拈拂子云。者队守古冢底。不知曲了多少。今日落在佛岩手里。不穿却鼻孔。定是剜却你眼睛。何故。不入洪波里。争见弄潮人。

　　径山下第十三世
　　径山冲禅师法嗣

　　杭州径山南明惠广禅师。盐官韩氏子。礼兴善芹泉剃染。志慕禅学。恨其宗风不着。徧游讲肆。复归掩关。於无字话。凝然始觉物理一致。古湛闻有真实志。乃就关扣问。便有师资之契。遂启关。往谒古湛於车溪。未几。即入古湛旧隐之白云山。禁足三载。径山继峰老宿。请湛开法。师每闻示诲。必垂泪刻究。一日偶拾片纸。有观方知彼去去者不至方之句有省。呈湛。湛印可。即举师首众。寻付偈曰。得本无所得。传亦无可传。今付无传法。东西共一天。
　　天铎源颂曰。八载巾瓶穷彻骨。大千摄向一毫端。可怜家破人亡处。犹把封皮当信看。
　　胡机郁颂曰。顿绝狐疑远探玄。劫壶空处妙难诠。而今积聚毫端上。一鼓雷音徧大千。
　　金明旭颂曰。禹贡上承尧舜德。盛明犹见汉唐心。此时不必问端拱。帝业持盈已到今。
　　雨山越颂曰。河出图。洛出书。蓝田产美玉。赤水育玄珠。仙姿不是人间种。壳里藏身供上厨。
　　石门云颂曰。镬汤[跳-兆+孛]跳上刀山。气拥眉间海样宽。回首死挝涂毒鼓。血漫漫地照人寒。
　　住径山示众。五峰头卓朔。双径尾颠先。喝石岩[跳-兆+孛]跳。明月池倾天。此四句。一句中有杀人刀。无活人剑。一句中有活人剑。无杀人刀。一句中杀人刀活人剑俱有。一句中杀人刀活人剑俱无。伶俐衲僧。简点得出。一生参学事毕。
　　空诸性曰。四句外尚有一句子。百味具足。不独杀活也。然虽南明。终未能举出在。且道。是那一句。良久云。觑着则瞎。
　　济北弘曰。楚黄纸贵。一状领过。
　　示众。以拂子点此相云。径山最初。祇为有此一着。遂尔站定脚跟。一挨一拶。愈究愈远。忽一日不究而究。不穷而穷。不究不穷。不觉顿空伎俩。猛地回觑。又画一此相云。原来只是这个。才知者个。复打○此相云。便是者个。诸昆仲。且道。者个作么生理会。这里具得一只眼。方许到家。
　　示众。跳出金刚圈。揣碎虚空骨。剖开秘密藏。放出尘沙佛。大方阔步。妙运寰中。细剪白云。七片八片。密罗黄菊。一丛两丛。古佛心祖师意。一齐漏泄。堂堂龙象。有许多眼耳。为甚不见不闻。蓦竖拂子。随击禅床云。向者里一举便见。一击便闻。赤肉团上。无物不有。无物不空。真俗二谛。於中显现。十圣三贤。於中休息。以无身为身。将空法作法。其炽也应万有而不穷。其寂也觅一法而不有。者点灵明。如珠在盘。以此明心。何心不明。以此显理。何理不显。所以道。有意相寻偏不见。无心觑捕体全彰。诸人须向脚跟下。究取始得。
　　除夕示众。前年年。鼻孔无半边。去年年。两眼不能全。今年年。三十精骨献青天。我禅已说了。汝等作么生。参。
　　元旦示众。新年佛法有。赵二契村酒。醉倒李麻胡。王三笑破口。新年佛法无。水上按葫芦。海底蓬尘起。堂堂在半途。古人提掇不得底。径山恁么举扬。者里还有佛法商量也无。合掌问讯云。元正启祚。万物咸新。
　　灯节示众。举大慧上堂云。正月十四十五。双径槌锣打鼓。要识祖意西来。看取村歌社舞。师曰。大慧三百六十骨节。八万四千毛孔。抖得敬捏得聚。可谓烜赫古今。法王座上。人天众前。为甚照应不到。径山今日要与劈石分金。你诸人也须识得祖意西来。若认定村歌社舞。大似灯影里行。未睹太阳在。
　　示众。乌石岭与汝相见了也。望州亭与汝相见了也。僧堂前与汝相见了也。大众。作么生说个相见的道理。且道。相见见个甚么。良久云。鳖咬剎竿。狗衔灯盏。
　　示众。举月幻返八峰。峰曰。还我照用来。幻曰。若有照用。即成障隔。峰曰。着厮着空。佛也救不得。幻曰。有无俱寂灭。空佛悉皆非。师曰。月幻气识超群。如太阿出匣。八峰鸿门大启。若海纳英流。可谓立宾互叶。照用同施。虽然。还知八峰只解踞虎头。不解把虎尾么。
　　示众。昔竹山圭禅师。脱略异常。一日游佛岩。闻风吹殿角铃声。倚杖脱去。茶毗得舍利无数。然我衲僧。得一机半解。遁迹林泉。久久操持。扫尽廉纤。末后乃有如是作略。近时师僧。才得一知半解。就要为人师范。静工全无。微细未透。末后一着。未免螃蠏下锅。何也。一回掷地作金声。九曲黄河清彻底。
　　示众。举南院啐啄同时因缘。师颂曰。同时啐啄不同时。箭铁飞红打一锤。无限周遮头脑裂。干戈中立太平基。下座。
　　示众。举两堂首座相见。师颂。两岸夹流来滚滚。一泓活碧去绵绵。师儿若解反身踯。海底泥牛角指天。
　　住永庆寺示众。个般奇特妙难言。蓦直皋亭跳上天。帝释鼻梁遭磕破。波斯痛倒海门前。
　　示众。张公乍与李公友。欲进李公一杯酒。返被李公进一杯。好手手中呈好手。大众要见好手么。第一座抽身便出。师以拄杖打散。师方丈。
　　示众。甚么物恁么来。石人舞袖笑盈腮。泥牛入海无消息。木马嘶风趂不回。忽趂回。铁壁银山尽打开。蓦拈拄杖。画一画云。这里还有一重。
　　示众。将心求佛。堕在毒海。离心意识。趋向无门。诸□。弟。果能休去歇去。以须弥山作四大海。白浪滔天。以四大海作须弥山。红尘满地。烹虚空之髓。而滋味尝新。挑劫壶之灯。而光明灼大。者里钩锥不得。那畔鞭索徒施。所以向上一路。千圣不传。学者劳形。如猿捉影。开弥勒之楼阁。法法全彰。入普贤之行门。头头不舍。到此只得木童歌白雪。石女咏清泉。按指则海印发光。动弦则音声满耳。接拍既有伯牙。座前谁是子期。
　　示众。古人吃三顿棒。如龙得水。似虎靠山。罗笼不住。呼唤不回。倒岳倾湫。平沉大地。收来尽是马簸箕。簸□□。若是灵机活脱。别展家声。着着该罗。步步密运。到者里。须知曰昼鸡啼。红尘犬吠。是佛是魔。三十棒。管甚船来陆来。或饥或饱。一顿饭。论甚明头暗头。藏身处没踪迹。布袋横拖。没踪迹处莫藏身。拄杖倒卓。大道祇在目前。要且目前难睹。不是目前法。非耳目之所到。大众还知此消息么。良久云。但得春风齐着力。一时吹入我门来。
　　示众。举月溪澄禅师。参东林悟和尚。呈所见。林不诺。溪以林强抑。出不逊语。一日辞林。林负囊送至山门。忽指黄犬曰。者畜生。为甚有业识无佛性。溪於此大悟。师曰。东林垂手处。大似逆鳞径寸。大冈悟去。也是好肉剜疮。虽然如是。者里别有道理。诸人不得草草承当。
　　示众。举则中上堂云。结制来天阴四十日。今朝晴明好晒[日*良]。虽然臂肘不向外曲。诸人分上。也要简点分明。师曰。平湖结制来四十日。雨淋淋底。皋亭结制来。四十日。乾曝曝底。诸人分上。亦要检点分明。无论乾个湿个。拈向一边。以拄杖卓一卓云。诸人向者里。试说道理看。
　　示众。落日如悬鼓。峰前仔细观。霞光交大地。一片锦山川。汝等若作境话会。辜负平生。不作境话会。亦辜负平生。毕竟作么生。
　　慧顶栋曰。我最初读夹山猿抱子归青嶂里。鸟衔花落碧岩前。觉意句冷冷然。及径山霞光交大地。一片锦山川。始知者个道理。针札不入。水泄不通。若非打破漆桶底。不错会也大难。
　　示众。举方山宝禅师。因僧问。如何是般若体。师云。八角磨盘。如何是般若用。师云。八角磨盘空里走。师云。瑞岩只解随邪逐恶。不解回橹就岸。倘问皋亭。如何是般若体。蓦与一掌。如何是般若用。更与两掌。不特指出般若体用。亦且知我衲僧门下。别有爪牙。
　　示众。举方山和尚。未出家时。偶阅坛经。恍如旧习。乃举黄梅衣钵因缘。问曰。既不会佛法。为甚又绍祖位。巩曰。不但祖师。大有人不会佛法。亦绍祖位。山曰。和尚还绍祖位否。巩曰。若绍祖位。即会佛法。师曰。瑞岩如虫御木。偶尔成文。净慈被伊一拶。便乃平高就下。唱道门中。略较些子。黄梅衣钵。未梦见在。大众要识黄梅衣钵落处么。以拄杖卓一卓。喝一喝下座。
　　示众。僧问。三世诸佛。为甚不知有。师曰。聪明反被聪明悞。进云。黧奴白牯。为甚却知有。师曰。棒打石人头。嚗嚗论实事。僧礼拜。师举断桥上堂云。雁山云台峤月。或卷或舒。或圆或缺。两两三三。朝游暮往。袈裟角拄杖头。挑底挑。里底里。不妨自怡自悦。若到瑞岩。定是打教棒折。何故。而今甚么时节。师曰。古人赤心片片。只要功论盖代。当日若有见义勇为者。待他正与么道。从旁走出。震威一喝。看他做甚么手脚。更喝两喝下去。瑞岩即有定乱之谋。管取退身不及。
　　示众。举天目进禅师问夷峰宁和尚。如何是西来密密意。峰下禅床擒住曰。西来无意。你道。此间是甚么意。目自此寝食俱忘。一日登厕。闻僧敲筹作声。忽猛省。师曰。大冈有驱耕夺食之施。无电激雷奔之作。以致天目。沉言滞句。堕在机境。及闻筹声。遭他怪笑。若是径山。打开泼天门户。一任赤骥追风。精金跃冶。何故。青山无数行人少。红雨和烟坠绮罗。
　　师。在龙居首座寮。僧问。已到车溪。更不为人时如何。师曰。楼上春风时欲歇。谁能揽镜看愁眉。僧拟进语。师喝出。
　　铁容玄颂曰。真珠帘箔掩兰房。明月沉沉客漏长。琼佩乍生春草碧。娇容应不复临妆。
　　云庵量颂曰。玉箫吹彻凤凰台。古殿深沉晓未开。满地落花春已去。绿阴空锁旧莓苔。
　　僧问。一念缘起无生。超彼三乘权学等见。阿谁缘起有生耶。师震声一喝。僧礼拜。
　　晦牧密颂曰。云收雨歇海天宽。浪激因风起祸端。识得长江波是水。沙鸥夜宿荻芦弯。
　　闻谷问。了即业障本来空。为甚师子尊者。被罽宾国王斩却。师曰。本来空。曰争奈头何。师曰。本来空。曰为甚罽宾国王。一手堕地。师曰。本来空。
　　微尘盛颂曰。柳汀斜对野人窗。零落衰条伴晓江。正是霜风飘断处。寒鸥惊起一双双。
　　因檀越饭僧。知客行嚫。维那唱云。板首三分。执事二分。散众一分。师问侍者云。汝是几分。僧无语。师召知客曰。何不与他。僧亦无语。师顾视大众。维那问讯出堂。
　　雪次。侍者推窗云。满山都是雪。师云。随声逐色汉。僧云。请和尚离声色道一句。师云。满山都是雪。
　　普明用曰。者僧身挨白刃。活得命来。不妨好手。径山费尽盐酱。究竟不获称心。者里有向声色外。别道一句者么。良久曰。切忌道满山都是雪。
　　东林在曰。者僧与么问。南祖与么答。固是一等平怀。普明与么批判。未免当途栽棘。东林要大胆道个满山都是雪。只知龙向葛坡出。不觉风雷舌上生。挥拂子下座。
　　普请。师携作具领众到山门。适园头洗菜。磨头晒巾。师指二人谓众曰。园有园头。磨有磨头。复指自身云。要者汉作么。众无语。师抛作具。归方丈。
　　云庵量颂曰。春有百花秋有月。夏有凉风冬有雪。若无闲事挂心头。便是人间好时节。
　　师主法十余年。惟清白约众。孤洁自居。傍门依户之徒。畏如汤火。仅鸳湖独亲法乳。师志在古道。凡片纸只字。诚般若之腴胶也。
　　泰昌改元庚申仲冬念七日辰时。嘱后事毕。奄然坐逝。茶毗塔於径山普同塔。皆从师志。世寿四十五。僧腊二十三。

　　天目定禅师法嗣

　　浮渡山华严寺朗目本智禅师。曲靖李氏子。礼白斋剃染。谒佛岩不二及性天辈。后登天目。参兰风契旨。世称丛林白眉。一时王公大人。执弟子礼。慈圣皇太后法宝。驻锡金谷。表师主其席。
　　万历乙巳十二月念四日。以水盥掌。跏趺而逝。讣闻慈圣。震悼悯恤。遂赐金返灵骨於浮山塔妙高之南麓。以从师志也。有语录若干卷。行世。

　　不二际国师法嗣

　　太原府台山妙峰福登禅师。山西平阳徐氏子。从满州万固朗出家。有愿行普贤行。始於赞叹寺。立关三载。遇异僧指示曰。普贤行乃潜行密用。调一切心。非劳筋苦骨之谓也。师遂南游金陵。参云谷。谷拈念佛是谁话令参。同憨山清北游。参徧融圆啸岩宝大千润诸公。万历初。再参大千於少林。隐居台山。获文殊摩顶授记。明神宗为慈圣皇太后祝遐。诏不二赴京。奉旨於台。与师盘桓累日。机缘甚契。一日被不二蓦地一札。忽然大悟。如是道望隆重。至有猛虎开路菩萨送灯之事。神宗梦师像。征赴京。赐紫衣师号。示寂。塔於台山。勅封真佛子。
　　黄州白虎山兴善寺一然如幻禅师。本郡朱氏子。世业儒。性仁慈。常行放生等事。因乡试脱榜。师曰。吾出家志遂矣。特往襄之草店寺芟染。入伏牛山火堂结制。谒不二。得其颕悟。不二即可以法。万历间。慈圣皇太后。建首楞严道场。神宗诏入便殿。赐紫并洪济之号。表归隐庐山黄龙。同彻空憨山数人。复白莲社。戊午年。黄州太常官公游山。向师道风。率文学何其祥等。请住志公白虎道场。不数年。还复旧规。
　　上堂。释迦心血。达磨眼睛。阿谁无分。只是不许忘想。所谓得之於心。伊兰作旃檀之树。失之於旨。甘露乃蒺藜之园。昔安国问僧。一语具得失两意。汝作么生道。僧举拳曰。不可唤作拳头也。安国不肯。师亦举拳别曰。祇为唤者个作拳头。大众向者里下得一语恰当。始知毫厘有差。天地悬隔。
　　掩关二十二载。崇祯癸未二月十五日。无疾坐化。茶毗葬淋山河之乾方。世寿八十四。僧腊四十一。嗣法弟子四人。
　　[廿/猱]州白马寺仪峰方彖禅师。达州罗氏子。参金佛山云庵和尚。令看如何是鬼神□不破之机。三年有省。出峡遍谒知识。结茅双溪。一日午炊。闻甑中作声。忽大悟。作偈。有白云青嶂点头之句。尝游浙中。庵於杭之清平。真寂印公。蚤年尝依之。一日举青峰丙丁童子来求火话诘之曰。青峰恁么道。法眼恁么道。为甚么有悟不悟。印曰。初以识心凑泊。所以不悟。后乃直下承当。故乃大悟。师遽举拳。挥案一下。励声曰。恁么汝今大悟耶。印拟议。师便痛骂趂出。印直汗流浃背。於兹愤志力参。
　　万历壬辰间。归白马。僧问。如何是西来意。师曰。两头烧火一头烟。师手中尝执鼗鼓。一面书矗子。一面书犇字。凡应机多举而摇之。示寂。塔於龙神山。
　　(滴乳曰。据永觉贤传。真寂印公塔铭。受记莂於师。印有语录〔乃细〕门警训行世)。

　　径山下第十四世
　　径山广禅师法嗣

　　建宁府普明鸳湖妙用禅师。杭州海宁郑氏子。年□七。礼兴善济舟为师。受业於南明和尚。谒无幻。请益参禅之要。一日於径山禅堂。偶阅思益梵天经注有省。即呈偈曰。铁壁银山谁敢摧。贼身蓦地拶将来。相看元是旧相识。当下惭惶笑脸开。呈明。明见而呵之。自此誓不作偈颂。单提本参。而自逼拶。南明因病笃。举香严偈问师。师才开口。明便喝。师复拟开口。明又喝。师点头。
　　石门云颂曰。珊瑚盏盛灵龟血。更酌茶蘼茜翠香。因忆王乔双羽徤。[髟/(盐-卤+(必-心))]鬖一醉罄壶觞。
　　师侍南明。明问。断头船作么生架。三脚驴作么生骑。师低头下去。明深喜。寻付偈曰。无传无受法。无传无受心。付与无手者。掣断虚空筋。
　　石门云颂曰。子陵滩下老渔翁。展转抛筌力已穷。刚获赤鳞岩上去。一声雁落碧波中。
　　师虽荷大法。终不自肯。后因阅罗湖野录。至白云提省五祖处。始得脱然无碍。
　　石门云颂曰。及尽今时踞虎头。揭天声价有谁酬。其中更有深秋意。海上清浮玉一钩。
　　上堂。僧问。如何是古佛心。师便打。曰如何是学人心。师曰。欲攫游龙。[虫*晏]蜓竟上。曰毕竟如何。师连棒打出。下座。
　　空诸性颂曰。桃花流水杳然去。别有天地非人间。堪笑渔翁成钝置。扁舟何处探仙湲。提正令髑髅穿。吹毛凛凛逼人寒。
　　师访湛然和尚。师问。目前无法。意在目前。其旨如何。湛云。闻令师出关是否。师曰。不是目前法。非耳目之所到。又作么生。湛揖云。请出。我要止静。师便出。
　　径山进颂曰。狭路相逢一段奇。灼然宾主礼无亏。就中便有些讹处。不是苦心人不知。
</div>
    <div class="pagination">
<a href="径石滴乳集_page7.html">上一页</a><a href="径石滴乳集.html">1</a><a href="径石滴乳集_page2.html">2</a><a href="径石滴乳集_page3.html">3</a><a href="径石滴乳集_page4.html">4</a><a href="径石滴乳集_page5.html">5</a><a href="径石滴乳集_page6.html">6</a><a href="径石滴乳集_page7.html">7</a><span class="current-page">8</span><a href="径石滴乳集_page9.html">9</a><a href="径石滴乳集_page10.html">10</a><a href="径石滴乳集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
