<!DOCTYPE html>
<html>
<head>
    <meta charset="UTF-8">
    <title>禅宗颂古联珠通集 - 第 73 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅宗颂古联珠通集 - 第 73 页/共 79 页</h1>
    <div class="content">　　【增收】北禅因僧问。如何是佛。师曰。[匙-匕+巳]挑不上。　颂曰。
　　[匙-匕+巳]挑不上。箸拨不开。合掌赞言。善哉善哉。(疎山如)。
　　【增收】瑞州洞山晓聪禅师。(嗣文殊真)常自负柴上山。路逢一僧。问山上有柴。何故将去师放柴於地曰。会么。曰不会。师曰。我要烧。　颂曰。
　　此行莫拟几时回。北去应须到五台。若遇文殊放光处。殷勤为我记归来。(虚堂愚)。
　　柴火煎熬担在身。相逢狭路不堪论。淡烟落日青山外。满地难收刀斧痕。(石林巩)。
　　【增收】洞山聪曰。一大藏教只是个之字。　颂曰。
　　点画分明无道理。老胡几度提不起。不如分付王将军。无限风流归手里。(白云端)。
　　【增收】洞山聪因僧问。既是泗州大圣。为什么在杨州出现。师曰。君子爱财。取之有道。　颂曰。
　　泗州忽示现杨州。天下宗师话路稠。君子爱财取有道。南海波斯鼻孔粗。(慈明圆)。
　　玉堂有路通人到。金榜无名只自惭。长恨贫儒书读尽。老来不得一青衫。(栢庭永)。
　　【增收】明州雪窦山重显禅师(嗣智门祚)示众曰。龙泉与刀斧同质。利钝悬殊。驽骀与骥马同途。迟速有异。　颂曰。
　　说似琅玕犹是玉。谓言鍮石又如金。自惭识性多庸下。未有昭昭至鉴心。(佛鉴懃)。
　　【增收】雪窦示众曰。譬若世界坏时。大水竞作。其间无量众生。或没未没。互相悲号。仰望苍苍。皆云相救。当是之时。四禅天人一见高声便喝。咄哉众生。我预曾报汝。令频频上来。汝却不听。如今有什么救处。乃拍手云。归堂。　颂曰。
　　劫外涛声满世间。群生无处可跻攀。寥寥天外清虚境。谁解陵空上帝关。(圭堂居士)。
　　【增收】雪窦住翠峰时。有数僧到。师曰。新到那。僧曰是。师曰。参堂去。僧才行。师复唤曰。来来。僧回首。师曰。洞庭难得师僧到。与你一椀茶吃。　颂曰。
　　入门句子已先酬。唤去呼来第二头。到此不知茶味者。纷纷空买洞庭舟。(虚堂愚)。
　　【增收】雪窦改船子渔父颂曰。夜静水寒鱼不食。满船载得月明归。　颂曰。
　　闪烁金鳞跃浪时。华亭贪玩下钩迟。谁知雪老垂纶惯。不犯波涛取得伊。(白云端)。
　　【增收】雪窦因僧问。如何是诸佛本源。师曰。千峰寒色。曰未审向上更有事也无。师曰。雨滴岩花。　颂曰。
　　千峰寒色事如何。雪上加霜冻滑多。若遇邹阳吹暖律。岩花应不待春和。(杨无为)。
　　千峰寒色冷堆青。雨滴岩花照眼明。若问个中端的旨。休将鹤唳作莺声。(本觉一)。
　　【增收】雪窦因僧问。山花开似锦。涧水湛如蓝。学人分上为什么不会。师曰。枯木里瞠眼。曰恁么则从苗辨地。因语识人也。师曰。三十棒且待别时。　颂曰。
　　一枝枯草强遮羞。明镜当轩烛尽幽。满面惭惶移步去。清光灼灼避无由。(白云端)。
　　【增收】雪窦颂革辙二门曰。劫火曾洞然。木人泪先落。可怜傅大士。处处失楼阁。一德云闲古锥。几下妙峰顶。唤它痴圣人。担雪共填井。(二)祖佛未生前。已震涂毒鼓。如今谁乐闻。请试分回互。(三)宛转复宛转。真金休百炼。丧却毗耶离。无人解看箭(四)。　颂曰。
　　迦叶聆筝起舞。渊明闻钟皱眉。息耕斗室危坐。半窗冻日熙熙。(虚堂愚)。
　　风卷浮云尽。青天绝点埃。山川俱在目。何必上高台。(葛芦覃)。
　　【增收】雪窦颂曰。三分光阴二早过。灵台一点不揩磨。区区日逐贪生去。唤不回头争奈何。　颂曰。
　　业识茫茫。无本可据。咄哉痴汉。便恁么去。(肯堂充)。
　　锯解秤锤。油煎石磉。两手擎来。有功者赏。(且庵仁)。
　　无禅才云。雪窦老汉。颟颟顸顸。儱儱侗侗。更参三十年。也未会禅在。然虽如是。土旷人稀。试听下个注脚。乃颂曰。
　　瞎却摩酰三只眼。南北东西路不分。千林落叶无人扫。独自松门展脚眠。
　　【增收】雪窦与李殿院坐次。有秀才并道士到院。李问云。三教中那个为贵。师侧身叉手而立。李曰。有口何不道取。师曰。对夫子而难言。　颂曰。
　　五老峰前古观基。老君元是一牟尼。时难只得同香火。莫听他人说是非。(南堂兴)。
　　【增收】雪窦因僧问。如何是佛。师曰。四山围绕。　颂曰。
　　狂狗趂块。瞎驴趂队。只许我知。不许伊会。(南华炳)。
　　【增收】雪窦因僧问。如何是诸佛向上人。师曰。白云覆青山。曰莫便是和尚为人。处也无。师曰。渌水徒长蕖。　颂曰。
　　雪峤层层翠琐深。风生寒岫结重云。夜来丹凤冲霄汉。听晓樵人逐雁群。(投子青)。
　　【增收】雪窦问大龙。语者默者不是。　颂曰。
　　三军不动旗闪烁。龙蛇阵上看谋略。令人长忆李将军。万里晴空飞一鹗。(复庵封)。
　　【增收】潭州云盖继鹏禅师。(嗣智门祚)初谒双泉雅禅师。泉令充侍者。示以芭蕉拄杖话。经久无省发。一日泉向火次。师侍立。泉忽问。拄杖子话试举来。与子商量。师拟举。泉拈火箸便摵。师豁然大悟。　颂曰。
　　与夺双行验正邪。才争拄杖便亡家。蓦然铁棒如风疾。失却从前眼里花。(白云端)。
　　击碎髑髅。敲出骨节。明眼人前。自彰丑拙。(木庵永)。
　　【增收】相州天平从漪禅师。(嗣清溪进)师到西院。常自曰。莫道会佛法人。觅个举话底人也无。院闻而默之。师异日上法堂次。院召从漪。师举首。院曰错。师进三两步。院又曰错。师近前。院曰。适来两错。是上座错。是思明老汉错。师曰。是从漪错。院曰错错。乃曰。上座且在这里过夏。共汝商量这两错。师不肯便去。后住相州天平山。每举前话曰。我行脚时被恶风吹到汝州。有西院长老。勘过连下两错。更留我过夏。待共我商量。我不道恁时错。我发足向南方去时。早知错了也　首山念云。据天平作恁么解会。未梦见西院在。何故话在。　颂曰。
　　禅家流爱轻薄。满肚参来用不着。堪笑堪笑天平老。谁谓当初悔行脚。错错。西院清风顿销烁。复云。忽有个衲僧出来道错。雪窦错何似天平错。(雪窦显)。
　　把缆放船。胶柱调弦。远水不救近火。短绠那级深泉。天平老太匆草。为两错悔行脚。大地茫茫愁杀人。眼里无筋一世贫。(圆悟勤)。
　　彼呼我诺。彼啐我啄。闻如不闻。将错就错。金刚眼睛槵子换却。会与不会都卢是错。(佛鉴懃)。
　　两错将来竟不成。从而南北路头分。后来费尽分疎语。半是思君半恨君。(云衲庆)。
　　(曹洞)【增收】郢州太阳警玄禅师(嗣梁山观)僧问。如何是和尚家风。曰满缾倾不出。大地没饥人。　颂曰。
　　荆山美玉何须辨。赤水玄珠不用拈。罔象无心黄帝重。卞和有智楚王嫌。(丹霞淳)。
　　【增收】太阳玄问梁山。如何是无相道场。山指观音曰。这个是吴道子画。师拟进语。山急索曰。这个是有相底。那个是无相底。师有省。便礼拜。山曰。何不道取一句。师曰。道即不辞。恐上纸笔。山笑曰。此语上碑去在。　颂曰。
　　路穷崖仞问山翁。别指岩西东岭东。拟进雾垂岚色重。回头忽见太阳红。(投子青)。
　　真空无相绝名模。立底精兮画底粗。道即不辞难上纸。西天胡子没髭须。(止泓鉴)。
　　(法眼)【增收】天台山德韶国师(嗣法眼)示众曰。青萝夤缘。直上寒松之顶。白云淡伫。出没太虚之中。万法本闲。唯人自闹。　颂曰。
　　等是垂慈为你来。舌头拖地语如雷。葛藤满地无人剪。狼藉春风又一回。(竹屋简)。
　　【增收】韶国师示众曰。通玄峰顶不是人间。心外无法满目青山。　颂曰。
　　心外本来无一法。国师见处未为亲。若言满目青山是。认着还生眼里尘。(无隐鉴)。
　　【增收】金陵清凉泰钦法灯禅师。(嗣法眼)师问僧。如何是祖师西来意。僧曰。不东不西。师不肯。僧却问。如何是祖师西来意。师曰。不东不西。僧遂领旨。　颂曰。
　　西来祖意不东西。猿鸟春深抱树啼。多少行人空怅望。青山孤耸白云低。(保宁勇)。
　　不东不西。一句全提。软似生铁。硬如烂泥。投针未谙钵水。刮膜再用金鎞。云琐家山归路绝。回头翻笑杜鹃啼。(肯堂充)。
　　【增附】云居齐和尚。法灯会中为知藏。灯一日谓师曰。有人问我西来意。答他曰。不东不西。藏主作么生会。师对曰。不东不西。灯曰。与么会又争得。曰道齐祇恁么。未审和尚尊意如何。灯曰。它家自有儿孙在。师顿明厥旨。有颂曰。接物利生绝妙。外生终是不肖。它家自有儿孙。将来用得恰好。　颂曰。
　　他家自有儿孙在。父祖田园都不爱。平生活计剎那中。东头买得西头卖。(大洪恩)。
　　人问西来祖师意。灯公对道不东西。它家自有儿孙在。多是随言却自迷。(本觉一)。
　　金陵报恩院玄则禅师。(嗣法眼)初问青峰。如何是学人自己。峰曰。丙丁童子来求火。后谒法眼。眼问。甚处来。师曰青峰。眼曰。青峰有何言句。师举前话。眼曰。上座作么生会。师曰。丙丁属火。而更求火。如将自己求自己。眼曰。与么会又争得。师曰。某甲祇与么。未审和尚如何。眼曰。你问我。我与你道。师问。如何是学人自己。眼曰。丙丁童子来求火。师於言下顿悟。　颂曰。
　　末上一回秤八两。又秤恰重半斤来。定盘星在谁人手。争着丝毫可怪哉。(白云端)。
　　丙丁求火己躬明。法眼青峰古路行。行到水穷知尽处。坐看云起见平生。(照觉总)。
　　丙丁求火问青峰。叵耐韩卢逐块踪。赖得清凉重点破。一声雷震化为龙。(大洪遂)。
　　问处分明答处亲。青峰八字打开门。头头尽是吾家物。何必临歧更问津。(佛灯珣)。
　　【续收】丙丁童子来求火。再问炎炎燎面门。过现未来三世佛。不离其中转法轮。(冶父川)。
　　丙丁童子来求火。南方丙丁又属火。按剑宗师奈若何。是君心下意不过。(卍庵颜)。
　　一回醉倒玉楼前。鬓乱钗横语笑颠。最是恼人肠断处。借婆衫子拜婆年。(皖山凝)。
　　昔见非真。今见非假。字经三写。乌焉成马。(宝叶源)。
　　杭州永明开山道潜禅师。(嗣法眼)初参法眼。眼曰。子参请外。看什么经。师曰华严。曰总别同异成坏六相。是何门摄。师曰。世出世间一切法。皆具六相。曰空具六相不。师无对。曰何不问去。师却问。空具六相不。曰空。师於是开悟。曰子作么生会。师曰空。眼然之。　颂曰。
　　空兮空兮无背面。拈起豁然成两片。檐向南屏山角头。千古万古少人见。要见么。(以拂子打圆相云)金乌飞上琉璃殿。(断桥伦)。

　　禅宗颂古联珠通集卷第三十七
　　禅宗颂古联珠通集卷第三十八

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第十一世之一(南岳下第十世)

　　(临济)　潭州石霜楚圆慈明禅师(嗣汾阳)僧问。如何是佛。师曰。水出高原。师自颂曰。
　　水出高原也大奇。禅人不会眼麻弥。若也未明泥水句。灯笼露柱笑嘻嘻。
　　慈明为水出高原。天下禅僧走似烟。只听清声来耳畔。不知流落那峰前。(正觉逸)。
　　水出高原上。风翻浪似银。摛毫聊一颂。梦里说书绅。(翠岩真)。
　　冲断云根迸石来。泠冷千古下崔嵬。未明的的朝宗意。听取春深动地雷。(沩山秀)。
　　高原水出晓晴天。对答临机岂偶然。衲子不知流落处。一寻寒木破溪烟。(地藏恩)。
　　【续收】穿云迸石不辞劳。大抵还他出处高。溪涧岂能留得住。终归大海作波涛。(雪岩钦)。
　　水出高原浪拍天。四维上下绝尘烟。分明好个真消息。未必时人到那边。(高峰妙)。
　　【增收】慈明室中。插剑一口。以草鞋一緉水一盆置剑边。每见入室即曰。看看。有至剑边拟议者。师曰崄。丧身失命了也。便喝出。　颂曰。
　　暑往寒来春复秋。夕阳西去水东流。将军战马今何在。野草闲花满地愁。(瞎堂远)。
　　四五百条花柳巷。二三千处管弦楼。纵然有搭闲田地。不是栽花蹴气球。([仁-二+幻]堂仁)。
　　家山指出路非遥。万仞嵯峨插碧霄。一片白云横谷口。几多归鸟尽迷巢。(水庵一)。
　　单枪疋马出汾阳。端的还他主将强。盆水草鞋横室内。杀人更不犯锋铓。(无际派)。
　　百花丛里[革*登]鞭过。俊逸风流有许多。未第儒生偷眼觑。满怀无奈旧愁何。(断桥伦)。
　　【增收】慈明在众中时。到芝和尚寮中。芝坐间开合子取香在手中欲烧次。师问曰。作么生烧。芝便放炉中烧。师曰。齖郎当汉。又恁么去也。　颂曰。
　　千人万人行一路。几个移身不移步。对面拈香炉上烧。齖郎当汉又恁去。(白云端)。
　　【增收】慈明因僧问。如何是古佛家风。师曰。银蟾初出海。何处不分明。　颂曰。
　　银蟾出海照无私。处处分明是阿谁。见面不须重问讯。从教日炙与风吹。(高峰妙)。
</div>
    <div class="pagination">
<a href="禅宗颂古联珠通集_page72.html">上一页</a><span>...</span><a href="禅宗颂古联珠通集_page68.html">68</a><a href="禅宗颂古联珠通集_page69.html">69</a><a href="禅宗颂古联珠通集_page70.html">70</a><a href="禅宗颂古联珠通集_page71.html">71</a><a href="禅宗颂古联珠通集_page72.html">72</a><span class="current-page">73</span><a href="禅宗颂古联珠通集_page74.html">74</a><a href="禅宗颂古联珠通集_page75.html">75</a><a href="禅宗颂古联珠通集_page76.html">76</a><a href="禅宗颂古联珠通集_page77.html">77</a><a href="禅宗颂古联珠通集_page78.html">78</a><span>...</span><a href="禅宗颂古联珠通集_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
