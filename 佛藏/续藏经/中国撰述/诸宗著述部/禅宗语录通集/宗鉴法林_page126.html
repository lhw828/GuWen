<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 126 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 126 页/共 128 页</h1>
    <div class="content">　　法林音云。蛊毒之家水莫尝。东山既不能觑透价老心肝。争免数百年后带累者汉活葬在洞山门下。复颂。
　　荆棘岩前出老根。多年犹带血斑痕。不知何处腥风至。徒向荒郊欲返魂。
　　划断千江白雪纷。赤梢沉困暗消魂。渔翁夜半鸣桹急。大叫天明失路行。(粟庵鼎)

　　高邮州定禅师

　　因僧问透网金鳞以何为食。师曰乾屎橛。
　　法林音云。百尺竿头不知转身之路。空扭捏三圣鼻孔。万仞岩前不解垂手之机。徒模糊云门眼睛。今日有人恁么问。法林终不肯。祇有受璧之心。　永宁鼎云。索价八百。拟酬一千。可谓高迈古今。在今之世十个五双。背秦忘楚者多。摹腹问心者少。
　　铁壁银山涌出来。当头一拶便成灰。锦鳞若解生头角。迸破青天走逆雷。(海慧惺)
　　蹋碎佛阶衬马蹄。残红飘处印香泥。清波涌出游艇子。遥望芦花一色迷。(法林音)

　　郑州普照寺佛光道悟禅师

　　身着白衫。跨黄犊吹短笛。游於洛中。尝曰。道我凡耶。曾向圣位中来。道我圣耶。又向凡位中去。道我非凡非圣耶。却向毗卢顶上别有行处。
　　法林音云。佛光贪它一粒米。却将曩劫熏修狼藉殆尽。且道那里是贪它粒米处。
　　手内琅玕七尺筇。穿云度水活如龙。有时拈在融峰上。划破青天不放松。(涧庵怡)
　　茅庵缚就傍双林。拄杖常随过别岑。谩道渠侬无住处。满山枯木似龙吟。(法林音)

　　温州灵云省庵思禅师

　　结夏上堂。以大圆觉牛角马角。为我伽蓝瓜篮菜篮。
　　法林音云。掀翻威音那畔。了无踪迹可寻。扫除今世门头。不留一些余习。要且无出身之路。
　　霜叶飞飞月一天。闲将锦瑟调窗前。知音欲得周郎至。故意时时误拂弦。(慈云文)
　　历历古今磨昼夜。忙忙日月跳双丸。不知天地为谁老。留得青山画里看。(海慧惺)
　　缚个庵儿傍水湾。惟留心事对青山。幽居不问朝堂事。镇日寥寥独掩关。(法林音)

　　泗川大瘤禅师

　　所至以勘验为事。过雪窦乃曰。者老汉口里水漉漉地。窦曰你不肯老僧那。师曰果然口里水漉漉地。以坐具一摵便去。直岁不甘。趁至中路损师一足。师曰此是老汉使之。它日须折一足偿我。窦果如其语。
　　法林音云。雪窦水漉漉底。后折一足偿它。大瘤水漉漉底。直岁打折一足。还偿得雪窦也未。复颂。
　　诗肠仅比酒肠宽。痛饮挥毫兴未阑。引雨寒烟入户急。柳弓苇箭带心肝。
　　瞋不是瞋。打亦非打。得人一牛。还人一马。白雪阳春唱高和寡。两个独脚可知礼也。(植山树)

　　杭州云栖莲池袾宏大师

　　谒笑岩於柳巷。求开示。岩曰。阿你三千里外来开示我。我有甚么开示你。师恍然辞归。过东昌道中。闻谯楼鼓声忽大悟。述偈曰。三十年前事可疑。三千里外遇何奇。焚香掷戟浑闲事。魔佛空争是与非。
　　承天惺云。云栖虽然悟去。争奈堕在半途。若要归家稳坐。直须掉转头来再见笑岩始得。　法林音云。归马华山之阳。放牛桃林之野。虽则南向让三北向让再。依然征诛而得天下。复颂。
　　上园历罢到江滨。满眼红黄入梦频。兴罢归来无觅处。故乡端不在西秦。
　　水到燕山心不正。撞头偏遇打头风。可怜拶破东昌鼓。丧尽家私两手空。(慈云文)
　　东昌门外鼓腾腾。蓦拶虚空扑地崩。拈得红炉一片雪。却是黄河六月冰。(予哉元)
　　云栖因侍郎王宗沐问。夜来老鼠唧唧。说尽一部华严经。师曰猫儿突出时如何。王无语。师自代曰。走却法师。留下讲案。遂颂。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。
　　法林音云。既不能格外追问。又不能格外提持。岂善作者乎。致令王公死在句下。不见道大凡宗师不可祇一路也。复颂。
　　毗卢楼阁月朦胧。剎剎尘尘绝异同。堪笑善财无觅处。清光狼藉粉墙东。
　　西风愁起绿波间。菡萏香消翠叶残。细雨梦回鸡塞远。小楼吹彻玉笙寒。(粟庵鼎)
　　主重重也伴重重。一夜深谈性海空。二十四幢平榻地。不知谁撞玉楼钟。(辨才海)
　　云栖因僧问。参禅念佛可融通否。师曰。若然是两物。用得融通着。
　　法林音云。天地一理。万法一如。大师不妨会尽。祇是中心树子犹望它人讨保在。
　　孤山梅白非因雪。雪谷香生不是梅。梅雪两忘丰骨露。清香隐隐袭人来。(宁寿恒)
　　桃源洞里卜幽栖。鸡犬桑麻乐有余。采得黄精和白朮。一时收入药胡卢。(海慧惺)
　　满山笋蕨满园茶。历落岩前斗晚霞。午夜梦回才一顾。般般风味不须赊。(法林音)
　　云栖新春日示众。今日贺新春。岁时重换却。昨日作么生。十二月廿八。
　　法林音云。拈头作尾。拈尾作头。不知四时密移。那管日月推迁。更赠一柄埽帚去。馆驿门前作生涯。
　　青山日伸颈。绿水夜扬眉。握管虚空判。写出旧锺馗。(界弘量)
　　华阳道士咒金钟。鬼谷先生祝卦筒。惟有东村王大伯。浑家烧纸送年穷。(海慧惺)
　　水色山光皆入诗。一行鸿雁影差池。醉后不知天地窄。梅移窗外月来时。(法林音)
　　云栖尝自赞曰。十画九不像。恼杀丹青匠。庶几此近之。权留作供养。若道者便是。依然成两样。不两样。三十棒。
　　慈云文云。云栖道庶几此近之。大似折空花浓淡。较兔角短长。　法林音云。款出囚口。要且三十棒。也祇令行一半。复颂。
　　三个猢狲夜簸钱。翻来覆去绝中边。岩前忘却来时路。水底徒分上下天。
　　秃帚拈来巧画眉。涂唇赤土美西施。自怜越国人烟积。拥翠楼头错认伊。(粟庵鼎)
　　自梳云鬓理宫妆。十曲春风九断肠。打破菱花双照影。一时羞杀杜韦娘。(环六闻)

　　紫柏达观真可大师

　　闻诵断除妄想重增病。趣向真如亦是邪。大疑之。一日斋次忽大悟。乃曰。使我在临济德山座下。一掌便醒。安用如何若何。
　　法林音云。从门入者不是家珍。既不能胸襟流出。纵然瞠开睡眼。也是倚门傍户。
　　八骏图边腾逸足。掀翻槽枥脱羁衔。当时伯乐如相顾。管取千金制锦鞍。(宁寿恒)
　　哭月狂猿攀古树。啸风猛虎踞悬崖。人间别有通霄路。不必行从者里来。(诞登清)
　　清风明月两相留。独傍溪边觅旧游。转过岩前偶一笑。扶桑日出海门秋。(法林音)

　　瑞州黄蘗无念深有禅师

　　因僧问。道果有耶。果无耶。师曰说有说无二俱成谤。曰如何即得。师曰无求即得。曰如何是道之体。师曰满口道不着。曰四大离散时如何。师竖起拳曰者个不属四大。
　　法林音云。把住时海阔山遥。放行处纤尘不立。若人透得。许与古佛同参。更须知向上有一人在。复颂。　不劳井底种林檎。桃李满园俱是金。万里区区归未得。可怜明月印波心。
　　历尽千山与万山。白云影里转身难。为君指出竿头路。须信拘卢不在南。(辨才海)
　　无念因僧问。古人并却咽喉唇吻道将一句。者一句如何道。师曰我不并却咽喉唇吻。你且道一句看。僧无对。师曰你被音声塞却口。
　　法林音云。者僧被音声塞却即且置。无念老汉且道脱得也无。
　　老将镇边关。单于尽胆寒。太平归故国。露布写平蛮。(定生纯)
　　边关那听假鸡鸣。车马萧萧不放行。关吏谩言刻薄甚。从来符节要分明。(法林音)

　　夔州白马寺仪峰方彖禅师

　　因僧问如何是西来意。师曰两头烧火一头烟。
　　法林音云。西来大意。道者何止万千。者汉较些子。祇是不合杜撰。复颂。
　　飒飒清风掌上仙。谩拖双袖绕云烟。高歌一曲乾坤暗。塔影倒插波底天。
　　望梅止渴太惺惺。齿颊津生任吐吞。路不赍粮户不扃。讴歌鼓腹徧乾坤。(粟庵鼎)
　　仪峰手中常执一鼗鼓。一面书矗字。一面书犇字。凡应机多举而摇之。
　　法林音云。在仪峰门下不道全无。若是今时。何异担水河头卖。复颂。
　　神头鬼面几多般。拈出当阳不等闲。一曲两曲谁会得。却将纨扇掩惭颜。
　　觌面神锋不露形。血痕零碎似春淋。生灵兀兀知还否。可叹晨昏卧翠阴。(粟庵鼎)

　　广信府鹅湖养庵心禅师

　　画大圆相於壁间。内写莫教涂黑。外写勿使伤白。有人向圈里圈外下得注脚者。许汝学道。不然总是懡[怡-台+罗]。
　　法林音云。正不立玄。偏不附物。鹅湖尽力显扬了也。千载之后争能免个以己昏昏使人昭昭。　永宁鼎云。鹅湖无端画地为牢。要截断天下人脚跟。殊不知带累自己生陷地狱。
　　明月堂前宝镜开。正偏无地可安排。何如室内陈家晏。把酒行筹暗里猜。(海慧惺)
　　吸尽湘江数派清。迢迢桂毂夜初明。蟾光万斛没藏处。无限游人梦里行。(法林音)
　　养庵尝置无门锁。室中以验方来。偈曰。上古留传锁。凭君智钥开。若无开锁法。相见不须来。
　　法林音云。且道是无门锁不是无门锁。复颂。
　　夹路黄花色色新。游人空逐马蹄尘。几回迷却来时路。苦雨复闻鸠唤频。
　　门墙万仞许谁窥。造室升堂几个儿。若是自家亲骨肉。家风狼藉播支离。(粟庵鼎)
</div>
    <div class="pagination">
<a href="宗鉴法林_page125.html">上一页</a><span>...</span><a href="宗鉴法林_page121.html">121</a><a href="宗鉴法林_page122.html">122</a><a href="宗鉴法林_page123.html">123</a><a href="宗鉴法林_page124.html">124</a><a href="宗鉴法林_page125.html">125</a><span class="current-page">126</span><a href="宗鉴法林_page127.html">127</a><a href="宗鉴法林_page128.html">128</a><a href="宗鉴法林_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
