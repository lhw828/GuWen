<!DOCTYPE html>
<html>
<head>
    <meta charset="UTF-8">
    <title>续古尊宿语要 - 第 24 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古尊宿语要 - 第 24 页/共 43 页</h1>
    <div class="content">　　为木庵下火。时国清方来请

　　石桥未跨忽宵征。空使丛林叹老成。寄语丰干与寒拾。松门休更算来程。木庵老。登山须到顶。入海须到底。既是大顶不居。双涧不住。因甚向南方村草步头。单丁垛跟。为或是这回不是梦。真个到天台。为或是一度被蛇伤。怕见断井索。到这里。须有出身一路始得。以火炬画一圆相云。火后一茎茆。铁蛇钻不入。

　　为赵判院起棺

　　富贵功名如昨梦。涅盘生死等空花。高歌一曲笑归去。翻着襕衫乌帽斜。到这里。生也不道。死也不道。一念回光。归家稳坐。恁么明得。非儒非佛。非凡非圣。何三界可出。何菩提可求。何风树可悲。何逝水可叹。七十年龄世希有。身前身后转光辉。虽然如是。且道。出门向什么处去。令人翻忆老居士。天上人间不可陪。

　　游龙湫拜诺矩罗尊者

　　十里松溪到上流。断崖千尺泻龙湫。谁言尊者心无着。冷眼长年看不休。

　　云盖本和尚　　　　嗣白云

　　师开堂日。僧问。诸佛出世。池涌金莲。五峰出世。有何祥瑞。师云。总无祥瑞。僧云。为什么却无。师云。座前纵有天花落。正眼看来亦是邪。僧以手划一划。师云。切须子细。僧欲进语　师乃云。问话且止。此一大事。乃是先佛之根本。群生之性命。亘古亘今。未尝改移。在圣在凡。曾无增损。包含天地。混茫太虚而不知其大。鼓泄阴阳。陶铸万物而不宰其功。浩浩然。不可以语言造。昭昭然。不可以寂默诣。语言求之。返成诤论。寂默求之。堕於断灭。到此唯圣与贤。乃能共证。在昔裴相国治潭之日。石霜山中。有一老僧。号曰普会。虽有道行。不为世人之所钦奉。孤守深山。孑然自善。裴公知之。一日枉驾。公秉以见之。坐次。普会乃问。相公手中秉者是何物。公曰。此有多名。略言其二。在天子手中曰珪。在百官手中曰笏。普会曰。敢借一观。公遂度与善会。会接得。乃拈起示相公云。在天子手中曰珪。在百官手中曰笏。且道。在老僧手中。唤作甚么。公无说。普会曰。若也道得。却还相公。若道不得。留在山中。永为法物。裴公然之。
　　自尔之后。普会之道。大行天下。学者归之如市。堂盈千众。得其旨者。不知其数。普会之道既行。良由裴公不以庙堂尊高为贵。而能屈折於山中一老僧之前。遂使如来正法眼岁。万世光显。此非圣贤用心。则无由能得。虽然如是。三百年来。未曾有人提掇。云盖今日。幸逢胜会。不免再三。乃竖起拂子云。只这个。不是笏。不是珪。诸佛授手。千圣护持。巍巍荡荡。应物随机。收来则天宽地厚。放去乃斗转星移。且道。即今是收是放。若也道得。裴公普会。不远目前。若也未知。更俟他日。拂一拂。

　　上堂

　　平高就下。辞郭入村。斩新日月。特地乾坤。释迦老子。横眠竖卧。楼至如来。把却三门。喝一喝。拍禅床。下座。
　　秋雨萧萧。秋风飋飋。好个公案。无人断得。有么有么。良久。拍禅床。喝一喝。
　　夫有情之本。依智海以为源。含识之流。总法身而为体。祇为情生智隔。想变体殊。达本情忘。知心体合。道家又道。杳杳冥冥。其中有精。恍恍惚惚。其中有物。遂拈起拄杖云。文殊菩萨。共太上老君。在五峰拄杖上相赶。还有人见么。若也见。阿谁在前。阿谁在后。乃击香卓云。打与三百。
　　是即埋没千圣。非即辜负自己。且道。是非不到处。一句作么生道。良久云。鹤鹭并头踏雪睡。月明惊起两迟疑。
　　一年去一年来。年去年来知几回。劝若识取去来者。免被光阴取次催。且道。去来者作么生识。既识得。作么生道。若道不得。五峰与你一切道出。乃云。孟春犹寒。下座。
　　拈拄杖云。五峰不会佛法。问着也无对答。却将拄杖乱敲。笑杀丛林老衲。卓拄杖一下。
　　头戴须弥山。脚踏四大海。呵吸成风雷。动用生五彩。若人识得渠。一任岁月改。且道。谁人识得渠。喝一喝云。田厍奴。下座。
　　一年春尽一年春。野草山花几度新。天晓不因锺鼓动。月明非为夜行人。
　　拈拄杖横按云。倚天照雪。岂并太阿。捉日追风。宁同八骏。且道。与他安名立字好。不与他安名立字好。良久云。德山有口未曾开。临济两行泪先落。卓拄杖。
　　请化主。云。一人发真归源。十方虚空。悉皆消殒。海会即不然。一人发真归源。十方世界。乾坤大地。尽是黄金白玉。玛瑙珊瑚。为什么如此。良久云。我观法王法。法王法如是。
　　春雨绵绵。连朝接夜。普天普地。无处不周。非人力之能为。岂虚空而自有。且问诸人。因什么得到恁么地。良久云。山房睡起寂无人。野禽啼在深花里。
　　举僧问睦州和尚。如何是学人一卷经。州云。题目甚分明。师云。如今一问一答。一主一宾。一纵一擒。一舒一卷。扬眉瞬目。竖拂敲床。以至种种施为。总是题目。敢问诸人。经在什么处。良久云。朝转三千。暮转八百。无漏果圆。共成佛道。
　　请典座藏主庄主知客。举释迦老子。有四弘誓愿。第一。烦恼无边誓愿断。第二。法门无边誓愿学。第三。无上菩提誓愿证。第四。众生无边誓愿度。海会亦有四弘誓愿。第一愿。粥足饭足。三德六味。不离口边。第二愿。黄卷赤轴。不能遮眼。十字纵横。第三愿。拖犁拽杷。步步到家。第四愿。唱喏唱诺。不动舌头。大众且道。与释迦老子。是同是别。试断看。良久云。明月满江无处觅。沙鸥时叫两三声。
　　古者道。视之不见。谓之夷。听之不闻。谓之希。搏之不得。谓之微。若是云盖则不然。视之则徧周沙界。听之则响应十方。搏之则纳须弥於芥中。掷大千於方外。然虽如是。犹是因风吹火。顺水行舡。且道。开合一句。作么生商量。良久云。总被秋风收拾去。不知和雨落谁家。
　　不须添不须减。妙智灵光常湛湛。一日两度钵盂开。莫认馒头作酸饀。
　　七月山中雨。便觉无暑气。中夜竹簟冷。背手牵布被。父母非我亲。祖佛非我位。此外更无他。不如且瞌睡。
　　赤日晒来乾落索。秋风吹动又新鲜。欲向江边问消息。鹭鸶踏却钓鱼舡。
　　满头白发面皮乾。祖道难扶强自宽。多谢流莺能助我。晓来枝上语千般。
　　举祖师道。父母非我亲。谁是最亲者。诸佛非我道。谁是最道者。云盖即不然。父母非我亲。无有不亲者。诸佛非我道。无有不道者。且道。与祖师相违。为复不相违。如鸟二翼。如车二轮。如天地之二仪。如日月之双照。祖师得第一句。五峰得第二句。若有人添得一句。许伊鼎分三足。
　　木人眼卓朔。石女头把[髟/乍]。两个火炉头。爱说多年话。张三失了刀。李四拾得杷。一场乾落索。几人知缝罅。喝一喝。拍一拍。下座。
　　古者道。净地上死人无数。过得荆棘林者。是好手。若说大尽三十日。小尽二十九。地肥茄子大。脚瘦草鞋宽。寒则向火。热则取凉。正是净地上死人。若也探竿影草。袖里藏锋。换步移身。主宾双照。搅长河为酥酪。变大地作黄金。犹未过得荆棘林在。且道。作么生得与五峰相见。良久云。良玉不为沙砾混。要识真金火里看。
　　一中三。三中一。无量劫来到今日。且作么生是今日事。良久云。杨柳烟深百舌啼。度水胡僧双脚湿。
　　三转法轮於大千。其轮本来常清净。敢问诸人。且作么生是三转法轮。良久云。晨朝有粥斋时饮。夜后长伸两脚眠。
　　云霾万壑。雪覆千峰。口欲谈而牙齿寒。目欲视而睛光乱。到这里。且道。凭个什么建立。良久云。地炉禅客莫嫌冷。更有英雄卧铁衣。
　　两不成双。一不成只。貌若婴孩。声如霹雳。入水不扬波。穿山不动石。滔滔常在五峰前。明眼衲僧识不识。拍禅床。喝一喝。下座。
　　见可见无所见。闻可闻无所闻。无闻则音声至大。无见则色像至广。音声色像。既广既大。则见闻觉知。无边无际。虽然如是。为什么。三世诸佛。向一微尘里。转大法轮。家家门外路。一一透长安。
　　打破虚空。喝散风雨。地狱天堂无着处。浮沤影里任经年。石火光中论劫住。
　　雪岭吼泥牛。云门嘶木马。祇应除此外。万般俱是假。
　　静为躁之君。蹂为静之臣。君臣如合道。躁静一时真。
　　春风吹园林。历历传好音。见闻如不脱。辜负老婆心。

　　偈颂
　　寄酬邵阳陈朝请　　谢灵泉茶

　　邵阳太守老禅翁。尽日忘缘与我同。千里生灵为海众。一城弦管是家风。簿书行遣通消息。枷棒分明示苦空。回顾一盂并一锡。却惭高卧白云中。
　　腊茶一饼占春先。碾罢仍将雪水煎。尽日清香绕牙齿。炉边不动见灵泉。

　　送僧游皇都　　送小师

　　衲卷春风逸性情。孤鸿悠扬拂青冥。崖泉别后声长在。时倚筇枝犹自听。
　　万国归心共一家。等闲移步到京华。明年杜宇声声好。应忆山中玉杵花。
　　履石思磊落。临流念清莹。玩月学高明。观松敩坚劲。四者皆可师。行坐若身影。吾言不汝忘。朝暮时一咏。

　　寄唐秘校　　送明长老归灌溪

　　竹椅蒲团倚石屏。隔溪新月带烟明。自从陶令出山去。闲却孤猿数夜声。
　　松桧交阴路屈盘。穿云归去锡声寒。人间夜夜见山月。不似溪头石上看。

　　默轩　　山中

　　瘦竹三四茎。怪石一两块。有个白头僧。时来坐相对。
　　一池秋水浸莓苔。夜静从他月入来。水亦无心吞月色。冷光寒碧共徘徊。

　　牧童歌

　　茸茸芳草随牛食。牛上横眠吹短笛。笛中一曲落梅花。都来不用春风力。烟雨蒙蒙入深坞。重重不碍来时路。石上挛拳紫蕨肥。叶里绵蛮幽鸟语。蓦地歌蓦地舞。纵遇知音未相许。骑牛归去月明天。竹枝敲落声前句。

　　虎丘隆和尚语　　　　嗣圆悟
　　上堂

　　豁开户牖。万里不挂片云。杲日腾空。四顾清风满座。湖光浩渺。野色澄明。万象森罗。全彰海印。直得头头妙用。物物真机。心境一如。纤尘不立。正当恁么时。万机休罢。千圣不携。坐断毗卢顶。不禀释迦文。婢视声闻。奴呼菩萨。德山临济。目瞪口呿。有棒有喝。一点也用不着。且道。忽遇其中人来时。如何话会。倾盖相逢元故旧。何妨来吃赵州茶。
　　悠悠世事空浮沈。自爱白云岁月深。举眼尽非凡草木。刚然断臂觅安心。虽然如是。事无一向。拈拄杖云。达磨来也。在山僧拄杖头上。为诸人说安心法门。还信得及么。若信得及。当下便心安。其或未然。海枯终见底。人死不知心。
　　寰中天子敕。塞外将军令。一句定乾坤。一剑安天下。便见时康道泰。四海晏清。向我衲僧门下。又且不然。拄杖子。吞却乾坤了也。绵绵不漏丝毫。何处更有一物。与诸人为缘为对。还会么。良久云。各请归堂吃茶去。
　　牛头没。马头回。渠无国土。无位真人。突出难辨。甚处逢渠。击石火闪电光。得不得。未免丧身失命。且风恬浪静一句。作么生道。善财别后谁相识。楼阁门开竟日闲。
　　不犯之令。明古今风月。灵机常独耀。万象悉澄彻。更说什么正法眼藏。瞎驴边灭。无计较中。翻成计较。无途辙中。翻成途辙。一时与你截断。秤槌硬似铁。别别。八月秋何处热。
　　一滴水一滴冻。喝下风雷彰大用。棒头点出眼睛来。照了诸相悉空洞。出门撞着须菩提。拶破虚空全体露。一片云凝绝谓情。万里清光飞玉兔。
　　光非照境。境亦非存。光境俱忘。复是何物。百草头上罢干戈。则且置。忽若嘉州大像。倒骑陕府铁牛。把须弥一掴。百杂碎。新罗国里走马。南赡部洲说禅。又作么生。五台山上云蒸饭。佛殿阶前狗尿天。
　　凡有展托。尽落今时。不展不托。堕坑落堑。直饶风吹不入。水洒不着。检点将来。自救不了。岂不见道。直似寒潭月影。静夜钟声。随扣击以无亏。触波澜而不散。此犹是生死岸头事。拈拄杖。划一划云。划断生法师多年葛藤。点头石不觉抚掌大笑。且道。笑什么。脑后见腮。莫与往来。

　　赞达磨

　　阖国人难挽。西携只履归。只应熊耳月。千古冷光辉。

　　应庵华和尚语　　　　嗣虎丘
　　上堂

　　九年面壁。坏却东土儿孙。只履西归。钝置黄面老子。拈拄杖划一划云。石牛拦古路。一马生三寅。
　　黄檗老婆。大愚饶舌。佛法无多子。正眼瞎驴灭。蓦拈拄杖云。妙严突出拄杖。三人证龟成鳖。遂卓一下云。拄杖子善甄别。硬作脊梁。莫教漏泄。观音菩萨。将钱买胡饼。放下却是一块生铁。掷拄杖。下座。
　　雪堂行和尚到。云。临济三遭痛棒。高安滩上知归。兴化於大觉棒头。深明黄檗宗旨。山中兄弟。虽然不多。各各病在膏肓。不是师叔和尚到来。明果不敢妄通消息。少间下座。与诸知事头首大众。拜请。伏望慈悲。痛垂发药。
　　十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千世界。一切众生。欢喜赞叹。谓言。打这一棒。不妨应时应节。报恩不觉通身踊跃。遂成一颂。举似大众。青蜓许是好青蜓。飞来飞去不曾停。捉来摘却两边翼。便是一枚大铁钉。
　　举大愚芝和尚云。大家相聚吃茎齑。若唤作一茎齑。入地狱如箭射。
</div>
    <div class="pagination">
<a href="续古尊宿语要_page23.html">上一页</a><span>...</span><a href="续古尊宿语要_page19.html">19</a><a href="续古尊宿语要_page20.html">20</a><a href="续古尊宿语要_page21.html">21</a><a href="续古尊宿语要_page22.html">22</a><a href="续古尊宿语要_page23.html">23</a><span class="current-page">24</span><a href="续古尊宿语要_page25.html">25</a><a href="续古尊宿语要_page26.html">26</a><a href="续古尊宿语要_page27.html">27</a><a href="续古尊宿语要_page28.html">28</a><a href="续古尊宿语要_page29.html">29</a><span>...</span><a href="续古尊宿语要_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
