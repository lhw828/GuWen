<!DOCTYPE html>
<html>
<head>
    <meta charset="UTF-8">
    <title>宗门拈古汇集 - 第 14 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗门拈古汇集 - 第 14 页/共 75 页</h1>
    <div class="content">　　南泉因僧问。师归丈室将何指南。泉曰。昨夜三更失却牛。天明起来失却火。
　　龙翔欣云。大小南泉和泥合水。中峰则不然。或有问师归丈室将何指南。即向道拄杖子今日开封。
　　天界盛云。恁么则住持不易。虽然。须是王老师始得。
　　芙蓉觉云。南泉将三百六十骨节八万四千毛窍一时攃在这僧面前了也。争奈这僧如蚊子上铁牛。无处入作。龙渊则不然。或有问师归丈室将何指南。向道饥餐渴饮闲坐困眠。
　　南泉因至庄所。庄主预设迎奉。泉曰。老僧居常出入不与人知。何得预办至是。庄主曰昨夜土地神报道和尚今日来。泉曰。王老师修行无力。被鬼神觑见。侍者便问。既是大善知识。为甚么被鬼神觑见。泉曰土地前更下一分饭。
　　报慈遂云。甚么处是土地前更下一分饭处。
　　因圣颕云。王老师被这僧一问。未免向鬼窟里作活计。
　　云居锡征云。土地前一分饭。是赏伊是罚伊。只如土地觑见。是南泉不是南泉。
　　天童觉云。我当时见庄主与么道。便与捉住云放汝不得。何故。不见道来说是非者便是是非人。
　　报恩秀云。天童虽解捉鬼卖。未免庄头鬼乱。山僧即不然。若见庄主道昨夜土地报。便与弹指三下云。唵度噜度噜地尾娑诃。
　　南泉上堂。王老师卖身去也。还有人买么。一僧出曰某甲买。泉曰。不作贵不作贱。你作么生买。僧无对。
　　赵州谂云。明年与和尚缝一领布衫。
　　卧龙球云。和尚属某甲去也。
　　禾山殷代云。是何道理。
　　雪窦显云。虽然作家竞买。要且不解输机。且道南泉还肯么。雪窦也拟酬个价。直令南泉进且无门退亦无路。良久云。别处容和尚不得。
　　云居庄云。山僧若作这僧。待道不作贵不作贱你作么生买。即对道鼻索在某甲手里。直饶王老师别有长处。也只得忍气吞声。
　　笑岩宝云。山僧今日斩新出个价。直教这老汉更属人不得属己不得。待云不作贵不作贱汝作么生买。但道请和尚暂归方丈吃茶。
　　愚庵盂云。雪窦只可作南泉奴。祇如进且无门退亦无路。还容得雪窦么。
　　古南门云。诸老宿与么拈提。还恰南泉意么。殊不知南泉老汉以己方人。因慈悲之故有落草之谈。当时这僧待道不作贵不作贱作么生买。但云与么则某甲与和尚平出也。既显自己手脚。便不虚他一番法施。还会么。子期去不返。浩浩良可悲。不知天地间。知音复是谁。
　　白岩符云。古今诸老殚精竭思。莫不皆要作王老师的主人公。殊不知价则酬矣。而契券尚未入手在。然则毕竟如何。当时待道王老师卖身去也还有人买么。便好云某甲明日出州会客。却烦和尚先行。
　　天目律云。王老师只求要人着价相当。殊不知奴儿婢使千古自招。
　　南泉因陆大夫问。弟子家中瓶内养一鹅儿。如今长大欲出此鹅。且不得打破瓶。亦不得损其鹅。未审和尚有何方便。泉召大夫。大夫应诺。泉曰出也。
　　高峰妙云。南泉潦倒手眼不亲。纵饶出得也是死货。若是高峰。只向他道大夫还曾示人么。才拟祇对。便与乱棒打出。非特为这汉脱却鹘臭布衫。要使天下衲僧个个解粘去缚庆快平生。
　　瀛山誾云。大夫设个问端固是巧妙。若不遇王老师未免瓶破鹅殒。且道唤出后如何。万里鹏同远。千年鹤共飞。
　　南泉同归宗麻谷去礼忠国师。泉於路上画一圆相曰道得即去。宗便於圆相中坐。谷便作女人拜。泉曰与么则不去也。宗曰是什么心行。泉乃相唤便回更不去礼。
　　翠岩芝云。当时若见。每人与一棒。且图天下太平。
　　云居锡云。比来要礼国师。南泉为什么却相唤回。且道古人意作么生。
　　报慈遂征云。只如南泉与么道。是肯语是不肯语。
　　五祖演云。三人是慧炬三昧．庄严王三昧。
　　荐福行云。三个中有见得国师的。有见不得国师的。若人辨得出。许你具顶门眼。
　　南华炳云。动弦别曲还他麻谷归宗。掣鼓夺旗偏宜南泉老汉。直得同行不同步。党理不党亲。白云尽处是青山。行人更在青山外。
　　天童觉云。我当时若见。便与抹却圆相。不唯打破南泉窠臼。亦乃教归宗无着身处。麻谷呈伎俩不得。南泉道恁么则不去也。果然果然。
　　天宝枢云。三大老途中与么呈伎俩。要见国师驴年也未得在。
　　中峰本云。南泉画地为牢。归宗堕坑落堑。麻谷恭而无礼。捡点将来。一人眼空四海。一人舌拄梵天。一人入地狱如箭。
　　大巍伦云。这三个汉半路做个抽身计。以为自胜。然究竟将来。千说不如一见。
　　笑岩宝云。三人未发足前鼻孔已在忠国师手里。直造中途。果见弄粥饭气。
　　磬山修云。三大老虽同条生。不同条死。各有出身之路。然三人中有一人堪为师法。若人拣得出。许你具择法眼。
　　天井新云。一人买帽相头。一人将错就错。一人看楼打楼。更有一人额头汗出。
　　宝光渊云。这三个弄泥团汉。要见国师固为不可。然王老师相唤便回。且道是何意思。
　　南泉住庵时一僧到。泉谓曰。某甲上山作务。请斋时作饭。自吃了送一分来。其僧作饭吃了。将家伙一时打破却就床卧。泉候不来乃归庵。见僧卧。泉亦就僧边卧。僧便起去。泉住后曰。我往前住庵时有个灵俐道者。直至如今不见。
　　五祖戒云。也是贫儿思旧债。
　　翠岩芝云。两个汉前不至村后不至店。
　　高峰妙云。南泉虽则步步踏实。未免随人起倒。这僧纵解饱食高眠。决定不知饭是米做。高峰恁么告报。设有一字虚妄。永堕拔舌地狱。
　　通玄奇云。这僧与么行脚。驴年也没个在处。南泉与么接待。极是没量大人。争奈彼此不无钝置。
　　愚庵盂云。可惜这僧泯然无闻。当时风仪令人可爱。南泉过后思君子。见之晚矣。彼时下山来。何不掘个坑将这僧埋却。岂不据欵一结。时有一僧云老汉聻。盂乃与一顿热棒趂出山门。
　　城山洽云。南泉青天白日着贼不少。这僧伎俩虽佳。争奈深入他家罗网。
　　云庵悦云。南泉虽有陷虎之机。要且未尽其善。我当时若见伊打破家伙高眠枕席。但只呵呵大笑。管取疑杀这汉。
　　南泉遣书与茱萸曰。理随事变。宽廓非外。事得理融。寂寥非内。僧达书了乃问萸。如何是宽廓非外。茱曰问一答百也无妨。如何是寂寥非内。茱曰睹对声色不是好手。僧又问长沙如何是宽廓非外。沙瞪目视之。如何是寂寥非内。沙闭目视之。僧又问赵州如何是宽廓非外。州作吃饭势。如何是寂寥非内。州以手作拭口势。泉闻乃曰。此三人不谬为吾弟子。
　　昭觉勤云。南泉虽则养子之缘。其奈怜儿不觉丑。殊不知这三人。一人有目无足。一人有足无目。一人足目俱无。虽然如是。皆可与南泉为师。为甚如此。理事分明。
　　南泉上堂。王老师自小养一头水牯牛。拟向溪东牧。不免犯他国王水草。拟向溪西牧。不免犯他国王水草。不如随分纳些些总不见得。
　　云门偃云。且道牛内纳牛外纳。直饶你说得纳处分明。我更要问你觅牛在。
　　沩山喆云。云门只解索牛不解穿他鼻孔。拈拄杖云。三世诸佛天下老和尚鼻孔。尽被山僧拄杖一时穿却。且道山僧鼻孔在什么处。良久云。诬人之罪以罪加之。
　　长庆棱云。你道南泉前头为人后头为人。雪窦显云。一时穿却。
　　云峰悦云。说甚纳些些。尽乾坤大地色空明暗情与无情。总在山僧这里。放行则随缘有地。把住则逃窜无门。且道放行好把住好。
　　昭觉勤云。和光顺物与世同尘。不犯锋铓收放自在。是南泉本分草料。山僧自小养一头水牯牛。有时孤峰独立。有时闹市纵横。不论溪东溪西一向破尘破的。且道即今在甚么处。试着眼看。
　　天童杰云。南泉起模画样。长庆披沙拣金。云门鼻孔先穿。雪窦据欵结案。拈拄杖云。更有一个在甚么处。乃掷下拄杖。
　　灵隐岳云。王老师倾肠倒腹则不无。未见移风易俗。在山僧只养得一头驴。一向东倒西擂。顺时一日何啻千里。抝时直是寸步不移。且道与王老师水牯牛相去多少。良久云。渔人舞棹。野老讴歌。
　　天童觉云。南泉牧牛可谓奇特。直是一切处关防不得。为甚么如此。是他随分纳些些。
　　报恩秀云。南泉水牯牛无鼻孔。你这一队汉作么生穿。所以胜默老人道。在一切同一切。一切处收不得。且道随分纳些些了后如何。刍荛莠稗愁耘处。蹄角皮毛趂謴时。
　　古南门云。南泉只知落草求人。争奈妄生头角。引得诸大宗师都向草中打辊。未得个净绝。还见南泉撒手处么。将此身心奉尘剎。是则名为报佛恩。
　　愚庵盂云。且道这些些还是溪东溪西。除是这牛儿不啮一茎草。不饮一滴水始得。就使牵到他方世界外。还出得他国王水土么。试请王老师定当看。
　　南泉巡堂次牵一头牛入堂。首座以手抚牛背一下。泉便休去。赵州乃以草二束置首座前。
　　国清英云。赵州南泉大似屋里贩扬州。首座恁么可知礼也。
　　南泉因僧问。牛头未见四祖时为甚百鸟衔花献。泉曰为渠步步踏佛阶梯。曰见后为甚么不来。泉曰。直饶不来。犹较王老师一线道。
　　云门偃云。南泉祇解步步登高。不解从空放下。时有僧便问如何是步步登高。门云香积世界。如何是从空放下。门云填沟塞壑。
　　南泉见邓隐峰来。乃指净瓶曰。净瓶是境。你不得动着境。与我将水来。峰将净瓶倾水於南泉面前。泉便休。
　　归宗常云。邓隐峰也是乱泻。
　　胜法法云。邓隐峰犹欠一槌在。南泉休去。伯牙与子期。不是闲相识。祇如归宗恁么道。且道是肯他是不肯他。
　　南泉示众曰。江西马祖说即心即佛。王老师不恁么。不是心不是佛不是物。恁么道还有过么。赵州出礼拜了便去。有僧问赵州。上座礼拜了去意作么生。州曰汝却问取和尚。僧乃问泉。适来谂上座意作么生。泉曰他却领得老僧意旨。
　　黄龙心云。古人恁么道。譬如管中窥豹但见一斑。设使入林不动草。入水不动波。犹是骑马向氷棱上行。若是射雕底手。何不向蛇头揩痒。透关者试辨看。良久云。鸳鸯绣出自金针。
　　径山杲云。两个老汉虽善靴里动指头。殊不知傍观者丑。
　　天宁琦云。南泉赵州总被这僧一状领过。
　　南泉因僧问。父母未生前鼻孔在什么处。泉曰父母已生了鼻孔在什么处。
　　国清英云。去时鼻孔撩天。来时脚踏实地。为甚么讨人处分。良久云。不因杨得意。争见马相如。
　　南泉玩月次。僧曰几时得似这个去。泉曰王老师二十年前也曾恁么来。僧便问即今作么生。泉便归方丈。
　　天童觉云。二十年前且置。二十年后作么生。还知王老师行履处么。室内无灵床。浑家不着孝。
　　紫梅周云。乐平这里也不管你二十年前二十年后。正当八月十五夜又作么生。良久云。宁可截舌。不犯国讳。
　　南泉一日不赴堂。侍者曰请和尚赴堂。泉曰老僧今日在庄上吃油糍饱也。曰和尚不曾出入。泉曰汝不信去问庄主。侍者方出忽见庄主曰谢和尚到庄。
　　径山杲云。和尚不赴堂。庄主谢临屈。一字入公门。九牛拔不出。
　　西遁超云。一人见兔放鹰。一人将错就错。可谓一队普州人。但这庄主虽然伶俐。未免一牵便动。我若作庄主。但向南泉面前冷笑一声。管教王老师满面惭惶。(此鹅湖孚事。诸方误作南泉事。非也。特此辨正)
　　南泉问座主讲什么经。曰弥勒下生经。泉曰弥勒几时下生。曰现在天宫未来。泉曰。天上无弥勒。地下无弥勒。
　　洞山价举问云居。居云。天上无弥勒。地下无弥勒。未审谁与安名。洞山被问。直得禅床震动。乃云吾在云岩曾问老人。直得火炉震动。今日被子问。直是通身汗流。
　　太阳玄云。如今老僧举起也。有解问者致将一问来。乃云地动也。
　　径山杲云。禅床动火炉动地动即不无。这三个老汉要见南泉。直待弥勒下生始得。忽有个汉出来道。天上无弥勒地下无弥勒。却教甚么人下生。又作么生祗对。但向他道老僧罪过。
　　愚庵盂云。南泉等闲置个问头。不特使座主口痖。洞山直得禅床震动。云严火炉震动。太阳玄地动。彼此随搂搜。你也动我也动。动到弥勒下生有甚了期。或问山僧。天上无弥勒地下无弥勒。未审谁与安名。山僧直得八万四千毛窍一时卓立。打失了娘生鼻孔。
　　西遁超云。天上无弥勒地下无弥勒。毕竟意旨如何。何不看取下文。咄。时时示时人。时人浑不识。
　　南泉因陆亘大夫曰。肇法师也甚奇怪。解道天地与我同根。万物与我一体。泉指庭前牡丹花曰。大夫。时人见此一枝花。如梦相似。陆罔测。
　　保宁勇代大夫拍手云。阿谁得到这般田地。
　　昭觉勤云。陆亘手攀金锁。南泉八字打开。直得七珍八宝罗列目前。乃竖拂子云。天地一指。万物一马。通身是口。分踈不下。
　　径山杲云。若向理上看。非但南泉谩他大夫一点不得。亦未摸着他脚跟下一茎毛在。若向事上看。非但大夫谩他南泉一点不得。亦未梦见他汗臭气在。或有出来道大小径山说理说事。只向他道但向理事上会取。
　　天宁琦云。还会么。你若向天地同根万法一体上会。落在肇公圈缋里。你若向事理上会。又落在妙喜葛藤中。总无自由分。祇如南泉与么道。你毕竟如何会。天宁不惜眉毛为诸人下个注脚。平芜尽处是青山。行人更在青山外。
　　愚庵盂举雪窦颂毕云。大夫梦中作梦。南泉梦中占梦。也大奇怪。雪窦善於原梦。镜里山河影中闻见。扑碎镜拂却影。可惜一枝花。拈向霜天月下。更来澄潭摸索。可不道月落夜阑不知何处相见。知有者拣点看。
　　宝寿新云。大夫与么问。南泉与么答。且道明甚么边事。以手一掴云。多嘴。
　　吴圣玉云。驱耕夫牛。夺饥人食。不无南泉。捡点将来。大似开眼说梦。当时不若劈脊一棒。免他向牡丹钻龟打瓦。
　　南泉因赵州问。道非物外。物外非道。如何是物外道。泉便打。州捉住棒曰已后莫错打人。泉曰。龙蛇易辨。衲子难瞒。
　　雪窦显云。赵州如龙无角似蛇有足。当时不管尽法无民。直须吃棒了趂出。
　　南堂欲云。赵州物外相从善能回互。南泉棒头有准放收自由。雪窦虽欲尽令而行。未具辨龙蛇眼。
　　古南门云。南泉真个怜儿不觉丑。若是其人。何待人趂。自须掩鼻便出。
　　南泉因赵州问如何是道。泉曰平常心是道。曰还可趣向也无。泉曰拟向即乖。曰不拟争知是道。泉曰。道不属知。不属不知。知是妄觉。不知是无记。若真达不疑之道。犹如太虚廓然荡豁。岂可强是非耶。州於言下悟理。
　　径山琇云。古人将心肝五脏一时吐露了也。摩霄俊鹘便合乘时。止泺困鱼徒劳激浪。
</div>
    <div class="pagination">
<a href="宗门拈古汇集_page13.html">上一页</a><span>...</span><a href="宗门拈古汇集_page9.html">9</a><a href="宗门拈古汇集_page10.html">10</a><a href="宗门拈古汇集_page11.html">11</a><a href="宗门拈古汇集_page12.html">12</a><a href="宗门拈古汇集_page13.html">13</a><span class="current-page">14</span><a href="宗门拈古汇集_page15.html">15</a><a href="宗门拈古汇集_page16.html">16</a><a href="宗门拈古汇集_page17.html">17</a><a href="宗门拈古汇集_page18.html">18</a><a href="宗门拈古汇集_page19.html">19</a><span>...</span><a href="宗门拈古汇集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
