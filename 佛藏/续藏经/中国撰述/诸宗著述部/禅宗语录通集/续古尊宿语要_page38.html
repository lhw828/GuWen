<!DOCTYPE html>
<html>
<head>
    <meta charset="UTF-8">
    <title>续古尊宿语要 - 第 38 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古尊宿语要 - 第 38 页/共 43 页</h1>
    <div class="content">　　住鼓山。入方丈云。烈火焰中。蟭螟虫如何栖泊。大炉韛里。金刚钻烧得通红。蓦然脑后一锥。铁佛也须汗出。佛祖重新煅炼。衲僧再上钳锤。直饶千手大悲。这里如何摸[打-丁+索]。卓拄杖云。打破从教重锢鏴。休言钝铁费钳锤。以拂子。击禅床。下座。
　　雪峰回云。前日鼓山望州亭。与雪峰乌石岭。鼻孔相拄。今日雪峰象骨山。与鼓山大顶峰。眉毛相结。你诸人总在里许。眼眨眨地看了。为什么不知。若知。即辜负上座。若不知。即辜负山僧。此一语。有二负门。若人会得。於佛法中不妨有个入处。以拂子击禅床。下座。
　　病起云。天晴开水路。无事设曹司。病多谙药性。小慈妨大慈。山僧寻常口吧吧地是病。病后口挂壁上是药。以口挂壁上之药。治口吧吧之病。如今较些子。所谓药不瞑眩。厥疾不瘳。诸人也有一般病。寻常觅禅觅道学佛法。这个是病。山僧这里。总无禅道佛法与你是药。以无禅道佛法之药。治诸人觅禅觅道之病。药病相投。切须审详服食。不可乱投汤剂。似经蛊毒之乡。滴水不可沾唇。涓滴若犯。便是丧身失命。山僧又有一般病。诸人寻常上来。一言不相当。拽拄杖打出三门外。直是棒折也不放。只为山僧太煞当断不断。返招其乱。所谓小慈妨大慈。此一般病。山僧寻常自知。如今一笔勾下。更不论量。且问诸人。去却药忌一句。还有道得底么。剑为不平方出匣。药因经验始传方。卓拄杖。下座。
　　陈承事供五十三善知识请。僧问。佛眼和尚。闻风吹书合门开。乃云。无风自动。好与三十棒。意旨如何。师云。先师是邛州人　师乃云。大众。陈承事与大众。昔在华严会上相见。如今还记得么。若记不得。老禅不免与诸人说去也。蓦拈拄杖。卓一下云。尘融法界。念尽毗卢。千眼顿开。纤尘不立。游戏宝明空海。超越菩提觉场。善财入楼阁之门。重重无尽。居士供蒲塞之馔。种种庄严。以上妙饮食供养为法门。以广大愿心总持为佛事。一一摄入。一一交参。一一圆融。一一周徧。理事平等。真俗混融。凡圣同源。因果不二。直得文殊骑狮子。入普贤鼻孔里藏身。普贤骑象王。入文殊眼睛里瞌睡。释迦弥勒。掩耳偷铃。势至观音。抱赃叫屈。正当恁么时。敢问大众。是第几重法界。还道得么。重重无尽处。眼上眉毛。
　　李丞相入山庆阁。请云。隔江举手相招。横趋而去。觌面单刀直入。莫问如何。须及尽这边那边。终不起佛见法见。赫日光中。岂容眨眼。大火聚里。正要翻身。一句临机。悬崖撒手。大居士初开宝钵。宾头卢未厌尘机。高阁凌空。众必飞翔而后集。四山无路。惟得神通者来游。起大悲无缘之慈。受檀越最初之供。洗钵於灵源洞口。飞锡过大顶峰头。云散月明。水流花落。岂不见。云门问僧。光明寂照徧河沙。岂不是张拙相公语。僧云是。门云话堕也。师云。那里是这僧话堕处。鼓山道。相公说法。阇梨话堕。没量大人。只消一个。光明寂照徧河沙。衲帔蒙头闲处坐。休休莫莫。不可说。此不可说。亦不可。但愿众生却有缘。居士依前还恁么。大众。且道。恁么好。不恁么好乃高声云。话堕也。抛拄杖。下座。
　　住能仁。入院云。老龙千丈湫。晴空散飞雪。尊者诺讵罗。坐视眼眨眨。老禅来住山。梵志翻着袜。乍可刺汝眼。且要话头活。大众。话头既活。语脉便通。不疑天下老和尚舌头。便是自己放身立命处。胜热婆罗门。投身大火聚里。诺讵罗尊者。撒手万仞崖巅。一念初无古今。弹指便分新故。因缘时节。与物不差毫厘。成住坏空。随心转变自在。若谓插一茎草处。便是不劳斤斧时。则众生定业难逃。而古佛过去久矣。遂拈拄杖。喝一喝云。老禅不打鼓山鼓。送老来看雁荡山。杰阁重楼都不见。溪边茆屋两三闲。掷下拄杖。下座。
　　释迦弥勒。犹是他奴。临济德山。是何草芥。向上一路。荆棘成林。更欲翻身。堕崖落堑。总不动着。当处活埋。生机临时。翻成乱统。与你诸人。一时拈却了也。恁么也不得。不恁么也不得。恁么不恁么总不得。你诸人合作么生。良久云。穿耳胡僧葱岭去。夜行踏雪马蹄轻。
　　解夏云。悬泉千尺泻龙湫。一叶萧萧万木秋。坐看孤云行看月。更无佛法挂心头。一夏九十日。无一日不禁足安居。大众百余人。无一人不安乐快活。既无名闻利养。是非得失。搅扰心意。又无佛法知见。玄妙解会。恼乱肚肠。展脚缩脚。听渠自在自由。开口合口。从君说黄道黑。末后一句。始到牢关。坐断十方。不通凡圣。正当恁么时。忽有人问你。在什么处度夏。向他道能仁寺里得么。乃呵呵大笑云。山横石碍疑无地。路转溪斜别有村。
　　至节云。晷运推移无不动。日南长至几曾迁。应时纳佑无他事。依旧三门开两边。大众还见么。三门开两边。一句具三玄。今古应无坠。分明在目前。且道。目前事作么生。孔明庙前有古柏。枝如青铜根如石。苍皮溜雨四十围。黛色参天二千尺。但见年年是好年。岂知日日是好日。小树子傍山栽。花从叶里开。枝高攀不得。罗袖拂将来。长至令晨。伏惟知事首座大众。各各起居万福。久立众慈。伏惟珍重。
　　供千佛会请。师拈起拄杖。示大众云。三千诸佛。尽在山僧拄杖头边。放过即不可。若不放过。不免为诸人。重新煅过。卓拄杖一下。喝一喝云。尘融法界。念尽毗卢。咫尺跨於大千。剎那超於三世。过去诸如来。秤锤落井。现在诸菩萨。塞壑填沟。未来修学人。如麻似粟。大众。急着精彩。掷下拄杖云。回头拾得新罗箭。自是诸人不丈夫。

　　龟峰晦庵光禅师语　　　　嗣雪堂

　　上堂。达磨不来东土。人人鼻孔辽天。及乎选佛场开。能有几个。心空及第。若是临危不变。真大丈夫。何以。罽宾国王一刀两段。其或未然。临崖看浒眼。特地一场愁。
　　大无外。小无内。半合半开。成团成块。老胡既隔绝。衲子多违背。雪窦与么剖判。大似失钱遭罪。殊不知。筑着磕着。须教粉碎。火乱灰飞。云龙庆会。直得文殊普贤。走却座下狮象。大地山河。具足百千三昧。如今总在荐福拂子头上。若向这里会得。缺齿老胡。放憨布袋。若也不会。南山北山转增霶霈。
　　老胡教外别传。不立文字语句。觅心内外总无。达磨两手分付。大众。第一不得承虚接响。第二扫却葛藤路布。直得洋澜佐蠡。无风浪起。有句无句。如藤倚树。沩山跳入水牯队中。大食国人。在中庭作舞。诸人还知么。若知。直得大笑。笑三十年。始得。且道。笑个什么。生铁秤槌被虫蛀。
　　结夏云。十五日已前。月映天阙。珠动龙渊。十五日已后。洋澜佐蠡。无风浪起。正当十五日。不是目前机。亦非目前事。直得西河狮子。踞地哮吼。直指单传。氷消瓦解。光上座。向尽大地人。无本可据处。借雪峰项上。百二十斤铁枷。作长夏中。九十日佛事。诸人便与么去。猛虎毒蛇共住。镬汤炉炭安居。其或未然。不免循途守辙。下座。与大众。行结制人事。
　　佛佛授手。祖祖相传。咄。法出奸生。事久多变。大阐提人家男女。撞入瞎驴队里。将临济正法眼藏。一时灭却。忽有个灵利汉。暗里抽横骨。明中坐舌头。管取坐致太平。岂不见道。天上有星皆拱北。人间无水不流东。
　　数日暑气如焚。一个浑身。无处安着。思量得也是烦恼人。这个未是烦恼。更有己躬下事不明。便是烦恼。所以达磨大师烦恼。要为诸人吞却。又被咽喉小。要为诸人吐却。又被牙齿碍。取不得舍不得。烦恼九年。若不得二祖不惜性命。往往转身无路。烦恼教死。所谓祖祢不了。殃及儿孙。后来莲华峰庵主。到这里。烦恼不肯住。南岳思大。到这里烦恼不肯下山。更有临济德山。用尽自己查黎烦恼。钵杯无柄。龟峰今日。为他闲事长无明。为你诸人从头点破。卓拄杖一下云。一人脑后露腮。一人当门无齿。更有数人。鼻孔没半边。不劳再勘。你诸人。休向这里。立地瞌睡。殊不知。家中饭箩锅子。一时失却了也。你若不信。但归家点检看。
　　大众。好太无端。东海鲤鱼。吃云门一棒。忍俊不禁。连旬继月。雨似盆倾。直得须弥峰顶。洪浪拍天。无限儿郎。山上钓鱼。炉边听水。江西马大师。愤悱不甘。倩庞居士。一口吞尽。大地绝纤尘。江河绝涓滴。诸人还信得及么。若信不及。但向衣单下点检。果然乾嚗嚗地。方知道。家住海门东。扶桑最先照。
　　宗通说不通。如日被云笼。说通宗不通。似蛇入竹筒。宗亦通说亦通。杲日丽虚空。古德和光同尘。许你头正尾正。入理深谭。失却只眼了也。龟峰则不然。宗通说不通。亦不得。说通宗不通。亦不得。宗亦通说亦通。亦不得。不得亦不得。金刚眼睛十二两。衲僧手里秤头低。
　　道不在灵山。切勿求诸己。千林颠鹞风。毕竟从何起。若向这里。着得只眼。旋岚偃岳而常静。江河竞注而不流。岂不见道。千峰势到岳边尽。万派声归海上消。
　　举长庆云。撞着道伴交肩过。一生参学事毕。师云。败军之将。止宿草庵。带累多少儿孙。转身无路。殊不知。筑着磕着。头破脑裂。塞壑填沟。正是眼中添屑。若论参学事。直是天地悬殊。岂不见道。欲得不招无间业。莫谤如来正法轮。
　　正月将终。仲春未至。半合半开。好个巴鼻。眨得眼来。打落第二。遂以拂子。击绳床一下云。闪电未收。霹雳随至。蛰户俱开。为什么。龙无龙句。具择法眼。子细检点。
　　我宗无语句。亦无一法与人。岩头和尚不识好恶。向诸人顶[宁*页]上。大斧斫了手摩挲。既乃不惜性命。八字打开。因什么炉韛之所钝铁犹多。众中莫有具通方眼底衲僧。向镬汤炉炭里。救取岩头老汉。亦乃天下老宿无过。其或未然。山僧辜负诸人庶几。诸人辜负山僧太煞。

　　别峰印禅师语　　　　嗣密印

　　上堂。雷太博入山云。皂盖翩翩入翠微。机前俊鹞过多时。而今更欲形言语。只恐渊明暗皱眉。虽然如是。大海若知足。百川应倒流。
　　一句便透。这头踏着那头翻。三搭不回。东行不见西行利。直得作尽伎俩。用尽工夫。半夜立雪齐腰。终年负石舂米。为驴事未了。辛苦上下於玄沙雪峰。因劫火洞然。崎岖往来於大隋投子。以至雪床忍冻。火队藏身。吞过百千栗棘蓬。嚼破百千铁酸饀。而今从头子细看来。许多作家。当时皮下还有血么。虽然如是。八十翁翁入场屋。真诚不是小儿戏。
　　徧地残红春去也。拍天涨绿兴悠哉。道人觅甚安心法。达磨当时带不来。敢问大众。达磨既带不来。后代将何传授。卓拄杖一下云。文不加点。
　　住遂宁东禅。入院。举僧问灵云。佛未出世时如何。云竖起拂子。问。出世后如何。云亦竖起拂子。其僧不肯。后到雪峰。问。佛未出世时如何。峰竖起拂子。问。出世后如何。峰放下拂子。僧礼拜。峰便打。
　　师拈云。诸方尽道。雪峰放下拂子处。有放有收。殊不知。已是落七落八。若是东禅即不然。佛未出世时如何。劈脊便打。出世后如何。劈脊便打。为什么如此。待得余甘回齿颊。已输崖蜜十分甜。
　　六月初一。烧空赤日。十字街头。雪深一尺。扫除不暇。回避不及。冻得东村廖胡子。半夜着鞋水上立。
　　虎头带角人难措。石火电光须密布。假饶烈士荐应难。懵底如何善回互。遂喝一声云。索头已在山僧手里。放去也得。收来也得。且道。不放不收一句。作么生道。月似弯弓。少雨多风。
　　便是犹陪句。如何已涉言。须知言句外。声色不相干。且离却声色言句。如何相见。秋风吹渭水。落叶满长安。
　　散圣节。举太宗皇帝。因僧相见。帝问。近离甚处。僧云。卧云。帝云。卧云深处不朝天。因甚到此。僧无语。
　　雪窦代云。难逃至化。海印云。圣明难遇。
　　师拈云。咫尺龙颜。这僧蹉过。若非二尊宿作家。争见君臣道合。正法则不然。卧云深处不朝天。因甚到此。只对云。云从龙。风从虎。
　　举僧问云门。如何是沙门行。门云。会不得。进云。为什么会不得。门云。只守会不得。
　　师拈云。前箭射人可。后箭射人深。锺先生没后。此道少知音。
　　竖起拂子云。见么。太阳溢目。万里不挂片云。三世诸佛。历代祖师。於此只眨得眼。至於一棒一喝。一机一境。总是覆盆之下呈伎俩。还有透得底么。咄。诬人之罪。以罪加之。
　　住金山。开堂。举仁示皇帝。夜梦。神人劝发菩提心。宣左右街僧录问。菩提心。作么生发。皆无对。
　　雪窦代云。实谓古今罕闻。海印信云。莫过於此。
　　师云。至尊面前。好一场佛事。左右街蹉过。即且置。只如二老。还得直截也未。或问金山。菩提心如何发。只答云。王言如丝。其出如纶。
　　张都督生日云。净法界身。本无出没。大悲愿力。示现受生。故黄面瞿昙。从法界藏。流出正体智。正体智流出后得智。后得智流出大悲心。是以从兜率天。退入胎。住胎。出胎。出家成道。转法轮。度众生。如优昙钵花。时一现耳。
　　而少傅枢相都督相公。乘过去大悲大愿。大智大力。山川孕秀。河岳储灵。於九月二十日降诞。恩隆宸眷。庆溢民瞻。千圣之所护持。万灵之所景仰。况斯文关治道之得失。而大老为天下之重轻。敢凭佛法之缘。仰祝乔彭之寿。正当恁么时。敢问诸人。黄面瞿昙。与大丞相。如是奇特。如是殊胜。从什么处流出。诸人若识得去。则二老道不虚行。其或未然。春行万国春无迹。月满千江月不分。
　　只恁么。过犯不少。更拟摇唇鼓舌。展事投机。则千佛出世。不通忏悔。所以灵山会上。是知而故犯。曹溪门下。是知而故犯。山僧今日。不可更把髻投衙。是则是若不入水。争见长人。
　　密印忌日。拈香普示大众云。还见么。昔日哦眉山上。亲曾把断要津。今朝杨子江心。依旧不通水泄。不肯伊会佛法。只肯伊没人情。不肯伊口巴巴。只肯伊乾嚗嚗。留下千斤担。裤无口。裈无裆。聊焚一炷香。冤有头。债有主。
　　今年月。去年月。四海九州同皎洁。去年人。今年人。鼻孔依前搭上唇。只道年年人与月。一回相见一回新。或修行或供养。马师鼓起无风浪。争如此夜十分圆。人在妙峰孤顶上。
　　举赵州一日侍者报云。大王来也。州云。万福大王。侍者云。未到在。州云。又道来也。
　　师云。来也宫殿随身。去也笙歌满路。侍者白头如新。赵州倾盖如故。
　　腊八云。佛高一丈。魔高一丈。正觉山前。无风起浪。金山个里。佛魔俱丧。明星现时。且莫欺诳。无牛乳糜。有德山棒。为甚如此。真法供养。
　　慈航到。云。每遇五日一参。虽是诸方旧例。今日宗师面前。岂容乱呈懵袋。虽则恁么。不可放过。远山作眉红杏腮。嫁与春风不用媒。老婆三五少年日。也解东涂西抹来。且道。今日又作么生。逢人切忌错举。
　　举僧问睦州。一言道尽时如何。州云裂破。僧无语。
　　又问云门。一言道尽时如何。门云。老僧在你钵袋里。
　　师拈云。云门睦州二大老。美则美矣。要且未剿绝在。或有人问径山。一言道尽时如何。只向他道。省得山僧一半力。
　　裴十观察。供罗汉云。具般若种。於般若上。自见自明。有福德人。於福德上。愈修愈进。如会百川而归海。似增九仞以成山。荣华转荣华。殊胜又殊胜。此是大檀越观察分上事。於一切法。成一切智。具大人相。号正徧知。此是三世诸佛分上事。双断二障。双证二空。欲证圆觉。而未极圆觉。此是诸菩萨。分上事。知苦断集。证灭修道。以佛道声。令一切闻。此是灵山。五百十八大阿罗汉分上事。向上一路。千圣不传。学者劳形。如猿捉影。此是历代祖师。分上事。虽然如是。差别不同。而龙树祖师道。生为四种生。众为四衍众。此一法界藏。徧於彼行处。是知大檀越。与诸佛菩萨。五百罗汉。历代祖师。同一舌头。同一解脱。同一关棙。譬如瓶盘钗钏。同是一金。江河淮济。同是一水。酥酪醍醐。同是一味。若向这里会得。则圣凡平等。理事一如。众中莫有个瞒不得底。出来道。径山这里。是什么所在。说同说不同。说异说不异。正当与么时。如何排遣。卓拄杖云。青山不锁长飞势。沧海合知来处高　复颂云。雨足敛烟云。山晴开锦绣。良哉信心人。知有向上窍。携家上崔嵬。法席为宏开。五百阿罗汉。掷锡与浮杯。赴供如云集。寿山增岌岌。次男慧性开。念念皆迪吉。径山不覆藏。言外要承当。风云重际会。归去侍清光。
　　说法不劳三寸舌。参禅惜取两茎眉。玉拦干畔青青柳。最好人间二月时。诸人。莫作时节会。莫作佛法会。莫作玄妙会。莫作平常会。总不恁么。毕竟作么生会。忆昔首山曾漏泄。新妇骑驴阿家牵。
　　古德道。何似生。辽天鹘。万重云。只一突。
　　大慧师叔道。何似生。莫妄想。直饶透出古今。也是胡孙伎俩。
　　别峰晚辈。辄敢续貂。何似生。合取口。三世诸佛不知有。日午打三更。面南看北斗。
　　举演首座挂牌。云黄面老子云。自未得度。先度他者。菩萨发心。自觉已圆。能觉他者。如来应世。诸兄弟。佛祖既有榜样。子孙只得遵承。弘持盖是大缘。靖退实为小节。
　　前堂首座禅师。道价精金美玉。充满江湖。机锋掣电奔雷。高超佛祖。双径久烦分座。诸方无不钦风。此来川藞苴。相聚有缘。正赖善知识。共垂只手。重开法施。接纳方来。使碧眼胡儿子孙。转见昌盛。有白衣老人眷属。密赐扶持。前程未易度量。当场岂可退避。且已展不缩一句作么生道。袖中凛凛吹毛剑。千圣齐教立下风　复颂云。律身行业凛氷霜。接物机关走雷电。七千余指渴思浆。愿为重提正法眼。
　　海书记出世开元。引座云。诸佛横说竖说。祖佛全提半提。权挂垢衣。初无实法。七擒七纵。用不祥之器。岂得已哉。双放双收。呵学语之流。蹉过久矣。
　　当山海书记。弃儒学佛。舍律参禅。为三吴烂漫之游。探千圣不传之妙。可取者如滩底石。不随流俗之波。难掩者如器中锽。屡却藩侯之请。今则姑苏缘熟。史君命严。拈拄杖。往据要津。把葛藤。束之高阁。佛祖炉韛中。煅炼得底。人天眼睛里。正好施呈。迦叶维卫想已点头。庞老维摩亦皆稽首。益无所益。为无所为。横彼岸之慈航。皎昏衢之慧矩。乃云。海首座。火落袜[袖-由+幻]。只自承当。箭离弓弦。不容拟议。且直下承当。作么生道。莫道洞深云出晚。须知果熟自然香　复颂云。初三十一。中九下七。众眼难瞒。当机莫惜。
　　奉　旨。灵隐开堂。
　　遣中使付　御香。
　　谢　恩毕。捧起示众云。香水海中流出。玉皇案上颁来。九州四海。散作光明云。万岁千年。用严　皇帝寿。
　　判府尚书度疏。师接起。示众云。毛锥子上。舌相广长。吐作仙机之锦。曹溪路畔。春风荡漾。遂开枯木之花。其中一点誵讹。不妨对众吐露。
　　拈香祝　圣云。此一瓣香。七佛已前。灵根秀发。九天之上。瑞气盘旋。恭为　今上皇帝。祝延圣寿。恭愿。子帝王於大明之上。阅世无疆。友天地於太极之初。卜年有永。
　　天眷。恭愿。金枝玉叶。如珠网以交辉。福海寿山。空芥城而不动。
　　文武官僚。恭愿。佩玉鸣珂。天作明良之会。攀龙附凤。日新经济之能。
　　此一瓣香。眼看不入。鼻齅不闻。半生历尽艰辛。一旦得来容易。骨董袋里。几回曾已施呈。龙床角边。今日重新说破。若有所为。祖圜悟父密印。未肯点头。若无所为。新弥勒旧释迦也须熏倒(问答罢)。　乃云。建法幢立宗旨。不须三令五申。超毗卢越释迦。只要一刀两段。从上来。有句无句。是心非心。金刚栗棘。觌面拈来。兔角龟毛。当场掷出。未免伤锋犯手。带水拖泥。我王库内。无如是刀。明眼人前。作无限笑。虽然恁么。当炉不避猛火。当言不避截舌。而今倾西湖水钱塘水。以为墨。束飞来峰凌霄峰。以为笔。以此笔。以此墨。欲写达磨所传之法。欲书　今上皇帝所得之妙。书也书不尽。写也写不及。只这写不及。书不尽处。或有一个半个。觑透誵讹。见得谛当。如捎空俊鹞。不受罗笼。似出矿精金。决无改变。一了一切了。一明一切明。能杀人而活人。不逐物而却物。所以道。我此法印。为欲利益世间故说。而今说即说了也。唤什么作法印。卓拄杖一下云。擘开华岳连天色。放出黄河到海声。
　　臣僧某。此日开堂。举扬般若。所有一毫之善。恭为　今上皇帝。祝延圣寿。恭愿。父尧子舜。两宫睿算无疆。君圣臣贤。四海生灵有庆。
　　伏念。某。山林蝼蚁之臣。误蒙睿旨。差住径山。此山乃两宫祈祷去处。千古道场。庸陋之人。祇领而来。不胜战汗。此日开堂。攽降御香。光辉溢目。实为希世之遇。誓与衲子。安禅林下。力行此道。以答鸿休。臣无任瞻天望圣激切屏营之至。
　　复举。张商英在江陵府。请皓布裈升堂祝圣。皓公问答罢。遂示众云。公不见。良久又云。公不见。时无尽云。见了也。皓公遂下座。一众惘然。
　　师拈云。提过量人境界。须过量人证明。诸方尽道。皓布裈忘了话头。张无尽救得一半。且得没交涉。新径山。輙有颂云。胡张三黑李四。不会禅不识字。蓦然相见闹篮头。话尽平生各归去。十日雨五日风。讴歌鼓舞乐无穷。

　　普说

　　别峰个里。无可与兄弟商量。无可与兄弟探究。是非缁素。得失迷悟。尽是兄弟担带得来。自起自倒。别峰一毫不曾动着。有志之士。切宜细意。古德道。宗门深奥。酌度胸襟。粗餐易饱。细嚼难饥。根本差殊。良由自错。敢问。自出丛林。见善知识以来。只为参究。且将什么作根本。还得不错也未。你听人口头。以为实解。错了也。说心说性。以为道理。错了也。无言寂默。以为玄奥。错了也。行棒行喝。以为紧峻。错了也。问东问西。以为净洁。错了也。拈匙把筯。以为见成。错了也。电光石火。以为直截。错了也。饥餐困卧。以为平实。错了也。一丝不挂。以为到家。错了也。呵佛骂祖。以为本分。错了也。若能一时放下。刬得断。去得尽。作个水洒不着。风吹不入底。本色衲僧。不为分外。其或硬把死蛇头。则千圣出来。亦无救汝处。释迦老子。三无数劫。勤苦修行。也只为此事。及乎以殊胜愿力。示现王宫。出家成道。且作个榜样。而今尽道。教外别传。不立文字。是达磨宗旨。释迦四十九年所说。皆是教乘。不知这老汉常示此意。遇作家亦常拈出。一日王舍城中。见栴陀罗二人。舁猪而过。佛指以问云。这个是什么。旃陀罗云。佛具一切智。猪子也不识。曰也要问过。且道。世尊意在什么处。须要问作么。
　　又一日上堂。大众集定。世尊一辞不措。且道。意在什么处。个里如山之固。似海之深。不容拟议。文殊多事。出来白锤一下云。谛观法王法。法王法如是。好一釜羹。伤盐伤醋了也。而今人便道。此公案易会。无言处见说了也。若如此。埋没世尊与文殊不少。你寻常一切处不作声时何不会。须待於公案上强生卜度作什么。故雪窦颂云。列圣丛中作者知。法王法令不如斯。未免是据欵结案。又怕你痴子辈。於此作窠窟。却云会中若有仙陀客。何必文殊下一槌。既不待下一槌。诸人作么生会。还有仙陀客么。到这里。释迦老子命如悬丝。
　　又一日外道问。不问有言。不问无言。世尊踞坐。外道云。世尊大慈大悲。开我迷云。令我得入。且道。外道见个什么。阿难问佛。佛言。如世良马。见鞭影而行。而今人便谓。默时说。说时点。乃是跛鳖盲龟见解。
　　百丈恒和尚。举此话问法眼。语未终。法眼遽掩其口云。住住。你拟向良久处会那。恒忽然大悟。法眼如金翅入海。直取龙吞。不容伫思。若不作良久会。且悟个什么。
　　后来住百丈后。依样画猫儿一个。上堂众集定。云吃茶。便下座。有时云。歇。便下座。有时云珍重。便下座。平生多用此时节因缘。众人不晓其意。这老汉。杀人不用刀。只缘他有实证处。放将出来。自然离泥离水。
　　后来自颂此三转因缘云。百丈有三诀。吃茶珍重歇。直下便承当。知君犹未彻。他既垂示。要人承当。既直下承当。为什么未彻。知么。百丈赖有此语。救得一半。
　　后来古塔主云。只如恒和尚作此一颂。且道。见处如何。还知得失否。是他三度上堂。却似个好人。后来作此一颂。恰似面上雕两行字。若是通人达士。举起便知。后学初机。难为拣辨。且道。什么处是雕两行字处。古塔主又曰。老僧与汝从头注出。百丈有三诀。贼身已露。吃茶珍重歇。赃物出来。直下便承当。知君犹未彻。大似抱赃判事。
　　师乃拊掌大笑云。直是好笑。且道。笑个什么。古塔主恁么批判。不妨自要列为好人。若比百丈面上雕两行字。则古塔主除却眉毛眼睛。雕得黑墨律焌了也。诸人检点得出么。若检点得出。则与百丈雪屈。古塔主雪屈。世尊雪屈。外道雪屈。法眼雪屈。印上座雪屈。其或未然。屈屈。

　　小参

　　亲喜二上人请。云。浮玉山头留不住。相携夜过长芦渡。识得诸方第一机。踏翻船子先归去。敢问诸人。且道。归什么处去。看取向下注脚。瞻风拨草。结伴寻师。盖是衲僧寻常行履处。亲喜二上人。妙高台下兴阑。挟复便行。长芦渡头缘尽。随流而去。须知同乡同院。同死同生。问佛盖有因缘。於理莫非幻化。当以平生参学眼目。埽荡历劫虚妄根源。滔天雪浪处。把断要津。沃日云涛中。不漏涓滴。吸乾沧海。击碎骊珠。携龙女同出娑竭宫中。笑夹山滞在华亭桡下。历历落落。似金博金。密密绵绵。如水归水。
　　记得。夹山参华。亭船子和尚。子云。大德住在何寺。山云。似则不住。住则不似。子云。汝道不似。不似个什么。山云。不是目前法。子云。汝甚处学得来。山云。非耳目之所到。子云。一句合头语。万劫系驴橛。舡子又问。垂丝千尺。意在深潭。离钩三寸。子何不道。夹山拟开口。舡子以桡打落水中。才上舡。舡子又问道道。山拟开口。船子又打。夹山於此有省。不觉点头。子云。竿头丝线从君弄。不犯清波意自殊。夹山遂问。抛纶掷钓师意如何。子云。丝悬绿水浮定有无人意。速道速道。山云。语带玄而无路。舌头谈而不谈。船子不免用冬瓜印子。说道钓尽江波。锦鳞始遇。山乃掩耳。不妨作家。子云。如是如是。遂嘱云。汝向去。直须藏身处没踪迹。没踪迹处莫藏身。吾二十年。在药山。只明斯事。汝今既得。他后不得住城隍聚落。但向深山里。镢头边。讨一个半个接续。无令断绝。夹山辞行。频频回顾。船子遂唤阇梨。夹山回首。船子竖起桡云。汝将谓别有。乃覆却船而去。船子虽则头正尾正。未免养子之缘。
　　亲喜二上人。坐机一路。又且不然。不待诸方带水拖泥。翻却船子。双双便去。敢问诸人。且道。向什么处。与二上人相见。良久云。谁知远烟浪。别有好商量。

　　法语
　　示宗愿

　　僧无十年学。不获圣法才。且道。学个什么。莫是学经论。学文章。学世间种种伎艺么。且得没交涉。岂不见。赵州道。十二时。许你一时外学。时有僧问。未审外学个什么。赵州云。学佛学法。且佛法。尚是外学。这老汉。十二时中。在什么处着意。
</div>
    <div class="pagination">
<a href="续古尊宿语要_page37.html">上一页</a><span>...</span><a href="续古尊宿语要_page33.html">33</a><a href="续古尊宿语要_page34.html">34</a><a href="续古尊宿语要_page35.html">35</a><a href="续古尊宿语要_page36.html">36</a><a href="续古尊宿语要_page37.html">37</a><span class="current-page">38</span><a href="续古尊宿语要_page39.html">39</a><a href="续古尊宿语要_page40.html">40</a><a href="续古尊宿语要_page41.html">41</a><a href="续古尊宿语要_page42.html">42</a><a href="续古尊宿语要_page43.html">43</a><a href="续古尊宿语要_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
