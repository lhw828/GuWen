<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 44 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 44 页/共 128 页</h1>
    <div class="content">　　戏钓金鳞碧水游。萧萧红蓼楚江秋。归来香饵和竿掷。清挂檐牙月一钩。(眉伯奕)
　　闲抱瑶琴访玉真。临风一曲洞天昏。归来重论伤心事。不是愁人也断魂。(山容波)
　　乌石引面次。有僧参。师引面示之。僧便去。至晚间问首座。今日新到在什么处。曰当时便去了。师曰。是即是。祇得一橛。
　　翠峰显云。老观大似失钱遭罪。　报慈遂云。甚么处是少一橛。　翠岩芝云。老观道他祇得一橛。大似压良为贱。　东禅观云。总似者个师僧。灵山付嘱有在。老观为什么道祇得一橛。若不酬价怎辨真伪。
　　草舍柴门僻更幽。何期过客也经由。蒿汤备礼不知媿。犹对旁人卖口头。(断桥伦)
　　乍把碧眸轻一盻。佳人惹乱笑盈腮。高情固自十分好。欲得诗成须再来。(一初元)

　　唐相国裴休(见黄檗运)

　　特到黄檗问僧看什么经。曰无言童子经。公曰有几卷。曰两卷。公曰。既是无言。因甚却有两卷。僧无对。
　　新罗龟山代云。若论无言。非惟两卷。
　　曾落石霜机外笏。又扶粗行到唐天。祇将四海垂纶手。虾蠏鱼龙一串穿。(虚堂愚)
　　裴公入大安寺问僧曰。罗睺罗以何为第一。曰以密行为第一。公不肯。遂问此间有何禅师。时龙牙在后园种菜。遂请来。举前问。牙曰不知。公便拜曰。破布裹珍珠。
　　密行第一。精鉴还希。具择法眼。真个不知。(黄龙新)
　　以何为第一。不知最亲切。破布裹珍珠。倾城换不得。(月坡明)
　　□□□□□□□□□□□□□□轻轻点破降旗□□□□□□□□(□□□)

　　宗鉴法林卷二十三
　　宗鉴法林卷二十四

　　　　集云堂　编
　　大鉴下五世

　　益州大随法真禅师(长庆安嗣)

　　僧问。劫火洞然。大千俱坏。未宁者个坏不坏。师曰坏。曰恁么则随它去也。师曰随它去。僧后如前问修山主。修曰不坏。曰为甚不坏。修曰为同大千。又曰。坏也碍塞杀人。不坏也碍塞杀人。
　　道吾真云。一人道坏。一人道不坏。且道坏底是不坏底是。会么。坏与不坏。俱非内外。不隔丝毫。寻常面对。　黄龙清云。二尊宿虽则应处无偏。其奈影响之流别生二见。今日忽有人恁么问。但向道坏与不坏即且置。还识者个么。忽地唤回。秋夜梦举头。惟见月当空。　博山来云。大随龙济。生死同条。接物导机。随家丰俭。一句则穿花折柳野渡冰消。一句则带雾披云寒灰发焰。毕竟者个坏不坏。参。　渠庵成云。二尊宿一人顺水张帆。一人逆风把舵。虽是道路不同。究竟理无二致。今日设有问。但向道。鲸吞海水尽。露出珊瑚枝。
　　劫火光中立问端。衲僧犹滞两重关。可怜一句随他语。万里区区独往还。(翠峰显)
　　步步相随是大随。左边吹了右边吹。思量未免空筛气。何不留将暖肚皮。(保宁勇)
　　坏不坏。随他去也。大千界。句里了无钩锁机。脚头多被葛藤碍。会不会。分明底事。丁宁[日*煞]知心。拈出勿商量。输我当行相买卖。(天童觉)
　　随他去。随他去。千手大悲拦不住。石火光中相往来。铜睛铁眼无寻处。(正觉逸)
　　六合倾翻劈面来。暂披麻缕混尘埃。因风吹火浑闲事。引得游人不肯回。坏不坏。随不随。徒将闻见强针锥。太湖三万六千顷。月在波心说向谁。(通照逢)
　　大随庵侧有一龟。僧问。一切众生皮裹骨。者众生为甚骨裹皮。师以艹履覆龟背上。僧无语。
　　问处争如答处亲。眼中难着透金尘。长安一路无多地。过得潼关能几人。(佛慧泉)
　　学道须教正眼开。莫将狂解意中猜。脱鞋龟上人难会。遂使携囊特地来。(天童觉)
　　休将皮骨强分张。得六藏时且六藏。只履尽情遮盖了。了无一事可商量。(此山应)
　　大随问僧甚处去。曰峨嵋礼普贤去。师竖拂子曰文殊普贤总在者里。僧画一圆相抛向背后。乃礼拜。师唤侍者取一贴茶与者僧。
　　保福展云。大随若无后语。笑他衲僧。　云门偃别云。西天斩头截臂。者里自领出去。　五祖戒云。大随不因一事不长一智。　翠峰显云。杀人刀活人剑。　沩山秀云。大随茶非类赵州茶。既不类赵州茶。则得之者少矣。者僧得之。且道有甚长处。然不义之财於我如浮云。　天童觉云。识法者惧。欺敌者亡。水中择乳。须是鹅王。　天童悟云。者僧将成九仞之山。不进一篑之土。当时待唤侍者与茶。何不道也不消得。
　　楖栗杖头光闪烁。锡罗卷裹面邹錽。肩担背负出门去。好是无人敢驻留。(保宁勇)
　　大随山下路纵横。老竹苍藤处处生。四海五湖为客惯。三更无月也须行。(慈受深)
　　一轮明月照潇湘。更不逢人问故乡。自是天涯惯为客。任他猿叫断愁肠。(上方益)
　　把火入牛栏。翻身外面看。棃花千点白。春雨几声寒。(月堂昌)
　　大随因僧问如何是和尚家风。师曰赤土画簸箕。曰意旨如何。师曰。簸箕有唇。米跳不出。
　　赤土画簸箕。团团无缝罅。佛眼觑不见。海神不知价。簸土扬尘无处寻。山高海阔白云深。(南堂静)
　　簸箕有唇。米跳不出。天下衲僧赤胳[骨*历]。更须拨转上头关。十方世界黑如漆。(天童华)
　　大随因僧问如何是佛法的的大意。师曰山前麦熟也未。
　　大匠不巧。大儒不学。动辄中方圆。举皆成礼乐。堪笑乡邨卖卜人。徒劳钻破乌龟[(土/(冉-土+、))*殳]。(无准范)
　　自小离家住日边。去家祇道路三千。从人问得来时路。回首元来在目前。(无文灿)
　　大随烧畬次。忽见一蛇。师以杖挑向火中曰。咄。者个形骸犹自不放舍。你向者里死。如暗得镫。时有僧问。正恁么时还有罪也无。师曰。石虎叫时山谷响。木人诟处铁牛惊。
　　劫初劫末。法弱魔强。定光老子铁作脊梁。文经武纬把定封疆。碧天云散祖风凉。佛日光晖舜日长。(南堂静)

　　韶州灵树如敏禅师(长庆安嗣)

　　僧问如何是和尚家风。师曰千年田八百主。曰意旨如何。师曰郎当屋舍没人修。
　　来机深辨。有舒有卷。移却案山。重添针线。千年田。八百主。直下承当还莽卤。郎当屋舍没人修。片瓦根椽谁去竖。君不见。甜瓜彻蒂甜。苦瓜连根苦。(月堂昌)
　　灵树因尼送瓷钵盂至。师遂拓起曰者个出在甚么处。曰出在定州。师乃扑破。尼无对。
　　清凉钦别云。不违此间。　保福展云。欺敌者亡。　云门澄代云。老老大大。出处也不知。
　　灵树因僧问如何是祖师西来意。师默然。后迁化欲立行状碑。云门为首座。僧问先师默然处如何上碑。门代曰。师。
　　师师师。知知知。三三两两过辽西。一双红杏换消棃。(琅琊觉)
　　尽谓当初密对扬。不知文彩已全彰。后人不见韶阳老。一字千般谩度量。(佛印元)
　　师之一字太巍巍。独向寰中定是非。毕竟水须潮海去。到头云定觅山归。(白云端)
　　师之一字太孤危。文彩全无作者知。不领韶阳提起处。且从默处认残碑。(天目礼)

　　福州灵云志勤禅师(长庆安嗣)

　　初在大沩。因见桃花悟道。有偈曰。三十年来寻剑客。几回落叶又抽枝。自从一见桃花后。直至如今更不疑。沩山曰。从缘悟达。永无退失。善自护持。有僧举似玄沙。沙曰。谛当甚谛当。敢保老兄未彻在。沙问地藏。我恁么道。汝作么生。藏曰。不是桂琛。几走杀天下人。
　　长庆棱因僧问玄沙意旨如何。庆云。将谓胡须赤。更有赤须胡。　翠岩芝云。有一人如今问玄沙意作么生。且道此人还彻也未。　黄龙心征云。且道灵云当初见底是桃花不是桃花。　五祖演云。说甚么谛当。更参三十年。法林音云。演祖不妨作家。　昭觉勤云。千钧之弩不为鼷鼠而发机。灵云既拨转天关。玄沙乃掀翻地轴。且道那里是未彻处。　径山杲云。一家有事百家忙。　中峰本云。灵云白日青天。向桃花树下为魅所着。玄沙虽则除邪辅正激浊扬清。不知又是鬼门上贴卦。　天宁琦云。人无远虑必有近忧。直饶百炼精金。不免入炉再煅。　天井新云。不惟灵云未彻。敢保玄沙也未彻在。何以见得。云在岭头闲不彻。水流涧底太忙生。　东明鉴云。当时灵云眼睛被桃花刺破。直至如今依然成瞎。乃竖拂子云。桃花开也。还见么。良久云。春色满园关不住。一枝红杏出墙来。
　　春暖桃花树树红。灵云千古道还同。玄沙留语丛林问。南北东西路莫穷。(正觉逸)
　　二月三月景和融。远近桃花树树红。宗匠悟来犹未彻。至今依旧笑春风。(黄龙南二)
　　龙象相逢世不群。一来一去显疎亲。时人不悟其中旨。摘叶寻枝长客尘。
　　二月春庭雨霁时。小桃红绽两三枝。红白争妍人尽见。因甚灵云独不疑。(法云秀)
　　万年松下忽相逢。拔树鸣条浩浩风。堪笑晚来无觅处。崔嵬和雨在云中。(保宁勇)
　　堪笑春风漏泄机。桃花新发旧年枝。螺江有个钓鱼客。笑杀灵云道不疑。(佛国白)
　　桃花寻剑客。不语笑春风。白头归未得。家住海门东。敢保老兄犹未彻。玄沙之言何太切。君看陌上桃花红。尽是离人眼里血。(鼓山珪)
　　一个乌梅似本形。蜘蛛结网打蜻蜓。蜻蜓落了两片翼。堪笑乌梅齩铁钉。(天童净)
　　灵云一笑见桃花。三十余年始到家。从此春风春雨后。乱随名字落天涯。(慈航朴)
　　彷佛撩天高索价。依俙着地下还钱。及乎走出河头看。两个儿童戏渡船。(云汉荫)
　　一见不劳朱粉施。玄沙扫帚画蛾眉。祇知掩得灵云丑。落尽眉毛自不知。(朴翁铦)
　　一见桃花便躲跟。铁围生陷出无门。倚墙傍壁知多少。一度春来一断魂。(少室睦)
　　落花台上重铺锦。码碯阶前布赤砂。仁义尽从贫处断。世情偏向有钱家。(高峰妙)
　　浪寻杨柳情无赖。蹋碎桃花眼独红。吹倦园林春已暮。那堪隔岸鼓东风。(法林音二)
　　猛虎当途暗自惊。相逢狭路若为争。苦心片片无人诉。岭外偏闻负痛声。
　　灵云因长生问混沌未分时如何。师曰露柱怀胎。曰分后如何。师曰如片云点太清。曰祇如太清还受点也无。师不答。曰恁么则含生不来也。师亦不答。曰直得纯清绝点时如何。师曰犹是真常流注。曰如何是真常流注。师曰如镜常明。曰未审向上还有事也无。师曰有。曰如何是向上事。师曰打破镜来与汝相见。
　　芭蕉彻云。相见便休。又打破镜作什么。白兆圆云。若不打破镜。怎得相见。　太阳玄云。即今破也。又作么生相见。乃云。照尽体无依。通身难辨的。　开福宁云。尽十方世界是一面镜。作么生说个打破底道理。直饶眼亲手便。光镜俱忘。如鸡抱卵。啐啄同时。正好吃报慈拄杖。何故。弄影禅和。如麻似粟。　昭觉勤云。一人善问。一人善答。胶漆相投。水乳相合则且置。且道打破镜来如何相见。良久抚掌云。了。　天童觉云。分与未分。玉机夜动。点与未点。金梭暗抛。直是一色纯清。未得十成稳坐。且道打破镜来向甚么处相见。清秋老兔吞光后。湛水苍龙脱骨时。　黄龙忠云。若据牧庵见处。说甚混沌分与未分。打破镜与不打破镜。直饶向露柱怀胎处会得。正是片云点太清。还委悉么。待虚空落地即向你道。
　　金鸡啄玉卵。飞出凤凰儿。入户能长啸。归家着锦衣。(佛鉴懃)
　　午夜霜凝星斗寒。长空云尽山月落。青天吃棒人尽知。苍龙脱骨谁能觉。金凤冲开玉锁关。麒麟掣断黄金索。迢迢劫外孰能拘。南北东西迥超卓。(承天宗)
　　灵云因僧问佛未出世时如何。师竖起拂子。曰出世后如何。师亦竖起拂子。僧不肯。到雪峰举前话。峰曰你肯它么。曰不肯。峰曰你问。我与你道。僧曰佛未出世时如何。峰竖起拂子。曰出世后如何。峰放下拂子。僧礼拜。峰便打。僧后到玄沙举前话。沙曰你怎生会。曰不会。沙曰我与你作个譬喻。如人买一片园。东西四至结契总了也。中心有个树子犹属我在。
　　云门偃於两竖拂处云。前头即是。后头打不着。　沩山喆云。者僧一张弓两只箭。拟拨乱天下。至玄沙面前。一个伎俩施展不得。何故。鹤有九皋难翥翼。马无千里谩追风。
　　灵云因僧问如何是端坐念实相。师曰河里失钱河里摝。
　　河里失钱河里摝。拈来天下任纵横。和云买得南山地。浅种深锄恣意耕。(佛心才)
　　灵云因僧问如何是归根得旨。师曰。早时忘却。不忆尘生。
　　家破人亡何所依。无心无褚话求归。十年忘却来时路。暂忆此时总不知。(投子青)
　　灵云问僧甚处去。曰雪峰去。师曰我有一信寄雪峰得么。曰便请。师脱只履抛向面前。僧便去。至雪峰。峰问甚处来。曰灵云。峰曰和尚安否。曰有一信相寄。峰曰在那里。僧脱只履抛向峰前。峰休去。
　　沩山秀云。雪峰既不能辨他来信端的。者僧又祇知依模画样钝置他。灵云忽若当时道。我有一信寄他。僧云请。灵云祇据座。者僧又若为通露。不可大丈夫汉为人驰达。教他一言不措。　白岩符云。者僧与灵云通信。原封驰上。不敢妄加一字。怎奈雪峰书亦收了。祇是不拆封看。知他雪峰是何心行。
　　灵云因僧问如何是佛法大意。师曰。驴事未去。马事到来。
　　驴事未了马事来。钟声才断鼓声催。祖师爱吃和罗饭。北有文殊在五台。(佛慧泉)
　　东行不见西行利。南头卖贱北卖贵。横千竖百算河沙。九九翻成八十二。(保宁勇)
　　松阴行不尽。疎雨下无时。世事几兴废。山中人未知。(蒙庵聪)

　　扬州光孝慧觉禅师(赵州谂嗣)
</div>
    <div class="pagination">
<a href="宗鉴法林_page43.html">上一页</a><span>...</span><a href="宗鉴法林_page39.html">39</a><a href="宗鉴法林_page40.html">40</a><a href="宗鉴法林_page41.html">41</a><a href="宗鉴法林_page42.html">42</a><a href="宗鉴法林_page43.html">43</a><span class="current-page">44</span><a href="宗鉴法林_page45.html">45</a><a href="宗鉴法林_page46.html">46</a><a href="宗鉴法林_page47.html">47</a><a href="宗鉴法林_page48.html">48</a><a href="宗鉴法林_page49.html">49</a><span>...</span><a href="宗鉴法林_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
