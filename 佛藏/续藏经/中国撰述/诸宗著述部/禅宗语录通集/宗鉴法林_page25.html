<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 25 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 25 页/共 128 页</h1>
    <div class="content">　　山既孤峻。游人罕至。玉既无瑕。莫辨真伪。(黄龙新)
　　山忘孤峻玉无瑕。到处仙源是我家。堪笑葛洪曾未悟。远从句漏问丹砂。(天目礼)
　　盘山曰。向上一路。千圣不传。
　　慈明圆云。向上一路千圣不然。　琅琊觉云。上来讲赞。无限良因。　杨岐会云。口上着。　径山杲云。向上一路。热碗鸣声。　天童杰云。向上一路。掘地觅天。　荐福璨云。向上一路千圣不传。深谛律尼娑婆诃。向上一路千圣不然。苏噜悉哩娑婆诃。诸人与么领会。歌罗歌罗。　天宁琦云。诸大老尽力道。祇发明得向下一路。若是向上一路。驴年梦见么。　平阳忞云。盘山道向上一路千圣不传。抱赃叫屈作么。慈明道向上一路千圣不然。且莫诈明头。径山云向上一路热碗鸣声。合眼跳黄河。千岩道向上一路在你脚底。接竹点青天。先老人道向上一路蹋破草鞋。猢狲倒上树。者五个汉被山僧一时领过了也。毕竟作么生是向上一路。拈拄杖起身云。归堂吃茶。　开先金云。向上一路。良久云。屋漏看星眠。　天井新云。向上一路。堕坑落堑。夜梦不祥。书在壁上。　广教玉云。向上一路。三生六十劫。　法林音云。向上一路。咄。
　　盘山向上路何言。罕见行人耳有穿。口上着来无齩处。方知千圣不能传。(白云端)
　　不传不然。海口难宣。须弥顶上。驾起铁船。(径山杲)
　　千圣不传到今日。口上着来无等匹。洞庭山脚太湖心。行人路上空啾唧。(松源岳)
　　盘山将顺世。告众曰。有人描得吾真么。众将所写真呈。皆不契。普化出曰某甲描得。师曰何不呈似老僧。化乃打筋斗而出。师曰者汉向后掣风狂去在。
　　保福展云。普化掣颠不少。盘山丑拙更多。　长芦了撼身云。快活杀我也。若无烁破乾坤底眼。怎见浑金璞玉。复云。山僧依普化样子摹得一本。今夜展开要使大众瞻仰。遂打一筋斗。归堂。　栖霞成云。若是临济大师。三十棒一棒也少不得。赖遇盘山放过。且道者棒落在什么处。你若道便好劈脊。我也知你瞎棒乱做。　国清英云。咄。一人传虚。万人传实。
　　师真丑拙不堪呈。用尽身心笑杀人。彼中莫觅丝头意。白鼻昆仑贺新正。(龙门远)
　　彻底冰壶无影象。倒翻筋斗摹难成。千峰雨歇黄梅后。桂魄还从海上生。(雪庵瑾)
　　清奇古怪娘生面。妙笔丹青作么施。者厮十分传得似。依然画虎祇成狸。(宝叶源)

　　蒲州麻谷宝彻禅师(马祖一嗣)

　　到临济问。大悲千手眼。那个是正眼。济曰。大悲千手眼。那个是正眼。速道速道。师近前曳济下禅床却坐。济近前曰不审。师拟议。济便喝。曳师下床却坐。师便出去。
　　因圣颖云。禅德。此二尊宿如此意作么生。今人尽道照用。照什么碗。一切人祇解自骑马去捉贼。自持刀去杀贼。二人偏能夺贼马捉贼。夺贼刀杀贼。虽然如是。临济得便宜却是失便宜。　仰山钦云。二老恁么激扬。虽则百千手眼一时俱露。又怎免得二俱瞎汉。且道还有检点得出么。瞎。　天宁琦云。二老主宾互换纵夺可观。如猛焰烧空。忽雷震地相似。虽然。与他大悲千手眼有何交涉。祇见波涛涌。不见海龙宫。
　　多年塞上祇闻名。今日阵前亲见面。疋马单枪战数场。好是见机开一箭。(保宁勇)
　　相逢狭路转身难。一阵交锋瞬息间。旗鼓纵横浑莫辨。试问何人得胜还。(普融平)
　　贼队相逢午夜时。搀旗夺鼓讨便宜。蓦然天晓重相见。满面羞惭各自归。(别山智)
　　倒驾樯帆弄海风。掀翻地轴逞豪雄。抉开颔下骊珠色。一钵收归两毒龙。(理安问)
　　醉酣杨柳楼头月。歌尽桃花扇底风。交错觥筹无限意。相看铭酊总颜红。(芥隐现)
　　麻谷与南泉二三人去谒径山。路逢一婆。乃问径山路向甚处去。婆曰蓦直去。师曰前头水深过得不。婆曰不湿脚。又问。上岸稻得与么好。下岸稻得与么怯。婆曰总被螃蠏吃却也。师曰禾好香。婆曰没气息。又问婆住甚处。婆曰祇在者里。三人至店。婆煎茶一瓶。携盏三只至。谓和尚有神通者即吃茶。三人相顾间婆曰。看老朽自逞神通去也。於是倾茶便行。
　　承天怡云。婆子如骁骑临阵。争奈探头太过。麻谷三人似老将巡边。把定有余。检点将来。犹欠一着。
　　陜路相逢不等闲。旗枪倒卓话翩翩。及乎话到中原事。汝陟高岗我涉川。(磬山鼎)
　　麻谷持锡到章敬。绕禅床三匝。振锡一下。卓然而立。敬曰是是。又到南泉亦如是。泉曰不是不是。师曰。章敬道是。和尚为甚道不是。泉曰。章敬即是。是汝不是。此是风力所转。终成败坏。
　　长庆棱代谷於是是处云。和尚佛法身心何在。又代谷於章敬即是是汝不是处云。是什么心行。　保福展别云。但振锡一下而出。又云。章敬南泉可谓一是一非。又云。麻谷依俙似曲才堪听。又被风吹别调中。　云居锡云。章敬未必道是。南泉未必道不是。又云。麻谷当初但持锡出去恰好。　雪窦显代两处俱云错。　沩山喆云。章敬道是。落在麻谷彀中。南泉道不是。亦落在麻谷彀中。今日忽有人恁么来。但云未到者里好与三十棒。　泐潭清云。章敬道是也好与三十拄杖。南泉道不是也好与三十拄杖。何故。是与不是全彰妙义。章敬南泉一场失利。　胜默光云。是无可是。非无真非。是非无主。万善同归。枭鸡昼夜。徒自支离。我无三寸。鳖得唤龟。迦叶不肯。一任攒眉。　天宁琦云。苦瓜连根苦。甜瓜彻蒂甜。
　　此错彼错切忌拈却。四海浪平百川潮落。古策风高十二门。门门有路空萧索。非萧索。作者好求无病药。(翠峰显)
　　章敬道是南泉非。逆水之波透出谁。可怜个汉皮无血。驾与青龙不解骑。(南堂静)
　　是是。放出南山真鳖鼻。不是不是。勒回千里追风骥。终成败坏可怜生。塞断咽喉无出气。无出气。有巴鼻。赵州东壁挂葫芦。堪笑维摩谈不二。(穷谷连)
　　妙转之机掣电飞。目前生杀尽交驰。明珠自有明珠价。休向篱边弹雀儿。(木庵永)
　　麻谷一日使扇次。僧问。风性常住无处不周。和尚为甚却摇扇。师曰你祇知风性常住。且不知无处不周。曰如何是无处不周。师却摇扇。僧作礼。师曰。无用处师僧。着得一千个有什么益。
　　昭觉勤云。者僧一期可观。可惜有头无尾。若不是麻谷作家。洎合放过。且道那里是落节处。拨开向上窍。能有几人知。　沩山果云。者僧祇知脑门着地。不觉当面错过。当时若据令而行。何处更讨麻谷。
　　麻谷一日纸帐内坐。以手巾盖头。披云入见便作哭声。良久出去法堂。绕禅床一匝。却入拨开帐。见师去却手巾而坐。乃曰死中得活。万中无一。师便下床就位。作抽坐具势。云近前把住曰。前死后活。你还甘么。师曰。甘即甘。阿师堪作甚么。云推开曰。知道你前言不副后语。
　　昭觉勤云。入寺看额。见表知里。披云惯作高宾。拈尾作头。拈头作尾。麻谷孟尝门下。看他酬对。不道他不知有。祇为用意太深。当时待伊道死中得活万中无一。但云苍天苍天。何故。得人一牛还人一马。
　　五十笑他先百步。何如骑马胜骑牛。不须重较多和少。归到家山即便休。(虚堂愚)
　　乍云乍雨孟春寒。迭乱青山不一看。坐久无聊不堪甚。闷人天气失人欢。(西焰传)
　　麻谷问僧甚处来。曰不审。师又问甚处来。僧珍重。师下禅床擒住曰。者个师僧。问着便作佛法抵对。僧曰大似无眼。师放手曰放汝命通汝气。僧作礼。师欲扭住。僧拂袖便行。师曰。休将三岁竹。拟比万年松。
　　磬山鼎云。麻谷拟将断贯穿者僧鼻孔。殊不知自己鼻头却被牵上曳下。复颂。
　　山川桃李笑成蹊。一抹烟云树树齐。看徧春来花事好。鹧鸪深入乱峰啼。

　　虔州西堂智藏禅师(马祖一嗣)

　　僧问。有问有答宾主历然。无问无答时如何。师曰怕烂却那。
　　后有僧举似百丈。丈云一合相不可得。　长庆棱别云。人人尽道休官去。林下何曾见一人。　雪窦显云。何不与本分草料。　昭觉勤别云。收得安南又忧塞北。　南堂欲云。诸老与么答话。可使千古流芳。若要塞断衲僧咽喉犹未在。今有人恁么问。但云冬至寒食一百五。上元定是正月半。　洞山莹别云。心不负人面无惭色。
　　终日论文不记年。禅心淡薄契幽玄。白云缭绕青山在。一法无私万古传。(大沩智)
　　阴云四望失孤邨。洞口秦人镇掩门。无数桃花流不尽。溪边犹有旧斑痕。(法林音)
　　西堂因李翱尚书尝问僧马大师有甚言教。僧曰或说即心即佛。或说非心非佛。翱曰总过者边。一日问师马大师有甚言教。师呼尚书。翱应诺。师曰鼓角动也。
　　如庵彰云。尽道李翱勘验者僧。殊不知在者僧面前败阙一上。又向西堂处讨巴鼻。却被一拶直得转身无路。还有为他转身者么。僧才出庵。遽云。不是弄潮手。休入洪波里。
　　西堂普请次。乃曰因果历然。怎奈何。怎奈何。时有僧出以手拓地。师曰作甚么。曰相救相救。师曰大众。者个师僧犹较些子。僧拂袖便走。师曰狮子身中虫。自食狮子肉。
　　昭觉勤云。西堂洞明纲要。始终正令全提。者僧异类中行。其奈龙头蛇尾。敢问大众。因果历然一句作么生道。是则龙女顿成佛。非则善星遭陷坠。
　　燕赵悲歌士。相逢剧孟家。寸心言不尽。前路日将斜。(平阳忞)
　　月皎波澄际。云消雨霁时。一江红叶乱。无地寄相思。(频吉祥)
　　西堂曾烧杀一僧。一日现身索命。师曰你还死也无。对曰死也。师曰。你既死。觅命者是谁。便乃不见形。
　　幻有传征云。者僧现身索命。是真要命。是不真要命。西堂恁么语。是果还伊命。是不还伊命。
　　曾经鏖战苦。不负圣恩心。忽听纶音下。山川艹木吟。(磬山鼎)

　　南岳西园昙藏禅师(马祖一嗣)

　　一日自烧浴。僧问和尚何不使沙弥童行。师乃抚掌三下。
　　曹山寂云。一等是拍手抚掌。就中西园奇怪。俱胝一指头禅。盖为承当处不谛当。僧却问西园。抚掌岂不是奴儿婢子边事。山云是。云向上还有事也无。山云有。云如何是向上事。山叱云者奴儿婢子。　天童觉云。识尊卑。知贵贱。西园是作家。分玉石。辨金鍮。曹山不出世。者僧虽解切磋琢磨。也祇向奴儿婢子边着倒。还知么。放旷淋漓两不伤。犹是夜明帘外客。
　　寻得桃源好避秦。桃红又见一年春。花飞已是随流水。引得渔郎来问津。(三宜盂)

　　宗鉴法林卷十二
　　宗鉴法林卷十三

　　　　集云堂　编
　　大鉴下三世

　　潭州东寺如会禅师(马祖一嗣)

　　尝患门徒以即心即佛之谈诵忆不已。且谓佛於何住而曰即心。心如画师而曰即佛。遂示众曰。心不是佛。智不是道。剑去久矣。汝方刻舟。
　　心不是佛。智不是道。青山白云。落花芳艹。若是伶俐阿师。终不回头转脑。(鼓山珪)
　　雨散云收后。崔嵬数十峰。倚阑频顾望。回首与谁同。(径山杲)
　　太平时节岁丰登。旅不赍粮户不扃。官路无人夜无月。唱歌归去恰三更。(开善谦)
　　昨日因过竹院西。邻家稚子隔溪啼。山寒水肃半黄落。无数归鸦卜树栖。(虚堂愚)
　　天晴日头出。雨下地上湿。尽情都说了。祇恐信不及。(无门开)
　　心不是佛。智不是道。举得十分。未敢相保。携条拄杖闲行。切忌回头转脑。(照堂一)
　　禅和包。小娘腰。老虎毛。将军刀。更有江流上。一条纸画桥。(汉关喻)
　　东寺因崔相国入殿见雀抛粪於佛顶上。乃问一切众生皆有佛性。为甚却抛粪於佛头上。师曰它终不向鹞子头上抛。
　　法灯钦代云怕佛。　金山铨云。面赤不如语直。　磬山鼎云。崔相好一杓。可惜放过。待道终不向鹞子头上抛。遂与一掴。使东寺也知些臭气好。
　　东寺问仰山甚处人。山曰广南人。师曰我闻广南有镇海明珠是否。曰是。师曰此珠如何。曰黑月即隐白月即现。师曰将得来否。曰将得来。师曰何不呈似老僧。曰。某甲昨到沩山。被索此珠。直得无言可对。无理可伸。师曰。真狮子儿。善能哮诟。
　　佛鉴懃云。东寺祇索一颗。仰山倾出一栲栳。　天宁琦云。仰山虽是个狮子儿。怎奈把镇海明珠作豌豆卖却。千古之下遭人检点。今日党理不党亲。便是东寺到来也须勘过了打。　洞山莹云。可惜东寺被他珠光一烁。直得龙头蛇尾。当时何不唤侍者快将粪箕扫帚来。
　　善舞太阿锋。决无伤手厄。惯编猛虎须。必有全身策。镇海珠。巧呈似。离色离声离名字。栴檀林里爇栴檀。狮子窟中吼狮子。(圆悟勤)
　　无言可对口才开。已是和光吐出来。东寺不知何意志。深深一丈掘坑埋。(云衲庆)
　　东寺因仰山机缘相见了却入客位。复具威仪再上人事。师才见乃曰。已相见了也。山曰与么相见。莫不当否。师便归方丈闭却门。山归举似沩山。沩曰寂子是什么心行。山曰。若不与么。怎识得伊。
　　保福展云。仰山大似蚊子上铁牛。　承天宗云。仰山识得东寺。强说道理即得。相见即不可。直使沩山亲来也未能得与东寺相见在。

　　袁州南源道明禅师(马祖一嗣)

　　上堂。快马一鞭。快人一言。有事何不出头来。无事各宜珍重。僧问如何是一言。师乃吐舌曰。待我有广长舌相即向汝道。
　　黄鸟声乾绿柳阴。长门犹说不逢春。玉箫吹处花空落。翠辇过时月已沦。(远庵僼)
　　南源因洞山来参。才上法堂。师曰已相见了也。洞便下去。至明日却上。问昨日已蒙和尚慈悲。不知甚处是与某甲相见处。师曰。心心无间断。流入於性海。曰洎合放过。遂辞去。师曰多学佛法广作利益。曰多学佛法即不问。如何是广作利益。师曰一物莫违即是。
　　知有前期在。难分此夜中。母将故人酒。不及石尤风。(涧庵怡)

　　越州大珠慧海禅师(马祖一嗣)

　　僧问如何是佛。师曰清谈对面非佛而谁。
　　法眼云。是即没交涉。
　　偃蹇苍髯十万本。参差翠玉数千竿。风敲月户三秋冷。雨打茅堂六月寒。(石溪月)
</div>
    <div class="pagination">
<a href="宗鉴法林_page24.html">上一页</a><span>...</span><a href="宗鉴法林_page20.html">20</a><a href="宗鉴法林_page21.html">21</a><a href="宗鉴法林_page22.html">22</a><a href="宗鉴法林_page23.html">23</a><a href="宗鉴法林_page24.html">24</a><span class="current-page">25</span><a href="宗鉴法林_page26.html">26</a><a href="宗鉴法林_page27.html">27</a><a href="宗鉴法林_page28.html">28</a><a href="宗鉴法林_page29.html">29</a><a href="宗鉴法林_page30.html">30</a><span>...</span><a href="宗鉴法林_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
