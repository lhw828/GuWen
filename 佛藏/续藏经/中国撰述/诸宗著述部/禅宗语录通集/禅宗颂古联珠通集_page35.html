<!DOCTYPE html>
<html>
<head>
    <meta charset="UTF-8">
    <title>禅宗颂古联珠通集 - 第 35 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅宗颂古联珠通集 - 第 35 页/共 79 页</h1>
    <div class="content">　　泥佛金佛木佛。度水度火度炉。妙体本来无处所。莫将真佛强涂糊。(天目礼)。
　　【增收】赵州因尼问。如何是密密意。师以手搯之。尼曰。和尚犹有这个在。师曰。却是你有这个在。　颂曰。
　　密密深深意最长。几人冷地错商量。师姑若会赵州搯。铁打心肝也断肠。(慈受深)。
　　兜罗绵样硬赘头。河北风流老赵州。醎处着盐淡添水。轩头一笑更无休。(正堂辩)。
　　猛虎深藏浅草窠。几回明月入烟萝。顶门纵有金刚眼。未免当头蹉过他。(高峰妙)。
　　赵州因僧辞。师问。甚处去。曰闽中去。师曰。彼中兵马隘。你须回避始得。曰向甚么处回避。师曰。恰好。　颂曰。
　　僧去闽中路不遥。报言军马闹嘈嘈。问师回避归何处。恰好安眠日正高。(汾阳昭)。
　　闻说闽中兵马多。叮咛游子避干戈。临岐指个藏身处。无限雄师不奈何。(正觉逸)。
　　七闽归路日争锋。回避须教不见踪。恰好藏身何处是。青山云外万千重。(佛慧泉)。
　　赵州因僧游五台。问一婆子曰。台山路向甚么处去。婆曰。蓦直去。僧便去。婆曰。好个师僧。又恁么去。后有僧举似师。师曰。待我去勘过。明日师便去问。台山路向甚么处去。婆曰。蓦直去。师便去。婆曰。好个师僧又恁么去。师归院谓僧曰。台山婆子为汝勘破了也。　颂曰。
　　台山路上老婆禅。南北东西万万千。赵州勘破人难会。来往草鞋彻底穿。(汾阳昭)。
　　赵州勘破婆子。叶落便合知秋。天下几多禅客。五湖四海悠悠。(慈明圆)。
　　灵龟未兆无凶吉。变动临时在卜人。路头问破谁人委。王老东村怒目瞋。(投子青)。
　　赵州作者勘婆婆。太平时代用干戈。赵州收得龙泉剑。扫尽烟尘总是他。(佛印元)。
　　僧问游台路。婆直指不误。虽然径直言。奈缘多恁去。赵州勘破归。会者凭何据。月色晓堂分。云收山岳露。(浮山远)。
　　杰出丛林是赵州。老婆勘破没来由。而今四海清如镜。行人莫与路为雠。(黄龙南)。
　　拨动干戈老赵州。坐观胜败有良谋。婆婆勘破人谁委。多少禅流错路头。(海印信)。
　　赵州勘破老婆禅。语默分明在目前。近日五湖参学者。刚於岐路走如烟。(净照臻)。
　　言中辨的老禅和。蓦直台山路不蹉。勘破却回人莫问。岳阳船子洞庭波。(云峰悦)。
　　昔日赵州为主将。老婆战罢许谁评。而今何事台山路。却被时人取次行。(大沩秀)。
　　台山一路去悠悠。亲到还他古赵州。勘破老婆回首日。长江依旧向东流。(佛慧泉)。
　　干戈中立太平基。磈雨条风胜古时。婆子为君勘破了。赵州脚迹少人知。(白云端)。
　　何事赵州婆子话。雄雄今古振家声。高空有月千门闭。大道无人独自行。(保宁勇)。
　　赵州一勘老婆也。千古英风价转新。南去北来犹未荐。台山从此长荆榛。(照觉总)。
　　似狂不狂赵州老。或凡或圣人谁晓。是非长短任君裁。婆子被伊勘破了。(真净文)。
　　赵州问路婆子。答云直与么去。皆云勘破老婆。婆子无你雪处。同道者相共举。(景福顺)。
　　勘破不勘破。婆子能招祸。直饶千眼补陀人。也是大虫看水磨。(云居佑)。
　　赵州勘破事非真。走杀台山路上人。要识婆婆亲指处。一回举首一回新。(地藏恩)。
　　台山路上婆。往往人问过。末后赵州知。一言便勘破。(云盖智)。
　　是个游台发问端。婆婆指路尽颟顸。可怜眼里无筋骨。却把时人一样看。(佛国白)。
　　拨动烟尘老古锥。坐观胜负有谁知。从来古路平如掌。自是行人不见归。(圆觉演)。
　　婆指台山路不差。游人恁么去无涯。赵州勘破归来后。四海五湖同一家。(草堂清)。
　　蓦直台山路不迂。赵州亲去定贤愚。古今来往何妨碍。未透金尘终是粗。(三祖宗)。
　　台山山下路崎岖。多少行人在半途。五里牌边相借问。不知驽马是龙驹。(上方益)。
　　台山路上白头婆。无限行人几度过。直道玄关人不晓。赵州特地断誵讹。(云溪恭)。
　　丛林老作是无俦。凛凛威风四百州。一击铁关曾粉碎。恩大难将雨露酬。(真如喆)。
　　蓦直去。蓦直去。不逐指头。不行旧路。大丈夫汉。乾坤独步。(兜率悦)。
　　本欲平夷道路。反成土上加泥。而今五湖四海。刚被勘婆话迷。(圆通仙)。
　　台山有路是人过。两两三三借问多。要识赵州亲勘破。舌头无骨奈渠何。(枯木成)。
　　高握金鞭出禁城。霜风凛凛马蹄轻。烟尘扫尽归来后。四海行人贺太平。(普融平)。
　　五台山路入嵯峨。蓦直饶声指似他。更有赵州多事汉。归来道我勘婆婆。(张无尽)。
　　勘破谁知老赵州。玉鞭鞭起卧金牛。台山今古行人口。笑饮清风味转幽。(长灵卓)。
　　两重问答绝誵讹。赵老於中却勘婆。若不全身探虎穴。安能彻底验仙陀。(禾山方)。
　　赵州亲勘破。台山勿两岐。只这老婆子。踪迹少人知。(佛心才)。
　　燕赵当年有一僧。干戈丛里等闲行。定乱不携三尺剑。至今天下绝搀抢。(宝峰祥)。
　　老婆心切勿交加。要路逢渠指不差。休问禹门求变化。风雷只在葛洪家。(旻古佛)。
　　赵州勘破路难过。无限平人走似梭。日暮台山空寂寂。至今犹未绝誵讹。(少林通)。
　　台山路上老婆禅。蓦直教人好进前。须得赵州亲勘破。从兹四海路平然。(云盖昌)。
　　行路难行路难。最难难过是台山。唯有赵州公验正。昂头掉臂总闲闲。总闲闲。遂府出钵盂。(湛堂准)。
　　台山一路坦平。自是行人不惯。明镜丑妇之冤。智者愚人之患。(踈山常)。
　　台山古路是人游。个个寻婆问路头。堪笑赵州才勘破。寥寥千古使人愁。(踈山如)。
　　玉箫吹作凤鸾吟。惹动游人离别心。一阵东风卷寥廓。四方八面少知音。(佛智裕)。
　　台山路坦平。婆子苦商量。赵州勘破了。清风满大唐。(高庵悟)。
　　天下禅和说勘破。争知赵州已话堕。引得儿孙不丈夫。人人黠过泠地卧。(径山杲)。
　　劈面三拳。连腮七掌。尽大地人。不知痛痒。(鼓山珪)。
　　台山路上人难进。独有赵州亲到来。勘破老婆回首处。从此行人眼不开。(楚安方)。
　　【续收】指路婆婆在五台。禅人到此尽痴呆。一拳打破扶桑国。杲日当空照九垓。(西蜀广道者)。
　　老婆元是魔王脚。三军不动旗闪烁。赵州无柄铁扫帚。扫荡烟尘空索索。(石头回)。
　　婆子只知指路。鸡犬被人偷去。直得赵州勘了。这回紧闭门户。(戏鱼静　二)。
　　赵州老老大大。不解山中打坐。自言去勘婆子。倒被婆子勘破。
　　善系无绳约。善行无辙迹。不战屈人兵。直面当机疾。老婆勘破五台山。有谁参透赵州关。(圆悟勤)。
　　年老成精不谬传。赵州古佛嗣南泉。招魂丧命因图象。良马追风累索牵。勘破了老婆禅。说向人前不直钱。(天童觉)。
　　贼是小人。智过君子。大妄语成。便白拈去。胆大心粗。无你会处。稽首赵州。大法王主。(典牛游)。
　　大用全提似海深。魔军战退鬼难禁。赵州勘破婆婆处。草偃风行无处寻。(南堂兴　二)。
　　赵州老子。烂泥里刺。勘破老婆。丛林受赐。
　　婆婆不在五台山。平地行人作易难。蓦直坦然今古路。区区却过赵州关。(雪窦宗)。
　　台山路蓦直去。赵老见婆无别语。勘破回来知不知。莫信闲人说是非。(冶父川)。
　　三月春光上国游。祥云瑞气琐龙楼。亲从宣德门前过。更问行人觅汴州。(文殊道)。
　　婆子几年寻剑客。赵州勘破有誵讹。解使不由来富贵。风流何在着衣多。(讷堂思)。
　　一按牛吃草。一与贼过梯。早知灯是火。饭熟也多时。(遁庵演)。
　　干戈中有太平基。不用干戈始得之。若无举鼎拔山力。千里乌骓不易骑。(明大禅)。
　　四海同一家。两口同一舌。赵州勘破了。有理向谁说。(卍庵颜)。
　　踞坐台山古路头。往来云衲被戈矛。赵州提起那罗箭。穿过髑髅即便休。(尼无着总)。
　　天高地厚人难见。海阔山遥只自知。勘破却回休借问。得便宜是落便宜。(密庵杰)。
　　赵州舌头连天。老婆眉毛覆地。分明勘破归来。无限平人瞌睡。(妙慧尼净智)。
　　赵州勘婆。百发百中。趂得老鼠。打破油瓮。(佛照光)。
　　村婆暴富。诳諕闾阎。赵州卖俏。矢上加尖。(或庵体)。
　　蓦直蓦直。青天白日。勘破了也。一文不直。(月林观)。
　　本是山中人。爱说山中话。五月卖松风。人间恐无价。(蒙庵岳)。
　　台山路上个婆婆。平地无风起丈波。下却斗门通底闸。更无一滴到黄河。(无准范)。
　　勘破婆子。面青眼黑。赵州老汉。谩我不得。(文殊业)。
　　赵州言破勘。心头打额头。如何无转智。特地觅冤雠。(野云南)。
　　【增收】赵州问僧。甚处来。僧云。摘茶来。师曰。闲。　颂曰。
　　道着不着。何处摸索。背后龙鳞。面前驴脚。反身筋斗。孤云野鹤。阿呵呵。(云盖智)。
　　【增收】赵州一日敲火问僧曰。老僧唤作火。汝唤作甚么。僧无语。师曰。不识玄旨。徒劳念静　法灯钦别云。我不如你。　颂曰。
　　赵州眼放光。烁破四天下。钵盂上安柄。至今成话杷。(老衲证)。
　　直下是非着不得。着不得处好承当。木人昨夜通消息。南海波斯过大唐。(野庵璇)。
　　【增收】赵州因一婆子令人送钱。请转藏经。师受施了。却下禅床转一匝乃曰。传语婆。转藏经已竟。其人回举似婆。婆曰。比来请转全藏。如何祇为转半藏。　颂曰。
　　走下禅床行一转。看了如来五千卷。婆子年高眼尚明。夜深月下穿针线。(慈受深)。
　　左转右转。金刚宝剑。全藏半藏。由基发箭。红心心里中红心。惊得须弥头倒旋。(正堂辩)。
　　赵州一匝天轮转。婆子知音未足酬。普为人天开正眼。大千沙界一毫收。(足庵鉴)。
　　不知兀坐常轮转。空下禅床绕一遭。背面却言亏一半。老婆恶业自家招。(天目礼)。
　　赵州剑气冲牛斗。婆子神符悬肘后。一条拄杖两人扶。好手手中夸好手。(杀六岩辉)。
　　【增收】赵州因僧侍次。遂指火问曰。这个是火。你不得唤作火。老僧道了也。僧无对。复策起火曰。会么。曰不会。师曰。此去舒州有投子和尚。汝往礼拜问之。必为汝说。因缘相契。不用更来。不相契。却来。其僧到投子。子问。近离甚处。曰赵州。子曰。赵州有何言句。僧举前话。子曰。汝会么。曰不会。乞师指示。子下禅床行三步却坐。问曰会么。曰不会。子曰。你归举似赵州。其僧却回举似师。师曰。还会么。曰不会。师曰。投子与么。不较多也。　颂曰。
　　我唤作火。汝即不可。已道了也。唤作甚么。(杨无为)。
　　赵州唤作火。全身入荒草。我今不是渠。渠今正是我。(月林观)。

　　禅宗颂古联珠通集卷第十八
　　禅宗颂古联珠通集卷第十九

</div>
    <div class="pagination">
<a href="禅宗颂古联珠通集_page34.html">上一页</a><span>...</span><a href="禅宗颂古联珠通集_page30.html">30</a><a href="禅宗颂古联珠通集_page31.html">31</a><a href="禅宗颂古联珠通集_page32.html">32</a><a href="禅宗颂古联珠通集_page33.html">33</a><a href="禅宗颂古联珠通集_page34.html">34</a><span class="current-page">35</span><a href="禅宗颂古联珠通集_page36.html">36</a><a href="禅宗颂古联珠通集_page37.html">37</a><a href="禅宗颂古联珠通集_page38.html">38</a><a href="禅宗颂古联珠通集_page39.html">39</a><a href="禅宗颂古联珠通集_page40.html">40</a><span>...</span><a href="禅宗颂古联珠通集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
