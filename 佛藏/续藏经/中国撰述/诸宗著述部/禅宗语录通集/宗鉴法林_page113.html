<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 113 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 113 页/共 128 页</h1>
    <div class="content">　　洛浦因僧问。众手淘金谁是得者。师曰拳中旧宝不拣披沙。曰恁么则展手不逢也。师曰莫将鹤唳拟作莺啼。
　　淘金岂假披沙得。石触波澜犹费力。露柱三更忽放光。此时未审何人识。(丹霞淳)
　　洛浦因僧问诸圣恁么来将何供养。师曰土宿虽持锡。不是婆罗门。
　　闲神枉顾谩嗷嗷。壁立门庭万仞高。细切清风陈爼豆。薄[利-禾+皮]明月当春醪。空施三奠酬来意。那讨分文买纸烧。一物浑无将底供。雪霜横按有吹毛。(天岸升)
　　洛浦临寂告众曰。今有一事问汝等。若道者个是。即头上安头。若道不是。即斩头求活。第一座曰。青山不举足。日下不挑镫。师曰是甚么时节作者个语话。时有彦从上座对曰。离此二途请和尚不问。师曰未在更道。曰彦从道不尽。师曰我不管汝尽不尽。曰彦从无侍者抵对和尚。师便休。至夜令侍者唤从问曰。阇黎今日抵对甚有道理。汝合体得先师意。先师道。目前无法。意在目前。不是目前法。非耳目之所到。那句是宾。那句是主。若择得出。分付钵袋子。曰彦从不会。师曰汝合会。曰彦从实不会。师喝出乃曰苦苦。至明日又僧举前话问师。师曰。慈舟不棹清波上。剑峡徒劳放木鹅。
　　报慈遂云。且道从上座实不会。为复怕见钵袋子黏着伊。　博山来云。将迁化之时。托契於儿孙。其妙思天造。情怀自别。首座彦公大有出身之路。奈何老者难以言句取则。若迹解求之。未免按图索马也。
　　饵云钩月钓清津。年老心孤未得鳞。一曲离骚归去后。汨罗江上独醒人。(天童觉)
　　纸衣下事。不假胞胎。悬岩攃手。襁褓婴孩。涅盘会上道场开。单传直指状元来。(南堂静)
　　数载渔舟江上澜。长竿在手不曾闲。锦鳞不遇空劳力。收取丝纶过别湾。(元祚裕)

　　袁州府蟠龙山可文禅师(夹山会嗣)

　　因僧问。亡僧迁化后向甚么处去。师曰石牛沿古路。日里夜镫明。
　　无底船行四百洲。月光影落浅砂头。泥龙鼓浪争头角。万顷烟波尽放流。(频吉祥)

　　洛京韶山寰普禅师(夹山会嗣)

　　因僧问如何是韶山境。师曰。古今猿鸟叫。翠色薄烟笼。曰如何是境中人。师曰退后看。
　　最好韶山境。烟笼翠色轻。欲描描未就。猿鸟一声声。(石溪月)
　　韶山因遵布衲访。师在山下相见。遵问韶山路向什么处去。师以手指曰。呜那青青黯黯处去。遵近前把住曰。久向韶山莫便是否。师曰。是即是。阇黎有甚么事。曰。拟申一问。师还答否。师曰。看君不是金牙作。争解弯弓射尉迟。曰。凤凰直入烟霄去。谁怕林间野雀儿。师曰。当轩画鼓从君击。试展家风似老僧。曰。一句迥超千圣外。松萝不与月轮齐。师曰。饶君直出威音外。犹较韶山半月程。曰过在甚处。师曰倜傥之辞时人知有。曰。恁么则真玉泥中异。不拨万机尘。师曰鲁般门下徒施巧妙。曰。学人祇恁么。未审师意如何。师曰。玉女夜抛梭。织锦於西舍。曰莫便是和尚家风也无。师曰。耕夫制玉漏。不是行家作。曰。此犹是文言。如何是和尚家风。师曰。横身当宇宙。谁是出头人。遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路速道速道。曰明镜当台请师一鉴。师曰不鉴。曰为甚不鉴。师曰水浅无鱼徒劳下钓。遵无语。师便打。
　　黄龙新云。好打者般汉。打杀百千万个有甚么过。当时若在黄龙手里。棒折也未放过在。　何山珣云。布漫天网打凤罗龙。主则琢玉镂冰。宾则攒花蔟锦。当机不让觌面争先。结角螺文互存互夺。诸方咸谓好手手中呈好手。还端的也无。若约慧日见处。遵布衲若能慎初护末。待韶山指出路头。骤步便升堂奥。管取明窗下安排。非惟截断葛藤。亦免上他钩线。何也。一着不到处。满盘空用心。　天童华云。死心和尚一期大惊小怪。殊不知韶山自遭布衲毒手之后。至今无人检点得出。且道誵讹在什么处。
　　趋时适变。随物穷通。鸿鹄之气。谁辨雌雄。韩侯未遇布衲家风。三秦席卷非无计。忠义何劳忆蒯通。(方庵显)
　　相逢狭路神机绝。一似雷崩兼雷掣。彷佛狂澜经百折。郢斤施。基箭设。鹘眼龙睛难辨别。相如车避廉将军。一任时人判优劣。(旅庵月)
　　青青黯黯客情赊。妙展雄机验作家。收拾杖藜归去也。免教月下弄琵琶。(益然济)
　　韶山因僧问。是非不到处还有句也无。师曰有。曰是什么句。师曰一片白云不露丑。
　　天童觉云。通身回互不触尊严。退位旁提要当宛转。还见韶山相为处么。尽力推爷向里头。　东山澓云。韶山可谓打落楚天月。摘去汉地星。等闲道出一句。藏锋不露。检点将来。犹未劋绝。今日有问是非不到处还有句也无。直云无。为甚么无。但云秋水长天一色。落霞孤鹜齐飞。
　　白云不到中峰顶。满目烟萝景象殊。一句曲含千古调。万重青碧月来初。(投子青)
　　独向沧溟截众流。等闲舞棹掷金钩。白云不露烟波阔。横笛一声天地秋。(木庵永)
　　一片孤云不露丑。白云儿倚青山父。鹤巢露滴梦初回。新月半钩升万户。(自得晖)
　　韶山因白头因参。师曰莫是多口白头因么。曰不敢。师曰有多少口。曰通身是。师曰寻常向什么处屙。曰向韶山口里屙。师曰。有韶山口即得。无韶山口向甚处屙。因无语。师便打。
　　云门偃云。者话堕阿师。放你三十棒。又云。将谓是师子儿。又云。韶山今日瓦解冰消。　翠峰显云。从来疑着韶山。　愚庵盂云。拨草伤蛇。惹火烧身。恁么人处处有之。因禅多口直得闭杀。韶山无口直得屙杀。　清化嶾云。因白头通身是口。不奈韶山一屙何。
　　韶山因僧问如何是和尚家风。师曰。绝顶无根艹。无风叶自摇。
　　妙峰孤顶偏肥腻。天产灵苗不触地。翠叶无风常自摇。清香那逐春光媚。(丹霞淳)
　　韶山因僧参礼拜起立。师曰大材藏拙户。僧过一边立。师曰丧却栋梁材。
　　城山洽云。前箭犹自可。后箭射人深。
　　叉手须知已隔津。更重进步转漂沦。顽铜若作黄金货。祇可瞒它无眼人。(丹霞淳)
　　三月桃花水满滩。锦鳞争跃禹门关。难禁白浪滔天涌。却使悠悠点额还。(浃水洽)

　　洪州上蓝令超禅师(夹山会嗣)

　　因僧问如何是上蓝本分事。师曰。不从千圣借。岂向万机求。曰不借不求时如何。师曰不可拈放阇黎手里得么。
　　一片灵明本妙圆。个中非正亦非偏。宝峰瑞艹无根蒂。不待春工色自鲜。(丹霞淳)
　　上蓝因僧问。善财见文殊后。因甚却往南方。师曰。学凭入室。知乃方通。曰为甚么弥勒却遣见文殊。师曰。道旷无涯。逢人不尽。
　　天宁琦云。奇特中奇特。玄妙中玄妙。达法源底须是上蓝始得。祖师门下直是未在。

　　郓州四禅禅师(夹山会嗣)

　　因僧问。古人有请不背。今请和尚入井。还去也无。师曰。深深无别源。饮者消诸渴。
　　曹溪源派古之今。意识徒将度浅深。好是昔人游戏处。虽然入井不曾沉。(丹霞淳)

　　太原海湖禅师(夹山会嗣)

　　因有人请灌顶三藏供养。敷座讫。师乃就彼位坐。时有云涉座主问曰。和尚甚么年行道。师曰座主近前来。涉近前。师曰祇如憍陈如是甚么年行道。涉茫然。师喝曰者[犀-牛+水]床鬼。
　　多是从人学得来。一生空把口胡开。欲穷此片虚明地。七佛已前总不该。(丹霞〔浮〕)

　　凤翔府天盖山幽禅师(夹山会嗣)

　　有一院名无垢净光。有人问。既是无垢净光。为甚么却造浴室。僧无语。请师代。师曰。三秋明月夜。不是骋团圆。
　　虽然答尽深深意。争奈投机句未亲。欲会本来无垢底。更须入水见长人。(丹霞淳)

　　蕲州三角山令珪禅师(清平遵嗣)

　　因僧问如何是佛。师曰。明日来向汝道。如今不道。
　　伤心欲问前朝事。惟见江流去不回。日暮东风春草绿。鹧鸪飞上越王台。(频吉祥)

　　桐城投子感温禅师(投子同嗣)

　　因僧问父不投为甚么却投子。师曰岂是别人屋里事。曰父与子还属功也无。师曰不属。曰不属功底如何。师曰父子各自脱。曰为甚么如此。师曰汝与我会。
　　龙归万顷沧浪窟。鹤宿千年涧底松。月照淡烟秋色杳。清光已透玉帘栊。(频吉祥)
　　投子游山次见蝉蜕。侍者问。壳在者里。蝉向甚么处去。师拈蝉壳就其耳畔作蝉鸣声。者有省。
　　轻薄寒蝉壳。枯乾败叶形。拈来临耳畔。连噪两三声。(南堂静)
　　明明脚蹋五须弥。道是神通孰信谁。翻不如它蝉壳子。一声唤醒[犀-牛+水]床儿。(懿山德)

　　福州牛头微禅师(投子同嗣)

　　僧问如何是和尚家风。师曰。山畬脱粟饭。野菜淡黄齏。曰忽遇上上客来又作么生。师曰。吃即从君吃。不吃任东西。
　　瀛山誾云。生铁铸心肝。打得丁当响。

　　宗鉴法林卷六十五
　　宗鉴法林卷六十六

　　　　集云堂　编

　　大鉴下七世
　　洪州凤栖山同安丕禅师(云居膺嗣)

　　僧问如何是和尚家风。师曰。金鸡抱子归霄汉。玉兔怀胎向紫微。曰忽遇客来将何祇待。师曰。金果朝来猿摘去。玉花晚后凤衔归。
　　广福勤云。广福则不然。有问如何是和尚家风。向他道翠竹丛中歌款乃。碧岩深处卧烟萝。忽遇客来将何祇待。没底篮儿盛皓月。无心碗子贮清风。　径山杲云。同安家风不妨奇怪。径山要且不然。有问如何是和尚家风。但向道斋时一钵和罗饭。禅道是非总不知。客来将何祇待。蒸饼[饥-几+丕]饦。　天宁琦云。正偏回互不犯锋铓。问答纵横惟明尊贵。同安老人惯得其便。或有问如何是和尚家风。向道钵盂满饙子。客来如何祇待。饭后一杯茶。　天童忞云。同安十分奇怪。妙喜一味寻常。从上家风但祇恁么。达磨一宗扫土而尽。如今有问如何是和尚家风。烂研巴豆三千颗。泻却诸方五味禅。客来又如何。换骨洗肠重整顿。通身手眼更须参。　紫梅周云。同安家风太杀富贵。要且无衲僧气味。者里则不然。忽有问如何是和尚家风。但对道郁郁长松盘翠盖。林林修竹结青垣。忽遇客来将何祇待。斋时炊燕麦。午后点粗茶。　凤山启云。同安老祖富同金谷。侠比孟尝。虽则卖弄祖父家风。未免糜费常住。脱有问妙叶家风。向他道鉏翻碧落云千顷。消受青山月一瓢。客来将何款待。祇有家常饭。殊无五味香。
　　日午烟凝山突兀。夜央天淡月婵娟。混然寂照寒宵永。明暗圆融未兆前。(丹霞淳)
　　尺素如残雪。结成双鲤鱼。要知心里事。看取腹中书。(方庵显)
　　白玉阶前金凤舞。黄金殿上玉鸡鸣。正中来与兼中到。昨夜雪深月正明。(雪岩钦)
　　古寺烟笼最上峰。夜深谁在扣金钟。声声韵出威音外。石女归来月正中。(唯岑嶾)
　　黄阁帘垂气象殊。紫罗帐合家风足。析栴檀。片片皆香。碎珪璋。尘尘是玉。暗穿玉线锦重重。密度金针花蔟蔟。绣出鸯鸳到处飞。金鸡啄破琉璃窟。(寒松操)
　　玉户深沉少送迎。御街饶见绿苔侵。檐前虽有春光媚。室内殊无丝竹音。(怀清海)
　　同安看经次。见僧来参。遂以衣袖盖却头。僧近前作吊慰势。师放下衣袖提起经曰会么。僧却以衣袖盖却头。师曰苍天苍天。
　　宝寿方云。两个汉大似名门老将遇着孙武子家儿孙。自然纵夺可观。互换有准。虽然。笑杀钓鱼台上客有分在。
　　同安因僧问。依经解意三世佛冤。离经一字即同魔说。此理如何。师曰。孤峰迥秀不挂烟萝。片月行空白云自异。
　　云自高飞水自流。海天空阔漾孤舟。夜深不向芦湾宿。迥出中间与两头。(丹霞淳)
　　乘兴前来漾小舟。东西不犯水悠悠。好看十二桥头月。山色湖光夜最幽。(晴云启)
　　落花流水两无情。送尽东风过洛城。款乃一声烟嶂外。风光占断有谁争。(月厂屏)
</div>
    <div class="pagination">
<a href="宗鉴法林_page112.html">上一页</a><span>...</span><a href="宗鉴法林_page108.html">108</a><a href="宗鉴法林_page109.html">109</a><a href="宗鉴法林_page110.html">110</a><a href="宗鉴法林_page111.html">111</a><a href="宗鉴法林_page112.html">112</a><span class="current-page">113</span><a href="宗鉴法林_page114.html">114</a><a href="宗鉴法林_page115.html">115</a><a href="宗鉴法林_page116.html">116</a><a href="宗鉴法林_page117.html">117</a><a href="宗鉴法林_page118.html">118</a><span>...</span><a href="宗鉴法林_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
