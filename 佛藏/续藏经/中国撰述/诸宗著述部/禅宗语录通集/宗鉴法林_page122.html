<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 122 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 122 页/共 128 页</h1>
    <div class="content">　　读证道歌至幻化空身即法身处。豁然契悟。
　　愚庵盂云。若向者里悟去。披毛戴角有日在。　龙唐柱云。不离花下路。便见洞中春。会么。山僧借手行拳去也。乃举长芦上堂云。幻化空身即法身。遂作舞云。见么见么。恁么见得。过桥村酒美。又作舞云。见么见么。恁么不见。隔岸野花香。且道香严悟底与长芦道底还有差别也无。
　　孤危一剑出昭关。雪打须眉恨转难。顺受逆行天莫测。江淮依旧水潺潺。(湘翁沄)
　　水穿石窦。云锁山隈。无病空花安翳眼。有疑弓影便沉杯。勘破了。归去来。曾经三峡猿啼处。不是愁人也自哀。(寒松操)
　　香严因读证道歌有省。往参还源呈所解。源诘曰。祇如道君不见。是指阿谁。师曰觌面相呈更无回互。源曰堕坑落堑汉作恁么语。师曰和尚作么生。源曰汝口喏。师曰勘破了也。
　　梦回天晓画堂春。拈得菱花解转身。不信容颜浑似我。又骑驴子过西秦。(珙堂树)
　　香严因僧问如何是理法界。师曰。虚空扑落地。粉碎不成文。曰如何是事法界。师曰。到来家荡尽。免作屋中愚。曰如何是理事无碍法界。师曰。三冬枯木秀。九夏雪花飞。曰如何是事事无碍法界。师曰。清风伴明月。野老笑相亲。
　　崇先奇云。香严老人祇知指疆画界。不觉通身水泥。者僧会即会也。是纸上富贵。若是四法界。未梦见在。　大明宝云。香严老子祇顾妙挟宗途。不觉和身艹里辊。者僧虽得片地。要且不解受用。还会四法界么。七九六十三收。
　　赤帝子。三尺龙泉无彼此。除苛立法汉声喧。还乡同饮大风舞。大风舞。明月堂前父老欢。分开云袖龙飞雨。(月厂屏)
　　香严上堂。洞山麻三斤。云门乾矢橛。大则塞破虚空。小则不成毫末。可怪当年船子翁。长竿钓破清江月。今宵月落潭空。切莫唤龟作鳖。大众。古人道月落后相见。且道相见个甚么。倒拖拄杖归方丈。
　　长安豪富惜春残。争赏新开紫牡丹。别有玉盘承露冷。无人起就月中看。(频吉祥)

　　大鉴下二十八世
　　万安松庭子严禅师(淳拙才嗣)

　　因阅宝镜三昧大豁疑碍。后上堂曰。我不学诸方说禅浩浩地。魔魅人家男女。僧出问达磨面壁时如何。师曰正是浩浩祸胎。曰如何得劋绝去。师曰。倒搓芒绳缚鬼子。须是其人。
　　封喉之箭。蛊毒之汤。触亦何碍。尝亦何伤。扑破秦时照妖镜。拏云攫雾岂寻常。玉鞭一举金街静。水魅山魈没处藏。(寒松操)
　　燕额孤飞万里心。封矦谁信恨难禁。安邦莫易挑边衅。事重须知祸更深。(湘翁沄)

　　大鉴下二十九世
　　少室凝然了改禅师(松庭严嗣)

　　参万安。安曰路逢死蛇莫打杀。无底篮子盛将归。此是洞上宗旨。若是莽卤禅和如何透得。师曰莫是背触不得底么。安曰笑破山僧口。师罔措。安曰你在鬼窟里讨甚么碗。师愈不安。一日万安上堂曰。一言迥脱独拔当时。师当下豁然。
　　龟壳何曾支榻。死蛇那用篮盛。还丹祇须一粒。啸月不在高声。但得雪消水国。自然春到山城。好生分付游客。路滑切忌横行。(寒松操)
　　白云汾水汉时秋。几度黄河见逆流。蹋遍落红君莫厌。归来剩有黑貂裘。(湘翁沄)
　　凝然辞众偈曰。寿年八十七。出息复入息。攃手威音外。绵绵与密密。
　　冻侬临死不甘休。呕出心肝挂树头。转向那边惆怅望。沧浪无限涨深秋。(别牧纯)

　　大鉴下三十世
　　西京少室俱空契斌禅师(凝然改嗣)

　　初参凝然。然曰达磨未来时你作么生参。师疑之。一日睹秦封槐有省。径回侍立。身甚战栗。然曰契斌参得禅也。何惊疑之有。师豁然曰。某甲今日到此。如红炉中拾得一片冰相似。然颔之曰。洞上一宗。密在尔躬矣。
　　碎身宁可入微尘。彼此难为负义人。拾得红炉一片雪。光辉玉树万年春。(湘翁沄)
　　立逼生蛇化活龙。搅乾沧海鼓腥风。擎头带角摩霄汉。吐出黄云几万重。(珙堂树)
　　俱空上堂。不思善。不思恶。云开日出。有路当阳。驴觑井。井觑驴。月落潭枯。无门可入。
　　舌上寒霜眼上云。南栅星转读殷勤。琼花晏后声名迥。海甸何人不载君。(频吉祥)
　　俱空因僧问如何是空劫已前底事。师曰乌龟向火。
　　愚庵盂云。料掉没交涉。且道过在主家宾家。者里明得。方许你会空劫已前底事。如或不明。且看乌龟向火。　凤山启云。五月五日午时节。赤口白舌尽消灭。

　　大鉴下三十一世
　　定国无方可从禅师(俱空斌嗣)

　　参俱空。空曰曾参何人。师曰少室山前风悄然。曰因甚一花开五叶。师曰无孔铁锤百杂碎。曰掠虚作么。师曰。天下人祇解掠实。无一人掠虚。曰不打自招。师曰惯用底不妨勘破。
　　雷震山前起卧龙。翻云覆雨势重重。入[邱-丘+(厂@(田/坴))]不畏洪波险。一击从教正眼通。牙利剑。舌藏锋。吞天之气贯苍穹。英灵烜赫乾坤震。万卉香敷一夜风。(寒松操)
　　月夜灵妃鼓瑟还。幽然云佩度空山。南来一段伤心事。泪滴香风翠蔼闲。(湘翁沄)
　　月覆青山掌上抟。露珠滴滴下金盘。和来玉屑非常味。共饮香沉紫阁寒。(宗楷元)

　　大鉴下三十二世
　　西京少室月舟文载禅师(定国从嗣)

　　掩关阅万松拈提从上古宿机缘有若面墙。一日忽有省乃曰。曹洞宗风有织锦回文之功。非针线细密盘旋回互不犯当头者。断不敢主之。既而幡然出关。参无方得大了办。方为印可。
　　春雨山花灿锦。秋风叶落飞金。夜静幽人得意。猿啼旅客伤心。咦。等闲若不登高望。争见东流海样深。(百愚斯)
　　踢倒旧时糟粕瓮。嗒然一笑机先用。堂前不挂夜明帘。六月黄河连底冻。(独立迈)
　　血战功成信不欺。龙光密密更饶谁。长安万户歌明月。响遏云回禁殿吹。(湘翁沄)
　　月舟示众。达磨西来。以一乘法直指单传。令人见性成佛。至我少室。如九鼎系於单丝。汝等诸人趁色力康倢。打办个事直须努力。莫闲过日。
　　手无寸铁已降魔。变化神兵祇艹莎。若问上来关棙子。昆仑折箸搅黄河。(幻隐乾)

　　大鉴下三十三世
　　北京宗镜小山宗书禅师(月舟载嗣)

　　参月舟入室请益。密践八载后继席少室。叹曰。先师去后。海内宗风迨乎湮没。前辈有言。丛林下衰弘法者多。假我偷安不急牚拄之。其崩颓跬步可须也。某虽惭付嘱。其如法道何。遂主之。晚上京师住宗镜。
　　地缺东南水自宽。波涛万顷碧漫漫。赚他无限痴男女。按着泥坑砌[鹿*瓦]砖。(南庵依)
　　迎风殿里罢云和。起听新蝉步浅莎。为爱九天和露滴。万年枝上最声多。(铁帆舟)
　　锦幄琼林映日开。绛庭亲校列仙才。化人独驾千年鹿。云是昆仑顶上来。(玉昆仑)

　　大鉴下三十四世
　　少室幻休常润禅师(宗镜书嗣)

　　参宗镜。镜举。我今不是渠。既不是渠。毕竟是何人。师呈偈曰。若要识此人。有个真消息。无相满虚空。有形没踪迹。曾为佛祖师。永作乾坤则。龟毛拂子清风生。兔角杖头明月出。镜复征之。师曰。彩凤飞翻身自在。铁牛奔诟意常闲。镜曰善哉。
　　破镜光飞不借缘。金钗斜插玉花妍。香英落地人难拾。彩凤衔将到日边。(湘翁沄)
　　雷门布鼓。赤壁鏖兵。打开宝藏。击碎晶莹。帝网交罗而重重相映。珠光互照而灼灼圆明。兔角杖挑彩凤舞。龟毛绳系铁牛鸣。纵横不辨往来事。到此难留父子情。祇要功勋常显世。不知展转振家声。(寒松操)

　　廪山蕴空常忠禅师(宗镜书嗣)

　　寿昌问法要师曰。汝能精进不肯自欺。便是彻首彻尾工夫。一日闻弟兄论金刚经义甚快。师曰。宗眼不明。非为究竟。昌闻茫然自失。乃问如何是宗眼。师拂衣而起。昌后请益。师曰。我实不知。汝自看取。昌后於大好山语得悟。乃入方丈通所悟。师曰。悟则不无。却要受用得着始得。不然祇是个汞银禅也。
　　永宁鼎云。重赏之下必有勇夫。祇如寿昌悟底。是汞银禅不是汞银禅。
　　枝上流莺和泪闻。新啼痕闲旧啼痕。数年鱼鸟沉消息。今日关山劳梦魂。(粟庵鼎)

　　大鉴下三十五世
　　大觉慈舟方念禅师(少室润嗣)

　　参幻休。休问甚处来。师曰北方。曰北方法道与此方何如。师曰水分千派流出一源。一日游初祖面壁处契悟。乃曰。五乳峰前好个消息。大小石头块块着地。诣室呈休。休印可之。
　　透过铁壁银山。蹋翻佛祖关轴。法道南北而乃翠乃森。石头大小而成笑成哭。水出万派流。露滴千竿竹。森罗遍界总空花。更向何处开两目。咄。六六元来三十六。(寒松操)
　　玉勒骑回一紫骝。骁腾直蹋万峰头。回身蹴落岩前石。浪涌澄潭桂毂秋。(湘翁沄)

　　寿昌无明慧经禅师(廪山忠嗣)

　　问僧。赵州道台山婆我为汝勘破了也。勘破在什么处。曰和尚今日败阙了也。师曰老僧一生也不奈何。好教你知。若实会。举似来看。僧拟进语。师打一棒曰者掠虚汉。
　　栖霞成云。台山一案拈却多少人鼻孔。换却多少人眼睛。者僧也解诈明头。及乎老汉拈出个柴头。向他面前吹一吹。直得退身无路。且道者一棒他还知落处么。
　　寿昌曰。冒雨冲风去。披星带月归。不知身有苦。惟恐行门亏。
　　子山仁云。栽秧晨早出。看水夜忘归。大义通身是。阿谁有点亏。
　　寿昌阅传灯。见僧问兴善如何是道。善曰大好山师不谕其旨。一日因举石忽然大悟。
　　广州城外一片石。多少刺史移不入。老僧举起似诸方。孟尝夜度秦关黑。神莫测。鬼莫测。三百年来大好山。巍巍占断大唐国。(南庵依)
　　处处春风艹离离。不堪悲处更堪悲。巨灵劈破华山路。虎势龙威在此时。(巨音选)
　　塞壑填沟大好山。等闲一石露斑斑。牧牛场上家声好。千古风流祇此闲。(玉昆仑)

　　大鉴下三十六世
　　越州云门显圣湛然圆澄禅师(大觉念嗣)

　　参云栖。栖举高峰海底泥牛话问。内有一句。且道是那一句。师推出傍僧曰大众证明。栖颔之。
</div>
    <div class="pagination">
<a href="宗鉴法林_page121.html">上一页</a><span>...</span><a href="宗鉴法林_page117.html">117</a><a href="宗鉴法林_page118.html">118</a><a href="宗鉴法林_page119.html">119</a><a href="宗鉴法林_page120.html">120</a><a href="宗鉴法林_page121.html">121</a><span class="current-page">122</span><a href="宗鉴法林_page123.html">123</a><a href="宗鉴法林_page124.html">124</a><a href="宗鉴法林_page125.html">125</a><a href="宗鉴法林_page126.html">126</a><a href="宗鉴法林_page127.html">127</a><span>...</span><a href="宗鉴法林_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
