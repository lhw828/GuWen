<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 59 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 59 页/共 128 页</h1>
    <div class="content">　　鼓合东邨李大妻。西风旷野泪沾衣。碧芦红蓼江南岸。却作张三坐钓矶。(张无尽)
　　铁狗铜蛇正奋瞋。风刀火锯肉成尘。茫茫长夜几经劫。举眼无亲怕杀人。(中峰本)
　　兜率因僧问。提兵统将。须凭帝王虎符。领众匡徒。密佩祖师心印。如何是祖师心印。师曰满口道不得。曰祇者个更别有。师曰。莫将支遁鹤。唤作右军鹅。
　　驱霆走电降丝纶。塞北安南悉已遵。何物痴顽逃法化。乱将鼠伎搅烟尘。(元祚裕)

　　东京法云佛照杲禅师(真净文嗣)

　　师以力参深到。语不入时。每示众。老僧熙宁八年文帐在凤翔府供申。当年崩了华山四十里。压倒八十村人家。汝等后生茄子瓠子。那里知得。或问曰。宝华王座上。因甚么一向世谛。师曰。痴人。佛性岂有二种耶。
　　白岩符云。者汉大似为魅所着。白日见鬼。不知惑乱多少人。山僧今日直贬向铁围里。永不许伊出头。何故。太平天下。那许妖言。　法林音云。法云老人用尽自己心。笑破他人口。吹余向天台石梁桥下。斫得根短拄杖。上至非非想天。下至金刚水际。卓一卓帝释心惊。举一举二乘胆丧。阿修罗王在藕丝孔中扬声大叫云。孔明先生。邵康节先生。刘伯温先生。遂唤侍者。可曾将得龟壳来。
　　隔水何人歌竹枝。动人情思极幽微。夜深转入单于调。月朗风高听者稀。(虚堂愚)
　　法云因一座主曰。禅家流多爱脱空。师乃问承闻座主讲得百法论是否。曰不敢。师曰。昨日晴。今日雨。是什么法中收。主无对。师曰。莫道禅家流多爱脱空好。主抗声曰。和尚且道是什么法中收。师曰。二十四时分。不相应法中收。主乃礼谢。
　　天宁琦云。云自帝乡去。水归江汉流。
　　昨日晴。今日雨。时分不相应。三日后看取。(径山杲)

　　福州九峰希广禅师(宝峰文嗣)

　　游方日谒云盖智。乃问兴化打克宾意旨如何。盖下禅床展两手吐舌示之。师打一坐具。盖曰此是风力所转。又问石霜琳。霜曰你意作么生。师亦打一坐具。霜曰好一坐具。祇是不知落处。又问真净。净曰你意作么生。师复打一坐具。净曰它打你也打。师於言下大悟。
　　理安问云。三大老中有一人堪为佛祖之师。有一人堪为人天之师。有一人自救不了。且那个堪为佛祖之师。那个堪为人天之师。那个自救不了。检点得出。三十棒一棒也不较。若检点不出。三大老为你证明。虽然如是。广道者悟去。又悟个甚么。

　　临江慧力可昌禅师(黄龙南下东林总嗣)

　　因僧问。佛力法力即不问。如何是慧力。师曰。蹋倒人我山。扶起菩提树。曰。菩提无树。向甚处下手。师曰无下手处正好着力。曰今日得闻於未闻。师曰莫把真金唤作鍮。
　　报恩琇云。如何是慧力。向他道。吃官酒。卧官街。当处死。当处埋。　平阳忞云。高高山顶立。还他慧力。深深海底行。须是报恩始得。然从长检点。一人入佛不能入魔。一人入魔不能入佛。平阳又不然。有问如何是慧力。但云。山月如银牵老兴。闲行不觉过峰西。
　　慧力示众。良久曰。十语九中。不如一默。
　　古航舟云。好与维摩大士结个同参。若据我衲僧分上。犹在半途。

　　西江开先行瑛禅师(东林总嗣)

　　因僧问如何是道。师曰良田万顷。曰学人不会。师曰。春不耕。秋无望。曰如何是祖师西来意。师曰君山点破洞庭湖。
　　永宁鼎云。一腔热血。不向净地上呕吐。虽然。负痛男儿能几人。
　　雨过前邨四月天。一重桑柘一重烟。子规啼处斜阳冷。楚水吴山一目连。(子雍如)

　　眉山苏轼居士(见东林总)

　　参东林。论无情说法话有省。乃献投机颂曰。溪声尽是广长舌。山色无非清净身。夜来八万四千偈。它日如何举似人。
　　上竺智谒护国元。举前颂且云。也不易到此田地。国云。尚未见路径。何言到耶。智云。上二句若不到此田地。如何有者个消息。国云是门外汉耳。智致疑。通夕不寐。及晓钟鸣。去其秘蓄。乃别前颂云。东坡居士太饶舌。声色关中欲透身。溪若是声山是色。无山无水好愁人。持以告国。国云向汝道是门外汉。　幻寄稷云。东坡门外汉。上竺犹未及门。此庵云。向汝道是门外汉。且道是赏伊罚伊。

　　洪州泐潭景祥禅师(翠岩真下大沩喆嗣)

　　问僧曰。唯一坚密身。一切尘中现。如何是尘中现底身。僧指香炉曰者个是香炉。师曰。带累三世诸佛。生陷地狱。僧罔措。师便打。
　　佛杲汋云。者僧全身靠倒。景祥满口含霜。末后一个罔措。一个令行。都谓曲不藏直。且道还契古人意么。

　　潭州岳麓智海仁仙禅师(大沩喆嗣)

　　因僧问进前三步时如何。师曰撞头磕额。曰退后三步时如何。师曰堕坑落堑。曰不进不退时如何。师曰立地死汉。
　　白岩符云。海和尚祇知严霜酷暑。不解暖日春风。者里则不然。进前三步时如何。金花满酌。退后三步时如何。紫诰荣归。不进不退时如何。仙翁顾问慵回首。天子呼来不上船。

　　宗鉴法林卷三十三
　　宗鉴法林卷三十四

　　　　集云堂　编

　　大鉴下十五世
　　成都府昭觉圆悟克勤禅师(东山演嗣)

　　一日因部使问道东山。山曰提刑曾读小艳诗否。有两句颇相近。频呼小玉元无事。祇要檀郎认得声。提刑应诺诺。山曰且仔细。师适外归。侍立次。乃问。承闻和尚举小艳诗。提刑会否。山曰它祇认得声。师曰。祇要檀郎认得声。它既认得声。为什么却不是。山曰如何是祖师西来意庭前柏树子喏。师有省遽出。见鸡飞上阑干鼓翅而鸣。复自谓曰。此岂不是声。遂袖香入室。通所得呈偈曰。金鸭香消锦绣帏。笙歌丛里醉扶归。少年一段风流事。祇许佳人独自知。山徧谓山中耆宿曰。勤侍者参得禅也。
　　翠眉银海窥帘影。玉尺金钗隔壁音。坐对落花明月上。几人知此断肠声。(汉月藏)
　　戏水鸳鸯画不成。池边独立始分明。风流彻底难教露。笑卷罗衣一色新。(理安问)
　　半卷珠帘半挂钩。翠眉颦蹙为谁忧。春风舞罢凭阑睡。花鸟一声破梦幽。(顶目微)
　　一段伤心未敢言。春深莺啭落花前。玉容一见残红面。半掩纱窗半欲眠。(问石乘)
　　奇花潋滟吐香清。丹凤徒将野鸟争。不信梧桐栖鹄隐。朝阳曾听几回鸣。(黎博庵)
　　认着声时岂是真。鸡鸣荐得更非亲。堪怜掩耳偷铃客。巴鼻浑无诳后人。(素庵仁)
　　蓦指提刑小艳篇。金鸡啼破杏花天。知机不在声前得。别有灵犀跃海渊。(对月经)
　　一声唤醒千秋梦。无限风光更属谁。举目了然非外物。月明依旧照花枝。(孤云鉴)
　　托情北戏离花锋。触着栴檀宝树风。转向庭前春色里。锦鸡啼破太虚空。(季总彻)
　　玉容人醉画楼春。语笑含娇绝比邻。个中一段伤心处。倾尽黄河洗不清。(晦岳旭)
　　锦缆牙樯次第开。海鸿低度认蓬莱。乾坤终日浮孤棹。风雨千年怨楚才。(化赋美)
　　昭觉示众。古德道结夏已十一日。寒山子作么生。又有道。结夏已十一日。水牯牛作么生。山僧即不然。结夏已十一日。镫笼露柱作么生。若识得镫笼露柱。即识得水牯牛。若识得水牯牛。即识得寒山子。
　　径山琇云。碎金鸾头。出五色髓。固是三大老之手。若是灵岩总无许多事。何故。家家门前赫日月。太平不用将军威。
　　昭觉举僧问云门。如何是诸佛出身处。门曰东山水上行。师曰天宁则不然。如何是诸佛出身处。但曰熏风自南来。殿阁生微凉。
　　竹底生风暑渐消。绿翻轻影有芭蕉。果然会得古人意。独角泥牛被火烧。(雪峤信)
　　玉殿初传左掖开。静鞭击处驾头回。承恩博得龙颜喜。亲捧金茎露一杯。(理安问)
　　拂拂熏风生夜阑。百千诸佛骨毛寒。归去罢。无处安。长空今古月团圞。(山茨际)
　　昭觉上堂。迥无依倚。超宗越格。非佛非心。万仞壁立。桑树上着箭。柳树上出汁。
　　天井新云。直饶恁么也祇道得一半。且道那一半喏。听事不真。唤钟作瓮。
　　昭觉凡垂问。学者拟议。便与一拳。
　　尽力当胸一拳。几个眉须堕落。更欲如何若何。普化空中木铎。(瞎堂远)
　　昭觉示众。通身是眼见不到。通身是耳闻不及。通身是口说不着。通身是心鉴不出。通身即且置。或若无眼作么生见。无耳作么生闻。无口作么生说。无心作么生鉴。若向者里拨得一线路。便与古佛同参。且道参什么人。
　　径山杲云。径山当时若在。点一把火照看者老汉面皮厚多少。即今莫有旁不甘底出来道。和尚也是普州人。即向他道。西天斩头截臂。者里自领出去。
　　昭觉因僧问。西天以蜡人为验。此土以何为验。师曰生铁铸就昆仑儿。
　　生铁铸就昆仑儿。眼耳鼻舌如泥块。西天此土谩纷纭。铁眼铜睛看不破。(别峰印)

　　舒州太平佛鉴慧懃禅师(东山演嗣)

　　上堂。桃花红。李花白。谁道融融祇一色。紫燕语。黄莺鸣。谁道关关祇一声。
　　天王海云。大小太平强生节目。今日地藏收归一处。勿令检择。桃花红。李花白。枝头消息都漏泄。紫燕语。黄鹂鸣。就里生涯觌面呈。但见皇风成一片。不知何处是都城。
　　太平因僧问如何是佛。师曰吃饭齩着砂。
　　吃饭齩着砂。隐落第三牙。春风才过后。拄杖亦开花。(慈受深)

　　舒州龙门佛眼清远禅师(五祖演嗣)

　　常请益五祖。凡有所问即曰。我不如你。你自会得好。师愈疑。咨决於元礼首座。礼以手引师耳绕围炉数匝行。且语曰。你自会得好。师曰。有冀开发。乃尔相戏耶。礼曰。你它后悟去。方知今日曲折耳。
　　我不会兮不如你。达磨当门缺两齿。满堂无限白苹风。明明不自秋江起。(雪堂行)
　　我不会兮不如你。栴檀林里香风起。渔歌一曲过潇湘。搅动沧溟声未已。(呆堂定)
　　龙门一日不安。僧问生死到来时如何。师曰皖公山。曰。为复祇者个。别有在。师曰桐城县有。僧举似礼首座。座曰。远兄不相见三十年。者回彻也。
　　荐福行云。礼首座与先师同参。可怜死在句下。
　　龙门示众。千说万说不若亲见一面。纵不说亦自分明。王子宝刀喻。众盲摸象喻。禅学中隔江招手事。望州亭相见事。深山岩崖处事。此皆亲面而见之。不在说也。
　　宁辨人间是与非。生死淈[泳-永+盾]眼如眉。不因说着当年事。万古千秋那得知。(虚堂愚)
　　龙门示众。天得一以清。地得一以宁。圣人得一以天下治。衲僧得一祸患临身。
　　石庵琈云。龙门老人得即得。未免胆小。德庆即不然。天得一以清。地得一以宁。圣人得一以治天下。衲僧得一水到渠成。
</div>
    <div class="pagination">
<a href="宗鉴法林_page58.html">上一页</a><span>...</span><a href="宗鉴法林_page54.html">54</a><a href="宗鉴法林_page55.html">55</a><a href="宗鉴法林_page56.html">56</a><a href="宗鉴法林_page57.html">57</a><a href="宗鉴法林_page58.html">58</a><span class="current-page">59</span><a href="宗鉴法林_page60.html">60</a><a href="宗鉴法林_page61.html">61</a><a href="宗鉴法林_page62.html">62</a><a href="宗鉴法林_page63.html">63</a><a href="宗鉴法林_page64.html">64</a><span>...</span><a href="宗鉴法林_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
