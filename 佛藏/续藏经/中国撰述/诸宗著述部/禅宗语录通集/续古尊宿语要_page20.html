<!DOCTYPE html>
<html>
<head>
    <meta charset="UTF-8">
    <title>续古尊宿语要 - 第 20 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古尊宿语要 - 第 20 页/共 43 页</h1>
    <div class="content">　　举。僧问赵州。万法归一。一归何处。州云。我在青州。作一领布衫。重七斤。大众。至音绝韵。妙曲非声。通身不挂寸丝。赤体全无忌惮。诸人切莫拈[饥-几+追]舐指。直须截断舌头。放下身心。自然快活。眼若不睡。诸梦自除。心若不异。复名何物。快活快活。归堂吃茶。
　　台山路上。过客全稀。破灶堂前。感恩无地。雪埋庭柏。氷锁偃溪。虽在南方火炉头。不入他家齑瓮里。看看。腊月三十日。便是孟春犹寒。你等诸人。各须努力向前。切忌自生退屈。
　　行者落发云。露柱多年出家。灯笼久已落发。佛殿坚持禁戒。三门近得休歇。大事本来平等。无着清凉满月。度尽草木丛林。一似阳和齐发。
　　悟时此事元来易。迷后斯门实大难。处处绿杨堪系马。家家门口透长安。
　　举。昔有一秀才。见长沙和尚。看千佛名经。问曰。许多佛。祇闻其名。未审居何国土。长沙曰。黄鹤楼。崔颢题后。秀才还曾题否。对曰不曾。长沙曰。无事题一篇好。秀才罔措。
　　大众。秀才问佛居何国土。长沙为什么。却恁么道。秀才寻常。嘲风咏月。为什么。长沙面前。一辞不措。若是黄鹤楼。有什么难题处。听取山僧题破。遂云。容颜甚奇妙。光明照十方。我适曾供养。今复还亲近。下座。
　　拟思量。何劫悟。不思量。终莽卤。欲思不思踏破时。万里无云常显露。常显露。妙用恒沙非旦暮。诸禅伯。正好休征罢战。永息干戈。傍水依山。成就大事。况是人生易老。寿命几何。或若生死现前。毕竟将何支准。不见古德道。若不安禅静虑。到这里。总须茫然。久立。
　　龙门别无奇妙。刚谓单传心要。岂惟浅水无鱼。拨剔全无孔窍。二时展钵开单。逐日屙屎送尿。万事与人一般。子细看来好笑。既是万事与人一般。为什么称善知识。良久曰。我也理会不出。
　　举。志公曰。我见世间之人。各执一般异见。祇知傍鏊求饼。不解返本观面。饼则从来是面。造作由人百变。大众会么。狸奴白牯念摩诃。猫儿狗子长相见。诸禅客。荐不荐。若言自性本圆明。大似扪空追闪电。知得么。含元殿上。更觅长安。慈氏宫中。愿生内院。
　　龙门三月半。大鼓声声唤。唤得一时来。特地生迷乱。大众。既是唤得一时来。为什么特地生迷乱。此段好因缘。诸人怎生断。不解断。转迷乱。若解断。较一半。良久曰。因缘一段无人断。留与诸方共断看。
　　十方世界龙门寺。大地山河是学徒。随顺众缘成解脱。算来全不费工夫。
　　飘飘飖飖杨柳花。红红赤赤远天霞。屈屈曲曲龙门路。僻僻静静野僧家。尚不心头怀胜解。谁能劫外算河沙。休粮方子斋兼粥。任运还乡苦涩茶。好大哥。吃茶去。
　　行者剃发云。山僧因而度得小师一人。遂拈起拄杖。示众曰。见么。法名崇木。俗姓葛。良久又云。尔既投吾出家。今为汝受三归五戒。乃曰。崇木。归依佛。归依法。归依僧。已为汝作三归。今为汝翻十邪。受五戒。汝当听受。所谓身口意也。身有三过。谓杀盗淫。意有三过。谓贪恚痴。口有四过。妄言绮语两舌恶口。作此十者。名为十恶。无此十者。名为十善。汝今三业门中。禀受戒法。所谓不杀。不盗。不妄。不淫。不饮酒。是五戒相。汝依吾教。信受奉行。
　　复卓拄杖一下曰。崇木。闻吾教训。乃告吾曰。和尚所说。但崇木。从来无身口意。亦不知何以为持犯。纵闻三归。我不知。何者名佛法僧。闻五戒相。从何受持。虽烦和尚如此。崇木并无领览处。师放下拄杖曰。此真吾弟子也。是真归依也。真受得戒也。所以昔人云。和尚何不畜一沙弥。老宿曰。有无眼耳者。为吾寻一人来。正是此意。也好得力。小师大众。会得否。拈起拄杖曰。扶过断桥水。伴归明月村。久立。
　　总别同异兼成坏。祇是山僧与众人。高广须弥入芥子。无边剎海在微尘。昼复夜。秋复春。境寂心融事事真。七宝大车既如此。去来语默莫因循。禅和子。闻说了。呵呵大笑道。我会也我会也。师乃呵呵笑曰。你会也。且道。西天那兰陀寺后。孤峰顶上。如今有什么人。在彼中修行。见么见么。下座。
　　为四面璘和尚挂真。虚空无相。不拒诸相发挥。宝镜无形。岂碍群形顿现。相与形而常伪。空与镜而常真。故即伪即真。不生不灭。大众。或若虚空顿消殒。宝镜不临台。光镜俱亡。复是何物。六十三年即且置。且道。即今四面老子。在什么处。遂提起真云。生涯何所有。今古与人传。
　　达磨大师入中国。至今几千年。得其道者甚众。领其旨者实多。大似一人传虚。万人传实。大众。流言止於智者。诸人三十年后。莫道见龙门来。
　　举僧问德山。如何是宗门奇特事。山曰。我宗无语句。实无一法与人。师曰。漏逗了也。
　　僧问雪峰。和尚见德山。得个什么。便归来。峰曰。我当时。空手去。空手回。师曰。漏逗了也。
　　睦州唤僧。僧回头。州云。担板汉。师曰。漏逗了也。
　　一漏逗。二漏逗。三漏逗。用意搀前先在后。莫於祖佛结冤亲。好看衣珠常离垢。家中人。斗头走。淮南笑杀龙门叟。有人若会笑因由。眼似铜铃胆如斗。呵呵呵。归堂去。
　　南阎浮提人。就中多闹乱。无想四禅天。根性最迟缓。迟速不同伦。染净难回换。两个五百文。元来是一贯。贯贯。哑子拍手高声唤。聋人听得佯不管。天明日出是夜半。智者大师谭止观。大众。此理如何。良久云。看。
　　黄龙山死心和尚。遗书至。上堂。死心心已死。心死死由生。拗折黄龙角。翻身卧地行。者老子。从来翻着襕衫。倒携席帽。口头粗慥。肚里柔和。点检丛林。呵叱学者。虽传晦堂道。爱用云门禅。以骂风骂雨。为训徒。以种菜种蔬。为作务。兴灾降祸。少喜多瞋。愚人见即攒眉。智者点头相许。要去便去。果然作家。腾身元是莫徭人。睡中失却死心老。呜呼哀哉。法门不幸。
　　虚名虚相。谷音鉴像。弃而不修。岂明幻妄。少不努力。老矣惆怅。静以思之。随缘称量。古德云。譬如百岁老儿作歌舞。岂是小儿戏。大众。会他恁么道么。百岁老儿作歌舞。侧首低眉听节鼓。心中听拍虽了然。手脚来迟转辛苦。乃起身作舞云。会么。老作少难。下座。
　　一叶落天下春。无路寻思笑杀人。下是天上是地。此言不入时流意。南作北东作西。动而止喜而悲。蛇头蝎尾一试之。猛虎口里活雀儿。是何言。归堂去。
　　眉毛眼睫最相亲。鼻孔唇皮作近邻。至近因何不相见。都缘一体是全身。
　　虑而解思而知。孤灯难并太阳辉。不是心不是佛。为君埽荡精灵窟。摩天鹞子入云飞。千里万里只一突。阿喇喇。下座。
　　不起疎慵不进修。实无言说实无求。夺饥人口中之食。驱耕夫手里之牛。真快活。百无忧。自是不归归便得。五湖风浪拍天流。
　　陈与明还佛顶心经愿。云。
　　唵齿临。唵齿临。唵部临。唵部临。
　　大众。此是甚么言语。义理如何。还有人会得么。若道是言语。又不成言语。若道有道理。又不成道理。可谓言诠不到。分别不及。先圣呼为密语。又曰真言。一切言音。从是而生。一切语教。从是而出。
　　山僧适来看经中。得七字陀罗尼。能灭千灾。成就万德。今对诸人。举此七字陀罗尼一徧。诸人谛听。遂默然。屈第一指。至第七指曰。诸人闻得么。恐诸人不闻。更举一徧。又默然。屈一指。至七指曰。闻得么。大众。唯佛与佛。乃能知之。自余群生。悉皆罔措。有方便门。名曰重说偈言。今更再三分明。说此七字咒。曰佛顶心经斋愿了。大众。晓得其中旨趣么。待山僧奉为解释。一字字。要知落处。若论佛。祇是当人。更无物。若论顶。昼夜舒光照前境。若论心。看时无相用时深。若论经。解语能言不是声。若论斋。所为所作尽和谐。若论愿。犹如身在龙门院。若论了。无虑无疑心皎皎。心皎皎。增添福寿灾殃少。论量功德广难思。须弥未大沧溟小。山僧适来说者是真言。世人祇知有言。不知有真。若不知真。所言皆妄。何者名为真言。能出万宗。故曰真言。亦名三昧王。亦名万字顶。亦名微妙章句。亦名秘密大总持。至心受持。大有灵验。所谓山僧七字咒也。乃屈指曰。一二三四五六七。讽诵受持皆秘密。如人亲入宝山中。一切珍奇从此出。久立。
　　海门山。长安道。茫茫烟水连芳草。楼头客。马上即。一听落梅悲故乡。春风过眼花飞尽。蝴蝶翩翩过短墙。君更听。是何章。会不得。参堂去。
　　云中石塔摩星斗。定明禅师大张口。是你之言若解参。不必腰包天下走。遂卓拄杖一下曰。鸟对初阳自在啼。犬逢生汉连声吼。又卓拄杖一下云。归堂。
　　知府曾公舍人。入山祈雨。云。举刘禹端公问云居。雨从何来。对云。从端公问处来。
　　师云。雨从何来。不须寻讨。徧满虚空。拔济枯槁。定明妙应灵通。知府舍人台造。真个是为雨为霖。莫不为忻为好。且问诸人。是定明雨。舍人雨。百姓雨。定当得么良久。卓拄杖一下云。三。下座。
　　退褒禅上堂。一去一来松上鹤。半开半合岭头云。支筇独立千峰外。唯把南山祝　圣君。
　　知府钱公奏请再住褒禅。云。大众。　君命重宣降薜萝。不容静处萨婆诃。襕衫席帽寒酸甚。又向人前唱哩啰。哩啰。拍一拍。哩啰。又拍一拍云。去年梅今岁柳。颜色馨香依旧。人渐老。水长流。无心道合头。下座。
　　未达境唯心。起种种分别。达境唯心已。分别即不生。分别既不生。便舍外尘相。乃拈拄杖。示众云。不可不唤作拄杖子。也且作么生。说舍底道理。有人於此云。唤什么作拄杖子。便违他古佛。道不坏假名。而谈实相。又道。更有什么拄杖子。也则世间万法。不成安立。又道。依旧唤作拄杖子。则一切凡夫。莫不幸甚也。大众。到者里。如何即是。须信道。云中石塔。不是人间。槛外云山。非由心变。风摩雨埽。日照烟蒙。妙用纵横。隐显一际。自可以幽栖鸟道。开豁胸怀。妙契真规。十方洞照。直得如此。更须知有衲僧孔窍始得。如何是衲僧孔窍。咄。卓拄杖。下座。

　　圆悟勤禅师语　　　　嗣五祖

　　初受六祖请。升座。乃云。蜗牛角上三千界。云月溪山共一家。既尔业缘无避处。不如随分纳些些。一不做二不休。还有共相建立底么。
　　上堂云。独掌不浪鸣。独树不成林。建法幢立宗旨。须是互为宾主。安贴家邦。所以道。我若坐时你须立。我若立时你须坐。我若孤峰独宿。你须偃息干戈。我若天上人间。你须三头六臂。然后可以光扬佛日。且道。浩浩之中。如何辨主。是处是慈氏。无门无善财。
　　平旦清晨五月一。吹起少林无孔笛。十方沙界坦然平。大地山河印印出。二祖曾不往西天。达磨曾不到梁国。大家共贺太平歌。摩诃般若波罗蜜。
　　举慧超问法眼。如何是佛。眼云。汝是慧超。
　　师云。还委悉么。病遇良医。饥逢王膳。酱里得盐。雪中送炭。
　　举悟和尚立僧。只这是。大似撒沙向眼中。只这不是。还如注水向耳里。直下无事。平地陷人。别有机关。堕坑落堑。且毕竟作么生。祇园屈曲流泉急。鹫岭巍峨云出迟　复云。云居开大炉韛。不止烹佛烹祖。但有一切持来。烈焰堆中辨取。是则当处平和。不是切宜退步。煅出金刚眼睛。直得乾坤独露。虽然。到者田地。须知向上一路。如何是向上一路。还委悉么。放将三圣瞎驴。踢杀大雄猛虎。
　　五月五日天中节。万崇千妖俱殄灭。眼里拈却须弥山。耳里拔出钉根楔。锺馗小妹舞三台。八臂那咤嚼生铁。敕摄截。急急如律令。
　　万仞崖头撒手。要须其人。千钧之弩发机。岂为鼷鼠。云门睦州。当面蹉过。德山临济。诳呼阎闾。自余立境立机。作窠作窟。故是灭胡种族。且独脱一句。作么生道。万缘迁变浑闲事。五月山房冷似氷。
　　曹溪路上。天高地厚。少室峰前。土旷人稀。孤然独坐冷萧萧。大野横身风飒飒。眼见则瞎。耳听则聋。口说则哑。虽然不出一毫端。含吐十虚无向背。既然有恁么神通。且道。作用为什么乾燥燥地。东海鲤鱼打一棒。忙忙匝地便为霖。
　　释迦悭。弥勒富。八字打开无尽库。拄杖子化为龙。赫日光中吐云雾。遍界霶[雨/(湤-方)]注甘雨。卓拄杖云。参。
　　七月旦云。一二三四五六七。眼里瞳人吹筚觱。七六五四三二一。石人木人眼泪出。七通八达。举着便知。尚在见闻。隔靴抓痒。陕府铁牛。吞嘉州大像则且置。佛殿阶前狗尿天。五台山上云蒸饭一句。作么生道。风来树影动。叶落便知秋。
　　举杲首座立僧。鹘儿未出窠。已有摩霄志。虎子未绝乳。已有食牛气。况复羽翼成。况复牙爪备。奋迅即惊群。八面清风起。一条脊梁硬似铁。一条白棒掀天地。相与建法幢。展衲僧巴鼻。
　　天上月圆。万象历然。地下月半。触途成现。见不见。包裹十虚尚余半。闻不闻。透脱圆通彻本根。玉漏铜壶催不得。乾坤大地一枝灯。一处圆融一切处。无边剎海更棱层。
　　有句无句。超宗越格。如藤倚树。银山铁壁。及至树倒藤枯。多少人失却鼻孔。直饶收拾得来。已是千里万里。只如未有与么消息时。还透得么。风暖鸟声碎。日高花影重。
　　粥足饭足。饱柴饱水。庐陵米价高。山前麦熟未。尽乾坤剎海。都卢是个自己。撒放眉毛眼睫间。直得放光动地。不是如来禅。亦非第一义。更说什么衲僧巴鼻。争如撒手悬崖。去却药忌。且唱个啰啰哩。参。
　　释迦老子道。若有一人。发真归源。十方虚空。悉皆消殒。五祖云。一人发真归源。十方虚空。筑着磕着。山僧即不然。一人发真归源。十方虚空。锦上铺花。
　　玄机独唱。截断众流。摆拨不拘。更无回互。直饶释迦弥勒。不敢当头着眼。倚天长剑。凛凛神威。杲日当空。澄澄光彩。无物不为妙用。无法不是真乘。控佛祖大机。廓人天正眼。当阳显示。只贵知归。才涉思量。白云万里。是故先圣道。我此法印。为欲利益世间故说。在所游方。勿妄宣传。今日人天普集。对众分明剖露。举拂子。示众云。见么。一处真。千处百处一时真。一句透。千句百句一时透。拈起也。乾坤岌业。放下也。海晏河清。不拈不放。又作么生。万仞峰头高着眼。大千世界一浮沤。
　　眨上眉毛蹉过。大似开眼尿床。现成公案放行。正是黠儿落节。恁么不恁么总得。曳尾灵龟。不是心。不是佛。不是物。虚空钉橛。离得许多闲门破户。犹是死水藏龙。倾湫倒岳一句。作么生道。巨灵抬手无多子。裂破华山千万重。
　　一即一切。实际理地。一切即一。本来无物。拈起也。咤咤沙沙。收下也。绵绵密密。三界长时独露。十方无处容身。孤峰顶上倒行。十字街头横卧。目视云霄则且置。鱼行酒肆作么生。放憨作么。
　　觌面见得。在圣犹亏。才涉关津。白云万里。谛实处不思议。绵密处同真际。把断世界。无丝毫透漏。脱洒一句。作么生道。万仞峰头独足立。
　　孤迥峭巍巍。始终活鱍鱍。唤作禅道。祖佛眼中着屑。不唤作禅道。祖佛掘地觅天。还有得入者么。从他千古万古黑漫漫。填沟塞壑无人会。
　　举无遣照。十方剎海目前观。正体堂堂。大千同一真如境。各守本位去。山是山水是水。互换投机去。星辰易位。佛祖潜踪。两处绝聱讹。二边纯莫立。无可不可。悉得安居。随时应缘。凝然湛寂。且道。长养圣胎一句。作么生道。不起纤毫修学心。无相光中常自在。
　　国无定乱之剑。四海晏清。门无白泽之图。全家吉庆。若道有承恩力处。正是土上加泥。更或削迹吞声。亦乃持南作北。到这里。纵横十字。未免誵讹。据位投机。犹较些子。且作么生是据位底句。寒山逢拾得。抚掌笑咍咍。
　　通身是眼见不及。遍身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道。如何展演。域中日月纵横挂。一亘晴空万古春。
　　当阳有路。祖佛共知。觌面相呈。见闻不隔。万象不能藏覆。千圣无以等阶。活鱍鱍绝承当。净裸裸无回互。直饶棒如雨点。喝似雷奔。犹未动着向上阙棙在。如何是向上关棙。瞎却诸圣眼。哑却山僧口。日午打三更。面南看北斗。
　　闻五祖讣音云。大庾岭头。笑却成哭。崇宁门下。哭却成笑。何故。吃泉水贵地脉。且要正眼流通。宗风不坠。所谓无常生死法。与我不相干。若能如是见。不用哭苍天。既不用哭苍天。如何通信。请大众拈香。两彩一赛。
　　点即不到。一大藏教锦上铺花。到即不点。祖师西来金声玉振。且道。祖意教意。是同是别。碧潭云外不相关。
　　三转法轮於大千。其轮本来常清净。一切诸佛。皆恁么转。若向下去。三乘五性。顿渐偏圆。若向上去。不唯觅下口处不得。临济德山。目瞪口呿。且道。不落上下。又作么生。谁是出头人。
　　入田不拣。三千里外黑漫漫。牛头没马头回。百亿万劫没交涉。拈一放一。节外生枝。举古举今。无风起浪。山僧今日。一时拨断。且道。还有为人处也无。千峰势到岳边止。万派声归海上消。
　　终日相逢无半面。刚然千里有知音。不须格外论奇特。只此全机耀古今。倾盖如旧。白头如新。两镜相照。不隔纤尘。徧界未尝示相。毫端普现色身。止犹谷神。动若行云。相见又无事。不来还忆君。
　　棒头取证。撒土撒沙。喝下承当。承虚接响。向上向下。转见颟顸。说妙谈玄。和泥合水。这一片田地。分付来多时也。平地欺人。尽大地撮来。如粟米粒大。掉棒打月。佛祖凡圣。拈向一边。总不依倚时如何。红霞穿碧落。白日绕须弥。
　　田地稳密底。抬脚不起。探头太过。神通妙用底。放脚不下。收身未转。直饶十字纵横。朝打三千。犹较些子。且道。誵讹在什么处。若知有去。始见全提半提。傥或未知。布袋里老鸦。虽活如死。
　　杀人刀活人剑。上古之风规。亦是今时之枢要。言句上作解会。泥里洗土块。不向言句上会。方木逗圆孔。未拟议已蹉过。正拟议隔关山。击石火闪电光。构得构不得。未免丧身失命。且道。此理如何。苦瓠连根苦。甜瓜彻蒂甜。
　　云腾致雨。世界索然。日照天临。乾坤廓尔。文殊台里万菩萨。纵然显现。晴是晴雨是雨。山是山水是水。阿那个是万菩萨。风暖鸟声碎。日高花影重。
　　眨上眉毛早蹉过。塞却眼。更形言语转周遮。合取口。尽大地都为一尘。佛眼觑不见。一大藏都为一句。海口莫能宣。也未提得一半在。忽然踏破化城时如何。行到水穷处。坐看云起时。
　　受夹山请云。目前无异草。徧界绝遮拦。域中日月斩新。方外乾坤独露。直得龙天释梵。动地雨花。妙德空生。目瞪口呿。行棒行喝。拈放一边。云月溪山。放过一着。一处透。千处万处该通。一机明。千机万机圆转。碧岩不离此处。此处不离碧岩。摄大千於毫端。融芥尘於剎海。含花鸟过。抱子猿归。湛寂凝然。应真不借。则且致。只如无阴阳地上。成得个什么边事。万卉正资和气力。碧岩先发一枝香　复举。马大师。问药山。子在此许多时。本分事作么生。山云。皮肤脱落尽。唯有一真实。祖云。据汝所见。可谓协於身体。而布於四肢。何不将三条篾。束取肚皮。随处住山去。山云。某甲何人。敢言住山。祖云不然。未有长行而不住。未有长住而不行。欲益无所益。欲为无所为。宜作舟航。由是住山。
　　师云。大众。古人得意之后。不忘利生。直入深山。提持宗要。山僧暗昧。岂敢仰攀。如是则更不用篾束肚皮。却有个折脚铛子。与方来。共守寂寥。若信得及。不在忉忉。或未谙详。听取个末后句。高峰突兀倚天门。青嶂虚闲可垛跟。折脚铛儿幸然在。不妨携去隐深云。虽然如是。也须大家出手始得。且道。毕竟如何。妙舞应须夸变拍。三台须是大家催。
　　入院。指方丈云。个是毗耶据坐处。正同摩竭令行时。夹山顶[宁*页]通一窍。放出天彭老古锥。既放伊出头。且道。作得个什么伎俩。冲浪锦鳞来入罟。缦天网举不饶伊。
　　入院云。门外青山泼黛。途中细雨如膏。灵云陌上桃花。处处芳菲溢目。香严岩畔翠竹。时时撼影摇风。直得一击忘所知。一见绝疑惑。不免尚留观听。未透声色。若能见无见之色。闻无闻之声。拨转路头。踏翻关捩。句句越佛越祖。尘尘耀古腾今。处处离色离名。个个斩钉截铁。心外无法。法外无心。用王库刀。发千钧弩。壁立万仞。坐断十方。可以入大解脱门。传正法眼藏。向尧时舜日。共乐升平。鼓腹讴歌。归家稳坐。且到家一句。作么生道。但愿春风齐着力。一时吹入我门来　复云。昔傅明。有通天作略。跨海神机。使无舌人。说无义语。收洛浦。接青峰。辨石霜。赏佛日。崄崔句峻。陷虎机深。电激星飞。珠回玉转。建兹宝剎。风范具存。而山僧庶事不才。何以继其高躅。既辞让不及。转透无门。不免借一条路。向无言处演言。无事处生事。无佛处现佛。无祖处示祖。且贵始末相符。头正尾正。敢问诸人。还见夹山老子么。莫从百草巅头荐。觌面无私亘古今。
　　开堂拈疏云。言言锦绣。句句珠玑。赞无上乘。显正法眼。应须未举已前荐取。文彩之外承当。苟或未然。却请宣过。
　　升座云。烁迦罗眼。顶上放大光明。摩酰首罗。面前现奇特相。一言含众象。一句逗群机。何止猛处穴里横身。万仞峰前侧足。所以道。显大机明大用。得失俱丧。是非杳忘。绝尘绝迹。透色透声。重重无尽。事事圆融。又如华藏法界。无边香水海。不可说浮幢王剎。尽向这里。一时开现。即此见成。即此受用。不以眼见。不以耳闻。不以口谈。不以心知。还证得么。若也证得。不必觉城东际。初见文殊。楼阁门开。方参慈氏。敢问大众。即今是什么人境界。举拂子云。卢舍本身全体现。当机直下没纤毫。
　　丁一卓二。本分钳锤。捏聚放开。作家受用。灰头土面处。壁立千仞。壁立千仞处。土面灰头。自然双放双收。到处为祥为瑞。还委悉么。掬水月在手。弄花香满衣。
　　太虚寥廓。万汇森然。正眼洞明。纤毫不立。孤峻处。祖师莫近。坦夷处。人天共知。击开大解脱门。识取无面目汉。且作么生是无面目底汉。芍药花开菩萨脸。棕榈叶散夜叉头。
　　一向不恁么。目视云汉。不徇人情。一向恁么。灰头土面。带水拖泥。恁么中不恁么。就下平高。不恁么中却恁么。从空放下。或有个恁么不恁么。总不管。亦无明。亦无暗。亦不放。亦不收。且道。如何。到头霜夜月。任运落前溪。
　　第一句下荐得。祖佛乞命。第二句下荐得。人天胆落。第三句下荐得。虎口横身。不是循途守辙。亦非革辙移途。透得则六臂三头。未透亦人间天上。且道。三句外一句。作么生道。生涯只在丝纶上。明月扁舟泛五湖。
　　住道林。开堂云。大道无向背。至理绝言诠。迥出三乘。高超十地。万法不到处。特地光辉。生佛未分时。灵光独耀。不落闻见。不随色声。直下无一丝毫头。徧界全彰奇特事。直饶棒头取证。喝下承当。犹是曲为今时。更或光境俱忘。契心平等。毕竟亦非的旨。所以道。向上一路。千圣不传。学者劳形。如猿捉影。到者里。理绝事绝行绝。照绝用绝。权绝实绝。直似倚天长剑。凛凛神威。铁牛之机。牢笼不住。今日幸对明眼人前。不敢被盖囊藏。八字打开去也。拈拂子云。还委悉么。耀古腾今活鱍鱍。大千沙界露全身　复云。大众。昔日雪峰。拈拄杖示众云。我者个。为中下机人。时有僧。出问云。忽遇上上机人来时如何。峰拈起拄杖。
　　云门云。我不似雪峰打者破葛藤。乃拈拄杖云。我者个。为中下机人。时有僧忽问。遇上上机人来时如何。云门便打。
　　师拈云。大凡扶宗立教。须是顶门具眼。肘后有符。看它二老宿。纵横杀活。出没卷舒。甚生奇特。子细检点将来。犹是节外生枝。若据山僧见处。乃拈拄杖云。山僧只将者个。普为一切人。无论上中下。若要擎展。一任擎展。若要承当。一任承当。处处把断要津。个个壁立千仞。且道。忽遇其中人来时如何。万国醉心尝大鼎。相逢携手上高台。
　　深深处。无物堪比伦。浅浅个。两手相分付。以一统万。穿众穴於毫端。补短截长。握秤尺於掌内。换却髑髅襄底。且致。把将靴鞋袋来一句。作么生道。意气不从天地得。英雄岂藉四时推。
　　叶落知秋。动弦别曲。定光拈手。智者点头。承当於文彩未彰前。相照向是非得失外。不涉廉纤。如何通信。万景徒有象。孤云本无心。
　　玄玄玄太颟顸。了了了没边表。有生有灭。特地乖张。无去无来。转见漏逗。不起寂灭定。而现诸威仪。不舍凡夫法。而修诸胜行。且道。是放行。是把住。随流认得性。无喜亦无忧。
　　举泰首座立僧。云。大人具大见。大智得大用。一飞六月息。一诺千金重。滔天必江海。崔嵬必山岳。先知觉未知。先觉觉后觉。打开无尽藏。运出无价珍。不依倚一物。显示本来人。
　　雪窦道。义出丰年。俭生不孝。於衲僧门下。是放行。是把住。若人道得。老僧分半院。与伊住。
　　师云。雪窦病多谙药性。经效始传人。个中或有知丰知俭。知放行。知把住底。亦何妨分半院与伊。但烧香发愿。只图他早有个院子住。使尝些滋味。且免得穷厮煎饿厮炒。
　　突出难辨。久参未免躇蹰。信手拈来。后学那知端的。金风扇物。玉露垂珠。雁过长空。蛩吟幽砌。一一七穿八穴。明明百匝千重。何必棒喝交驰。方论照用。直下悬崖撒手。便有恁么人么。见义不为非勇士。临危不变始惊群。
　　一切无收摄。触处圆成。应用绝参差。莫穷形相。向千圣顶[宁*页]上。有时露出佛祖莫穷底机关。於一毫端中。有时演出主宾互换底文彩。经天纬地。玉转珠回。即且置。举拂子。作点势云。这一点。落在什么处。海神知贵不知价。留与人间光照夜。
　　报宁民受帖。一向孤峰独宿。目视云霄。虽则不埋没宗风。无乃太高生。一向十字路口。土面灰头。利物应机。虽则埋没自己。无乃太屈辱生。况明悟之士。顶门具眼。肘后有符。出没卷舒。得大自在。动若浮云。止犹谷神。或可以孤峰独宿。不碍土面灰头。或土面灰头。不碍孤峰独宿。恁么中。有不恁么。不恁么中。却有恁么。且应时应节一句。作么生道。良久云。瑞气逢嘉运。灵苗触处春。
　　古佛有通津。当阳亘古今。悬崖能撒手。一语直千金。
</div>
    <div class="pagination">
<a href="续古尊宿语要_page19.html">上一页</a><span>...</span><a href="续古尊宿语要_page15.html">15</a><a href="续古尊宿语要_page16.html">16</a><a href="续古尊宿语要_page17.html">17</a><a href="续古尊宿语要_page18.html">18</a><a href="续古尊宿语要_page19.html">19</a><span class="current-page">20</span><a href="续古尊宿语要_page21.html">21</a><a href="续古尊宿语要_page22.html">22</a><a href="续古尊宿语要_page23.html">23</a><a href="续古尊宿语要_page24.html">24</a><a href="续古尊宿语要_page25.html">25</a><span>...</span><a href="续古尊宿语要_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
