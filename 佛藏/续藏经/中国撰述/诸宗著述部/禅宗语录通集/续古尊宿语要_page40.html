<!DOCTYPE html>
<html>
<head>
    <meta charset="UTF-8">
    <title>续古尊宿语要 - 第 40 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古尊宿语要 - 第 40 页/共 43 页</h1>
    <div class="content">
　　天上天下。唯吾独尊　　女子出定

　　指天指地。是何三昧。师子咬人。狂狗逐块。
　　女人摆尾。世尊摇头。文殊罔明。看楼打楼。莫教一着错。败子卒难收。

　　巴陵明眼人落井　　马祖日面佛月面佛

　　泼天大路。铁壁万重。杀人可恕。无礼难容。
　　尊候何如问最亲。钻簇不得病源深。等闲提起轩辕镜。扁鹊卢医无处寻。

　　赵州。苏州有。常州有　心不是佛。智不是道

　　苏州有常州有。未到苏常不知有。既到苏常何处有。若人不识古人意。空向城中颠倒走。
　　迟日江山丽。春风花草香。泥融飞燕子。沙暖睡鸳鸯。

　　云门露

　　饮官酒。卧官阶。当处死。当处埋。天公知悖逆。不许葬尸骸。

　　清净行者。不入涅盘。破戒比丘。不入地狱

　　清净行者清净。破戒比丘破戒。各自安贴家邦。切忌放贼过界。

　　长庆坐破七个蒲团　云门放洞山三顿棒

　　白首儒生困路岐。残杯冷[夕/肉]饱还饥。一朝得意春风下。便把驴儿作马骑。
　　孙膑减灶捉庞涓。相如夺得连城璧。萧萧黄叶坠金钱。凛凛清风生八极。

　　赞祖师
　　达磨　　圜悟

　　来时折芦渡江。去后手携只履。祇缘来去分明。惹得清风动地。若言直指单传。东土有人笑你。
　　不作擎天柱。甘为法栋梁。个中无限意。多少错商量。

　　朱道人烧烟火

　　虚空霹雳撒星花。变化多端见作家。些子药头都料定。傍人只得眼迷麻。

　　东山空和尚语　　　　嗣草堂

　　师在秀峰。受雪峰请。指法座。顾视大众云。到这里。便一时散去。救得一半。如其未然。山僧向上头。七纵八横。瞒你诸人去也。
　　遂登座。僧问。和尚未见草堂时如何。师云。江南有。僧云。见后如何。师云。江北无。僧云。侍郎若不勤三请。争见黄龙真爪牙。师云。且缓缓　师乃云。俊快底。点着便行。痴钝底。推挽不动。便行则人人欢喜。不动则个个生嫌。山僧而今转此痴钝。为俊快去也。乃弹指一声云。从前推挽不出。而今出。从前有院不住。而今住。从前嫌佛不做。而今做。从前嫌法不说。而今说。出不出住不住即且置。敢问诸人。做底是甚么佛。空王佛耶。然灯佛耶。释迦佛耶。弥勒佛耶。说底又是甚么法。根本法耶。无生法耶。世间法耶。出世间法耶。众中莫有道得底么。若道得。山僧出世事毕。如或未然。逢人不得错举。喝一喝。下座。

　　上堂

　　结夏云。少室九年。守株待兔。神光三拜。缘木求鱼。马祖即心是佛。劈头便错。盘山非心非佛。末后犹乖。临济入门便喝。可煞着忙。德山入门便棒。未遇作家。赵州关子。强生节目。沩山水牯。惭惶杀人。云门顾鉴。也是寻常。雪峰辊球。至今未了。皆是从上不得剿绝。致使后来为之带累。而今雪峰门下。莫有迥超今古。绝类离伦底么。向结夏十五日。道将一句来。直饶道得。也是河里失钱河里摝。喝一喝。
　　施主散经请。云。是法不可示。言词相寂灭。释迦老子。向这里转得一步。便向灵山会上。四十九年。演出一大藏教。弥满龙宫海藏。流布天上人间。达磨大师。向这里着得一双眼。便解从南天竺国。十万里得得而来。少林面壁九年。单传心印。不立文字。天下老和尚。向这里出得一头地。便解向曲木绳床上。播扬大教。流出胸襟。盖天盖地。三段不同。今当第一。乃竖起拄杖云。一时穿却。又卓云。甚处去也。
　　真觉忌云。老子参禅太辛苦。九上洞山三投子。德山棒下桶底脱。鳌山店头用不着。自从成道至如今。鳖鼻伤人毒无药。毒无药。赖是当时欠一着。且道。欠那一着。今日开山真觉和尚忌辰。山门截日计口之后。凡事不如昔。山僧不免将无作有。且要不坠家声。以百亿四天下。为一坛场。以百亿须弥山。为一盘酸饀。以百亿四大海。为一杯馎饦。以百亿日月。为一筵灯烛。虽然供养微薄。且是不从外求。
　　遽起身。作女人拜云。曾郎万福。莫怪空疎。
　　雪峰五月五日。不假神符妙术。只有顶门一锥。乃卓拄杖一下云。铁佛也须汗出。
　　千五百众雪峰住。无面软饼裹露柱。横咬竖咬饱便休。莫倚他门傍他户。以拂子击禅床。
　　雪峰一说。应时应节。赫日炎天。纷纷雨雪。是何之说。秤锤是铁。
　　送南泉入庵。容吞舟之鳞。必有滔天之水。起摩霄之翼。须得持世之风。南泉慈觉大禅师。佛海吞舟之鳞。祖天摩霄之翼。今者自忘其大。来入雪山。雪山既无滔天之水。又无持世之风。将容之则无所。欲起之则无力。幸而去此善法堂不远。有卧云老人旧隐之东庵。伏望禅师。不忘乃祖暂韬藏。然虽如是。空上座终是疑着。何故。只恐藏之藏不得。
　　守住本觉。无绳自缚。解得他玄。犹隔西天。快人一言。快马一鞭。而今有个入得。仲秋渐凉。山僧敢保伊应时衲佑。喝一喝。
　　拈拄杖云。寒山舞。拾得笑。丰干一曲无羌调。啰啰哩。哩哩啰。近日秋林落叶多。卓一卓。
　　大风雨后。云。临济三回吃六十棒。普化两度趯倒饭床。定上座空拳筑杀尿床鬼子。周金刚白棒佛来也打。一似大风雨。鼓荡直无前。衲僧所得法。用处亦如是。虽然如是。潢潦无源。朝满夕除。即不问你。衲僧家金刚眼睛。因甚烂如泥。喝一喝。卓拄杖。下座。
　　举君不见。绝学无为闲道人。顾视左右云。在什么处。不除妄想不求真。唤来与老僧洗脚。无明实性即佛性。退后退后。洗脚也不中。幻化空身即法身。便喝。永嘉大师。项上三百斤铁枷拈了也。如今还有知永嘉落处底么。如无。三十年后。莫道雪峰龙头蛇尾。
　　举保宁和尚。一日示众道。保宁饭食粗恶。别无精妙品馔。供养诸人。既到遮里开单展钵。须是吃得这无滋味始得。若吃不得。且莫怪。
　　大众。保宁先代丛林。早是供养如法。比之雪峰今日。大不干事。你诸人。才入雪峰门。便是堕在那洛伽中。坐卧底是热铁床。吃底是热铁丸。饮底是热铁汁。有恁么滋味到你。尚自不知不觉。何况保宁无滋味。无滋味有滋味。上方香积无根蒂。莫似将钱买李。只拣赤边咬。腊月三十日。怪雪峰不得。
　　香林等请。云。大无外。小无内。无内无外。七处九会。是圣是凡。重重无碍。捩转鼻孔。须弥粉碎。乃拈拄杖。竖起云。看看。西天摩竭陀国人。见你雪峰山中禅和子。参禅不易。总来山僧拄杖头。舞云韶之曲。供养你诸人。更与你举悉怛多般怛啰无上神咒曰。怀州牛吃禾。益州马腹胀。天下觅医人。灸猪左膊上。乃呵呵大笑云。将谓摩竭陁国人。元来只是杜顺和尚。卓拄杖一下。
　　僧问。记得玄沙问真觉和尚。亡僧迁化。向什么处去。觉云。如氷归水。玄沙不肯。真觉却问。子又作么生。沙云。如水归水。意旨如何。师云。总未得脱洒在。僧云。如何是脱洒底句。师云。铁索桥头大目溪。僧礼拜。师云。若作脱洒会。入地狱如箭　师乃云。洞山道。天晴盖却屋。乘时刈却禾。输纳王租了。鼓腹唱讴歌。
　　古人住山。得与么了事。得与么快活。雪峰有屋盖未了。有禾收未上。有租未纳破。方待鼓腹讴歌。而顗都庄又迁化。苦苦。敢问大众。一等是出家儿。一等是住山人。为甚苦乐不同。会么。曹溪波浪如相似。无限平人被陆沈。喝一喝。
　　举黄檗一日捧钵。向南泉位坐。泉入堂。见问。长老甚年中行道。云威音王已前。泉云。犹是王老师孙。下去。师过第二位坐。泉休去。
　　云峰拈云。后来丛林中商量。或道。黄檗有陷虎之机。南泉有杀虎之威。若作与么说话。诚实苦哉。殊不知。这老贼有年无德。吃饭坐处也不依本分。若云峰门下。说甚威音王已前。王老师更大。直须吃棒趁出。
　　妙喜曰。何待问他甚年行道。才入僧堂。见他在主位坐。便捧钵盂。向第二位坐。直饶黄檗有陷虎之机。拟向甚处施设。
　　师云。进以礼。退以礼。古人事无一向。云峰尽法无民。妙喜设心最毒。山僧今日。放低一头地。与你诸人理论。乃高声召大众。众举头。师云。各请归堂。莫教失却钵位。
　　山僧入城。有三段奇特事。今日归来。鸣鼓升堂。举似大众。第一。南台江水。穿过方山鼻孔。第二。万岁塔。与报恩塔斗额。第三。山前李胡子。骑个蹇驴儿。从鼓门下出来道。看马看马。山僧簥里坐却。记得洞山和尚道。一大藏教。只是个之字。只此奉闻。伏希聪悉。
　　佛以一音演说法。众生随类各得解。乃拈起拄杖云。山僧柱杖。变作释迦老子了也。卓一下云。说则不妨说。且作么生解。若也解得。灯笼合掌。若也不解。露柱证明。掷下拄杖。
　　拈起拄杖云。大众。云门大师来也。卓一下云。腊月二十五。
　　举一拳拳倒黄鹤楼。一趯趯翻鹦鹉洲。有意气时添意气。不风流处也风流。俊哉俊哉。快活快活。一似十七八岁少年。作状元相似。谁管你天。谁管你地。
　　心王不妄动。六国一时通。罢拈三尺剑。休弄一张弓。自在自在。快活快活。恰似七八十老人。作宰相相似。风以时。雨以时。五谷植。万民安。乃竖起拄杖云。大众。这两个。并山僧拄杖子。共作得一个衲僧。到雪峰门下。但知随例餐[饥-几+追]子。也得三文买草鞋。喝一喝。卓拄杖。下座。
　　啐啄之机。暂时活计。清虚之理。不可依凭。执之失度。必入邪路。东海鲤鱼打一棒。陕府铁牛两角折。即不问你。诸人。水不洗水一句。作么生道。若道不得。五九尽处又逢春。
　　一刀两断。未称衲僧。就下平高。难为作者。古人到这里。口似匾担。善则甚善。要且无出身路。雪峰到这里。又作么生。良久云。后五日看。
　　退院云。拈起一张弓。架起一只箭。等闲一发定天山。即不问你。抛了弓。掷下箭。撒手到家人不识。鹊噪鸦鸣柏树间。又作么生。且得天下太平。便归东庵。

　　小参法语

　　解夏云。兄弟。时光易失。剎那剎那。念念念念。一时一时。一日一日。直至九十日为一夏。汝等后生家。九十日中。出入息内。过却几恒河。明朝又是解夏也。今夜鸣钟击鼓。聚集少时。已证入未证入。已谛当未谛当。今者幸遇我空王如来垂慈。咸放十字街头廖胡子。闻与么道。醉梦中打两个筋斗。起来连叫数声。快活快活。雪岭泥牛出海。方山鼻孔撩天。引得猪肉按头邓屠。鱼行内李媪。说禅说道。眼空四海。阎老子铺席。顿然萧索。冷地里努得。颔腮下瘿大如斗。山僧拄杖子。却呵呵大笑道。你这一队穷鬼子。且莫空自欢喜。妄自烦恼。须知道。江南两浙。春寒秋热。喝一喝。卓拄杖。
　　二百年前。风穴和尚。於选佛场中。曾立个策问。至今未有人答得。我此一众。尽是选佛底俊流。一操直取状元。山僧今夜。不免向粪埽堆头。斩新拈出。与汝诸人答看。参学眼目。临机直须大用现前。勿自拘於小节。设使言前荐得。犹是滞壳迷封。纵然句下精通。未免触途狂见。汝等诸人。应是从前学解明昧两岐。如今为汝一时埽却。直须个个如师子儿。咤沙地哮吼一声。壁立千仞。谁敢正眼觑着。觑着则瞎却渠眼。
　　此是风穴和尚与么道。而今莫有咤沙地底师子儿么。试出来哮吼一声。不见道。惊群之句。须向惊群处举扬。奇特之事。须向奇特人拈出。平生庆快。只在如今。过后思贤。不为鹰俊。有么有么。如无。山僧老大衰飒。不免作少年调度。与你诸人代笔去也。蓦拈拄杖。划一划。乃横按。喝一喝云。风穴老汉。合吃三十痛棒。[翟*支]瞎贬向二铁围。自余释迦。元和。佛陀。是什么椀跶丘。掷下拄杖。下座。
　　东山老汉。有少业缘未尽。昨出头来。一时偿却。而今安乐一庵。不辜你辈兄弟。自是你兄弟家。不识好恶。将谓东山有多少奇特。到伊竞来钻刺。又要我以洗脚水。蓦头蓦面泼。还识羞么。说佛说祖。举古举今。向上向下。有句无句。与么不与么。是洗脚水泼你。不着佛求。不着法求。不着僧求。向父母未生已前会取。风尘草动。悉究端倪。是安排你。向屎坑里着。衲僧家用处。如击石火。似闪电光。声前喝。句后棒。略露些子锋铓。拟不拟。当头一镢。剔起便行。是把撮马粪汉待你。即心非心。就理就事。五位三路。全提半提。双明单说。有玄有要。有宾有主。有纵有夺。有圆相有默论。凡有言说。无言说。皆是唤狗与食。向榼[木*(天/韭)]堆头埋却你。我而今忍不住。把将从上佛佛祖祖天下老和尚留下许多泼你底恶水。埋却你底榼[木*(天/韭)]。挈作一桶。泻放大目溪里。流出西峡门去也。更无一法盖得你。等得你。一个个出来。如师子子。咤沙地哮吼一声。狐群胆落。岂不快哉。是你如今出门三步。忽有人问。东山住庵。近日说什么法。又如何祗对。对得对不得。尽是灭胡种。去去。

　　开先广鉴瑛和尚语　　　　嗣东林总
　　上堂

　　请化主参头云。若论此事。如一员上将军相似。须是先师鬼谷。次习孙吴。饱谙龙虎豹之六韬。洞晓天地人之三略。负文经武纬之才识。有七擒七纵之机谋。然后三级登坛。黄金佩印。横行於大千世界。统领於百万雄师。运筹於帷幄之。中决胜於千里之外。谩说西戎北狄。到便平治。休夸百粤三秦。遇皆埽荡。由是。题芳史册。画像凌烟。享富贵於一时。垂功名於万世。古人道。千兵易得。一将难求。华藏今日。筑坛了也。且道。什么人作将。要会么。杖头有眼明如日。欲辨真金火里看。
　　师开堂日。祝圣。问答罢。乃竖起拂子云。金色界银色界。有人这里会得。则便文殊前引。普贤后随去也。会与不会即且置。且道。山僧未升此座已前。人天未集之际。还有佛法也无。若言有。何由更升此座。若言无。即今升座后。佛法又自何而得。大凡参学之人。到这里。须是着些眼目始得。所以道。释迦已灭。弥勒未生。世界空虚。真灯霭昧。九十五种异道。趣下为高。十二品类含生。合尘背觉。是以祖师东化。别唱玄宗。直指人心。见性成佛。譬如轮王灌顶。万国咸归。亦如杲日丽天。幽明洞鉴。今时不能晓悟。盖为滞在见闻。若能一念回光。则便转凡成圣。诸禅德。转凡成圣则不无。且作么生是。回光底一念。要会么。良久云。千峰势到岳边止。万派声归海上消　复说偈云。大千沙界是吾家。隐显何曾有等差。为报人天高着眼。优昙花异世间花。击禅床云。久滞尊官。伏惟珍重。
　　百丈得大机。黄檗得大用。临济入门便喝。德山入门便棒。云门掣电之机。法眼唯心之法。古人丛林商量。悉把以为奇特。若是华藏闻得。恰似一场秋梦相似。何谓如此。不见道。曾经大海难为水。除却须弥不是山。
　　发化主。举梁武帝问达磨云。寡人造寺塑像。写经度僧。广设大斋。有何功德。达磨云。无功德。帝云。如何无功德。达磨云。此是人天小果。如影随形。虽有。非实。帝云。作么生是真功德。达磨云。净智妙圆。体非空有。如是功德。不以世求。
　　师云。碧眼胡僧。从西方十万八千余里。来入震旦。自云。佩上乘印。传佛妙心。求大乘器。不妨使人疑着。及乎被梁帝一问。直得说尽道理。若是华藏。则不与么。作么生是真功德。良久云。十片五片云。千家万家雨。击禅床。下座。
　　释迦如来已灭。弥勒大士未生。当今之时。正法颠坠。东西南北。文字并驰。皆云。把定要津。谁肯言我家醋淡。华藏不得已。出世来。也不挑纸钱。引他祸崇。亦不握木剑。降他妖魔。只是无为无事。坐致太平。使夫封疆之内。鼙鼓不鸣。分野之中。旄头不现。然后天降甘露。地涌醴泉。庆云翔而和气流。芝草生而嘉禾秀。与么安贴家邦。与么丹青造化。且道是有道之时。是乱罹之世。要会么。不同三尺剑。自是五弦琴。
　　庄中回。僧问。如何是道。师云。良田万顷。僧云不会。师云。春若不耕。秋无所望　师乃云。若论此事。譬如田家耕田相似。须是先观时节。次辨肥硗。使夫亩步分明。陂塘有素。应是稊根稗种。一切屏除。三杷三犂。直教纯熟。然后播殖嘉谷。无失其时。甘雨霶沾。秋收百倍。仓箱既满。家道亦隆。纵过水旱凶年。终是资粮不绝。这一片田地。东西四至。立契来。卖与诸人。固非一朝一夕。深耕浅种则不无。且道。即今水牯牛。在什么处。要见么。穿却了也。下座。
　　乌长飞兔不住。暑往寒来朝复暮。朱颜未改白发生。三界茫茫何处去。本源自性无凋变。千圣皆从影中现。不离当处常湛然。觅则知君不可见。忽然见。倒骑牛兮入佛殿(咄)。
　　僧问。如何是祖师西来意。师云。君山点破洞庭心。僧问。意旨如何。师云。白浪四边绕。红尘何处来　师乃拈起拂子云。今日华藏手中拂子示身。为诸人作大善知识。开甘露门。入神通游戏三昧。若将东指。则东方妙喜世界。百宝庄严。从空中现。东方阿閦如来。坐天花台。四众围绕。来集於此。若将南指。则南方无垢世界。百宝庄严。从空中现。南方宝相如来。坐天花台。四众围绕。来集於此。若将西指。则西方极乐世界。百宝庄严。从空中现。西方阿弥陀如来。坐天花台。四众围绕。来集於此。若将北指。则北方莲花庄严世界。百宝庄严。从空中现。北方微妙声如来。坐天花台。四众围绕。来集於此。若将下指。则波波咤咤。青赤莲花。阿鼻无间大小地狱。火蛇火狗。刀山剑树。镬汤炉炭。铁城万仞。铁网千层。众苦庄严。从空中现。牛头阿旁。药叉罗剎。牙如利剑。口似血盆。领诸罪人。来集於此。若将上指。则四禅六欲。忉利非想。一切诸天。从空中现。梵王帝释。天子天女。天乐普奏。天香普熏。来集於此。然虽如是。诸人还见么。若也见得。不惟与华藏拂子同参。亦乃证得神通游戏三昧。如其不然。不独钝置华藏拂子。华藏今日一场失利。
　　知郡朝议洎诸巨公。入山瞻礼新造轮藏毕。请升座。僧问。昔日赵州。三等接人。盖为燕赵二王。今日使车入山。未审和尚如何接。师云。适来绿萝亭相见了也。僧云。今古应无坠。分明在目前。师云。目前底事作么生。僧云。洎不问过。师云。只知其一。不知其二。僧云。只如朝贵转大法轮。未审有何福报。师云。有雨洒不着。无风吹亦香。僧云。谢师答话。师云。礼拜了退　师乃顾谓众曰。昔如来大师。於涅盘会上。舒兜罗绵手。於座前捻少土。置指甲上。问迦叶菩萨曰。吾指甲上土。与大地土。何者为多。对曰。大地之土。转厚无疆。指甲上土。不可与比。佛言。如是。一切世间所有众生。从人身得人身。不生边地。长富贵家。十相具足。智围天地。辩凋万物。知忠於君。孝於亲。友于兄弟。不作诸恶。奉行众善。敬信三宝。慎护三业。近善知识。求明心达本。穷理尽性。脱离死生。超凡入圣者。如指甲上土。从人身失人身。受地狱身。受饿鬼身。受畜生身。经千百劫。复得人身。生於边地。在贫贱家。十相不具足。愚痴暗塞。不知忠於君。孝於亲。友于兄弟。造作诸恶。不行众善。不敬信三宝。不慎护三业。周流苦趣。无有出期。如大地上土。
　　由是而观之。三界六道。人身最为难得。既得人身。具是数美。无彼众恶者。益又为难矣。所以唐相裴公有言曰。鬼神沈幽愁之苦。鸟兽怀獝狨之悲。修罗方瞋。诸天正乐。可以整心虑。趣菩提。惟人道为能耳。人而不为。吾末如之何也矣。此盖勉人学於佛道。人而不学佛道。则为自弃者也。然则释迦如来之道。寂寥虚旷。不可以形名得。微妙无相。不可以有心知。超群有以幽升。量太虚而永久。言其大。则该括河沙世界。言其细。则收摄归一微尘。言其照耀。则日月不足以比其明。言其盖载。则天地不足以方其德。非春夏而能生长。非秋冬而能变凋。非风雨而能呴濡。非阴阳而能造化。随之不得其终。迎之罔眺其首。先天而生。而不居其尊。后天而老。而不称其寿。迷之则合尘背觉。悟之则入圣超凡。远之则苦海浮沈。趣之则人天快乐。不假广寻文字。祇要一念回光。但能除一切颠倒妄想攀缘染着生死不净之心。只於一剎那间。便证无生法忍。是故古人道。灵光独耀。回脱根尘。体露真常。不拘文字。性相无染。本自圆成。但离妄缘。即如如佛。只如诸人四大五蕴。行住坐卧。有为无为。是语是默。皆是妄缘。且作么生是如如佛。还会么。鱼因解带金鳞活。马为行春玉勒宽。
　　湿者颜水。乾者归地。热者归火。转者归风。则四大不可得。四大既不可得。则生老病死四相。亦不可得。此唤作人空。过去已灭。未来未至。现在无住。则三世不可得。三世既不可得。则东西南北。四维上下十方。亦不可得。此唤作法空。有人了此二空。则便觉齐佛觉。虽然如是。云门道底。
　　去年逢青春。朱颜映桃李。今年逢青春。白发压双耳。人生七十年。疾若东流水。不了本来心。生死何由离击拂子。下座。
　　弯石巩弓。架兴化箭。运那罗延力。定烁迦罗眼。不射大雄虎。不射药山鹿。不射云岩狮子。不射象骨猕猴。且道。射个什么。良久云。放过一着。
</div>
    <div class="pagination">
<a href="续古尊宿语要_page39.html">上一页</a><span>...</span><a href="续古尊宿语要_page35.html">35</a><a href="续古尊宿语要_page36.html">36</a><a href="续古尊宿语要_page37.html">37</a><a href="续古尊宿语要_page38.html">38</a><a href="续古尊宿语要_page39.html">39</a><span class="current-page">40</span><a href="续古尊宿语要_page41.html">41</a><a href="续古尊宿语要_page42.html">42</a><a href="续古尊宿语要_page43.html">43</a><a href="续古尊宿语要_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
