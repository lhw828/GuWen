<!DOCTYPE html>
<html>
<head>
    <meta charset="UTF-8">
    <title>禅宗颂古联珠通集 - 第 23 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅宗颂古联珠通集 - 第 23 页/共 79 页</h1>
    <div class="content">　　西来的的意何如。举唱多怜在半途。勾贼到门还破贼。信知身佩辟兵符。(赵善期通判)。

　　禅宗颂古联珠通集卷第十一
　　禅宗颂古联珠通集卷第十二

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第三世之三(南岳下第二世之三)

　　【增收】明州大梅法常禅师。(嗣马祖)住山后。马祖令一僧到问曰。和尚见马祖得个什么便住此山。师曰。马祖向我道即心是佛。我便向这里住。曰马祖近日佛法又别。师曰。作么生别。曰近日又道非心非佛。师曰。这老汉惑乱人未有了日。任汝非心非佛。我只管即心即佛。僧回举似马祖。祖曰。大众梅子熟也。　颂曰。
　　只将马祖铅刀子。裂破漫天铁网罗。碧沼夜敲荷叶雨。至今贫恨一身多。(一关溥)。
　　荷衣松食住深云。盖是当年错见人。埋没一生心即佛。万年千载不成尘。(野云南)。
　　郎心叶薄妾冰清。郎说黄金妾不应。假使偶然通一笑。半生谁信守孤灯。(简翁敬)。
　　【增收】大梅因庞居士问。久向大梅。未审梅子熟也未。师曰。你向甚处下口。曰百杂碎。师曰。还我核子来。　颂曰。
　　大梅梅子熟。庞老已先知。正眼验真要。相逢拍手归。(松源岳)。
　　庞公亲到竖降旗。一剑当香斩万机。不是从前生咬破。为他梅子熟多时。(辛庵俦)。
　　【增收】大梅因夹山与定山同行。定山曰。生死中无佛即无生死。夹山曰。生死中有佛即不迷生死。二人互相不肯。同上大梅。夹山乃问曰。不知那个亲那个疎。师曰。一亲一疎。夹山曰。未审那个亲。师曰。且去明日来。夹山来日上方丈再问。师曰。亲者不问。问者不亲。夹山住院后曰。我当初在大梅。失却一只眼　云峰悦云。夹山只知失却一只眼。殊不知换得一只眼　圆悟云。是则两口金刚王宝剑。要且拂掠虚空。金山则不然。生死为诸佛根基。诸佛乃生死炉鞴。若解险绝承当。即证六通八解。乃颂曰。
　　有佛不迷。无佛则无。大梅顶门正眼。划时已验亲疎。家抱荆山璞。人握灵蛇珠。失却与换得。同归故殊途。作家金锤当面掷。临机俊鹞趂不及。将谓赤须胡。更有胡须赤。
　　未曾拈出定盘星。多少行家怨不平。待得权衡来就手。方知斤两自分明。(心闻贲)。
　　生死有无佛。虚名如电拂。俊鹞博天飞。不打篱边鹘。无欠无余若太虚。不知谁解强名模。(冶父川)。
　　同行自古不相肯。峰顶老人何足论。山凹落尽桃花片。流水依前绕竹门。(懒庵枢)。
　　竹篱茆舍酒旗斜。一个葫芦败两家。酒后不知天与地。归来满地是桃花。(雪庵瑾)。
　　苦瓠连根苦。甜瓜彻蒂甜。两般滋味恶。终后入黄泉。(应庵华)。
　　佛之一字强安排。有无生死一坑埋。大梅老子舌无骨。腊月莲花火里栽。(云巢岩)。
　　青天白日。切忌寻觅。更问如何。抱赃叫屈。(无门开)。
　　【增收】大梅因僧问。如何是祖师西来意。师曰。西来无意。盐官闻之乃曰。一个棺材。两个死汉　玄沙云。盐官是作家　雪窦云。三个也有。　颂曰。
　　活中死眼。无作有用。方寸不移。十方独弄。巧拙不到处。盐官有出身。亲言出亲口。鸡犬闹比邻。(月堂昌)。
　　因事长智。认渠遭累。反身晓行。全家富贵。竞头抬荐自埋没。逆顺是非谁可出。提起是令放得行。两手扶犂水过膝。
　　【增收】婺州五泄山灵默禅师。(嗣马祖)远谒石头便问。一言相契即住。不契即去。头据坐。师便行。头随后召曰。阇棃。师回首。头曰。从生至死祇是这个。回头转脑作么。师言下大悟。乃抝折拄杖栖止焉　洞山云。当时若不是五泄先师。大难承当。然虽如此。犹涉在途　长庆云。险　玄觉云。那个是涉在途处。有僧云。为伊三寸途中荐得。所以在途。觉云。为复荐得自己。为复荐得三寸。若是自己。为甚么成三寸。若是三寸。为甚么悟去。且道。洞山意作么生。莫乱说子细好。　颂曰。
　　石头据坐。五泄便去。石头唤回。却成多事。(翠岩芝)。
　　在途在舍若为酬。莫把先师一例求。雄雄宇宙如王者。未免半边无髑髅。(龙门远)。
　　欲去高声唤得回。当时心眼一齐开。要知不假修持力。生死悠悠任往来。(成枯木)。
　　幽州盘山宝积禅师。(嗣马祖)初参马祖作街坊。一日出门。见人舁丧歌郎振铃云。红轮决定沉西去。未委魂灵往那方。幕下孝子哭云哀哀。师睹之忽然省悟。举似马祖。祖印可之。　颂曰。
　　歌声缭绕哭声悲。笑杀盘山老古锥。历劫无明昏暗处。一时顿觉发光辉。(文殊道)。
　　红轮决定沉西去。未委魂灵往那方。踏得故乡田地稳。本来面目露堂堂。人只在不曾亡。率陀天上非人世。须知别有好商量。(佛灯珣)。
　　哀哀相应便承当。毕竟魂灵往那方。踊跃自然全体露。始知徧界不曾藏。(海印信)。
　　【续收】未审魂灵往那方。无栖泊处露堂堂。水向石边流出冷。风从花里过来香。(月林观)。
　　红轮决定沉西去。未委魂灵往那方。孝子尽情宣说了。盘山无处可遮藏。藏不得。堪与人天为轨则。(遁庵演)。
　　忽闻幕下哭哀哀。顿使天台对五台。风月一天今古在。通身是口也难开。(谁庵演)。
　　薤歌声咽些声长。听得哀哀忽断肠。依旧红轮西畔没。大千无地着凄凉。(天目礼)。
　　薤露凄凉亦可怜。白杨丹旐去翩翩。哀哀声里无消息。打着南边动北遵。(北磵简)。
　　红轮决定沉西去。未审魂灵往那方。哭恸一声无处避。抬头亲见本爷娘。(无准范)。
　　盘山又一日於街市见人在肉肆买肉云。精底割一斤来。屠儿放下刀叉手云。长史。那个不是精底。师闻之忽然大悟。归以所悟告马祖。祖印可之。　颂曰。
　　个事分明不覆藏。头头物物自相当。千言万语无人会。又逐流莺过短墙。(南华炳)。
　　【续收】江边送客上扁舟。相对渔翁暗掷钩。一掣锦鳞随手上。远山迭迭水悠悠。(妙峰善)。
　　盘山示众曰。三界无法。何处求心。四大本空。佛依何住。璇玑不动寂尔无言。觌面相呈更无余事。珍重。　颂曰。
　　三界无法。何处求心。白云为盖。流泉作琴。一曲两曲无人会。雨过夜塘秋水深。(雪窦显)。
　　青青入座当轩竹。黯黯遮门对面山。更有一般堪羡处。夜深流水响潺潺。(佛鉴懃)。
　　三界无法。何处求心。山容雨过。松韵风吟。横眠倒卧无余事。一任莓苔满地侵。(佛性泰)。
　　【续收】三界无法。何处求心。月明夜暗。山高水深。三界本因心所现。无心三界自平沉。(本觉一)。
　　三界无法。何处求心。山花似锦。绿叶成阴。杜宇一声归去也。呆郎犹自守园林。(涂毒策)。
　　三界无法。何处求心。惊蛇入草。飞鸟出林。雨过山堂秋夜静。市声终不到孤岑。(善权智)。
　　春眠不觉晓。处处闻啼鸟。夜来风雨声。花落知多少。(或庵体)。
　　山舍无尘分外清。石榴花发透帘明。槐阴满地日卓午。梦觉流莺时一声。(掩室开)。
　　依依杨柳欲藏鸦。社后东风卷落花。理策邀朋何处好。山南山北看桑麻。(愚谷困)。
　　【增收】盘山示众曰。心月孤圆。光吞万象。光非照境。境亦非存。光境俱忘复是何物　洞山曰。光境未忘复是何物。　颂曰。
　　光非照境境非存。光境俱忘复是痕。百鸟不来春已老。落花流水绕江村。(月堂昌)。
　　光非照境境非存。光境俱忘复是痕。满地落花风扫尽。依前流水绕孤村。(肯堂充)。
　　描不成兮画不成。卧龙长怖碧潭清。拟心凑泊终难会。达者应须暗里惊。(松源岳)。
　　【增收】盘山示众曰。禅德。可中学道似地擎山。不知山之孤峻。如石含玉。不知玉之无瑕。若如此者。是名出家。　颂曰。
　　山既孤峻。游人罕至。玉既无瑕。莫辨真伪。(死心新)。
　　地厚山高孰使然。中藏巨璞不知年。若人念念常如是。堪作人间火里莲。(本觉一)。
　　山忘孤峻玉忘瑕。到处仙源是我家。堪笑葛洪曾未悟。远从勾漏问丹砂。(天目礼)。
　　【增收】盘山曰。向上一路千圣不传　慈明云。向上一路千圣不然　杨歧云。口上着。　颂曰。
　　盘山向上路何言。罕见行人耳有穿。口上着来无咬处。方知千圣不能传。(白云端)。
　　不传不然。海口难宣。须弥顶上。驾起铁船。(径山杲)。
　　千圣不传到今日。口上着来无等匹。洞庭山脚太湖心。行人路上空啾唧。(松源岳)。
　　【增收】盘山将顺世。告众曰。有人邈得吾真否。众将所写真呈。皆不契师意。普化出曰。某甲邈得。师曰。何不呈似老僧。化乃打筋斗而出。师曰。这汉向后掣风狂去在。　颂曰。
　　师真丑拙不堪呈。用尽身心笑杀人。彼中莫觅丝头意。白鼻昆仑贺新正。(龙门远)。
　　彻底冰壶无影像。倒翻筋斗摸难成。千峰雨歇黄梅后。桂魄还从海上生。(雪庵瑾)。
　　清奇古怪娘生面。妙笔丹青作么施。者厮十分传得似。依然画虎只成狸。(宝叶源)。
　　水潦和尚(嗣马祖)来参马祖。礼拜起欲伸问次。祖一踏踏倒。师忽然大悟。起来呵呵大笑曰。也大奇也大奇。百千三昧无量妙义。只向一毫头上识得根源去。　颂曰。
　　马驹一踏。驴儿倒地。大笑起来。羊鸣犬吠。(野轩遵)。
　　一踏倒时堪大笑。从前伎俩尽徒劳。蛇头却要重揩痒。万万千千出一毫。(白云端)。
　　水潦承机彻祖意。马驹一踏晓根源。虚空扑落无闲地。却向沧溟驾铁船。(照觉总)。
　　海上追奔天马驹。偶来腾踏露全躯。百千妙义毫端现。拊掌呵呵笑识渠。(旻古佛)。
　　【续收】筠管酿来应已熟。不辞醉里帽欹斜。酴醾浪有幽香在。是酒元来不是花。(懒庵枢)。
　　无量妙义皆周匝。旋乾转坤为一合。当阳横按笑中刀。犹欠顶门上一踏。(南岩胜)。
　　说道春来好。狂风太放颠。吹花随水去。翻却钓鱼船。(雪庵瑾)。
　　【增收】水潦因僧到。乃画圆相放师肩上。师拨三下。却画圆相指其僧。僧礼拜。师打曰。这掠虚汉　保宁勇。别僧拜处。但唾之而去。复颂曰。
　　趯去拳来乃是常。如何得不见参商。依公定夺无偏党。短自短兮长自长。
　　蒲州麻谷宝彻禅师。(嗣马祖)持锡到章敬。绕禅床三匝。振锡一下。卓然而立。敬曰。是是。又持锡到南泉亦如是。泉曰。不是不是。师曰。章敬道是。和尚为甚道不是。曰章敬是是。汝不是。此是风力所转。终成败坏　雪窦拈两处云。错。又颂曰。
　　此错彼错。切忌拈却。四海浪平。百川潮落。古策风高十二门。门门有路空萧索。非萧索。作者好求无病药。
　　章敬南泉路不殊。明明道理话亲疎。多人不用磨金镜。汉自汉兮胡自胡。指月迷津迷自指。示君持锡却如无。(汾阳昭)。
　　颜色规模却似真。人前拈弄越光新。及乎入火重烹试。到了终归是假银。(保宁勇)。
　　如是不是。去却药忌。拟犯封疆。全军失利。杖头突出古菱花。举世风流出当家。(圆悟勤)。
　　晓日出都门。忽逢二商旅。一指我南行。一指我北去。南行有官船过渡。北去有车马大路。虽然南北不通途。都在中华一国土。(佛鉴懃)。
　　【续收】振锡通风似章敬。章敬无私蓦头钉。其僧寻讨到南泉。深深一杓更酩酊。(般若柔)。
　　是与不是。全彰妙义。章敬南泉。一场失利。(草堂清)。
　　是两头语。未出泥水。非两头语。依前自死。振锡卓然。白日青天。风力还他败坏时。漫天大网生光辉。(月堂昌)。
　　章敬道是南泉非。逆水之波透者谁。可怜个汉皮无血。驾与青龙不解骑。(南堂兴)。
　　是是。放出南山真鳖鼻。不是不是。勒回千里追风骥。终成败坏可怜生。塞断咽喉无出气。无出气有巴鼻。赵州东壁挂葫芦。堪笑维摩谈不二。(穷谷琏)。
　　妙转之机掣电飞。目前生杀尽交驰。明珠自有明珠价。休向篱边弹雀儿。(木庵永)。
　　麻谷问临济。大悲千手眼。那个是正眼。济曰。大悲千手眼。那个是正眼。速道速道。师近前拽临济下禅床却坐。济近前曰。不审。师拟议。济便喝。拽下禅床却坐。师便出去。　颂曰。
　　大悲正眼问来端。互换之机仔细看。会得不得亦瞒顸。也似鲇鱼上竹竿。(海印信)。
　　正眼英雄逢正眼。胜劣短长徒用拣。那咤现出本来身。且非父母能生产。(觉海元)。
　　多年塞上只闻名。今日阵前亲见面。疋马单锵战数场。好是见机开一箭。(保宁勇)。
　　相逢狭路转身难。一阵交锋瞬息间。旗鼓纵横浑莫辨。试问何人得胜还。(普融平)。
　　【续收】胡须赤赤须胡。珠走盘兮盘走珠。狭路相逢夸好手。两边雪刃血模糊。(石田熏)。
</div>
    <div class="pagination">
<a href="禅宗颂古联珠通集_page22.html">上一页</a><span>...</span><a href="禅宗颂古联珠通集_page18.html">18</a><a href="禅宗颂古联珠通集_page19.html">19</a><a href="禅宗颂古联珠通集_page20.html">20</a><a href="禅宗颂古联珠通集_page21.html">21</a><a href="禅宗颂古联珠通集_page22.html">22</a><span class="current-page">23</span><a href="禅宗颂古联珠通集_page24.html">24</a><a href="禅宗颂古联珠通集_page25.html">25</a><a href="禅宗颂古联珠通集_page26.html">26</a><a href="禅宗颂古联珠通集_page27.html">27</a><a href="禅宗颂古联珠通集_page28.html">28</a><span>...</span><a href="禅宗颂古联珠通集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
