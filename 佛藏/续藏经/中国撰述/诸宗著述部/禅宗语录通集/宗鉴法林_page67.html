<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 67 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 67 页/共 128 页</h1>
    <div class="content">　　点画未形字已成。无文古篆实难明。当人不识求指注。赚脱眉毛阶下生。(湘湖仁)
　　磬山因僧问如何是句到意不到。师曰。言言见谛。步步迷踪。曰如何是意到句不到。师曰。祇在舌头尖。尽力吐不出。曰如何是意句俱到。师曰。有时独倚庭栏上。闲看梅花三五枝。曰如何是意句俱不到。师曰。落花流水去。空负浪游人。
　　移花最爱廉纤雨。插柳宜逢黯淡天。试看上林春色早。花含珠露柳含烟。(海慧惺)
　　磬山因僧问如何是临济宗旨。师曰千雷并诟。
　　妙伟俊云。修祖答临济宗旨极是礼周乐备。检点将来。未免太费盐酱。若问柏林。应声便喝云。迟八刻。
　　磬山因僧问如何是法身边事。师曰黑漆桶。曰如何是法身。师曰烂冬瓜。曰如何是法身向上事。师曰三家村里酒帘子。
　　妙伟俊云。潭州纸贵。一状领过。
　　磬山因僧参曰。久慕道风今日得见和尚。师高声曰诺。曰。三乘十二分教即不问。当阳一句请师直指。师竖起拂子。僧礼拜。师曰你那里来。曰今日得到磬山。师曰犹是者边事。那边事作么生。僧无语。
　　德庵心云。者僧将成九仞功亏一篑。当时何不叉手进前云。请和尚那边问将来。待拟拈棒。但云不合起动和尚。拂袖便行。岂不头正尾正。

　　杭州径山雪峤圆信禅师(龙池传嗣)

　　因僧问如何是佛。师曰大珠和尚道底。曰不会。师曰三脚虾蟇。
　　鲁庵远云。得平实之三昧。具解脱之总持。宋元以来一人而已。
　　径山因僧问。如何是双髻家风。师曰。一堆土灶。万个峰头。
　　绍隆仰云。大小语风向境上着倒。山僧又且不然。一堂风冷淡。千古意分明。
　　径山因僧问如何是函盖乾坤句。师曰扑不开。
　　众角固多。一麟则足。呼之无门。声声在谷。不在谷。断鳌立极徒劳鹿。若此溪西鸡齐啼。何负屋北鹿独宿。(云林辂)

　　湖州净名庵抱璞大琏禅师(龙池传嗣)

　　示疾。众请末后句。师曰。我有日用相应颂在。趺坐而逝。颂曰。[○@(│*?)]。并行黑白却同年。[○@牛]。芳艹茸茸到处眠。○。一时秋空云翳尽。●。夜深何处是家园。
　　培风泽云。抱璞会下设有一人。待开口道我有日用相应颂在。劈面吐云。恁么早已不相应了也。令抱璞老人祇好棺材里瞠眼。
　　明暗双双始末原。乌鸡啼向碧云边。曾经身入芦花岸。返照无踪逼大千。(弘鼎教)

　　建宁普明鸳湖妙用禅师(兴善广嗣)

　　同雪峤信上弦夜玩月次。峤指月问那半个在那里去了也。师良久曰会么。峤曰也祇得半个。师却问那半个在那里去了。峤亦良久。师曰也祇得半个。峤乃呵呵大笑。
　　金明进云。二老举扬个事。如善舞太阿。终不伤锋犯手。虽然。检点将来。太杀艹窠里辊。金明若在。见他恁么便好拂袖而出。何故。不见道。此夜一轮满。清光何处无。　永正元云。埙篪迭奏互换可观。还他二老作家。然祇好明者一半事。若是那一半事。敢云未在。且作么生是那一半事。待月落后与你道。　龙渊法云。二老道即太杀。祇道得一半。金明虽则善为折衷。以小子看来。太似凑成三个担板。　退庵智云。二老为那半个费却许多腕头力作么。者里若有问那半个在那里去了。但举拳云。鉴。他更如何。劈面便掌。　瓶山谦云。向上一着。即三世诸佛直得口挂壁上。二大老合水和泥。直是笑破人口。到瓶山者里。好各与三十笤帚。
　　眉端挂剑。寒光如电。互换临时。穿杨之箭。咄。何似秦时[车*度]轹钻。(介庵进)
　　夜夜蟾蜍挂碧天。清光何处不周圆。都来弄巧反成拙。彼此颟顸见一边。(主峰法)
　　普明上堂。因僧问如何是古佛心。师便打。僧曰如何是学人心。师曰欲攫游龙蜿蜒竞上。曰毕竟如何。师连棒打出。
　　桃花流水杳然去。别有天地非人间。堪笑渔人成钝置。扁舟何处探仙湲。提正令。髑髅穿。吹毛凛凛逼人寒。(空诸性)

　　大鉴下三十五世
　　潭州大沩五峰如学禅师(天童悟嗣)

　　因僧问释迦出世端为何事。师曰贫儿思旧债。僧拂坐具便出。师曰痴汉又恁么去。
　　法林音云。释迦老子落节处。五峰不妨料捡。今日有三十棒且自寄库。何故。仁义道中。
　　八千往返问单传。抛出琳琅听莫全。赚得游郎空作赋。虚承野老掣风颠。(雪轮洁)
　　养成傲骨不堪忧。碧水长天一色秋。随分生涯随分足。何须特地更驰求。(可达衍)
　　芦花月上影团团。珍重渔翁把钓竿。就手丝纶舒卷处。白漫漫又黑漫漫。(南宗传)
　　彻骨赤穷入市寰。万千离绪锁惭颜。几回话到衷肠处。心事徒将梦里删。(法林音)
　　五峰在关中因居士问在关中作甚么。师曰竹床高卧待云来。曰岂不闲杀人也。师曰五枚白鸟五更鸣。
　　法林音云。五峰贪程。居士错路。俱是关外语。若要进关么。雪窦道底。复云。
　　霜花飘处夜初寒。挑尽残缸兴未阑。三个儿童相对坐。闲来无事弄双丸。
　　五峰因僧问文殊起佛见法见。声未绝。师曰阇黎当受山僧顶礼。僧拟开口。师以手掩却。
　　法林音云。五峰一期施设。纵夺可观。未免一番特地。复颂。
　　蓬蒿枝上欲栖鸦。一阵西风滚白砂。开眼不知何处去。边关昨夜动胡笳。

　　常熟三峰汉月法藏禅师(天童悟嗣)

　　上堂。年年冬寒夏热。朝朝夜暗昼明。使得十二时辰。看看能有几人。喝一喝曰。太平本是将军致。不许将军见太平。
　　法林音云。老老大大错下名言。喝一喝云。洎合错下注脚。复颂。
　　杖头无钞典袈裟。那有闲情弄死蛇。闻道东皋春信早。又随风雨种桑麻。
　　三峰上堂。诸人尽是祖师门下客。也不用作么生。喝一喝云。家丑不可外扬。
　　家丑无端向外扬。担携鸭酒走成行。祖师门下觅头角。笑杀东村李二娘。(法林音)
　　三峰上堂。绕四天下行脚底人。有口堪吃饭。抬脚不起底人也有。张口吃个甚么。良久曰。问取诸方。
　　九十春光一枕寒。东风移月上朱阑。分明白发还怜少。不尽伤怀泪未乾。(厂阿[蠢-春+者])

　　夔州梁山双桂破山海明禅师(天童悟嗣)

　　僧问如何是一六开天。师曰竹密山斋冷。僧曰如何是二五成性。师曰荷开水殿香。
　　信手拈来答问端。麻缠纸裹倩谁看。轻轻蹑足龙门过。惹得风雷彻骨寒。(遁庵韬)
　　双桂上堂。酸酰瓮里多蚊蚋。破驴脊上足苍蝇。我者里没唼啖。没栖泊。有扇打。有烟熏。贪生怕死汉。不用上吾门。
　　蜻蜓点碎波中月。荡散清光上下圆。吞吐鱼龙全性命。随其风云浪滔天。(粟庵鼎)
　　双桂上堂。天上明星突出。释迦打失一目。回观六道四生。个个如虫御木。
　　法林音云。双桂祇见释迦。要见六道四生。犹隔十万八千在。　永宁鼎云。双桂不是为人铲尽光彩。大似以己方人。
　　双桂因僧问。终日吃饭不曾齩着一粒米时如何。师曰一个斑鸠九只尾。
　　门开大厦从栖泊。飘荡伶仃苦更寻。待到家园重问信。莺迁乔木听啼音。(粟庵鼎)

　　径山费隐通容禅师(天童悟嗣)

　　上堂。良久曰。声前一句子。欲要大家知。
　　胜法荣云。径山大似癞儿牵伴。　法林音云。径山老汉诱人犯法。
　　桃腮日映红靥靥。柳眉风动绿丝丝。回文诗缄泪千点。聊寄相思夫壻知。(胜法荣)
　　全因淮地月。得照郢阳春。一箭重关透。功高不树勋。(德庆奇)
　　春到桃花溢水源。风光别有一乾坤。渔翁怕向他人说。恐惹闲愁到子孙。(法林音)
　　径山上堂。个事人人自现成。无劳肯綮动修因。波咤路上多差互。觌体承当是本人。
　　德庆奇云。我要问径山老人。既是本来成现。因甚又要人觌体承当。拟议不来。劈面好掌。　法林音云。我为你说个譬喻。如一个好人。面上镌一行字云某甲。你道此人还具眼也无。
　　郊外良田多稼穑。室中笥箧总琼琚。叮咛穷子莫惊讶。两手而今付与渠。(德庆奇)
　　一抹胭脂透脸红。罗裳绣襦笑春风。愁肠总是相思结。缄寄吴山楚水东。(法林音)
　　径山因僧问。者样没头没脑事如何得明。师曰汝未到没头没脑田地在。僧作礼。师曰头脑生也。
　　胜法荣云。者僧背着牛头不肯认赃。径山重门击柝当面着贼。
　　入暮抱琴高士兴。经宵坐月隐君家。谩言冷淡无滋味。一盏清汤便当茶。(德庆奇)
　　径山因灵机问。世尊未升座。文殊不白椎。且道还有佛法也无。声未卒。师急拈拄杖曰。且道即今是升座不是升座。机拟答。师直打退。
　　万仞横身弄崄巇。一毫倒卓五须弥。纵饶佛祖犹难觑。徧界凄凉尽属伊。日东涌。月沉西。何妨随处显真机。(艺则忍)
　　径山因僧问如何是和尚家风。师曰米少食无盐。曰忽遇客来将何接待。师曰忍饥无暇。
　　巢庵定云。先师虽则君子固穷。争奈寒酸太甚。设有问山僧如何是福严家风。但道布衣一片饱食三餐。忽遇客来如何接待。铁钉饭木札羹。倘有旁不甘底出来道。和尚与么答话大似乞儿暴富。不见道。知安则荣。知足则富。争怪得老僧。

　　金粟石车通乘禅师(天童悟嗣)

　　因僧问如何是尘中能作主。师曰攃手见青天。曰如何是化外自来宾。师曰一棒一条痕。
　　髼松白发离岩谷。趁晚归家不涉程。玉兔一轮东岭上。枉听猿叫断肠声。(粟庵鼎)

　　赣州宝华朝宗通忍禅师(天童悟嗣)

　　僧问如何是古佛家风。师曰宝华寺是千年来底。曰如何是斩新条令。师曰山僧是今日住底。曰前佛后佛还有优劣也无。师竖拂曰。中间荐取。
　　千年古寺出唐朝。井井风规岂寂寥。直下若知今古意。灵然一展便翀霄。(树丰兴)
　　伽黎耕畔千年寺。接物还他今古同。满室芝兰垂手得。寒梅香散白云中。(如弦直)
</div>
    <div class="pagination">
<a href="宗鉴法林_page66.html">上一页</a><span>...</span><a href="宗鉴法林_page62.html">62</a><a href="宗鉴法林_page63.html">63</a><a href="宗鉴法林_page64.html">64</a><a href="宗鉴法林_page65.html">65</a><a href="宗鉴法林_page66.html">66</a><span class="current-page">67</span><a href="宗鉴法林_page68.html">68</a><a href="宗鉴法林_page69.html">69</a><a href="宗鉴法林_page70.html">70</a><a href="宗鉴法林_page71.html">71</a><a href="宗鉴法林_page72.html">72</a><span>...</span><a href="宗鉴法林_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
