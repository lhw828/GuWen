<!DOCTYPE html>
<html>
<head>
    <meta charset="UTF-8">
    <title>禅宗颂古联珠通集 - 第 5 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅宗颂古联珠通集 - 第 5 页/共 79 页</h1>
    <div class="content">　　百万灵山似苇麻。风行云集已周遮。当时不是文殊老。往往瞿昙更撒沙。(佛印元)。
　　头角麟龙众若干。当时一例受欺谩。法王真子挥楗椎。直至而今作笑端。(正觉逸)。
　　未兆之前早二三。白槌之后更那堪。当时若有仙陀客。不到如今强指南。(海印信)。
　　七佛之师下一槌。鹅王成鸭鳖成龟。满筵龙象齐倾耳。笑杀灵山老古锥。(野轩遵)。
　　巍巍顶相终难见。舒卷何当如掣电。彼时若有此时人。文殊槌下分针线。(白云端)。
　　谛观法王法。法王法如是。玉轮影射珊瑚枝。一阵清风动天地。(地藏恩)。
　　月在波心彻底寒。澄澄应不许龙蟠。五湖多少未归客。却被傍人把钓竿。(上方益)。
　　弥卢出海横天外。南北东西不见边。一幅素缣描不得。竞将天下与人传。(大洪遂)。
　　据坐凝眸语未形。一槌直下意何明。倒行此令如相委。无限清风动地生。(梦庵信)。
　　一段真风见也么。元元化母理机梭。织成古锦含春象。无奈东君漏泄何。(天童觉)。
　　一轮明月映天心。四海生灵荷照临。何必西风撼丹桂。碧霄重送九秋音。(佛鉴懃)。
　　法王法令若为酬。老倒文殊强出头。负累释迦犹可事。至今千古闹啾啾。(龙门远)。
　　银蟾皎洁岂容模。刚被文殊强涂糊。千古儿孙无觅处。三条椽下觜卢都。(月庵果)。
　　金槌影动。宝剑光寒。百万之众。齐着眼看。(楚安方)。
　　瞿昙按指。文殊据令。漏泄天机。一槌打正。(南华炳)。
　　【续收】正令付全提。不存凡圣机。牢关百杂碎。石火电光辉。(尼无着总)。
　　古皇前化超群檄。无字印文明划划。今时衲子若当阳。往往半千成五百。(正堂辩)。
　　法王法令没周遮。一片虚凝绝点瑕。槌下不开诸圣眼。几多骐骥困盐车。(灵岩安)。
　　见成活计莫周遮。椎下分疎事转差。若是咬人师子子。何须牙上更安牙。(月林观)。
　　道泰时清才子贵。家肥国富小儿娇。不因紫陌花开早。争见黄莺下柳条。(木庵永)。
　　世尊因五通仙人问云。佛有六通。我有五通。如何是那一通。世尊召仙人。仙人应诺。世尊曰。那一通尔问我。　颂曰。
　　仙人一问通皆备。却是瞿昙一物无。唤得兔来依旧放。几多山鬼暗相呼。(佛印元)。
　　那一通尔问我。令人惭愧释迦老。只知步步踏红莲。不觉茫茫入荒草。(正觉逸)。
　　无量劫来曾未遇。如何不动到其中。莫言佛法无多子。最苦瞿昙那一通。(保宁勇)。
　　问佛如何那一通。世尊当面指迷踪。祥云密密微微雨。大震雷音匝地风。(云溪恭)。
　　汝问如何此问亲。岭梅江柳共芳春。抱赃不用行搜检。已自当堂露贼身。(长灵卓)。
　　【续收】那一通你问我。玄关倒插无须锁。等闲一掣掣得开。三个老婆相对坐(咄)。(断桥伦)。
　　那一通。你问我。口是祸门。招因带果。惭愧慈悲大法王。丙乙离壬不属火。(宝叶源)。
　　世尊因外道问云。不问有言不问无言。世尊据坐。外道赞曰。世尊大慈大悲。开我迷云令我得入。作礼而去。后阿难问佛。外道有何所证。而言得入。世尊曰。如世良马见鞭影而行。　颂曰。
　　鞭影分明指似君。多闻瞥地爽精神。汾阳报汝诸禅侣。信手拈来莫厌尘。(汾阳昭)。
　　机轮曾未转。转必两头走。明镜忽临台。当下知妍丑。妍丑分兮迷云开。慈门何处生尘埃。因思良马窥鞭影。千里追风唤得回。(雪窦显)。
　　双锋覆护两俱摧。迷云从此豁然开。收得劫初铃子后。轻轻一振动云雷。(天衣怀)。
　　万丈寒潭彻底清。锦鳞夜静向光行。和竿一掣随钩上。水面茫茫散月明。(白云端)。
　　经过遇夜宿荒草。开得眼来天大晓。空心赤脚唱歌归。路上行人已不少。(保宁勇)。
　　特地殷勤问有无。因风应不费工夫。迷云纵得开令入。未免区区在半途。(净照臻)。
　　雪覆乔林同一色。清光上下含虚碧。采樵人立渡头寒。极目圆蟾为谁白。(成枯木)。
　　外道粗心惯险夷。老胡鞭影露针锥。行人拾得东门兔。谁管韩卢精力疲。(长灵卓)。
　　世尊恰似青铜镜。挂向虚空秋月静。表里无私照胆寒。高低一一皆相映。(佛鉴懃)。
　　杲日连天照有无。孰云善逝坐跏趺。如今要见当年事。邪正由来在半途。(龙门远)。
　　有无不问语先墯。明镜当台双照破。迷云散尽晓天空。杲日团团红似火。(佛性泰)。
　　露影藏身问世尊。瞿昙一点不加文。迷云舒卷从斯入。十倍精神减八分。(佛灯珣)。
　　迷悟躅髅前。何劳更举鞭。只持鸡狗戒。不学祖师禅。(鼓山珪)。
　　两处牢关击不通。纤尘不动自乖宗。忽然业镜百杂碎。黄面瞿昙失却踪。(径山杲)。
　　【续收】外道殷勤来问佛。有言不问及无言。大雄不费纤毫力。良马何曾用举鞭。(照堂一)。
　　世尊只眼通三界。外道双眸贯五天。华意正浓桃脸笑。春光不在柳梢边。(雪巢一)。
　　不问有言无言。说甚见影见鞭。露柱口挂壁上。灯笼倒退三千。(瞎堂远)。
　　陷虎机关两处安。湍流一截万源乾。骏驹瞥尔窥鞭影。凛凛霜蹄毛骨寒。(尼无着总)。
　　猎涉荣枯未是奇。到头谁是出家儿。故乡漠漠无消息。时有孤云岭外归。(正堂辩)。
　　赤日辉空照大千。佛魔俱尽头超然。悠悠莫论途中事。露出胸襟子细看。(大沩智)。
　　不问有无先话墯。轩辕古镜忽临台。虽然当下分妍丑。依旧迷云拨不开。(肯堂充)。
　　自把碌砖空里掷。必端自打自家头。灼然自痛自难说。自着摩挲归去休。(断桥伦)。
　　不问无言及有言。坐观成败自安然。仙陀瞥尔知宗堕。谁谓世尊曾举鞭。(本觉一)。
　　【增收】世尊因外道问。昨日说何法。曰说定法。又问。今日说何法。曰说不定法(云云)。　颂曰。
　　古鉴从来绝点痕。随其妍丑目前分。而今鉴破无光影。风辊长江水色浑。(涂毒策)。
　　昨日与今日。说定说不定。寰中天子敕。塞外将军令。外道当年入梦乡。直至如今犹未省。(高安悟)。
　　昨日定今日不定。正令已行皆逐正。卓下灵山皂纛旗。百万麾军皆乞命。(山堂淳)。
　　【增收】世尊因调达谤佛。生身陷地狱。佛敕阿难传问云。汝在地狱中安否。云我虽在地狱。如三禅天乐。佛又令阿难传问。你还求出不。云我待世尊来便出。阿难云。佛是三界大师。岂有入地狱分。云佛既无入地狱分。我岂有出地狱分。　颂曰。
　　好笑提婆达多。入捺落十小劫波。然得三禅妙乐。吹布毛须还鸟窠。(湛堂准)。
　　大隐居廛。小隐居山。各得其所。随分安闲。何必更来论出入。人生在处有余欢。(别峰云)。
　　地狱天堂八字打开。谁知无去亦无来。若言已得三禅乐。未免将身自活埋。(松源岳)。
　　万仞崖头[拚-ㄙ+ㄊ]得去。不知何处觅全尸。业风吹起再苏省。却问如今是甚时。(虚堂愚)。
　　【增收】世尊因长爪梵志索论义。预约云。我义若墯。我自斩首以谢。世尊云。汝义以何为宗。梵志云。我义以一切不受为宗。世尊云。是见受不。志拂袖而去。行至中路有省。乃谓弟子云。吾当回去。斩首以谢世尊。弟子云。人天众前幸当得胜。何以斩首。志云。我宁於有智人前斩首。不於无智人前得胜。乃叹云。我义两处负墯。是见若受负门处粗。是见不受负门处细。一切人天二乘皆不知我义墯处。唯有世尊诸大菩萨知我义墯。回至世尊前云。我义两处负墯。故当斩首以谢。世尊云。我法中无如是事。汝当回心向道。於是同五百徒众。一时投佛出家证阿罗汉。　颂曰。
　　是见若受破家门。是见不受与谁论。匾檐蓦折两头脱。一毫头上现乾坤。(天衣怀)。
　　一切不受逞家风。片言双破两头攻。赤旛夺了回光处。始信言前堕己宗。(本觉一)。
　　是见受时眼着屑。见如不受事犹乖。贼身已露徒回首。鬼面神头一处埋。(无用全)。
　　【增收】世尊因乾闼婆王奏乐。其时山河大地尽作琴声。迦叶起舞。王问。迦叶岂不是阿罗汉。诸漏已尽。何更有余习。世尊曰。实无余习。莫谤法也。王又抚琴三徧。迦叶亦三度作舞。王曰。迦叶作舞。岂不是。世尊曰。实不曾作舞。王曰。世尊何得妄语。世尊曰。不妄语。汝抚琴山河大地草木尽作琴声。岂不是。王曰是。世尊曰。迦叶亦复如是。实不曾作舞。王乃信受　修山主问澄源禅师。乾闼婆王奏乐。直得须弥岌峇海水腾波。迦叶作舞作么生会。源曰。迦叶过去世曾作乐人来。习气未除。修曰。须弥岌峇海水腾波又作么生。源休去　法眼代曰。正是习气。　颂曰。
　　轻轻拨转一条弦。声振三千与大千。赖得饮光知密意。肯将罗袖惹春烟。(涂毒策)。
　　有三尺剑。可以谒赵国。无千里眼。难以见悬丝。巍巍堂堂。三界大师。(虚堂愚)。
　　【增收】世尊在忉利天为母说法。优瑱王思佛。命匠雕旃檀像。及至世尊下来。像亦出迎。　颂曰。
　　紫金光聚照山河。天上人间意气多。曾敕文殊领徒众。毗耶城里问维摩。(虚堂愚)。
　　【增收】世尊一日坐次。见二人舁猪子过。乃问这个是甚么。其人云。世尊具一切智。猪子也不识。世尊曰。也要问过。　颂曰。
　　舍筏怀兼济。逢耕更问津。却将未归意。说与欲行人。(木庵琼首座)。
　　【增收】世尊三唤三应乃云。无为真佛实在我身　大沩智云。世尊为谁家分上事。又喝云。汝等切忌认着昭昭灵灵。复颂曰。
　　真佛无为在我身。三呼三应太惺惺。若人不悟元由者。尘劫茫茫认识神。
　　【增收】世尊一日敕阿难。食时将至。汝入城持钵。难应诺。曰汝既持钵。当依过去七佛仪式。难遂问。如何是七佛仪式。佛召阿难。难应诺。佛曰。持钵去　密庵云。大小世尊。被阿难轻轻靠着。未免唤锺作瓮。　颂曰。
　　从前七佛仪式。庆喜何曾欠少。堪笑黄面瞿昙。无端打个之绕。(遁庵演)。
　　【增收】世尊因灵山会上有五百比丘。得四禅定。具五神通。未得法忍。以宿命智通各各自见。过去杀父害母及诸重罪。心内怀疑。於甚深法不能证入。於是文殊承佛神力。手握利剑持逼如来。世尊谓文殊曰。住住。不应作逆。勿得害吾。吾必被害为善被害。文殊。从本已来无有我人。但以内心见有我人。内心起时我必被害。即名为害。於是五百比丘。自悟本心如梦如幻。於梦幻中无有我人。乃至能生所生父母。於是五百比丘同声赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。　颂曰。
　　为渠中路惹埃尘。致使全机截断云。佛剑两忘何处去。还家曲调一番新。(象田卿)。
　　佛祖由来总是冤。电机旋处直如弦。金毛若解和声拶。月里麒麟笑揭天。(瞎堂远)。
　　文殊当日逼如来。五百声闻眼豁开。欲会如来佛亦尔。青蛇匣里吼风雷。(本觉一)。
　　【增收】世尊敲髑髅问耆婆。生何道。曰生人道。又敲一曰。生何道。曰生天。又敲一。耆罔措。　颂曰。
　　如来一击少人知。直下分明更是谁。无限月光随水去。片云偏向故山归。(涂毒策)。
　　老胡一击许谁知。大冶红垆片雪飞。青草冢间留不住。白云还望故山归。(瞎堂远)。
　　【增收】世尊因地布发掩泥。献华於然灯佛。灯见布发处遂约退众。乃指地云。此一方地宜建一梵剎。时有贤于长者。持标於指处插云。建梵剎已竟。时诸天散花赞云。庶子有大智矣。　颂曰。
　　百草头上无边春。信手拈来用得亲。丈六金身功德聚。等闲摆手入红尘。尘中能作主。化外自来宾。触处生涯随分足。未嫌伎俩不如人。(天童觉)。
　　一枝修竹建精蓝。风卷蟭螟入海南。恶水泼来成第二。钝根蹉过问前三。(张无尽)。
　　【增收】世尊因广额屠儿日杀千羊。一日至世尊前。扬下屠刀云。我是千佛一数。世尊云。如是如是。　颂曰。
　　昔日为刀今日佛。今朝为佛佛能刀。能刀能佛无差别。便见眉间白玉毫。(圆悟勤)。
　　放下屠刀处。棒打不回头。云自帝乡去。水归江汉流。(退庵休)。
　　【增收】世尊因波斯匿王问。胜义谛中有世俗谛否。若言无智不应一。若言有智不应二。一二之义云何。世尊曰。大王。汝於过去龙光佛法中曾问此义。我今无说汝今无听。无说无听是名一义二义。　颂曰。
　　问处奇特。答处殊绝。一二义谛。骊龙角折。(真如喆)。
　　无听无说意无穷。铁壁银山一线通。何处是渠真圣谛。秋风昨夜到梧桐。(东谷光)。
　　【增收】世尊昔至多子塔前。命摩诃迦叶分座令坐。以僧伽黎围之。遂告云。吾有正法眼藏密付於汝。汝当护持。传授将来毋令断绝。　颂曰。
　　密传分半座。正好蓦面唾。不与么且放过。子孙未免遭殃祸。(海印信)。
　　僧问兴化。多子塔前共谈何事。化曰。一人传虚。万人传实。　颂曰。
　　於道无所证。方通万法路。或明或暗行。不慎亦不护。月来松色寒。云去青山露。今古天台桥。几人能得度。(投子青)。
　　【增收】世尊因黑齿梵志运神力。以左右手擎合欢梧桐树两株。至灵山献佛。佛云梵志。志应诺。佛云放下着。志放下左手一株。佛又云放下着。志放下右手一株。佛又云放下着。志云我两手尽空。未审更放下个甚么。佛云吾非教汝放舍其华。汝当放下内六根外六尘中六识。无一可舍。是你免生死处。志忽然大悟。　颂曰。
　　梵志谁知有过愆。阎王业镜照无偏。因兹见佛成罗汉。方信壶中别有天。(南堂兴)。
　　两手擎来教放下。空身立地更疑猜。根尘识界无寻处。多谢春风烂漫开。(心闻贲)。
　　截断千崖路。风前活计新。谁知席帽下。元是昔愁人。(无际派)。
</div>
    <div class="pagination">
<a href="禅宗颂古联珠通集_page4.html">上一页</a><a href="禅宗颂古联珠通集.html">1</a><a href="禅宗颂古联珠通集_page2.html">2</a><a href="禅宗颂古联珠通集_page3.html">3</a><a href="禅宗颂古联珠通集_page4.html">4</a><span class="current-page">5</span><a href="禅宗颂古联珠通集_page6.html">6</a><a href="禅宗颂古联珠通集_page7.html">7</a><a href="禅宗颂古联珠通集_page8.html">8</a><a href="禅宗颂古联珠通集_page9.html">9</a><a href="禅宗颂古联珠通集_page10.html">10</a><span>...</span><a href="禅宗颂古联珠通集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
