<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 12 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 12 页/共 128 页</h1>
    <div class="content">　　入息未尝居蕴界。出息何曾涉万缘。一声渔笛离南浦。依旧芦花深处眠。(懒庵需)
　　不是尘泥难混迹。尾巴露出要人看。长松坡下遂成队。时把劫空田地翻。(木庵标)
　　五原春色旧来迟。二月垂杨未挂丝。即今河畔冰开日。正是长安花落时。(道宗基)
　　般若行路次。有人问汝行何急。祖曰汝行何漫。又问汝姓甚么。祖曰与汝同姓。或凡或圣。人莫能测。
　　芭蕉彻云。匹上不足匹下有余。　天童悟云。大小祖师被路人换却眼睛。　古林如云。可怪尊者大路不行。却向草窠里辊。
　　般若告菩提达磨。如来以大法眼付大迦叶。如是展转乃至於我。我今嘱汝。听吾偈曰。心地生诸种。因事复生理。果满菩提圆。华开世界起。
　　苍天更添怨苦。蹋烂西天东土。尽未来际英灵。遭它一网打破。(默庵慧)

　　宗鉴法林卷五
　　宗鉴法林卷六

　　　　集云堂　编

　　东土祖师
　　初祖菩提达磨大师

　　普通七年至梁。武帝问如何是圣谛第一义。祖曰廓然无圣。帝曰对朕者谁。祖曰不识。
　　汾阳昭云。弟子智浅。　五祖戒云。卖宝遇着瞎波斯。　保宁勇代帝吐舌示之。　中峰本云。缺齿老胡手携泥弹子。要与东震旦人斗富。可谓不知量矣。被梁王指出照乘明珠问之。情知伊道个不识。　愚庵盂云。或有问山僧第一义谛。双柑迤逦黄鹂下。蹋遍落花鸳水春。　灵隐礼云。达磨大师气盖神洲。被武帝一拶。直得无绳自缚去死十分。虽然如是。也须救取武帝。　清化嶾云。尽道武帝不会祖师意。殊不知达磨被他两度验出骨髓。
　　凡圣萦缠情未忘。廓然无圣便惊狂。梁王殿上无谋略。刚被胡人乱一场。(泉大道)
　　廓然一镞。辽天不识。重下锥刺。梁帝不知何处去。千古万古无消息。(正觉逸)
　　炼得通红打一锤。周遭无数火星飞。十成好个金刚钻。摊向门前卖与谁。(保宁勇)
　　第一义。廓兮寥兮超象帝。不把多年历日看。争辨春分并夏至。辽东白鹤去无踪。三山半落青天外。(上方益)
　　不解作客。劳烦主人。面无惭色。少喜多瞋。(长灵卓)
　　始鸣阿阁一声钟。日暖苍龙睡正浓。再击凤凰台上鼓。半夜祥鸾未飞舞。帝基永固如盘石。胡僧虚费平生力。回指少林归去来。春风一阵花狼藉。(佛鉴懃)
　　廓然无圣露全身。觌面相呈已隔津。莫问梁邦并魏苑。一花五叶自然春。(云岩因)
　　黄金凿。白玉椎。凿开混沌窍。透出玄妙机。(正堂辨)
　　金乌飞上玉阑干。黑漆昆仑对面看。毕竟者些传不得。落花流水太无端。(天童净)
　　提起须弥第一槌。玉门金锁击难开。重施背蹋空劳力。应悔迢迢万里来。(痴钝颕)
　　万浪千波一苇横。翩翩只影可怜生。老萧若会截流句。杨子江头放你行。(石溪月)
　　廓然无圣。来机径庭。得非犯鼻而挥斤。失不回头而堕甑。寥寥冷坐少林。默默全提正令。秋清月转。霜轮河澹。斗垂夜柄。绳绳衣钵付儿孙。从此人天成药病(宏智觉)
　　陌上多开菜麦花。衔泥紫燕画梁家。可怜狼藉春无数。那得风流染绛纱。(雪峤信)
　　初祖西来。直指人心见性成佛。
　　法林音喝一喝云。早曲了也。
　　急水波心下直钩。鱼龙虾蠏一时收。祖师活计无多子。恼乱春风卒未休。(松源岳)
　　初祖自梁涉魏。至少林面壁而坐。九年方得二祖。
　　先被梁王勘破。却向少林孤坐。谩言教外别传。争奈不识者个。(白云端)
　　少室山前风过耳。九年人事随流水。若还不是弄潮人。切须莫入洪波里。(鼓山珪)
　　金鳌一掣沧溟竭。徒自悠悠泛小舟。今日烟波无可钓。不须新月更为钩。(径山杲)
　　祖师面壁九年余。此是西来末上机。直至如今天下客。强将言句空施为。(省堂主)
　　一片虚凝地。丹青画不成。圣贤难启口。佛祖强安名。(正堂辨)
　　丧尽家财。无本可据。赤手杀人。弥天罪过。(木庵永)
　　不契梁王暗渡江。一身无地避惭惶。九年面壁成何事。赚却平人入镬汤。(湖隐济)
　　云和斜抱月光寒。白雪阳春信自弹。不遇知音轻侧耳。几应摵碎玉阑干。(斯瑞法)
　　嵲嵲嵩峰。高逼云汉。误为神光。折去一半。(远门柱)
　　初祖一日命门人曰。时将至矣。汝等盍各言所得。时有道副曰。如我所见。不执文字。不离文字。而为道用。祖曰汝得吾皮。尼总持曰。如吾所见。如庆喜见阿閦佛国。一见更不再见。祖曰汝得吾肉。道育曰。四大本空。五蕴非有。如吾见处。无一法可当情。祖曰汝得吾骨。最后慧可大师出。礼三拜。依位而立。祖曰汝得吾髓。乃传衣付法。
　　荐福怀云。祖师与么说话。无计较中翻成计较。无涂辙中翻成涂辙。若教伊蹋着德山临济门下。免见九年冷坐。被人唤作壁观胡僧。直饶如是。也未免殃及儿孙。　太阳玄云。且道更有一人出来。得个甚么。自云。不得不得。又云。意况不到。　翠岩芝云。二祖被他当面涂糊。莫道髓皮也不曾摸着。因甚么却绍祖位。　五祖演云。当时若见四人恁么。各与三十棒。祇如白云也合吃二十九棒。留一棒与诸人。其间若有知痛痒者。不惟不辜负先圣。亦乃得见白云。脱或未然。堂里吃粥吃饭。更须烂嚼。多见囫囵吞却。
　　神光三拜退后立。瀑布岩前水长急。楞严会上逞圆通。却使老卢双泪泣。(天衣怀)
　　四维上下绝遮拦。涌出冰壶映碧天。无孔笛中藏六律。一声惊起钓鱼船。(成枯木)
　　神光三拜依位立。解会都忘未端的。皮毛脱尽孰亲疎。谁言得髓能情息。(圆通秀)
　　一从三拜后。千古错流通。永日无人到。萧萧桧柏风。(龙门远)
　　社舞村歌笑杀人。骑牛挑鸭走成群。三杯酒罢归家去。留得猪头碍塞人。(正堂辨)
　　镜凹照人瘦。镜凸照人肥。不如打破镜。还吾旧面皮。(懒庵枢)
　　捏目生花立问端。得他皮髓被他瞒。者般瞎汉能多事。六月无霜也道寒。(简庵清)
　　死款都来一口供。情穷理极卒难容。若将皮髓论高下。争见花开五叶红。(高峰妙)
　　夜来独自上西楼。却喜新秋月正幽。试把玉箫吹一曲。惹他多少客心愁。(晦堂镜)
　　雪压竹枝头。风翻荷叶背。胡僧白佛言。应犯什么罪。(汉关喻)
　　初祖曰。吾法於三千年后未曾移易一丝豪许。
　　东西纵目乾坤阔。玉露澄秋气宇高。山是山兮水是水。何曾移易一丝毫。(葛庐覃)
　　初祖曰。吾本来兹土。传法度迷情。一花开五叶。结果自然成。
　　五祖演云。大师信脚来。信口道。后代儿孙都成计较。要会开花结果处么。郑州棃。青州枣。万物无过出处好。　南堂欲云。提本分钳锤。碎情解窠窟。还他五祖。要见开花结果处。太远在。拈却郑州棃。放下青州枣。出门便是长安道。
　　初祖偈曰。吾本求心不求佛。了知三界空无物。不如端坐静观心。祇此心心心是佛。
　　元叟端云。坐煞达磨大师了也。
　　初祖谓二祖曰。汝但外息诸缘。内心无喘。心如墙壁。可以入道。二祖作种种说心说性不契。一日忽悟。乃曰可以息诸缘也。祖曰莫成断灭去在。二祖曰无。祖曰子作么生。二祖曰。了了常知故。言之不可及。祖曰此诸佛之所传心体。更勿疑也。
　　万里孤舟驾怒涛。长竿意在掣金鳌。连抛两钓无消息。惆怅空来打一遭。(天目礼)
　　的的西来末法僧。来分此土最初灯。神光冷地一吹灭。葱岭忙忙祇暗登。(大川济)
　　万里西来老骨柤。不遵行止渡流沙。被人打落当门齿。哑子分明吃苦瓜。(或庵体)
　　贼身未露罪全彰。搅得西乾沸似汤。项上铁枷无计脱。却来东土强分赃。(无门开)
　　心如面黑。语似人蛮。廓然无圣。玉解连环。杨子江头白浪。少林雪后青山。(栯堂益)
　　大鹏展翅取龙吞。一搅沧溟彻底浑。触碎珊瑚枝上月。至今千古暗昏昏。(中峰本)
　　东西走得脚皮穿。教外何曾有别传。任你一花开五叶。好儿终不使爷钱。(愚庵及)
　　飘飘一苇渡江淮。少室峰前眼不开。默坐九年成底事。当门齿缺可曾栽。(天隐修)
　　初祖既葬熊耳山。后三年魏宋云使西域回。遇祖於[葸-十+夕]岭。手携只履。云问何往。祖曰西天去。又谓云曰。汝主已厌世。及归。明帝已登遐矣。迨启圹。惟只履存焉。
　　师眼兮深。师鼻兮大。师耳兮穿。师舌兮快。师身兮黑。师心兮戴。手携只履返流沙。熊耳石塔今犹在。(琅琊觉)
　　祖师遗下一只履。千古万古播人耳。空自肩担跣足行。何曾蹋着自家底。(五祖演)
　　梁魏山河本太平。无端容此老狐精。九年皮髓分张尽。只履空棺更诳人。(东山空)
　　阖国人难挽。西携只履归。祇应熊耳月。千古冷光辉。(虎丘隆)
　　扬下一只履。明明不覆藏。儿孙才着脚。徧地是刀枪。(妙峰善)
　　九年冷坐纳败阙。只履西归更脱空。后代儿孙徒妄想。鹧鸪啼不为春风。(雪庵瑾)
　　死也不伏埋殡。偷携只履西归。不被宋云捉败。官司何处寻尸。(孤峰深)
　　禾山方云。死心先师每举只履西归话以问衲子。而实难明。诸方或谓之隐显。或谓不可有两个。或谓惟此一事实。若恁么。未识祖师意旨。诸人要见么。颂云。浊中清。清中浊。勿谓麒麟生只角。西行东向路不差。大用头头如啐啄。莫莫玄要。灵机休卜度。

　　二祖慧可大师

　　问初祖曰。诸佛法印可得闻乎。祖曰诸佛法印匪从人得。师曰吾心未宁乞师安心。祖曰将心来与汝安。师曰觅心了不可得。祖曰与汝安心竟。
　　芭蕉彻云。金刚与泥人揩背。　圆悟勤云。正与么时法身在甚么处。　五祖戒云。若即恁么何用西来。　云居元云。彼自无疮勿伤之也。虽然如是。一言已出驷马难追。　五祖演举至安心处乃云。白云当时若见。好与三十棒。何故。他人见将谓说安心法。毕竟如何。菩萨龙王行雨润。遮身向上数重云。　云居庄云。杀人须是杀人剑。活人须是活人刀。
　　终始觅心不可得。寥寥不见少林人。满庭旧雪重知冷。鼻孔依然搭上唇。(白云端)
　　思量何用觅安心。求得心安却苦身。三尺雪深曾立处。不知谁是雪中人。(佛国白)
　　二祖当年立少林。满庭积雪到腰深。叉手当胸无一事。不求不觅不安心。(鼓山珪)
　　觅心无处更无安。嚼碎通红铁一团。纵使眼开张意气。争如不受老胡瞒。(径山杲)
　　不待七处征。当下便不见。猢狲水上打秋千。新罗王子放一箭。高着眼分明。穿破波斯面。(石[(工*几)/石]明)
　　二祖无端向少林。庭前立雪到腰深。直饶觅得心无有。未免全身被陆沉。(谁庵演)
　　屈节从长也大难。雪堆断臂仰高寒。铁牛鞭起熊峰下。一吸黄河彻底乾。(或庵体)
　　达磨九年面壁坐。深雪之中得一个。得一个。森罗万象平分破。(尼无着总)
　　长安深夜雪漫漫。欲觅心安转不安。纵使言前开活眼。那知已被老胡瞒。(息庵观)
　　平地无端起骨堆。将身活向雪中埋。假饶觅得安心法。还我娘生一臂来。(隐山璨)
　　觅心心已觅无踪。识得年辰是普通。从此不消闲历日。春来积雪自消镕。(灵叟源)
　　金风一夜催人老。吹落梧桐教谁扫。蓦然飞在五乳峰。波斯拈起当作宝。(慧门胜)

　　三祖僧璨大师

</div>
    <div class="pagination">
<a href="宗鉴法林_page11.html">上一页</a><span>...</span><a href="宗鉴法林_page7.html">7</a><a href="宗鉴法林_page8.html">8</a><a href="宗鉴法林_page9.html">9</a><a href="宗鉴法林_page10.html">10</a><a href="宗鉴法林_page11.html">11</a><span class="current-page">12</span><a href="宗鉴法林_page13.html">13</a><a href="宗鉴法林_page14.html">14</a><a href="宗鉴法林_page15.html">15</a><a href="宗鉴法林_page16.html">16</a><a href="宗鉴法林_page17.html">17</a><span>...</span><a href="宗鉴法林_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
