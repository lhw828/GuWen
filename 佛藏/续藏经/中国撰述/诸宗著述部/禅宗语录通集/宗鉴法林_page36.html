<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 36 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 36 页/共 128 页</h1>
    <div class="content">　　孤危不立道方高。入海还须钓巨鳌。堪笑同时灌溪老。解云劈箭亦徒劳。(翠峰显)
　　异类渠行履。心真出语亲。随流自得妙。到岸不迷津。(天宁琏)
　　长鲸已压浪头飞。跛鳖桥边尚碾泥。度马度驴难解会。绿杨影里路东西。(地藏恩)
　　赵州因一僧曰。某甲从长安来。横一条拄杖。不曾拨着一人。师曰自是大德拄杖短。僧无语。
　　同安显别州云。老僧者里不曾见恁么人。又代僧云。也不短。　天童悟代云。某甲罪过。不意轻触和尚。
　　法林音代礼三拜。
　　赵州因僧问十二时中如何用心。师曰。汝被十二时辰使。老僧使得十二时。
　　使得十二时辰。呼来却教且去。倚官挟势欺人。茫茫无本可据。(径山杲)
　　钟送黄昏鸡报晓。赵州何用闲烦恼。裂破虚空作两边。古庙香炉出芝艹。(雪庵瑾)
　　安帖邦乡老赵州。时辰使得最风流。今朝有酒今朝醉。明日愁来明日忧。(野庵璇)
　　天来龙来。神来鬼来。风来雨来。驴来马来。几乎死了。一去不来。(汉关喻)
　　赵州在南泉井楼上打水次。见南泉过便抱柱悬却脚曰相救相救。泉上胡梯曰。一二三四五。师少顷却去礼谢曰。适来谢和尚相救。
　　昭觉勤云。一人将错就错。一人看楼打楼。虽然如是。父为子隐。直在其中。　径山策云。赵州悬羊卖狗。南泉有年无德。作者去就当时。祇好拽翻梯子。教者汉一生蹭蹬。还知么。养子方知父慈。
　　等闲施设岂徒然。平地波澜欲浸天。更向胡梯敲数下。免教失脚堕黄泉。(佛性泰)
　　赵州因在殿上过。乃唤侍者。者应诺。师曰好一殿功德。者无对。
　　殿上唤来先应诺。不知业识太茫茫。虽然功德已成就。怎奈当初不放光。(鼓山珪)
　　好一殿功德。总是过去佛。百福相严身。不使栴檀刻。日日香烟夜夜灯。看来当甚乾萝卜。(径山杲)
　　赵州因游方时到临济。才洗脚济便问。如何是祖师西来意。师曰正值山僧洗脚。济乃近前作听势。师曰。会即便会。啖啄作么。济便归方丈。师曰。三十年行脚。今日错为人下注脚。
　　法云秀云。众中商量道。赵州不识临济作贼却。为他下个注脚。临济当时作听势。何不劈耳便掌。若恁么商量。何曾梦见赵州识得临济。殊不知两个尽是老贼。须知一个好手。敢问诸人那个是好手。　教忠光云。临济有验人眼。赵州又饱丛林。等闲略露风规。自然头正尾正。还会么。若不得。流水还应过别山。
　　洗脚处更不安排。侧聆时非是啖啄。赵州临济二老人。相见何劳下注脚。(鼓山珪)
　　一人眼似鼓椎。一人头如木杓。两个老不识羞。至今无处安着。(径山杲)
　　赵州因僧辞。乃问甚处去。曰雪峰去。师曰。雪峰忽问汝。和尚有何言句。汝作么生道。曰却请和尚道。师曰冬即寒夏即热。又问。忽更问汝毕竟事。又作么生。僧无语。师代曰。某甲亲从赵州来。不是传语汉。其僧后到雪峰。峰问甚处来。曰赵州来。峰问赵州有何言句。僧举前话。峰曰须是我赵州始得。
　　玄沙备闻乃云。大小赵州。败阙也不知。　云居锡云。甚处是赵州败阙处。若检点得出。是上座眼。
　　赵州见僧来便面壁书梵字。僧展坐具礼三拜。师转身。僧收坐具出去。师曰苦苦。僧呵呵大笑。
　　苦苦。向谁语发机。要是千钧弩。三十三天扑帝钟。大地山河俱作舞。(典牛游)
　　苦中乐。乐中苦。赵州者僧俱欠悟。直饶顿彻根源。也是泥里洗土。(佛照光)
　　不昧当阳第一筹。临机拳趯不轻酬。焦砖打着连底冻。赤眼撞着火柴头。(掩室开)
　　赵州在南泉作炉头。值普请摘菜。乃在堂内叫曰。救火救火。大众一齐到僧堂。师乃闭却门。众无语。泉乃抛钥匙从囱入。师便开门。
　　义山讷云。我不学南泉益油添薪。当时见他闭却门。拈土块就门上书两个封字。要他赵州至今出身无计。
　　赵州到黄檗。檗见来便闭却方丈门。师乃把火於法堂内。叫曰救火救火。檗开门捉住曰道道。师曰贼过后张弓。
　　保福展云。黄檗有头无尾。赵州有尾无头。　五祖戒云。黄檗祇会买贱不会卖贵。赵州因祸致福。　翠峰显云。直是好笑。笑须三十年。忽有个衲僧问笑个甚么。笑贼过后张弓。　南堂欲云。重门击柝。黄檗过於堤防。啮镞破关。赵州惯得其便。虽然两不相伤。笑破翠峰鼻孔。　古南门云。雪窦好一笑。祇是不合随赵州语脉走。毕竟如何。贼贼。
　　一擒一纵二施能。戟去枪来两阵陈。彼此机关谁委悉。至今疑杀李将军。(海舟慈)
　　贼逢贼手。全无枢纽。百弩千弓一时发。白日青天何处走。乳峰惯得其便。阵后虚张笑口。咄。看狗。(灵岩储)
　　赵州到云居。居曰老老大大何不觅个住处。师曰什么处是从谂住处。曰山前有个古寺基。师曰和尚自住取。又到茱萸。萸曰老老大大何不觅个住处。师曰甚么处是从谂住处。曰老老大大住处也不知。师曰。三十年弄马骑。今日却被驴扑。
　　云居锡云。甚处是赵州被驴扑处。　沩山喆云。云居茱萸为人犹如为己。争奈赵州不入者圈圚。虽然如是。不得雪霜力。焉知松柏操。　大沩泰云。二老祇解把住不解放行。赵州祇解放行不解把住。检点将来未为全美。且双放双收一句作么生道。毕竟水须朝海去。到头云定觅山归。
　　展阵开旗各运谋。箭锋相敌未轻休。等闲露出翻身句。直得千江水逆流。(掩室开)
　　突出山前古寺基。赵州闻得便攒眉。寥寥今古无人共。一片断云天外飞。(率庵琮)
　　赵州因僧问如何是佛法大意。师曰猫儿是一百五十文买底。曰。不问猫儿。如何是佛法大意。师曰。者槖子是大王送底。曰谢师答话。师曰作家作家。
　　月舟载云。水本无声。受触则响。木本无火。因钻则炎。赵州要成己成人。岂惜隋珠卞璧。然末梢头可惜放过。虽则放过也。却有些诸讹。莫道不利害好。
　　赵州因僧问。二龙争珠。谁是得者。师曰老僧祇管看。
　　翠峰显云。看即不无。争即不得。且道扶者僧扶赵州。　云居庄云。争者不得。得者不争。赵州祇管看。要且不失珠。　古南门云。争即不无。看即不得。且道珠在甚么处。
　　风云头角黑[粼*ㄑ]皴。苦死交争额上珍。净洗眼来闲地看。老僧未免费精神。(圆悟勤)
　　珠在浪花深处白。拏云攫雾志悠哉。老僧祇管从边看。得失从渠眼自开。(咦庵鉴)
　　赵州因僧问如何是祖师西来意。师曰栏中失却牛。
　　栏中失却牛。有问即有酬。更若求玄妙。猢狲筑气球。(慈云照)
　　赵州上堂。才有是非。纷然失心。还有答话分也无。僧举似洛浦。浦扣齿。又举似云居。居曰何必。僧回举似师。师曰南方大有人丧身失命。曰请和尚举。师才举前话。僧指旁僧曰。者个师僧吃却饭了。作恁么语话。师休去。后僧请益。师曰。坐底见立底。立底见坐底。
　　坐底见立底。立底见坐底。咄哉老赵州。白日眼见鬼。(无准范)

　　宗鉴法林卷十八
　　宗鉴法林卷十九

　　　　集云堂　编
　　大鉴下四世
　　赵州因僧问如何是南泉真。师下禅床立。又问如何是和尚真。师上禅床坐。
　　师下禅床立。神号并鬼泣。师上禅床坐。龙蟠并虎卧。一槌打与两分张。拈起元来是双破。(本觉一)
　　赵州因一秀士曰和尚是古佛。师曰秀才是新如来。
　　广寒宫殿净无埃。已是逢君八字开。丹桂不须零碎折。等闲和树拔将来。(南叟茂)
　　赵州因僧问毫厘有差时如何。师曰天地悬隔。曰毫厘无差时如何。师曰天地悬隔。
　　法林音云。问者有殊。答惟一致。且道赵州还赴来机也无。
　　一道如弦直。长安信已传。万邦皆入贡。四海息狼烟。(掩室开)
　　赵州因僧问。路逢达道人。不将语默对。未审将甚么对。师曰。人从陈州来。不得许州信。
　　病餐毒药访良医。医使元餐药治之。病去药回滋味别。舌头具眼者方知。(佛性泰二)
　　世有逃形畏影人。奔陈告诉谩劳神。若知形影元无二。坐对高堂秋月轮。
　　赵州示众。此间佛法。道难即易。道易即难。别处难见易识。老僧者里易见难识。若能会得。天下横行。
　　识不识。见非见。说易说难。如油入面。(松源岳)
　　赵州因僧问如何是祖师西来意。师曰冬至一阳生。
　　铁树花开千万朵。石头抽笋两三茎。泥塑金刚开口笑。明朝冬至一阳生。(佛鉴懃)
　　柳色黄金嫩。棃花白雪香。若知春气力。特地好风光。(龙门远)
　　冬至一阳生。乾坤通一线。可怜无限人。不识娘生面。(径山杲)
　　赵州一日於雪中卧曰相救相救。有僧便去身边卧。师便起去。
　　翠岩芝云。者僧在赵州圈圚里。还有人出得么。　天童华云。者僧如虫御木。要见赵州天地悬殊。有般瞎汉便道山僧扶强不扶弱。殊不知我王库内无如是刀。喝。　胜法法云。者僧祇解救人。不解自救。
　　湘江暮雪冷风狂。渔父逍遥戏小航。贫子滩边争共乐。寒沙独陷可惭惶。(报恩琇)
　　仙姬蝉鬓自天成。倾国倾城绝比伦。世固有能彷佛者。祇差脂粉得人瞋。(越机敏)
　　赵州到道吾。才入堂。吾曰南泉一只箭来也。师曰看箭。吾曰过。师曰中。
　　翠峰显云。二俱作家。盖是道吾赵州。二俱不作家。箭锋不相拄。直饶齐发齐中。也祇是个射垛汉。　报慈遂云。且道二大老相见。还有优劣也无。若检点得出。许你於中字上有个入处。　古南门云。二老露个爪牙。不枉同条。虽然。祇如翠峰道。直饶齐发齐中。也祇是个射垛汉。是肯伊不肯伊。会么。好手手中呈好手。红心心里中红心。击禅床一下。
　　季春芣苡生前径。三月桃花茂小园。可惜芳春人不识。树头百舌更能言。(海舟慈)
　　赵州因僧问如何是齩人狮子。师曰。归依佛。归依法。归依僧。莫齩老僧。
　　天宁琦云。者僧也祇是个喋屎狗。为甚么赵州一见便撒屎。彩奔龊家。
　　门藏古老珠在盘。等闲拨动精光攒。独怜不遇蛟奴过。千载令人恨不宽。(仁趾麟)
　　蛟宅不可触。一触祸随跟。腥风扇毒雨。顷刻天为昏。(子清昊)
　　赵州因僧问。世界变为黑穴。未审此个落在何路。师曰不占。曰不占是甚么人。师曰田厍奴。
　　蒲庵健云。者僧置个问头。大似石上栽花。不妨奇峭。赵州善於入林不动草。入水不动波。向空劫已前控他个入处最为敏手。祇是田厍奴。未肯点头在。
　　赵州曰。不得闲过。念佛念法念僧。僧便问如何是学人自己念。师曰念者是谁。曰无伴。师叱曰者驴。
　　大慧杲云。者僧虽然无伴。成群作队聒扰杀人。赵州虽好一头驴。祇是不会吃草。　子山仁云。惜哉。赵州古佛被径山老人贬入驴队里。至今无出头分。还有救得者么。作驴鸣便转。
　　赵州曰。老僧三十年前在南方火炉头有一则无宾主话。直至如今无人举着。
　　净慈闻云。森罗万象。明暗色空。日夜举扬。赵州古佛不是不知。祇为贪程太速。
　　蒙头不觉齁齁睡。开眼从教焰焰红。若谓平常便无事。须防荳爆冷灰中。(心闻贲)
　　无宾主话意深深。流落丛林古到今。火冷灰寒口挂壁。衲僧冻死不知心。(石田熏)
　　赵州因僧问如何是祖师西来意。师曰版齿生毛。
　　九年面壁自虚淹。争似当初一句传。板齿生毛犹可事。石人蹋破谢家船。(投子青)
　　新开玉碗出仙桃。何事人间配浊醪。古径源迷人去后。万年谷口挂云涛。(伴我侣)
　　赵州与文远论义曰。斗劣不斗胜。胜者输胡饼。曰请和尚立义。师曰我是一头驴。曰我是驴胃。师曰我是驴粪。曰我是粪中虫。师曰你在彼中作么。曰我在彼中过夏。师曰把将胡饼来。
　　五祖戒云。祸不单行。　琅琊觉云。赵州文远也是萧何制律。　径山杲云。文远在粪中过夏。面赤不如语直。赵州贪他少利。赢得个胡饼。检点将来。也是普州人送贼。毕竟如何。鹅王择乳。素非鸭类。　天童觉云。当时文远赵州高高标不出。低低望不及。眼自争先得。筹因打劫赢。　天宁琦云。当时待赵州道我是一头驴。便好道输却胡饼了也。老汉取饼就手。夺得便行。　宝华忍云。文远胜里输。明输暗胜。赵州输里胜。明胜暗输。才胜即输。输即胜。算来胡饼都无分。而今拈出大家看。动着些儿成话柄。咄。
　　两阵交锋势莫穷。信旗猎猎卷秋风。边庭不用深深入。勒马归来却有功。(慈受深)
　　上马金送去。下马银接还。存亡汉室在其间。思归不解亭侯印。一剑如何破五关。不见道。行路难。路难不在登高山。(石雨方)
　　得便宜者常带羞。赢官司者常叫屈。为甚如此。小雪见。大雪屯。米底折一橛。(三宜盂)
　　洗耳其如落一筹。饮牛何事占高流。堪怜两字轻天下。也剩闲名在九州。(即念现)
　　赵州因一婆子临斋入堂曰。者一堂师僧。尽是婆婆生得底。祇有大底孩儿忤逆不孝。师才顾视。婆子便出。
　　石庵琈云。者婆子对大众前纳败了也。若不走出。有何面目见他赵州。　侣岩荷云。婆子步步登高。不觉全身负堕。赵老顾后瞻前。未免当断不断。山僧若见恁么道。但言更须识取阿爷始得。管教者臭老婆惭惶无地。
　　赵州因僧问。真如凡圣皆是梦言。如何是真言。师曰唵部林[口*发]。
</div>
    <div class="pagination">
<a href="宗鉴法林_page35.html">上一页</a><span>...</span><a href="宗鉴法林_page31.html">31</a><a href="宗鉴法林_page32.html">32</a><a href="宗鉴法林_page33.html">33</a><a href="宗鉴法林_page34.html">34</a><a href="宗鉴法林_page35.html">35</a><span class="current-page">36</span><a href="宗鉴法林_page37.html">37</a><a href="宗鉴法林_page38.html">38</a><a href="宗鉴法林_page39.html">39</a><a href="宗鉴法林_page40.html">40</a><a href="宗鉴法林_page41.html">41</a><span>...</span><a href="宗鉴法林_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
