<!DOCTYPE html>
<html>
<head>
    <meta charset="UTF-8">
    <title>禅宗颂古联珠通集 - 第 66 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅宗颂古联珠通集 - 第 66 页/共 79 页</h1>
    <div class="content">　　拈来匙筯普相呈。不供南僧供北僧。换却眼睛曾莫顾。熟谩都为不惺惺。(本觉一)。
　　云门斋时问僧曰。人吃饭饭吃人。僧无语。师自代曰。谢师答话。　颂曰。
　　老倒云门强指迷。这僧无语显全机。劝君不用他寻觅。一饱自然忘百饥。(铁山仁)。
　　【增收】云门到江州。陈操尚书请斋。才见便问。儒书中即不问。三乘十二分教自有座主。作么生是衲僧行脚事。师曰。曾问几人来。曰即今问上座。师曰。即今且置。作么生是教意。曰黄卷赤轴。师曰。这个是文字语言。作么生是教意。曰口欲谈而辞丧。心欲缘而虑忘。师曰。口欲谈而辞丧。为对有言。心欲缘而虑亡。为对妄想。作么生是教意。书无语。师曰。见说尚书看法华经。是否。曰是。师曰。经中道。一切治生产业皆与实相不相违背。且道非非想天有几人退位。书无语。师曰。尚书且莫草草。三经五论师僧。抛却特入丛林。十年二十年。尚不奈何。尚书又争得会。书礼拜曰。某甲罪过。　颂曰。
　　作家惯战不赍粮。夺鼓搀旗势莫当。虎骤龙骧谁辨的。反思仁义胜刚强。(尼无着总)。
　　【增收】云门上堂。拈起拄杖曰。凡夫实谓之有。二乘析谓之无。缘觉谓之幻有。菩萨当体即空。衲僧家见拄杖。便唤作拄杖。行但行。坐但坐。不得动着。　颂曰。
　　二乘菩萨何言尽。诸佛凡夫早晚休。世事但将公道断。人心难似水长流。(鼓山珪)。
　　掣开金殿锁。撞动玉楼钟。泣露千般草。吟风一样松。(径山杲)。
　　云门是个老阇黎。衲僧巴鼻几时知。拄杖从教不得动。春来未免倒抽枝。(懒庵枢)。
　　胆逐滩滩尽。心随浪浪飞。舟人报滩尽。心胆一时归。(孤峰源)。
　　【增收】云门上堂。光不透脱。有两般病。一切处不明。面前有物是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边是一。直饶透得法身去。放过即不可。子细检点将来。有甚么气息。亦是病。　颂曰。
　　森罗万象许峥嵘。透脱无方碍眼睛。扫彼门庭谁有力。隐人胸次自成情。船横野渡涵秋碧。棹入芦花照雪明。串锦老渔怀就市。飘飘一叶浪头行。(天童觉)。
　　云门示众曰。读经千卷纸上语。　颂曰。
　　先天后地本寥廓。拨草寻芳途路乐。不得春风花不开。花开又被风吹落。(或庵体)。
　　【增收】云门因僧问。达磨面壁意旨如何。师曰。念七○又僧问南泉。达磨面壁。意旨如何。泉曰。天寒无被盖。　颂曰。
　　一人会上竿。一人会穿井。伎俩虽不同。总是一般病。识得者般病。衲僧鼻孔都穿尽。(慈受深)。
　　云门念七。开口则失。秃却舌头。有甚气息。(东山源)。
　　达磨面壁。云门念七。两个漆桶。多虚少实。明眼衲僧。如何委悉。当知剑去久矣。不用刻舟寻迹。(无相范)。
　　【增收】潭州谷山有缘禅师。(嗣大光)僧问。如何是祖师西来意。师曰。夜半乌儿头戴雪。天明哑子抱头归。　颂曰。
　　瑞霭祥烟锁玉楼。妙年王子恣优游。琉璃殿上骑金马。明月堂前辊绣球。(丹霞淳)。
　　【增收】京兆白云善藏禅师。(嗣大光)僧问。如何是深深处。师曰。矮子渡深溪。　颂曰。
　　白头童子智尤长。半夜三更渡渺茫。任运往来无间断。不消船艇与浮囊。(丹霞淳)。
　　【增收】吉州禾山无殷禅师(嗣九峰)示众曰。习学谓之闻。绝学谓之邻。过此二者。谓之真过。有僧问。如何是真过。师曰。禾山解打鼓。曰如何是真谛。曰禾山解打鼓。又问。即心即佛则不问。如何是非心非佛。师曰。禾山解打鼓。曰如何是向上事。师曰。禾山解打鼓。　颂曰。
　　布毛拈起费人言。争似禾山一句传。打鼓一声喧宇宙。冰寒千丈忽生莲。(投子青)。
　　一拽石二搬土。发机须是千钧弩。象骨老师曾辊球。争似禾山解打鼓。报君知莫莽卤。甜者甜兮苦者苦。(雪窦显)。
　　一二三四五。禾山解打鼓。观音妙智力。能救世间苦。(正觉逸)。
　　当阳打动番南鼓。万象森罗立地闻。不是大家齐则剧。难消白日到黄昏。(雪庵瑾)。
　　草履为冠松作钗。一般潇洒眼头乖。清音只在风檐不。终日无人不下阶。(虚堂愚)。
　　禾山解打鼓。大地无寸土。不是邯郸人。切忌学唐步。(无相范)。
　　【增收】洪州凤栖山同安常察禅师。(嗣九峰)问僧。眼界无光。如何得见。僧曰。北斗东转。南斗西移。师曰。夫子入太庙。曰与么则同安门下道绝人荒去也。师曰。横抱婴孩拟彰皇简。　颂曰。
　　新罗[滶-士+(十/田)]海。南岳天台。纤尘不碍。岂涉去来。回头敛念。解脱门开。反忆善财寻胜友。百城游徧不知回。(雪窦宗)。
　　【增收】同安因僧问。如何是凤栖家风。师曰。凤栖无家风。曰既是凤栖。为什么却无家风。师曰。不迎宾不待客。曰恁么即四海参寻当为何事。师曰。盘饤自有傍人施。　颂曰。
　　□世如来一口吞。故山深静月黄昏。光分顶后千门晓。坐看春回入烧痕。(自得晖)。
　　【增收】同安因僧问。如何是天人师。师曰。头上角不全。身上毛不出。　颂曰。
　　秘殿重围晓尚寒。丹墀苔润未排班。宝香凤烛烟云合。寂寂帘垂不露颜。(丹霞淳)。
　　【增收】同安因僧问。新岁方来残年已去。莫有不受岁者么。师曰有。曰如何是不受岁者。师曰。作么生。曰恁么则不受岁也。师曰。城上已吹新岁角。窗前犹点隔年灯。　颂曰。
　　旧岁新年作问端。同安从此放颟顸。凭仗高楼莫吹笛。大家留取倚阑干。(懒庵枢)。
　　楼上呜咿角已吹。灯前蝴蝶梦中迷。如今要识不迁义。日出东方夜落西。(无机惠)。
　　【增收】新罗泊岩和尚。(五灯会元作新罗国百岩嗣谷山藏)僧问。如何是禅。师曰。古冢不为家。曰如何是道。师曰。徒劳车马迹。曰如何是教。师曰。贝叶收不尽。　颂曰。
　　故国清平久有年。白头犹自恋生缘。牧童却解忘功业。懒放牛儿不把鞭(古冢不为家　丹霞淳)。
　　四十九年成露布。五千余轴尽言诠。妙明一句威音外。折角泥牛雪里眠(贝叶收不尽)。
　　贝叶收不尽。一句无私万法印。千圣满口不能宣。岭梅漏泄春光信。(雪窦宗　四)。
　　古冢不为家。渔翁举棹出芦花。湛水无风江月逈。长空撒尽暮天霞。
　　不劳车马迹。文王去后无消息。月华影里钓鱼矶。万古清风长历历。
　　一镞三关俱透脱。从前汗马休拈掇。须知旧阁快龙舟。当年曾把锦标夺。
　　【增收】新罗国大岭禅师(嗣谷山藏)僧问。如何是一切处清净。师曰。截琼枝寸寸是宝。析栴檀片片皆香。　颂曰。
　　乾坤尽是黄金国。万有全彰净妙身。玉女背风无巧拙。灵苗花秀不知春。(丹霞淳)。
　　【增收】杭州佛日和尚。(嗣云居)夹山一日大普请。维那请师送茶。师曰。某甲为佛法来。不为送茶来。那云。和尚教上座送茶。师曰。和尚尊命即得。乃将茶去作务处。摇茶碗作声。夹山回顾。师曰。酽茶三五椀。意在镢头边。山曰。缾有倾茶意。篮中几个瓯。师曰。缾有倾茶意。篮中无一瓯。便倾茶行之。时大众皆举目。师曰。大众鹤望。请师一言。山曰。路逢死蛇莫打杀。无底篮子盛将归。师曰。手执夜明符。几个知天晓。山曰。大众有人。归去归去。从此住普请。　颂曰。
　　路逢死蛇莫打杀。无底篮子须扬下。往往事从闲话生。莫将闲话为闲话。(朴翁铦)。
　　檐板汉。没拘束。饿死首阳山。誓不食周粟。(虚堂愚)。
　　【增收】洪州凤栖山同安丕禅师。(嗣云居)僧问。如何是和尚家风。师曰。金鸡抱子归霄汉。玉兔怀儿向紫微。曰忽遇客来。将何祇待。师曰。金果朝来猿去摘。玉花晚后凤衔归。　颂曰。
　　日午烟凝山突兀。夜央天淡月婵娟。混然寂照寒宵永。明暗圆融未兆前。(丹霞淳)。
　　尺素如残雪。结成双鲤鱼。要知心里事。看取腹中书。
　　(方庵显)。
　　白玉阶前金凤舞。黄金殿上玉鸡鸣。正中来与兼中到。昨夜雪深月正明。(雪岩钦)。
　　【增收】同安丕因僧问。依经解义三世佛冤。离经一字即同魔说。此理如何。师曰。孤峰逈秀不挂烟萝。片月行空白云自异。　颂曰。
　　云自高飞水自流。海天空阔泳孤舟。夜深不向芦湾宿。逈出中间与两头。(丹霞淳)。
　　【增收】歙州朱溪谦禅师。(嗣云居)韶国师到参次。闻犬咬灵鼠声。韶便问。是甚么声。师曰。犬咬灵鼠声。曰既是灵鼠。为甚么却被犬咬。师曰。咬杀也。曰好个犬。师便打。曰莫打某甲话头。师休去。　颂曰。
　　针头削铁。佛面刮金。无处若有。出手便惊。(月堂昌)。
　　鼠既不灵。官马相踏。借使乘风。厮挨厮拶。干戈中立太平基。凛凛嘉声振兰若。(佛灯珣)。
　　【增收】朱溪问僧。甚处来。曰广南来。师曰。彼中还有奇特尊宿么。曰奇特尊宿并无人说着。只有一人太无惭愧。师曰谁。僧便指师。师曰。果然无惭愧。曰若不是朱溪。时人罔措。师以手掩鼻。僧近前。师便打。曰恰是。师曰。老僧住持事繁。僧拂袖便出。师呵呵大笑曰。盘陀石上藕。　颂曰。
　　乱走到家来。到家便乱走。捉得玉麒麟。咬断别人手。(月堂昌)。
　　问着奇特尊宿。指出无惭愧汉。力战当场。彩旗撩乱。
　　头尾两全。始终一贯。蟠桃一熟三千年。藕生石上谁亲见。(佛灯珣)。
　　拨草瞻风客。机锋劈箭来。盘陀石上藕。一夜铁花开。(方庵显)。
　　奇特老尊宿。大无惭愧人。盘陀石上藕。喜见一番新。(石溪月)。
　　【增收】云居山第二世道简禅师。(嗣云居)僧问。孤峰独宿时如何。师曰。闲着七间僧堂不宿。阿谁教你孤峰独宿。　颂曰。
　　法尔非修本十成。平常酬答最分明。端然指出长安道。无奈游人不肯行。(丹霞淳)。
　　豁开万仞崖。劈面通消息。一条白练飞。界破青山色。(率庵琮)。
　　云居因僧问。路逢猛虎时如何。师曰。千人万人不逢。如何却是你逢。　颂曰。
　　不搽红粉色。不挂绿罗衣。一般闲态度。淡墨画蛾眉。(率庵琮)。
　　【增收】云居简因僧问。如何是朱顶王菩萨。师曰。问这。
　　赤头汉作么　高庵悟云。这个便是超宗越格底事。直是无你会处。须是悟了更能履践始得。诸人还明得么。乃颂曰。
　　朱顶王菩萨。元是赤头汉。惊怪李三黑。一生只卖炭。
　　【增收】庐山归宗怀禅师。(嗣云居)因僧问。截水停轮时如何。师曰。磨不转。　颂曰。
　　千寻竿上反筋斗。大海波心掷钓钩。大体还他肌骨好。不涂红粉也风流。(南华炳)。
　　大用纵横掣电机。烁迦罗眼尚胶黐。迷途梦里争唇吻。却忆随他去一回。(梦庵信)。
　　【增收】新罗云住和尚(嗣云居)僧问。如何是诸佛师。师曰。文殊耸耳。　颂曰。
　　无相光中未兆身。清虚渺邈岂为邻。一轮明月当轩照。玉殿萧萧不见人。(丹霞淳)。
　　【增收】抚州荷玉山光慧禅师(嗣曹山)僧问。如何是西来的的意。师曰。不礼拜更待何时。　颂曰。
　　虚堂寂寂夜深寒。携得瑶琴月下弹。不是知音徒侧耳。悲风流水岂相干。(丹霞淳)。
　　【增收】衡州常宁县育王山弘通禅师(嗣曹山)僧问。如何是和尚家风。师曰。浑身不直五分钱。曰太恁贫寒生。师曰。古代如是。曰如何施设。师曰。随家丰俭。　颂曰。
　　祖代家风没一文。清贫中更是清贫。着衣吃饭随丰俭。物物头头用最亲。(丹霞淳)。
　　【增收】抚州金峰从志禅师。(嗣曹山)拈枕子示僧曰。一切人唤作枕子。金峰道不是。僧曰。未审和尚唤作甚么。师拈起枕子曰。恁么则依而行之。师曰。你唤作甚么。曰枕子。师曰。落在金峰窠里。　颂曰。
　　天作孽犹可违。自作孽不可逭。(皖山凝)。
　　金峰窠里绝譊讹。枕子拈来会也么。回雁一声春梦断。始知身世悟南柯。(方庵显)。
　　浑仑拈起好风规。石火明明已较迟。不落金峰窠窟里。会须赤手讨便宜。(石溪月)。
　　【增收】金峰因僧问。是身无知如土木瓦石。此意如何。师下禅床扭僧耳朵。僧负痛作声。师曰。今日始捉着个无知汉。僧作礼出去。师召阇黎。僧回首。师曰。若到堂中不可举着。曰何故。师曰。大有人笑金峰老婆心。　颂曰。
　　扁舟划断晓江云。一曲高歌远送君。惊起滩头野鸭子。海天飞去不成群。(西岩惠)。
　　是身土木无知汉。忍痛声中一皱眉。好是南山射石虎。纵饶没羽亦徒为。(石溪月)。
　　【增收】金峰於僧堂吃饼次。自拈一枚饼。从上板头转一匝。大众见一时合掌。师曰。纵饶你十分起手。也只得一半。至晚有僧请益云。今日行饼。见僧合掌。和尚道。纵饶十分起手。也只得一半。请和尚全道。师作拈饼势。复云会么。曰不会。师曰。金峰也只得一半。　颂曰。
　　金峰糊饼。只许一半。若要完全。后五日看。(方庵显)。
　　【增收】金峰见骈道者来。擎起经作揽衣势。以目视之。骈提坐具。以目视师。师曰。一切人道你会禅。曰和尚作么生。师曰。草贼大败。　颂曰。
　　龙起沧海。虎出林端。直下来也。急着眼看。(石溪月)。
　　【增收】金峰因僧问。四海晏清时如何。师曰。犹是阶下汉。　颂曰。
　　四海烟尘已晏然。当轩皓月照人寒。大功不赐将军赏。宝马金锵顿懒看。(丹霞淳)。
　　【增收】抚州曹山慧霞禅师(嗣曹山)僧问。佛未出时如何。师曰。曹山不如。曰出世后如何。师曰。不如曹山。　颂曰。
　　日隐青山瑞气高。梧藏丹凤觑无寥。无端石马潭中过。惊起泥龙翻海潮。(投子青)。
　　古木灵巢鹤梦迷。昆仑白象倒骑归。鱼鳞水涨舟横岸。羊角风生花落溪。(湛堂深)。
　　曹山不如。花根本艳。不如曹山。虎体元班。江南地暖。塞北春寒。一把柳丝收不得。和烟搭在玉阑干。(石庵玿)。
</div>
    <div class="pagination">
<a href="禅宗颂古联珠通集_page65.html">上一页</a><span>...</span><a href="禅宗颂古联珠通集_page61.html">61</a><a href="禅宗颂古联珠通集_page62.html">62</a><a href="禅宗颂古联珠通集_page63.html">63</a><a href="禅宗颂古联珠通集_page64.html">64</a><a href="禅宗颂古联珠通集_page65.html">65</a><span class="current-page">66</span><a href="禅宗颂古联珠通集_page67.html">67</a><a href="禅宗颂古联珠通集_page68.html">68</a><a href="禅宗颂古联珠通集_page69.html">69</a><a href="禅宗颂古联珠通集_page70.html">70</a><a href="禅宗颂古联珠通集_page71.html">71</a><span>...</span><a href="禅宗颂古联珠通集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
