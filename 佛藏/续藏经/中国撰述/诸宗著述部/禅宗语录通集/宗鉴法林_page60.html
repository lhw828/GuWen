<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 60 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 60 页/共 128 页</h1>
    <div class="content">
　　嘉州九顶清素禅师(五祖演嗣)

　　因太守吕公来瞻大像。问既是大像。为什么肩负两楹。师曰船上无散工。守乃作礼。
　　昭觉勤云。疑杀天下人。　荐福行云。将谓无人。又云。本有余力。　大沩果云。全身担荷。
　　文光灿烂照嘉城。未睹幽奇更问人。不是九顶能辨析。几乎错认定盘星。(璇鉴衡)
　　九顶因勤老宿至。师问曰舞剑当咽时如何。勤曰伏惟尚飨。师诟曰老贼死去也。你问我。勤理前问。师叉手揖曰。曳破。
　　资福玉云。勤老宿固不足以勘验。九顶老人还可勘验也无。资福也为它道个伏惟尚飨。

　　元礼首座(五祖演嗣)

　　因僧问。经曰修一切善法。如何是善法。师遽起曰。上是天。下是地。中间坐底坐。立底立。唤什么作善法。僧无对。师便掌。
　　荐福行云。大众道无横径理当即行。敢道礼首座鼻孔落在者僧手里。若人检点得出。天下横行。

　　法閦上座(五祖演嗣)

　　到东林度座下。见其得平实旨。一日拈一枝花。绕林禅床一匝。背手插香炉中曰。和尚且道意作么生。林屡下语皆不契。逾两月林遂问师曰。你试为我说看。师曰。某甲祇将花插香炉中。和尚自疑有什么事。
　　笑岩宝云。閦上座将花插香炉中。虽本没甚事。奈度既开堂聚众。宁免无利害乎。且道什么处是利害处。　理安问於意作么生处代云。者野狐精。我当时若作东林。便与劈脊打趁出。免得递相钝置。於有什么事处乃嘘两嘘云。古今尽道閦上座驱耕夫牛夺饥人食。有纵有夺能杀能活。检点将来。似者般底也是个龙头蛇尾汉。　石庵琈云。赚杀人。
　　出廐良驹俊莫羁。逆风嘶又顺风嘶。好来伯乐重增价。宜有奇名满帝畿。(素岩旼)

　　金陵俞道婆(白云端下见琅琊起)

　　市油餈为业。一日闻丐者唱曰。不因柳毅传书信。何缘得到洞庭湖。忽大悟。以餈盘投地。夫傍视曰你颠耶。婆掌曰非汝境界。往见琅琊。琊望之。知其造诣。问那个是无位真人。婆应声曰。有一无位真人。六臂三头努力瞋。一擘华山分两路。万年流水不知春。由是声名蔼着。
　　歌声传自洞庭春。愁人闻得暗消魂。啼又笑。喜还瞋。倒骑跛鳖趁麒麟。(梅逢忍)
　　凌空明月绝疎亲。动地清风到骨贫。破袖自迷龙洞雨。江湖忍见刻舟人。(童求昱)
　　道婆凡有僧到则曰儿儿。僧拟议。即掩却门。佛镫珣往勘之。婆见如前问。镫曰爷在甚么处。婆转身拜露。柱镫即蹋倒曰。将谓有多少奇特。便出。婆蹶起曰。儿儿。来惜你则个。镫竟不顾。
　　白岩符云。灵龟负图。自取丧身之兆。婆子固为可惜。何山虽铁符在握善扫狼烟。然祇解明击不解暗攻。具眼者为何山别出一只手看。
　　柳毅传书祇自知。得便宜是落便宜。亲夫爱子都抛却。痛惜深怜乞养儿。(笑翁堪)
　　蓦拶相逢铁面皮。浑家丧尽唤孩儿。翻身狮子施牙爪。犹落渠侬第二机。且道渠是何谁。(涂毒策)

　　潭州上封佛心本才禅师(晦堂心下黄龙清嗣)

　　因观邻案僧读曹洞广录。至药山采薪归。有僧问甚处来。山曰讨柴来。僧指腰下刀曰鸣剥剥是个甚么。山拔刀作斫势。师忽欣然。掴邻案僧一掌。便揭帘趋出。
　　浪山屿云。者僧只知贪观好景。不知身在帝乡。若上封可谓良马见鞭。追风千里。虽然恁么。要与药山相见犹未在。复颂。
　　一闻直下便惊群。信脚蹋翻大地春。从此不消三寸铁。毗卢界内鼓烟尘。

　　福州雪峰东山慧空禅师(泐潭清嗣)

　　因僧问。和尚未见艹堂时如何。师曰江南有。曰见后如何。师曰江北无。
　　江南有。江北无。太虚空画老君符。劋除百怪真灵验。吓杀街头李四胡。(雪磵奉)

　　江州圆通道旻圆机禅师(东林总下泐潭乾嗣)

　　因左丞范冲字致虚守豫章时过谒。茶罢曰。冲行将老矣。堕在金紫行中。去此事稍远。师呼内翰。公应诺。师曰何远之有。公跃然曰乞师再垂指诲。师曰此去洪都有四程。公伫思。师曰。见即便见。拟思即差。公豁然有省。
　　瀛山誾云。圆通老人囊中有妙药。能起死回生在顷刻。左丞虽於此省入。去此事不远。怎奈乡音犹易识。家国尚茫然。

　　大鉴下十六世
　　平江虎丘绍隆禅师(圆悟勤嗣)

　　参圆悟。悟曰。见见之时。见非是见。见犹离见。见不能及。举拳曰还见么。师曰见。悟曰头上安头。师脱然契证便礼拜。悟叱曰见个什么。师曰竹密不妨流水过。悟颔之。
　　云汉满云。见非是见。头上安头。竹密流水。云飞电舞。虽然如是。满上座犹未肯在。　觉王丘云。佛果拈一束烂葛藤。将谓无人识得。争奈瞌睡虎手亲眼快。当阳截断。虽然。何不待未举已前便与一喝。管教老汉缄口结舌。
　　头上安头着底忙。夸经买纪走诸方。脱然莫道渠无用。睡虎张牙谁敢当。(牧云门)
　　杀人还用杀人刀。铁壁银山当下消。好手不须重按剑。全军蚤已渡临洮。(晓庵昱)
　　一拳筑碎虚空脊。虎啸龙吟满大唐。白日惊翻狮子窟。千妖百怪尽潜藏。(默庵慧)
　　虎丘因僧问九旬禁足此意如何。师曰理长则就。曰。祇如六根不具底。还禁得也无。师曰穿过鼻孔。曰学人今日小出大遇也。师曰降将不斩。曰恁么则和尚放某甲逐便去也。师曰停囚长智。
　　严霜苦雪去还来。片片飞花点石台。分付庵童忙扫却。莫教诗客又囊回。(圣可玉)
　　虎丘到死心处。心问甚么僧。师曰行脚僧。曰。甚么村僧。行什么驴脚马脚。师曰。广南蛮道什么。何不高声道。心曰却有些子衲僧气息。
　　南岳际云。可惜黄龙末后不与本分艹料。若与本分艹料。临济法道不致寂寥矣。
　　客里谩牢落。天涯多故人。好怀无处写。旧话得重论。残雪未消石。梅英先破春。徘徊殊有约。来此续芳尘。(虚堂愚)
　　邂逅何期笑语新。秋风松馆客边身。凭阑不语平生事。到老相逢是别人。(宝叶源)

　　临安府径山宗杲大慧普觉禅师(圆悟勤嗣)

　　在云居首众。小参。昭觉元出问。眉端挂剑时如何。师曰血溅梵天。悟於座下以手约曰。住住。问得极好。答得更奇。元乃归众。师由此名着。
　　龙翔欣云。奇哉奇哉。一千七百人善知识。生气凛然。谁知二百年后金陵城中再逢作者。如狮子筋琴一奏而众弦皆绝。如涂毒鼓一击则闻者皆丧。我此一众亲近承事。勿生疲厌。各随根行成就法器。虽然。有际天之云涛。可容吞舟之鱼。有九万里之风。可负垂天之翼。
　　大慧在天宁日。闻圆悟上堂举僧问云门。如何是诸佛出身处。门曰东山水上行。若是天宁即不然。如何是诸佛出身处。祇向它道。熏风自南来。殿阁生微凉。师於言下前后际断。
　　径山琇云。昭觉恁么提持。郑州出曹门。妙喜悟去。真州望长芦。径山见处也要诸人共知。诸佛出身处。浑不用思惟。早晨吃白粥。如今肚又饥。
　　万德不自有。十身何处藏。熏风生殿阁。化日正舒长。(石林巩)
　　诸佛东山水上行。闲中无事日偏长。熏风拂拂来无已。无意凉人人自凉。(葛庐覃)
　　芍药香中风绰约。棃花影里月团圞。主人醉卧羲皇枕。直把珠帘倒影看。(千仞冈)
　　大慧开堂日下座次。少卿冯公楫问。和尚常言。不作者般虫豸。因甚今日败阙。师曰尽大地是个杲上座。你作么生见。冯拟议。师便掌。
　　平阳忞云。冯济川可谓运斤有法。其奈斫垩无功。若是山僧。尽大地是个杲上座你作么生见。但云恁么则世界总被和尚占却。待他动静。随后便喝。岂不增色采僚。虽然。也须扶起大慧。正当今日有问山僧。又当对他个什么。云绽家家月。春来处处花。
　　大慧问僧。道不用修但莫染污。如何是不染污底道。曰某甲不敢道。师曰为甚不敢道。曰怕染污。师高声叫曰行者将粪箕笤帚来。僧茫然。师便打。
　　白岩符云。者僧将成九仞之山。欠进一篑之土。则且置。祇如大慧与么道。还免得无过也未。我若作者僧。待他道如何是不染污底道。但捧水一盆置妙喜前便出。
　　大慧因僧问心法俱忘时如何。师曰卖扇老婆手遮日。
　　卖扇老婆手遮日。一种风流出当家。说与途中未归客。何须向外吃波楂。(月坡明)
　　大慧问妙总曰。古人不出方丈。为甚庄上吃油餈。曰。和尚放某甲过。方敢通消息。师曰我放你过。你试道看。曰某甲亦放和尚过。师曰其奈油餈何。总喝一喝便出。
　　天树植云。大慧老汉也是当断不断。若是山僧。问伊古德不出方丈为甚庄上吃油餈。待云和尚放某甲过方敢通消息。便与劈脊一棒。何故。放过即不可。
　　大慧上堂。毗蓝园里不曾生。双林树下何曾灭。不生不灭见瞿昙。眼中又是重添屑。
　　宝华忍云。径山老人虽然把断要津。大似祇见锥头利。曹溪则不然。毗蓝园里不生生。双林树下不灭灭。生生灭灭见瞿昙。分明恶水当头泼。眼既无屑。又用水泼作么。若是接物利生。打头也少者一杓不得。乃顾左右喝一喝云。你诸人因甚一个个水漉漉地。
　　大慧问僧。不是心不是佛不是物。作么生会。僧曰领。师曰领你屋里七代先灵。僧便喝。师曰。适来领。如今喝。干它不是心不是佛不是物什么事。僧拟议。师便打。
　　瑞岩愠云。大慧老人提持个一着子。纵以太虚空为口。须弥卢为舌。亦难拟其用处。检点将来。未免有得有失。当时者僧若是个人。见他与么问。祇向他道三更过铁围。岂不光前绝后。击拂子云。拄杖化龙去。痴人戽夜塘。
　　大慧谓子韶曰。你祇知格物。不知物格。韶便问如何是物格。师曰。不见小说载。唐人有与安禄山谋叛者。是人先为阆守。有画像在焉。明皇幸蜀见之。怒令侍臣以剑击其像首。阆守居陕西。首忽堕地。公闻顿领深旨。乃曰。子韶格物。妙喜物格。欲识一贯。两个五百。师可之。
　　宝寿方云。妙喜子韶虽则议论风生千古希遘。然祇解依样画葫芦。者里则不然。有问如何是物格。向道者枚如意是陶宗伯送底。还会么。红日一轮天外晓。痴人尽向雾中看。喝一喝。
　　格物物格。灯笼着跌。露柱皮穿。徧地流血。披龙鳞兮透龙门。擒虎子兮入虎穴。重关一镞逞全威。笑杀云门倒一说。(万仞壁)
　　雨歇云消霁色幽。游春公子醉春楼。风流无限向谁语。啼鸟一声天地秋。(天愚宝)
　　大慧问僧。香严上树话。你作么生会。曰好对春风唱鹧鸪。师曰。虎头上座道。树上即不问。树下道将一句来。又作么生。曰适来向和尚道了也。师曰好对春风唱鹧鸪。是树上语树下语。僧拟议。师便打。
　　大珠○云。惜乎者僧龙头蛇尾。好对春风唱鹧鸪是树上语树下语。祇消道个疑则别参。敢保径山冰消瓦解。
　　大慧每举竹篦子问学者。唤作竹篦子则触。不唤作竹篦子则背。不得下语。不得无语。速道速道。从之得法者十有三人。
　　云门举起竹篦。凡圣潜踪匿迹。金刚门外生瞋。木马廐中面赤。(尼无着)
　　三尺筠蛇口带腥。曾吞英特十三人。尘蒙四壁灯笼黑。老尾焦黄眼正瞋。(竹屋简)
　　径山竹篦验来参。拟议知君落二三。石火电光犹是钝。休将鼠伎放痴憨。(石庵琈)
　　大慧问僧。五祖演道。赵州狗子无佛性。也胜猫儿十万倍。意旨如何。曰风行艹偃。师曰。你也不乱道。却作么生会。僧无语。师曰学语之流。便打出。
　　狗子胜猫十万倍。金毛狮子艹里擂。艹偃风行不乱说。妙喜大似白拈贼。学语之流正好打。苏噜悉哩吽泮咤。(三宜盂)
　　大慧以有句无句如藤倚树话不明。尝问昭觉曰。和尚当时在五祖曾问此话。不知五祖道什么。觉笑而不答。师再三请问。觉曰我问五祖。祖曰描也描不成。画也画不就。又问树倒藤枯时如何。祖曰相随来也。师当下释然。
　　竹上生花荆棘起。絮飞成蠧篆文深。祢生死后空余恨。鹦鹉洲荒艹色阴。(三峰藏)
　　为询祖上传来事。潦倒樽前费语长。克绍堂中虽颇喜。不堪相共话羲皇。(清远达)

　　杭州灵隐瞎堂慧远禅师(昭觉勤嗣)

</div>
    <div class="pagination">
<a href="宗鉴法林_page59.html">上一页</a><span>...</span><a href="宗鉴法林_page55.html">55</a><a href="宗鉴法林_page56.html">56</a><a href="宗鉴法林_page57.html">57</a><a href="宗鉴法林_page58.html">58</a><a href="宗鉴法林_page59.html">59</a><span class="current-page">60</span><a href="宗鉴法林_page61.html">61</a><a href="宗鉴法林_page62.html">62</a><a href="宗鉴法林_page63.html">63</a><a href="宗鉴法林_page64.html">64</a><a href="宗鉴法林_page65.html">65</a><span>...</span><a href="宗鉴法林_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
