<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 70 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 70 页/共 128 页</h1>
    <div class="content">　　盘中喝彩。马上夺标。当仁不让。见义而骁。一箭天山从此定。沩山千古郁岹峣。(古梅冽)
　　宝符不在常山上。诸子空教自惆怅。取代因征母恤贤。赵家大业堪凭仗。(白岩符)
　　沩山与仰山摘茶次。师曰。终日摘茶。祇闻子声。不见子形。仰撼茶树。师曰。子祇得其用。不得其体。曰未审和尚如何。师良久。仰曰。和尚祇得其体。不得其用。师曰放子三十棒。曰。和尚棒某甲吃。某甲棒教谁吃。师曰放子三十棒。
　　报慈遂云。且道过在什么处。　首山念云。当时不是沩山。便见扶篱摸壁。　琅琊觉云。五更侵早起。更有夜行人。又云。若不是沩山。洎合打破蔡州。　白云端云。父子相投意气相合。机锋互换啐啄同时。虽然如是。毕竟如何。道得体用双全去。沩山放子三十棒。也是养子之缘。　天童觉云。沩仰父子。丛林尽道各得一橛。殊不知。天共白云晓。水和明月秋。　玉泉琏云。直饶体用两全。怎奈当头错过。错过则且置。祇如放子三十棒又作么生。三盏酒妆公子面。一枝花插美人头。　广教玉云。毡拍板六律谐听。无孔笛五音协畅。互换投机。风流不坠。还他父子作家。若在临济门下。棒折也未放在。虽然。且道前后放六十棒又作么生。击案云。好雨千峰迎翠色。太平野老尽讴歌。　懒庵铦云。善用千钧之弩须是沩峤。惯射百步之箭还他仰山。虽父慈子孝即不无。若论得体得用。犹未敢相许。　法林音云。前后放六十棒。且道是赏伊是罚伊。
　　体用全彰用不难。当时沩仰自相瞒。禅流若具金刚眼。互换机锋仔细看。(佛印元)
　　龙生龙子斗全威。霹雳声中掣电机。雨过云收何处去。沩山千古独巍巍。(野轩遵)
　　春暖相呼出翠微。时行时坐几忘归。黄昏一阵东风雨。未免浑身透湿衣。(保宁勇)
　　张翁乍与李公友。待罚李公一杯酒。倒被李公罚一杯。好手手中呈好手。(佛鉴懃)
　　沩山得体。仰山得用。体用俱全。梦中说梦。喝一喝。(谁庵演)
　　两两於菟落荒艹。无事相将弄牙爪。夺去搀来各擅奇。末梢一诟山欲倒。(白岩符)
　　锦衣公子醉晴晖。金玉相宣接拍奇。宛转高歌谁解听。和云并作雪花飞。(远鉴镜)
　　沩山问仰山曰。大地众生业识茫茫无本可据。子作么生知它有之与无。仰曰慧寂有个验处。时有一僧从面前过。仰召阇黎。僧回首。仰曰和尚者个便是业识茫茫无本可据。师曰。此是狮子一滴乳。迸散六斛驴乳。
　　开先金云。沩仰父子被者僧一状领过。　法林音云。仰山验处虽真。祇好验自己。究竟验它人不出。何不唤阇黎。待僧回首。便以目视沩山。看老汉作何伎俩。无端又下个注脚。沩山末后虽是养子之缘。也是借蓑衣当被盖。
　　父子有时扬密意。神通变化不相知。唤回业识茫茫者。笑倒沩山老古锥。(真净文)
　　一唤回头识我不。依俙萝月又成钩。千金之子才流落。漠漠穷途有许愁。(天童觉)
　　沩山在法堂坐。库头击木鱼。火头掷却火叉。抚掌大笑。师曰。众中也有恁么人。遂唤来问。你作么生。火头曰。某甲不吃粥。肚饥所以欢喜。师乃点头。
　　磬山修云。百姓日用而不知。故君子之道鲜矣。　愚庵盂云。者僧在千百众中夺锦而归。及乎询其所以。却又将扇子掩面以避。会么。分明只在秋江上。明月芦花无处寻。
　　沩山问仰山从何处归。曰田中归。师曰禾好刈也未。曰好刈。师曰。作青见。作黄见。作不青不黄见。曰和尚背后是甚么。师曰子还见么。仰拈起禾穗曰和尚何曾问者个。师曰此是鹅王择乳。
　　不作青黄见。其如稻穗何。鹅王能择乳。鹞子过新罗。(天目礼)
　　二八娇娥巧画眉。茜香分翠试罗衣。锦丝绾就同心结。只许檀郎知此机。(天真则)
　　沩山问僧汝会作什么。曰会卜。师拈起拂子曰。者个六十四卦那一卦收。僧无对。师曰。适来大壮。今是明夷。
　　宝寿新云。祸福无门惟人自召。　白岩符云。老汉今年须防失脱。　法林音云。和尚大似不解卜。
　　沩山问仰山天寒人寒。仰曰大家在者里。师曰何不直说。曰。适来也不曲和尚如何。师曰直须随流。
　　瑞岩愠云。珠明川媚。玉润山辉。沩山父子是则固是。当时若知有转身一路。子孙也未至断绝。还会么。人天浑莫测。珍重赤须胡。
　　吹尽风流太古调。唱出富贵黄钟宫。舞腰催拍月当晓。更进葡萄酒一锺。(正堂辨)
　　大家在者里。两手扶不起。放下近前看。是什么面[此/束]。(无际派)
　　大家在者里。初不碍随流。两口无一舌。葛藤殊未休。茫茫大地人无数。几个男儿解点头。(寂岩中)
　　沩山因泥壁次。李军容来。具公裳。直至师背后端简而立。师回首见。便侧泥盘作接泥势。军容便转笏作进泥势。师便抛下泥盘与军容归方丈。
　　岩头奯闻云。噫。佛法澹泊也。大小沩山泥壁也不了。　明招谦云。当时合作么生。免被岩头检点。代却转泥盘作泥壁势。待伊动静。便归方丈。　黄龙新云。岩头错下名言。殊不知沩山军容弄巧成拙。
　　沩山睡次。仰山问讯。师便面向壁。仰曰和尚何得如此。师起曰。我适来得一梦。汝试为我原看。仰取一盆水与师洗面。少顷香严亦问讯。师曰我。适来得一梦。寂子原了。汝更与我原看。严乃点一碗茶来。师曰二子见解过於鹙子。
　　蒋山勤云。梦中说梦。深许沩山。妙用神通。须还二子。传茶度水耀古腾今。年老心孤怜儿惜子。向衲僧门下。一人在门外。一人在门里。更有一人遍界不曾藏。佛眼觑不见。
　　拨艹瞻风。孤峰独宿。鼓无弦琴。唱无生曲。沩仰香严鼎之三足。临机不费纤毫力。任运分身百千亿。(南堂静)
　　取水烹茶不失机。当时原梦善知时。如斯始谓仙陀客。鹙子神通岂及伊。(本觉一)
　　一杯晴雪早茶香。午睡初醒春昼长。拶着通身俱是眼。半窗疎影转斜阳。(雪岩钦)
　　迭奏[埃-矢+贝]篪侍晓堂。还他家有好儿郎。遏云度玉浑闲事。惹乱天边鸾凤翔。(憨予迁)
　　沩山令侍者唤第一座。座至。师曰。我唤第一座。汝来作甚么。座无对。
　　曹山代云。若令侍者唤。恐不来。　法眼益别云。适来侍者唤。
　　沩山因仰山侍行次。指前头枯树问。前面是什么。曰祇是枯树子。师却问耘田翁。翁曰枯树子。师曰。者耘田翁。它后亦有五百众。
　　神鼎諲云。为复意在耘田处。为复意在仰山分上。为复总不恁么。诸上座。一切诸法纵然更不用生事。他是父子说法。同道方知。　沩山喆云。山僧则不然。耘田翁吾不如汝。且道大圆是山僧是。若人辨得。许汝具择法眼。若也不辨。佛法炽然生灭。
　　沩山示众。老僧百年后向山下作一头水牯牛。左胁书五字曰沩山僧某甲。正恁么时。若唤作沩山僧。又是水牯牛。若唤作水牯牛。又是沩山僧。且道唤作什么即得。仰山出礼拜而退。
　　云居膺代云。师无异号。　资福宝云。当时但作此○相拓呈之。　芭蕉清代。作此[○@牛]相呈之。又云。同道者方知。　南塔涌云。一千五百人善知识。只得一半。　芭蕉彻云。当时作此[(○@初)/((○@衣)*(○@佛))]相呈之。又云。说也说了。注也注了。悟取好。　保宁勇云。和尚一等是入泥入水。　中峰本云。道是沩山僧。却是水牯牛好。道是水牯牛。却是沩山僧好。当时有人下得者两个好字。教他百劫千生要脱水牯牛也未得在。　通玄奇云。沩山一身充两[仁-二+(儿/又)]。到底功不成名不就。仰山虽解扶竖。终是家业丧亡。　神鼎泽云。要识沩山么。以左手拍禅床云。者里是。要识水牯牛么。以右手拍禅床云。者里是。复以两手拍一拍云。六月十三。热不相瞒。　雪窦正云。大小沩山好似嚼饭喂婴孩。不堪检点。芭蕉虽然和盘拓出。若要绝人情见则未可。会么。良久云。贪观天上月。失却手中桡。
　　不是沩山不是牛。一身两号实难酬。离却两头应须道。如何道得出长流。(芭蕉彻)
　　水牯沩山峭峻机。分明人类显幽奇。两途语出分明处。夜鸟投林晓复飞。(道吾真)
　　山下为牛山上僧。河沙异号未为能。常爱暮云归未合。远山无限碧层层。(海印信)
　　改却形容换却头。当阳难隐个踪由。驴名马字虽呼唤。多少傍观掩面羞。(保宁勇)
　　反手书空事已成。忙忙人问两头明。屈原不是逢渔父。千古谁人论独醒。(佛心才)
　　野径蹄涔赚杀人。早曾耕遍大田春。有时落艹无寻处。显现沩山老汉身。(张无尽)
　　沩山水牯牛。禅人聚头齩。可怜负舂人。唤作岭南獠。(天童觉)
　　春寒料峭。冻杀年少。切忌参商。别无玄妙。(龙门远)
　　百年犹恐没人知。名字仍将左胁题。入水入泥难放牧。仰山祇得半边骑。(虚堂愚)
　　绿树阴浓夏日长。楼台倒影入池塘。水晶帘动微风起。满架蔷薇一院香。(高峰妙)
　　山当尽处疑无路。转过溪来景愈幽。石屋老僧情更好。殷懃花酿两三瓯。(白岩符)
　　学梳松鬓试裙新。消息佳期在此春。为要好多心转惑。偏将宜称问傍人。(绿雨蕉)
　　转身九五就尘埃。剑阁重重豁达开。陋巷不骑金色马。回途却着破衫来。(箭峰真)
　　沩山一日见香严仰山作饼次。师曰当时百丈先师亲得者个道理。仰与严相顾视曰甚么人答得此话。师曰有一人答得。仰曰是阿谁。师指水牯牛曰道道。仰取一束艹来。严取一桶水来。放牛前。牛才吃。师曰与么与么。不与么不与么。二人俱作礼。师曰或时明或时暗。
　　憨休乾云。动弦别曲。叶落知秋。还它沩山父子。若是衲僧门下。犹欠悟在。何也。不是僧繇手。徒劳画丹青。复颂。
　　馒头水牯示纲宗。觌面相承道愈隆。化外来宾端的别。莫将附子当天雄。
　　沩山上堂。仲冬严寒年年事。晷运推移事若何。仰山进前叉手而立。师曰我情知汝答者话不得。却顾香严。严曰某甲偏答得者话。师蹑前问。严亦进前叉手而立。师曰赖遇寂子不会。
　　瑞岩愠云。沩山将引二子向冰枯雪老之时作一家宴。熊掌驮峰下筯厌饫。管弦鼉鼓声彻云霄。远近观瞻莫不欣艳。及乎分付家财。依然却成吴越。击拂云。当初祇道茅长短。烧了方知地不平。　乌石道云。沩山父子三人装一棚傀儡。打个决杀无好散场。且道那里是他打决杀处。两人各各叉双手。门外砂盆井石走。笑杀沩山老古锥。却来面南看北斗。　空有生云。沩山父子虽则声和响顺敲唱同时。检点将来。俱在百尺竿头坐地。各认一斑。未免傍观者哂。当时若问明觉。仲冬严寒年年事晷运推移事若何。但道。今日风头稍硬。请和尚归方丈。若道得者一语。沩仰宗风必不致恁么寂寥。
　　晷运推移事若何。丝来线去定誵讹。织成蜀锦千般巧。不出当时一只梭。(懒庵枢)
　　一竿丝线两金鱼。不犯清波意自殊。斜拽蓑衣遮盖后。空余明月满江湖。(石溪月)
　　一箭暗穿红日影。双雕已落碧云端。不知李广无玄妙。多向弓弦发处看。(闲极云)
　　沩山问云岩。闻汝久在药山是否。曰是。师曰如何是药山大人相。曰涅盘后有。师曰如何涅盘后有。曰水洒不着。岩却问。未审百丈大人相如何。师曰。巍巍堂堂。炜炜煌煌。声前非声。色后非色。蚊子上铁牛。无汝下[此/束]处。
　　天童华云。二尊宿说大人相。何异指鹿为马。或有问归宗。虎丘大人相作么生。向他道。九九百百。半青半白。　平阳忞云。二尊宿指鹿为马。应庵祖证龟成鳖。各领三顿棒。或有问天童大人相作么生。擘胸云。堂堂皇皇。历历落落。三生六十劫。悟去也不知。
　　沩山见刘铁磨来。曰老牸牛汝来也。磨曰。来日台山大会斋。和尚还去么。师乃放身作卧势。磨便出去。
　　净慈一云。沩山老汉平生一条脊梁拗不曲。被刘铁磨一推推倒。直至如今起不得。若要扶起沩山。请各下一转语。众默然。以拄杖一时趁散。　中峰本云。沩山被刘铁磨一拶拶倒。要起起不得。铁磨被沩山一推推转。要住住不得。本上座与么批判。多少人在背后齩断拇指。　博山来云。案山起云。主山下雨。杓卜听虚声。热睡饶谵语。祇饶弓折箭尽未是作家。要得同气相求同声相应。看者一队水牯牛。复笑云。鼻孔总在博山手里。　广教玉云。刘铁磨来。不是冤家不聚头。老牸牛汝来也。勾贼破家。来日台山大会斋和尚还去么。胡饼里呷甚么汁。作卧势。便出去。雨收云散长空阔。一对鸳鸯画不成。　愚庵盂云。沩山被铁磨一问。直得倒街卧路。虽有牛马践蹋总不顾也。且道大会斋去不去。来日再看。
　　曾骑铁马入重城。敕下传闻六国清。犹握金鞭问归客。夜深谁共御街行。(翠峰显)
　　百战功成老太平。优游谁敢共争衡。玉鞭金马闲终日。明月清风富一生。(天童觉)
　　主人无德客无机。石火光中闪电飞。同死同生同得失。此心能有几人知。(中庵空)
　　云巢梦断月华秋。玉女翻身过斗牛。卸却花冠归旧隐。玄途鸟道未容收。(足庵鉴)
　　共乐升平道泰时。相逢终不展枪旗。随宜淡饭清茶外。困卧闲行几个知。(无准范)
　　双放双收尽主宾。笙歌共奏玉楼春。醉扶金屋珠帘悄。花气曾余香露深。(天章玉)
　　蓦将影艹探来风。直下翻身迥不同。四海晏清天地静。将军意不在雕弓。(浪山屿)
　　八极功成帝道平。雕弓久自挂闲庭。夜来一阵沙堤雁。疑是边惊画角声。(祖灯绍)
　　沩山上堂。有僧出曰。请和尚为众说法。师曰我为汝得彻困也。僧便礼拜。
　　雪峰存闻云。古人得与么老婆心切。玄沙备云。山头老汉蹉过古人事。峰云那里是蹉过处。沙云沩山被者僧一问。直得百杂碎。　愚庵盂云。须知沩山未上堂时早已彻困了也。法林音云。愚庵是作家。
　　沩山因僧问如何是百丈真。师下禅床叉手立。僧曰如何是和尚真。师却坐。
　　百丈狸奴面。沩山鬼眼睛。见人空解笑。弄物不知名。(松源岳)
　　婆娑疎影梅江月。浓淡幽生阆苑春。一阵和风俱漏泄。满天香气送游津。(全越祖)
　　老妇临妆绛点唇。人前自逞好精神。颦眉冷笑浑相似。不顾傍观掩鼻人。(石帆衍)
　　沩山谓众曰。如许多人。祇得大机不得大用。仰山举问山下一庵主曰。山头老汉恁么道。意旨如何。主曰更请举看。仰拟再举。被庵主蹋倒。仰归举似师。师呵呵大笑。
　　笑岩宝别沩山云。寂子更要一蹋么。　理安问云。尽道仰山被庵主一蹋。殊不知仰山有作贼不犯底手脚。庵主虽得便宜。未免遭人笑破口唇皮。笑岩老汉恁么道。祇见锥头利。且道山僧与诸老相去多少。乃呵呵大笑。
　　沩山问仰山。即今事且置。古来事作么生。仰叉手进前。师曰。犹是即今事。古来事作么生。仰退后立。师曰。汝屈我。我屈汝。
　　昭觉勤云。仰山虽善进前退后发明古今。其奈沩山向胡饼里呷汁。压沙觅油。虽然如是。且道仰山叉手意作么生。若也知得。行脚事办。其或未然。老僧不曾孤负诸人。自是诸人孤负老僧。　方庵显云。仰山进前退后洞古明今。沩山因甚道彼此相屈。复颂。
　　相见锦江头。相携上酒楼。会医还少病。知分不多愁。
　　师资会遇意何深。蓦地临机问古今。叉手进前还退后。曾经百炼见真金。(本觉一)
　　裂破古今只一己。五湖四海皇化里。森罗万象屈不伸。此事何人共生死。(云林辂)
　　沩山坐次。仰山香严侍立。师举手曰。如今恁么者少。不恁么者多。严从东过西。仰从西过东。师曰。者个因缘。三十年后如金掷地相似。仰曰亦须是和尚提唱始得。严曰即今亦不少。师曰合取狗口。
　　象王嚬呻。狮子哮吼。踞地盘空。移星换斗。坐断舌头。合取狗口。一回掷地作金声。九曲黄河彻底清。(南堂静)
　　一队金毛师子儿。相将无事共游嬉。同时啐啄知机变。凤转龙盘也大奇。(本觉一)
　　待得郎来月已西。寒暄不道醉如泥。五更又欲向何去。骑马出门乌夜啼。(寂窗照)
　　沩山一日指田谓仰山曰。那头得恁么高。者头得恁么低。仰曰却是者头高那头低。师曰汝不信但向中间立看两头。仰曰。不必中间立。亦莫住两头。师曰。若如是。着水看。水能平物。仰曰。水亦无定。但向高处高平。低处低平。师乃休去。
　　龙池微云。沩仰父子议论者片田地。最初到有些分晓。及乎拶到。临末梢头未免懡[怡-台+罗]而休。且道沩山懡[怡-台+罗]仰山懡[怡-台+罗]。若人定当得出。要见者片田地高低也不难。　二行满云。沩山父子见处偏枯。镜清当时闻他恁么。祇向道。自来手不沾泥水。坐看禾丰胜去年。
　　沩山坐次。仰山入来。师乃两手握拳相交示之。仰作女人拜。师曰如是如是。
　　佳人十八正娇痴。一曲堂前舞柘枝。祇有五郎知雅态。更无人道柳如眉。(慈受深)
　　芙蓉月向怀中照。杨柳风来面上吹。夜半庭前柘枝舞。天明罗袖湿臙脂。(心闻贲)
　　沩山方丈内坐。仰山入来。师曰。寂子。近日宗门令嗣作么生。曰大有人疑着此事。师曰寂子作么生。曰。慧寂祇管困来合眼。健即坐禅。所以未曾说着在。师曰到者田地也难得。曰。据慧寂所见祇如此。一句也着不得。师曰汝为一人也不得。曰自古圣人尽皆如此。师曰大有人笑汝恁么抵对。曰解笑者是慧寂同参。师曰出头事作么生。仰绕禅床一匝。师曰裂破古今。
　　蒋山勤云。动弦别曲。落叶知秋。自古至今。筑着磕着。鸟道玄路许他父子亲游。若是荆棘林中。犹欠悟在。以何为验。祇如仰山绕禅床一匝。沩山云裂破古今。若是明眼衲僧。瞒他一点不得。
　　宗门中令嗣。合眼坐禅处。平地打球子。急须着眼觑。两挑挑得上。三筑筑不住。筑得住。依前辊向球门去。(石溪月)
　　沩山问仰山。妙净明心。汝作么生会。曰山河大地日月星辰。师曰汝祇得其事。曰和尚适来问甚么。师曰妙净明心。曰唤作事得么。师曰如是如是。
</div>
    <div class="pagination">
<a href="宗鉴法林_page69.html">上一页</a><span>...</span><a href="宗鉴法林_page65.html">65</a><a href="宗鉴法林_page66.html">66</a><a href="宗鉴法林_page67.html">67</a><a href="宗鉴法林_page68.html">68</a><a href="宗鉴法林_page69.html">69</a><span class="current-page">70</span><a href="宗鉴法林_page71.html">71</a><a href="宗鉴法林_page72.html">72</a><a href="宗鉴法林_page73.html">73</a><a href="宗鉴法林_page74.html">74</a><a href="宗鉴法林_page75.html">75</a><span>...</span><a href="宗鉴法林_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
