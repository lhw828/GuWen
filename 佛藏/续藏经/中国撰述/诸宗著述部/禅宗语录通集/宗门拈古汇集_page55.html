<!DOCTYPE html>
<html>
<head>
    <meta charset="UTF-8">
    <title>宗门拈古汇集 - 第 55 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗门拈古汇集 - 第 55 页/共 75 页</h1>
    <div class="content">　　宗门拈古汇集卷第三十五

　　　　古杭白岩嗣祖沙门　净符　汇集
　　△青六

　　韶州云门文偃禅师(青六雪峰存嗣)

　　到鹅湖。闻上堂曰。莫道未了底人长时浮逼逼地。设使了得底。明明得知有去处尚乃浮逼逼地。门下问首座。适来和尚意作么生。曰浮逼逼地。门曰首座久在此住。头白齿黄。作者个语话。曰上座又作么生。门曰。要道即道。见即便见。若不见莫乱道。曰只如道浮逼逼地又作么生。门曰。头上着枷。脚下着杻。曰与么则无佛法也。门曰此是文殊普贤大人境界。
　　沩山喆云。大凡拨草瞻风须是其人。云门可谓青天霹雳旱地震雷。直得百里魂虑变慑。不见道。惊群须是英灵汉。敌胜还他狮子儿。
　　黄龙新云。云门以锥锥地。首座以刀剜空。直饶齐下锥刀。未免头上着枷脚下着杻。
　　宝掌白云。云门大似按剑鸿门。气冲牛斗。其时虽有猛将如云谋臣如雨。也只得敛衽有分。何故。眼空宇宙谁当敌。三尺龙泉照胆寒。
　　云门因僧问。如何是法身向上事。门曰。向上与汝道即不难。作么生会法身。曰请和尚鉴。门曰。鉴即且置。作么生会法身。曰与么与么。门曰。者个是长连床上学得底。我且问你法身还解吃饭么。僧无对。
　　雪窦显云。者僧将成九仞之山。不进一篑之土。过在什么处。
　　积翠永云。云门直得入泥入水。
　　保福展代僧云。欠他一粒也不得。
　　昭觉勤云。云门可谓驱耕夫之牛。夺饥人之食。权衡佛祖龟鉴宗乘。所以后来尊宿各出眼目互相扶竖。虽然如是。只明得法身边事。未明得法身向上事。且如何是法身向上事。域中无背面。阃外有威权。
　　南堂静云。者僧敢将游艇子撩拨洞庭湖。殊不知云门金镞惯调曾百战。铁鞭多力恨无雠。若是大随又且不然。者僧也拈却。云门也架阁。且作么生会法身。良久云。任从沧海变。终不为君通。
　　天童杰云。云门浑刚打就生铁铸成。不动钳锤火星迸散。永庵主冷处着把火。义出丰年。保福闹处爱入头。未免傍观者哂。天童据款结案。也要诸方捡点。若捡点得出。生陷无间地狱。
　　南堂欲云。若论战也。个个立在转处。者僧眨得眼来。枪头早在云门手里。直得上天无路入地无门。雪窦更要进土在。还委悉么。箭穿红日影。须是射雕人。
　　古南门云。君子务本。者僧吃饭不知下落。便问法身向上事。自非云门明鉴秋毫。焉到水穷山尽。雪窦云将成九仞之山不进一篑之土。只恐不是玉。是玉也太奇。
　　清化嶾云。韶阳如大冶红炉。惯炼精金。者僧却将一锭汞银不觉入炉便了。要会法身向上事么。故国无消息。家乡绝往还。
　　云门问新到汝是甚处人。曰新罗。门曰将什么过海。曰草贼大败。门引手曰为什么在我手里。曰恰是。门曰一任[跳-兆+孛]跳。僧无对。
　　雪窦显别云门后语云。嘘嘘。又云。云门老汉龙头蛇尾。放过者僧。为什么在我手里。恰是。劈脊便棒。
　　沩山喆云。云门雪窦只知步步登高。大沩即不然。为什么在我手里。恰是。便乃呵呵大笑。不见道杀人刀活人剑。
　　南堂欲云。者僧过得海来。恰值落在云门手里。雪窦推波助澜。可谓小出大遇。
　　白岩符云。雪窦斩钉截铁。大沩放两抛三。虽然各出只眼。总不堪与云门把手。殊不知云门老汉豁达大度。虽百亿须弥卢包纳有余。又岂在乎一新生犊子。为什么在我手里。恰是。如今不许蹈二老旧辙。试别道看。
　　云门上堂。直得尽乾坤大地无纤毫过患。犹是转句。不见一色始是半提。更须知有全提底时节。
　　乌石道云。云门雷声甚大雨点全无。当时若有个汉。待道更须知有全提底时节。便与掀倒禅床。管取云门一场败缺。
　　云门曰。尽大地是个解脱门。枉作佛法会却。何不见山是山见水是水。
　　师林则云。潦倒云门前言不应后语。如今尽大地人见山何曾唤作水。见水何曾唤作山。既不作佛法会。又唤什么作解脱门。我眼本正。因师故邪。邪师过谬。非众生咎。喝一喝。
　　云门因僧问。如何是西来意。门曰长连床上有粥有饭。
　　师林则云。跛脚阿师只会现成受用。不知稼穑艰难。若问老僧。却向他道。元日人日。未有不阴。料想今年桃李贵。不如井底种林檎。
　　云门示众。拈拄杖曰。凡夫实。谓之有。二乘析。谓之无。缘觉谓之幻有。菩萨当体即空。衲僧见拄杖但唤作拄杖。行但行。坐但坐。总不得动着。
　　径山杲云。我不似云门。将虚空剜窟竉。蓦拈拄杖云。拄杖子不属有。不属无。不属幻。不属空。卓一下云。凡夫二乘缘觉菩萨。尽向者里各随根性悉得受用。唯於衲僧分上为害为冤。要行不得行。要坐不得坐。进一步被拄杖子迷却路头。退一步被拄杖子穿却鼻孔。只今莫有不甘的么。试出来与拄杖子相见。如无。来年更有新条在。恼乱春风卒未休。
　　天宁琦云。凡夫不合起有见。二乘不合起无见。缘觉不合起幻有见。菩萨不合起当体即空见。不可放过。云门老汉贪观白浪。失却手桡。累他天下衲僧总落拄杖圈缋。放过不可。好与一坑埋却。
　　愚庵盂拈拄杖云。凡夫二乘缘觉菩萨总向者里着倒。直得行不得。坐不得。动不得。静不得。擿下云。如今抛向东洋大海里。免教向者枯木上生枝生叶。
　　云门举马大师道。一切语言是提婆宗。以者个为主。乃曰。好语。只是无人问我。时有僧便问。如何是提婆宗。门曰。西天九十六种。你是最下种。
　　雪窦显云。赤旛被者僧夺了也。
　　白岩符云。雪窦道赤旛被者僧夺了也。噫。也只见到者里。殊不知马祖当时恁么道。早是义堕。
　　云门问僧甚处来。曰江西。门曰江西一队老汉寐语住也未。僧无对。
　　法眼益云。大小云门被者僧勘破。
　　五云逢云。什么处是勘破云门处。要会么。法眼亦被者僧勘破。
　　宝寿方云。大小云门只见他非。要且不知己过。
　　无量现云。我若作者僧。当时见云门恁么道。但礼拜了退。
　　白岩符云。大小韶阳明於责人昧於责己。大似个灯台子相似。惟者僧无语。不虚曾见作家来。
　　云门到灌溪。有僧举溪上堂语曰。十方无壁落。四面亦无门。净[嬴-女+衣][嬴-女+衣]。赤洒洒。没可把。上座作么生会。门曰。举即易。出也大难。曰上座不肯和尚与么道那。门曰你适来恁么举那。曰是。门曰你驴年梦见灌溪。曰某甲话在。门曰。十方无壁落。四面亦无门。你道大梵天王与帝释天商量甚么事。曰岂干他事。门喝曰逐队吃饭汉。
　　天童忞曰。大凡举话须知话之起倒。者僧既不是弄潮手。空将鼻孔与人扭捏。广润见处也要诸人共知。拈拄杖云。看看。望海鑯动也。[跳-兆+孛]跳上瑞云峰顶。压着诸人顶门。是你还解回避也无。良久云。十方无壁落。四面亦无门。净[嬴-女+衣][嬴-女+衣]。赤洒洒。没可把。甚处去也。曳拄杖一时打散。
　　云门问直岁甚处去来。曰刈茅来。门曰刈得几个祖师。曰三百个。门曰。朝打三千。暮打八百。东家杓柄长。西家杓柄短。又作么生。直岁无语。门便打。
　　沩山喆云。直岁为众竭力。到云门面前乃力尽神疲。何故。棋逢敌手难藏幸。水到沧溟始识波。
　　径山杲云。直岁无语。有三百个祖师证明。云门令虽行。要且棒头无眼。
　　沩山果云。者僧若具眼。见云门恁么道。但云和尚休要把髻投衙。拟议之间。随手便摵。不惟庆快平生。亦乃参学眼正。
　　天宁琦云。大小云门却被直岁勘破。
　　云门示众。尽十方世界乾坤大地。以拄杖画一画曰。百杂碎。
　　雪窦显云。者汉是即是。要且未有出身路。如今拄杖在雪窦手里。复横按云。东西南北甚处得来。
　　古南门云。云门雪窦向万仞崖头垂手。不妨各有出身之路。虽然如是。无风匝匝波。
　　资福侣云。云门雪窦。一人舞百尺寒松。一人坐千寻巨浪。捡较将来。忒煞惊群动众。拈拄杖云。者是凌霄峰得来底。乃掷下。
　　云门示众。三乘十二分教。达磨西来。放过即不可。若不放过。不消一喝。
　　雪窦显举毕随后喝一喝云。大众。好喝。且道落在什么处。若要鼻孔辽天。辨取者一喝。
　　开先金云。辨即辨矣。三乘十二分教着在什么处。直饶你知得着处分明。三十棒一棒也少你不得。何故。不见道放过即不可。
　　云门示众。直得触目无滞达。得名身句身一切法空。山河大地是名身。亦不可得。唤作三昧性海俱备。犹是无风匝匝之波。直得忘知於觉。觉即佛性。唤作无事人。更须知有向上一窍在。
　　天童觉云。宾主不谙。二俱有过。各与二十棒。祇如向上一窍又作么生。犀因玩月纹生角。象被雷惊花入牙。
　　径山杲云。泼油救火浑闲事。雪上加霜愁杀人。
　　天童忞云。山僧即不然。收拾诗书归旧隐。鸟啼花笑一般春。
　　龙池微云。云门打葛藤。不出知解。若是向上一窍。未梦见在。且道如何是向上一窍。遂震威一喝。
　　博山奉云。向上一窍是什么碗脱丘。
　　报恩琇云。云门慈悲之故。而有落草之谈。
　　大觉升云。诸人要见云门么。昔日曾担睦州板。一朝伸屈在灵枢。所以病多谙药性。路远说途艰。若是俊鹰快鹞。总无恁么事。
　　云门因僧问。秋初夏末。前程若有人问。作么生祇对。门曰大众退后。曰未审过在甚么处。门曰还我九十日饭钱来。
　　沩山喆云。者僧贪程太速。致使云门随索饭钱。如今还有识云门者么。出来与大沩相见。良久云。不是弄潮人。休入洪波里。
　　昭觉勤云。者僧贪观白浪。云门见机而作。虽然斩钉截铁。未是本分草料。有问崇宁。只对道驴事未去马事到来。待伊如何若何。劈脊便打。
　　护国元云。老韶阳据虎头收虎尾则不无。斩钉截铁犹欠一着。或有问护国。劈脊便打。待伊道过在甚么处。向道我不似云门索饭钱。
　　天童觉云。大众退后。衲僧去就。岂用机关。那容体究。蓑翁老熟惯波澜。桡棹不施船放流。
　　天童华云。者僧有迎刃底谋略。云门具杀活底手段。虽然如是。应庵门下更须勘过了打。
　　天童杰云。平如镜面。崄似刀山。者僧有破关底机谋。云门善用不战屈人兵底手段。虽然如是。鼻孔在灵隐手里。
　　天宁琦云。放过即不可。作么生祇对。但对他道。七十二棒翻成一百五十。过在甚么处。对他道。你但吃棒。我要者话行。
　　南涧问云。云门可谓知机观变。善为切磋。检点将来。亦是慈悲之故有落草之谈。诸人且如何委悉。去路一身轻似叶。高名千古重如山。
　　云门示众。你若不相当。且觅个入头处。微尘诸佛在你舌头上。三藏圣教在你脚跟底。不如悟去好。还有人悟得么。出来对众道看。
　　雪窦显云。然则养子之缘。怎奈压良为贱。其间或有不甘底出来掀倒禅床。岂不是大丈夫汉。然虽如是。且问据个甚么道理。乃蓦拈拄杖云。洎合停囚长智。击禅床下座。
　　昭觉勤云。崇宁今日土上加泥。敢道直得沩山水牯牛。触杀东海鲤鱼。陕府铁牛吞却嘉州大象。
　　云门因僧问。如何是透法身句。门曰北斗里藏身。
　　玉泉皓因张无尽举傅大士与洞山二颂。皓云。此只颂得法身。未颂得法身向上事。尽云如何是法身向上事。皓云。昨夜雨霶烹。打倒蒲萄棚。知事普请行者人力。拄的拄撑的撑。撑撑拄拄到天明。依旧可怜生。
　　径山杲云。云门只答得法身句。未答得透法身句。今日有问径山。如何是透法身句。向道蟭螟眼里放夜市。大虫舌上打秋千。
　　天童悟云。通玄又且不然。有问如何是透法身句。劈脊便棒。纵使不会。管教永劫不忘。
　　白岩符云。韶阳老汉是透过法身那边的人。与么答话。笑杀皓布裈。者里有问如何是透法身句。向道本铺发卖南北川广生熟药材。下顾者认招牌为记。
　　云门因僧问。如何是和尚家风。门曰有读书人来报。
　　径山杲云。读书人既到者里。且如何与伊相见。乃云不是冤家不聚头。
　　天童悟云。和尚家风。云门尽情说了。相见之意。大慧不妨道破。祇如相见后又作么生。乃云。君向潇湘我向秦。
　　云门因僧问。如何是诸佛出身处。门曰东山水上行。
　　昭觉勤云。者里则不然。有问如何是诸佛出身处。向道熏风自南来。殿角生微凉。
　　高峰妙云。二老虽具顶门正眼。悫其本源。天地悬隔。
　　径山琇云。东山昭觉恁么提持。郑州出曹门。妙喜悟去。真州望长芦。径山见处也要诸人共知。诸佛出身处。浑不用思惟。早晨吃白粥。如今肚又饥。
　　乌石道云。云门脚跟浮逼逼。未尝点地。圆悟坐在家舍。寸步不移。检点将来。总未会诸佛出身处在。若有问乌石。如何是诸佛出身处。但向道。奇怪石头形似虎。火烧松树势如龙。
　　龙池传云。山僧则不然。有问如何是诸佛出身处。向道西河火里坐。
　　云门信云。东山水上行则不难。须弥安嘴上如何理会。
　　南涧问云。二老答处。不是高峰大难委悉。诸人切不得错会。有问理安。如何是诸佛出身处。但对道吾常於此切。且道与古人是同是别。
　　愚庵盂云。韶阳昭觉二大老。可谓得之于心应之于手。眉毛中挂五座须弥。鼻孔里藏四大海水。要扶个诸佛出身处。厓洲万里。
　　灵隐礼云。韶阳佛果二大老。虽则陷虎却物正按旁提。检点将来。於他诸佛出身处大似郑州出曹门。今日有问天宁。如何是诸佛出身处。但向道鹤唳蜀冈三尺雪。乌栖古树一枝云。
　　洞山昱云。提持向上玄关。还他云门老作家。若是本分接人。犹欠悟在。设有问山僧。如何是诸佛出身处。向道三春已往孟夏渐热。且道与云门是同是别。
　　云门垂语。古佛与露柱相交是第几机。乃自代云。南山起云。北山下雨。
　　博山来云。古佛在众生肚里结冬。众生在古佛肚里度夏。众生不识古佛。古佛不识众生。且道南山起云北山下雨是甚么节文。拈拄杖云。向下文长。
</div>
    <div class="pagination">
<a href="宗门拈古汇集_page54.html">上一页</a><span>...</span><a href="宗门拈古汇集_page50.html">50</a><a href="宗门拈古汇集_page51.html">51</a><a href="宗门拈古汇集_page52.html">52</a><a href="宗门拈古汇集_page53.html">53</a><a href="宗门拈古汇集_page54.html">54</a><span class="current-page">55</span><a href="宗门拈古汇集_page56.html">56</a><a href="宗门拈古汇集_page57.html">57</a><a href="宗门拈古汇集_page58.html">58</a><a href="宗门拈古汇集_page59.html">59</a><a href="宗门拈古汇集_page60.html">60</a><span>...</span><a href="宗门拈古汇集_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
