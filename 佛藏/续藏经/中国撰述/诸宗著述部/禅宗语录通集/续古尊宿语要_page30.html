<!DOCTYPE html>
<html>
<head>
    <meta charset="UTF-8">
    <title>续古尊宿语要 - 第 30 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古尊宿语要 - 第 30 页/共 43 页</h1>
    <div class="content">　　入龟山上堂。儿时曾向山前住。老大还归山上来。云外堂前逢蔡柳。大家拍掌笑咍咍。且道。笑个什么。春风二三月。铁树也花开。
　　五日一参。现成公案。只要当人眼亲手办。遂竖起拂子云。看看。李广射落云中雁。掷拂子。下座。
　　卓拄杖。喝一喝云。不是坐来频劝酒。自从别后见君稀召大众云。一九与二九。相逢不出手。冻得鸱吻头。面南看北斗。诸禅人。晓不晓。地炉火冷莫嫌寒。更有樵夫赤脚走。
　　今朝腊月二十。衲僧门风壁立。进前拟问如何。劈面老拳箭急。为什么如此。恐汝错下名言。
　　和风习习。膏雨微微。洗开柳眼。秀出花枝。衲僧闻得呵呵笑。也是宗门第八机。下座。
　　召大众云。三乘十二分教。横说竖说。天下老和尚。纵横十字说。而今枝蔓上更生枝蔓。众中莫有具大丈夫志气。不受佛祖罗笼者么。出来埽尽天下葛藤。与山僧相见。有么有么。良久云。切忌停囚长智。
　　鼓山立僧秉拂云。瞻望石门关。如泰山北斗。一旦过关来。便鼓是非口。喝一喝云。释迦老子大不唧[口*留]。以僧伽梨。付嘱迦叶。阿难不知。达磨大师具大脱空。以单传心印。分付神光。二祖不会。而后一人传虚。万人传实。子承父业。师胜资强。一个个驰骋家风。不觉堕坑落堑。慈明横一口剑於水盆之上。下安草鞋以为道用。痴人面前岂可说梦。杨岐三脚驴子弄蹄行。谈词并击竹。海上尽知名。白云多处添些子。少处减些子。面赤不如语直。五祖有片闲田地。做主宰不得。东头买贵。西头卖贱。笑杀傍观。独有龙门老汉。却较些子。将一条拄杖。分付老禅。自江西淮南。打到福建。逢佛杀佛。逢祖杀祖。而今石鼓峰前放下拄杖。灵源洞口别棹孤舟。半帆明月载青秋。一等是春能富贵。可以扬清激浊。显正摧邪。坐致太平。中兴吾道。师蓦拈拄杖横按云。秉拂上座。輙借老禅用不尽底威光。要与大众相见。乃以杖指云。指出断崖穷处路。快须撒手莫踌躇。掷下拄杖。
　　复云。今早蒙老禅和尚举三圣道。我逢人则出。出则不为人。兴化道。我逢人则不出。出则便为人。颂曰。两轮日月磨今古。一合乾坤夹是非。向道是龙刚不信。果然含得锦标归。
　　师云。老禅虽然八字打开。争柰死蛇当路。秉拂上座又且不然。何也。当门不用栽荆棘。后代儿孙惹着衣。
　　举世尊初生。一手指天。一手指地云。天上天下。唯我独尊。云门云。我当时若见。一棒打杀。与狗子吃。贵图天下太平。
　　师拈云。樊哙踏鸿门救主。不顾至尊。白起坑四十万赵民。不施寸刃。若比云门。犹为钝汉。且道。云门有甚长处。赤手杀人。血溅梵天。

　　法语(一)　　拈古(二)

　　往古大达之士。只为圣心未通。所以负钵挑囊。游川涉海。历试诸难。求实证悟。头目髓脑。不自爱惜。况小小效勤者哉。如雪山童子。舍全身求半偈。赵州古佛。八十岁犹自行脚。皆为此段大缘。以作后昆榜样。又岂与饱食终日。游谈无根者。同日而语耶。
　　禅人再来入社。发心为众持钵。以表依师学道之志。老僧为法惜人。再三劝其无行。且办己事。渠确然应曰。保寿街头见人厮打云。得恁无面目。当下知归。盘山猪肉按头。闻道那个是不精底。亦桶底脱。维摩诘云。尘劳之俦。为如来种。十字街头。浩浩尘中。与三条椽下。六尺单前。亦何有异。老僧云。尝闻其语。未见其人。杲践前言。终不倩人作保。
　　举僧问赵州。至道无难。唯嫌拣择时如何。州云。天上天下。唯我独尊。僧云。此犹是拣择。州云。田厍奴。什么处是拣择。
　　后来老宿拈云。赵州一期粗心。将谓瞒得这僧。争柰有人不肯。当时这僧若具些眼目。但云。真善知识。出言有准。教这老和尚。暗里吃拳　师拈云。这老宿。大似徐六担板。只见一边。殊不知。正敕既行。诸侯避道。
　　举乾峰示众云。举一不得举二。放过一着。落在第二。时有僧出云。昨日有人从天台来。却往径山去。峰云。典座。来日不得普请　师云。不因紫陌花开早。争得黄莺下柳条。

　　此庵净禅师语　　　　嗣大慧
　　序

　　　　无垢居士张　九成
　　予於丛林中。闻净老名旧矣。流离忧患。恨未及识之。今其死矣。吁可伤哉。
　　妙臾禅者。手其语录一编。求予为序。余一读之。信杨岐的孙而径山嫡子也。且道。於什么处见得。咄。见成公案。放汝三十棒。咄。绍兴己卯。四月朔。无垢居士张九成书。

　　上堂

　　住泉州云门云。定光金地遥招手。智者江陵暗点头。已是白云千万里。那堪於此未知休。设或便休去。已是一场狼籍不少。还有检点得出者么。如无。山僧今日失利　复举。闽王请罗山开堂。升座敛衣。左右顾视。便下座。大王近前。执罗山手云。灵山一会。何异今日。山云。将谓你是个俗汉。
　　师云。大小罗山。只具一只眼。定光即不然。灵山一会。何异今日。却向他道。元来是个俗汉。
　　未到云门。不免岐路波咤。前不至村。后不迭店。及乎到来。又须透出始得。若透不出。坐在里许。面前毒蛇成群。背后猛虎无数。头上火星迸散。脚下剑戟森然。而今一众尽在里许。眉毛相似。眼孔一般。谁是透出者。谁是透不出者。明眼高人。试为云门指出。贵图一夏在此亦不虚过。傥或不尔。还我九十日饭钱来。
　　冬至出归。小参云。山僧数日。抛离清众。暂往人间。人事纷拏。略有少暇。兹晚恰还。侍者遽报。至节夜。大众鹤望和尚举扬。山僧未到法堂。早闻鸣钟。况已烦动大众上来。不免曲循人情。据坐少时。行破文字。若是佛法。实不曾道着。
　　谈玄说妙。撒屎撒尿。行棒行喝。将盐止渴。立主立宾。花擘宗乘。设或总不与么。又是鬼窟里活计。到这里。山僧已是打退鼓。且道。诸人寻常。心愤愤口悱悱。合作么生。莫将闲学解。埋没祖师心。
　　古德云。大凡衲僧面前。须是灵利汉始得。复回顾左右云。这里莫有灵利底么。有则唤来。与老僧洗脚。
　　举赵州示众云。夫为宗师者。须以本分事接人。
　　师云。若论本分事。老僧倒退三千里。
　　僧问。不见一法即如来。方得名为观自在。此意如何。答弥猴弄胶黐。僧云。与么则千江有水千江月。万里孤舟万里身。师云。胡孙系露柱　师乃云。善斗者。不顾其首。善战者。必获其功。其功既获。坐致太平。太平既致。高枕无忧。罢拈三尺剑。休弄一张弓。归马于华山之阳。放牛於桃林之野。风以时。雨以时。渔人歌。樵人舞。虽然如是。尧舜之君。犹有化在。争似乾坤收不得。尧舜不知名。浑家不管兴亡事。偏爱和云占洞庭。喝一喝。
　　坐断毗卢顶[宁*页]。须是没量大人。若是没量大人。不坐毗卢顶[宁*页]。
　　靠拄杖云。大众。山僧全得这个力。良久云。相见易得好。共住难为人。掷下拄杖。
　　一句具三玄。一玄具三要。有玄有要。如拳作掌。展缩自由。不假他力。山僧已是抖擞屎肠。为你诸人说了也。诸人切不得与么会。何故。长安虽乐。不是久居。
　　佛日付法衣到。云。传来铁钵盛猫饭。摩衲袈裟入墨盆。祖翁活计都坏了。不知将底付儿孙。乃提起法衣示众云。且道。这个从甚处得来。还委悉么。青林才换叶。红蕊又开花。
　　举鲁祖凡见僧来。便面壁。僧问云门。鲁祖面壁。意作么生。门云。念七。
　　师云。鲁祖面壁。云门念七。大众。天寒不烦久立。
　　黄状元到云。十方同聚会。个个学无为。此是选佛场。心空及第归。师云。及第即不无。且道是甚标目。不见白云道。堂前露柱久怀胎。长下婴儿颇俊哉。未解语言先作赋。一操直取状元来。
　　举黄龙道。有一人。朝看华严。暮看般若。昼夜精勤。无有少暇。有一人。不参禅。不论义。把个破席日里睡。此二人。同到黄龙。一人有为。一人无为。且道。安下那个得是。良久云。功德天黑暗女。有智主人。二俱不受。
　　师云。黄龙虽则一时以智遣惑。大似闭门塞狗窦。未免触途成滞。若是达人分上。无可不可。况自无心於万物。何妨万物常围绕。虽然如是。莫谓无心云是道。无心犹隔一重关。
　　释迦老子。设三网於生死海中。初网四目。救诸声闻。中网十二目。救诸缘觉。后网六目。救诸菩萨。忽遇出格底来。又作么生救。良久云。透网金鳞犹滞水。面途石马出纱笼。
　　今晨浴佛。且道。三身中浴那一身。若浴报化身佛。又道。报化非真佛。亦非说法者。若浴法身佛。又道。佛真法身。犹若虚空。应物现形。如水中月。三身既不有。一身何处起。无处起。正好劈头一杓水。喝一喝。
　　结夏云。文殊普贤谈理事。临济德山行棒喝。东禅一觉到天明。偏爱风从凉处发。喝一喝。
　　举云门云。法身是病。用透是药。浮山圆鉴云。属羊人本命。属虎人相冲。大小圆鉴。元来小胆。山僧即不然。象驾峥嵘谩进途。谁见螳螂能拒辙。
　　一念得心。顿超三界。得无所得。贪瞋烂坏。野草闲花满地愁。将军战马今何在。喝一喝。
　　古人道。识得拄杖子。行脚事毕。师云。这个是拄杖子。那个是行脚事。满船明月一竿竹。家在五湖归去来。
　　九夏炎炎火热。木人汗流不辍。夜来一雨便凉。莫道山僧不说。拂子击禅床。下座。
　　道是常道。心是常心。汝等诸人。闻山僧与么道。便云。我会也。我会也。大尽三十日。小尽二十九。头上是天。脚下是地。耳里闻声。鼻里出气。忽若四大海。在汝头上。毒蛇穿汝眼睛。虾蟆入汝鼻孔。又作么生。
　　举白云解夏。示众云。白云又得一夏。说尽灵山旧话。师云。若是旧话。云门万一不说。何也。当门不用栽荆棘。后代儿孙惹着衣。
　　受东禅请云。正炊折脚铛安隐。无柰公文抵死催。硬把死蛇头不得。随时之义大矣哉。净上座。今日平地上吃交。诸人还见么。然虽如是。官不容针。私通车马。
　　入方丈云。大兄杜口毗耶。小兄掩室摩竭。恰好和我三人。大家证龟作鳖。喝一声。
　　入院云。未到觉城东际时。心头终有一丝疑。既到之后。睹景思人。人莫我知。一去一住。或东或西。一唱一和。如埙如箎。个是吾家最白眉。岂意法轮三转。自惭有辱连枝。虽龙象蹴踏。非驴所宜。其柰若教嫫姆临明镜。也道不劳红粉施。喝一声。
　　石门深且幽。好住不肯住。翻身入城隍。却向闹市去。闹浩浩处冷湫湫。冷湫湫处看杨州。大众且道。杨州有甚好看。不见道。四五百条花柳巷。二三千处管弦楼。
　　结夏释迦老子道。以大圆觉。为我伽蓝。身心安居。平等性智。可惜许。当时若有个汉。见恁么道。便拽下禅床。喝散大众。免教后代儿孙。落他绻缋里。致令千载之下。个个跳不出。跳不出。也大奇。冲开碧落松千尺。截断红尘水一溪。
　　十方同聚会。个个学无为。此是选佛场。心空及第归。还有心空及第者么。良久云。本自无疮。勿伤之也。
　　昔一尼。问德山。某甲如何得成僧去。山云。你是尼耶。尼又问。某甲几时得成僧去。山云。你只今是什么。尼云。某甲是尼。山云。谁识你。
　　师云。谁识你。笑杀我。热如水。冷如火。太无端德山老。嚼饭喂婴孩。按牛头吃草。
　　张氏善昌请上堂。惠不厌修。福不厌作。福惠双收。如虎戴角。作既无作。修亦无修。青山绿水。短棹孤舟。格外之谈。逈出常流。竖起拂子。且道。是格外。是格内。观音菩萨。将钱买胡饼。放下手。元来却是馒头。喝一喝。
　　越格超宗。埋没先圣。依他建立。孤负己灵。不涉二途。如何通信。灵龟无卦兆。空壳不劳钻。
　　不用立雪庭下。不用断臂师前。须信当人分上。已与佛祖齐肩。会得朝打八百。不会暮打三千。
　　瞿昙鼓动三寸舌。四十九年无法说。达磨不立一字脚。列派分枝无处着。既不立一字脚。列派分枝。从甚么处得来。青山不锁长飞势。沧海合知来处高。
　　施主请。举晦堂云。昔日去时是今日。今日依前人不来。昔既不来今不往。白云流水空悠哉。
　　师云。晦堂大似和泥脱墼。有甚快活。争如我大檀越。要去便去。要来便来。本无岐路。岂涉梯阶。毕竟如何。雨后文殊上五台。
　　荐母请云。烦恼尽时愁火灭。恩情断处爱河枯。徧虚空是愁火。向什么处灭。尽大地是爱河。又作么生枯。还会么。云在岭头闲不彻。水流涧下太忙生。
　　念念舍离诸恶趣。心心克取佛菩提。取舍二途如脱得。永嘉元不识曹溪。
　　印大师请。上堂。夫行脚汉。一等踏破草鞋。直须跟断。透过威音那畔更那畔。宗之与教是假道。佛之与祖是强名。授教传宗。皆为虚妄。寻真求实。转见参差。若以自心自性为究竟。必有他物他人为对待。直饶一掷。蓦过太虚。内绝聚蝇之糁。外无系蚁之丝。衲僧门下掉棒打月。必竟如何。苦哉佛陀。
　　佛祖顶[宁*页]上。有破天大路。未透生死关。如何敢进步。不进步。大千没遮护。一句绝言诠。邢咤擎铁柱。
　　流水下山非有意。片云归洞本无心。人生若得如云水。铁树开花遍界春。
　　请首座书记藏主。上堂我有折脚铛。三子共提掇。一着一着高。一步一步阔。从此活业兴。清风动寥沉。夜半放乌鸡。头上一点雪。
　　达磨西来。老卢南至。列派张枝。儿孙徧地。尽言教外别传。又何曾梦见。东禅脚下汗臭气。你道东禅有甚长处。相逢且说三分话。未可全抛一片心。
　　今朝十二。鼓声动地。云水上来。讨甚巴鼻。直饶天雨四花。争似归堂打睡。喝一喝。
　　达磨不来东土。二祖不往西天。老卢不识五祖。谁云夜半衣传。后人听事不真。唤钟作瓮。大开口来。只管说梦。梦却任你梦。说即任你说。劝君莫向虚空里钉橛。喝一喝。下座。
　　岁除云。日日波波走。夜夜不曾停。走到岁穷夜。依旧定盘星。山僧今夜。因风吹火。更为诸人。重说偈言去也。三十六旬穷此夕。定盘星上转风车。放开结角罗纹处。须信风流出当家。
　　入荒田不拣。信手拈来草。拈拄杖云。而今信手拈来。开眼也着。合眼也着。还有不受人瞒者么。良久云。除却华山潘处士。不知谁解倒骑驴。
　　住西禅。入方丈云。我有懒庵兄。夤缘真有在。从东复过西。两处成交代。去矣无遗恨。所欠唯睡债。难忘手足情。特来为渠赛。且作么生赛。待瞌睡起来。却向汝道。
　　举僧问赵州。和尚姓什么。州云。常州有。
　　师云。常州有。福州无。江风作恶浪花粗。不用刻舟徒记剑。片帆已过洞庭湖。
　　三分光阴二早过。灵台一点不揩磨。贪生逐日区区去。唤不回头争奈何。雪窦老。少卖弄。好与三十棒。然虽如是。死柴头有些儿火。独向应无人得知。
　　举僧问宽和尚。道在甚处。宽云。只在目前。僧云。既在目前。因甚不见。宽云。你有我故。所以不见。僧云。我有我故。所以不见。和尚还见否。宽云。有你有我。展转不见。僧云。无你无我。还见否。宽云。无你无我。阿谁求见。
　　师云。相骂饶你插觜。相唾饶你泼水。
　　举赵州道。急急急。穿靴水上立。走马到长安。靴头犹未湿。师云。钝鸟逆风飞。
　　一叶落便知秋。颟顸佛性。一尘起大地收。儱侗真如。若是衲僧门下客。不用更踌躇。曾向华山图上看。又添潘阆倒骑驴。
　　不与万法为侣者。是什么人。祖云。待汝一口吸尽西江水。即向汝道。若是怡山即不然。忽有人问。不与万法为侣者。是什么人。即向他道。待汝一口。吸尽西江水。未向汝道。
　　举赵州道。诸人被十二时使。老僧使得十二时。
　　师云赵州使得十二时。也是怡山客作儿。既是不为十二时所使。因甚却是沩山客作儿。不见道。泽广藏山。理能伏豹。
　　天童讣音至。云。梦幻空花。六十七年。白鸟烟没。秋水连天。个是宏智老和尚。末后一着子。识得者。以谓佛祖顶骨。曹溪正传。绵绵密密。密密绵绵。不识者。便谓手携一只履。葱岭去萧然。山僧不避诸人笑怪。亦未免为蛇画足。梦幻空花六十七。临行犹自老婆心。鸳鸯绣出与人看。谁知元不犯金针。
　　四月八日。举佛日道。大家泼一杓恶水。洗涤如来净边垢。垢尽众生烦恼除。狐狸便作师子吼。
　　怡山则不然。大家泼一杓恶水。洗涤如来净边垢。垢尽众生烦恼除。师子便作狐狸吼。既是师子。为甚却作狐狸吼。复云。谁肯降尊就卑。
　　荐妣开藏云。执经一字。三世佛冤。离经一字。还同魔说。明眼禅人。如何吐露。良久云。可怜沙塞雁。呜咽与春期。
　　追荐云。孝慈之道。儒释通宗。不思存殁亲。孰报劬劳德。故先圣道。大慈无不爱。大孝无不亲。爱我之爱。不爱彼之爱。非大慈也。爱今之亲。而不爱昔之亲。非大孝也。佛说盂兰盆教。广亲其亲。以奉累世之父母。博爱其爱。以济三涂之众生。其於孝慈。可谓大矣。若是山僧。又且不然。何故。有形终不大。无相乃名真。

　　颂古
　　析骨还父　　百丈开田
</div>
    <div class="pagination">
<a href="续古尊宿语要_page29.html">上一页</a><span>...</span><a href="续古尊宿语要_page25.html">25</a><a href="续古尊宿语要_page26.html">26</a><a href="续古尊宿语要_page27.html">27</a><a href="续古尊宿语要_page28.html">28</a><a href="续古尊宿语要_page29.html">29</a><span class="current-page">30</span><a href="续古尊宿语要_page31.html">31</a><a href="续古尊宿语要_page32.html">32</a><a href="续古尊宿语要_page33.html">33</a><a href="续古尊宿语要_page34.html">34</a><a href="续古尊宿语要_page35.html">35</a><span>...</span><a href="续古尊宿语要_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
