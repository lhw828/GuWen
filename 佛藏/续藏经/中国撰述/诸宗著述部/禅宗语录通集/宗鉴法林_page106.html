<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 106 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 106 页/共 128 页</h1>
    <div class="content">　　翠峰显云。亲见者僧从石霜来。夹山因甚道不相识。　智海逸云。夹山恁么道。是肯者僧不肯者僧。若辨得出。许你具择法眼。　径山策云。入虎穴者不畏死。登危竿者不怕险。者僧要路经过。夹山因兹落艹。检点将来。未免如猫弄鼠涂毒。若作夹山。待他道和尚也须急着眼。即和声打出。且向道净地上不要放屙。还知么。伤鳖恕龟。杀活由我。
　　夹山次日又升座曰。昨日新到在么。头出应诺。师曰。目前无法。意在目前。不是目前法。非耳目之所到。曰。今日虽问。要且不是。师曰。片月难明。非关天地。曰。莫[尸@豕]沸。便作掀禅床势。师曰。且缓缓。亏着上座什么处。头竖起拳曰。目前还着得者个么。师曰作家作家。头又作掀禅床势。师曰。大众看者一员战将。若是门庭布列。山僧不如它。若据入理深谈。也较山僧一级地。
　　东禅岳云。夹山口吹无孔笛。手提毡拍板。大家唱云。去年梅。今年柳。颜色馨香依旧。是何曲调。曲终人不见。江上数峰青。
　　夹山尝遣一小师徧游禅剎。殊无趣向。及闻师道远播。乃回省觐曰。和尚有如许奇特事。何不早向某甲道。师曰。汝蒸饭时吾为着火。汝行益时吾为展钵。甚处是孤负汝处。小师因而有省。
　　汝蒸饭时吾着火。汝行益时吾展[友/皿]。寻常恁么老婆心。自是你侬机不活。机若活。夹山本无奇特事。百川倒流闹聒聒。(痴绝冲)
　　夹山问黄山月轮。子是甚处人。曰闽中人。师曰还识老僧么。曰还识学人么。师曰。不然。且还老僧艹鞋钱。然后老僧还子庐陵米价。曰。恁么则不识和尚也。未审庐陵米作么价。师曰。真狮子儿。善能哮诟。
　　天奇瑞云。神之通也。虎穴魔宫无不自在。用之妙也。天涯海角有何障蔽。纵之星布高穹。夺之风卷残。云自古明枪易躲。至今暗箭难防。鼷口鼠食。人不觉疼。若人会得。八表横行。　大珠○云。看他作家相见。机锋相拄。唱愈高和愈峻。八面玲珑何等自在。虽然。还知者僧暗伤毒箭处么。　祖灯绍云。金针密运。就中不犯锋铓。还它夹山。建立不愧玉线。横抽袖里浑忘断续。须是月公。展托无违可谓作家。相见不屑呈戈舞钺。惜乎末后被夹山暗里金鎞。至今毒入骨髓。当时待道真狮子儿善能哮吼。便与掀倒禅床拂袖便出。非惟坐断夹山舌头。亦见师资有据。
　　夹山普请次。维那命佛日送茶。日曰某甲祇为佛法来。不为送茶来。那曰和尚令请上座。日曰和尚即得。乃将茶去作务处。见师遂撼茶碗作声。师不顾。日曰。酽茶三五碗。意在镢头边。师曰。缾有倾茶势。篮中几个瓯。日曰。缾有倾茶势。篮中无一瓯。便倾茶。大众俱以目视之。日曰。大众鹤望。乞师一言。师曰。路逢死蛇莫打杀。无底篮子盛将归。日曰。手执夜明符。几个知天晓。师召大众。已有人也。归去来。乃住普请。
　　万安严云。明自己。逞峻机。巇崄崖头别行活路。辨龙蛇。擒虎兕。毒药丛中却与醍醐。方能似函得盖如芥投针。此是夹山当年一宾一主道合处。山僧又作么生。途中若遇仙陀客。莫使黄金铸子期。
　　路逢死蛇莫打杀。无底篮子须扬下。往往事从闲话生。莫将闲话为闲话。(朴翁铦)
　　担板汉。没拘束。饿死首阳山。誓不食周粟。(虚堂愚)
　　夹山上堂。行不越户。穴不栖巢。目不顾它位里。脚不蹋它位里。六户不掩。四衢无踪。学不停午。意不立玄。千劫眼不借舌头底。万劫舌头不顾眼中明。峻机不假锋铓。若到者里。有个甚么事。竿头丝线从君弄。不犯清波意自殊。
　　月沉碧海龙非隐。雾锁苍梧凤不知。劫外森森无影木。垂阴自有未萌枝。(丹霞淳)
　　夹山因僧问如何是相似句。师曰。荷叶团团团似镜。菱角尖尖尖似锥。还会么。曰不会。师曰。风吹柳絮毛球走。雨打棃花蛱蝶飞。
　　仰山钦云。大小夹山虽然不负来机。怎奈被者僧勘破。仰山不然。如何是相似句。荷叶团团团似镜。菱角尖尖尖似锥。学人不会。风吹柳絮毛球走。雨打棃花蛱蝶飞。终是别些子。　天宁琦云。夹山与么答话。恰似夹竹桃花锦上铺花。祇是未曾点着本分事在。今日有问如何是相似句。向道。毋将支遁鹤。唤作右军鹅。　语浪谞云。山僧即不然。设有问如何是相似句。但向他道。沙囊挂壁休思饭。弓影沉杯莫认蛇。
　　夹山会下有一僧到石霜。入门便道不审。霜曰不必阇棃。僧曰与么则珍重便去。又到岩头。入门便道不审。头乃嘘两嘘。僧曰与么则珍重。才回步。头曰。虽是后生。亦能管带。其僧归举似师。师明日升堂。乃唤曰昨日从石霜岩头来底阿师出来。如法举前话。僧举了。师曰大众还会么。若无人道。老僧不惜眉毛道去也。乃曰。石霜虽有杀人刀。且无活人剑。岩头亦有杀人刀。亦有活人剑。
　　白岩符云。石霜岩头已有。夹山发放了也。若论者僧。亦不妨许伊是个俊俏衲子。祇是不合向夹山手里纳败缺。当时若解慎初护末。待道如法举前话。便好掀倒禅床。教夹山者汉要作盐铁判官也未得在。
　　夹山在沩山充典座。沩一日问今日吃什么菜。师曰两年同一春。曰好好修事着。师曰龙宿凤巢。
　　天童杰云。把柄在手。纵夺临时。敲磕将来。百味具足。其中祇欠一味。且道是油是酱。检点得出。华藏功不浪施。　天界盛云。夹山者汉才遭一笑。三桡开得眼来。便乃气吞诸方。虽然。汝等时中还曾齩着两年同一春么。喝一喝云。赶起石老虎着。
　　相逢借问众僧糜。莫比庵园香饭施。紫气夜随丹凤转。金龙晓缠月中枝。(投子青)
　　雨过龙庭苔藓润。夜央金殿烛初红。宫姬雅奏升平曲。禁外虚劳视听聪。(大洪预)
　　龙宿凤巢里。二年同一春。桂花香扑扑。平地是青云。(大洪恩)
　　黄阁帘垂紫气低。手持丹诏下彤墀。香风拂拂迎琼佩。方外如何敢窃窥。(宁远地)
　　夹山因僧问。十二分教及祖意。和尚为什么不许人问。师曰是老僧坐具。曰和尚以何法示人。师曰虚空无挂针之路。子虚徒捻线之功。又曰会么。曰不会。师曰金粟之苗裔。舍利之真身。罔象之玄谈。是野狐之窟宅。
　　疮疣故纸太颟顸。彩画虚空总不堪。烈焰那容蚊蚋泊。狂猿徒自影空贪。灵锋剑拂珊瑚月。胡饼机超佛祖谈。点石化金仙遇易。教人除却是非难。(大觉升)
　　风日熙熙鸡犬淳。孙吴谋略若施陈。五丁凿路先亡蜀。万里筑城早丧秦。尘净一盘珠湛湛。机生四海浪津津。廓清寰宇无瑕翳。花笑莺啼处处春。(远庵僼)
　　尧舜垂裳万国春。太平无事不谈兵。玉鞭金马闲终日。明月清风富一生。([、/(、*、)]三圆)
　　夹山将示灭。垂语曰。石头一枝看看即灭矣。洛浦曰不然。师曰何也。曰它家自有青山在。师曰。苟如是。即吾宗不坠矣。
　　愚庵盂云。石头一枝。有赖洛浦此语。坠吾宗者。可惜夹山后语。减价卖丝帛。儿孙尽布衣。　祖灯绍云。夹山寻常口吞佛祖气压诸。方临死犹作者般态状。若非多口阿师出一臂力。洎乎入涅盘堂不得。

　　鄂州清平山令遵禅师(翠微学嗣)

　　因僧问如何是大乘。师曰井索。曰如何是小乘。师曰钱索。曰如何是有漏。师曰笊篱。曰如何是无漏。师曰木杓。曰觌面相呈时如何。师曰分付与典座。
　　天宁琦云。永祚不避诸方检责。也要矢上加尖。打破大唐国。觅一个会佛法底不可得。
　　笊篱木杓。钱贯井索。现成家风。受用廓落。生涯放得信缘看。佛法更於何处着。不用安排祇么从。自然心地常安乐。(天童觉)
　　二乘诸漏扣空王。雪后那堪半夜霜。秦汉旌旗度沙漠。唐虞黼黻拱岩廓。(张无尽)
　　笊篱木杓。钱贯井索。打瓦钻龟。徒劳卜度。麒麟祇有一只角。(南华炳)
　　细敲檀板接莺喉。声遏行云宛转流。千度唱来千度别。令人犹忆小凉州。(中牧瑛)
　　清平初参翠微。问如何是西来的的意。微曰待无人即向汝道。师良久曰无人也请和尚说。微下禅床引入竹园。师又曰无人也请和尚说。微指竹曰。者竿得恁么长。那竿得恁么短。师稍领略。犹未尽彻。后出住大通。举此谓众曰。先师入泥入水。自是我不会。
　　父子相逢意已彰。尊卑何必叙炎凉。丁宁指点家园事。行尽荒郊话短长。(大洪遂)
　　土埋处处铁菱角。半夜经由未觉难。天晓脚跟伤中倒。方知行过铁门关。(雪堂行)
　　清平因僧问如何是清平家风。师曰一斗面作三个蒸饼。
　　响落千山事亦真。云流夜魄却分明。要求绝迹无行地。莫向崆峒问广城。(频吉祥)

　　舒州投子山大同禅师(翠微学嗣)

　　因僧问如何是十身调御。师下禅床立。又问凡圣相去多少。师亦下禅床立。
　　翠峰显云。此公案诸人无不委知。若与么举。天下衲僧尽为念话杜家。翠峰还有长处也无。试为大众举看。凡圣相去多少。投子下禅床立。如何是十身调御。投子下禅床立。且道与前来举底是同是别。若道一般。许上座具一只眼。若道别有奇特。也许上座具一只眼。复更开一线道。凡圣相去多少。请上座下一转语。如何是十身调御。请上座答一转语。非但参见投子。亦乃知翠峰长处。或若总道下禅床立。惜取眉毛好。　五祖演云。或有人恁么问。山僧亦下禅床立。为什么。却依样画猫儿。待我计较得成。却向你道。　径山杲云。投子下禅床。今朝为举扬。驴前马后汉。切忌乱承当。　高峰妙云。一转语天悬地殊。一转语言端语的。　古南门云。投子好个十身调御。被翠峰齩得百杂啐。设有问者。但道口上着。
　　水出昆仑浪接连。天高地迥秀林峦。禅床略下云山断。凡圣无踪海岳寒。(投子青)
　　老妇低垂事舅姑。起来争免面模糊。强将云髻高高绾。遮得傍人眼也无。(白云端)
　　爱向江边弄钓丝。碧潭深处有嘉鱼。钩头不是无香饵。个底如何钓得渠。(长灵卓)
　　玉麟带角离霄汉。金凤衔花下彩楼。野老不嫌公子醉。相将携手御街游。(水庵一)
　　出海银蟾绝点尘。轻风习习逗砧声。水晶帘动蔷薇放。扑鼻清香满院生。(穆堂念)
　　投子因赵州问大死底人却活时如何。师曰不许夜行投明须到。州曰我早猴白伊更猴黑。
　　天童昼云。二尊宿祇具一只眼。
　　活中有眼还同死。药忌何须鉴作家。古佛尚言曾未到。不知谁解撒尘沙。(翠峰显)
　　死去活来牙上露。投明须到已先行。谁家别馆池塘里。一对鸳鸯画不成。(白云端)
　　虚空产出铁牛儿。头角分明也大奇。蹋破澄潭深处月。夜阑牵向雪中归。(长灵卓)
　　我疑千年苍玉精。化为一片秋水骨。海神欲护护不得。鳌头一旦忽擎出。(正堂辨)
　　芥城劫石妙穷初。活眼寰中照廓虚。不许夜行投晓到。家音未肯付鸿鱼。(天童觉)
　　出洞毒蛇头戴角。踞崖猛虎体元斑。髑髅脑后敲金磬。未到天明送出关。(龙池珍)
　　投子因僧问月未圆时如何。师曰吞却三个四个。曰圆后如何。师曰吐却七个八个。
　　天童杰云。吞却与吐却。算来无处着。要见滑稽人。便是黄番绰。　南山宝云。山僧则不然。月未圆时如何。徧界是光明。月圆后如何。通身无向背。且道与投子相去多少。　投子青云。诸人作么生商量。若也道得。寂住峰前烟云盖地。曹溪路上日月同轮。若有不会。更为颂出。
　　圆缺曾伸问老翁。石龟衔子引清风。昨朝木马潭中过。蹋出金乌半夜红。
　　吞即易。吐还难。须弥顶上天风寒。昨夜三更白如昼。不知谁共倚阑观。(佛性泰)
　　三十六物都灰烬。祇遗一双枯眼睛。置向九衢深夜后。无光明处作光明。(笑岩宝)
　　投子路次逢赵州。州问莫便是投子山主么。师曰茶盐钱布施我来。州先归庵。晚间见师自携油回。州曰。久向投子。到来祇见卖油翁。师曰。你祇见卖油翁。且不识投子。曰如何是投子。师提起油缾曰油油。
　　南堂静云。赵州作家炉韛要煅百炼精金。投子本分钳锤不免途中受用。要见二老落处么。十年辛苦无人问。一旦成名天下知。　博山来云。跨逐日之蹄。截奔汇之水。非赵州即投子。非投子即赵州。如善下奕者各见数着之先。应在临机。自然调妥。还识二老么。向铁围城穿下过来。十字街头与汝相见。
　　偶然提得一瓶油。岂谓贪它滑口头。丰俭随家聊出客。不将平屋羡高楼。(豁堂嵓)
　　投子因僧问和尚住此山有何境界。师曰丫角女子白头丝。
　　丫角女子白头丝。猛焰堆中雪片飞。一等住山谁可拟。闲云流水不同归。(白云端)
　　华萼楼前春正浓。蒙蒙柳絮舞晴空。金钱掷罢娇无力。笑倚阑干屈曲中。(懒庵枢)
　　住山境界问如何。女子双鬟鬓已皤。觌面不逢休更会。白云飞过旧山阿。(天目礼)
　　投子因僧问。春雨淋淋百艹为什么不抽芽。师曰芭蕉祇么长。又问如何是玄中玄。师曰去年端午今年亦然。曰毕竟如何。师曰故非同别谁说前后。僧问如何是第二月。师曰仲春渐暖。曰如何是第一月。师曰孟春犹寒。
　　孟春犹寒第一月。仲春渐暖第二月。若无闲事挂心头。便是人间好时节。江南并两淛。春寒与秋热。(蒙庵岳)
　　投子因僧问。一大藏教还有奇特事也无。师曰演出大藏教。
　　云岩新别云。演入大藏教。　昭觉勤云。差病不假驴驼药。　径山杲云。演出演入则不无。二大老若是奇特事。三生六十劫也未梦见在。　狮林则云。丛林商量尽道大慧不肯它二老。若作恁么见解。三生六十劫未梦见大慧在。
　　顿渐偏圆。权实空有。钉[此/束]铁舌。河目海口。一道清虚互古今。八角磨盘空里走。(昭觉勤)
　　一出一入。半合半开。羸鹤翘寒木。狂猿啸古台。要知奇特事。当甚破艹鞋。(木庵永)
　　投子因僧问如何是一大事因缘。师曰尹司空请山僧开堂。
　　昭觉勤云。投子古佛丛林中推其得逸群之辨。得朴实道用。观其等闲拈掇。不妨佛法世法打成一片。虽然。惜其不甚宽廓。今日有问天宁如何是一大事因缘。即向道手握金轮清四海。圣躬弥亿万斯年。　磬山修云。作么生是投子实头处。设有恁么问磬山。但云朝看云片片。暮听水潺潺。　天童忞云。佛果眼盖五天。胸罗万有。据其生平施设。发一言举一令。直欲上穷圆盖下透风轮。山僧今日非敢抑他威光。细检此语。未免鹿鹿。因人成事。道峰即不然。如何是一大事因缘。向云数声黄鸟青山外。占断风光作主人。
　　一发由来引万钧。全肩荷负见当人。通身手眼重拈掇。枯木花开大地春。(龙翔欣)
　　投子因僧问。曹溪指月灵山话月。如何是真月。师曰昨夜三更转向西。
　　法林音云。何不与本分艹料。
　　昨夜三更转向西。晓来任运落花溪。举头不荐团圞底。无限清风付与谁。(慈受深)
　　昨夜三更转向西。昏昏宇宙几人迷。澄潭影转风初息。猿狖微闻岭外啼。(懒庵需)
　　投子因一婆子家中失却牛。特诣方丈请卜。师召婆婆。婆应诺。师曰牛在。
　　白岩符云。大小投子祇有杀人刀且无活人剑。当时婆子应诺。何不道在即在祇是少了些头角。婆子从者里构去也未可知。　白光明云。白岩到者里失却一只眼。何故。殊不知者婆子诺处头角宛然。
　　投子问僧甚么处来。曰东西山礼祖师来。师曰祖师不在东西山。僧无语。
　　法林音代云。老老大大前言不副后语。
　　苍龙带雨离深洞。彩凤衔花入帝关。一句古今无渗漏。祖师不在东西山。(雪堂行)
　　舌头无骨如天阔。眼里有珠似镜辉。沧海已教枯到底。祖师元不在东西。(频吉祥)
　　投子因巨荣禅客参。师曰。老僧未有一言半句挂诸方唇齿。何用要见老僧。曰到者里不施三拜要且不甘。师曰出家儿得与么没碑记。荥乃绕禅床一匝而去。师曰。有眼无耳朵。六月火边坐。
　　翠峰显云。也不得放过。才绕便擒住云。是谁不甘。若跳得出。不妨是一员衲僧。　沩山喆云。者僧虽是惯战沙场。怎奈投子善能折挫。何故。真金若不经炉冶。怎得光华彻底鲜。　古南门云。者僧放过且不论。祇如有眼无耳朵六月火边坐。还放得过投子么。
　　潭底金鳞多识钩。乍投香饵即先知。欲令鱼目无知见。须学揉蓝染钓丝。(海舟慈)
　　投子因僧问如何是学人一卷经。师曰题目分明。
　　半满金言玉转环。灵山一会受欺瞒。拈来题目分明也。付与儿孙着眼看。(佛心才)
　　投子一日指庵前一片石向雪峰曰。三世诸佛总在里许。曰须知有不在里许者。师曰不快漆桶。一日与峰游龙眠。有两路。峰问那个是龙眠路。师以杖指之。峰曰东去西去。师曰不快漆桶。峰又问一锤便就时如何。师曰不是性燥汉。曰不假一锤时如何。师曰不快漆桶。峰又问此间还有人参也无。师将镢头抛向峰面前。峰曰与么则当处掘去也。师曰不快漆桶。
　　翠峰显云。然则一期折挫。且投子是作家炉韛。我当时若作雪峰。待道不是性燥汉。向云钳锤在我手里。诸上座合与投子着得个什么语。若能道得。便乃性燥平生光扬宗眼。若也颟顸。顶上一锤。莫言不道。　沩山喆云。雪峰虽是本分钳锤。怎奈投子是作家炉韛。众中还有本分钳锤者么。如无。山僧为你诸人下一锤。直是火星迸散。乃卓拄杖云。看看。诸人护取眉毛好。　东禅观云。与么酬对唤作作家炉韛。正是认狸为虎自取疑怖。若据性空见处。投子心肝五脏被雪峰尽情搂出。　古南门云。投子翠峰俱是作家炉韛。怎奈钳锤在手。善说不善用。未为性燥。若是古南。待雪峰才问一锤便就时如何。劈脊棒云。打破者漆桶。诸上座。漆桶既然打破。宗眼又作么生光扬。
　　说明道白。埋尘混垢。变化有由。败露不走。谁知暗里骨横。抽要在轰轰霹雳手。(月堂昌)
</div>
    <div class="pagination">
<a href="宗鉴法林_page105.html">上一页</a><span>...</span><a href="宗鉴法林_page101.html">101</a><a href="宗鉴法林_page102.html">102</a><a href="宗鉴法林_page103.html">103</a><a href="宗鉴法林_page104.html">104</a><a href="宗鉴法林_page105.html">105</a><span class="current-page">106</span><a href="宗鉴法林_page107.html">107</a><a href="宗鉴法林_page108.html">108</a><a href="宗鉴法林_page109.html">109</a><a href="宗鉴法林_page110.html">110</a><a href="宗鉴法林_page111.html">111</a><span>...</span><a href="宗鉴法林_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
