<!DOCTYPE html>
<html>
<head>
    <meta charset="UTF-8">
    <title>宗鉴法林 - 第 13 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗鉴法林 - 第 13 页/共 128 页</h1>
    <div class="content">　　问二祖曰。弟子身缠风恙。请师忏罪。祖曰将罪来与汝忏。师曰觅罪了不可得。祖曰。与汝忏罪竟。宜依佛法僧住。师曰。今见和尚已知是僧。未审何名佛法。祖曰。是心是佛。是心是法。佛法无二。僧宝亦然。师曰。今日始知罪性不在内外中间。如其心焉。佛法无二也。祖深器之。
　　琅琊觉云。犹欠作云何梵在。　梁山观於觅罪了不可得处云。罪性向什么处去也。又云。非但罪性。觅者亦不见有。　云居齐云。二祖深器之。是肯他会佛法耶。肯他说道理耶。
　　罪已无根性已空。正生风处不生风。至今山谷山前水。一派清流入海中。(佛国白)
　　无孔笛子毡拍板。五音六律皆普徧。时人不识黄番绰。笑道侬家登宝殿。(五祖演)
　　风恙缠身。觅罪不得。九万里程。展摩霄翼。(旻古佛)
　　浑身臊痒倩人搔。入骨搔来身已劳。一下被伊搔着了。平生痒处一时消。(水庵一)
　　弥天罪过无门忏。红烂通身世莫医。已是四棱俱蹋地。尽教后代乱针锥。(无门开)
　　风恙缠身世莫医。家贫遭劫更堪悲。谁知觅罪了无处。正是贼归空屋时。(大歇谦)
　　通身是病骨黏皮。举世无人识得伊。纵使罪根都忏了。依然失却两茎眉。(痴绝冲)
　　万里天开一阵风。云推桂毂出烟笼。秋深秋浦那清影。露滴芙蓉两岸红。(无异来)
　　三祖信心铭曰。至道无难。惟嫌拣择。但莫憎爱。洞然明白。
　　报恩秀云。祖师道个嫌字。先自憎爱了也。却云但莫憎爱洞然明白。又何啻扬声而欲止响。　德山绘别云。至道最难。须是拣择。若无憎爱。怎见明白。　佛川义云。祖师八字打开。两手分付了也。虽然。直捷固然直捷。怎奈极是誵讹。山僧更资一路。至道无难。惟嫌拣择。但莫憎爱。洞然明白。良久云。参。
　　三祖曰。毫厘有差。天地悬隔。
　　直上峰头脚步宽。得盘桓处且盘桓。松林茂映彤云赤。举眼寻思便着瞒。(云松品)
　　自来拽杖千峰外。谁识斑斓是大虫。拈得松声无着处。和风吹徧碧桃红。(月厂屏)
　　三祖曰。二由一有。一亦莫守。一心不生。万法无咎。
　　元洁莹蓦拈拄杖云。三祖大师来也。以无缘三昧。智印三昧。将须弥移至芥子孔。见诸人不会。化作奋迅三昧。穿却诸人鼻孔眼睛。走入露柱里去也。卓拄杖。
　　三祖曰。六尘不恶。还同正觉。
　　雪窦显云。拄杖子是尘。有什么过。过既无。应合辨主。所以道粪扫堆头现丈六金身。且拈在一边。赤肉团上壁立千仞。又放过一着。直饶八面四方来。正好连架打。　古南门云。雪窦拄杖子虽善能为祖师作主。要且脚跟未点地在。

　　四祖道信大医大师

　　参三祖问。愿和尚慈悲赐与解脱法门。祖曰谁缚汝。师曰无人缚。祖曰何更求解脱乎。师大悟。
　　牛头未生。梅子熟也。缓步人间。池成月下。凤书三到懒开眸。白莲峰顶光相射。(云岩因)
　　谁缚无人缚。何更求解脱。未必右军鹅。便是支郎鹤。(石田熏)
　　四祖住蕲州破头山。学侣云臻。摄心不寐胁不至席。一日告众曰。吾武德年中游庐山。望破头山紫云如盖。有白气横分六道。汝等会否。弘忍曰。莫是和尚他后横出一枝佛法否。师曰善。唐太宗向师道。三诏不赴就。赐紫衣。
　　慈云之塔。大医之师。瞻之仰之。双峰巍巍。懒融不得西天钵。直付黄梅路上儿。(杨无为)
　　岛外寻师解缚归。双峰山下独幽奇。却将衣钵为人事。乞与黄梅个小儿。(佛国白)
　　绝知名迹能妨道。正恐师承亦累人。问法沙弥莫饶舌。百年逆旅要同尘。(觉范洪)
　　坚辞凤阙紫泥诏。玷辱宗风个古锥。坐断双峰无寸草。爱松留得碍人枝。(无门开)
　　破头峰顶紫云飞。三却天书老翠微。滞货虽然无用处。不应分付小孩儿。(少室睦)
　　解脱深坑得自由。单提独弄逞风流。无端累及栽松老。业识茫茫未肯休。(诺庵肇)
　　破头山下觅便宜。勾引黄梅路上儿。又向江南访牛首。赚他花鸟绝来期。(典牛游)
　　四祖付五祖偈曰。华种有生性。因地华生生。大缘与性合。当生生不生。
　　小使生来气宇雄。性空内外灭真宗。破头老祖亲遭着。扇起毗岚覆地风。(默庵慧)

　　五祖弘忍大师

　　在蕲州西山栽松。四祖曰。吾欲传法与汝。汝已年迈。汝若再来。吾尚迟汝。师遂往周氏托生。至七岁遇祖於黄梅。祖问子何姓。师曰。姓即有。非常姓。祖曰是何姓。师曰是佛性。祖曰汝无姓耶。师曰性空故无。
　　栽松何老。传衣何少。前身后身。一梦两觉。白藕开花峰顶头。明月千年冷相照。(杨无为二)
　　日出而作。栽松为乐。昔栽几何。今满岩壑。白头人去小儿归。笑杀林梢千岁鹤。
　　垂垂白发下青山。七载归来换旧颜。人却少年松已老。是非从此落人间。(佛国白)
　　谁是前身孰后身。谩将名字较新陈。邻家莫问去来事。我是昔人非昔人。(祖印明)
　　黄梅果熟。白藕花开。问惟佛性。体异凡胎。衣传南岭人将去。松老西山我再来。两借皮囊成底事。一壶风月湛无埃。(天童觉)
　　栽徧满山松。暗地翻身转。虽然得信衣。何曾识爷面。(石田熏)
　　几年活计镢头边。万本青松锁翠烟。梦破曹溪天地阔。再来不值半文钱。(少室睦)
　　栽松幸自可怜生。刚要随人入火坑。换得皮囊急回首。依然鼻孔不多争。(石室辉)
　　手种青松数百株。饥餐渴饮自如如。无端借路重相见。却被人传上祖图。(退翁休)
　　约去栽松个老人。还来传法喜童真。有娘生面无爷姓。劫外灵苗不犯春。(水庵一)
　　种得千山无空地。一枝犹在镢头边。不因脱赚周家女。衣钵何缘到汝传。(中峰本)
　　破头山里栽松日。浊港江边寄宿时。大法一丝悬九鼎。去来心事许谁知。(愚庵及)
　　初生犊。不怕虎。等闲来击禾山鼓。也是苦。阿房宫里称巨富。许多楼阁门无数。那边走过三五步。波斯忽遇耆婆天。道个性空无我我无故。(南庵依)
　　五祖付六祖偈曰。有情来下种。因地果还生。无情既无种。无性亦无生。
　　蹋碓才经八个月。衣盂夜半错流传。风幡话堕闻皆丧。今古怨牵到白拈。(默庵慧)

　　六祖慧能大师

　　闻五祖黄梅往参。祖问汝自何来。师曰岭南。祖曰欲须何事。师曰惟求作佛。祖曰。岭南人无佛性。若为得佛。师曰。人即有南北。佛性岂然。祖诃曰着槽厂去。祖一日各令呈偈。神秀书於廊壁曰。身是菩提树。心如明镜台。时时勤拂拭。勿使惹尘埃。师别曰。菩提本无树。明镜亦非台。本来无一物。何处惹尘埃。祖默器之。
　　石坠腰间舂碓鸣。老卢便重不便轻。黄梅衣钵虽传得。犹去曹溪数十程。(杨无为)
　　六祖当年不丈夫。倩人书壁自涂糊。明明有偈言无物。却受他家一钵盂。(死心新)
　　桂花包里老黄梅。不向阴阳地上栽。蜂蝶岂知香远近。难寻踪迹去还来。(东山演)
　　黄梅夜半错分付。才得星儿便乱做。大庾岭头屙一堆。后代儿孙遭点污。(木庵永)
　　扬下采樵斧。直入碓坊舂。一脚蹋到底。黄梅信息通。(佛照光)
　　应无所住以生心。大地山河一发沉。从此别开穷世界。新州柴把贵如金。(破庵先)
　　四句伽陀不解书。三更传得本来无。曹溪路上生荆棘。直至如今在半途。(妙峰善)
　　菩提无树镜非台。臭口分明鬼擘开。幸是卖柴无事獠。刚然惹得一身灾。(无门开)
　　不作樵夫作碓夫。祇将脚力验精粗。知他蹋着蹋不着。和米和糠到钵盂。(西岩惠)
　　七百高僧总会禅。眼空四海鼻撩天。黄梅若也无私曲。有甚衣盂到汝传。(痴绝冲)
　　荷条柴担眼头空。路入黄梅伎已穷。卖得丛林枝叶尽。岭南无地种春风。(中峰本)
　　黄梅分付太仓忙。半夜凄凄暗渡江。将谓无人知下落。贼身已露更和赃。(辛庵俦)
　　负舂原是岭南人。十字呼来九不真。漏得衣盂连夜走。至今无处着浑身。(退庵英)
　　师资缘会有来由。明镜非台语暗投。坏却少林穷活计。橹声摇月过沧洲。(葛庐覃)
　　新月澄溪上下圆。冷云抹尽落遥天。城头黑黑三声鼓。万象森罗枕子边。(三峰藏)
　　六祖因法性寺风扬剎旛。有二僧对论。一曰风动。一曰旛动。师曰。不是风动。不是旛动。仁者心动。
　　雪峰存云。大小祖师。龙头蛇尾。好与二十棒。孚上座侍次。齩齿。峰云。我与么道。也好与二十棒。　保福展云。作贼人心虚。也是萧何置律。　五祖戒云。着甚来由。　巴陵鉴云。祖师道不是风动不是旛动。既不是风旛。向甚处着。有人与祖师作主。出来与巴陵相见。　雪窦显云。风动旛动。既是风旛向甚处着。有人与巴陵作主。出来与雪窦相见。　泐潭清云。不是风动不是旛动。若是灵俐汉。悬岩撒手便好承当。顾后瞻前转生迷闷。仁者心动。而今还有为祖师作主者么。有则出来与老僧相见。　天童华云。一盲引众盲。相牵入火坑。　黄龙新云。不是风动不是旛动。明眼汉一点瞒他不得。仁者心动。且缓缓。你向甚处见祖师。乃掷下拂子云。看。　径山杲举雪峰语毕云。要识孚上座么。犀因玩月纹生角。要识雪峰么。象被雷惊花入牙。　中峰本云。尝鼎一脔具知众味。非风动非旛动仁者心动。可谓尝鼎之一脔矣。使人不觉恶心呕吐。　天宁琦云。风动旛动心动。与你拈却了也。向什么处见祖师。　径山秀云。大小祖师为人错下注脚。合吃三十棒。　龙池传云。不是风动不是旛动也不是心动。僧问毕竟是什么动。池召僧。僧近前。池打一掌云。祇许你知不许你会。又一掌云。去。　箬庵问云。大小祖师朝打三千暮打八百。　金粟元云。还知祖师落处么。书头教娘勤作息。书尾教娘莫瞌睡。中间一句不成文。无限相思花雨泪。
　　不是风兮不是旛。黑花猫子面门斑。夜行人祇贪明月。不觉和衣堕水寒。(法昌遇)
　　荡荡一条官驿路。晨昏曾不禁人行。浑家不是不进步。无奈当门荆棘生。(保宁勇)
　　东西南北无空处。上下四维随分举。眷属都来祇一身。行尽天涯无伴侣。(三祖宗)
　　不是风兮不是旛。白云依旧覆青山。年来老大浑无力。偷得忙中些子闲。(雪峰圆)
　　沧溟直下取骊珠。觌面相呈见也无。到此不开真正眼。膏肓之病卒难苏。(道场如)
　　指出风旛俱不是。直言心动亦还非。夜来一片寒溪月。照破侬家旧翠微。(佛心才)
　　梦游华顶过丹丘。蹑尽寒云倚石楼。贪看瀑泉泻崕壁。不知身在碧江头。(长灵卓)
　　不是风旛不是心。曹溪深也未为深。那咤忿怒掀腾去。析徧微尘不可寻。(黄龙震)
　　不是风旛是心动。似倩麻姑痒处搔。天外孤鸾谁得髓。何人解合续弦胶。(崇觉空)
　　浪静风恬正好看。秋江澄彻碧天宽。渔人竞把丝纶掷。不见冰轮蘸水寒。(常庵崇)
　　大海波涛涌。千江水逆流。龙王宫殿里。不见一人游。(应庵华)
　　不是风旛动。天生李老君。出胎头上发。寸寸白如银。(雪堂行)
　　张骞推倒昆仑后。几人穷到孟津源。堪笑不知天地者。至今刚道有乾坤。(肯堂充)
　　不是风兮不是旛。将军骑马出潼关。安南塞北都归了。时复挑灯把剑看。(天目礼)
　　长安一片月。万户捣衣声。秋风吹不尽。总是玉关情。(孤峰深)
　　风旛心动。一状领过。祇知开口。不觉话堕。(无门开)
　　地神归地。天神归天。殷勤奉送。宝马金钱。(无准范)
　　一点私情奈得羞。也曾漏泄在君侯。相思正值春三月。花落花开总是愁。(三宜盂)
　　入暮微云河汉游。雁声惊起一天秋。树高千丈西风急。眨眼红黄逐水流。(天岳昼)
　　育王崇举巴陵雪窦拈毕云。非风非旛无着处。是风是旛无处着。撩天俊鹘悉迷踪。踞地金毛还失措。阿呵呵。悟不悟。令人转忆谢三郎。一丝独钓寒江雨。
　　六祖偈曰。兀兀不修善。腾腾不造恶。寂寂断见闻。荡荡心无着。
　　寿昌经云。兀兀不修善。撞破虚空成几片。腾腾不造恶。转身挨倒空王阁。寂寂断见闻。十方法界共慈门。荡荡心无着。惊起蟭螟吞五岳。祇如此意。还相似么。噫。长江昼夜东流去。海水从来不减增。
　　六祖因僧问黄梅衣钵什么人得。师曰会佛法人得。曰和尚还得否。师曰我不得。曰和尚为什么不得。师曰我不会佛法。
　　汾阳昭代云。方知密旨难传。　翠岩芝云。会得即二头。不会即三首。作么生便有出身之路。　径山杲云。还见祖师么。若也不见。径山与你指出。蕉芭蕉芭有叶无了。忽然一阵狂风起。恰似东京大相国寺里三十六院东廊下壁角头王和尚破袈裟。毕竟如何。归堂吃茶。　天宁琦云。棒打石人头。嚗嚗论实事。　云居庄云。得与不得会与不会即不问。祖师性命因甚落在者僧手里。
　　信手拈来见自殊。个中消息没工夫。黄梅未许传斯旨。半夜曾将付老卢。(大洪恩)
</div>
    <div class="pagination">
<a href="宗鉴法林_page12.html">上一页</a><span>...</span><a href="宗鉴法林_page8.html">8</a><a href="宗鉴法林_page9.html">9</a><a href="宗鉴法林_page10.html">10</a><a href="宗鉴法林_page11.html">11</a><a href="宗鉴法林_page12.html">12</a><span class="current-page">13</span><a href="宗鉴法林_page14.html">14</a><a href="宗鉴法林_page15.html">15</a><a href="宗鉴法林_page16.html">16</a><a href="宗鉴法林_page17.html">17</a><a href="宗鉴法林_page18.html">18</a><span>...</span><a href="宗鉴法林_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
