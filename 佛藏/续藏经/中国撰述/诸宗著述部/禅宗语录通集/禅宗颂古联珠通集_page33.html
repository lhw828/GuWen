<!DOCTYPE html>
<html>
<head>
    <meta charset="UTF-8">
    <title>禅宗颂古联珠通集 - 第 33 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禅宗颂古联珠通集 - 第 33 页/共 79 页</h1>
    <div class="content">　　云岩扫地次。道吾曰。太区区生。师曰。须知有不区区者。吾曰。恁么则有第二月也。师竖起扫帚曰。这个是第几月。吾休去　玄沙闻云。正是第二月。　颂曰。
　　借来聊尔了门头。得用随宜即便收。象骨岩前弄蛇手。儿时作处老知羞。(天童觉)。
　　【增收】云岩同道吾。自南泉回药山。师问药山曰。如何是异类中行。山曰。吾今日困倦。且待别时来。师曰。某甲特为此事归山来。山曰。且去。师便出。吾在方丈外。闻师不荐。不觉齩得指头血出。却下来问师。师兄去问和尚那因缘作么生。师曰。不为某甲说。吾便低头。　颂曰。
　　饥餐嫩草遥山去。渴饮寒泉曲涧回。放荡不耕空劫地。暮天何用牧歌催。(丹霞淳)。
　　云岩因僧问。暂时不在如同死人时如何。师曰。便好埋却。　颂曰。
　　便好埋却。更无依托。天上人间。逍遥快乐。切忌思量涉路途。不劳弹指开楼阁。(普庵玉)。
　　【增收】云岩因药山问。闻汝解弄师子是否。师曰是。曰弄得几出。师曰。弄得六出。曰我亦弄得。师曰。和尚弄得几出。曰我弄得一出。师曰。一即六。六即一。后到沩山。沩问。承闻长老在药山弄师子是否。师曰是。曰长弄有置时。师曰。要弄即弄。要置即置。曰置时师子在甚么处。师曰。置也置也。　颂曰。
　　厇愬金毛师子子。旃檀林下青莎里。置也置也威自全。一出六出眉趯起。非拟拟知几几。星流不啻三千里。天外风清哮吼时。为君吸尽西江水(咄　雪窦显)。
　　放出金毛师子。百兽不见踪由。要得爪牙全露。直须自把绳头。(懒庵枢)。
　　【增收】云岩初参百丈。后造药山。山问。甚处来。师曰。百丈来。曰百丈有何言句示徒。师曰。寻常道。我有一句子。百味具足。曰咸则咸味。淡则淡味。不咸不淡是常味。作么生是百味具足底句。师无对。曰争奈目前生死何。师曰。目前无生死。曰在百丈多少时。师曰。二十年。曰二十年在百丈。俗气也不除。　颂曰。
　　行尽千峰路转高。肯归方忆旧云房。贪寻古调单于曲。暨蹉胡家一韵长。(投子青)。
　　【增收】云岩因僧问。二十年在百丈侍巾缾。为甚么心灯不续。师曰。头上宝华冠。曰头上宝华冠意旨如何。师曰。大唐天子及冥王。后僧举问九峰虔禅师。大唐天子及冥王意旨如何。虔曰。却忆洞上之言。　颂曰。
　　玉鞭高举击金门。引出珊瑚价莫论。逈古轮王全意气。不彰宝印自然尊。(丹霞淳)。
　　【增收】鄂州百岩明哲禅师。(嗣药山)洞山与密师伯到参。师问曰。阇黎近离什么处。洞山曰。近离湖南。师曰。观察使性什么。曰不得姓。师曰。名什么。曰不得名。师曰。还治事也无。曰自有廊幕在。师曰。岂不出入。山便拂袖去。师明日入僧堂曰。昨日对二阇黎。一转语不稔。今请二阇黎道。若道得。老僧便开粥。相伴过夏。速道速道。山曰。太尊贵生。师乃开粥共过一夏。　颂曰。
　　烧香人静杳无声。苔满丹墀皓月明。入户当堂慵正坐。出门尤懒下阶行。(丹霞淳)。
　　枯木岩前烟嶂昏。羚羊挂角觅无门。玉梭暗掷千峰外。一线虚通晓色分。孤逈逈绝瘢痕。万古寒潭搅不浑。正坐当堂金殿冷。回头尽是我儿孙。(自得晖)。
　　宾则始终宾。主则始终主。拂袖辨誵讹。依前还自举。还自举。栢岩堂上雨花雨。(月庵果)。
　　秀州华亭船子德诚禅师。(嗣药山)师印心於药山。与道吾云岩为交。洎离药山。谓同志曰。予率性疎野。唯好山水。他后知我所止。遇伶俐座主。指一人来。遂分携至华亭。泛一小舟随缘度日。吾后到京口。遇夹山上堂。僧问。如何是法身。曰法身无相。曰如何是法眼。曰法眼无瑕。吾失笑。山下座请问。某甲抵对这僧话必有不是。致令失笑。望不吝慈悲。吾曰。和尚一等是出世。未有师在。山曰。甚处不是。曰某甲终不说。请往华亭船子处去。山曰。此人如何。曰此人上无片瓦。下无卓锥。若去须易服而往。山乃散众直造华亭。船子才见便问。大德住甚么寺。山曰。寺即不住。住即不似。师曰。不似似个甚么。山曰。不是目前法。师曰。甚处学得来。山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。山拟开口。被师一桡打落水中。山才上船。师又曰。道道。山拟开口。师便打。山豁然大悟。乃点头三下。师曰。竿头丝线从君弄。不犯清波意自殊。山遂问。抛纶掷钓师意如何。师曰。丝悬渌水。浮定有无之意。山曰。语带玄而无路。舌头谈而不谈。师曰。钓尽江波锦鳞始遇。山乃掩耳。师曰。如是如是。　颂曰。
　　泛舟驾险三十春。系处竿头死活人。夹岭桂分千古韵。朗江山翠万重斯。(投子青)。
　　舍短从长有几人。远求船子扣玄津。兰桡数拄徒开口。水色山光特地新。(觉海元)。
　　不犯清波不掷钩。怪哉当面触鳌头。微茫一喷朦胧雨。万壑千溪水逆流。(保宁勇)。
　　长竿放去随波浪。丝线收来获锦鳞。桡下反身何脱洒。回头不见旧时人。(佛迹昱)。
　　芦苇萧萧江岸秋。长天独月向西流。离钩三寸无人道。笑倚兰桡自点头。(张无尽)。
　　蓦口一桡玄路绝。药山之道始流传。离钩三寸无消息。觉海方乘般若船。(径山杲)。
　　【续收】白云槛外思悠哉。密密金刀剪不开。幽洞不拘金锁意。纵横无系去还来。(丹霞淳)。
　　一叶轻舟泛海隅。金钩钓得锦鳞粗。几多逐浪迷源者。谁识清波意自殊。(枯木成)。
　　离钩三寸如何道。驻拟还同眼里沙。篷底月明载归去。劫前风韵落谁家。(真歇了)。
　　离钩三寸何不道。法眼无瑕瑕转多。若使一桡全腕力。朱泾无复水重波。(竟陵海首座)。
　　渺渺烟波一叶舟。竿头丝线几沉浮。离钩三寸如何道。便有金鳞暗点头。(尼无着总)。
　　一桡提起定纲宗。直得乾坤大地空。只为夹山轻放过。至今四海错流通。(别峰印)。
　　一桡打着这瞎汉。堪笑令犹行一半。竿头丝线钓鲸波。[瓜*矍]浪拏云犹是钝。(圜极岑)。
　　一桡劈脑没遮拦。大海波涛彻底乾。尽谓单传并直指。谁知总被祖师谩。(密庵桀)。
　　离钩三寸已周遮。臭口才开隔海涯。嬴得云山渺秋水。至今长映夕阳斜。(孤云权)。
　　三寸离钩槭一桡。百千毛窍冷飕飕。虽然两手亲分付。要在渠侬自点头。(无际派)。
　　夹峤当年错用心。贪他香饵被他擒。点头三下无言说。水阔山遥恨转深。(浙翁琰)。
　　了无锥地可容身。却泛孤舟据要津。不独夹山遭毒手。至今赚杀一船人。(笑翁堪)。
　　合头着语酬船子。恰如掘地觅青天。直饶桡下通明彻。也是华亭破漏船。(苏台辩)。
　　无相无瑕便倒戈。只因轻信智头陀。若还不到华亭上。铁铸船桡奈汝何。(南叟茙)。
　　朱泾深处泛扁舟。伶俐阇黎上直钩。劈口一桡空宇宙。远山迭迭水悠悠。(葛庐覃)。
　　笑中弃却竹林寺。将谓华亭有几多。穷性命於桡下丧。细思成败是萧何。(末宗本)。
　　三十余年在药山。鬼家活计岂能传。当时不得夹山老。你且耐烦撑破船。(清溪彻)。
　　船子嘱夹山曰。汝向去直须藏身处没踪迹。没踪迹处莫藏身。吾二十年在药山。祇明斯事。汝今既得。他后莫住城隍聚落。但向深山里镢头边。觅取一个半个接续。毋令断绝。山乃辞行。频频回顾。师遂唤阇黎。山乃回首。师竖起桡曰。汝将谓别有。乃覆船入水而逝。　颂曰。
　　夹山桡下悟心休。何患身名踏覆舟。今古华亭垂钓者。烟波江上使人愁。(照觉总)。
　　蓼夹芦花碧海秋。锦鳞跃浪上金钩。目前无法回头看。踏覆船来得自由。(罗汉南)。
　　【续收】不犯清波意自殊。口开目瞪尚踟蹰。渔舟覆却无踪迹。落日秋风战荻芦。(佛陀逊)。
　　老手当年靠夹山。全机丧尽结深冤。父南子北家何在。拨转天关地轴翻。(瞎堂远)。
　　蓦口一桡全杀活。点头三下鼻撩天。至今千古风流在。谁道华亭覆却船。(佛照光)。
　　拶透机先子欲酬。迅雷楫下汗如流。踏翻船子水悠悠。直入千峰不转头。(水庵一)。
　　藏身无迹更无藏。脱体无依便厮当。古镜不磨还自照。淡烟和露湿秋光。(□□□)。
　　没踪迹处莫藏身。看来端是眼中尘。全机打破系驴橛。棒头敲出玉麒麟。(圜极岑)。
　　明镜当台。一椎打破。东鲁西秦。无可不可。(肯堂充)。
　　一桡劈口虚空破。三点驴头覆却船。父子至今俱不了。江湖波浪错流传。(天童净)。
　　机轮元不挂丝头。会有金鳞上直钩。蓦口一桡犹未彻。踏反船子有来由。(松源岳)。
　　臭口未开经万劫。丝毫才犯铁轮随。雨散云收明月夜。反动江波说向谁。(木庵永)。
　　夹山不在一桡上。明月芦花夜夜寒。谁谓华亭消息断。俨然秋色在江山。(解空观)。
　　散席迢迢到海涯。点头桡下丧全机。父南子北今何在。月冷渔歌落钓矶。(天目礼)。
　　一下兰桡蓦口鞭。大洋海底火烧天。父南子北家何许。风满长空月满船。(蒙庵聪)。
　　称意金鳞一上钩。华亭江水合西流。钓船尽底掀翻了。恼乱春风卒未休。(朴翁铦)。
　　药贴分明说得亲。不知里面伪和真。谆谆教诫痴儿女。莫把方书误后人。(虚堂愚)。
　　一棹绿杨湾。金鳞得处难。长江深有恨。不合踏反船。(西岩惠)。
　　藏身处没踪迹。无影树头灵鸟宅。没踪迹处莫藏身。不萌枝上春花拆。有来由谁辨的。天晓西风拂拂吹。松钗一径争抛掷。(东谷光)。
　　药山高沙弥(嗣药山)因药山问曰。见说长安甚闹。师曰。我国晏然。(法眼别云见谁说)山曰。汝从看经得请益得。师曰。不从看经得。亦不从请益得。山曰。大有人不看经不请益。为甚么不得。师曰。不道他无。只是他不肯承当。　颂曰。
　　撞破虚空七八片。逆开金锁两三重。转身直入青霄外。多少行人觅路踪。(成枯木)。
　　兴亡虚去又虚来。为渠国土绝纤埃。须弥顶上无根草。不受春风花自开。(投子青)。
　　高沙弥住庵。一日雨中来相看药山。山曰。你来也。师曰是。山曰。可煞湿。师曰。不打这鼓笛。云岩曰。皮也无。打甚么鼓。道吾曰。鼓也无。打甚么皮。师曰。今日大好。一场曲调。　颂曰。
　　偶尔垂言借问伊。知音争使落今时。胡笳不犯宫商曲。玉笛横时劫外吹。(丹霞淳)。
　　鼎州李翱刺史。(见药山)向药山玄化。屡请不赴。乃躬谒之。山执经卷不顾。侍者曰。太守在此。李性褊急。乃曰。见面不如闻名。拂袖便出。山曰。太守何得贵耳贱目。李回拱谢。问曰。如何是道。山以手指上下曰。会么。李曰不会。山曰。云在青天水在瓶。李忻惬作礼。述偈曰。炼得身形似鹤形。千株松下两函经。我来问道无余说。云在青天水在瓶。　颂曰。
　　云在青天水在瓶。恐君妄解作惺惺。汾阳问你幽魂听。如实神通现姓名。(汾阳昭)。
　　云在青天水在瓶。丹霄把手共君行。回头不觉寒更晓。一片红光海上生。(圆通仙)。
　　云在青天水在瓶。眼光随指落深坑。溪花不耐霜风苦。说甚深深海底行。(张无尽)。
　　陇西贤相登药峤。云在青霄水在瓶。风静云消空独露。天门玉女不曾扃。(京兆府天宁琏)。
　　古人问道复何言。水在瓶中云在天。故国要归归便得。离亭云月渡头船。(白杨顺)。
　　【续收】制使当年问道时。单枪匹马到禅扉。再四垂慈犹未晓。挥毫落纸更明诗。(洞山聪)。
　　陌路相逢不相识。云水悠悠无定迹。饶君富贵百千般。争似侬家穷的的。(大洪恩)。
　　贵耳而贱目。背手抽金镞。仰面看青天。箭过新罗国。(弁山阡)。
　　云在青天水在瓶。平生肝胆向人倾。真金自有真金价。终不和沙卖与人。(北海心)。
　　若陈见面太悬殊。云水重新诳惑渠。谩说当时曾省悟。却将鱼目当明珠。(天目礼)。
　　拨草瞻风不奈何。深山有道要经过。只因贵耳而贱目。引得全身入草窠。(毒庵常)。
　　即今非见面。昔日不闻名。一句添三句。篇章读不成。(西岩惠)。
　　【增收】京兆府翠微无学禅师。(嗣丹霞)一日在法堂内行。投子进前接礼问曰。西来密旨和尚如何示人。师驻步少时。子曰。乞师垂示。师曰。更要第二杓恶水那。子便礼谢。师曰。莫跺根。曰时至根苗自生。　颂曰。
　　曾扣西来问翠微。经行驻步大慈悲。当时投子如能荐。恶水重将更泼谁。(水庵一)。
　　师子出窟。骊龙入穴抬眸风生。众兽脑裂。更弄爪牙。反成漏泄。时至须凭返掷机。分明踏破澄潭月。(投子舒)。
　　【增收】吉州孝义寺性空禅师(嗣丹霞)因僧参。人事了。师曰。与么下去。还有佛法道理也无。曰某甲结舌有分。师曰。老僧又作么生。曰素非好手。师便仰身合掌。僧亦合掌。师乃拊掌三下。僧拂袖便出。师曰。乌不前兔不后。几人於此茫然走。祇有阇黎达本源。结舌何曾着空有。　颂曰。
　　进不前退不后。头尾中间两处走。胡僧抚掌笑呵呵。此土西天未曾有。(佛鉴懃)。
　　入林不动草。入水不动波。曾经达本源。结舌更无过。若是参方士。须达末后句。(大圆智)。
　　昼复夜初中后。金乌飞玉兔走。於此茫然与悄然。总是鰕跳不出斗(石溪月)。
　　【增收】仙天禅师(或作天仙嗣潭州大川)披云和尚来才入方丈。师便问。未见东越老人时。作么生为物。云曰。祇见云生碧嶂。焉知月落寒潭。师曰。祇与么也难得。曰莫是未见时么。师便喝。云展两手。师曰。错怪人者有甚么限。云掩耳而出。师曰。死却这汉平生也。　颂曰。
　　有客访师才入门。由来宾主未曾分。箭锋相拄皆无咎。善始全终诚罕闻。(本觉一)。
　　眼明惯识挥云高。两手挥戈战不休。世事若将公道断。将军归去合封侯。(绝象鉴)。
　　作者相逢箭拄锋。其中绵密不通风。要须惜取眉毛好。免使全身落草中。(竹屋简)。
　　【增收】仙天因僧参。方展坐具。师曰。不用通时暄。还我文彩未生时道理来。曰某甲有口哂却即闲苦死。觅个臈月扇子作么。师拈棒作打势。僧把住曰。还我未拈棒时道理来。师曰。随我者随之南北。不随我者死住东西。曰随与不随且置。请师指出东西南北。师便打。　颂曰。
　　将军帐上孰能过。不易僧初善切磋。蛇尾龙头弓剑折。山藤三十未为多。(本觉一)。
　　【增收】马颊山本空禅师(嗣大颠)因僧问。去却即今言句。请师直指本来性。师曰。你迷源来得多少时。曰即今蒙和尚指示。师曰。若指示你。我即迷源。曰如何即是。师示颂曰。心是性体。性是心用。心性一如。谁别谁共。妄外迷源。祇者难洞。古今凡圣。如幻如梦　佛鉴云。问不徒然。答无虚设。才随语转。觌面千山。后偈中虽有收有放。其奈错下名言。山僧重为别过。乃有偈曰。
　　心本非心。性本非性。心性两忘。谁少谁剩。老倒本空。灼艾求病。妄外迷源。孤负凡圣。
　　心性从来体一同。有无空处透真空。古今妄外迷源者。春入园林处处红。(涂毒策)。
　　【增收】本空上堂。祇这施为动转。还合得本来祖翁么。若合得。十二时中无虚弃底道理。若合不得。吃茶说话往往唤作茶话在。僧便问。如何免得不成茶话去。师曰。你识得口也未。曰如何是口。师曰。两片皮也不识。曰如何是本来祖翁。师曰。大众前不要牵爷恃娘。曰大众忻然去也。师曰。你试点大众性看。僧作礼。师曰。伊往往道。一性一切性在。僧欲进语。师曰。孤负平生行脚眼。　颂曰。
　　参禅学道莫匇匇。动转无非触祖翁。口在面门犹不见。吃茶清话故难通。水中盐味如相似。色里胶清信不空。欲得不招无间业。莫将情解谤宗风。(南堂兴)。
　　漳州三平义忠禅师(嗣大颠)因问大颠。不用指东划西。请师直指。颠曰。幽州江口石人蹲。师曰。犹是指东划西。颠曰。若是凤凰儿。不向那边讨。师礼拜。颠曰。若不得后句。前话也难圆。　颂曰。
　　彻底老婆心。不向那边讨。父子要投机。无端入荒草。(圆悟勤)。

</div>
    <div class="pagination">
<a href="禅宗颂古联珠通集_page32.html">上一页</a><span>...</span><a href="禅宗颂古联珠通集_page28.html">28</a><a href="禅宗颂古联珠通集_page29.html">29</a><a href="禅宗颂古联珠通集_page30.html">30</a><a href="禅宗颂古联珠通集_page31.html">31</a><a href="禅宗颂古联珠通集_page32.html">32</a><span class="current-page">33</span><a href="禅宗颂古联珠通集_page34.html">34</a><a href="禅宗颂古联珠通集_page35.html">35</a><a href="禅宗颂古联珠通集_page36.html">36</a><a href="禅宗颂古联珠通集_page37.html">37</a><a href="禅宗颂古联珠通集_page38.html">38</a><span>...</span><a href="禅宗颂古联珠通集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
