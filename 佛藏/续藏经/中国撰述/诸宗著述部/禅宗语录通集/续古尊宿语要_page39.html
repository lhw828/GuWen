<!DOCTYPE html>
<html>
<head>
    <meta charset="UTF-8">
    <title>续古尊宿语要 - 第 39 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古尊宿语要 - 第 39 页/共 43 页</h1>
    <div class="content">　　宗愿。从小师慧海落发。今归侍亲。求一语。以资参学。傥不落从上窠臼。直下觑透赵州十二时中。着意处。则知赵州赤心片片。若果亲得亲证。资之以学佛学法。所谓圣法才。如大虫插翅。若只恁么。浑仑吞个枣。莫道不疑好。宗愿勉之。

　　颂古
　　赵州巡乞。凌行婆云。太无厌生。州覆钵而去

　　千尺丝纶直下垂。锦鳞拨剌上钩时。斜风细雨歌归去。醉倒蓬窗百不知。

　　牛头未见四祖

　　水因有月方知静。天为无云始觉高。独坐孤峰休更问。此时难着一丝毫。

　　僧问夹山。拨尘见佛时如何。山云。若论此事。直须挥剑。若不挥剑。渔父栖巢

　　学佛人人被佛瞒。拨尘见得几何般。狂风卷地云吹散。独立栏干宇宙宽。

　　立地佛事
　　华亭钱参政起棺

　　菊花明日是重阳。惆怅人亡德不亡。幻化浮生非久恋。乃呼相公。归去来佛会天堂。

　　昙塔主下火

　　双塔修成未合尖。昙公一旦蓦抽单。山头陈迹昭然在。有意重来也不难。昙塔主。自闽县弃俗。来高沙为僧。竖起生铁脊梁。不作鬼家活计。瞻风拨草。尝尽诸方五味禅。抹土涂灰。偏是化人三昧熟。此山欠如龙之角。上人奋缚虎之拳。未满十年。已新双塔。山林增胜。道俗交欣。乘时正要合尖。久病忽翻筋斗。呜呼大缘难办。人命无常。实际难忘起灭心。别峰痛失左右手。今则春山寂寂。春水漫漫。相送茶毗。不胜依恋。移身换步。报恩唤起主人公。结果收因。浮玉唯凭火把子。乃呼云。昙塔主。未忘夙愿。莫惜再来。蒲团禅板尚依然。栗棘金圈牢记取。若记得去。夫复何言。其或未然。从前汗马无人识。百炼精金火里看。

　　孙承奉掩圹

　　埽开荆棘林。凿出金刚窟。端诚老先生。安居得解脱。端诚。元酒大羹。淡而有味。精金美玉。混而不淄。当年笔扫千人。治易名高两学。时命未偶。岂孟里阳果不才耶。道德自娱。笑陶彭泽归来晚矣。有难兄如都运。有至交如后湖。一觞一咏乐余生。四女四男奉甘旨。享七十七岁。可谓五福兼全。与三十三人。所证一丝不隔。今则霜风凛凛。林木萧萧。玉骨将掩於郊墟。血属不胜於雨泪。事到这里。夫复何言。快与承当。不劳拟议。敢问大众。且道作么生承当。端诚丈要知么。大地撮来粟米粒。拖金曳紫付儿孙。

　　觉禅客撒灰

　　师以手拍灰盆云。觉禅客。还记得话头么。本分事绝罗笼。胡峰不恋旧时窠。灵利汉没彼此。猛将不向家中死。山僧说法锦城三年。汝侍巾瓶。山僧放浪吴越万里。汝随舟檝。相从浮玉山中。问答机锋电掣。夫何一病。萦牵半夏。蓦地抽单。已得鹏禅。断送阇维。玉骨珊珊。觉禅客。惺惺着。领取别峰老婆心。万里天边飞一鹗。

　　金山退庵奇禅师语　　　　嗣别峰印

　　上堂。腊月二十五。大地无寸土。苍松雪后凋。寒梅香欲吐。奉报参玄人。动着即莽卤。
　　满圣节。举肃宗皇帝。问忠国师。如何是十身调御。国师云。檀越踏毗卢顶上行。师云。肃宗。密行深深。藏头露角。忠国师。赤心片片。醉后添杯。国恩即不然。如何是十身调御。良久云。万岁万岁。
　　腊八云。半夜逾城一着错。六年苦行又千差。纵睹明星翻得转。可怜特地隔天涯。
　　受东霞。拈疏云。不立文字。直指人心。见性成佛。又何须这个。然虽如是。也要锦上铺花。
　　江月照松风吹。永夜清宵何所为。佛性戒珠心地印。雾露云霞体上衣。永嘉恁么说话。大似向屎窖里辊。一身不净。更教人嗅。克由叵耐。东霞即不然。江月照松风吹。便下座。
　　举僧问智藏。有问有答。宾主历然。无问无答时如何。藏云。怕烂却那。
　　僧又问长庆。庆云。相逢尽道休官去。林下何曾见一人。
　　师云。二大老。恁么答话。一人似孟尝门下。惯接高宾。一人如李白。不攀丹桂。直入翰林。然虽如是。点检将来。未免话堕。今日忽有人问东霞。有问有答。宾主历然。无问无答时如何。只对他道。此处无金二两。俗人酤酒三升。他若道。和尚恁么答话。亦未免话堕。也怪伊不得。何故。明眼人前。
　　衲僧家。当具决烈之志。截断门头户底。一念不生。前后际断处。穷根彻源。到顶到底。更须知有穷不极处。然从捩转关棙。脱去自得之妙。千人万人罗笼不住。放一线道。向宾中辨主。主中辨宾。宾主混融。打成一片。绝毫绝厘处如山如岳。如山如岳处绝毫绝厘。须是恁么人。方知恁么事。且道。恁么人。十二时中如何行履。丽水一星金。流沙混不得。
　　时节至也容易。春光融物华丽。不与万法为侣底人。岂碍柳绿花红。一口吸尽西江水。何妨鱼龙游戏。阿呵呵。啰哩哩。庞居士马大师。倒退三千里。卓拄杖。
　　心不是佛。智不是道。幽涧水流。落花风埽。猫捉老鼠。蛇吞蚵蚾。谁弱谁强。自起自倒。此时若或自分疎。可惜光阴空到老。老不老。青州梨。郑州枣。万物无过出处好。
　　举僧问云门。树凋叶落时如何。门云。体露金风。师云。如今丛林尽道。云门答这僧话。一合相不可得。又云。一句中具三玄。更引雪窦云。三句可辨。一镞辽空。若恁么。岂免随语生解。要直截会云门意么。树凋叶落时如何。体露金风。但恁么参。
　　举秀才问长沙岑和尚云。百千诸佛。但闻其名。未审居何国土。沙云。黄鹤楼。崔颢题后。秀才曾题否。才云不曾。沙云。无事时题取一篇好。
　　后来死心颂云。黄鹤楼前法战时。百千诸佛竖降旗。渠无国土居何处。留得多才一首诗。
　　近闻净慈密和尚颂云。崔颢曾题黄鹤楼。长沙拈起当风流。大千国土俱家业。诸佛何曾有地头。
　　师云。美则美矣。捡点将来。非但钉桩摇橹。未免跳死心窠窟不出。东霞今日忍俊不禁。借水献花去也。崔颢曾题黄鹤楼。长沙拈起当风流。姹女已归霄汉去。呆郎犹在火炉头。
　　举黄栢问百丈。从上古德。以何法示人。丈踞坐。檗云。后代儿孙。将何传授。丈云。将谓你是个汉。便归方丈。
　　师云。要会二老相见处么。骊龙玩珠。苍鹰逐兔。百丈踞坐。黄檗慕顾。休慕顾。掣电之机齐罔措。
　　列岫白云翳。檐头雨滴声。若言西祖意。觌面隔关津。
　　谢知事。举世尊拈花。迦叶微笑。师云。天左旋。地右转。拈花微笑自成现。一会灵山尚俨然。更有何人眼如电。击禅床一下云。金火祗候。
　　吾有一言。绝虑忘缘。巧说不得。只要心传。
　　师云。大众。且道。心作么生传。卓拄杖云。鸳鸯绣出从君看。不把金针度与人。
　　住焦山。晚小参云。偶与云水合。不与云水同。云散水流处。寂然天地空。直饶到恁么田地。正是个十成死汉。乃卓拄杖云。向者里全身担荷得去。管取丹霄独步。喝一喝云。剑去久矣。复云。时来天地皆同力。恼乱春风卒未休。搅动龙门千尺浪。锦鳞入手有来由。且道。入手后如何。似我者不要。
　　举镜清问僧。门外是什么声。僧云。雨滴声。清云。众生颠倒。迷己逐物。僧云。和尚作么生。清云。洎不迷己。僧云。洎不迷己。意旨如何。清云。出身犹可易。脱体道应难。
　　师云。这僧锵头倒转。理极情忘。镜清八字打开。古今榜样。脱体道即且置。那个是镜清出身处。卓拄杖云。只此见闻非见闻。无余声色可呈君。
　　举五祖云。今日结夏。无可供养大众。作一家宴。管待诸人。遂举手云。逻啰招。逻啰遥。逻啰送。莫怪空疎。伏惟珍重。
　　师云。五祖老人。不妨好个家宴。可惜独掌不浪鸣。若是山僧即不然。今日结夏。亦与大众作个家宴。命释迦老子唱无生曲。李老君吹无孔笛。孔夫子拍毡拍板。且要闹热丛林。光辉保社。独有山僧只管看。何故。家无小使。不成君子。
　　僧问。如何是无明三毒。师云。才将拄杖轻轻触。烧却三千与大千。进云。如何是真如佛性。师云。且识取无明三毒。进云。只遮无明三毒。莫便是真如佛性也无。师云。莫将凡界眼。来玩觉园春　师乃云。适来遮僧恁么问。山僧恁么答。还契佗古人意也无。若契去。唤什么作无明三毒。唤什么。作真如佛性。仰面不见天。低头不见地。直饶恁么。未免坐在鬼窟里。且跳出一句。作么生道。寒来向火。热则乘凉。
　　良久云。大众。真鍮不博金。便下座。
　　举僧问赵州。毫厘有差时如何。州云。天地悬隔。僧云。毫厘无差时如何。州云。天地悬隔。
　　师云。毫厘有差。天地悬隔。毫厘无差。天地悬隔。要识赵州么。天地悬隔。
　　一夏九十日。看看将欲毕。诸兄弟得力处作么生。
　　记得。僧问洞山。三身中。那一身说法。山云。吾常於此切。僧后问曹山。洞山道。吾尝於此切。意旨如何。曹山云。要头截将去。
　　大众。吾常於此切。有口难分雪。要头截将去。当阳别不别。别别。江南两浙。春寒秋热。
　　举僧问香林。如何是室内一盏灯。林云。三人证龟成鳖。师云。要会么。室内一盏明灯。等闲一扑扑灭。自然不辨东西。免得证龟作鳖。
　　佛涅盘日云。此日阎浮灭祸胎。波旬群队笑咍咍。莫教触着蓬蒿箭。鲜血淋淋徧九垓。
　　举三玄三要事难分。师云。南斗七北斗八。得意忘言道易亲。师云。满龙宫盈海藏。一句明明该万象。师云。是那个一句。重阳九日菊花新。师云。已落第八。
　　汾阳老人。倾出心肝五脏。金山收拾。布施大众。莫有知落处底么。城中公子贵。林下道人高。
　　别峰忌。拈香云。入中峰门。坐中峰室。不踏中峰踪迹。未是这老和尚长处。造圆悟渊奥。收圆悟波澜。往往倒用魔王印。未是这老和尚长处。三奉诏旨。面对龙颜。君臣道合。未是这老和尚长处。辞朝贤。别涂毒。克日而化。未是这老和尚长处。只贵识我於保宁室中。断我命根於紫金山上。是致冤家聚会。解脱无门。今朝讳日俯临。烧一炷香。且要熏他鼻孔。若谓我法嗣别峰。且待驴年。

　　小参

　　结夏云。天下丛林。自四月十五日。安居禁足。东霞有条攀条。且如何说个安居禁足底道理。若道以大圆觉。为我伽蓝。身心安居。平等性智。是释迦老子底。诸人分上。如何安居禁足。莫是寸步不移。归家稳坐么。莫是幽居共处。弃绝外缘么。总是说底道理。若据东霞见处。朝到西天。暮归东土。是安居禁足。拈灯笼向佛殿里。将三门安灯笼上。是安居禁足。日应万缘。纵横十字。是安居禁足。移东弗于逮作西瞿耶尼。以西瞿耶尼作东弗于逮。是安居禁足。恁么会得。便见文殊三处度夏。动不如静。迦叶白槌摈出。垛生招箭。才拈槌。乃见百千万亿文殊。槌不能举。不消一捏。世尊云。迦叶。你拟摈那个文殊。黄河从源浊。迦叶遂休去。可惜龙头蛇尾。
　　东霞恁么提唱。也只在古人窠窟里。若只以此为极则。达磨一宗。埽土而尽。又况念些葛藤。传灯统要。一大众教。辩泻悬河。资益谈柄。在本分事上。一点也用不着。古人道。富贵则易。贫穷则难。所以道。去年贫未是贫。今年贫始是贫。去年贫尚有卓锥之地。今年贫锥也无。会禅易。脱禅难。大须子细始得。东霞山中无事。若已得者。默默地长养圣胎。时节到来。自是遏捺不住。尸居而龙现。渊默而雷声。若未得者。却须昼三夜三。精研磨炼。摆脱得失是非。直使上无攀仰。下绝己躬。如靠一座须弥山。靠来靠去。忽然葛狚脱落。眼睛突出。始有少分相应。不枉在东霞度夏也。
　　解夏云。布袋口结也。无绳自缚。布袋口开也。天台南岳。布袋口不开不结。天下衲僧。无处摸索。总不恁么。官不容针。私通车马。洞山示众云。初秋夏末。兄弟东去西去。直须向万里无寸草处去。衲僧拄杖子。拈得便行。说什么万里有寸草无寸草。
　　浏阳庵主云。出门便是草。是则是。要与洞山把手共行。未免脚跟下浮逼逼地。更有翠岩老。路见不平。示众云。一夏已来。与兄弟说话。看取翠岩眉毛在么。眼观东南。意在西北。保福云。作贼人心虚。也在翠岩窠窟里。长庆云。生也。共出一只手。云门云。关。勘破了也。
　　诸大老与么提唱。大似管中窥豹。可中有个汉。向未屙已前。一跳跳出。如生师子卓朔查沙。有什么近傍处。古人不得已道。神光不昧。万古徽猷。入此门来。莫存知解。虾蟆跳上梵天。蚯蚓走过东海。到这里。布袋口结。布袋口开。布袋口不结不开。以至总不恁么。还用得着么。既用不着。毕竟如何。良久云。若到诸方。切忌错举。
　　光阴不饶人。方始结制。倐忽又是十日。一夏能有几个十日。有志参学之士。思之得不寒毛卓竖耶。教中道。观天地念非常。观世界念非常。却移观天地世界底念。来自己灵觉上反照看。大迦叶久灭意根。圆明了知。不因心念。是以。释迦掩室於摩竭。净名杜口於毗耶。须菩提唱无说而演道。释梵绝听而雨花。从上古佛。莫不穷到根极处。一时失却鼻孔眼睛了。却打一个背翻筋斗。向第二义门。出一只手。兴慈运悲。开方便门。岂知法出奸生。事久多变。不务其实。一味承虚接响。大丈夫汉。肯受人差排。灭却临济宗。瞎却正法眼。撞入瞎驴队里。作个大阐提人家男女。当恁么时德山棒如雨点。临济喝似雷奔。秘魔擎杈。文殊仗剑。玄沙猛虎。雪峰鳖鼻。无处施呈。
　　师乃竖起拂子云。金山拂子。不甘恁么说话。变作大将军身。横吞巨海。背负须弥。哮吼一声。却入拂子里去也。或有个衲僧出来道。雷声甚大。雨点全无。只向他道。逢人且说三分话。未可全抛一片心。

　　普说

　　便恁么散去。早是辜负平生了也。那堪更进前咨询。某甲等为生死事大。无常迅速。不堪为种草。若是互为宾主。成法为人。却较些子。此为已彻证者说。
　　或者久在丛林。非不用心。不能得个透彻者。过在什么处。过在信根不重。半信半疑。似做不做。只是无决定志。又不能全身放下。纵使放得下。做到理路绝处。情识尽处。静境不恋。闹境不拘。只与么浸在死水里。分明死了活不得。往往多只向者里着到。若能猛烈靠将去。一撞撞翻。始得庆快。此为久在丛林。打未到头底说。
　　若是乍入丛林兄弟。信根纯净。谛信此事。恰似个白练绢相似。不受他人点污。得遇明师。发一片诚心。不愿出人前。唯只是要参禅学道。发明心地。资之勇猛。确然以生死大事为念。十二时中。时时觑捕。蓦然泯情尘。绝知解。如晴空万里。不挂片云。何患日头不出也。日头才出。无有不照处。日头出时。恰似个什么。山野老婆心切。向壁角头。拈出一片陈橘皮。与诸人作个样子。岂不见。寿禅师因普请次。抛下一片柴头。蓦然契悟。便道。扑落非他物。纵横不是尘。山河及大地。全露法王身。这个时节。还计较得么。如人饮水。冷暖自知。
　　法眼和尚。也曾恁么打发一回。便解道。物物到心上。全心物自闲。古今城郭里。得者住如山。可谓真语者。实语者。当恁时。不用求殊胜。殊胜自至。非但寿禅师大法眼如此。至於三世诸佛。六代祖师。天下老和尚。皆不出此。若有别证别解。即是外道法。非是佛法。金山恁么忉忉怛怛。恰似个媒人婆相似。东边说一歇。西边说一歇。两边说得合。及至鸳鸯帐里。你自理会。不干媒人事。你若实到鸳鸯帐里一回。便不忍舍也。参禅学道。须到不忍舍底田地。正好做工夫。如人上山。各自努力。

　　示杨州孤山接待友仲禅人化庄田

　　灵山会上。百万大众云集。世尊升座。一言不措。舒金色臂。拈一枝花。普示人天。一一莫知其由。惟迦叶尊者。破颜微笑。世尊更不囊藏。八字打开云。吾有正法眼藏。涅盘妙心。分付摩诃迦叶。自此人传一人。绵绵不断。西天二十八祖。唐土六祖。曹溪而下。临济云门曹洞沩仰法眼。列为五宗。星分碁布。若揭日月。诚心要明佛祖不传之妙者众。若非资粮。莫能加行。
　　是故。友仲禅人。重念祝发之所。孤山乃伏虎禅师道场。四方往来。寻访宗师。究明此道底玄衲。要冲之处。毅然发心。劝募远近檀越。兴置常住田亩。资粮既备。坐享见成。竖起脊梁。全身挨入。最初一步。插脚稳当。自然入得人炉韛。受得人煅炼。禁得人拳趯。逗到宗眼睛明。知见脱略。所谓拈花微笑。已是犯手伤锋。人传一人。互相钝置。但恐入作处莽卤。承当处含胡。未免打入葛藤窠里。非但辜负从上佛祖。亦辜负倾施檀度。思之。岂不寒毛卓竖耶。悟明心地。打得彻头。与古人为伍。则彼此利益无穷耳。

　　颂古
　　世尊未离兜率。已降王宫

　　风从虎兮云从龙。兜率王宫不见踪。脚力尽时山更好。莫将有限趁无穷。
</div>
    <div class="pagination">
<a href="续古尊宿语要_page38.html">上一页</a><span>...</span><a href="续古尊宿语要_page34.html">34</a><a href="续古尊宿语要_page35.html">35</a><a href="续古尊宿语要_page36.html">36</a><a href="续古尊宿语要_page37.html">37</a><a href="续古尊宿语要_page38.html">38</a><span class="current-page">39</span><a href="续古尊宿语要_page40.html">40</a><a href="续古尊宿语要_page41.html">41</a><a href="续古尊宿语要_page42.html">42</a><a href="续古尊宿语要_page43.html">43</a><a href="续古尊宿语要_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
