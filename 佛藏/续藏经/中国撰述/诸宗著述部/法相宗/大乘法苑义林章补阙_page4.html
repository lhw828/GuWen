<!DOCTYPE html>
<html>
<head>
    <meta charset="UTF-8">
    <title>大乘法苑义林章补阙 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大乘法苑义林章补阙 - 第 4 页/共 6 页</h1>
    <div class="content">
　　总有四种。一约百法。二约处界。三约三性。四约五法。摄相归性等四门。彼宽故不说。约百法者。色蕴总以十一种色。而为体性。故五十三云。何等是色蕴自性。答略有十一。谓眼等十色处。及法处所摄色。又总为二。谓四大种。及所造色。五蕴亦言。云何色蕴。谓四大种。及四大种所造诸色。初五根体者。杂集第一云。谓四大种所造眼识等所依清净色。名眼等根。五蕴论云。云何眼根。谓色为境清净色。杂集举体及因果显。五蕴约境及体。各据一义。以眼等根非现量得。举因果境。而以明之。或有据因以辨。谓四大所造清净色为体。简扶根及境。名清净色。五境者。准杂集论。色者四大种所造。眼根所行义。余四准此。但举根别义。谓境义。谓青黄赤白。长短方圆。粗细高下。若正不正。光影明暗。云烟尘雾。逈色表色。空一显色。总二十五。五蕴论云。谓眼境界。显色形色。及表色等。前举因果。并显色体。后但约果体。并显色体。瑜伽第一。有二十四。除其逈色。逈色即是显色差别。故不别立。显扬论。色有二十五。除逈加影像色。有云以於镜等中。像现似质。是影像色。彰光明等。有暗色生。不似於质。是影色。今谓因於镜等。返见本质。所带相分。名为影像。五蕴论云。谓眼境界。显色形色。及表色等。逈显色。声者四大所造。耳根所取义。十一种声。谓可意。不可意。俱相违。因受大种。因不受大种。因俱大种。世所共成。成所引。遍计所起。圣言所摄。非圣言所摄。五蕴论说三。谓执受大种因声等。香者。对法说六。谓好恶平等俱生和合变异。五蕴亦同。味者。五蕴说六。甘酢醎辛苦淡。对法说十二。於五蕴六上。加可意。不可意。俱相违。俱生。和合。变异。触者。对法论。触有二十六。谓能造四大种。及於所造滑。涩。轻。重。暖。缓。急。冷。饥。渴。饱。力。劣。闷。养。黏。病。老。死。疲。息。勇五蕴论言等者。此亦同。瑜伽五十四说。触有二十四。除缓急。缓摄属耎。急摄重。以大种坚实。假立於重。急即坚实。法处所摄色。杂集说五。谓极略。极逈。受所引。遍计所起。自在所生。五蕴说同。如是色蕴。略即为二。谓四大种。及所造色中十一种。广八十五。如具是列。是色蕴体。广分别此八十五法。五境章当更辨之。受蕴以遍行中受数为体。杂集第一。受蕴谓六受身。谓眼触所生受。乃至意触所生受。或复为三。苦乐及舍。又有多种。广如彼辨。然不离此。乐苦舍三。五蕴亦说苦乐说三。适悦身心。名喜乐性。非适性名为舍受。总以六三为受蕴体。想蕴者。亦以遍行想。为想蕴。五十三说。亦有六种。如前更说。随六触生。说为六想。又复说六。一有相想。二无相想。三狭少想。四广大想。五无量想。六无所有想。此约界地及有情辨。杂集说二六名。亦与此同。五十五云。又略有二。一世间想。二出世间想。此约漏无漏辨。总以二六及二为体。行蕴体者。五十三说。此亦六种。如前应知。此即遍行思随触。分六行蕴体。杂集亦同。举胜隐劣。故但说思。理实除色及受想识。余皆行蕴。故杂集云。又即此思。除受及想。与余心所有法。并心不相应行。总名行蕴。虽除受想。一切心所有法。心不相应行。皆行蕴想。然思最胜。与一切行为道首故。是故偏说。成唯识第三云。思於行蕴。为主胜故。举此摄余。故知除四蕴。余皆行蕴摄。五蕴亦如是。总以七十三法。为行蕴体。谓遍行三。别境五。善十一。本感六。随二十。不定四。及二十不相应行。广此心所。及不相应行。如别章说。识蕴体者。以八心王。为识蕴体。故杂集第二云。云何建立识蕴。谓心意识各别。心即第八。以能积集诸习气故。意者。谓一切时。缘阿赖耶识。思度为性。此即第七。识谓六识身。眼识乃至意识。眼识者。谓依眼缘色。了别为性。余随所应。依根缘境。以辨体性。五蕴论说。於所缘境。了别为性。此即总说。次下逐难别解心意。与此无违。瑜伽五十三。但说六识。据通三乘。故隐余二。第二约界处出体者。色蕴即十界十处全。法界法处各少分。即法界处中。极略极逈等。瑜伽五十四云。色蕴摄十界十处全。一界一处少分。受想二蕴。亦法界处中。受想二法故。五十四云。受想俱言一界一处少分。行蕴除法界处中受想二。六无为及五色。余皆行蕴。五十四云。行蕴摄一界一处少分。识蕴体者。即识心界。总意处故。五十四云。识蕴摄七界全。一处全。对法五蕴。皆同此说。第三约三自性体者。有云遍计所执。既是无法。故不摄蕴。今释不尔。通三自性。妄计实有。即初性为体。从众缘生。依他为体。无漏离倒。圆成为体。故成唯识第八云。三性六法相摄云何。彼六法中。皆具三性。色受想行识。及诸无为。皆有虚妄缘生性故。问妄计体无。何成聚义。答妄计为有。有妄聚义。若不尔者。如何五蕴等。一切皆说空。有为无为名为有。我及我所名为无。诸论中说。佛所说法。不共外道。有说为有。无说为无。生缘蕴有。如何说空。又择灭无为。当依他摄。遍计非有。何癈蕴成。第四五法出体者。五法即相名分别正智圆成。除其圆成。皆四为体。五法体性。虽说不同。通而论之。故四皆摄。若依缘生。说相名体。五蕴皆相。行蕴小分。以名为体。假实合论。色行少分。用名为体。名声二法。蕴摄别故。受想识三。行蕴少分。分别为体。唯八心及诸心所。是分别故。无漏五蕴。容四为体。后得及似能所诠故。能变彼者。正智为体。无漏离例。圆成为体。常无常门三。除圆成实。或离戏论。非彼相名。虽有能所诠。皆正智为体。此依涅盘。舍无常色。获得常色。受想行识亦复如是。及唯识论第三师义。故以正智为五蕴体。若初二师。彼非蕴体。且依唯识初门出体。余随所应。思准可悉。

　　第三次第

　　有九复次。杂集第二有三复次。一依四识住及识故。二约为依。依根境力故。三受随生。而领受故。从其所受。取彼相故。随所应想。造作诸业。随业造识。识於前境。及於异趣。而转变故。三依染净。谓由根境。为染净缘故。成唯识云。乱相及乱体。乃至若无余亦无。想生心胜。杂集说想依於根境。有染无染。二受而生。依受所领。取相造作。谓由如理及不如理。如次染净。彼所染净。谓即是心。合有粗重。无粗重故。瑜伽五十四。有六复次。一生起次第。初色识行受想思。故彼论云。眼色为缘。能生眼识。乃至意法为缘。生於意识。此先说色。次说於识。次三和故触。触缘受等。是名诸蕴生起次第。故成唯识第三云。触谓三和合。分别变异。令心心所触境为性。受想思等所依为业。二依治倒。则色受识想行。故彼论云。为治四倒。不净计净。於苦计乐。无我计我。无常计常。此中先说色及受识。识次想行二。三依流转。有根境界。由二种蕴。起诸杂染领纳采画於境界故。造作善恶。起后生等一切杂染。识是所染。故最后说。此即杂集染净一分。四依识住。与杂集同。五依安立。谓诸世间互相见已。先了其色。次知进退。或苦或乐。次由知彼如是名类。次知根性。愚睿胜劣。后由识蕴。安立内我。六依我具及於我事。谓我依身。於诸境界。受用苦乐。随起言说。此之二种。依法非法。方得积集。由思所起。及所造作。我具随次。我事后说。此之我具。依止我。故最先说。前四我所。第五我事。诸经论中。说色受想行识者。不依生起及治倒说。是故次第前后不定。随机治病。作此此说。若俱舍论第一卷中。四复次说。故彼颂云。随粗染器等。界别次第立。虽异宗义。说亦无妨。自既有多。恐繁且止。

　　第四癈立者

　　即前次第亦当癈立。何以得知。五十四中。第六复次。即杂集中。蕴唯五因。故杂集云。问何因蕴唯有五。答为显五我事故。谓为显身具我事。受用我事。言说我事。造作一切法非法我事。彼所依止我自体事。乃至云。所以者何。世间有情。多於识蕴。计执为我。於所余蕴。计执我我所。此释五因。是故蕴五不增不减。以此故知。癈立亦尔。又义癈立。根境齐色。合为色蕴。八识类同。合为一蕴。心所之内。为净根本。及生死因。别立受想。在家着欲受为诤根。出家者见想为诤根。由受起贪。着欲乐故。由想起见。生执着故。互相忿竞。生死因者。由内外受。发起二愚。谓增上果愚。及异熟果愚。由想安立如不如理。言分齐相。随造诸业。所余一切无别胜能。皆有迁流。故同行蕴。思虽胜能。正体造作。故立行蕴。造作迁流。同行义故。

　　第五诸门分别

　　瑜伽五十六。及杂集论第三四五。广布多门。今略述三。解具如彼。一假实门。二漏无漏门。三三性门。第一假实者。一约待名言。不待名言。待名言者。五蕴皆假。不待名言者。五蕴皆实。故杂集第三云。谓不待名言。此余根境。是实有义。一切皆是实有。谓待名言。此所余根境是假有义。一切皆假。何以故。依名言智。及此名言。皆依共相。不依自相。共相即依自相增益。更无别体。故是假有。故成唯识第二云。假智及诠。但依诸法共相而转。二约相质。因位第八。五数相分。五蕴皆假。以无实种。见分义分。与王同缘。故通五蕴。种现通说。非唯种现。唯种现者。摄蕴不尽。八在果位。缘有漏者。王所相分。似故皆假。缘无漏者。可通假实。然心所相。亦一向假。心王所缘。质通假实。相分随质。故通假实。第七因相。王所同实。以一切时恒缘第八。相分生彼第八质相。果通假实。准八可知。第六因果位相。皆通假实。因果皆缘一切境故。五识因相。有义通假。许缘长短假色等故。有义唯实。不许五识缘假故。广此道理。如五境章说。随其所应。起假实相。若为质时体亦假实。三总相说。受想识蕴三体皆实。色行二蕴。即通假实。且色蕴中。眼等五根。触中四大。皆是实有。五十四云。色蕴所摄色中九种。是实物有。当知所余唯是假有。五根相显。故不别说。五境色中。青黄赤白四是实色。杂集论云。二十五色中。青黄赤白四种是实。所余皆假。八种声中。但可是实。有处说响声。当知彼是假。香六种中。和合香假。五十四云。空行风中。无俱生香等。唯假合者。既云假合。明知是假。余皆可实。味十二中。和合准香。亦可说假。余皆是实。法处色中。极略。极逈。遍计所起。受所引色。四皆是假。定所生色蕴。当知是实。五十四云。若有威德定所行境。犹如变化。彼果彼境。及彼相应识等境色。是实物有。若律不律仪色。皆是假有。彼既不言定生色假。明知是实有。又释。若威德定所生之色。即是实有。余定所生假相色等。即是假有。论据胜说。非尽理说。不尔极略等。亦应是实。然有判云。遍计所起色。通假实。以不分明亲证其境。名为遍计。成种生根。虽名遍计。而是假有。今释不然。若能成种。定即是实。假法如无。非因缘故。或所遍计。各自处摄。遍计性成。遍计色摄。然云遍计是影色者。非相分影。遍计色性。似执心现。说名为影。及分别意识。独缘空华等。彼无质故。但有影像。唯妄心现。故名遍计。若以意缘。即法处者。应无五根。五根亦是意识等缘故。但是意缘。非余根境。即法处摄。以能遍缘余根境故。故以但简。以斯解释。应合深理。行蕴之中。不相应行。一切皆假。遍三别境。一切皆实。善十一中。舍不放逸不害三假。本六惑中。恶慧是假。二十随中。小十大三。放逸妄念。及不正知。四不定中。寻及於伺。此等皆假。所余是实。依正义说。余则不定。
　　第二漏无漏门者。色蕴之中。欲界五根境。不律仪色。处中不善无表之色。散善无表。遍计起色。及欲界心起逈异色。皆唯有漏。若无漏门中所有。名无漏者。除不律无表处中不善。余名无漏。色界业生五根境色。除佛所起眼等五根。五八五境。皆唯有漏。第六七相。五境之色。极略逈色。定俱无表。定通所生。通漏无漏。漏无漏心所起别故。受蕴之中。苦忧有漏。喜舍乐三。通漏无漏。想随五受。思准可知。行蕴之中。遍行。别境。及喜十一。不定寻伺。得非得。相。命。名句文。同分。及於流转等十。通漏无漏。随其所应。与漏无漏心相应起。及俱有故。本随悔眠。及无想定。无想异熟。并异生性。皆唯有漏。其灭尽定。体唯无漏。识蕴亦通漏及无漏。思准可知。
　　第三三性分别者。谓善不善。及无记性。善中有二。加行生得。无记有六。有覆。异熟。威仪。工巧。变化。自性。别则九门。并漏无漏门。有十种五蕴。小乘唯九。无自性蕴。
　　初方便者。要加功力。修习而起。名加行善。即色蕴中。色声无表。极略极逈。通於方便。方便善心所起色声表故得通。性唯无记。极略极逈有漏三慧。亦皆观故。处中善无表。及律仪无表。是加行善。生得虽处中。劣不发无表。自在生色。唯方便善。除其无漏。加行所起。行蕴之中。遍别八。善十一。不定四。闻思位中。有悔眠故。及与此俱。受想识蕴。得。四相。名句文。无想定。法同分流转等十。随其所应。亦加行善。前六通加行。后二识皆无。二无六有。其义可知。眼等五识。如何知有。为利乐起天眼耳通相应之识。是方便善。又复解云。即闻思修所成之善。及八地上所起五识。亦方便善。
　　第二生得善者。生便即得。非加行心所起之善。名生得善。即此善心所发色蕴。色声二种。行蕴之中。遍三。别境。并善十。悔眠。寻伺。及与相应受想识蕴。并依此等。诸不相应。是生得善。所余皆非。
　　第三不善性者。违理损物。有胜自体。及招当果。名不善性。即色蕴中。色声二种。不律无表。遍计所起一分之色。行蕴之中。欲界本随二惑之中。一切分别。及俱生中。发恶业者。并此相应受想识蕴。遍三。别境。不定中四。及依此等不相应行。皆是不善。所余皆非。
　　第四有覆无记者。染污慧心。覆障真理。名有覆。不招异熟。名无记。即色声二。通於有覆。随发心故。烦恼随发。唯色界中。所知障发。可通欲界。梵王謟诳马胜身语。成有覆。悞犯三业。愚所知发有覆。遍计所起。亦通有覆。行蕴之中。欲界任运贪痴及慢。不发业者。俱生二见。上二界中一切烦恼。及随烦恼。与此相应遍三。别境。及四不定。受想识三。及依此等不相应行。皆有覆性。所余皆非。
　　第五异熟无记者。果体无记。显善恶因。异性招感。名为异熟。即色蕴中。五根五境。唯业招者。是异熟。所余皆非。业招第八。眼等六识。及此相应受想二蕴。遍三。别五。及不定三。并依此等诸不相应。是异熟性。所余皆非。
　　第六威仪无记者。即行住等威仪工巧。虽通三性。善恶性者。随前所摄。此中唯取非染无记。即色蕴中。色等四尘。若威仪体。唯是表色。取不相离及此缘。故通四尘。声体虚疎。便发离质。又非此缘。不说通受想行蕴。与第六识。发威仪心。相应起者。及依此等不相应行。亦是威仪。有说除受想此俱行蕴摄。其眼等识。及善十一。本随二惑。二无心定。无想异熟。命。异熟性。名句文身。及依此等。余不相应。皆非此摄。有说四识。缘威仪者。亦威仪摄。此同有部。若大乘宗。无记缘威仪。即异熟生所摄。小乘威仪。大乘异熟心宽。故摄有别。故成唯识第五云。如增上缘。
　　第七工巧者。工谓工业。巧谓方便。有雕镂等。及此像。名为工巧。色蕴加声。语工巧故。不相应中。加名句文。余同威义。
　　第八变化者。转换本质名变。无而忽有名化。唯取游戏。变化起者。为利乐起。善性摄故。即色蕴中。色等五境。法处五色。皆亦可通。所起化人同彼等故。或可唯定生。余四皆非。虽非起化人用於彼。然但言说无彼当心。所起略逈变计受引。以不变心及心所故。心等既无。相分岂有。此说为正。受想二蕴。及行蕴中心所所有法。遍三。别五。不定寻伺。与第六识起变化心。相应起者。亦是变化。不相应中。除无心定。无想异熟。命异生性。余通变化。识蕴之中。唯第六识。能起变化。所余皆非。若云通果。色蕴之中。加天眼耳根。识蕴眼耳识。余同变化。变化狭。通果宽。通果摄变化。变化不摄於通果。准此应名通果无记蕴。癈彼变化五蕴之名。
　　第九自性无记者。非前无记。皆名自性。即色蕴中。长养五根境。除定所生受想二蕴。与六识俱。及於六识。除定。余所长养。亦自性无记。行蕴之中。遍三。别五。不定四。不相应行。依此等者。是自性无记。命根虽亦通於长养。离异熟外。更无别体。不可异熟断已更续。复非二并。即除法处五。及善十一。本随二惑。第七八识。二无心定。无想异熟。命异生性全。所余小分。有云心心所法。不通自性者。如眠梦所长。诸心心所。非善染性。泛等起者。何性收耶。准此前翻判。将为允当。三界三断。如是等门。恐繁且止。

　　第六释妨者

　　问释名中。准辨中边论第三解云。各别安立色等相故。名为蕴者。岂不违经聚义名蕴。俱舍论中。有作此解。彼论破故。二问色蕴之中。有十一种。何故不名眼等蕴耶。三问心意识三。八识通称。何故不言心意蕴耶。答初问云。据有聚积。可得分段。故分段解。理亦无失。彼所破者。据唯分段。不得聚者。故彼论破。答第二问云。变碍解色。色即通名。若言眼等。摄法不尽。从通立称。癈彼别名。答第三问云。心意识三。虽通诸识。且随举一。不可具彰。又解。诸执我者。多云了别。破我说蕴。不说心意。问出体中。百法五类。谓心。心所。色。不相应。及与无为。何故不取无为立蕴。若聚义解蕴。无为不聚故。杂集第二云。色等诸法。有去来等种种差别。总略积聚义。说名为蕴。聚义是蕴。常住之法。无有此义。是故无为。非蕴所摄。问聚义解蕴。无为非聚。名非蕴。了别解识。无为非了。非名识。答尔。问无为非了。不得识名。无为非了。不名唯识。答了别以解识。真如不说唯识不离得识名。无为亦唯识。问无为非了别。不离名唯识。无为非聚积。不离名唯蕴。答初义齐解。识外无别法。不离如亦唯识。蕴外无别我。何妨亦唯蕴。故五十四摄中。十胜义摄者。谓蕴等真如相所摄。言非蕴者。据聚义。非识者。据了别义。故可义齐。二不齐解者。明离识无法破执。故称唯识。蕴非明法无。真如不是蕴。问无为常住。非聚积。非总略。故不名蕴。极略无生。亦无灭。不可总略应非蕴。五十四云。建立极微。非由有体。是故极微无生无灭。亦非色。聚集极微成故。答极微无质。说无生灭。慧所假有。故聚义成。又释。据执有无。无生灭。约彼执情。故说为蕴。问无体无聚。约情称蕴。无体无生。约情称生。答尔。故心经云。不生不灭等。以斯通释。深含大经说通三性。说符论旨。问癈立中。约破我说。与次第门。二何差别。答约执前后。说为次第。据执情同。说为癈立。问执蕴为我了受等。据此后五蕴。即通执五以为我。亦应说一蕴。答彼本执我体一常。若说一蕴。增彼执。彼执我为了者等。说即识等五非我。问蕴为破我。说蕴为五。处界破我。处界说五。答虽同破我。所化生根。乐愚有殊。蕴处界别。杂集第二。欲令所化有情。於广略门生善巧故。以诸有情根宜乐欲所愚多少。依根欲愚三种智乃。说蕴处界。有情性宜闻。情所乐欲。及愚於彼心所多。色识少。或色法多。心心所少。或色识多。心所少故。随其次第。说有差别。令於三科生善巧智故。俱舍亦云。愚根乐三故。说蕴处界三。问诸门中。初假实者。言假实相为质之时。缘彼之相。亦随假实者。如第六识。缘第八识所变五根。岂亦是实。实应发识。若言是假。假法如无。非因缘故。应不生彼眼等五种。答虽根实有。以间断故。五识不依。或不熏彼种故。或法尔力故。或随能为因。而不能发识。问漏无漏门云。五蕴俱可通无漏者。何佛地论中。如实义者。如来五根。非蕴处界耶。答依唯识中第三师义。蕴处界收。涅盘亦言。舍无常色。获得常色。受想行识亦复如是。彼释违经。故非正释。或可彼据非二乘境。非三科收。即二乘知三科摄者。彼中所破。唯识克实。非约知人。故佛根境等。亦蕴处界摄。或可依胜义。非蕴等收。三摄世俗。故彼中破。问有覆性云。欲界色声。不通有覆者。何故杂集论说。谓欲界系。俱生烦恼。发恶业者。是不善。所余皆是有覆无记。不令有覆定不发业。若有覆惑不发业者。但应总云能发业。定具不善。何须恶字。虽缘起经云。欲界有覆。於发身语。无胜功能。不遮劣故。有依此义。云色声二通有覆性。今谓不尔。发染身悟。必论胜能。有覆性劣。故不能发。又唯识第五云。五识俱起任运贪痴。纯苦趣中。任运烦恼。不发业者。是无记性。既云不发业者是无起性。明发业者。定成不善。若尔杂集文。如何通。答简发善业。故恶字简。彼若云有覆不发业。应但云发业者。定是不善。应除发善业。惑唯不善故。若尔上二界。应一同不发。以无能发不善惑故。问变化无记所有色声。既是定生。何非法处。言五境。解云虽从定起。未互用来。眼等五识所缘相分。五境所收。意识相分。法处所摄。本质八变。以境随根。法处所摄。能为彼质。五境所收。如业生等。有云第八所生定色。有其二类。一粗二细。粗五识缘。细意识通。随其粗细。五境法处。二类所收。若不尔者。二相定生。应法处摄。有云定色但法处收。定所生因。眼耳应尔。问欲界诸天。及於鬼畜。皆能变化。虽通三性。无记所收。答有解云。非变化摄。然自性中。复不言摄。未委判此行蕴所收。今解即变化收。或通果收。非定化通。然是彼类。若异熟等起。即异熟等收。非异熟等起。然无记心之所起。即此所摄。或自性收。非定起故。纪纲如此。未具非一悉微明鉴。若据当处详审。

　　○五境义林

　　五境。略以四门分别。一释名。二出体。三癈立。四诸门。

　　第一释名者

　　初列。后释。一列名者。初总。后别。总诸色声香味触。列名者。色者。瑜伽第一云。略说有三。谓显形表。显色者。谓青黄赤白。影光明暗。云烟尘雾。及空一显色。形色者。谓长短方圆。粗细正不正高下。表色者。谓取舍屈申。行住坐卧。璟法师云。此论中。色有二十三。谓显色有十一。表色即是长等所摄。慈恩法师云。有二十四。表色不以长等摄。故今谓此论有三十一。显形如前。表色有八。并前即为三十一。或可九十三。各有好恶俱异。俱异者。即平等故。瑜伽唯约显色以辨。以理而论。形表亦有。以显色是本。故且偏说。显扬论中。立二十四。束表为一。离出影像。杂集第一。有二十五。表亦为一。影像从质。亦更不立。但加逈色。从一显离。萨婆多师立二或二十。除粗细表逈一显像故。俱舍第一颂云。色二或二十。若经部师。立二十一。加定果色。若萨婆多。即显色摄。声者。瑜伽第一。声有六种。谓因执受大种声。因不执受大种声。因执受不执受大种。此复三种。谓可意。不可意。俱相违。若以义言。或可分九。前三各三。故说有九。杂集第一。声有十一。於前六上。更加世所成。成所引。遍计所起。圣言所摄。非圣言所摄。依显扬论。更加向声。二论俱是。总别说故。俱舍论。声唯有八种。一有执受。二无执受。三有情名。四非有情名。此四各有可意不可意。差别成八。香者。瑜伽第一。香有三种。谓好恶平等。说总非别。杂集第一。香有六种。更加俱生和合变异。显扬亦同。二论亦是总别说故。俱舍论中。香有四种。好恶平等不等。味者。瑜伽第一。味有八种。谓苦酢辛甘咸淡。可意不可意。亦总非别。杂集论中。味有十二。加俱相违。俱生。和合。变异四种。俱相违者。非可意。非不可意。瑜伽说胜。杂集具云俱生等三。亦同前会。显扬亦同。萨婆多师。有六种。八除后二。若经部师。声香味三。缘生无量。不限显数。触者。瑜伽第一。有二十六。谓地。水。火。风。轻性。重性。滑性。涩性。冷。饥。渴。饱。力。劣。缓。急。病。老。死。痒。闷。黏。疲。息。耎性。勇。或二十九云。此复三种。谓好触。恶触。舍处所触。杂集第一。但二十六。除后三种。以总从别故。显扬亦同。萨婆多师。触有十一。谓四大种。滑性。涩性。重性。轻性。及冷。饥。渴。若经部师。触有三十。坚。湿。暖。动。耎。轻。重。强。弱。冷。热。涩。濯强。猗乐。疲极。不极。病。老。身利。身重。迷闷。[月*冬][月*瞢]。痹。类申。饥渴。饱满。嗜乐。不立滑涩。释名者。先总后别。总名者。变碍等名色。十一通名。今五境中。眼见名色。耳缘名声。鼻齅名香。舌尝名味。身得名触。释别名者。虽未见文。且以义释。显谓显着。形谓形段。表谓表彰。瑜伽第一云。若色积集。长短等差别相。表色者。谓此能表内心所为。故名为表。第一云。谓业用为作转动差别。所余诸色。虽未见文。可持业释。青即是色。乃至处即是色。可意名好。不可意名恶。处中名俱异。异好恶故。地水火风。为心摄领。名执受大种。此种为因。所发之声。名执受大种因声。与此相违。名不执受大种因声。若二合发。名执不执受大种因声。善名可意。不善名不可意。非二名俱相违。或可顺心名可意。违心名不可意。非二名俱相违。前约因解。后据情释。世俗语名世共成。成谓成实。为利乐所起之声。名成所引。或说称定名成所引。妄计度生。名遍计所起。称相起语。名圣言。不称相起语。名非圣言。萨婆多等声。恐繁不述。香味触三。准前可悉。或复持业。或据因体。义皆无失。

　　第二出体者

　　初总后别。总中有三。一摄相归性。二摄余从识。三体相别论。於中复二。一约百法。二约三科。摄相归性者。相谓事相。性谓真如。凡一切法。皆不离如。故以真如名诸色体。故维摩经云。一切法皆如也。摄余从识体者。一切诸法。皆从心生。不离心故。百法论云。二所变故。华严经云。三界虚妄。但一心作。如是证广。体相别论。约百法者。十一色中。色声香味触五法为体。约三科者。色蕴少分。六境处中五全。除法处界中亦尔。别出体者。青黄赤白。四显可知。影色者。俱舍论云。障光明生。於中余色可见名影。日焰名光。月星火药宝珠电等诸焰名明。暗翻影色。龙等所起名云。火起名烟。风起名尘。此三无文。以义准知。雾者。俱舍云。地水气腾为雾。空显色者。杂集论云。谓上所见青等显色。於四显色。立空一显。有说或依光明以立上见苏迷。瑠璃等光。作虚空解。依此假立。言四显色据本而说。长等形色。成业论云。即於和合诸聚色中。见一面多。便生长觉。是一面少。便生短觉。见四面等。即生方觉。见诸面满。生圆觉。见中凸生商觉。见中坈凹生下觉。见面齐平。生正觉。见面参差。起不正觉。粗细二色。相形以立。更无别相。取舍等八。随事可悉。逈色者。杂集云。谓离余碍触。方所可得。亦依四显。或依光明。与一显别者。上观名一显。下觉为逈色。影像色者。有说谓托他质。起相而缘。名影像色。若尔即五识等所现之色。皆影像收。便之五境。不可说八所变名色。即六三不成失。有云水镜等中。现面像等。以本质故。名为影像。此亦不尔。无垢称云。如镜中像等。喻之於无。今若云有。便违经失。若云无者。何故八喻。喻依他耶。答约第六识。自所变相。似镜等有。非是全无。故喻依地。谈实见自面等。非在镜中。实有面像等。第六分别。谓在镜等。说为影像。障光明等。但现黑色。不似质故。但名影色。若法处中。影像色者。即空华等相。彼全无故。或可第六缘镜像等。亦法处收。唯意缘故。眼识相分。名为影像。质相别故。若准此解。余四境中。应立影像。是互显故。略不立之。此解为正。若五十四。复有空界色。即明暗所摄造色。名空界。
　　声体者。杂集第一云。因受大种者。谓语等声。因不受大种。谓树等声。因俱者。谓手击声。可意等。其名可知。共成声。如说盆瓶等。语声成所引声。谓诸圣者。说道理语。遍计所起。谓外道语。依见闻等。名圣言声。见等言不见等。名非圣言。响声者。击岸谷所发之声。萨婆多等声。繁不具出。
　　香体。初三可悉。杂集第一云。俱生者。谓旃那像等。和合香者。谓和合等。变异香。谓熟果等。
　　味体者。初九可知。后三如香辨。
　　触体者。坚湿燸动。为大触体。五十四云。於大种清净。假立滑。於大种坚实立重。於大种不清净不坚实。立涩及轻。於大种不清净慢缓。立耎。水风和合。假立有冷。由阙任持不平等故。立饥渴及弱力。由无所阙。无不平等故。立强力及饱。由不平等。变异错乱。不平等故。立病。由时分变异不平等故。立老。由命根变异不平等故。立死。由四大有过患。不平等故。假立痒。由恶饮食不平等故。假立闷绝。由地水合故。立黏。由往来劳倦不平等故。假立疲极。若远离彼。由平等故。假立憩息。由除垢等。离萎悴故。立勇锐。杂集亦同。

　　第三废立者

　　依杂集论。由六种因。建立二十五种色。谓相故。安立故。损益故。作所依故。作相故。庄严故。如来次第。四。十。八。三。於列数中。如次充释。相故者。谓青黄等相。显看故。安立者。於积集色。分位立故。损益故者。能有对除障碍等故。作所依故者。以逈色体。非是能碍。於下所见光明等色。然与作业。为所依故。作相者。谓其作业表彰之相。庄严故者。庄严於上故。
　　声十一者。由四因立。杂集虽云五因。然云相者。谓耳根所取义。与总释声。非别癈立。损益者。谓立可意等三。因差别者。谓立次三。说差别者。谓即次三。言差别。谓即次二。
　　香由二因故立六种。虽有三因。相如声释。损益立初三。差别立后三。
　　味由三因相故立初六。损益故立次三。差别故立后三。文虽不别。指例香故。
　　由八种因故。立触二十六。由相故立四。癈立故立二。谓滑湿。摄故立二。谓轻重。触故立一。谓渜。执故立二。谓缓急。杂故立二。谓冷及黏。界不平等故立四。息力勇饱。瑜伽云。由无所阙。无不平等。杂集云。由二种者。即此二故合说。入平等不说别故。由不平等。故立所余。

　　四诸门者

　　一三性。二三界。三三流。四问答。一三性分别者。谓善不善无记。各有多类。且善或立为四。谓自性。相应。等起。胜义。自性善者。若萨婆多师。以无贪瞋。及痴惭愧为体。大乘以善十一为体。五境皆非。二相应善。各随所应。与善十一相应起者。名相应善。五境皆非。非相应法故。三等起善。大小同以身语业为体。为善心所等起故。萨婆多师又云。得及四相。亦通等起。大亦可尔。然理不违故。即五境中。色声二通。又小乘师。因果皆以性是善等。大乘有漏性是无记。表善恶故。假通善恶。若无漏者。可性是善。胜义善者。萨婆多师。以涅盘为体。即择灭无为。大乘以真如为体。通六无为。五境俱非。不善亦四。自性不善。萨婆多师。三不善根及无惭愧。大乘即以无惭无愧。本惑唯瞋。小随除三。谓謟诳憍。相应不善。准前可知。等起不善。谓前所起身语二表。义如前说。胜义不善。三界有漏。轮转生死。名胜义不善。五境虽非界趣生体。是趣资具。可通彼收。无记四者。一能变无记。谓无记心心所法。二所变无记。即五境色。及诸种子。三分位无记。谓无记诸不相应。或自性无记。异熟等心。及以五境。有漏性者。除善恶表。相应无记。与异熟心相应起法。等起无记。诸无记心所起身语。胜义无记。萨婆多师。以虚空非择灭二无为为体。大乘亦同。或复善有七种。谓生得。闻。思。修。学。无学。胜义。不善唯一。无记亦七。谓有覆。异熟。威仪。工巧。变化。自性。胜义。五境之中。色声一分表通六善。除胜义善。若克性者。无漏通学及无学善。亦得通於修所成善。从定生故。若有漏中。色声二法。唯表色及执受大种因声。成所引声。圣非圣言声各小分。为语表者。可通善不善。若无漏者。显形表三。除遍计所起。及非圣言声。皆性是善。以显形表。约四七善等。一一细辨。准理思之。繁恐不述。依杂集论。善有十三。一自性。二相属。三随逐。四发起。五胜义。六生得。七加行。八现前供养。九饶益。十引接。十一对治。十二寂静。十三等流。表色声二尘。一分通发起及随逐。善发起。即身语。随逐即此种子。或非随逐。谓可说表种无表故。或假无故。又说自性相属。即说随逐。释云。即彼习气故。或除初二。及胜义对治寂静皆可表。通所余善故。不善有十二。初八名同於善。丸损害。十引摄。十一所治。十二障碍。五境一向。全非初二。第三取舍。如前已释。五境皆通胜不善。所余唯表色声得通。无记有十四。十三名同善。加一名受用。除相属。胜义。受用。引摄。对治。寂静。等流。所余无记。五境皆通。以色界皆名自性无记故。随逐等起可知。业感无记。皆名生得故。四尘为威仪路。五尘为工巧处。此二为加行无记故。供养无记可知。非染净心。於自妻子等。而行惠施。名饶益无起。施以三业。而为其性。假亦得通表色声。繁非细述。
　　二三界分别者。业生五境。唯欲界具。色界除香味。无色全无。定生五境。上二界全。欲界非有。不许定生。为五境者。唯法处摄。即如前判。然以理论。多处唯言段食。香味触三尘成。诸菩萨等。从定等。变鱼米等饱。可是五境。又若定生。即法处者。天眼耳根。应法处摄。五识依缘。无异同故。若尔应无法处定色。此非成难。假想定生。非自在定变无实用。唯意缘等。皆法处中。定所生色。若尔定生。应一向假。即违论说。及堕法处所现实色。此亦无失。无色定生。及下意缘。即法处实。二解任意。然有不许。上二界中。有定所生香味二尘。非但为五境。法处亦不计。引五十六云。复次色界中无现香味。然有彼界。段食性故。由无此二。三识亦无。又云法处所摄。胜定果色中。当知唯有显色等相。何以故。於彼香味等。生因阙故。又无用故。今谓不尔。业生香味。同许上无。上无定生。即不应理。法华第六云。光音及遍净。乃至於有顶。闻香悉能知。又云。上至有顶。诸天身香。亦皆得闻。若云依彼身起。说彼身香。据实欲界斯言无义。彼无境贪。何故起下无用之香。及识之耶。又云。光音及遍净。乃至於有顶。初生及退没。闻香悉能知。又华严经云。菩萨鼻根。闻无色界宫殿之香。又仁王般若云。时无色界。雨无量华。香如车轮。华如须弥山王。若其业力。不可能起。若定为缘。不发异界。又为宫殿变欲香。於彼无用。变之何益。然第五十六。据业生者。说唯色界。无现香味。於彼香等。生因阙者。有云。依胜处说。胜处唯作显色观故。有云定生。依业质变。约质无香。云生因阙。俱不云无。不尔前文难可会故。又云定色。许变一切。一切言无简别故。若细分别。上界无。日焰名光。上无日故。明可得有。唯非日故。上亦无暗。身及宫殿。皆有光明。恒常照故。光是明。依明说光。若定所生。上二界中。一切皆有。变为云焰尘等色故。表中上二。无不善表色。有有覆表。假通非实。十一声中。上界无不可意。无色无遍计。及非圣言。余者在色界。通业定生。无色唯定起。香六种中。上二亦无恶及变异。味亦准知。余容定起。或言有变异定生。随机故。或定通所生。色界四境。皆除不可意。余皆可有。无色定生。容有四大。余触皆无。色界之中。除冷饥渴闷病痒疲。余可容有。假建立故。业生思准。
　　三三流分别者。一等流流。二异熟流。三长养流。初等流流。有四种。一异熟等流流。二长养等流流。三变异等流流。四本性等流流。异熟复二。一最初。二相续。长养亦二。一处宽遍。二相增盛。大纲五境。皆通三流。若别而言。青黄赤白。明及形色。分通三流。外器无异熟。增上果故。内扶尘。具通异熟故。逈一影色。有等流中。本性流流。非内故无异熟。空中色故。无长养。表色通三。除异熟一。有长养等。而异熟长养。与等流中熟长别者。各初为熟长。相续入等流。而异熟中。言有二种。初及相续者。初谓总报。即第八识。及与身根。相续者。谓别非据长时相续。不尔无别。执受大种因声。及世共成声。圣非圣言声。分通三流。非执受大种。及俱成所引。遍计所起。可通性及长养。除成所引。可通变异。香味除外。不通异熟。所余一切。可通三流。触中除冷饥渴疲。余可通三。所余除熟长。然色界中。无变异流。欲天所有疮相现故。又复长养。由段食唾眠梵行等至。欲界具四。色界后一。五十四云。又欲界色。具由四食。及余一切。而得长养。色界诸色。不由段食唾眠梵行。而得长养。又定生者。除异熟流。余皆可具。
　　四问答分别者。问色中。长与高何别。短与下何殊。方与正争异。答长据边论。高约中说。短下亦尔。四面等为方。四面平为正。问何故色中立表。声不立耶。问声立执受大种因等。何等色无耶。问声香味。立可意不可意等三。色触等何无耶。答皆据影略。何以得知。且准瑜伽第一。立可意等色。余虽无文。义准应有。问何故色中。立长短粗细。声等不立耶。答亦影略说。问五境色。为积微成。为当顿起。答成唯识论第一云。阿赖耶识。随量大小。顿变一色。非别变作众多极微。集成粗色如是等问答。广有无量。恐繁且止。

　　大乘法苑林章补阙卷第七
　　大乘法苑林章补阙卷第八

　　　　大云寺沙门　慧沼　撰
　　见道章　　二量章　　十业道章

　　○见道章

　　见道略以九门分别。一释名。二出体。三辨依地。四辨能入人。五入方便。六明真相业用。七明真相时分。八明真相差别。九辨诸门相摄。

　　第一释名者

　　初列后释。列名者。一真见道。二相见道。引证可知。释名者。初通后别。通名者。无漏正智。照理名见。故成唯识第九卷云。初照理故。亦名见道。道者游履义。三乘行人。游履於此。趣二果故。或是通运义。通运行人。至二果故。或随所证故。此解为正。见即是道。持业释也。虽后照理亦名为见。此在最初。故得名见。虽标总称。则别名也。如色处等。别名者。体离虚妄。证理断障。故名为真。故成唯识云。实证二空所显真理。实断二障。道义如前。真即见。亦持业也。或真是理。见者是智。证真之智。名为真见。依主释也。相见道者。相者类似义。从真后起行解观智。法彼功能。非正证断。似类於真。若依此释。相体即见。故名相见。见即是道。并持业也。或相者相状。状前真见。变如智缘。见带相生。缘相之见。依主释也。

　　二出体者

　　总有五种。一克性体。以其根本后得二智少分为体。真相别故。故瑜伽论七十二云。现观智谛。现观云何。答缘非安立谛慧为自性。边现观云何。缘安立谛慧为自性。此二见道。即彼摄故。又唯识云。此智生时。体会真如故。相中三类。言智忍故。二能所作体。即用定慧二法为体。故对法云。谓世第一法无间所得三摩地钵罗若。及彼相应等。释云。由无分别奢摩他毗钵舍那等。为体相故。又云何引发如是功德。依止清净四静虑故。定为所依。智为能依故。故知定慧合为体者。据能所依。三相应出体。以二十二心及心所。以为体性。杂集论云。诸心心所。为助伴故。四据眷属。五蕴为性。於见道中。有圣戒故。杂集论中。一切俱行菩提分法。通诸体故。八道支中有七支故。五相从出体。随其所应。平等性智。及彼心所。二十二法。若非此者。彼是何收。且约五种。若约三性。百法三科。思准可知。问依百法等。余体可知。其道共戒。是何法摄。准对法论。法处唯有受所引色。此道非彼故。答别解脱类故。亦是彼收。又亦是受所引。谓先发心。要从他音。受此教法。后方入见故。若尔独觉见道。云何言不从他音。解云。据近方便。显彼根胜。故不相违。此解为正。

　　三辨依地有二

　　初见道所依。次辨入心所依。见道所依者。瑜伽六十九云。唯依诸静虑及初近分。能入圣谛现观。非无色定。准知五地有此见道。若余处有。何不依入。如诸修道。通余地有。通依余入。此既言唯。明唯五地。七十一云。三依五依生。谓智谛现观。及边戒二。何知即此文。问云。若智谛现观。离众相故。名无分别。云何依有寻伺。依可得耶。故知见道。唯五地有。若通於余。应不说唯。问何故不依中间无色。余近分耶。答初入圣道。要假胜力。中间无色。无极明利胜无漏故。中间多乱。梵王居故。无色之中。定增智劣。不平等故。余近分中。无无漏故。瑜伽一百云。复有九依。能尽诸漏。除第一有。近分之中。既无无漏。於彼见道。如何得有。若言虽无断道。有游观者。亦应说除。有顶唯游观。文中说除故。又六十九云。所余一切近分地中。唯有俗智。无出世智。故圣弟子。从此以上。但依根本。修出世智。故知彼无。有义通依前三无色。及於中间。第一百云。九依尽漏故。又六十九云。此六现观。几依未至依。乃至。依无所有处可得。答一依非依可得。余依一切依可得。余依一切既无简别。故知前三及中间定。亦有见道。言唯依诸静虑。及初近分入。并三依五依生者。据能入心及起者说。不障彼有。前说依通。后以生简。若彼非依。依中应简。又此谛现观。据入见说。三依五生。若约后起。通余四地。不尔。三无色及中间定。应无断道。余观皆非能断道故。诘前师云。若有见道处。即令依入者。大乘之人。见道应唯第四定有。大乘之人。非依余入故。若言下地。虽有劣故不入者。前三无色等。类此应然。
　　次释辨依何地心入者。三乘不同。且如大乘顿悟渐悟人。方便通余。圆满正入。唯第四定。入胜见道。托最胜依故。唯识第九。是诚证故。二独觉乘入见道者。彼有二类。谓麟角部行。部行有二一者直趣。二从声闻得果回趣。得果回趣者。更不入见。麟角及余部行。若见道。先以六行。伏无所有已下粗惑。既伏下惑。明知已得九地之定。此即通依四静虑入。不依近分。得根本故。问既得四静虑。何不唯依第四定入。答有漏易起。无漏难生。虽彼定。不必皆能依第四入。要极熏修性利根者。方能依入。如起愿智。假极修故。或百劫练根。唯依第四。余者不定。或可俱依。声闻趣果尚许得依。独觉利根。何理不许。三声闻人。总有三类依地不同。一唯依近分。谓次第人。及超初果。二依近分。及根本入。谓全离欲未离欲。初定欲者。虽已离欲。欲有得根本。不得别故。或全离欲。欲必依根本。入期心趣彼根本定故。既已离欲。即得根本。以除余障故。三有通依。四谓随所应。乃至。远离无色前三已下地染。此二唯超。非次第者。

　　四能入人者

　　三乘不同。第一大乘。分为二类。谓顿悟渐悟。顿悟之中。复分为二。一辨依身。二辨人数。言依身者。唯三天下。及六欲天。余无能入。显扬十六云。极戚非恶趣。极欣非上二。唯欲界人天。佛出世现观。恶趣极戚。所依及智人俱劣故。复有业报二种障故。上界极欣。无厌心故。六十九云。非生上地。或色无色界。能入圣谛现观。彼处极难厌。若少厌者。尚不能入。况彼一切少分亦无。又唯男身。非女人等。远分发心。不遮一切。若正入见。唯男非女。非一僧企耶。犹受女报故。既求胜果。必胜身故。二辨人数者。准涅盘经。修入见道。初外道说。有七十三。若入大乘。远分可尔。於决择位。非必彼身入二乘见。可则彼故。下二乘中。自当分别。唯内法者。虽非彼身。成彼善故。可说为彼。不同外道。唯有福分。问何以得知。犹成彼善。答对法论说。依此下品。顺解脱分善根故。薄伽梵说。虽径历千生。而不堕恶趣。若不成彼善。此颂义成无用。准此即有三十二人。分为三类。一初即发心。求无上觉。二从独觉资粮加行。方始回心。即有五人。谓初位中。未定生时。已定生时。即此生时。加行位。二谓未定已定。除此生在上忍位。与世第一。同一剎那。不可转故。三从声闻来。五亦准此。随信随法。分成十人。独觉乘来。唯法行故。总有十六。约人天分。有三十二。问定生时等。如何顿悟。已定生时。非多劫故。答若趣自果。即定生时。回向大乘。便不决定。唯圣有学。不造业故。问已成彼初根。云何名顿悟。答顿悟者。约证理说。彼未证理故。复名渐悟。入初地时。方悟生法二真理故。二渐悟者。亦分为二。辨依身者。欲界如前。复通色界。唯除净居。无回趣故。说唯欲界。入见道者。依断烦恼。及顿悟说。亦不通女。女身得圣。回向大者。既受变易。必转根故。二辨人数者。总有一千六百二十一人。此分为三。一独觉果来。谓部行类。声闻之中。既有俱慧。准此部行亦分为二。非彼一切皆得灭定。问麟角独觉。何不说耶。答彼无回心趣大乘故。彼唯定性。出无佛界。华严经说。菩萨将下。先现十相。以手放光。照此世界。独觉之人。遇此光者。或入无余。或以神力。移安余界。故此定无回心者。二声闻果来。此有七类。一初果一。二七返有七。三家家。四一来。五一间。三各有一。总有十一。六不还中。曲分四类。一欲界生为一。二生般。三有行般。四无行般。三各有四。四静虑中。地地别故。合成十三。十三中复分二类。谓身证。非身证。惑总依五地。以辨人数。且欲界身证。唯识二师。依前师说。后师准知。具八地缚。一始从初定修断一品。终至非想前之八品。成七十一。合前具缚。成七十二。色界之中。初定二百一十六。二定一百八十九。三定一百六十二。四定一百三十五。四地合成七百二人。五地合成七百七十四人。二界之中。身证既然。非身证亦尔。总有一千五百四十八人。且约五地及断惑多少。分成尔许。若以根性等乘。更有无量。然不离此。故不细分。问非身证者。如何亦能断伏诸惑。答为求灭定。故能如是。但未得彼。故非身证。七阿罗汉。复有六十。五地各六。无文遮故。根性有故。慧俱解脱。二类别故。七类合言。总有一千六百一十九人。能入见道。大类而言。细以信解见至等分。复有多种。恐繁故止。问对法但有身证不还。如何说有非自证耶。答如无学果。慧俱二脱各别立之。不还亦然。影略说故。不尔。无学应无二别。问何无中般回趣入见道。答经不说有来供养者。何况发心。故无中般。第二独觉乘中。亦有二类。谓麟角部行等初类入。八十四人。分为三例。一从外道来。有七十三。谓伏八地所有粗惑。品别分成七十二人。及具缚一。二从声闻来。初二位十。如前已说。三者直趣一。合八十四。问麟角独觉。百劫练根。如何犹将外道身入。答有说鹙子。行菩萨行。经六十劫。退大菩提。求彼小果。优婆塞经云。若不遇佛。成独觉果。法华经说。我本着邪见。为诸梵志师。更为外道。若不遇佛。成独觉果故。彼身有得入者。鹙子虽成部行。准知麟角。亦得依起。二依求部行。入见道者。有其二说。一云。要伏三无色下。所有粗惑。方入见道。二云。设全不伏。但伏见惑。入观出已。方断修惑。若尔应同声闻立果。答不然。如声闻乘。若到见道第十六心。随应立果。设伏惑入。亦到彼心。何不立果。声闻住道。此不住道。故不成果。虽有二解。取前为胜。依方此果。入见道者。有一百四十四人。合有四类。三种如前。四从大退来求此果。复有六十。合有一百四十四人。入此见道。二类总言。合有二百二十八人。问麟角见道。从大乘退。何不入耶。答退大乘者。是不定姓。可还求大。麟角定姓。故不求彼。第三入声闻乘。有二百一十三人。总有四类。一从外道七十三人。信法行分。总有一百四十六人。二从中乘顺解脱分。有其三人。未定生等忍位中下。亦可容退。无文遮故。即有五人。三从大乘。复有六十。四初发心即求自果。信法分二。合有二百一十三人。虽后得果。超次不同。此类摄尽。二乘入见。所依之身。亦唯六欲。及三洲人。唯男女身。非扇搋等彼类。尚不能成律不律仪。何况无漏。五入见方便者。若入大乘。要作安立非安立谛。二空三性。唯识观等。入独觉乘。以安立谛。观十二支。唯观生空等方便入。若入声闻。以安立谛。观三科法。亦唯生空为方便入。於中差别行相极多。恐繁且止。六真相业用者。真见道中。随其所应。达二空。断二障。舍恶趣身。半择迦等。转粗重依。得无粗重。证不坏净。获得圣性。建立遍知。得沙门果等。问遍知可悉。如何真见得沙门果。答七十一云。现观智谛。现观能得一切沙门果为业。问何知唯在真见道耶。答此之现观。唯缘非安立。二乘唯真见道中。相见道中。唯缘安立。问岂於真见。立初果耶。答立亦何失。若尔对法文云何通。彼十三云。至第十六心。得预流果故。答果体有二。谓为无为。大论据无为。於真见立。对法据有为。於相见立。二文互显。亦无违也。或说能得。非正得已得。七真相时分者。三乘不同。且大乘中。顿悟人入於真相见。所起剎那。有二师说。且渐断者。於真相见。或三十六。真见道中。断分别障。我法分二。各有上下。初起力劣。下品二障。各一心断。后起胜故。二各上品。合一心断。以利根故。断初二品。故不别起解脱胜进。即以后心。为前解脱。其第三心。无后无间故。别起解脱。从真入相。以胜入劣。故无胜进。若从根本。入后得智。起胜进者。便应后胜。故於真见。但有四心。初解不说於相见道。放法此四。非安立观故。相见名为安立观故。复二十六。初自成就。后伏二乘。故二俱作。并前四心。故三十六。而得究竟。问若真见道。说有四心。如何五十五中。说三心耶。答彼约无间断惑者说。解脱重印。故不说之。或说三十七。从真入相。以最初故。未曾修故。起胜进道。第二师说。或三十七心。於真见已有胜力故。於见道前。意乐力故。顿断顿证。故一无间。一解脱道。不起胜进。如前师说。於相见道。初作三心。法真见道二空见分。别总立故。初劣后胜。故有三心。五十五说。非安立者。不作四谛差别安立。非亲证如。名非安立谛。后二十六。如前师说。或说三十八。加胜进。所以如前。若渐悟者。二师不同。如渐断师。於真见道。但有三心。以烦恼障先已断故。但初心断所知下品。第二心断上品。第三心时。重印前故。但作初十六。为纯熟自知故。以曾得二乘。见道十六。非如顿悟。曾未得故。须作除之。故真见道。合十九心。或二十心。加胜进故。非说相见要二十六故。若顿断师。真见如前。相见道中。初三心者。或起二心。以於真见。不断烦恼。故不别法。说总别法。据顿悟说。或立三心。虽不断惑。法彼功能。对法说为别总法故。若作二心。阙无总故。后十六心。同前师说。故真相见。或二十一或二十心。若加胜进。或二十二。或可大乘说。根本及方便。见道心数。多少不定。如二乘人。初出见道。即回心者。未起彼修道。准其所起。真相见道。即为大乘见道方便。如乘说有根本方便。并一乘收。见道应亦根本方便。俱见道摄。此若不然。彼云何尔。准此义者。即加二乘真相见道。所有心数。如下二乘真相见说。若已起彼二乘修道。方始回心。以隔修故。势疎远故。非是方便。或初出见。即回心者。亦非大乘方便见道。乘惑是总。故为方便。见道是别。故非方便。不尔。四善根应通为见道。以是方便故。若前师说。以有漏故。不通见道。若二乘人。众出独一超越次第。入真相见。同断一障。同证一空。心数相似。且说超越。如修六行。伏非想下俱生修惑。回心入见。渐顿二师。所说不同。如渐者说。於真见道。但起三心。但以烦恼。分为二品。或说分三。且依前说。起二无间一解脱道。次入於相。胜进有无。义如前说。曾所伏者。亦不别起。无间解脱。以曾伏彼。及所未伏。正断见惑。彼伏不伏。俱同时断。所有伴类。已被伏故。其相见道。二十六心。或随作一。无处说彼唯菩萨作。不同有部。唯上下品观。故杂集说。总十六已。云一切道谛。由四种相应。谓安立故未。言安立者。谓声闻等。随自所证。已得究竟。为欲令他亦了知故。故知亦作此总谛观。有义但作上下十六。以力劣故。不能合缘。言安立者。因明总十六故。分别一切。不尔。应言此道谛等。不言一切。然准对法。无说上下十六心文。准此。真相或十九心。或二十心。其顿断师。但於真见。说二三别。胜进有无。同前师说。其相见道。亦同前说。何故不作三心相耶。诸论说为非安立观。二乘相见。唯安立故。或有十九。或十八心。见道究竟。又於大乘相见道中。若渐悟者。二师同说。或亦具作二十六心。无文说。彼唯为降伏二乘故。但令观心纯熟故作。准於前二。各加十六。渐顿二家。虽多师说。以四说为胜。余不论之。

　　八真相差别者

　　复有二种。一望自乘。二通对辨。准作业时分。可已类知。二诸乘相望。辨差别者。且如大乘望二乘者。广乃无量。略辨五种。一住持差别。成满僧祗。方证会故。二通达差别。谓能通达二空理故。三胜生差别。绍隆佛种。令不绝故。四障清净差别者。谓能永断烦恼所知二分别障故。五起智差别。菩萨见道。具二智故。独觉望菩萨。略有三种。一住持差别。极疾七生练根。百劫方满入故。二证觉差别。不由他音。而证得故。三通达差别。能以四谛。达缘起故。声闻有二。一住持。极疾三生。迟六十劫。即能入故。二修学。谓由他音。而证得故。

　　九诸门相摄

　　略有五种。一与六现观相摄。六者。一思。二信。三戒。四现观智谛。五现观边智谛。六究竟。且大乘摄。成唯识说。此真见道。摄彼第四现观劣分。此相见道。摄彼第四第五少分。以第四观通见相修。第五六通见修位故。若二乘人。真见道摄第四少分。相见道摄第五少分。相见道中。唯安立谛。不摄第四。此据克性。若相从说。三乘真相。俱摄第二第三少分。信通前后。戒通修故。二与十现观相摄者。一法。二义。三真。四宝。五不行。六后。七究竟。三乘为三。大乘摄彼真现观全。通真相见。名真现观。出见道已。余修名后故。宝及不行。各少分。若依初证及正对治。三恶趣业。异熟不行。即真见道。摄彼二全。正证断故。若据后起。及以远分。即二见道。各摄少分。并摄第十现观少分。前七通名菩萨现观故。若二乘摄。后三现观。各取自乘。真实不行。同大乘说。三与七地相摄者。七谓种姓胜解行等。此唯大乘真相见道。摄彼第三地之少分。通入住出。名净胜意乐故。不依二乘立七地故。四与九地相摄者。一资粮。二方便。三观行。四见。五修。六有学。七无学。八圣者。九异生。远近定散趣圣位别。创证后起。有学无学。圣者异生。三位别故。三乘真见。摄彼见全。有学圣地。二各少分。相见摄修。有学圣者。三地少分。问相何不摄见地少分。答彼约真见名见。后起名修。非出见道。方名修地。若出见道。方名修者。应云修地。次后渐立三沙门果。不应言四。初已得故。言证离生已。一切世间渐胜进道。名为修地者。通说后得。及世间智。不唯世间。不尔。如何证沙门果。又言修地立四果者。或随转门说。第十六心。亦名为修道。立初果故。准此真见摄见地少分。相见修二地各少分。余如前说。五摄见与十三住相摄者。谓种姓住等。亦唯大乘。真相见道。摄彼第三住之少分。通三时故。更有多门。略陈且止。

　　○二量章

　　现量比量。合以四门分别。一出体。二释名。三癈立。四诸门。

</div>
    <div class="pagination">
<a href="大乘法苑义林章补阙_page3.html">上一页</a><a href="大乘法苑义林章补阙.html">1</a><a href="大乘法苑义林章补阙_page2.html">2</a><a href="大乘法苑义林章补阙_page3.html">3</a><span class="current-page">4</span><a href="大乘法苑义林章补阙_page5.html">5</a><a href="大乘法苑义林章补阙_page6.html">6</a><a href="大乘法苑义林章补阙_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
