<!DOCTYPE html>
<html>
<head>
    <meta charset="UTF-8">
    <title>律宗会元 - 第 2 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>律宗会元 - 第 2 页/共 14 页</h1>
    <div class="content">　　第十明钞者

　　引用正文。去滥传真科酌意。初明引用正经。次明世中伪说。后明钞兴本意。初言正本者。僧祇律(是根本部。余是五部)。昙无德部(四分律也。钞者所宗)。萨婆多部(十诵律也)。弥沙塞部(五分律也)。迦叶遗部(解脱律。此有戒本)。婆粗富罗部(律本未至。此依大集分别)。毗尼母论。善见论。摩得勒伽论。萨婆多论。(并传)毗奈耶律。明了论(释正量部。并真谛三藏疏)。五百问法。出要律仪(梁武帝准律集)。自余众部。文广不列。并大小乘经。及以二论。与律相应者名随经律。并具入正录。如费长房。开皇三宝录十五卷中。次明诸师异执。法聪律师。覆律师(出疏六卷)。光律师(两度出疏)。理隐乐(音岳)三师(各出钞)。遵统师(疏八卷)。渊律师(有疏)。云晖愿三师(各出钞疏)。洪胜二师(有钞)。首律师。(有疏二十卷)砺律师(有疏十卷)。基律师(有疏)。已外昙瑗。僧佑。灵裕诸师。已下及江表关内河南蜀部。诸余流传者。并具披括。一如义钞。次明世中伪经。诸佛下生经六帙。净行优婆塞经十卷。独觉论。金棺经。救疾经。罪福决疑经。毗尼决正论。优婆离论。普决论。阿难请戒律论。迦叶问论。大威仪请问论。五辛经。宝鬘论。唯识普决论。初教经。罪报经。日轮供养经。乳光经。应供行经。福田报应经。宝印经。沙弥论。文殊请问要行论。提谓经。如是等人造经论。总有五百四十余卷。代代渐出。文义浅局。多附世情。隋朝久已焚除。愚丛犹自滥用。且述与律相应者。如前所列。余文存略。后明钞与本意。夫钞者。固令撮略正文。包括诸意也。余智同萤曜。量实疎庸。何敢轻侮猷言。动成戏论。虽然学有所承。承必知本。每所引用。先加覆捡。於一事之下。癈立意多。诸师所存。情见繁广。今并删略。止存文证。及教通余论。理相难知。自非通解。焉能究尽。具如集义钞所显。而抄略证文。多不具委。但取文义堪来入宗者。自外不尽之文。必欲寻计。知其始末。则非钞者之意。故文云。诸比丘欲不具说文句。佛言听之。毗尼母论云。佛令引要言妙辞直显其义。庶令临机有用。无待访於他人。即事即行。岂复疑於罪福。犹恐后代加诸不急之务。增益其中。使真宗芜秽。行者致迷。鸟鼠之喻。复存於兹日矣。
　　此之十条。并总束诸门。例科分析。若览收不尽。自下别论。夫宅身佛海。餐味法流。形厕僧伍。行唯三位。若遵仰正戒。识达持犯。则中卷之中。体相具矣。自行既成。外德彰用。则上卷之中。纲领存矣。自他两德。成相多途。则下卷之中。毛目显矣。此三明行。无行不收。三卷摄文。无文不委。然则事类相投。更难量拟。若长途散释。则寡於讨论。必随相曲分。便过在繁碎。今随宜约略。通结指归。使举领提纲。毛目自整。截舒载览。随事随依。

　　资持五例辨定教宗

　　历观往古述作。凡五十余家。各谓指南。俱称尽理。然今所立。颇异昔传。故於卷首。略标五例。一曰定宗。二谓辨教。三叙引用。四明破立。五示阙疑。

　　初定宗者

　　三藏分宗。所诠乃异。据行则虽通兼济。在教则各有司存。往哲未详。固多滥涉。并广谈论学以乱律乘(即增辉等记。随文结释。涅盘四果等。并依法相。广列章门。是也)。况复所引之论。多依俱舍婆沙。盖用实宗释今假部。可谓宗骨颠倒。理味差僻。致令后锐。枉费时功。忝在传持。义当纠正。故今言教。则唯归律藏。语行则专据戒科。决持犯之重轻。建僧宗之轨范。此为正本。余并旁兼。犹恐专隅。更须明证。戒疏大妄戒中斥古云。有人依解。广竖义章。动经他日。意所异也。举宗以明。持犯为正。自余随律之经。略知名相而已。诸经论师。自分宗体。彼尚不解律刑。此岂横知他学。纵有前闻。亦不得述。费时损日。徒张无益。自宗犹因於未闻。况余经论。何由道尽。可谓不识分量也。须臾死去。莫浪多事等(已上全文)。请考斯文。足为龟镜。宜须反迹。勿事冰情。

　　二辨教者

　　夫教者。以诠表为功。随机为用。虽广开户牗。而轨度无差。虽克定楷模。而摄生斯尽。圆音随应。情虑难求。且依业疏三宗。以示一家处判。然教由体立。体即教源。故须约体。用分教相。一者实法宗。即萨婆多部。彼宗明体则同归色聚。随行则但防七支。形身口色成远方便。此即当分小乘教也。二者假名宗。即今所承。昙无德部。此宗论体。则强号二非。随戒则相同十业。重缘思觉。即入犯科。此名过分小乘教也。三者圆教宗。即用涅盘开会之意。决了权乘。同归实道。故考受体。乃是识藏熏种。随行即同三聚圆修。微纵妄心。即成业行。此名终穷大乘教也。然今四分正当假宗。深有兼浅之能。故旁收有部。教蕴分通之义。故终会圆乘。是则大小通塞。假实浅深。一代雄诠历然可见。

　　三引用者

　　自古引文多无楷式。或全写经论。或具录祖乘。或泛列儒书。或多援字解。既乖钞旨。实秽真宗。今意所存。类分三别。初用三藏意。圣教繁富。未可具舒。事钞建题。撮要为本。故下序云。自外不尽之文。必欲寻其始末。则非钞者之意。今或申明幽隐。或雠校差违。并具引正文。仍随难注释。自余易晓。例不广之。二明用祖教者。谓疏钞传录。仪集图诰。部文既广。非学不知。其或以后废前。或指广如彼。或斥夺谬妄。或和会异同。诸余义章例亦不举。三用俗书者。庄严章句。违律刑科。赞咏外书。如经极诫。祖乘有用。义不徒然。或是举俗况道。或复取义助文。岂得专事浮华。混同世论。今或语势相涉。或借用彼文。但撮要示之。令知所出。及论字体。多从义训。兼复通依众典。不必专据字书。

　　四破立者

　　慈训远流。传迷弥众。考教义。则纲领俱丧。逐名相。则得失互彰。必委而攻之。则过成繁费。苟纵而不举。则人惑多岐。至於大义有妨。或复异计难革。但随文略指。使理有所归。逐事争锋。甚非今意。

　　五阙疑者

　　新钞大体。词简事周。浅识寡闻。何由尽晓。窃恐相承传滥。或是抄写乖真。或详核未通。或捡寻未获。义非臆度。例并阙如。或但标曰未详。或且俱存众说。或拟寻文据。或俟后讲磨。盖遵圣论。推本之惩。抑凭祖教。废前之例故也。
　　览斯五例。臧否条然。且举其大端。余广如后。

　　原佛化意使羯磨有归

　　业疏(序文)云。观夫圣人之利见也。妙以清澄界系亡我静倒。以为言焉。故张三学之教源。显八正之道业。扬四部之清训。树五众之良规。莫不横厉重关。高翔极有者矣。又(一上)云。初教兴意。自三宝降世。俱敦缺(缺即破也)有之机。凡所立教。无非为存灭惑。

　　别明羯磨唯在摄僧

　　又(一上)云。虽则佛法两位。通赡道俗。唯斯僧宝。独据出家。明功上邻极圣。显德下济群有。但僧海宏旷。行位殊伦。或内外以分途。或凡圣而启路。或约宝通於缁素。或就仪辨於持毁。至於事务符会。要以情见相投。同和则上善可登。同忍则下恶可灭。悲假声教。何以通之。是以如来。体斯弘理。故制御僧方法。随有别住。普使同遵。但得其缘。无非成遂。事钞(上一)云。僧为秉御之人。所统其唯羯磨。方能拔群迷之重累。出界分之深根。德实无涯。威难与大。

　　翻羯磨名显其德用

　　业疏(一上)云。言羯磨者。中梵本音。此翻为业。业谓成济前务。必有达遂之功。古翻办事者非无此义。但用功能往翻。乃至云。生善之极勿过受体。由作法和。便发戒业。量同大虚。共佛齐位也。灭恶之大勿过忏重。若不洗过。生报便堕。由此羯磨拔之。能令九百二十一亿。六十千岁阿鼻苦报。欻然清净。岂非办事。

　　济缘十章详辨业义

　　然业理幽微。一宗枢要。寄兹略示。启悟来蒙。且夫诸法常住。则知真妄同源。方便随宜。故说从真起妄。真理本寂。清净湛然。不守自性。从缘发动。动即业相。动之不已。炽然粗显。变起世间众生国土。凡圣因果。一切诸法。此理事相对。以辨业也。又於一心中。派出诸业。六凡为染。四圣是净。由诸众生。迷理起妄。随妄兴业。流转六道。则为染也。有能觉悟。反妄归真。修解脱道。超出诸有。二乘之人。名无漏业。菩萨及佛名大悲业。对望六凡。通名为净。此约染净以明业也。又三界见思。无明烦恼。并业所成。无别有体。涅盘云。业作烦恼。烦恼作业。三界六道。一切苦报。皆酬往业。业成於报。报体即业。故知业积成惑。业变为报。三道轮转。无非是业。此约三道以明业也。又业由心起。心随境生。境既无量。业亦非一。所缘虽众。能造为三。身口是具。意为业主。意即业思。思即行心。是则一切善恶业相。皆心所造。此约心境以明业也。又三毒所起十不善行。是三途业。谄诳强很。即修罗业。归戒布施。即人天业。无漏八正。是二乘业。六度万行。即菩萨业。无缘大慈不思议用。即诸佛业。如起信赞佛偈云。最胜业徧知等。但六凡迷业。三圣修业。唯佛证业。故知业者徧该十界。或云三恶三善。或云四恶人天为善。或云六凡为恶四圣为善。此约因果以明业也。又五阴中。一阴是色。四阴是心。识想受三悉是无记。流入行心。方成善恶。就此行心复分三性。善恶如上。无记业者。痴狂心乱。睡眠误忘。悉无记业。善恶二业招生感报。无记业者不能感报。或云不招总报。亦感别报。如成论梦中造业。五分梦中结五吉罗之类。此约三性以明业也。又大小两乘。经律论藏。教相所诠。唯戒定慧。当知三学。行之本也。教由生也。行即是业。诠行成教。是则三世十方。一切佛法。无非诠业。此约教行以明业也。又十善五停。四弘六度。一切观行。并化教业。毗尼所诠。开遮轻重。一切律藏。并制教业。化据理性。理有顺违。制就教法。制有持犯。此约化制以辨业也。又总括一化。三宗不同。一明受随。作无作体。如戒业章。三体差别。二随行持犯。成就处所。有宗动色。假宗重缘。圆教瞥念。若持若犯。并准此三。以为分齐。此约大小以明业也。又杀盗淫等身口非违。生死根本。方便正念。护本所受。名止善业。策勤三业。有善起护。众别等法。名作善业。违止名作恶。反作名止恶。即止作二犯。此约止作以明业也。今此羯磨。义翻为业。名通体局。且用十门。一一简辩。则临机秉御。莫不成功。主教传通。了无滞碍矣。

　　戒律木叉翻名略释

　　戒疏(一上)云。或云尸罗。或云波罗提木叉。或云毗尼。皆本梵言。非此所有。初云尸罗。此翻为戒。戒有何义。义训警也。由警策三业。远离缘非。明其因也。如古所传。防非禁恶以解於戒。然戒通善恶。律仪亦然。不可偏举以释戒义。乃至云。依如成实善生所明。善恶二戒互受互亡。功用齐伦。名义无别。止得通解戒为禁也。随用两得。何以知之。若解善戒。善法禁恶。警持不起。若解恶戒。恶法禁善。护摄不生。以斯义求。想无惑矣。
　　又云。波罗提木叉。此翻别解脱也。如论所引。道戒名解脱。事戒名别脱也。随分果得。寄以明之。以道性虚通。举法类遣。不随缘别。但名解脱。事戒不尔。别缘而生。缘通万境。行亦随徧。持行凌犯。别名得脱。余非未行。不名解脱。或有解云。戒障有二。一者业非。二者烦感。戒净业非。感待智亡。望分所除。故名别脱。后智除感。乃称空竟。名解脱也。故律云。除结无挂碍。缚着由此解。据能克果。用目本因。因定是戒。非木叉也。故经云。戒是正顺解脱之本。故名木叉。明知是果。
　　又云毗尼。亦名毗那耶。鼻奈耶等。皆是传梵之讹替耳。古译为灭。以七毗尼。用殄四诤。今以何义翻之为律。律者法也。从教为名。俗有九流。法其一也。故世付法。皆约刑科。道与俗违。刑名乃异。至於处断。必依恒法。又钞(中一)云。由出家五众形服异世。显内法亦异。而外道俗流。滥同圣迹。无由取别。妙以法除。故创弘律名。用显知法。资持(上一)云。梵云毗尼。华言称律。律者法也。从教为名。断割重轻。开遮持犯。非法不定。下文云。又如世法。据刑约制。道法亦尔。依根附教。各有差降。不可乖越。故曰法也。二云律者分也。谓须商度据量有在。若律吕之分气也(一年十二月。奇月属阳名律。偶月属阴为吕。一律一吕各分二气。则二十四气)。又云。教相所诠。四字斯尽。谓犯不犯。轻与重也。若解四字通达无疑。是则上品持律之最。何名为犯。境缘具也。何名不犯。起对治也。何名为轻。因果微也。何名为重。反上句也。然此四相。非律不分。持犯不滥。有同气候也。三云律字安聿。聿者笔也(楚谓之聿。秦谓之笔。出字书注)必审教验情。在笔投断。又云处[亥*刃]决正。非笔不定等。问。如上三义。何以分之。答。三并世法。北拟取名。教诠楷定。即法义也。辩析轻重。即分义也。临事决判。即笔义也。具含此三。故称为律。

　　别释四分名义

　　资持(上一上)云。四分者。五部之别名。一宗之通号。从文段数。即以为目。翻就此方。总六十卷。新学多味。委引示之。初分二十卷。即比丘戒本。第二分十五卷。比丘尼戒本八卷。受戒犍度五卷。说戒犍度二卷。第三分十四卷。总十六犍度。第四分十一卷。房舍及杂二犍度。五百七百两结集。调部毗尼。毗尼增一。以法正尊者。於根本部中。随己所乐。采集成文(起自佛灭百十六年)。随说止处。即为一分。凡经四番。一部方就。故号四分。非同章疏。约义判文。故业疏云。四分即说之断章(断字上呼。止也)。戒疏云。四度传文。尽所诠相。此据说之所至。非义判也。二十犍度。离分三分。可是义开耶。教流此土。四律已翻(四五十祇)。祖师何意。偏宗四分。答。此土受缘。始从四分。余部虽翻。未闻依用。业疏云。神州一统。约受并诵四分之文。今所判释。约受明随。故立一部。以为宗本。下云。今判其持犯。还约其受体。斯意明矣(义净三藏反宗有部未体此意)。问。有引人法有序等文。而云四分部胜。其意云何。答。非无此义。必依十诵受戒。可以部劣而宗四分耶。序明胜劣。为彰部计浅深。至第三门。始论约教判处耳。问。且据现翻。总六十卷。梵本仍多。如何四度。诵终一藏。答。非谓一座。名为一度。尽取一期不定时限。随集至处。未终且散。即为一度。如是至四。一部方终。五分十诵。大同於此。唯八十诵律。一夏之功。逐席为目。随时各立。未可一槩。

　　广略二教兴意

　　戒疏(一上)云。何名略教。以佛初成道。将开化法。创起希仰。寄心无地。故先示行法。令依奉行。不待犯戒。未有罪故。不得怀疑起谤。略陈教法。故曰略教。言广教者。由略名含。未晓前相。虽造诸非。不谓有犯。故须广张纲目。收摄罪聚。钝根之流。闻便得解。因广说故名为广教。

　　广略由机

　　又云。问。广略二教。通被时机。佛初成道。何不顿说。答。圣人布教。义不徒然。药病相投。是其宗趣。故初不说止是无机。所以善见论云。若漏未起。輙先制者。生诽谤故。我等出家。弃舍财色。於世名利无所希求。云何如来。反以木叉。系缚我等。岂谓善识世人心器。又於佛说。不生敬重。令法疾灭。故不先制。待犯便制。则知圣恩。如医破痈。待熟方举。

　　两教相成

　　又问。略教所为。在彼利机。於此钝根。事同不说。故须制广。广则毁略而制。用略何为。答。元制略教。虽为利机。言略义通。非不收钝。由钝不解。违略起非。是教行俱缺也。后遂制广。用充前略。何以知然。但略有包通之理。广无异略之能。钝士当机。先作无犯。广名虽异。还同略教之功。是名教行俱补。斯则两教相成。通无废立。约缘利钝。据实兼之。

　　二教时节

　　又云。若依本部十诵增一。十二年前。略教所被。后付弟子。则通二教。何以知然。略教通含。利钝俱摄。未张轻重。又总机缘。广教不尔。反前不说。故善见云。一切诸佛。但说教授木叉(略教但指三业直示。故云教授)。不说威德木叉。(广教追事有怖。故云威德)岂非直陈三业。通被群机。若具篇彰。便同广戒。故律文云。此是如来最后说戒。是良证也。由佛自说。不容非滥。十诵五分云。若为犯说。头破七分。弟子不尔。肉眼所见。天眼举罪。违佛制故。记云。本律中说戒犍度云。佛在瞻波国。十五日说戒时。在众默不说戒。初夜已过。阿难请说。佛言。欲令如来於不净众中说戒。无此理也。中夜后夜。请答亦尔。时大目连即以天眼。观犯戒者。去佛不远。即以手牵出。听作自言治。自今已去。汝等自作羯磨说戒。此是如来。最后说戒。据此可验佛不说广。明矣。

　　制广补略使相易明

　　又云。良由五众。不摄情根。於诸名利。无思捡约。广生有漏随尘起染。外缠邪慢。内增痴惑。是以如来。随其所犯。略教既坏。制广补之。使夫持犯的明。愚智齐晓。戒禁时机深有弘益。即斯言教。号曰广宗。初制广教。随犯便结。轻重前后。杂乱难分。至佛灭后。一夏结之。重者道源。轻止世谤。八篇以次。渐降不伦。

　　佛记灭后五师异执

　　又引大集云。梦氎一假。后分为五。佛告长者。我灭度后。有诸弟子。颠倒解义及以说法。覆隐法藏。名昙摩鞠多。此云法正。律名四分。凡解行法。先果后因。此就化仪。说相明显。故倒解之。如四谛法。苦初道后。覆彼常途。因先义也。又疏序云。斯人博考三机。殷鉴两典包括权实。统收名理。集结兹藏通被时宾。济缘云。彼明诸法缘生故空故名空宗。但有名字。故名假宗。又深取大乘空义。故名经部师。行宗(一上)云。心为业主。识对诸尘沓婆回心。施生成佛逈异有宗。深通实道。但教局小乘。未容直显故也。
　　又云。受有三世。及以内外。善能论议。破坏外道。说一切性悉得受戒。凡所难问。善能答对。名萨婆谛婆。此云有也。法名十诵。记云。受则执计。五尘四大。并有内外。即情非情。二种世间。彼计诸法。名字是空。法体皆实。又云。说无有我。及以受者。转诸烦恼犹如死尸。名迦叶毗。此云重空观。法名解脱。此有戒本。相同五分。记云。我即所计倒本。受是能执妄情。凡谓实有。遂生执着。我既本无。执将何附。下翻重空。义在此也。
　　又云。不作地相水火风相。虚空识相。名弥沙塞。此云不着有无观。法名五分。记云。经举六大。摄尽世间。色心等法。不作六相不着有也。存此六故。不着无也。
　　又云。皆说有我。不说空相。犹如小儿。名婆粗富罗。此云着有行。不传其法。又云。广博徧览。五部经典。是故名曰摩诃僧祇。此云大众。此有其律。

　　执教虽殊会道无异

　　疏文云。如涅盘说。由此异想朋党相援。互相诤讼。皆悉悟道。又大集文云。五部虽各别。不妨诸佛法界涅盘又云。理本一也。悟有浅深。由机涉明昧。计有利钝故入观也人法俱亡。及其出也不无缘习。教约相动随义以张。道据正理分通会契。故无量义经云。法水一也。江河井池分其异。初说四谛。本为声闻。八万诸天。发大道意用斯文证何得怀疑。又引文殊问经云。根本二部。从大乘出。摩诃僧祇部。分别说有七。二者体毗履分别有十一。十八及本二。皆从大乘出。无是亦无非。我说未来起。

　　斥世妄执大小相违

　　事钞(中一)云。今时不知教者多自毁伤(身□□□□弗□□□□□□故云自毁也)。云此戒律所禁止是声闻之□□□□□□同粪土。犹如黄叶。木牛木马。诳止小儿。此之戒法。亦复如是。诳汝声闻弟子也。原夫。大小二乘。理无分隔。对机设药除病为先。故鹿野初唱。本为声闻。八万诸天。便发大道。双林告灭终显佛性。而有听众果成罗汉。以此推之。悟解在心。不唯教旨。故世尊处世。深达物机。凡所施为。必以威仪为主。但由身口所发。事在戒防。三毒悖兴。要由心使。今先以戒捉。次以定缚。后以慧杀。理次然乎。

　　约圆义叙教源

　　(吾祖深体佛意。立一圆教。融会空有。受随行相。文义广在戒体戒行门中。余门亦略明之。则知一家宗旨。唯在於圆)。
　　羯磨经序云。原夫大雄御宇。意唯拯拔一人。大教膺期。指归为显一理。但由群生着欲。欲本所谓我心故能随其所怀。开示止心之法。然则心为生故之本。灭欲必止心源。止心由乎明慧。慧起假於定发。发定之功。非戒不弘。是故特须尊重於戒。故经云。戒为无上菩提本。应当具足持净戒。

　　破古记不识今家宗旨

　　资持(上一上)引古记云。今所学者。正为求此四果。以斯宗正属声闻乘。故谈至此。以为极矣。昔尝听习。每临此语。不胜痛咽。可谓屈抑祖乘聋瞽来学。受戒篇。明上品发心。沙弥篇。说出家学本。篇聚所引胜鬘智论。并以毗尼即摩诃衍。羯磨疏中。圆教出体。即同三聚。终归大乘。域心於处。何得不思致亏发足。如是等文。如何销释。致使一家教门。宗骨俱丧。后贤有识。深须镜诸。

</div>
    <div class="pagination">
<a href="律宗会元.html">上一页</a><a href="律宗会元.html">1</a><span class="current-page">2</span><a href="律宗会元_page3.html">3</a><a href="律宗会元_page4.html">4</a><a href="律宗会元_page5.html">5</a><a href="律宗会元_page6.html">6</a><a href="律宗会元_page7.html">7</a><span>...</span><a href="律宗会元_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
