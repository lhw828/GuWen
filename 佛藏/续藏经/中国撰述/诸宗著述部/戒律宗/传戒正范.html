<!DOCTYPE html>
<html>
<head>
    <meta charset="UTF-8">
    <title>传戒正范 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传戒正范 - 第 1 页/共 11 页</h1>
    <div class="content">续藏经   传戒正范
　清 读体撰

 传戒正范序

　　善乎。柳河东曰。儒以礼立仁义。佛以律持定慧。故我世尊。五时唱教。先梵网於群经。双树潜辉。寄金言於戒学。所以眼目人天津梁。凡圣无异说矣。无柰法久弊滋。以致戒坛封锢。赖吾祖父灵谷千华二老人。乘大愿力。再辟巨荒。薄海遐陬。咸知秉受。南山之道。郁然中兴。及先师西迈。主律无人。三学摇摇。莫知宗仰。吾教授本师。见月体和尚秉铁石心。具金刚骨。精淹五部。嗣主千华。慨今海内放戒。开坛所至多有。考其学处。则懵昧无闻。视其轨仪。则疎慵失准。仓皇七日。便毕三坛。大小乘而不分。僧尼部以无别。心轻露忏。羯磨视为故文。罔谙开遮。问难聊云塞白。一期解散。挂名祇在田衣。三业荒唐。戒本束归高阁。列圣戒法。等同儿戏。而毗尼大坏矣。和尚悯之。内重躬行。外严作法。兼勤着述。以利方来。於两乘布萨律制僧行外。复为撰辑传戒正范。三坛轨则。巨细有条。七众科仪。精详不紊。勤开示则智愚灌以醍醐。谨羯磨则轻重拣於丝发。不违古本。别出新型。如滹沱之七事。戈甲忽新。光弼之三军。旌旗一变。允篇聚之南车。而木叉之杲日矣。此本流布。用为章程。非独专门弘律者。肃有规绳。即禅律兼行者。咸知矩[获-禾+火]。坛法自此集成。更非从前绵蕞。古云。三代礼乐尽在是矣。凡据位登坛者。倘心存二利。慕律社之精严。法惧七非。恶时师之简陋。执此以往可也。
　　顺治庚子岁姑洗月上巳日住南康云居山千华同门戒弟子戒显顿首拜题

　　传戒正范目录

卷一
初坛授沙弥戒前请戒忏悔仪
　　第一净堂集众法　　第二通启二师法　　第三请戒开导法　　第四验衣钵法　　第五露罪忏悔法　　第六呈罪称量法
卷二
二坛授比丘戒前请戒忏悔仪
　　第一明习仪法　　第二请戒开导法　　第三通白二师法　　第四教衣钵法　　第五审戒忏悔法
卷三
三坛授菩萨戒前请戒忏悔仪
　　第一通白二师法　　第二请戒开导法　　第三开示苦行法
卷四
初坛传授沙弥戒正范
　　第一明请师法　　第二正请师法　　第三开导法　　第四明请圣法　　第五忏悔法　　第六问难法　　第七归依法　　第八结归法　　第九说戒相法　　第十听教嘱法

二坛传授比丘戒正范
　　第一明僧中请师法　　第二正请师法　　第三坛主白法　　第四安受戒者所在　　第五差教授法　　第六教授出众问难法　　第七白召入众法　　第八明乞戒法　　第九羯磨师单白法　　第十正问难法　　第十一明授戒体法　　第十二正授戒体法　　第十三次说四堕法　　第十四后授四依法　　第十五结劝回向法

三坛传授菩萨戒正范
　　第一明敷座结坛法　　第二明请师入坛法　　第三明礼敬三宝法　　第四明正请师法　　第五明开导戒法　　第六明请圣法　　第七授四不坏法　　第八忏悔过法　　第九明发愿法　　第十明发戒体法　　次正授戒体法　　第十一明宣戒相法　　第十二明结赞回向法　　附正范辨
　　传戒正范目录(终)

　　 

　　三坛传戒正范卷一

　　　　金陵宝华山司律沙门　读体　撰

　　初坛授沙弥戒前请戒忏悔仪
　　净堂集众第一

　　凡欲作法。须先结界。若三重界相如法。无诸妨碍。乃能成办一切。所谓律制僧居。必依结界。僧弘律制。岂越於斯。初发心者。来入伽蓝从僧乞戒。应先集僧唱方结界毕。次预请和尚允示日期。即白引礼师。便於净堂集众。次则通启二阿阇黎师。方可入室礼请。结界时。新求戒者。须驱出至眼见耳不闻处。若久行律处所。戒场久定。不须逐期唱方。
　　(於授沙弥戒前几日。引礼师命净人洒扫法堂。中敷一座。供以香烛。至时令净人鸣楗稚。若无净人。沙弥亦可。其鸣椎额数。依律中僧法。各有常准。今惟集小众。止许三下。余者如律。不复广明。诸求戒者。闻声集已。先以四人住引礼师所。一触礼。至法堂。众求戒者。一齐三拜起立。为首者台掌白云)。
　　我(某甲)等。今者发心。志求净戒。但尘情久蔽。趋向无繇。惟愿诸引礼师。不倦为人。曲垂导引。
　　引礼云。
　　善哉可尔。既汝众等初入律门。仪则未谙。今为汝等通启二师。恭诣方丈礼请和尚。预为开导。伺候临期升座。授汝等沙弥十戒。其众中为首者。出班四人。随我分请二师。余者立定。
　　(众复齐向引礼师一拜起。分左右而立)。

　　通启二师第二

　　若准律制。授沙弥十戒。惟请和尚。与夫羯磨阿阇黎。无有请教授阿阇黎之说。然律制度沙弥授十戒。约有三种。一者年七岁以至十三岁。乃摄驱乌之辈。二者年十四岁以至十九岁。正当应法之俦。三者若年满二十已上。俱属名字。今诸求戒者。年既同於名字。本意受具为僧。故藉沙弥之名位。便增进比丘大戒。苟非教授。威仪莫谙。故须并请。倘有上二种受沙弥戒者。仍遵正制。其请二师下堂去来。彼此勿相混值。以便诫谕初学。
　　(一引礼将二人徃羯磨师寮。到已。引礼先向师一触礼。起立於左。呼彼二人作礼三拜。师受请已。随至法堂。其请教授师亦尔)。
　　引礼云。
　　诸善男子一齐作礼三拜。长跪合掌(引礼代为白云)。
　　彼(某甲)等欲於来朝。求授沙弥十戒。今请羯磨师少顷同至方丈。启白和尚。大慈曲济。惟愿羯磨师俯垂方便。允鉴愚忱。
　　羯磨师云。
　　善男子等。信戒之心难发。而守持之志倍难。汝等既已发心受戒。愿欲清净行持。皆是夙植善因。故今遇此胜会。吾当为汝众等往诣方丈。通启和尚。述诚恳请。授汝沙弥十戒。
　　引礼云。
　　一齐起立。闻磬声作礼三拜。分班。
　　(迎请者送羯磨师归寮。复请教授师。其仪范如上。但白词中。惟改教授二字)。
　　教授师云。
　　善男子。信为入道之源。戒乃成善之本。汝等既能厌俗舍家。求受净戒。则源本有据。出世功德。自然发生。必须精勤策励。慎始慎终。斯实难遇之良缘。皆繇多生之善种。吾当为汝等恭诣方丈。通启和尚。述诚恳请。授汝沙弥十戒(作礼亦如是)。

　　请戒开导第三

　　按萨婆多毗婆沙论云。凡欲受戒。先与说法。引导开解。意在策发心志。欲人识戒。旨归。今者但以衣钵之相。而全作戒体授受。诚谓执事迷理。殊不知要坚持衣钵之相。正显止作之用。果能内严戒体。染业自然断除。外托衣盂。威仪始得安静。然后性相双具。表里一如。庶定慧可期。梵行可备。故大论云。释子。受禁戒是其性。剃发割截衣是其相。正此谓也。故今於未受沙弥戒前。礼请和尚。预为开示。其正请法仪。复在授受之际。兹不预述也。
　　(请和尚则用九人。一为首者执香前行。引礼鸣引磬统八人随后。二师又在其末。至方丈已。引礼并请者两立。二师向和尚作礼竟。分立左右。请者作礼三拜。迎和尚至法堂升座。二师先礼和尚三拜。就位)。
　　引礼云。
　　上香　复位　一齐向上排班。闻磬声顶礼三拜　长跪　合掌。
　　羯磨师云。
　　诸善男子。汝等既发信心。求受净戒。所有乞戒言辞。为首者至诚作白(其为首者白云)。
　　仰白和尚。慈悲摄受。我弟子(某甲)等。形虽久已出家。愧未沾其戒法。虚名释子。滥厕僧伦。故今匍匐座前。愿垂哀愍。赐我弟子(某甲)等。清净戒品。如法精修。奉教行持。回向三有。下情无任恳祷之至。(引礼云)顶礼一拜。
　　和尚抚尺云。
　　原夫在家出家。就里本无二致。得念失念。个中未动纤毫。见闻知觉。无非清净之法身。明暗色空。总是圆融之妙土。斯则人人具足。各各皆然。既非染净之殊。宁有取舍之相。云何於无缚着中更求解脱。叵柰众生迷障。识性昏蒙。将一真之妙体。谬分为物我之躯。以不二之觉场。妄计为自他之宅。缘此绸缪贪爱。恣纵瞋痴。汩没尘劳。轮回莫绝。从迷积迷。不思返照。以苦入苦。永不厌离。故一切诸佛出现世间。悲愍沈沦。拯济斯类。知众生贪欲。多因有家。故示之以远离道而令出家。知众生缠缚皆繇恩爱。故示之以解脱道而令舍爱。故华严经云。若有不识出家法。乐着生死不求脱。是故菩萨舍国财。为之出家求寂静。宝积经云。无有在家。修集无上正觉之道。何以故。在家贪聚。出家舍离。在家人我。出家平等。在家尘垢。出家寂静。在家恶摄。出家善摄。在家没於爱欲淤泥。出家拔於爱欲淤泥。以此则知欲求圣道。先须出家。故我释迦世尊。中天应迹。半夜逾城。策素马以凌空。诣青山而断发。雷音既震。善来初度於五人。法雨才沾。羯磨繁兴於四海。人到於今。咸受其赐。善男子。汝等良因宿植。今遇圣恩。离欲出家。得成僧相。而以好心登坛受戒者。若不知戒中之义为何。是徒有登坛之名。而无受戒之实。一生虚丧。体是白衣。故我於未受戒前。指示汝等沙弥之戒法。戒体。戒行。戒相。四种之义。使汝等心得明了。受授如法。行持有方。不乖律制。所言戒法者。即佛勅舍利弗初度罗睺罗出家。所制十支净戒。二十四门仪则。及十二年中为无事比丘广制学处。兼制沙弥一切随律威仪等是也。言戒体者。即汝等正受戒时。以现前第六意识心。运想三宝归竟之时。徧缘一切情非情境。於此所缘境上。发起誓欲防恶。誓欲修善之功能是也。汝等莫不喜逸而惮劳。厌繁而思简。今既入道初阶。始则修事师之节。次则执僧伽之劳。以至晨昏动定。微细行业。皆依戒而行。故谓之曰戒行。汝等莫不生长於俗谛。形质等同於凡夫。今幸得登戒品。内则具慈和之德。外则着缁缦之衣。又复居止同乎大众。行来皆尚雍容。出世道业。因戒方成。少有所违。即名干犯。故谓之曰戒相。汝等若能信闻而思。思而受持。钦遵律制。护培德本。庶上可契如来以戒摄生之旨。下不愧息染慈济之名。汝等果能至诚领受。如法奉行否。(一齐答云)依教奉行。(和尚云)既能依教奉行。我今差诸引礼。为汝等先请教授阿阇黎。查验衣钵。次请羯磨阿阇黎。为汝等忏洗身心。若衣钵应法。身无障遮。来日登坛授汝等沙弥十戒。而作比丘戒之阶级也。
　　引礼云。
　　诸善男子一齐起立　闻磬声礼谢三拜　分班　先迎请者。出班送和尚归方丈。
　　(二师转下三拜已。同引礼率众送和尚归方丈。复回法堂。再拜二师。拜已。仍将二人送师归寮。次礼谢诸引礼毕。循循而散。以候验衣羯磨)。

　　验衣钵第四

　　若论沙弥衣式。按萨婆多毗婆沙论云。沙弥得畜上下二衣。一当安陀会。一当郁多罗僧。令清净入众。及行来时着。又根本部云。沙弥受缦条衣。若年满二十。可授近圆。师为求三衣钵具。所言当者。非同比丘五条衣。一长一短。七条衣。二长一短。割截缝成。如田畦畔。但受持借五七之名。缝成。不用五七之相。其云缦者。谓无文也。至近圆时师所求衣。方是割截条相者。义会律论之制。大抵如斯。然今无论三种沙弥。辄披田相三衣。亦不审起自何时。沿习既远。未能顿革。余从丙戌传戒。渐演毗尼。至甲午冬方始反今崇古。虽然勉行正制。其间犹有方便。若年自七岁以至十九。欲受沙弥戒者。定着缦衣。若年满二十已上。决志登三坛戒者。则非局於单持沙弥行法。莫过渐次升进不躐其阶级也。所以於本界中。权许受持田相二衣。惟不听着僧伽黎耳。是以今授沙弥戒时。三衣少一不得。俟具仪请戒之后。和尚则先令请教授师验明衣钵。次令请羯磨师严净身器。按律中受比丘戒时。差教授师屏处问云。此三衣一钵。是汝自己有否。名之为验衣钵。今於沙弥戒而即验之。似乎太早。但缘时非淳古。人心矫诈者逾多。本为假来衣钵。问之则答言已有。及其受后。仍回各还原主。紊先圣之遗规。欺堂上之清众。苟非预为勘验。则师资之咎。二俱难逭。故今设斯仪。尤为急务。
　　(和尚开导已。歇息少顷。复鸣楗椎。新求戒者。各持衣钵诣作法所。引礼令众次第而立。将衣钵安置案上。认取本衣位次而立。勿致错乱失仪。二引礼统五人请师。一人执香。四人随后。临堂就座已)。
　　引礼云。
　　上香　复位　一齐向上。闻磬声作礼三拜。长跪　合掌(二引礼向上一问讯。复位义手白云)。
　　善男子。汝等形虽同乎沙弥。心未沾於戒法。既求息慈之律章。宜着出世之法服。故今遵奉和尚差命。为汝等请师查验衣钵。所有言词。各须谛听。
　　师抚尺云。
　　夫出家至要。戒行为先。受戒正缘。衣钵为本。良以释子形仪。逈异尘俗。释子心量。不类凡情。三衣若具。乃可表性相以相资。一钵不离。始足寡营求而办道。汝等今者欲求戒品。若无衣钵。从他假借。纵受戒已。亦不得戒。若师知而故与授戒者。则堕非法之中。是以我於未受戒前。一一查验。若汝等正缘备具。出家相成。可谓如法如律。如佛所教。令汝众等皆获清净戒。为真释子(鸣尺一下)。今者现前所有衣钵。是汝众等自己办否。(众答云)是。(师云)既有甚善。但恐其中参杂故破三衣。及紬绫五大上色。今虽祗许沙弥受持二衣。而汝等年岁既皆已满。不久将升宝坛。期圆具足。故须预为查验。莫致临时仓卒。复於所办钵盂。必使合式方持。若初离尘禀戒。便披故破袈裟者。则知求戒之因心不胜。若始厌俗舍家。即觅贵重紬绫者。必是爱好之习气未除。即如大迦叶三衣百补。憍陈如布服五钱。至於衡岳终身艾絮。南山永绝丝罗。而西天东土诸祖。清俭如斯。吾辈庸流。可不仿效。今我出位逐一查明。以便复白和尚。
　　引礼云。
　　善男子等一拜而起。各诣自己衣钵之处。候师亲临详验。
　　(师出位。诸引礼随行。一一详查。设有故破。与夫借贷。及紬绫上色者。师当善言教诲。令生欢喜。如律再办。若循情悔律。则非师模。知法之流。可不慎欤。查讫。师并引礼咸归其位)。
　　师抚尺云。
　　我为汝等查验衣钵已。且幸尔等衣钵备具。应法缘成。庶乎净戒可受。今夜当须至诚忏悔。以便来日临坛纳戒。
　　引礼云。
　　善男子等一齐排班　闻磬声作礼三拜。起立分班　迎请者。送师归寮。余者立定。
　　(如常送已。还回衣所。齐谢众引礼师一拜。各各认取自己衣钵。次第持归本堂。引礼末后而去)。
　　其所验衣钵。为防非法资具。不因亡僧衣钵而成遮也。迩来讹传。谓亡僧衣钵。存者不宜持着。斯皆未习毗尼。不知所以。按律中分亡僧衣物羯磨法云。凡诸比丘。虽依三宝出家。财物必缘僧得。佛法非分。故入二僧。应羯磨分之。若未羯磨前私取。从十方僧得罪。若正羯磨时私取。从现前僧得罪。若是僧集和合。如法白二羯磨与者。谁云不用。既亡衣不用。则冢间死人弃衣。佛令行头陀行者。洗净补衲。作粪扫衣。此意复何消会。良繇亡僧之物。罕见罕闻。遵律羯磨。清净着用。今时每见为弟子者。凡师长命过。所遗衣物。如子承父业。不共众分。殊不知是盗僧物。将为己财。毒药饵人。反谓甘露。诚可悲夫。因举世讹传。故此附辩。

　　露罪忏悔第五

　　新戒露罪。事途差殊。称量人法。义准有四。一初始出家。即求受戒。二剃发已久。今方求戒。三出家有年。唯禀五戒。今思进修。更求具戒。四或於在家曾受五戒。及受菩萨优婆塞戒。今复出家乞求大戒。就四种中。临时作法。须分三门。勿得一概雷同。而令药病相乖。人法事三。俱成非也。
　　审第一种求戒者。若准南山羯磨受十戒法。应问遮难。此则惟问五逆。名为戒障。有即遮摈。律制不容。其四弃根本弑和尚阇黎等。不必通问。何以故。彼初始出家。即求受戒。而三师既未请识。四弃亦未受持。是则无师可弑。无戒可破。唯审五逆。不问七逆也。
　　审第二种求戒者。所问戒障。虽则不满七逆。而义有六逆。盖以离俗已久。侍师多年。准律当加弑阇黎一问。且律中五种阿阇黎。则剃发师居首。若有干犯。法所不容。理合遮摈。
</div>
    <div class="pagination">
<span class="current-page">1</span><a href="传戒正范_page2.html">2</a><a href="传戒正范_page3.html">3</a><a href="传戒正范_page4.html">4</a><a href="传戒正范_page5.html">5</a><a href="传戒正范_page6.html">6</a><span>...</span><a href="传戒正范_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
