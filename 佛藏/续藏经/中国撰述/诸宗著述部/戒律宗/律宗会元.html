<!DOCTYPE html>
<html>
<head>
    <meta charset="UTF-8">
    <title>律宗会元 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>律宗会元 - 第 1 页/共 14 页</h1>
    <div class="content">续藏经   律宗会元
　宋 守一集
　　 

　　律宗会元(并十门总目随门略释)卷第一(止原教终)

　　　　台州日山嗣祖比丘　守一　谨集

　　一诸文原教门

　　私曰。随机之教。三藏乃殊。原意所与。唯道是务。今文原教。唯据律藏。但律由事起。事别意差。或约遮性。或开制听。或托四仪。或因四事。或异外道。或对四门。广略致乖。受随意别。托事虽殊。无非为道。若就权意。即如律云。为调三毒。为求四果。制增戒学。是也。若究如来出世本怀。必令众生同登宝所。况经法华开会。涅盘扶谈。指偏即圆(点粗即妙决声闻法)。是诸经王。是知律藏即一佛乘。究竟指归。无非一实。乃吾祖弘律之高怀。是一宗原教之归趣。圆文下引。妙义昭然。

　　二诸文观法门

　　私曰。习律之须观者。盖有本焉。据律文中。佛制比丘。摄持威仪。衣药饮食。语默动静。常尔一心。念除诸盖。违则结犯。毗尼母论云。利根比丘。食则口口作念。衣则着着作念。房则入入作念。若钝根者。初得衣食。总作一念。又诸戒令作观对治。无非遣着。并广律文。但律中所明。事理观念。皆属权小。故吾祖南山。克究佛怀。深符开会。立唯识妙观。为融导神方。如疏钞中。示初入道。以唯识为出家本。令彼初心。便知归趣。教彼受者。心发上品。了境唯识。及纳体随行悔罪等文。并以妙观而为枢要。意使一受一随无非法界。一止一作悉是真如。一开一遮即为上乘。一轻一重皆归常住。则知吾祖弘律。全以妙观为主。又撰归敬仪。篇篇事事并明理观。又为弟子慈忍。作净心观三十篇。纯谈禅观。其言甚切。非积学吾宗。焉知其奥。

　　三诸文心境门

　　私曰。此即受戒法中。发心缘境之文。若据律论。心唯六识。境止六凡。纵云增上。亦属权乘。吾祖疏钞。即依圆义。发上品心。缘法界境。盖用唯识妙观。方见心境一如。心体境量。下文具引。若非得意。犹数他宝。文明上心。无过三誓。断恶。修善。及度众生。须知善恶众生究竟一相。断无所断。修无所修。度无所度。是为妙发。吾宗任重。唯在授戒。苟不知此。为师恐难。受者无获。

　　四诸文戒法门

　　私曰。言戒法者。诸佛所制。众圣所传。吾辈所受者。是也。良以十界依正全即心体。由不了故。造业轮回。是故如来称其心境。制无边戒。无论善恶。制有绳式。名之为法。依制受持。轨成出离。乃法之功。然此戒法。教通权实。据教属权。即声闻法。苟究佛怀。及达开会。即一乘法。若戒法体量。於心境戒体文中。相因广明。言极详委。今此且据事钞。标宗释相二篇。并明戒法功能。及显轨成之义。录之於后。请究前后诸文。或体或用。幸善明之。

　　五诸文戒体门

　　私曰。此门唯明坛场白四受体。以如来随机设教。四门乃殊。此方盛弘。通归空有。空宗非二。有计假色。吾祖建立。逈异常伦。先依二宗。详辨体相。后以圆教。融会诸计。假色非二。无非识种。识即具常性德。种乃无始本具。今依南山宗旨。圆导圆开。而彼受者。顿发圆解。了达诸法。清净圆融。究竟一相。决誓要期。因缘构结。种从缘起。以成戒体。是则心大体大。心妙体妙。荆溪所谓。戒无大小。由受者心期。是也。余有僧体羯磨体大戒体及七非体。并附此门。

　　六诸文戒行门

　　私曰。既已纳体。必须奉行。使受随相副。愿行相应也。一言戒行。无非止作。止据戒本。持之则无违。受体作归羯磨。行之顺本愿心。又据事钞。行分三位。即众自共众。据僧法羯磨。必在同遵。自约持戒。护体常切。自捡共即。四事所须。人皆共备。下文虽广。无越於斯。苟一有违。律并结犯。若钝根小器。教犹有开。上士圆机。微纵即犯。既发圆解。已纳圆体。应修圆行。用毗尼行相为舟航。以唯识妙观作帆楫。游南山圆教之海。到如来涅盘之岸。

　　七诸文戒相门

　　私曰。诸文言相。大略有二。一曰行相。二曰法相。言行相者。据内心秉持。善相形外。威仪语默。不在用心。自然合法。即钞云。美德光显为相者。是也。言法相者。约境则物物皆是。约文则戒本所列。及一大律藏。制之与听。善恶事法。览而可别。并归相收。行法相滥。如文自明。问。戒行戒相。二门何别。答。行据行心。秉持相据。形之身口。或列於文。目之可睹。状之可分者。是也。

　　八诸文持犯门

　　私曰。持犯一门。其义乃博。若据戒本。方便至果。该通篇聚。约境托趣。僧尼下众。开遮轻重。持犯万差。通於律藏。善恶事法。或制或听。或止或作。或通或别。不学无知。本迷疑想。心境差互。故误遗忘。渐顿通塞。圣凡优劣。如斯等相。违顺持犯。并出如来。曲尽物情。妙明独断。文殊已下。莫敢措词。岂在下凡粗心能了。吾祖大师。三生弘律。师命阐扬。辞非心证。僧传休师顾诸徒曰。予听经论。一遍入神。今听律部。逾增逾暗。可谓律宗其唯持犯。持犯之相寔深。非夫积学洞微穷幽尽理者。则斯义难见也。请详至训。宜善用心。

　　九诸文悔罪门

　　私曰。比丘犯罪。化制双科。何则如体是十恶。理不应为。由佛立法。又加律制。违理则犯化业。违律则有制罪。灭化则假理融。忏制则依律法。是故吾祖疏钞。引律列六聚忏法。羯磨行相。无不详备。遵经明三种观行。理事仪范。条贯可依。若但行制。化业不忘。道无所克。若唯依理。制业仍在。戒不清净。意使行者。理事相须。化制俱遣。戒瓶莹洁。佛道现前也。

　　十诸文三归门

　　私曰。问。此门於律似亦非要。那录令诵。答。三归之义。甚关律学。略为陈之。如律文中。佛初成道。与树神及婆罗门妇。受佛法二归。次为耶输父母。受三归。续为比丘。三语受具。又如五戒十戒。并三归下。发无作体。若不精明。何为师授。又律序戒序。必先归敬三宝。乞求加护。戒业二疏。并广伸明。敬仪一部。叙致列相。文极精要。意使出家五众。心无他向。志必归投。但三宝有因果迷悟。过去现在。名体差别。要须善达。令归投有在。
　　释题(终)

　　诸文原教门
　　原佛化意通叙教宗

　　戒疏(一上)云。斯乃大圣降临。创开化本。将欲拯拔诸有。同登彼岸。为道制戒。本非世福。然烦惑难清。要由方便。致设三学。用为治元。故成论云。戒如捉贼。定缚慧杀。三行相因。斯须摄济。故身口事业。动与理违。若不先防。妄随尘欲。则心路躁扰。静定何因。定既不修。於诸我倒。无心思择。明慧自隐。无由会正。故初行者。务先学戒。捡策非违。三业清净。正定。正慧。自然而立。故经云。依因此戒。得生后二。若无此戒。诸善不生。问。以理推戒。为静三涂。定除欲有。慧非界系。如何上言为道非福。答。须知远意。原佛降世。岂为增生。天主人王。咸兴有教。佛还说有。则与凡同。以此测量。故悬殊异。任戒集业。但事乱收。体沈下界。判非色有。故伽论云。戒是有为有漏。世间法也。若元制意。为道方便。三乘学人。必由斯迹。故律云。为调三毒令尽故。制增戒学。又多论云。为开泥洹门故制戒。下文云。戒净有智慧。便得第一道。斯良证也。
　　行宗(一上)云。为道者。通而为语。即指三乘。推佛本意。下至翻邪。终为一实而作前引。况经开会。殊途同归。涅盘重扶。无非显性。今明为道。专指佛乘。止息化城。终非本意。故知化本尚非二乘。岂为世福。而立斯戒。
　　行宗又云。夫一切众生。本来皆具真情妙性。性之为体。唯寂唯照。一迷此性。乃昏乃散。翻号无明。积成烦惑。计有人我。随境发毒。鼓身口意。造生死业。流转诸趣亿劫无穷。大觉慈哀。将令离苦。察病设药。对分三种。内心昏动。对立定慧。身口非违。对立净戒。圣教虽多。不越三学。三学所立。唯依色心。论其起也。则从本以发枝。用其治也。则先粗而后细。首先制戒。意在於斯。譬夫浊水。风激波腾。风波未息。欲得清澄。无有是处。三学次第。理数必然。乖越常模。去道全远。
　　业疏(二下)引多论云。三归五戒。乃至别脱。由佛出故。开立此法。但轮王梵王。说世间法。惠利众生。故十善四弘。劫初便有。未能清升。超越世境。法王出世。不为世善。要断烦恼远出界系。故明戒善。令依具修。定慧等行。集生有本。此其意也。
　　资持(下四)云。一切佛法。不出三学。以众生迷心为惑。动虑成业。由业感报。生死无穷。欲脱苦果。要除苦因。故先以戒治其业。次以定慧澄其惑。业分善恶。故止作两行以相翻。惑唯昏散。故定慧二法而对破。病因药内众。故论云。三藏为言。律藏胜故密故。唯佛独说。制必僧中。不许余众之所读诵。非所学故。余如钞序(记云内众通五。此局大僧。三众未具。不预同闻。尼据本位。自有别教。不僭上尊。说时亦简。问。文中单出本文者。佛世应有文籍耶。答。若约佛世。本无文字。但诸圣士闻持而已。或可佛在非无典籍。后结集者。编缉成章。义亦无妨。问。此中兴教。为取制戒。为取说戒。答。若论制戒。属前通意。今明十二年后。别集戒心。令弟子说。独彰今本发起之致。故云别也)。
　　资持(上一上)云。论即十住婆沙。彼云。修多罗。依十力等流说(一是处非处力。二业力。三定力。四根力。五欲力。六性力。七至处道力。八宿命力。九天眼力。十漏尽力。等流。等谓无漏。流即无择)。毗尼。依大慈等流说。阿毗昙。依无畏等流说(谓四无畏。一切智无所畏。漏尽无所畏。说障道无所畏。说尽苦道无所畏)。据佛施教。通有三心。约法对机。不无偏胜。是故说法开解。偏在智力。破邪竖论。特须无畏。立制检过。唯是大慈。所以然者。如来兴慈。出现于世。欲说妙法。普令开悟。众生顽钝。遂说三乘。有遇法音。即登道果。故以略教。束其过非。人根转劣。破略起非。复开广教。指过立制。犹不能遵。以至三千八万无量律仪。正法之时。尚多毁犯。况当像末。焉可胜言。如是次第。曲就下凡。不遗微物。自非大慈。岂至於此。

　　戒唯佛制不通余人

　　行宗(一下)云。大千界内。佛为法王。律是佛勅。唯圣制立。自余下位。但可依承。良以如来行果极圆。穷尽众生轻重业性。等觉已下。犹非所堪。况余小圣。輙敢拟议。有如国家。赏罚号令必从王出。臣下僭越。庶人失信。亡败无日。佛法亦尔。若容佗说。群生不奉。法不久住故也。

　　事钞十门显意差别
　　第一序教兴意

　　夫至人兴世。益物有方。随机设教。理无虚授。论云。依大慈门。说於毗尼。故律云。世尊慈念故。而为说法。二为对外道无法自居。显佛法人尊道高。故制斯戒。观下律中。凡所制者。并怀异术。故文云。若不撰结。则令外道以致余言。三为对异宗故来。宗则有其多别。且如萨婆多部。戒本繁略。指体未圆。接俗楷定於时数。御法例通於无准。今昙无德部。人法有序。轨用多方。提诱唯存生善。立教意居显约。上则通明教兴。今据当宗以辩。夫教不孤起。起必因人。人既不同。教亦非一。故摄诱弘济。轨用实多。贵在得其本诠。诚难核其条绪。所以约开制。验旨在为人。显持犯。谅意存无过。今束一律藏。以五例分之。则教兴之意可见也。一以遮性往分。性恶则通於化制。遮戒因过便起。然则性戒。文缓而义急。谓随诸重戒。并有开文。文虽是开。开实结犯。纵成持也。持之寔难。如淫则三时无乐。毁訾则始终慈救。既是根本贪瞋。何能禁心无逸。故知义存急护也。遮戒一往制止。有益便开。开之过兴。还复令制。岂非为存化俗。恐坠枉坑。大慈设教。意唯捡失。故毗尼母论。具立缓急二仪。令寻之以通望也。二以开制往征。教则通於二世。故下文云。以世尊是一切智人故。制已更开。开已还制。此通未来教也。如五分。虽我所制。於余方不为清净者。则不应用。虽非我所制。於余方必应行者。不得不行。此如来在世教也。然二教相融。互兼彼此。三以报有强弱。教亦重听。就制则深防限分。约行则山世不同。四以机悟为先。教门轻重致隔。五部异执。岂不然耶。五以事法相对。法唯楷式。乖旨则事不成。事通情性。故随境制其得失。或记三性之缘。或随世讥而起。且略引诸条。薄知方诣。总撮包举者。莫非拯接凡庸。心怀泥曰(即涅盘梵音之〔说〕也)。而兴教矣。故文云。世尊何故制增戒学。为调三毒故。云何为学。为求四果故。下诸门中。所述制意。止随前事。令后进者。寻条知本焉(私曰。此门通别两意。无非大悲随机示教。教兴虽异。总归为道。故末文云。必怀泥曰而兴教者。即其意也。记云。若在权意。即有余无余二□□□□□□会。即指常□□□□□□□大涅盘)。

　　第二制教轻重意

　　轻重两意。裁断寔难。何者。原彼能施之教。教主穷机之人。又推此所为之人。人唯应药之器。所以药病相扣。利润无方。岂可以情断。宁复言论测也。虽然重核其远标实被於来裔。在文自显。何假证成。今序斯大略。所谓有七。一兴厌渐顿。二结正业科。三报果不同。四摄趣优劣。五起情虚实。六开制互立。七约行彰异。如喧静二仪也。凡此诸例。并制教之本怀。据断之宗体。

　　第三对事约教判处意

　　自佛法东流。几六百载。诸师穿凿。判割是非。竞封同异。不可称说。良由寻讨者不识宗旨。行事者昏於本趣。故须学师。必约经远。执教必佩真文。何事被於毁讥。岂复沦乎蚩责。今判其事犯。还约其受体。体既四分而受。岂得异部明随。犹恐不晓大纲。更示其分齐。谓辄将己所学者。判他持犯。脱罹愆失。其唯不学愚痴。今通立定格。共成较(音觉)准。一披条领。释然大观(记云。佛灭千年。至汉明帝时。腾兰初至。人虽剃染。未有归戒。跨及曹魏。将二百年。昙摩呵罗。依四分羯磨。立十人受戒为始。出僧祇戒本。令众诵习。第一差也。至姚秦时。十诵广律初翻。人即依用。此二差也。其次四分。僧祇。五分。三部广文。并传此地人谓僧祗。与先戒本。文理相合。乃舍十诵。多演僧祇。此三差也。唯四分。五分。未曾弘通。至于元魏法聪律师。方悟前非。即罢讲僧祇。首传四分。然以人情执旧。多未伏从。及乎隋朝。智首律师。作五部区分钞。徃往未能尽理。尚有纷纭。故今钞及业疏分判。方为尽善)。

　　第四用诸部文意

　　统明律藏。本实一文。但为机悟不同。致令诸计岳立。所以随其乐欲。成立己宗。竞采大众之文。用集一家之典。故有轻重异势。持犯分途。有无递出。废兴互显。今立四分为本。若行事之时。必须用诸部者。不可不用。故善见云。毗尼有四。法诸大德有神通者。抄出令人知。一本者。谓一切律藏。二随本。三法师语者。谓佛先说本。五百罗汉广分别流通。即论主也。四意用。谓以意方便度用。及三藏等广说也。先观根本。次及句义。后观法师语。与文句等者用。不等者莫取(第六卷中广明律师法)。正文如此。然行藏之务实难。取舍之义非易。且述其大诠。以程无惑。谓此宗中。文义俱圆。约事无缺者。当部自足。何假外求。余有律文不了。事在废前。有义无文。无文有事。如斯众例。并取外宗。成此一部。又所引部类。必取义势相关者。可用证成。必缓急重轻。是非条别者。准论不取。故文列四说。令勘得失。十诵墨印。义亦同之。若此以明。则心境相照。动合规猷。繁略取中。理何晦没。若不镜览诸部。偏执一隅。涉事事则不周。校文文无可据。遂师心臆见。各竞是非。互指为迷。诚由无教。若四分判文有限。则事不可通行。还用他部之文。以成他部之事。或二律之内。文义双明。则无由取舍。便俱出正法。随意采用。然行用正教。亲自披阅。恐传闻滥真故也。又世中持律。略有六焉。一唯执四分一部。不用外宗(如持衣说药之例文无。止但手持而已)。二当部缺文。取外引用(即用十诵持衣加药之类)三当宗有义。文非明了(谓狂颠足数睡聋之类)。四此部文义具明。而是异宗所癈(如舍净地直言说戒之类)。五兼取五藏。通会律宗。(如长含中不令更试外道)六终穷所归。大乘至极(如掕伽涅盘。僧坊无烟禁断酒内五辛八不净财之类)此等六师。各执正言。无非圣旨。但由通局两见。故有用解参差。此钞所宗。意存第三第六。余亦参取得失。随机知时故也(资持记云。欲晓此□文相大意。须以三问前以激之。问。受体既从四分。祇合专依本宗。何以今钞备引诸部。约体明随。其义安在。问。三藏所诠。事理两异。既宗律藏。何引阿含等经及余小论。岂非化制不分耶。问。律是小乘。教限须别。安得輙用。华严涅盘地持智论。岂非大小滥耶。若不明示。学者俱疑。故此决之。寻文可见)。

　　第五文义决通意

　　夫理本绝名。故立名标其宗极。名随事显。故对事而备斯文。然考斯律藏。言事并周。但为年代渺邈。声彩靡追。法为时移。事多残缺。加以五师捃拾。情见不同。重由翻译失旨。妄生构立。又为抄写错漏。相承传滥。所以至於寻究。纷虑良多。今总会之。以通其大见。若文义俱阙。但可举一以例诸。或就理有而成前事。或在文虽具。而於义有阙。便以义定之。故论言以理为正故也。或义虽必立。当部无文。则统关诸部以息余谤。然文义决通。诚难废立。自非深明律相。善达开遮。不然。便有累於自心。固无益於他境。故律云。文义俱同。文同义异。文异义同。文义俱异。具舒进止。不劳叙释。然决判是非者。必总通律藏之旨。并识随经之文。如上六师所明。乃可究斯教迹。故十诵云。比丘有三事决定知毗尼相。一本起。二结戒。三随结。应思惟观察。二部戒律。并及义解。毗尼增一开遮轻重。如五大色。是不净遮。非色净不遮。如是等。筹量本末己用也。明了论亦云。比丘能知五相。名解毗尼。不看他面。文略同上。广如彼说。

　　第六教所诠意

　　诠教之文。文虽浩博。撮其大趣。止明持犯。然持犯之境。境通内外。内谓行心之结业。外谓情事之顺违。但令教行相循。始终无犯。则为持也。若生来不学。於法无闻。修造善恶。义兼福罚。今欲科罪。但使与教相应。不问事情虚实。并名犯也。此通名持犯也。若结篇正罪。穷诸治罚。必令束其方便。揽成业异。使量据核其实情。轻重得於理教。则断割皎然。更何芜滥。此别名持犯也。

　　第七道俗七部

　　立教通局意。显理之教。乃有多途。而可以情求。大分为二。一谓化教。此则通於道俗。但泛明因果。识达邪正。科其行业。沈密而难知。显其来报。明了而易述。二谓行教。唯局於内众。定其取舍。立其纲致。显於持犯。决於疑滞。指事曲宣。文无重览之义。结罪明断。事有再科之愆。然则二教循环。非无相滥。举宗以判。理自彰矣。谓内心违顺。托理为宗。则准化教。外用施为。必护身口。便依行教。然犯化教者。但受业道一报。违行教者。重增圣制之罪。故经云。受戒者罪重。不受者罪轻。文广自明。所以更分者。恐迷二教之宗体。妄述业行之是非。故立一门。求用蠲别。

　　第八僧尼二部

　　行事通塞意。然二部同戒同制。则事法相同。行用仪式。类准僧法。具在诸门。随事详用。若辩成犯相者。戒本自分。隐而难知者。具在随相。余有约位之戒。谓轻重不同。有无互缺。犯同缘异。而是当世盛行。种相难知者。及别行众行等法。方列尼别行法中。此但分其宗类。犹未显其来诠。诸有不同之意。具在大疏。

　　第九下三众随行异同意

　　二众沙弥。若约戒体。同大僧无作。捡其本数。唯显於十。就余随行。类等尘沙。结罪居第五篇。就位在诸戒末。自外行法不同。取舍有异者。各就别篇具明。式叉摩那。六法是其学宗。戒体更不重发。自余随行对治。同诸三众学之。必有不同。具如尼别法所显。

</div>
    <div class="pagination">
<span class="current-page">1</span><a href="律宗会元_page2.html">2</a><a href="律宗会元_page3.html">3</a><a href="律宗会元_page4.html">4</a><a href="律宗会元_page5.html">5</a><a href="律宗会元_page6.html">6</a><span>...</span><a href="律宗会元_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
