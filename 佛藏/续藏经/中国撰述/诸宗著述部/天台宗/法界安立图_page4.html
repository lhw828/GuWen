<!DOCTYPE html>
<html>
<head>
    <meta charset="UTF-8">
    <title>法界安立图 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法界安立图 - 第 4 页/共 8 页</h1>
    <div class="content">
　　起世经云何因缘故月天宫渐渐现邪有三因缘一者背相转出二者青衣诸天常半月中隐蔽其宫三者日天有六十光障彼月轮去日渐远故渐渐现复何因缘圆净满足亦三因缘一者面相转出二者于十五日月光炽盛隐翳青衣三者月宫去日最远日光不障复何因缘黑月十五(即此方三十日)一切不现此时月宫最近于日日光隐覆一切不现何缘名月于黑月一日已去乃至月尽光明渐渐减少故何缘月中影现此大洲有阎浮树高大故影现月轮○南洲日正中东洲日始没西洲日初出北洲当半夜(余三洲例此)又南洲所谓西方西洲谓之东方西洲所谓西方北洲谓之东方北洲所谓西方东洲谓之东方东洲所谓西方而南洲谓之东方也○立世云以众生业力增上缘故故有风轮吹日月等宫回转不息日行百八十路月行十五路复有二路内路外路日行与月或合或离一一日中日行四万八千八十由旬若稍合时日日覆月三由旬又一由旬三分之一是故十五日被覆月光不现若稍离时日日日行(同前)是日离月三由旬又一由旬三分之一是故十五日月大圆明○若日随月后行日光照月光月光粗故被照生影影还自翳故见月后分不圆以是事故渐渐掩覆日在前行例此可知又日行周圆速疾于月六月日从内路出至外路六月从外路入内路若月十五日从内至外十五日从外至内如日行南洲内路则行北洲外路则行东西二洲中路是时南洲日最长十八牟休多夜最短十二牟休多北洲夜长十八牟休多日短十二牟休多东西二洲日夜等分并十五牟休多如南洲三洲例之可知(一牟休多当此方三刻三厘三毫三丝三忽也)。

　　气候寒暑

　　起世经云何缘夏热以日宫六月向北行时有十因缘日光照触十种山故令其生热又何缘寒冷以日宫六月向南行时有十二缘生冷须弥七山中间各有大海及四洲大河日光照彼海水故生寒冷○又何缘有此河水以有日故热热故有炙炙故有蒸蒸故有汗湿以汗湿故一切山中汗流为水以成诸河○立世云何缘冬寒春热夏时寒热是冬时水界最长未减尽时艹木由湿未萎乾时地大湿滑火大向下水界上升何以知然深水最暖浅水最寒时节已至日行外路照炙不久是故冬时则寒春时水界长起减已尽艹木乾萎地已燥坼水界向下火界上升何以知然深水则冷浅水则热冬时已过日行内路照炙则久以故春热是故大地八月日中恒受照炙雨水洒散地气蒸郁若风吹蒸气消时则寒风不吹时则热故夏有时寒热(天竺四月一时故但立三时)。

　　星天宫殿图

　　
　　大集经过去媻伽媻仙分布星宿摄护国土养育众生各有所主东方角[一/几]氐房心尾箕北方斗牛女虚危室壁西方奎娄胃昴毕觜参南井鬼柳星张翼轸(具如本经与孔雀经大同)○消灾经有九执大天二十八宿十二宫辰○楞严经八万四千灾变恶星○文句毗沙门为星宿之主○诸星形量依楼炭经大星围七百二十里中星四百八十里小星百二十里星是诸天宫宅○瑜伽论大星十八拘卢舍中星十拘卢舍小星四拘卢舍(一拘卢舍六里也)○阿含大星一由旬小星三百步○星宫最小者径半俱卢舍周回一俱卢舍星大者径十六由旬周回四十八由旬(里数多少不同者或闻记稍异不必合会盘师述曰若依内经星宿并是诸天宫宅内有天住依报所感福力光现俗书即云天为精气日为阳精月为阴精星为万物之精星有坠落乃为石矣夫遥大之物非凡度量令人难知莫若天也星若是石不得有光性又质重何所系属一星之径大者百里一宿首尾相去数万百里之物数万相连阔狭纵斜常不盈缩又星与日月光色同耳但以大小差别然而日月亦当石邪石既牢密乌兔焉容石在气中岂能独运或谓日月星宿是气然气体轻浮当与天合环转循顺其间迟疾移动不均宁当气坠忽变为石○昔山西某县甾雨太作时空中有石落地如碓觜人皆不识何故后有胡僧曰龙食也龙争食故落下盖龙以石为食也凡空中在落类乎此)。
　　罥索经云日天子月天子二十八宿天七曜星天是诸天等种种衣服具庄严之半跏趺坐○须弥山半四天王居(因本智论四万二千由旬毗昙俱舍四万由旬)东方有城名上贤南方有城名善见西方有城名周罗北方有城名天敬(长阿含智论同)。

　　四天王宫图

　　
　　东方治国天王(多用持国华严提头赖咤)领乾闼媻毗舍阇护东洲人(乾闼媻此云寻香行帝释乐神也毗舍阇云啖精气鬼智论富单那)。
　　南方增长天王(令自他善根增长故华严毗留勒叉)领鸠盘茶薜荔多护南洲人(鸠盘茶此云厌魅鬼薜荔多云最初饿鬼)。
　　西方杂语天王(孔雀广目专主罚恶令遇苦发心华严毗留抟叉)领龙及富单那护西洲人(富单那云臭饿鬼智论作毗舍阇)。
　　北方多闻天王(福德之名闻四方故华严毗沙门)领夜叉罗剎护北洲人(夜叉此云捷疾鬼能速疾传报者也罗剎云暴恶食人鬼也○阿含经)。
　　四王有二十八部鬼神(金光明)嫁娶行欲如人间(阿含经)四王各有九十一子有大威力皆名帝能护十方(大吉义经)○一切山河树林土地城郭一切鬼神皆属四王(智论)○一王有八将军共三十二将周四天下护出家人韦将军于三十二将中最存弘护比丘道力微者为魔所惑将军凄惶奔赴应机剪除(天人感通传)。

　　福报化生

　　阿含经云四天王天初生自然化现在天膝上自然宝器盛天百味食已长大与余天等入池浴讫诣香树下香树曲躬取香涂身复诣吉具衣树取种种衣着复诣庄严树鬘树器树果树乐树随意受用视东忘西视西忘东无量快乐宫殿园池种种(具如经中)。
　　起世经云四王天初生时如十二岁儿于父母坐处或两膝两股忽然而生即有宝器盛天须陀及以天酒随福上中下有白赤黑色饮食既讫身量即与旧男女等。

　　生天业因

　　起世经云诸有一种身口意善行如是作已身坏命终生于天上此处识灭彼天上识初相续生行识生时即共名色一时俱生有名色故即生六入若是天男即于天女坐膝边生若是天女即于天王[月*坒]股内生如是生已彼天即称是我男女。

　　忉利天宫之图

　　
　　三十三天名出正法念处经。
　　忉利梵语具云怛利夜登陵奢(此云三十三天)。
　　须弥山顶纵广八万四千由旬其中平可居者止四万由旬(婆沙论○顺正理论三十三天迷卢山顶顶四面各八十千)山顶四角各有一峰高七百由旬七宝合成金银瑠璃颇梨真珠砗渠玛瑙之所庄严(因本经○婆沙高广五百由旬正理同)有药叉神名金刚手于中止住守护诸天山顶善见大城周万踰缮那重门高一由旬半城有千门严饰壮丽各有五百青衣药叉各严铠仗防守城门中央金城周千由旬(正理论云殊胜殿周千由旬其地真金杂宝严饰柔软如妒罗绵随足高下)。
　　帝释住处城有五百门中有楼阁名皮禅延四边宝楼一百一所内一万七百房一一房有七天女一一天女有七彩女其诸天女皆帝释正妃帝释与舍脂女共住化身与诸妃共住(毗昙阿含略同)目犍连尊者游历小千界无有端严如毗阇延堂者(杂阿含即毗禅延)城内衢巷天人随福屋舍多少路有五百有七市曰米谷饮食衣服众香戏女工巧华鬘市并有市官天子天女往来贸易商量贵贱具市廛法虽作是事无取无与脱欲所须便可提去是善见城复有天州天县天村周匝徧布(因本经)三十三天其城纵广六万由旬七重城壁七重栏楯七重铃网外有七重多罗行树周匝围绕杂色可观亦以七宝所成城高四百由旬厚五十由旬城之四面亦各相去五百由旬于其中间便开一门诸门高三十由旬阔十由旬一一诸门亦有楼橹却敌台榭庭阁水沼华林种种奇妙众鸟和鸣天乐时奏念衣衣来欲食食至重重向上粗业渐轻福业转胜(因本经)城外(善见城外)四面有四苑一众车苑(因本杂色车苑杂阿含东门外)随天福德种种车现(东照明园有佛发塔)二粗恶苑(因本粗涩苑杂阿含南门外)天欲战时甲仗自现(南粗涩围有佛衣塔)三杂林苑(因本云杂乱苑月八十四十五三十三天放宫内采女入此苑中与天众合杂嬉戏受天五欲杂阿含经云西门外)诸天入中极妙欲尘杂类俱至(西欢喜园有佛钵塔)四喜林苑(因本入中皆受欢喜杂阿含北门外)诸天所玩皆生欢喜(城北驾御园有佛牙塔)四苑各周千由旬各有一如意池周五十由旬池中八功德水○城外东北有圆生树花开之日顺风香闻百由旬逆风犹及五十里(即经云波利质多罗树香)城西南有善法堂三十三天时集辩论制伏阿素洛如法不如法事(顺正理论)善法堂最中有师子座(毗耶仙人经善法堂有八万四千柱入此堂者无恶触睡眠频呻等过)帝释升座左右各十六天王行列向坐有二太子是二大将军坐诸天王左右持国天王与大臣军旅恭敬诸天依东门坐增长天王依南门坐广目天王依西门坐多闻天王依北门坐是四天王以世间善恶奏闻帝释诸天王月八日四王大臣徧行世间十四日四王太子行十五日四王自行观察善恶若无多人受戒布施帝释闻奏忧恼说言天众减损修罗日增(阿毗昙论)本为人时施饮食灯明钱财故名释提桓因(此云能天主)本为人时姓故名憍尸迦舍脂为第一后故名舍脂钵底于一座间思千种义故名千眼(华严帝释现身有千眼手持金刚出火焰正法念现身有千头)于三十三天为主故名因提利(中阿含经)○问人中四洲由日月轮以辨昼夜欲天昼夜云何得知答钵特摩花合嗢钵罗花开多乐睡眠尔时为夜若嗢钵罗花合钵特摩花开少欲睡眠尔时为昼(婆沙论○天宫昼夜光明故以花开合辨)三十三天生时天女手中花生自知有儿即以授夫七日天生善知天法行宫殿中见无主天女来言圣子善来此汝宫殿我无夫主今相供养(毗耶仙人经)或天王欲游戏时天女围绕奏诸音乐至彼天宫彼宫天王相迎入内共坐亦奏天音乐食天苏陀饮天甘露诸天女和杂娱乐游一天已复至一天彼天相迎娱乐同前如是遍历三十二天诸天宫殿宝树园苑境界光色各异或黄金宫殿白银瑠璃颇梨宫或二宝三四色宝七宝宫殿宝垣宝树等光色各异亦如是或一王二王共游乘宝车乘宝船游香水河微妙五尘快乐无量天女奏乐歌舞言笑相牵相劝游玩去来欲心炽然又往余处最为放逸于是帝释乘宝辇天女围绕奏乐而来其诸天王恭敬迎礼帝释现神通力示未来苦相诫敕诸天勤修道业慎勿放逸诸天奉行各还本宫(具如正法念经○此经云帝释是初果须陀洹)。

　　业因

　　智论云昔媻罗门姓憍尸迦与知友三十二人共修福德命终皆生须弥山顶憍尸迦为天主三十二人为辅臣○净名疏昔迦叶佛灭度后有一女人发心修塔报为天主三十二人助修报为辅臣君臣合之为三十三○四教仪单修上品十善生忉利天(总因也)长阿含经云于佛所净修梵行命终生忉利天增益五福谓寿色名称乐威德○阿含经云僧尼持二百五十戒等亦是生天业○温室经浴僧净业亦得生天○杂阿含经云施胜妙衣及爱念物施妙香施妙食不杀生不贪嗜不懈怠节食施贫人食执节卑逊或见僧尼闻正法一宿受斋戒业因并生天上宫殿随身身金色受胜天乐○正法念经持不杀不盗不淫等皆得生天又云杀盗淫业若生人中身色憔悴无有威德若有余业得天中身形貌减劣宝庄严具光明微少天女皆舍余天轻笑若与修罗战为他所杀法苑云若持不杀戒得生四王处不杀不盗生忉利不杀盗邪淫生夜摩天更加不妄语两舌恶口绮语生兜率天奉佛戒兼身口七善业生化乐他化天。
　　(经云帝释天王欲游行时出宫门外向南合掌恭敬三礼有御马夜叉神惊怖堕鞭帝释问曰尔小鬼神何故惊惧夜叉曰天王于三十三天中为至尊更无过上今复向空顶礼岂更有尊上者是以怖耳帝释曰我礼南赡部洲佛陀僧伽出世圣贤汝小鬼神不知乎于是夜叉信悟礼帝释天王足经云帝释得须陀洹果教诫天人修诸道品进趣涅盘又以因修戒善报得天身故敬法是本行)。

　　三界次第安立之图

　　

　　三界次第安立说

　　下方虚空中有大风轮高百六十万由旬(俱舍论)水轮高八十万由旬广百廿万三千四百五十由旬(俱舍论)以众生业力水不流散如食未消不堕熟脏(因本经)金轮高三十二万由旬(广与水轮同俱舍论)水上有风风转此水于上成金轮如熟乳生膏是名金轮(厚三洛叉二万由旬○因本经)地轮深六十八千由旬(新菩萨藏经及增一经同)。
　　轮围山内咸海七金山香水海至须弥山根○上升一万由旬绕山纵广一万由旬是坚手天住(婆沙)复上一倍(因本二万)绕山八千由旬持华鬘天住(一倍者一万也)复上一倍(因本三万)绕山四千由旬常放逸天住复上一倍(因本山半四万二千四王住)绕山四千由旬日月星宿天住复上一倍绕山四千由旬是四王天住。
　　须弥山下别有三级诸神住处皆有七重墙垣皆夜叉住(因本)此三天皆药叉住四天王之所部(俱舍)。
　　复上升四万由旬山顶纵广四万由旬其中善见城纵广万由旬是三十三天住○即从此山上升四万由旬(或十六万)有处如云七宝所成其犹大地是炎摩天住○复上一倍(或三十二万)有地如云是兜率天住○复上一倍有地如云是化乐天住○复上一倍有地如云是他化天住次第乃至色究竟天皆有地如云(上倍者竖高也广如忉利纵广四万炎摩八万乃至他化次第倍前从广六十四万由旬也○媻沙论)。
　　因本经云须弥山上忉利天以上一倍有夜摩天又更一倍有兜率天展转至梵身天下有摩罗波旬宫殿梵身天上有光音天倍光音有遍净天倍遍净有广果天倍广果有不粗天其下别有无想天倍不粗有不烦天次第善见天善现天至阿迦尼咤天(色究竟也)上更有名空处识处无所有处非非想处。
　　毗昙论佛言梵处近远如九月十五日有人在梵处放百丈方石坠向下界中间无碍到后岁九月十五日至阎浮地如是两倍至无量光天又两倍至徧胜光天倍倍加上乃至阿迦尼咤天此天放大石山经六万五千五百三十五年中间无碍至阎浮地○智论云从色界初际下一丈石经一万八千三百八十三年方始至地。

　　诸天身寿(身量依俱舍论衣量依长阿含经寿量依俱舍毗昙及较量寿命经)

　　欲界六天者四天王身量半里衣重半两人间五十岁为一昼夜寿五百岁忉利天身量一里衣重六铢人间一百岁为一昼夜寿一千岁夜摩天身量里半衣重三铢人间二百岁为一昼夜寿二千岁兜率天身量二里衣重二铢人间四百岁为一昼夜寿四千岁化乐天身量二里半衣重一铢人间八百岁为一昼夜寿八千岁他化天身量三里衣半铢人间千六百岁为一昼夜寿一万六千岁魔罗波旬天衣重半两六十四分之一寿三万二千岁。
　　色界寿命用劫为量(不着衣服如着不异头虽无髻如着天冠无男女相形惟一种出因本经)○初禅三天(华严梵众下有梵身天)梵众天寿命半劫(半中劫为二十小劫)身长半由旬(二十里)梵辅天寿命一劫(四十小劫)身长一由旬(四十里)大梵天寿命一劫半(六十小劫)身长一由旬半(六十里)○二禅三天(华严初有光天)少光天寿命二大劫(成住坏空总为一大劫)身长二由旬(光明最少)无量光天寿命四大劫身长四由旬(光明胜前故)光音天寿命八大劫身长八由旬(无觉观语言以光当语故此天语时口出净光)○三禅三天(华严初有净天)少净天寿命十六劫身长十六由旬(以离喜受染为净未及上位为少)无量净天寿命三十二劫身长三十二由旬(清净胜前故)徧净天寿命六十四劫身长六十四由旬(清净周徧无有过患故)○四禅九天(华严云广天等)无云天寿命百二十五劫身长百二十五由旬(此上不依云住)福生天寿命二百五十劫身长二百五十由旬(有胜福力)广果天寿命五百大劫身长五百由旬(果报最胜故)无想天寿命五百大劫身长五百由旬(心想不行故)无烦天寿命一千大劫身长一千由旬(无希望故)无热天寿命二千大劫身长二千由旬(离热恼故)善见天寿命四千大劫身长四千由旬(定障渐渐见极明故)善现天寿命八千大劫身长八千由旬(形色转胜善能变化故)色究竟天寿命万六千大劫身长万六千由旬(色法最极)。
　　无色界四天(无色界天无四种色有定果色当知无色界无有色界故无有身量)○空无边处天寿命二万大劫(定行慧行各得一万○厌色依空故)识无边处天寿命四万大劫(定慧二行各得二万○〔厌识〕依识故)无所有处天寿命六万大劫(但有定行相倍○厌识依识性)非非想处天寿命八万大劫(亦但定行相倍媻沙○研穷识性似尽不尽故)。
　　阿含经云齐此为众生生老病死往来所趣阴界入聚也○因本经云是此世界中所有诸众生有生老死堕在如是生道中住至此不过是故名娑媻世界无畏剎土诸余十方一切诸世界亦复如是。

　　诸天业因

　　智度论云欲界众生有三种以善根有上中下故上者六欲天中者人中富贵下者人中卑贱又云上分因缘天道果报中分因缘人道果报下分因缘修罗果报修罗虽与天相似以其结使覆心心多邪曲近道难故在人下○四教仪云四王忉利单修上品十善得生若夜摩以上兼修未到定得生(亦名欲界定)。
　　次第初门云若自尸罗皎洁志在禅门专修五法则色界清净四大自现身中缘是次第获得根本四禅种种胜妙支林功德尔乃因超欲网果居色界(五法者欲精进念巧慧一心也支林者四禅共有十八支也又禅定中觉冷热等乐丛沓如林备见止观)。
　　业报差别经云若众生具修增上十善得欲天报修有漏十善与定相应得色天报修四空定得无色天报。

　　天人光明

　　智度论云诸天业报生身光者欲界诸天以灯烛明珠等施及布施持戒禅定等清净故身常光明不须日月所照色界诸天行禅离欲修习火光三昧故身出妙光胜于日月及欲界光是诸光明皆由心清净故得○佛常光明面各一丈诸天光明大者虽无量由旬于丈光边蔽而不现憍尸迦作是念言佛妙光明蔽诸天光智慧之明破我愚暗○长阿含经云萤火明不如灯烛灯烛不如炬火炬火不如[廿/积]火[廿/积]火明不如四王宫殿衣服身光四王天光不如忉利天光明展转乃至色究竟天光明不如大自在天光明自在天光不如佛光明诸光合集不如四谛法光明达摩云诸光之中智光为上诸明之中心明为上。
　　论形色毗昙云南洲众生种种色相东西二洲唯除黑色余同南洲北洲人皆白色四王天四色有绀赤黄白欲界诸天色皆如是如初受生时若见绀花则身绀色赤黄白等亦如之○或云梵王白银色衣金色色界天黄金白银二色(色界中亦有入青赤黄白徧处定故不止二色)。

　　饮食精粗

　　起世经云一切众生有四种食一粗段及微细食四洲上至六欲皆同以上色无色天并以禅悦法喜为食无粗细食二触食一切卵生得身故以触为食三思食谓意思资润诸根增长如鱼鳖蛇虾等及余意思润益诸根寿命者四识食谓地狱众生及无边识处天等皆用识持为食(或名揣触念识揣谓人龙鸟皆揣食揣即抟也余义同)楞严经云如是世界十二类生不能自全依四食住所谓段食触食思食识食是故佛说一切众生皆依食住(温陵注人间段食谓所餐必有分段鬼神触食但散触而他禅天思食食至但思之则饱识天识食既无形色但以识想也)○欲界诸天福厚者随思具足甘露盈杯百味俱至福薄者虽有饮食恒不称心○经云诸天共宝器食随其福德饭色有异上者见白中者见黄下者见赤○正法念经云炎摩以上尽色界天贫富皆等忉利以下报有厚薄福厚者一切具足有余福薄者虽有衣服宫殿食常不足(曾有薄福天患饥故下阎浮摘酸枣食人见形殊怪问答曰我非人薄福天也以有宫殿食常不足故尔下求由修戒忍不修施故)。

　　三界九地

　　通论界地者谓三界九地也一欲界六天下二名地居天上四名空居天四王谓于四方统摄诸部鬼神故忉利谓须弥顶有三十三天宫故四教集云夜摩(此云善时)以华开合分昼夜故兜率(此云知足)于五欲境生喜足故化乐于境善化而受乐故他化于自他境皆能自在化用故楼炭经云欲色二界中别有魔宫其魔怀嫉譬如石磨磨坏功德纵广六千由旬宫墙七重(大论魔罗番夺命波旬王名番杀者常欲断人慧命涅盘疏依于佛法而得善利不念报恩反欲加毁辅行记魔字从石梁武以来谓能恼人易之为鬼净名云多是不思尔解脱菩萨应为魔王垂裕记第六天上别有魔罗所居他化天摄即天子魔也)以前通名欲界(规矩注欲谓饮食睡眠淫欲也又偈云六受欲交抱执手笑视淫谓四天王交忉利抱夜摩执手兜率笑化乐熟视他化暂视欲有厚薄也)亦名五趣杂居地(天人三涂也修罗天趣摄鬼畜徧五趣皆有三欲)二色界十八天虽离欲染尚有色质故名色界通名梵世为已离欲染也通号四禅为离散动也欲界但十善感生此天兼禅定感生然有漏禅观六事行耳(六行者厌欲界苦粗障欣色界净妙离也)此是凡夫伏惑超世间道也初禅俱舍论名离生喜乐地谓离欲界杂恶生得轻安乐也二禅俱舍名定生喜乐地谓有定水润业忧悬不逼也(资中曰二禅已上无有语言但以定心发光光有胜劣分其高下)三禅名离喜妙乐地心虽离喜而喜乐自具也(初门云初禅五支觉观喜乐一心二禅四支内净喜乐一心三禅五支舍念慧乐一心也其修证相具止观中)四禅九天然四禅报境但有三天无想乃广果别开(经二岐一直往趣广果二迂僻趣无想)此四之上有五不还天(不复欲界受生故)乃圣贤别修静虑资广果故业而生与凡夫不同故又别列亦名五净居通名舍念清净地(初门云四禅四支不苦不乐舍念一心)亦名根本四禅(初门云四无量心背舍胜处一切处神通变化及无漏观慧诸禅三昧悉从中出故称根本)三无色界有四天无业果色有定果色依正皆然乃灭身归无定性声闻所居或无想外道别报或舍厌天人杂处其类不一皆无色蕴(色界至此依温陵解)空处者行者厌患色笼心欲出离即修观智破三种色(可见可对色眼见色尘也不可见可对色声香味触也不可见不可对色意缘法尘即无表色也)识处者谓厌患虚空无边修观舍前外空更缘内识无所有处者外境名空内境名识舍此二境入无所有定非想非非想处者非识处之有想非无所有之无想舍前二处而入上定(初门亦云凡夫外道得此定谓证涅盘断一切想故言非有想佛弟子如实知有细想依四众而住故云非无想得失合名)顺正理论云一切天众皆作圣言为彼言辞同中印土然不由学自解典言。
　　论无色界身处有二义初言无处者媻沙云四空离形报无别处但在欲色二界成就四空无色业言无身者俱舍云无色无身纂云无业果色非异熟身楞严云是四空天身心灭尽定性现前无业果色(孤山注曰无业果色显有定果色也)次言有处者起世云倍色究竟有空处乃至非非想处皆名诸天住处华严云菩萨鼻根闻无色宫殿之香言有身者阿含云舍利弗灭时无色界天泪下如春细雨仁王经列无色天众中阴经云如来至无色界中诸天礼拜大众部云但无粗色非无细色净名疏云若不了义教明无色界无色若了义教明无色界有色涅盘经云无色界色非声闻缘觉所知今此所明当从后义。

　　论诸天主

　　论天主有通别二义通论者魔梵欲色各有主义释签云四天王主四天下(此言巡游赏罚为主)大论云帝释为二处天主(四王忉利)魔王为欲界主(居欲界顶故)大梵王为三界主净名疏帝释是地居天主梵王是娑媻世界主统御大千(统御上下)天人感通传答南山云魔王虽欲界主帝释四王若行佛法魔不能制妙乐云梵即色主亦三界主魔为欲主辅行云梵王为三界主余皆臣属别论者又三初独论梵王文句云梵王住初禅中间内有觉观外有言说得主领为王单修禅为梵民加四无量心为王又云梵王号令总上冠下别行疏梵即色主名为尸弃毗昙云二禅以上无语言法故不立王禅门云初禅有觉观心则有语言法主领下地众生为便二独论摩酰大论云摩酰首罗八臂三眼骑白牛又云过净居天有十住菩萨号大自在大千界主灌顶经字威灵帝华严经云大千世界主摩酰首罗涅盘疏云若言世界主正是摩酰首罗辅行云摩酰首罗能覆大千举世尊之以为化本三魔梵对论涅盘疏云摩酰首罗居色界顶主大千界若法华中列世界主梵天王者其实祗领小千经家美之故言主耳私谓章安判云此是大千之中得为大千之主降此不得大千界有万亿梵王此处梵王尸弃居大千之中故称为主自余诸梵所居既偏故不得为主也今故断之曰摩酰处于色顶以报胜为主梵王居大千之中以统御为主。

　　四禅四地

　　述曰自昔谈天未知四禅四地之义以由诸文森列不能区别耳据因本经阿毗昙媻沙论等皆以天名次第竖高相去倍远皆有住地此等立义未足可凭今依俱舍云梵天无别处所但于梵辅中有高楼阁者是法苑亦尔大梵是君梵辅是臣梵众是民据此则三天同在初禅止一地耳若萨媻多部以无想广果身寿不殊同为一处楞严云从福爱天有二岐路福德圆明名广果天身心灭尽名无想天(二岐即是分二类耳与萨媻多义同同一处也)又云此中复有五不还天(此中指四禅)四禅四位天王但有钦闻不能知见如世间深山道场阿罗汉住世间粗人所不能见据此则知祇一广果称王而于此中具有五那含一外道同居四禅祗一地耳次第禅门云佛于仁王说十八梵亦应有民主之异又云四禅中有大静王缨络经明禅禅皆有梵王楞严亦四禅四位天王华严列众三十九位其间则欲界天天称王色界则禅禅称王余天不列今详初禅既以大梵为王而三经皆说四禅有王(仁王缨络楞严)则知光音徧净广果三天皆王自余皆一臣一民之义今故依等大乘经旨初禅至四禅立为四地云广果为王福爱为臣无云为民五那含一外道则寄居广果天中已上九天同居四禅一地也(二禅三禅例之)或以天天身寿不同须各分处如诸小乘经论者然梵王之与梵辅梵众若身若寿皆长短不齐又广果无想虽五百劫广果则有中夭无想定满其报以此论之虽身寿不同不妨同处亦犹阎浮之人有寿有夭也乂华严谓诸天王皆十地菩萨者此等皆是权来引实在于天中化诸实报之天使求脱天业故得称王若谓王者敻居一处与余天隔异则将焉用彼王余天何所依仰不作此论岂不大乖其义或谓二禅以上无语言法(毗昙)何以为化者然光音既以光为语则知上地诸天威仪进止无非言教以是义推无不可者。

　　天有凡圣

　　媻沙论问三十二天(六欲十八梵四空天及恒憍坚首持鬘并日月星宿)几凡几圣答二唯凡住五唯圣住自余二十五天凡圣共居言二唯凡住者一是初禅大梵天王不达业因唯说我能造化天地恃此高慢轻蔑一切所以圣人故不与居又无想天中唯是外道修无想定以生其中受五百劫无心之报外道不达谓为涅盘受报毕已必生邪见来生地狱圣人亦不生其中也五唯圣住者广果已上无烦无热等五净居天唯是那含罗汉之所住也凡生彼天者要是进向那含身得四禅发于无漏起熏禅业或起一品乃至九品方乃得生凡夫无此熏禅业故不得生也若言那含生彼理则无疑问阿罗汉既是无生何故亦云生彼天者答此应言欲界那含生彼而得罗汉非谓先是罗汉而生彼也。

　　三界总别

　　总名三界曰欲色无色也自下从金刚际上至他化天中间五趣杂居一切有情未离贪欲故名欲界自梵众上至色究竟此十八天正报身相如银白色宫殿真金赤色光色互照故名色界自空处至非想处此四天人同碧落界若虚空四蕴成身无色蕴故名无色界(亦名三有)别名二十五有谓四洲四恶趣(地狱鬼畜修罗)六欲并梵天四禅四空处无想五那含皆名为有者谓因属有漏果系有为有生有死故。

</div>
    <div class="pagination">
<a href="法界安立图_page3.html">上一页</a><a href="法界安立图.html">1</a><a href="法界安立图_page2.html">2</a><a href="法界安立图_page3.html">3</a><span class="current-page">4</span><a href="法界安立图_page5.html">5</a><a href="法界安立图_page6.html">6</a><a href="法界安立图_page7.html">7</a><a href="法界安立图_page8.html">8</a><a href="法界安立图_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
