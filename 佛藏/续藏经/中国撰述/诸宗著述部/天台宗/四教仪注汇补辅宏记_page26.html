<!DOCTYPE html>
<html>
<head>
    <meta charset="UTF-8">
    <title>四教仪注汇补辅宏记 - 第 26 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四教仪注汇补辅宏记 - 第 26 页/共 44 页</h1>
    <div class="content">　　【■补】退者。退失三昧。智慧难得现前。守者。根少胜故。以守护三昧。不得退失。胜於退法。虽护亦退。故名为守。死者。无漏智难得现前。设得恐失。故求死也。住者。得三昧已。不进不退。进者。得三昧已。转深增益。不坏者。得三昧已。无能败坏。慧俱者。因灭尽定。故有二人。得灭尽名俱。未得名慧。不退者。所作功德无退失故。
　　【□注】六种。约根性。慧俱。约观行。九种。乃根性观行兼举耳。
　　【■记】六种约根性者。释签云。尽智。有五种。无生。唯一种。即不动。此即从根。又云。以有五种性故罗汉有。种。并法行一人名不动。共六种也。慧俱约观行者。如前释云。慧人。缘空直入。俱人。带事兼修。是也。九种。则双约二义可知。
　　【□注】又九是空门二十七贤圣中之无学。为答福田长者所问显福田之多。赴机生善故。又六种明二加行差别。如析玄下二十九(一者。恒时加行。即勤修行。二者尊重加行。即猛利修行。六种罗汉。前二种俱无加行。第三护法。惟有恒时无尊重。第四住法。惟尊重无恒时。第五第六。皆具二加行也)。
　　【■补】正理论云。初二阙恒时尊重。然至无学。思法少勤。护法。唯有恒时加行。安住法。唯有尊重加行堪达具二。而是钝根。不动具二。而是利根。
　　【■记】此约两种加行。拣分六种也。初一句标。次一句指载。小注中先列配二种加行。六种罗汉下。分四句料简。以前二后二。各为一句。中间二种。各为一句也。
　　【□注】果性退否者。俱舍颂云。阿罗汉有六。退法至不动。前五信解生。(信行转入修道名信解)总名时解脱。后不时解脱。从前见至生(见得亦名见至。亦是法行转入之名)。
　　【■记】论释云。经说有六种罗汉。一退法。遇少违缘。便退所得故。二思法。惧退失恒思自害故。三护法。於所得善。自防护故。四安住法。无胜退缘。虽不自护。亦能不退。无胜加行。亦不增故。五堪达法。堪能好修练根。速达不退故。六不动法。不为烦恼所退动故。前五动性。从於学位信解性生。总名时解脱。以要待时。方得入定。及心解脱。其所待时有六。一衣。二食。三卧具。四处所。五好说法师。六好同学也。后不动性。名不时解脱者。谓是利根。以不待时。便能入定。及心解脱。故从於学位见至生也。然此从信解见至名者。论云。第十六心。随三向住果。名信解见至。亦由钝利有别。论者释云。随三向人而住三果。利钝二根。得名不同。若钝根。名信解。若利根。名见至。前随信行。今名信解。谓由信故。胜解相显。前随法行。今名见至。谓由向见。得至果见。此二圣者。信慧互增。故有信解见至名别。
　　【□注】有是先种性。有后练根得(六种罗汉。有先世种性定者。有后来修练根性转劣成胜者。如本是退法。练成思法。乃至不动。或思练成护。乃至进练成不动。唯初退法。是先动性。无练根者。又练根通资加修三位。唯除见道。以时速。不能转根故)。
　　【■记】此释先有后得二义。文中初二句标示先后二种。如本是下。释练根。唯初下。释先有。又练根下。明练根所通之位。唯除下。明练根不通之位。以见道第十六一剎那心速。不能转劣成胜故也。然论文解颂有异。以论释云。退法种性。必是先有思法等五。亦有后得。谓有先来是思法性。有退法性。后练根成思。乃至不动。随文当说。兹有具记。又云。退法种性。非定退也。乃至堪达。非必能达。但约容有建立此名。故六阿罗汉。通三界皆有。若执退者。必定应退。乃至堪达。必能达者。彼执欲界具足有六。色无色界中。唯安住不动。彼无退失自害自防及修练根故。唯此二句。知与此解颂有同异也。
　　【■备】小注中自六种罗汉至无练根者。与论正解全同。论解增出退非定退。及三界六种具缺。今小注中。增出练根。通资加修三位。皆增出意耳。
　　【■补】练根通三位者。正理云。非唯无学有增进根。有学异生亦有此义。唯见道位。无容起加行故。
　　【■备】辨讹曰。有先世种性。世字未协。按颂中先字。通指学有位中。颂中后字。须的无学果后。
　　【□注】四从种性退(第一退法。最下无处可退。第六利根不退。唯中间四种根性有退。如第二。退为第一。乃至第五。退为第四。又此退性。乃是练根。非先定根性也)。
　　【■记】此一句颂。明从种性退也。小注释明。初二句。明初后不退之故。次三句。明中间四种有退。末二句。明练根有退也。然与论释颂同。论云。不动种性。必无退理。前之五种。皆有退义。於中后四。有从性退。退法一种。无退性理。由此种性。最居下故。
　　【□注】五从果非先(前五种从无学果。退居学位。第六则不退也。亦是练根论退。非先种性也。非先二字。总颂果性二种退者)。
　　【■补】此一句颂。明前五种从果退也。非先二字。乃总颂前性退果退二种。以四从种性退者。乃谓练入根性有退。非先种性有退也。五从果退者。亦是先退法。及从退练入思等之果有退。非先思等种性有退也。若欲易明。非先之上应加一先字。如约性明先非先以论退不退。则先性不退。练入非先种性有退。若约果。明先非先论退不退。则先思性等不退。惟从退练入四位。及退一位论退也。以先种性。即先天根本。故不退。非先。乃今生学知工夫。故有退耳。
　　【■备】此有二种。谓性退果退也。性中论四。谓本是退法性罗汉。练成思法。退时。仍退至退法。或本是住法性。练成进法。退时。但退至住法。或是退法性。练成住法。进法。退时。仍退。至退法。是谓性退。以退性最下。无处可退。故不论之。若先是思护住进四种性。决不退至退法。故曰非先也。果退论五。其退法一种。本是退性。至思护住进四性。亦必须由退练入者。方从而并退。若先是思护住进四种性。决不退至有学果故。亦曰非先也。性退。单就五种无学四果论。果退。则从五种四果。退至有学。初二三果论。如此。庶与本论及析玄解稍合。后贤详之。
　　(若析玄辨果退非先中云。如第三护法。若先是退法。至果练成护法。则有果退。若先是思法。后练成护法。则无果退。乃至结云。即知果退。惟约先是退法。若先是思法等四性。必无果退。（文）此似即就退法根性论之)。
　　【■记】此段小注释明前五从果退也。初二句。正释前五果非六。次二句。重明是根非性退。次二句。明非先意含二退也。析玄下。辨果退非先义。此似下。注家断意。然与论不无同异。论云。五种皆有从果退义。虽俱有退。然并非先。谓诸无学。先於学位中所住种性。彼从此性。必无退理。学无学道。所成坚故。若诸有学。先凡位中所住种性。彼从此性。亦无退理。世出世道。所成坚故。若住此位。后修练根所得思等四种种性。彼从此性。容有退理。而先位中住四等性。必无退理。此所得果。先退法。有退果义。又亦无退先所得果。后所得果。容有退义。是故定无退预流果。由此应知。果退法有三。一。增进根。二。退住学。三。住自位而般涅盘。思法有四。三如前说。更加一种退住性。余三如次。有五六七。应知后一。后一增故。思法等四。退住学位时。还住退非余。若异此者。得胜种性故。应是进非退。何缘定无退先果者。以见所断。依无事故。谓有身见依我处转。见所断惑。此见为根。我体既无。名依无事。以无事故。必无退理等也。
　　【□注】非先有退者。但据余四说。
　　【■补】此二句。是析玄释。非论文。玉师引以解上二句义耳。
　　(此释伏疑也。盖上云五从果非先。然於退法。本先种性。何故并云五从果非先。故即释云。非先有退等也。则果退虽在前五。若论非先。唯中间四。第一退法。虽无练根。不论性退。亦论果退。思护住进。若退法练入。尚论果退。况本是退法。岂不退耶)。
　　【■记】此段小注。明释意也。初一句。断文。盖上云下。出伏疑意。故即下。出今释辞。则果退下。明非退法论性退。第一下。明退法亦论果退。思护下。约中间四。例初退法有果退。
　　【□注】不动尽智后。必起无生智。
　　【■补】此二句颂。明第六罗汉起无生智也。尽智。是解脱道智。即我知苦已。我断集已等。无生智。一切烦恼更不再生。即我知苦已。不复更知等。故前五虽得尽智已。或遇违缘即便退失。今烦恼永不复生无有退失。故曰不复更知更断等。
　　(第六於尽智后。能起无生智。所以果性皆不论退。余五有退。以不起无生智故。本住不动。练根不动。皆无退义)。
　　【■记】此段小注释颂明不退义。先明第六不动义。次明前五有退义。后明第六本住练根皆无退义。论释云。不动种性诸阿罗汉。尽智无间起无生智。非更有尽智无学正见生也。
　　【□注】余尽或正见(五种尽智后。或但起正见)。
　　【■记】此释与论同。论云。除不动法。余阿罗汉。尽智无间有尽智生。或即引生无学正见。非无生智后。容有退故。
　　【□注】此应果皆有(尽智后正见。六种应果皆有)。
　　【■记】此释与论。辞异义同。论云。前不动性。无正见生。即有正见生。而不说者。一切应果。皆有此故。谓不动法。无生智后。有无生智起。或无学正见前说四果。是谁果耶。应知此四。是沙门果也。
　　【■补】正见者。一切罗汉皆有。皆知我是罗汉。
　　【□注】已上颂语。取析玄意略注。且罗汉见思已尽。已证无学。所以有退者。考论祖诰。妙玄四(十六)止观九上(十二)辅行九上(十五)。
　　【■记】此考祖文明罗汉有退所以。妙玄云。随信行。生退思护住升进等法。得尽智无学等见。若用金刚三昧。於非想九品惑尽。次一剎那。证非想第九解脱。成尽智。次一剎那。得无学等见。或彼遇违缘有时退故。不说得无生智。此五种是信种性钝根。因中修道。必假衣食等善根增进。不能一切时所欲进也。止观云。初从粗住。讫至非想。通有四分。谓退护住进。退。又二。一。任运退。二。缘触退。缘有内外。外。诸方便二十五种吐纳失所。是外缘触退。内。於静心中三障四魔。而生忧爱。是内缘触退。后或更修得。或修不得。此人甚多。护分者。以内外方便。将护定心不令损失。住分者。或因守护安隐不失。或任运自住。即是住分。进分者。或任运进。或勤策进。各有横竖。横竖各有顿渐。若十二门一一而进。名渐进。若一时具足。名顿进。特胜通明品品而发。名横渐。一时具发。名横顿。又於四分。分分皆有四分。具如修证中说。辅行云。言退者。有因缘退。名缘触退。无因缘退。名任运退。二十五种等吐纳失所。即去取失宜。是外缘触退。於静心下。是内缘触退。又云禅门谓退分中退分者。从九品至初品并失也。退住者。至初品便住也。退进者。至初品已。更能策进至二品。乃至九品。亦能更进。退护者。退已将护。使从初品。以至九品。弗使更退。余之三分。例说可知。
　　【□注】盖信行慧解脱人。不修事禅。不得灭尽定。或世智断惑。但得尽智。不得无生智。遇着违缘。还起烦恼。故有退也。
　　(违缘者。一长病。二远行。三谏诤。四营事。五多读诵。又大经明五缘。一乐多事。二乐说世事。三乐睡眠。四乐近在家。五乐多游行)。
　　【■记】此玉师出其退之所以。然取止观文意释也。如止观云。一坏法人修九想。但求断苦。烧灭骨人。急取无学。不欣事观。既无骨人可观。便无神通变化。愿智顶禅。虽言烧灭。实有身在。例如灭受想。而身作证。此人好退。乃至云若然。即是世智断惑。慧解脱人。故得有退。非无漏智。断一品惑。进一品解。而有退也。
　　【■补】随愿而了。名为愿智。
　　【□注】又析玄谓。非先种性者。但是无学一道所成。不得坚固。故有退。若是先种性。由学无学二道资(坚固。故无退)。
　　【■记】一道所成。指缘空直入者。二道所成。指带事兼修者。
　　【■补】一道所成者。或谓是本断超人。初依有漏智。断上八地思。至十六心满。即超无学。不从二三果资加修而入者。名一道。若内弟子。必学无学二道入者。故坚固无退也。若准俱舍意。非先种性者。本是退法。至果练成护住等。此是无学一道所成。故有退。若先是护住等种性。或於学位练成护住等种性。此是学无学二道资持。故无退也。准俱舍及正理论。无学位中。所练根性。名一道所成。若先世所种。若有学位中。所练至无学位。皆名二道所成。正理云。无学位从退法种性。修练根行。转成思等。此四皆有退性果义。退法种性。虽必先得而是退法。故容退果。诸学位中。从退法性。修练根行。转成思等。及得学果。皆容退失。诸无学者。先学位中。所住种性。彼从此性。必无退理。学无学道。所成坚故。诸有学者。先凡位中。所住种性。彼从此性。亦无退理。世出世道。所成坚故。
　　(彼文更有果退性不退等四句分别)。
　　【■补】析玄云。一。果退性不退。即先学位是退法。至果亦是退法是也。二。性退果不退。即练思成护。练护成住。练住成进者是也。三。性果俱退。即先是退法。后练成思等四法是也。四。果性俱不退。则前二道所成。及第六不动法是也。
　　
　　【■备】有师标云。此六种中。约练性练果。云何分别。初时方始转根。名练性。所修已成。名练果。以退法是先性。故不退。余四是练性。故皆退。不动得无生智。性果俱不退。又云若据图中论乎四句。於六种中退法。是果退性不退。如思练护。护练住。住练进。约性是退。约果是不退。是为性退果不退也。若退练为思。乃至退练成进。约性是退。约果亦退。则是性果俱退。若二不动。性果俱不退。显扬论明前三退思。护。则有退失。四住进不动。则无退想。抑扬随机也。
　　
　　【□注】然前五种。未必全退。有遇违缘者。故有退耳。故辅行九上(十五)云。然慧解脱。亦不并退。有退义故。故说有退(文)。
　　【■记】此申五种不全果退也。然者。领上之词。由上文明五从果退。故此领之。以明遇违缘者退。不遇者不退。辅行下。引证上义。
　　【□注】又退者。非久。辅行问。退经几时。答。经少时。乃至自不知退。若自知退。当修胜进方便。复次彼烦恼现在前时。心生惭愧。速作方便。如明眼人。昼日平地颠蹶。寻即还起。(文)释签云。此生之中。必得无疑。极至临终。亦得无学故也(文五十九)。
　　【■记】此明退者不久。即还得果也。初一句标示退果不久。辅行下。引证。准阿含明三果人。退戒还家。毁失律仪。不失道共。俗人生谤。言无圣法。佛言欲饱起厌。不久当还更求出家。故知退即还起也。释签下。转明退即还证道果。此是略引。今具记之。文云。若退果者。牵於斯那。二果亦失。至初果住。法尔然也。此生之中。必得无疑。犹如胜人。平地颠坠。四顾遥望。不有他人。见我倒否。即能自起。极至临终。亦得无学也。
　　【□注】或曰。前时不时。各有慧俱。不动既从时解脱生。得非六种皆有退义耶。
　　【■记】此问意谓时慧两种有退。既时不时。各有慧俱。则不时中。慧解脱人。应亦有退。练根不动。既从时解脱生。应亦不免于退也。岂非六种皆有退义耶。
　　【□注】答慧人未必一向论退。恐只钝根有漏智断。遇违缘者退。
　　【■记】此科简利根不退也。问中举前义。而问六当有退。答中指钝者逢违缘有退若无违缘。即钝亦不退。况利者乎。况俱人不动者乎。如阿含中阿难问佛。大德。是学退。无学退。佛言。无学退。则知世智断惑。慧解脱人。故得有退。非无漏智断惑一品。进一品解。而有退也。
　　【■补】不动者。乃问练根不动。谓退法是时解脱。从退练成不动。亦时解脱。前五既有慧。后一亦应有慧。前五中慧解脱若退。则后一不动中慧解脱亦应有退。故问曰。得非六种皆有退义耶。然此由前释退所以中云慧人有退。非先种性亦有退。故据此问曰练根不动中慧人应有退义耶。答中谓前五慧解脱人亦不一向必退。但有漏智遇缘方论果退耳。若五位慧人。无漏智亦不退矣。岂有不动慧人。尚论退哉。此断定不动不退之义也。
　　【□注】今复图示。
　　
　　【■补】此点示六种罗汉各有慧俱。四教义明。唯退只是先种性。余皆有练根性。故约性退。惟除退法。
　　【■记】图中以利钝分判时不时者。且一往说。其实互有利钝。止观云。若论根利钝者。法行利。内自观法故。信行钝。藉他闻法故。又信行利。一闻即悟故。法行钝。历法观察故。或俱利俱钝。信行闻慧利。修慧钝。法行修慧利。闻慧钝。是也。
　　【□注】六种论退。局第四果。通辨四果退不退者。析玄引三家。一。萨婆多云。初果不退。后三果退。二。大众部云。前三果退。第四不退。三。经部宗云。初四两果不退。中间二果有退(广如彼文)。
　　【■记】此通辨四果退不退义。析玄下。指所引宗计不同。
　　【□注】彼但注云。三师难定。今恐成诤。略为和融。辅行九上(十五)引婆沙云。阿罗汉退。牵二三果退。犹如井沙。上下有砖。中间唯沙。上砖若颓。从上至下。其中间沙。岂得不颓。四果如上砖。二果如中沙。初果如底下。乃至初果之前。更无有退。若彼退时。更无住处。(文)不可圣退为凡夫也。合彼初师。然见道既有不等观四谛。如婆沙云。二十八使见道断。余六十使修道断(先断三界苦下见惑)见既分尽。果理未圆。例如身子六住尚退。又后三果中断惑之智。通漏无漏。是则四果俱退俱不退。三师之说。皆无妨碍。
　　【■记】此约义融收三宗也。初二句。指析玄注辞。次二句。明今和融。辅行下。举所引断合。然兹略举所引。今具记之。谓婆沙中问。阿罗汉退。不应二三果亦退。答云。罗汉退。牵二果退。犹如沙井。上下有砖。中间唯沙。上砖若颓。从上至下。其中间沙。岂得不颓。四果如上砖。二果如中沙。初果如底下。若至底竟不复得去。问。若至初果。亦应言退第二第三。答。如人堕於三层之屋。彼亦如是。虽不言退二三。二三实退。复次二三是第四因。其果既退。其因亦退。若尔。初果亦四果因。亦应说退。答。初果之前。更无有果。若彼退时。更无住处。若许初退。则有多妨。本是见谛。今非见谛。本是得果。今非得果。本是决定。今非决定。本是圣人。今非圣人。离如是过。故不说退。总而言之。不可以圣退为凡也。如金出矿。岂更为矿乎。则知此论。合彼萨婆多宗说也。然见道下。融初果亦有退义。如婆沙云者。如上注云。先达言。有二种根性。若等观四谛者。见道断八十八使。若不等观四谛者。见道中唯断三界苦谛下二十八使。余三谛下之见。随修道断。乃钝根也。见既分尽。果理未圆。犹镜垢未尽去。光不全现也。例如身子六住尚退者。舍利弗于六十劫中。行菩萨道。证别六住。欲渡布施河时。有人乞眼。舍利弗言。眼无所用何以索之。若须我身及财物者。当以相与。答言。不须汝身及以财物。唯欲得眼。若汝实行檀者。以眼见与。时舍利弗出一眼与之。乞者得眼。于尊者前齅之嫌臭。唾而弃地。又以脚踏。舍利弗思惟言。眼实无用。而强索之。既得而弃。又以脚踏。何弊之甚。如此人辈不可度也。不如自调。早脱生死。思惟是已。於菩萨道退。回向小乘。是则身子尚退。况小乘初果声闻。岂有触违缘得不退乎。妙乐云。六心中退者。准缨络意。身子於十住中。第六心退。恐是尔前。见思俱断。至六心时。见犹未尽。六心尚退。故云例如也。又后下。融后三果有退不退。如论家云。无漏不退。但禅定退。修得欲界电光之定。此定难促。有时退失名退。无漏无退。又阿含云。世智断惑。慧解脱人。故得有退。非无漏智。断一品惑。进一品解。而有退也。是则下。结成四果退不退义。
　　【□注】子缚者。见思烦恼。果缚者。五阴报质也。灰身即灭戒身定身。解脱身。解脱知见中半分。灭智。即灭慧身。解脱知见中半分。则五分法身俱灭也。
　　【■记】此释出有余无余二涅盘体。然就小乘宗。自有二义。一者有宗曰。涅盘体一。约时不同。得二名字。言体一者。於此宗中。烦恼业思。以道力故。应起不起。择灭无为。是涅盘体。此体是一。约对身智。得二名字。身智未尽。说前涅盘。以为有余。身智尽竟。向前涅盘。转名无余。非身智灭。即名涅盘。以此身智。起已谢灭。是无常故。若断因故。令后不起。是非择灭。故非涅盘也。二依成实。涅盘体二。生死因尽。名一涅盘。生死果尽。名二涅盘。由有宗中。要道亲断。方称择灭。身口二业。及生死果。非道亲断。故不取之。成实。由断烦恼。余不起故。见道断故。亦得择灭。故名涅盘。今合有宗义也。
　　【■补】解脱者。於无明心俱解脱。无有余习。永不退转。故名解脱。解脱知见者。能於一切断结道中。念念悉知。又知众生。深心所念。如应说法。令得解脱。故能於一切众生。一切解脱道中。知见具足。又五分法身者。分。即分齐。法。谓戒定慧诸法。身者。聚也。聚集诸法。以成其身也。诸法指五阴。戒身。戒法成就。证得此身。因修无漏定禅。得定身。修无漏慧。得慧身。心智断有漏烦恼。名有为解脱。烦恼灭尽。证得无为真理。名无为解脱。由二种解脱证得。名解脱身。知以智知。见以眼见。因此智眼。於一切法。知觉照了。当体即空。悉皆如幻。得证此身。名解脱知见身。文出三藏法数。又戒身等者。光明记云。谓无学道共戒。灭尽定。无生慧。有余解脱。照解脱智眼。知名为见。谓自知是初果。乃至四果也。是则前三。并在於果。方名法身。若入无余。则五分灭。灰身。则戒定有余解脱灭。灭智。则慧及知见灭也。又解脱者。肇云。纵任无痴。尘累不能拘。解脱也。释云。变化如意。於法自在。解脱无碍。故名解脱。又云。心得自在。不为不能所缚。故名解脱。净名疏云。一真性。二实慧。三方便。此当初真性也。解脱知见者。如大论问。但言知。何以复言见。答。言知言见。事得牢固。譬如绳。二合为一。则得牢坚。复次若但说知。则不摄一切慧。如阿毗昙所说。慧有三种。一。有知非见。二。有见非知。三。有亦知亦见。有知非见者。尽智无生智。五识相应智。有见非知者。八忍世间正见。五邪见。有亦知亦见者。余残诸慧。若说知。则摄见。若说见。则不摄知。故说知见。则具足。
　　【■备】辨讹曰。将解脱知见分。半分属身。半分属智。据经论祖诰。并无此意。又解脱身。即尽智。解脱知见。即无生智。若论身者。五俱身。论智。五俱智。不可半半分对也。又灰身者。乃灭报质身。不可指五分法身。存考。
　　【□注】然身子入灭。而均提答佛。何云五分法身不灭耶。释签十云。无作之业。至未来世。名为不灭。非常住不灭也。(文)无作业者。乃功勋耳(云云)。
　　【■记】此料简五分法身灭义。问中举事。以明灭而不灭。然均提乃身子弟子。身子既入涅盘。弟子均提携师衣钵来至佛所。佛即问言。汝师五分法身灭耶。均提答佛。不灭。今释无余涅盘。五分法身俱灭故举其事。问彼云何不灭。反明彼若不灭者为是。此则何以言俱灭耶。释签下。引答以明其不灭者。乃延留未来之不灭。非亘古今湛然常住之不灭也。盖无作业。即小乘戒定慧也。所以但至未来世者。如律疏云。无作之业。至未来世。戒是有为色法。定是有为心法。命朽之时。形俱无作。戒体虽谢。无作戒业得得不灭。以随业道至未来故。由诸事定能伏结惑。如虫残藏。由伏故断。如虫害命。以无漏慧。得初果已。慧道势分。流至未来。经於七生。以灭尽惑。是则均提所言不灭。终归乎灭。以无作之业。乃功勋故耳。故此无余涅盘。必须五分法身俱寂灭也。
　　【■补】若约凡夫及有学人。可云是业至未来。罗汉不受后有。只可作功勋边论。
　　【□注】孤调解脱者。辅行三上(十一)云。灰身。故无身。灭智。故无智。独一解脱。故曰孤调。妙玄取独灭义。亦名孤调。涅盘名独灭者。辅行引大论云。小乘戒为自调。禅为自净。慧为自度(文)。
　　【■记】此释孤调解脱义也。谓此小乘解脱。不同大乘必具身智。所谓直解脱。非解脱。解脱必具法身般若故也。小乘以身为大患。以智为劳形。故灰其身。灭其智。以取解脱。是为孤然一解脱也。辅行云。若入灭定等者。既有身在。名为法身。受想心所识智不行。名无般若。故云无智罗汉。在无色等者。无色般含。於彼无色。得有余般。名为罗汉。唯有心智。而无色身。似有般若。而无法身。若入无余等者。灰身故无身。灭智。故无智。独一解脱。故曰孤调。妙玄下。指义示明。辅行引大论释妙玄独灭名义者。谓是中说胜因缘。是二乘福德。皆为自调自净自度。持戒是自调。修禅是自净。修慧是自度。又自调者。正语。正业。正命。自净者。正念。正定。自度者。正见。正思惟。正方便。此亦不出戒定慧意。今取自私自利之行。不行利他之业。以释独灭义也。
　　【■补】妙玄取独灭义。应妙乐四卷二十九。
　　【□注】然断欲九品。立二三果。上八地思惟一无学者。止观六(七)云。如险处多难。多须城壁。欲界多难。多果休息也。(文)故知上界定地少难。惟立一果。
　　【■记】此释伏问也。或问教中依断惑立果证。则应依品数宽狭立果位多少。何以欲界唯九品惑。多立二三两果。而上界八地。有七十二品惑。唯立一果耶。故此牒而释之。以明欲界多难。人有八苦。天有五衰。所具之惑。能润七番生死。既有多种患难。故二三两果与之休息。以下例上。则知定地。纵然有难。难亦不多。是故唯立一无学果也。
　　【□注】若尔。七圣中二为见道。(信行法行)二为修道。(信解见得)二为无学道。(时解脱不时解脱)复以身证对四果向者。何耶。有云。位邻无学。将断非非想惑。特立此位。如别圆之有等觉也。今谓空有二论。设位不等。教门方便。多少随宜耳。
　　【■记】此释蹑问也。或蹑上问云。若上界定地少难。惟立一果者。何以教门七圣对三道。复以身证对四果向耶。答中有二。初举旧答。意明别人将断十二品无明。证妙觉果时。必立一位等觉。圆人将断四十二品证妙觉果时。亦立一位等觉。盖以别圆两教。意在等觉。运起金刚观智。断尽一分障果无明。藏人亦然。欲运金刚观智。断尽非非想最下一品软惑。故须立此身证一位也。今下。是注家融会。意明身证一位。成论所有。毗昙所无。且教门随机施设。不必定执也。
　　【□注】妙玄明身证得灭尽定。约似证也。成论云。不得灭尽定名身证者。对四果真证。夺而言之。
　　【■记】此二文明身证灭定。有得不得之别。妙玄第四下。明身证云。入灭尽定者。身证此定。受想心灭。成论明若得灭尽。而不能入诸禅定。名慧脱。若能入诸禅定。而不得灭尽。名身证。若二俱得。名俱解脱。是则二文身证灭定。有得不得之别。故此释明妙玄。乃约似证而与之。成论。乃对真证而夺之。
　　【■补】成论以灭尽定为罗汉果。引经若比丘能入灭定。一切事讫。若灭定非罗汉果。不应说一切事讫。经中说学人得九次第定。不说得灭尽。行者。若得灭尽。而不能入诸禅定。名慧解脱。若能入诸禅定。而不得灭尽。名身证。若二俱得名俱解脱。
　　△三结明位竟。
　　略明声闻位竟。
　　△二支佛三。初合标。
　　次明缘觉。亦名独觉。
　　【□注】辅行九下(十五)引大论二十一云。迦罗此翻缘觉。亦名独觉。(文)四教义二(十八)标云。辟支迦罗。此翻缘觉。释中开二。谓缘觉独觉。
　　【■记】四教义云。辟支迦罗。此翻缘觉。此人宿世福德神根胜利。学十二因缘以悟道也。大论云。缘觉有二种。一。独觉。若佛不出世。佛法已灭。是人先世因缘。能独出世。不从他闻。自以智慧得道。故名独觉。二名因缘觉者。是人道根淳熟。藉小因缘。而能觉悟。如见林坏。因此觉悟。成辟支佛。大论意似用此名因缘觉。是为标示华梵一名。而释为二也。今明因缘觉者。因闻十二因缘以悟也。皆四教义文。
　　【□注】新译华严音义云。二名各有梵语。毕勒支底迦。此名各各独行。佛者觉也。钵罗底迦。此翻缘觉(翻译名义亦开二名)。
　　【■记】此出静苑师音义。又曰毕勒支底迦。旧翻独觉。正得其义。或翻缘觉者。译人之谬。以梵语钵罗底迦。此翻缘觉。故智论十八通上二类也。
　　【□注】辟支迦罗。名通二种。若毕勒支底迦。局在独觉。此皆梵音赊切故也。(除通二名。切局独觉)缘觉者。观内因缘。禀佛教法。独觉者。观外因缘。无师自悟。文句四(七)引大论云。独觉者。出无佛世。缘觉者。愿生佛世(文)。
　　【■记】此正释二名。言缘觉观内者。如云。过去二支因。现在五支果。现在三支因。未来二支果。又云。二因既非其业。五果之报何酬。爱取有既已无疵。生老死亦何所累。如此观察十二因缘。流转还灭。是出有佛世。禀佛教法者也。独觉观外者。如云。秋观黄叶落。春见百华开。睹物变以悟无常。鉴时迁而入真道。是出无佛世。无师自悟者也。文句引大论。是证成意。
　　【□注】俱舍明独觉。自有二种。一麟喻。二部行(如析玄上)。
　　【■补】一麟喻者。唯欲自度。全无度他之心。譬如麒麟。唯有一角。独行无偶。二部行者。兼能利他。谓部党共行。对前各各独行而言。此人得初果已。未值佛世。七番生死后。证余支佛。教中如鹿行走。亦能并驰并顾也。
　　【□注】已上名义各释。
　　【■记】此结上文缘觉独觉各释名义也。自此以下。约名义通释。
　　【□注】若集解云。慈恩基师。引仁王经列独觉众。又云释迦出世。五百独觉从山中来。至於佛所。学者如何消释此耶(文)。
　　【■记】此引集解为通释之本。集解神智义师。释四教仪之书也。
　　【□注】补注六亦引而释云。本是声闻根性。以缘悟菩提。故名支佛(文)。
　　【■记】此引辅注以声闻根性。通释独觉。辅注神智义师释三大部之书也。
　　【□注】然仁王经初。本无独觉之名。但云复有八百万亿大仙缘觉。慈恩意以缘觉一众。诸经兼声闻而列之。若二乘别列。如仁王也。然经云缘觉。慈恩称独觉者。盖根性不异名义互通。如缘觉称独觉者。虽值於佛。乐独善寂故。即慈恩所云是也。独觉称缘觉者。虽无师教。观外因缘故。如光明经云。或不恭敬。缘觉菩萨。智者科为忏无佛世。敬田恶业是也。
</div>
    <div class="pagination">
<a href="四教仪注汇补辅宏记_page25.html">上一页</a><span>...</span><a href="四教仪注汇补辅宏记_page21.html">21</a><a href="四教仪注汇补辅宏记_page22.html">22</a><a href="四教仪注汇补辅宏记_page23.html">23</a><a href="四教仪注汇补辅宏记_page24.html">24</a><a href="四教仪注汇补辅宏记_page25.html">25</a><span class="current-page">26</span><a href="四教仪注汇补辅宏记_page27.html">27</a><a href="四教仪注汇补辅宏记_page28.html">28</a><a href="四教仪注汇补辅宏记_page29.html">29</a><a href="四教仪注汇补辅宏记_page30.html">30</a><a href="四教仪注汇补辅宏记_page31.html">31</a><span>...</span><a href="四教仪注汇补辅宏记_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
