<!DOCTYPE html>
<html>
<head>
    <meta charset="UTF-8">
    <title>四教仪注汇补辅宏记 - 第 41 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四教仪注汇补辅宏记 - 第 41 页/共 44 页</h1>
    <div class="content">　　【□注】我家真因等者。妙玄五(十二)云。若十地十品破无明。圆家十住亦十品破无明。设开十地为三十品。秪是圆家十住三十品齐。若与而为论。圆家不开十住。今取三十心为三十品。与别家十地三十品等者。则十地与圆家十回向齐。若夺而为论。别家佛地。与圆家初行齐。
　　【■补】若开等觉。与二行齐。今不开等觉。但初行齐。
　　【□注】与而为论。别家佛地。与圆家初地齐。
　　【■记】颂云。别地全齐圆住平。无明分断证真因是也。设开下。与夺并论。
　　△二明因果所以三。初正明所以。
　　只缘教弥权。位弥高。教弥实。位弥下。
　　【□注】故知别教权说。判佛则高。望实为言。其佛犹下。
　　【■记】此正明权实之所以也。以权教粗而且杂。位虽高而不高。实教妙而且纯。位虽下奚尚下。故曰权说则高。实言犹下也。
　　△二喻显所以。
　　譬如边方未静。借职则高。定爵论勋。其位实下。
　　【□注】譬如边方未静。授官则高。定爵论勋。置官则下。别教权说。虽高而粗。圆教实说。虽低而妙。以我之因。为汝之果。(文)爵者。封也。爵有五等。谓公侯伯子男。勋者。功也。
　　【■记】此节喻显权高实下之所以也。以上皆妙玄之文。爵者下。玉师释义。一一如文可见。
　　△三结果同因。
　　故权教虽称妙觉。但是实教中第二行也。
　　【■记】言别教之权位。所以高而不高者何也。以其圆教中二行之因人。在别教中可居妙觉之极果。是故云他家极果。原我家之真因也。
　　△二显三行已后二十八位一齐明。
　　次从三行已去。至十地。各断一品无明。增一分中道。即断四十品惑也。
　　【□注】十向位者。妙玄五(六)云。即是十行之后。无功用道。不可思议真明。念念开发一切法界。愿行事理。自然和融。回入平等法界海。更证十番智断破十品无明。故名回向也。
　　【■补】无功用道者。从初住来。即是无功用道。今於向中明者。一借用璎珞。原是别义。故於向后明之。二初住虽用。至此转着。故在此明。愿行事理和融者。菩萨无功用道。愿力熏起妙行。所起之行。全法界起。仍复回向法界。回向即愿。是愿行和融也。又愿行之事。悉回向法界。法界是理。是事理和融也。
　　【□注】十地位者。即是无漏真明。入无功用道。犹如大地。能生一切佛法。荷负法界众生。普入三世佛地。又证十番智断。破十品无明。故名十地位也(文)。
　　【■记】此明十地之妙义也。承上登住已来。即入无功用道。心心寂灭。念念增明也。犹如大地句。喻明地上菩萨大行如斯。如地能生长万物。菩萨能宣扬佛法。地能荷负一切。菩萨能荷担法界众生。使令普入三世诸佛地也。明行向地竟。
　　△三明等觉。
　　更破一品无明。入等觉位。此是一生补处。
　　【□注】等觉者。妙玄五(六)云。观达无始无明源底。边际智满。毕竟清净。断最后穷源微细无明。登中道山顶。与无明父母别。是名有所断者。名有上士也(文)。
　　【■记】此明等觉智断也。释签云。居妙觉边名边际智满。亦可以佛不思议用名边际智满。
　　【□注】等觉位中正习俱断。如今文云。更破一品无明。并上妙玄文断正也。净名疏二(四)云。无复余习者。圆教始从初住。终至法云。圆断诸见。犹有习在。等觉入重玄门。千万亿劫重修凡夫事。见理分明。习气微薄。事等微烟。(文)此断习也。
　　【■补】重玄者。前来已用不思议妙智。断无明惑。起应利生名玄。至等觉断余残习。重修前所历法门。倒行凡夫事。玄之又玄。名为重也。
　　【□注】又净名疏五(三十五)云。住等觉地。余有一品及习气在(文)。
　　【■记】此一品无明。即最初一念不觉。必须断此。方成妙觉。起信论云。如菩萨地尽满足方便。一念相应。觉心初起。心无初相。以远离微细念故。得见心性。心性即常住。名究竟觉。又此一品及习气。如唯识论二愚及彼粗重。论云。此地於法虽得自在。而有余障。未名最极。谓有俱生微所智障。及有任运烦恼障种。直俟金刚喻定现在前时。彼皆顿断入如来地。由斯佛地。说断二愚及彼粗重。一於一切所知境。极微细着愚。即此中微所知障。二极微细碍愚。即此中任运烦恼障种。(文)然二论似非圆教意。况不立等觉。但以十地满心。明断生相细障习气。成究竟觉。今但记之。以例知圆教等觉。余有一品及习气在。必须断竟。方成妙觉也。明等觉竟。
　　△二果位二。初智断并显。
　　进破一品微细无明。入妙觉位。永别无明父母。究竟登涅盘山顶。诸法不生。般若不生。不生不生。名大涅盘。
　　【□注】观经疏云。究竟佛者。道穷妙觉。位邻於荼。故唯佛与佛。乃能究尽诸法实相。边际智满。种觉顿圆。无上士者。名无所断。无上士者。更无过者(文)。
　　【■记】妙宗钞云。等觉已名满足方便地。菩萨究竟地。始觉道穷。本觉理极。本始既泯。无以名焉。强称妙觉。
　　【□注】妙宗上(二十三)云。今此极位。乃究竟具诸位功德。故引法华唯我释迦。与一切佛。乃能究尽诸法之权。实相之实。达无明底。到诸法边。名边际智。不思议权智也。今已究竟。故名为满。於种种法。证本圆觉不思议实智也。此觉极满。名为顿圆。复用第七无上士号。显智断极。有惑可断。名有上士等觉位也。无惑可断。名无上士即是妙觉。断德究竟。名大涅盘。(云云)无明父母者。楞伽经云。弒无明父。断贪爱母(文)。
　　【■记】楞伽疏释经。云何众生母。谓贪爱喜俱。如子女缘母。得以成立。无明为父。痴爱喻母。生於六入十二处聚落。断无明与爱二根本。名害父母。大经云。若以贪爱母。无明以为父。随顺而重者。则堕无间狱。意以弒断此父母者。究竟成佛也。喻父母者。贪心是内向。喻母。无明是外境。喻父。又无明是受身本。喻父。爱是枝末烦恼。如母。又父是疎缘。如无明。母是亲缘。如爱。弒断者。诠断烦恼彰理观也。
　　【□注】涅盘山顶。喻更无过上也。诸法是境。般若是智。境智寂灭。名大涅盘。
　　【■记】大经云。安置诸子秘密之藏。我亦於此秘藏而般涅盘。此究竟涅盘。名不生不生。般若毕竟不生不生。不灭不灭。更无惑可灭也。今以诸法般若譬境智名大涅盘者。四念处云。能观之智。照而常寂。所观之境。寂而常照。境寂智亦寂。智照境亦照。一相无相。即是实相。所谓无上大涅盘。圆明常寂照也。
　　△二依正双明。
　　以虚空为座。成清净法身。居常寂光土。即圆教佛相也。
　　【□注】以虚空为座者。义彰法身体遍也。
　　【■记】经云。法身徧在一切处。一切众生及国土。三世悉在无有余。亦无形相而可得。故云以虚空为座。
　　【□注】成清净法身者。指修即性。增胜而说也。若论教主。亦名尊特。亦名胜应。
　　【■记】法华云。清净妙法身。具相三十二。是指修即性。增胜说也。次约圆实部主论。以教言之。法华三十二相。上品尊特也。以相言之。华严藏尘相好。即上品相好。据圆机而见。故名胜应。
　　【□注】妙玄七(十三)云。或言道场以虚空为座。一成一切成。毗卢遮那。徧一切处。舍那释迦成。亦徧一切处。三佛具足。无有缺减。三佛相即。无有一异。法华八方。一一方各四百万亿那由他国土。安置释迦悉是遮那。普贤观经云。释迦牟尼。名毗卢遮那。此即圆佛果成相也(文)。
　　【■记】此证增胜论圆佛具足三身。初华严圆佛成相。虚空为座。依报成也。遮那。舍那。释迦。法报应三。一成一切成。正报成也。次明三佛具足相即义。具足故。无缺减。相即故。无一异。意显法华已前。三佛离明。来至法华。从劣辨胜。即三而一也。法华八方下。示应佛即圆佛。法华佛变娑婆悉令清净。容受十方分身诸佛。然於一方犹故未尽。故於八方各更变二百万亿那由他国清净。容受所分身诸佛。复於八方各更变二百万亿。那由他国清净。为诸佛当来坐故。当知八方各四百万亿。那由他净土。分身释迦。悉遮那也。普贤观经下。引证。经明空中声教行者。修行普贤忏悔观法。尔时行者问空中声。我今何处行忏悔法。空中声言。释迦牟尼佛名毗卢遮那徧一切处。其佛住处。名常寂光。一切波罗密所摄成处。当如是处。观十方佛。知释迦是遮那明矣。故知应佛即法佛。乃明圆佛果成之相。
　　【□注】文句一(八)云。隐前三相唯示不可思议如虚空相。即圆佛自觉觉他。(文)妙乐一(二十四)云。若隐前三相。从胜而说。非谓太虚名为圆佛(文)。
　　【■记】此重示圆佛果成相。尚未的示作何相也。文句云。身长丈六老比丘相。即三藏佛自觉觉他。带老比丘现尊特身。通教佛自觉觉他。单现尊特华台受职。别教佛自觉觉他。隐前三相。唯示不可思议如虚空相。即圆佛自觉觉他。妙乐释隐前三相。从胜而说。非谓太虚而为圆佛。盖别佛既曰单论。即是隐前二相。故今圆佛单论。即是隐前三相。但以劣显胜如虚空相。非谓虚空而为圆佛。以空是色法。有生灭也。
　　【■补】隐非隐蔽圆人。观前三相。唯是法性。所谓妙色妙心是也。神宝记云。不同前三。故云隐前。唯示不可思议如虚空相。要亦不离常所现相。以圆机一故。得以称心同虚空。量等法界。是谓究竟法身。故今此身即是法身。思之。
　　【□注】光明记一(八)云。此教所说世间相常。故一切法无非中道。虽与别人同见尊特。彼兼别修。此皆性具。故龙女云。微妙净法身。具相三十二。欲彰全性。是故从胜特名法身(文)。
　　【■记】此引释从胜而说圆佛法身也。
　　【□注】常寂光土者。观经疏六云。常即法身。寂即解脱。光即般若。是三点不纵横并别。名秘密藏。诸佛如来所游居处。真常究竟。极为净土(文)。
　　【■记】妙宗钞云。克体立名。前三在事。故从居人修断因果。立三土名。此土属理。故从本体三德立名。问。分证寂光。三障未尽。何得一向就理立名。答。障未尽边。自属实报。今就因果分忘之处。名上中下常寂光土。谓初住已上名下。等觉名中。妙觉为上。诸佛下。约能居示相。金光明云。如来游於无量甚深法性诸佛行处。过诸菩萨所行清净。无量即寂。甚深即光。法性即常。普贤观经云。释迦牟尼。名毗卢遮那。此佛住处名常寂光。常波罗密所摄成处。乐波罗密离身相处。我波罗密所安立处。净波罗密灭有相处。是故此土从四德究竟处立。以四彼岸。显於三德。常我即法身。乐即解脱。净即般若。三论互具。一一论三。故法身等各具四德。名秘密藏也。释大科正显位次竟。
　　△二巧明六即四。初略叙所以。
　　然圆教位次。若不以六即判之。则多滥上圣。故须六即判位。
　　【□注】六即位者。义蕴佛经。名出智者。如贫女宝藏。力士额珠等。在诸文所明。或显法门高深。或明修观位次。今文备明圆位之后。复明六即。欲越上慢自屈之过。辅行一下(三十三)云。此六即义。起自一家。深符圆旨。永无众过。暗禅者。多增上慢。文字者。推功上人。并由不晓六而复即(文)。
　　【■记】辅行云。一显圆诠诸法。事理不二。一切凡圣。生佛体同。免生退屈。故明即字。虽全体是迷悟因果。其相有殊。免生上慢。故明六字。二革文字暗禅之弊。文字法师。封文滞义。唯守名相。推功上人。自甘退屈。为此等过。故曰全体即是。暗证禅人。拨弃修行。唯曰即心是佛。不辨阶位浅深。多滥上圣。起增上慢。为救斯弊。故明六位也。又无机子叙云。痴禅任性。滥上圣以矜高。狂慧随情。居下凡而自屈。由是天台。名六即佛。破二种见。拣其太过。六分因果之事殊。收彼不收。即显圣凡之理等。大经贫女藏者。一有藏。二人指。三耘掘。四得近。五藏开。六取用。以配六即。额珠喻亦出大经。意同。
　　【□注】辅行一上(十六)云。即者。广雅云合也。若依此释。仍似二物相合名即。其理犹疎。今以义求。体不二故。故名为即。(文)妙宗上(十三)云。六种即名。皆是事理体不二义(文)。
　　【■记】此证体不二。故名为即也。妙宗云。事有逆顺。名字等五。是顺修事。唯理性一。纯逆修事。此逆顺事。与本觉理体皆不二。释云。知此不二。事皆合理名顺。其不知者。事皆违理名逆。名字等五。若浅若深。皆知皆顺。若初理即。唯迷唯逆。而迷逆事与其觉理未始暂乖。故名即佛。是为不二名即也。
　　△二详列位次六。初明理即。
　　谓一切众生。皆有佛性。有佛无佛。性相常住。又云一色一香。无非中道等言。总是理即。
　　【□注】金刚錍云。言佛性者。佛是果人。言一切众生皆有果人之性(文)。
　　【■记】此释理即人也。佛言。我以佛眼。观一切众生贪瞋痴烦恼中。有如来智。如来眼。如来身。结跏趺坐。俨然不动。
　　【■补】佛性名出大经。寄因性。立果号。欲其改迷向悟也。
　　【□注】观经疏二云。斯理灼然。世间常住。有佛不能益。无佛不能损。得之不为高。失之不为下。故言众生即是佛。理即也。(文)妙宗上(十五)云。世间常住者。即十法界三十世间。一一皆住真如法位。法位常故。世间亦常。(文)今云性相。十如中举初二也。性以据内。自分不改。相以据外。揽而可别。
　　【■记】妙宗下文云。世间常住者。即十法界三十世间。一一皆住真如法位。法位常故。世相亦常。以一切法。即真实性。性不改故常。若谓迁流。不得言常。斯谓情见。良以生法即性。故常。住异灭法即性。故常。即性之常。非常不常。不可思议。言偏意圆。故可得云一生一灭。无非中道。唯生唯住。唯异唯灭。法华迹门显所证云。世间相常住。於道场知已。本门乃云。如来如实知见三界之相。非如非异。故知三界即是常住岂乖非如非异。本迹虽殊。不思议一也。此理秘妙。佛能明见。故曰灼然。今我智者。成秘妙观。虽是肉眼。而名佛眼。能见秘藏。亦曰灼然。妙乐云。显露彰灼。称为真秘。真秘之理。即世相常。世相常故。众生即佛。此理妙故。有佛教化。不益一毫。空过无佛。不损一毫。五即得之。不足为高。理即失之。未始暂下。对此四事。示理佛也。
　　【□注】色香等者。辅行一上(二十)云。此色香等。世人咸谓以为世情。然亦共许色香中道。无情佛性。惑耳惊心。(文)六尘中趣举二种。圆观诸法。无非中道。故四念处第四明。唯色唯声唯香等义。
　　【■备】节义云。他家谓无情名法性。有情名佛性。荆溪云。他家共许色香中道。至今家无情佛性。则又惑耳惊心。因知他家於色香中道之旨。未全彻也。
　　【■记】无情佛性。出金刚錍。六尘下。明举二种。以况其余无非中道。四念处下。指证诸法皆中。文云。天亲唯识论唯是一识。复有分别识。无分别识。分别识者。是识识。无分别识者。似尘识。法界所有缾衣车乘等八皆是无分别识。成三无性。无性名非安立谛。龙树云。四念处即摩诃衍。一切法趣身念处。即是一性色。复有分别色。无分别色。分别色者。如言光明即智慧。无分别色者。即是法界四大所成。是色心不二。彼既得作两识之名。此亦得作两色之说。若色心相对。离色无心。离心无色。故圆说者。亦得唯色唯声。唯香唯味。唯触唯识。若合论者。一一法皆具足法界。诸法等故。般若等也。以是证知色心依正。皆即性故。趣举一法徧摄。一切诸法徧亦如是。法法互徧。皆无际畔。乃以无界。而为其界。无不融通。故曰无非中道也。
　　【□注】如观经疏二引涅盘经云。一切众生即是佛。如贫女舍宝。众物具存。力士额珠。圆明顿在。如来藏经举十喻。弊帛裹黄金。土模内像。暗室瓶盆。井中七宝。本自有之。非适今也。净名云。一切众生皆如也。宝箧云。佛界众生界。一界无别界(文)。
　　【■记】此引诸经明理即义。妙宗钞云。初引大经众生即是佛。何以故。若离众生。不得三菩提故。如来性品云。我者即是佛义。一切众生悉有佛性。即是我义。如是我义。从本已来。常为无量烦恼所覆。是故众生不能得见。如贫女多真金藏。无有知者。时有异人。即於其家掘出金藏。又如力士。眉间有金刚珠。与余士相扑。以头触珠。没肤不知。其处有疮疗治。乃至医执镜照。珠在镜中显现等。如来藏经十喻者。彼经一法。九喻。一是所喻。九是能喻。以所从能。故云十喻。一法者。经云。我以佛眼。观众生贪瞋痴烦恼中。有如来智。如来眼。如来身。结跏趺坐。俨然不动。一切众生。虽在诸趣。烦恼身中。有如来藏。常无染污。德相具足。如我无异。即举九事。以喻其法。九喻者。一萎华佛身。二严峰淳蜜。三糠糩粳米。四粪秽真金。五贫家宝藏。六庵罗内实。七币里金像。八贫女贵胎。九焦模铸像是也。今文但引暗井具宝。以证理即。乃显圆理。非如止观以显别理。故云本自有之。非适今也。次净名皆如。语尚涉通。今须圆解。次宝箧云。己界及法界。众生界同等。己界即心法。法界即佛法。佛以法界为体。故对众生界。即成三法。心生在因。佛法在果。三无差别。故一界无别界。
　　【□注】理即者。妙宗上(十三)云。良由众生性具染恶。不可变异。其性圆明。名之为佛。性染性恶。全体起作。修染修恶皆无别体。全修是性。故得迷事无非理佛。即以此理起惑造业。轮回生死。而全不知事全是理。长劫用理。长劫不知。不由不知。便非理佛。以全是故。名理即佛。以不知故。非后五即。然理即佛。贬之极也。以其全乏解行证即。但有理性自尔即也。又理即佛。非於事外指理为佛。盖言三障理全是佛。又复应知。不名障即佛。而名理即佛者。欲彰后五有修德。此之一位唯理性是也。又障即佛。其名犹通。以后五人。皆了三障即是佛故(文)。
　　【■备】节义云。三障理全是佛者。光明疏云。凡明观法。初多就易。易处观成。无难不晓。大师得意之谈。故以惑业苦三皆是三因佛性。三障轮回之法。谓心实。则三障确尔。情虚。则三德圆融。於三德境。不损毫微。此三修恶乃名性三。全为妙境。即惑业苦。一通彻法界边底。释理即竟。
　　△二明名字即。
　　次从善知识。及从经卷。闻见此言。为名字即。
　　【□注】止观一(二十一)云。理虽即是。日用不知。以未闻三谛。全不识佛法。如牛羊眼。不解方隅。或从知识。或从经卷。闻上所说。一实菩提。於名字通达解了。知一切法皆是佛法。是为名字即(文)。
　　【■记】此释名字即也。如辅行云。不知生死即理。名日用不知。如人日用不知光之恩故。言不识方隅者。牛羊之眼。不解方隅者多。故方譬实中之实。隅喻实中之权。或从名字下。正释义也。
　　【□注】妙宗上(十六)云。名字即佛者。修德之始。闻前理性能诠名也。然有收简。收则耳历法音。不间明昧。异全不闻。俱在此位。简则未得圆闻齐别内凡。尚属理即。以七方便未解妙名。岂知即佛(文)。
　　【■备】收者。但闻三障理。全是佛名字。圆解开发。便是名字即人。简者。虽别教住行向三十位内凡。加功用行。以其未开圆解。隔历不融。通属理即故。
　　△三明观行即。
　　依教修行。为观行即(五品位)。
　　【□注】止观一(二十三)云。若但闻名口说。如虫食木。得偶成字。是虫不知是字非字。必须心观明了。理慧相应。所行如所言。所言如所行。是名观行(文)。
　　【■记】此释观行即也。初一行。喻前名字即义。言如虫食木者。大经云。如虫食木有成字者。虫不知是字非字。智人终不唱言是虫解字。亦不惊怪。此经譬旧医不别。诸病悉与乳药。止观则喻不解意趣。闻名口说也。必须下。正释。意谓境观明契。言行相顾。名观行即也。
　　【□注】妙宗上(十七)云。始自圆闻观佛妙境。至识位次勤行五悔。若未发品。此等行人皆属名字。故知名字其位甚长。境观相资。尘念靡间。方能得入观行位也(文)。
　　【■记】此节引文剖义。谓从初随喜圆闻妙理。起圆解。修圆行。从第一观不思议境。至第八识位次。而又勤行五悔。如是正助齐运。设若未能发品。应知观行未圆。皆名字位收也。境观相资下。示观行正义。
　　【■补】观经托佛修观。故曰观佛妙境。问。发品相状何似。答。名字初修。失易得难。名字中心。得失相半。后心。打成一片。唯得无失。即发品相。必到境资观。观益明。观资境。境逾显。而尘念靡间。始是真正发品。唯境观相资。故五品人。知如来秘藏。唯尘念靡间。故五品人五住圆伏。
　　△四明相似即。
　　相似解发。为相似即(十信)。
　　【□注】止观一(二十三)云。以其愈观愈明。愈止愈寂。如勤射邻的。名相似观慧(文)。
　　【■记】此释相似即也。此人从前观行。功勤得力。境观相应。惑障粗垢先脱。中道妙理相似现前。故云相似即佛。言勤射者。如楞严云。譬如学射。先大准。次小准。次射的。次射钱。乃至射毛百分之一。名为学成。於夜暗中闻声。若人非人。不用心力。射皆必中。习三昧者。亦复如是。今借彼喻。不用其法。既射邻的。不同先学射准也。
　　【□注】观经疏二云。相似者。二物相类。如鍮似金。若瓜比瓠。犹火先暖涉海初平。(文)妙宗钞上(二十)云。约四喻明相似行人。本觉寂照及双。相似而发。成相似位。三种之觉。此觉似真。若鍮若瓜。比金比瓠。此之二物。喻始似本。如将至火先觉暖气。行欲近海。预观平相。此之二事喻於相似近乎分真。前二约法论似。后二约位论似(文)。
　　【■备】寂照及双者。妙宗云。更於一觉。约寂照说。照而常寂。寂而常照。非寂非照。而寂而照。不可思议。乃是寂觉照觉。双遮双照。照觉相似发也。鍮瓜约相状边论。故喻约法。火海约功能边论。故喻约位。三种即寂照及双。亦即圆三观也。瓠。音胡。
　　△五明分证即。
　　分破分见。为分证即(从初住至等觉)。
　　【□注】止观一(二十一)云。因相似观力。入铜轮位。初破无明。见佛性。开宝藏。显真如。名发心住。乃至等觉。无明微薄。智慧转着。若人应以佛身得度者。即八相成道。应以九法界身得度者。以普门示现(文)。
　　【■记】此释分证即也。注文引止观初二行。明自利功德。若人下。明利他功德。皆如文可知。
　　【□注】妙宗上(二十)云。虽相得似。尚属缘修。今则亲证。属於真修。分破无明。起信论中称随分觉。寂照双融。本觉真佛分分而显。从所显说。名为分真。从能显言。名为分证。四十一位皆受此名(文)。
　　【■记】此节引文释成。初二句。举前似位。虽相似见理。以无明未破。尚是妄心分别。故名缘修。今者无明既破。真如妙性。觌体相呈。玄妙三观。任运现前。故为真修。起信称随分觉者。以离分别粗念相故。今以显名别义同。无异意也。
　　△六名究竟即。
　　智断圆满。为究竟即(妙觉位)。
　　【□注】如前引观经疏。释妙觉义。
</div>
    <div class="pagination">
<a href="四教仪注汇补辅宏记_page40.html">上一页</a><span>...</span><a href="四教仪注汇补辅宏记_page36.html">36</a><a href="四教仪注汇补辅宏记_page37.html">37</a><a href="四教仪注汇补辅宏记_page38.html">38</a><a href="四教仪注汇补辅宏记_page39.html">39</a><a href="四教仪注汇补辅宏记_page40.html">40</a><span class="current-page">41</span><a href="四教仪注汇补辅宏记_page42.html">42</a><a href="四教仪注汇补辅宏记_page43.html">43</a><a href="四教仪注汇补辅宏记_page44.html">44</a><a href="四教仪注汇补辅宏记_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
