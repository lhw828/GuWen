<!DOCTYPE html>
<html>
<head>
    <meta charset="UTF-8">
    <title>摩诃止观义例纂要 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>摩诃止观义例纂要 - 第 6 页/共 8 页</h1>
    <div class="content">
　　四辨谬

　　据玄文八教立二顿之失文为三初问次答清凉虽背天台承於贤首而华严疏钞犹尚执云大师判教(指天台大师判教义也)本意如是故知清凉执见仍存也三喻又为三初总斥次一者下别破文为七。

　　初破不识教名之妨

　　即是破其不识化仪四教中顿教之名也别立一顿者此举清凉所答之辞也乃是华严等者即是荆溪晓喻之语也言顿部者约化仪四教判华严即是第一顿教从部时味等立顿教之名也从部在初则佛先说天从时在初则日出先照从味在初则牛先出乳部是约法时味从喻今既明於从部约法则时味等约喻可知部仍兼别者约化法四教释华严即是别圆两教也圆为能兼别为所兼据义应云部中之圆仍兼於别圆既兼於别教一粗是故圆教独显不成不得妙名良由於此华严既尔方等般若准而思之然清凉以贤首五教和会天台四教云初愚法小乘教即三藏教次大乘始教即通教三大乘终教即别教(孤山霅川明附贤首及以清凉具如金錍寓言记中委弹斯谬)五大乘圆教即天台圆教天台所以不立顿教者(以贤首五教中第四乃是大乘顿教故也)以四教中皆有绝言故也今乃开者顿显绝言别为一类即顺禅宗也(清凉亦是滥禅之流类耳)又云五教大同天台但加顿教耳今问清凉既以贤首圆教会同天台圆教是则四教中圆教之外更无於圆矣何故又却别立顿顿邪既背天台复违贤首师资无归禀承何在清凉又斥天台判於华严兼别圆融行布各得一边失华严意今问清凉天台判於华严兼别其意非失汝自不解推过於师耳圆融行布二义元分经文炳然于何不见辄云善财参诸知识唯解一法未知诸行谓之谦己而推他胜若其然者普贤弥勒何不谦己而推他胜邪清凉又谓行布差别乃是圆融之行布耳今问清凉行布圆融一邪异邪一则圆融之外无复行布矣异则何谓圆融之行布邪既乃圆融何有行布夫圆融者融於何法而存行布邪若存行布岂成圆融邪所言天台四教之中皆有绝言故不立顿教者此又大错何者四教之中绝言之理义该大小真中权实而贤首顿教自是大乘何得会同四教各有纯言之理该於大小真中权实邪此且略辨余如大部补注中明。

　　次破不识渐开之妨

　　即是破其不识从化仪中之渐开出化法之四也准法华玄华严顿后等者即妙玄第一卷明显露不定教中云虽高山顿说不动寂场而游化鹿苑释签云此指顿后渐初不动於顿而施渐化今云不动者约依报而说也故云不动寂场而游鹿苑也不降者约正报而言也即不降天宫而往树王之下也身土并是即顿而渐故云不动不降也此约显露不定之教作如是辨若约显露定教而说亦可谓之动彼寂场游於鹿苑若不尔者何故谓之脱舍那之服着毙垢之衣故知若约显露不定亦可谓之不脱舍那之服而着毙垢之衣绮文互彰是例非一渐教之初者渐有於三谓初中后鹿苑名渐初方等名渐中般若名渐终方等弹月具用四者即弹偏折小叹大褒圆也折小如维摩经弟子品弹偏如菩萨品叹大如观众生品褒圆如称叹文殊及维摩等又弟子品用折不同有用三教如诃目连即叹大也有用圆教如诃身子即褒圆也般若洮汰(法土刀切汰他盖切此二字体恐非文意其字正体应作涛汰说文云浙[泳-永+简]也亦云澄洗也)亦具用四者然般若中正说大乘通别圆耳若兼助道亦用三藏如仁王经四无常偈辅行十二具引(云云)故玄文中自鹿苑来等者妙玄第一卷明日照幽谷中云约法被缘名渐教相次照平地中云约法被缘犹是渐教相次明般若中云约法被缘犹是渐教相故知三时皆名为渐也又玄文第十渐顿判教等者玄文云一顿二渐三不定此三与旧名同义异今释此三复有二解一约教二约观初约教者华严七处八会之说譬如日出先照高山净名之中唯嗅詹卜大品中明不共般若法华中云但说无上道涅盘云雪山有草名为忍辱牛若食者即得醍醐诸大乘经如此流类皆名顿教非顿部也(释签云始自华严终至法华皆有顿义故显露中唯除鹿苑以余部中皆有顿故名为顿教而非顿部七处八会委如释签然此处会所明位行不出别圆经意兼含义难分判)次渐教者如涅盘云从佛出十二部经从十二部经出修多罗从修多罗出方等经从方等经出般若从般若出涅盘如此等意即渐教相又始自人天二乘菩萨佛道亦是渐义文中间次第入亦是於渐(释签云渐教又三初约始终共名为渐次约人在教判之为渐三从方等之初至法华前皆名为渐前文多处及止观等用中间之渐今用旧名通判一代且置藏等是故尔耳今先引大经通明一代渐教之相次约人在教以判为渐始自人天终至佛乘亦名为渐此是约人人虽在於诸味渐禀而得益深浅始自人天次第入实此如止观初破三途后达常住此人不经华严但从鹿苑之前初禀人天后渐深入言中间者或复初从方等般若后渐渐深入皆如前说并名为渐以鹿苑后皆有人天乃至实相故也此等渐人初不在华严后不至法华教虽经渐或得顿益其未入者来至法华被开会竟又名渐顿自是别途非全名渐)今文存略是故但云自华严来至般若会皆有渐顿其实应云始自华严终至涅盘皆有渐顿但须简於法华乃是开渐之顿非全名渐耳清凉不晓辄生异论悲哉悲哉。

　　三破不识教体之妨

　　前破不识渐开之妨即是破其不识渐开之名故今乃破其不识教体也若渐开出四如开拳为指等者拳喻渐也指喻四也法喻开合如文可解若存渐教乃没藏通别圆之四更加顿及秘密不定是则教唯有化仪四故云存渐则教唯有四也若没渐教乃存藏通别圆之四更加顿及秘密不定是则教唯有化仪三及化法四故云没渐则教唯有七也若乃存渐又更存於藏通别圆是则俱存必定一边而无体矣举拳指喻思之可知故云俱存必一边无体也若立化仪之四又立化法之四是则体狭局在化法名宽通於化仪化法故云立八则体狭名宽也以化仪四教教下义理只是藏通别圆是故名宽乃立於八体狭但局在四也故辅行云藏等四教徧收一切大小乘经因果显了各立教主各被机缘始终备足不过此四顿等四教但是如来不思议力布措藏等盈缩调停成熟物机破邪立正引小归大废偏显圆会权入实故有诸部五味相生利物无方适时出没。

　　四破抑挫法华之妨

　　(抑者没也挫者摧也)即是破其用於华严兼别之粗抑挫法华纯一之妙也近代判教等者隋末唐初嘉祥寺吉藏法师依法华经涌出品立三种法轮教一始见我身闻我所说即皆信入如来之慧为根本法轮教指华严经也二除先修习学小乘者为枝末法轮教即三乘等於后所说也三我今亦令得闻是经入如来慧为摄未归本法轮教即法华经四十年后回三入一也嘉祥旧立此三法轮后归天台是故须废旧日所立若不然者何须归命天台智者故嘉祥吉藏上天台书云常愿伏膺甘露顶戴法桥自顾庸讷不堪指授余如大部补注中引文句记云故知嘉祥身沾妙化义已灌神旧章先行理须委破识此大旨师资可成准此一条余亦可了如其无失何以归心其失乃是归心之前破之则是光其后也(文句之中破於嘉祥是故记中有此云尔)亦如三种法轮殊乖承禀大师称为顿乳其以根本为名大师以三味为枝条其亦以醍醐为归本今问凡言根本即曰能生能生始成后摄归本本却非始二言相乖枝末不立摄亦无当况根本两分摄归方一一为根本二则名枝是则根本本来是枝应须会初而从於后故开华严枝别以入法华本圆况华严别圆俱成近迹根义复坏法华本成又言三味是枝末者鹿苑可尔(且约显露定教故也)二酥如何若二酥圆别是枝华严岂可成本若尔乃成会本归本或即会枝归枝若法华不关华严则令二本永异何得名为会末归本况法华部内无入华严之文但有入佛知见之说况涅盘终极五味明文本师所师旧章须改若依旧立师资不成伏膺之说靡施顶戴之言奚寄清凉观师朋附嘉祥旧立三轮乃释法华於一佛乘分别说三云一佛乘者即华严经也会三归一即摄末归本也始见我身闻我所说即皆信受入如来慧即指华严为根本也除先修习学小乘者我今亦令得闻是经入如来慧即摄末归本也是经即法华也法华摄於余经归华严也故天台指为乳教乳是酪等诸味之本故也请以文句记中斥嘉祥之文破清凉之谬今问清凉嘉祥旧立若乃无失何以归心悲夫清凉拾失为得谬有阿附譬之皮尚不存毛将安立亦如攀枯求力以至人杭俱倒者也况天台但判教部在初喻之乳味何曾指初为根本邪是经之言既指法华何得归本却指华严自言矛盾所立如何况将最后醍醐上味还归最初华严之乳一何可笑哀哉清凉何其如是唯天台大师等者南岳思大禅师居光州大苏山天台智者大师初诣顶拜思曰昔共灵山同听法华宿缘所追今复来矣即示普贤道场为说四安乐行於是昏晓苦到如教研心以至诵经至药王品诸佛同赞是真精进是名真法身心豁然寂而入定持因静发照了法华若高辉之临幽谷达诸法相似长风之游太虚自着章疏者自是天台山门一家所立章疏不偏宗於南北诸师也以十义比之等者嘉祥不晓法华经中地涌品文辄立三种法轮之教故天台着立法华文句(文句与疏如观经疏往生记中委详所以)乃以十义比之也故文句云今略举十意释之一始见今见(初成道名始见法华座席久后真实名今见)二开合不开合(日照高山即说於顿不开不合为不入者开顿说渐五味调伏令渐归顿)三竖广横略(顿直竖入入於法界故言竖广不历方便故言横略今历五味即横广得入佛慧亦是竖广)四本一迹多迹共本独(一台故本一千叶故迹多迹与众经同故言共本与众经异故言独)五加说不加说(加四菩萨说四十位自说开示悟入不加於他)六变土不变土(华王世界故言不变三变土田故言变土)七多处不多处(七处八会是为多处耆阇崛山远处虚空故不多处)八斥夺不斥夺(灭化城改客作故言斥夺无如此事故言不斥夺)九直显实开权显实(行大直道名直显实决了声闻法是诸经之王名开权显实)十利根先熟钝根后熟(根利缘熟始入佛慧根钝后熟今入佛慧)缘宜不同略为十异种智法界等无差别是故文云始见我身闻我所说即皆信受入如来慧除先修习学小乘者如是之人我今亦令得闻是经入於佛慧明文在兹不须疑惑诸师见其缘异逐缘异解迷不知反去道转远若识理同十车共辙佛慧则无殊也旧云华严了义满字常住法华不了义非满非常今以此文并之若始入是了义今入不了义者始入是佛慧今入非佛慧若佛慧既齐了义亦等满字常住皆亦如是地人呼华严为圆宗法华为不真宗今亦用此文并之文句记中委释十义今不具引迹门尚殊本门永异者释签第一引玄义下文云今经迹门与诸经有同有异(异谓兼带同边不殊)本门与诸经一向异(所谓远寿诸经永无)今文且置同边不殊(同边不殊者法华已前圆教与法华迹门圆妙无二无别即显实是同也)但举兼带异边而说是故谓之迹门尚殊以法华前虽有圆教以兼带故独显不成是故不得称之为妙今经迹门纯一无杂舍诸方便独得妙名是则迹门与法华前显实虽同纯杂则异迹门尚自与前有殊本门安可与前参滥是故谓之本门永异也。

　　五破不识顿名之妨

　　问此与初破不识教名如何区辨答初但破於不识化仪四教之中顿教之名今此所破不识顿名则兼教行及以化仪化法等别故云若将判味兼带之顿以斥独显等也法华虽超八教之表然亦属於四教最后之圆所摄故也是故旧题圆顿止观者辅行云此之一部前后三本其第一本二十卷成并第二本十卷成者首并题为圆顿者是为异偏小及不定故其第三本题为摩诃即今所承若从味立称则顿异於圆者即化仪初顿异於化法最后之圆也且化仪之顿尚不可滥诸部之中化法之圆而辄斥於法华独显纯妙之圆岂不误哉。

　　六破违拒本宗之妨

　　赞(赞有佐也助也)字恐误应作赞字赞者称美也抑实等者抑於法华纯妙之实扬於华严兼粗之权毁抑招愆有何利益。

　　七破违文背义之妨

　　经云已说等者文句云初叹法者已今当说此经为最有师解已是般若当是涅盘法华之前小大相隔法华之后已得会同此经正是会三之始归一之初故言第一经叹法华在已今当外此师阙一节今初言已者大品已上渐顿诸说也今者同一座席谓无量义经也当者谓涅盘也大品等渐顿皆带方便取信为易今无量义一生无量无量未还一是亦易信今法华论法则一切差别融通归一法论人则师弟本迹俱皆久远二门悉与昔反难信难解当锋难事法华已说涅盘在后则易可信也且已说既是渐顿而清凉将已说易信华严之顿名为顿顿超胜法华纯妙第一难信难解是则已说易信却成第一难解何关法华最为第一难信解邪岂非固欲贬挫妙教乎荆溪今文作此斥已清凉又於华严疏钞救云若依难信难解说将已设该於华严若比法华亦为易信始成正觉(清凉於此既云始成后又说於华严久成岂非矛盾委如下文具引破之)便说一极上根所受不对昔权故比法华成易信耳今问若尔易信非第一却得为顿顿难信最第一何得名渐圆对面违佛经是可大哀也。
　　三如此下反质清凉自衒顿顿之说唯我独知今破独知略有七妨是故识者闻於清凉独知顿顿咸皆塞耳。

　　五辨谬

　　解从渐开四之失文为三初问次答三喻言喻四者四字误也应作曰字余文可见。

　　六辨谬

　　判法华为渐顿之失文为三初问次答三喻文为四初总斥不晓次玄文下正申玄文又为二初总叙玄文此中存略彼妙玄中明秘密后具云但可智知不可言辨虽复甚多亦不出渐顿不定秘密今法华是显露非秘密是渐顿非渐渐(妙玄前文明第五时云日光普照高下悉均小音微善皆成佛道具如今经若约法被缘名渐圆教若约说次第名醍醐味相乃至下文云会小归大是渐顿泯合等释签云渐圆教者此文语略具足应云鹿苑渐后会渐妇圆故云渐圆人不见之便谓法华为渐圆华严为顿圆不知华严部中有别乃至般若中方便二教皆从法华一乘开出故云於一佛乘分别说三又上结云华严兼等此经无复兼但对带此非难见如何固迷全不推求上下文意直指一语便谓法华劣於华严几许误哉几许误哉)是合非不合是醍醐非四味是定非不定(释签云今法华是显露等者对非秘密故云显露於显露七中通夺而言之并非七也别与而言之但非前六何者七中虽有圆教以兼带故是故不同此约部说也彼七中圆与法华圆其体不别故但简六此约教说也次言是渐顿非渐渐者具如前判今法华经是渐后之顿谓开渐显顿故云渐顿非法华前渐中之渐何者前判二酥同名为渐此二经中亦有圆顿今法华圆与彼二经圆顿不殊但不同后生酥中三熟酥中二故此三二名渐中渐法华异彼是故谓之非渐渐耳人不见之便谓法华为渐顿华严为顿顿深不可也)故知若得玄签之旨则今文可解是故渐顿之言自含三义一者法华与前二酥渐中之顿显实是同故云渐顿二者法华开渐显顿故云渐顿三者法华独显妙顿对前之渐故云渐顿故下文云顿居渐后对渐明顿故云渐顿即此意也言渐顿下次解释文为二初正释文为三初释渐顿言渐中有顿者即二渐(渐中渐终)之中皆有圆顿也言顿中有渐者即华严顿部之中有别渐也故释签云若以别教当教之渐相对说者应云顿中兼渐渐不妨顿也今法华经迹门圆说与渐顿中其义不殊等者此文恐倒准释签中今文应云与渐中顿其义不殊也言渐渐下次释渐渐其文可知顿中之渐下三释顿中渐顿不简所以顿中之渐既是别教顿中之顿岂非圆教顿中之渐与渐中渐其义不殊者以华严中别教与二酥中别教无异故也顿中之顿同渐中之顿亦同法华者以华严及二酥中圆与法华圆约教显实是同故也问今文既云顿中之顿那破清凉立顿顿邪答今言顿中之顿是顿部中圆顿之顿既与二酥法华圆同岂与清凉所立一槩邪故玄后文下次引证文为二初正引玄文言后文者第一卷后第九卷中明经宗云众经因果同异者迹因果或同或异本因果永异乃至云般若通对三教傍真因果此义则异别对菩萨复有利钝为钝明因此义亦异利人因者此义则同净名佛国义兼若三种佛国因果此义则异一种佛国因果者则同华严亦对两缘钝异利同如前分别是为众经因果与迹门同异也本门因果永异众经(云云)次同者下且释迹门同异准向可解若欲解释本门因果永异众经者谓今经本门谈久远因果而迹门及法华已前一向永无故也三不见下结斥谬判四文中下案文反难。

　　七重辨谬

　　判法华为渐顿华严为顿顿之失文为三初问文中既云复何得知故知乃是重辨谬判也次答三喻文为三初单约法判今经为圆极顿足故法华云我法妙难思当知是妙法诸佛之秘要故知法华圆妙约法不从数千声闻而判又辅行云渐与不定并从昔说来至法华无复二名若以人从渐教中来即以法华名渐顿者此人亦从不定中来法华何不名不定顿人自多途法华常顿各赐等一思之可知清凉又云华严是菩萨请说法华是声闻请说佛为声闻说法华耳呜呼清凉谬之甚矣神力品云今为诸菩萨摩诃萨说大乘经名妙法莲华而清凉不见悲哉悲哉所言法华是声闻请者此见一边耳岂法华中无菩萨请邪具如大部补注中辨学者寻之次况复下约人闻法判今经为顿顿文为二初正约佛世别判又为二初举声闻开显不多以斥谬立若谓声闻从於小来至法华会方始开显即判法华名渐顿者且声闻人不过五百千二百等是故今云况复等也又有菩萨下次举本迹两门菩萨得益无数正判今经文为五初举迹门亦有菩萨开显以斥偏计声闻菩萨闻是法等即方便品偈中之文也又慈恩云疑通会别疑通三乘会但别在声闻缘觉遂说法华但开会於二乘作佛此与天台大义相反广破斯谬具在诸文亦如补注(云云)又下文下次举本门菩萨得益甚多此即分别功德品中之文也况下方下三举下方菩萨并妙音等众言营从者营者卫也部也从者随行也又亦应引普贤从东来与大菩萨众并诸天龙等无边不可数四如是下明前诸众不从渐来五应当下结示顿顿又辅行云若复有人谓此法华偏被下根判为渐教若其然者法华玄文释用中云迹门正为生身未入者入傍为生法两身已入者进本门正为生法两身已入者进傍为生身未入者入又本门中僧道损生文后复有八界尘数初始发心既未游渐此即顿人岂从数千二乘之人及钝根菩萨而判妙教况两门得益数倍余经何不推寻经之本文正直舍方便但说无上道无二亦无三除佛方便说已今当说最为第一不闻此经不名善行菩萨之道开方便门示真实相各赐诸子等一大车草木皆依一地一雨如是等文不可具述何不凭兹判为顿教邪次况复下约现在灭后总判由是而知不可但约五百二千二乘之人判兹纯妙之经名为渐顿者矣。
　　华严经众下三判华严不及法华新华严经第八十卷普贤以偈颂佛德云佛智度大同虚空普徧一切众生心随众生心种种行令其所见各不同或见释迦成佛道已经不可思议劫或见今始为菩萨或见始生或见灭清凉准此遂救华严亦具二义云经云成道不思议劫举此以遮天台之谬谓彼学者多云华严虽则玄妙而有二事不如法华一兼别义是故不说声闻作佛二说如来始成正觉不说本师寿量久成故今疏中指此经文即是华严说久成处若以此后不该於前则法华寿量不能废於我始坐道场於三七日中思惟如是事等迹也不说声闻作佛者约不共义既无厌舍曾何弃之况一成一切成无一众生不具佛智(已上清凉华严钞文)今谓清凉虽学天台深不见於天台之道所以违背妄生讥毁以惑未学天台宗者诚可悲哉且如善财未见弥勒普贤之时是诸知识皆云我唯知此一法岂非历别行布宛然况复经云二乘不闻何况受持故虽在座如聋如瞽何曾授记令其作佛若谓作佛今问作佛劫国等事如何指陈且法华前诸部中圆显实是同何曾不明二乘作佛但未彰灼对於二乘而说之耳又复何曾不说一切众生皆具佛智何得约此而立华严授记二乘邪且显实是同开权局此何得引於诸佛菩萨不厌不舍二乘之人便谓此是授记二乘作佛之说佛虽不厌舍而二乘未悟故至法华中方授作佛记是则法华前佛意无所隔但说时未至故有兼带耳一成一切成自约极果说准此为授记立二乘作佛无乃不可乎极果一切成若便是授记二乘作佛者是则诸众生於佛成道时已皆得作佛何须更见佛闻法而修行清凉不达此妄破天台师是若可忍也孰不可忍哉普贤偈颂或见释迦成於佛道已经不可思议劫者但是今日初成正觉有机自见经於多劫耳非谓便见久远本成是故但言成道已经不思议劫亦无本行菩萨道言又无久远实成之语安可便同法华本门久成长寿故知但是一机或见初成佛道即短而长是故已经不思议劫亦无拂迹之语仍存始成故也若不尔者至法华中何所云邪故法华中弥勒等四请如来四诫已方乃谈於久远因果岂华严中不请不诫而普贤因人輙便拂於如来近迹而显本师久远因果邪以此例斥清凉谬立华严輙记二乘作佛亦复如是又复经中皆言或见斯是如来不思议力令诸众生各见不同耳且各见不同岂非密睹邪故法华前密论得见如来成道或已经於不思议劫有何不可但未彰灼显露说耳法华已前密记二乘义亦准此故知显露授记二乘拂迹显本唯在法华是知密见自是一边不可便滥通涂大体故天台解寿量品云下方菩萨本日所化皆不执迹若乃他方旧住菩萨俱有二种一从法身应生者往世先得无生或已发迹显本设未得闻报尽受法性身於法身他自应得闻长远之说故知应生菩萨不执近也二者今生始得无生及未得者咸有执近文句记云不同界内经历五味跨涉本迹七请五诫方乃得闻以见一分法身理合得闻长远由是而知今普贤云或见成道不思议劫有何不可况复华严后分奚尝隔於法华设使或见成道久远亦何乖爽故天台解金光明空品云若指般若则此经非方等摄若不指般若诸经不广明空义此复云何答诸经前分结集人应作次第而其后分皆摄入前例且举一以类诸如方等陀罗尼经次第在法华前而经中云先於灵山已为声闻授记岂非方等至於涅盘以此推之言次第者是前分也互相指者是后分也结集者以后分明义气类若同向前集之惑者不知言乖次第实不乖也此经是方等后分故指般若为已广说空於义无妨矣又大佛顶首楞严经云波斯匿王年六十二又云是名妙莲华又云定性二乘及诸一切皆获一乘寂灭场地岂非亦是方等后分之所摄乎诸家竞解首楞严经既迷此旨余不足观(云云)清凉不晓天台法门便乃违背辄生讥毁良用悲哉。

　　八辨谬

　　据声门为多以判法华之失文为三初问次答三喻又为三初斥读文未熟不辨多少言玄理者广雅云玄黑色谓幽寂也所谓玄妙幽寂之理趣也又玄者通也次应知下正申法华开渐显顿是知玄义谓此法华是渐顿者乃有三义前文已明今法华经迹门圆说与前二酥渐中之顿其义不殊名为渐顿故今乃明来至法华开渐显顿名为渐顿渐顿二义如此炳然清凉不见便谓法华劣於华严既谓法华劣於华严又将贤首所立圆教会今圆教贤首既指华严为圆是则华严之圆何曾异於法华之圆况复贤首所立圆教不明圆理本具诸法是则贤首所立圆教尚自不可滥今圆妙况将法华判为终教岂非虚妄何得背於天台朋附贤首贬挫妙教伤如之何人不见下三结斥谬判。

　　九重征谬

　　判渐圆四住先落之失以前答中乃云渐顿初住已前四住先除故今又更重征前谬於中为三初问次答三喻言前后者此约大师说法时节次第有前后耳非谓单指止观上下之文为前后也故妙玄文句止观三部之中皆引仁王十善菩萨发大心长别三界苦轮海以证法华六根清净是圆教内凡十信之位也故释签云次引仁王云十善菩萨发大心者亦有人云六根清净是顿义十善菩萨是渐义今文所引十善菩萨以证六根岂应引渐而证於顿故知二文俱顿明矣但仁王经语其初后(发心为初别苦为后)法华经意论其中间(发心之后别苦之前六根清净名为中间)人不见之徒生异论又辅行云次明十信位者五品已能圆伏五住岂至此位别断见思但是圆修粗惑先断犹如冶铁粗垢先除人不见之便谓法华六根为圆仁王长别三界为渐既云法华部是渐顿云何释位即是顿顿况所引仁王本证法华如何离开分属两种又除圆位已一切诸位无有十信破见思者文句记云既云长别三界苦轮诸经信位有云长别三界苦海者不可将判住行向位当知须是断惑十信自非今家准法华文判以法师功德六根互用(准止观辅行之意即八信已上入假位也何哉七信已前入空之位尚无一物岂有见闻十界之事乎既言六根互用知是入假之位照分十界也人不见之辄云空中本体自有三千者灼然误矣)为十信位而为内凡於十信前以分别功德末如来灭后已下文立五品位为外凡宁判十信断三界苦仁王经意何由可消若不然者如何可判华严初住为圣位邪若判华严十梵行文以十信心功齐极位复成太过初住属圣十信如何非内凡邪此与地前伏惑初地见道永不相关是故今以圆意消文各更引经而为证据故六即判位理不可亡法华云无漏意根乃至云且於界内得无漏名者此文恐误也何者法华云虽未得无漏智慧者十信未得初住圣位无漏智慧也而其意根清净如此者内凡意根通达义趣不违实相也意根既尔余五亦然无漏既在登圆初住当知即是念不退位无於二边之漏失耳故此无漏不从界内而得名也有漏业除故云长别者业能润生集因既除则无苦果是故谓之长别苦海耳擗(博厄切)字正作擘谓分擘也。

　　十辨谬

　　判圆顿止观为渐顿之失文为三初问摩诃止观章安序云天台传南岳三种止观一渐次二不定三圆顿皆是大乘俱缘实相同名止观故今问云三种止观等也次答三喻文为二初与夺总斥次何者下别破文为四初破僻解两处神通及依经更明圆顿之文自为二段初总斥谬将大师正说之文预破章安未生之序如破神通者且牒清凉云中即三观破於神通神通被破耳其实须云如通者腾空及依经更明文在序中也又三观下次别破不解文意又为二初斥不解两处神通之文此自为三初约第子破师斥三观本传南岳者此文语略具足须云三种止观本传南岳也如何弟子反破师宗(师即南岳宗即所传)者谓如何郄以智者说於十乘之中识通塞文中即三观破於南岳所传三种止观之中圆顿止观邪况复止观前后三本圆顿之名乃是初二如何郄将第三摩诃破於初二邪岂圆顿止观十乘非摩诃止观十乘邪乃成逆路伽邪论者法华安乐行品云路伽邪陀逆路伽邪陀文句云路伽邪陀此翻恶论亦云破论也逆路伽邪陀者逆君父之论也又路伽邪陀名善论亦名师破弟子逆路伽邪陀名恶论亦名弟子破师又南岳禀承慧文龙树者此语亦略具云南岳禀承慧文慧文师於龙树故章安止观序云文师用心一依释论论是龙树所说付法藏中第十三师智者观心论云归命龙树师验知龙树是高祖师也故知天台禀於南岳三种止观即是遵於文师及龙树也故辅行云由是而知台衡慧文宗于龙树二十三圣继踵坚林实有由也良可信也又云致使龙树之后妙观斯在良由於此。
　　况两处下次正明两处神通其义各别言两处者即是序中及识通塞中也序中云渐则初浅后深如彼梯隥不定前后更互如金刚宝置之日中圆顿初后不二如通者腾空为三根性说三法门引三譬喻辅行云圆顿者序中语略具如下文二十五法为前方便十法成观而为正修如通者腾空者近地之空与万仞同体故云不二通者譬顿行人腾譬修观观理空譬顿理不二今云履者履即腾也行虽阶差仍名圆渐者圆中之渐故云圆渐即是圆顿止观之行自论圆渐之义故也故止观云圆中当体理极称圆亦有初心乃至四十一地岂不是渐故释签云不异而异假立浅深设位简滥又云圆顿虽俱实相因果灼然若有因果即有浅深如止观中及此下文圆渐渐圆四句料简则圆家之渐泠然可知矣理无深浅者即无阶差之殊也不当偏圆者即不当圆渐之异也偏即渐也第七卷识通塞中约横别论通塞引大品云有菩萨从初发心即与萨婆若相应者与空相应也有菩萨从初发心即能游戏神通净佛国土者即出假也有菩萨从初发心即坐道场成佛者即是中也(辅行云同初发心故名为横分属三人故名为别)大论引三喻一则步涉(大论但云或乘羊去辅行云今此文中以步替羊以羊迟故不异於步)二则乘马三则神通初观喻步次观喻马后观喻神通三义分张非今所用是故今云以步马神通喻横别三观也若一心三观法相即破竖中之通塞三观一心破横中之通塞空即三观故破步涉假即三观故破乘马中即三观故破神通是故今云神通即是别相之中故以中即三观破横别之中也辅行云竖通渐入虽属一人前后次第三时各异以各异故故非一三今一心具三破次第之三故云一心三观破竖通塞也三观一心破横者彼横三观虽属三人并在初心故三不合一今以三只是一破彼分张之三故云三观一心破横通塞也应知一心三观与三观一心言互理同但为破於横竖是故翻对而说耳故圆三观观观具三以破横别一一所破各别不同故云空即三观乃至中即三观也。
　　如何不见下三结斥谬解之失辅行云有人云破神通者破第一卷圆顿止观通者腾空腾空被破知前非顿如此说者殊乖文义论文神通近在目前何须远求序中之说又若破彼顿更何所传师资不成付法安在祖乎龙树其言徒施又彼顿譬文在序中说止观时未有此序岂得将已正说预破弟子序邪又序中所述师资所传若破所传便成自坏矣。
　　次斥不解依经更明圆顿之文又为二初正申文意辅行云前已广略二重解释今复引证故曰更明第二本中从此乃至佛法之恩并属商略今并回为引证文也旧商略名没而不彰良由此也是故今云再治定文意在於此。
　　次如何下结斥谬解之失辅行云此引华严证三中顿如何郄谓为渐圆邪玄第十卷亦引华严方等般若圆证於顿者即前所引以明一代始终顿教非是顿部也华严既其非是渐圆者以清凉谓是顿顿故也若其然者方等般若宁非顿顿邪辅行云宁者岂也说文云愿辞也。
　　次破僻解别则略指三门大意在一顿之文又为二初正申文意止观云料简者问略指大意同异云何答通则名异意同别则略指三门大意在一顿辅行云若以此文是大师料简不应将商略为略指以此商略属章安序以对大师章初大意为料简者义甚不便况商略中文无不定故彼文云略引佛经粗彰圆意次引无量义以明渐次明渐次竟即云今置渐论顿与下答文云别则略指三门义复不便今谓文中虽无私谓之言此是章安私料简也即指辨差略释三门以为此问虽在序中义兼於正故第一本未有序文亦於文初列三止观及大意中诸文多以三止观结第二本初所以列者即是先序师资所传章安着序合着序中故料简中相对为问故问三略与此大意同异云何次答意者有通有别通则略名与大意一如分别中云大意略余八广别则不尔略则三种止观不同大意唯明圆顿止观三中之一故云一顿勿谓三外别立一也若别立者则有多妨一者成天台不禀南岳二者大意与八章成别大意与八但有广略不应别故三者当文自相违妨四谛四弘十种发心但约四教如何三外别立一邪若大意一顿於余章何故释名得有绝待圆伊三德显体之中不次第教眼智境界不思议得偏圆五章章章立顿二十五法法法圆解正观十境俱不思议无缘慈悲安心法性不次第破一心通塞无作道品正助合行离爱无着位登初住如此等文悉皆明顿如何却谓以为渐邪若云大意唯一顿者如何文内复明四教具如四弘文后料简(云云)今文谓之彼料简文问略明三种止观者即辅行云即指辨差略释三门以此为问也故文云渐与不定置而不论者引此文证恐是误也何者以此文是旧商略故引证大意恐不便也又恐引於旧本商略今本引证简二之文既简二已乃引证於圆顿止观今引此文以证大意在一顿者以序中证圆顿止观即是正中大意一顿故得引之也故序中云渐与不定置而不论今依经更明圆顿即是旧本商略之文今并回为引证文也故辅行云从渐与不定去广引证圆先且简二次正引证今但引於简二之文反显正引证於圆顿以证大意唯在一顿即是序中圆顿止观故也。
　　人不见下次结斥谬解之失。
　　三破僻解安心文末三一结数之文为二初正申文意止观云若就三番止观则有三百八十四又一心上观复有六十四合五百一十二辅行解释具如前引次不见下结斥谬解之失。
　　四破僻解发心文末三一结成之文为二初正申文意又为二初明三一结文有无不定如六即文六文皆一者辅行又云如六即中理及名字皆止观结然止观中理及名字观行相似则有结文分真究竟但有会於异名之文而无结文由是而知今云六即六文皆一及辅行云理及名字皆止观结俱恐误也如前所引者即前所传部别例中云故用三一收束结撮也又恐指於上文所引安心文末三一之文是故谓之如前所引也故辅行云空假中三不异顿渐不定之三又云只约不可思议一中之三以为三番三中之一以为一心三一共论亦有五百一十二也如常行等者应云如常坐等也又恐常坐意止观中系缘是止一念是观亦是结文所以且云如常行等其实须云常坐等也。
　　次又若下明三一结文不出通别通别之义亦如所传部别例中具足引之。
　　始从三藏终至圆顿皆悉有於渐顿不定具如第三偏圆文中者偏圆文中自有五科第四渐顿文中先明四种止观入圆不定即是四教各论理教行证四种发毒之义次乃明於四种止观当分圆渐又引大经四种五味证於四教当分圆渐复引大经置毒乳中徧於五味皆能杀人以证不定然后结云今约渐顿作如此料简辅行云四教各以因位为渐各以极果名之为圆及玄文第十等者藏等不同名之为别顿等徧该名之为通即是顿渐不定三种通於一化始终故也既通一代岂隔四教是故四教皆有顿等故释签云此三种义若教若观该通一化语顿则始终俱有语渐又三种不同不定复寄诸门涉於四教此第一文不历四教一一三结等者即此止观第一发心文中不历四教之别一一通用三种结之但总以四教共为三结以三对一三复为别一则是通故止观云如是等种种还以三止观结之又以一止观结发菩提心是观邪僻心息是止故上文云又若俱用三一结者只是通别不同所以知於总以四教共为三结者以上文所明感应四悉四随等皆通四教是故用於三止观结乃是总以四教共为三结不分教教各有顿渐不定之殊是故与下偏圆文异也以三对一三既名别故知一种则是於通通谓通三别谓各别通别即是总别故也。
　　入不见下次结斥谬解之失。

　　十一辨谬

　　立两顿次位同异之失文为三初问次答三喻名别义通者妙玄云次简名别义通又为二初就三乘共位中菩萨别立忍名而义通通义如前说(即三乘共十地位也)别立者别为菩萨立伏忍顺忍无生忍之名也何者乾慧地三人同伏见惑而菩萨更加伏忍之名以菩萨信因缘即空而於无生四谛降伏其心乃至无生忍(云云)是为通教共位别为菩萨立此忍名也次用别教名名别义通即是取别教之名准望通教菩萨位也别名者十住十行十向十地也何者别教十信位於通义即乾慧地伏忍乃至十地(云云)是为用别教名名别义通犹属通教位也别人动经尘劫名赊地前未断名伏圆人一生成办名促(极迟不出三生)初住能破名断如前破者即前破於渐顿住前四住先除顿顿登住五住俱断。

　　十二辨谬

　　分利钝以立二顿之失文为三初问次答三喻言一圆家教法者恐多一个圆字或一一教中而分三根者即上中下三根也或信法二行分利钝者法行内自观法故利信行藉他闻故钝又信行一闻即悟故利法行历法观察故钝或俱利俱钝信行闻慧利修慧钝法行修慧利闻慧钝言覆权者存行布故仍未开权言隐迹者存始成故尚未发迹此之二义文意之纲骨教法之心髓而华严不开不拂何得立为顿顿而欲胜於法华邪。

　　十三辨谬

　　判两四中圆皆是渐圆之失文为三初问次答三喻方等只是渐中之一者渐教有三方等但是渐中故也言开权者绝待妙也言独显者相待妙也故绝待约开相待约废具如下文(云云)。

　　十四辨谬

　　判涅盘中圆亦是渐圆之失文为三初问次答三喻光宅以法华已前为狭下短法华为广高长今家於其一句设四句难四六乃成二十四难故云苦破也引昔通谩(应作漫字)者以光宅不知法华已前诸部中圆与法华圆妙无别遂乃一向辄判法华已前为狭下短故遭今家苦破之也涅盘虽四前三知圆者辅行云彼经四教皆知常住本意在圆权用三教以为苏息实不保权以为究竟亢意知圆是故相即粗心若息还依顿观方等虽四三不入实者别教须简初中后心教证之异故金錍云即具唯圆及别后位渐中开四不殊方等者渐教既有三故方等中四但是渐中之所收耳涅盘圆伊者圆妙三德秘密之藏犹如伊字三点故也复有一行者即如来之行也三点一行诸文盛说此不烦示既谓涅盘亦是渐圆故三点等无用徒设矣。

　　十五辨谬

　　判涅盘四教有不入圆常之失文为三初问次答三喻捃(居运切)者拾也拾者收敛也法华似秋成大获涅盘如捃拾余残十仙者十仙外道也一阇提首那二婆私咤三先尼四迦叶五富那六净梵志七犊子梵志八纳衣梵志九弘广十须跋陀罗三修者有邪三修即外道所计常乐我也有劣三修即小乘所证无常苦无我也有胜三修即大涅盘常乐我也今即大涅盘常乐我胜三修耳胜劣但言於三不言净不净者释签云胜劣相对成於六味故略不说净不净耳言初后者涅盘初明常乐及我胜三修义后明十仙得入真实若后十仙不入而初三修岂闻是则初后俱无入实中间宁得入真实邪世尊何故为其说常等者阇提首那以因果是无常为难佛即问云汝性常邪是无常乎首那答云我性是常佛问是性能作一切内外法之因邪答言如是佛问云何作因答言从性生大从大生慢乃至二十五法佛问是大等法常邪无常邪答言我法性常大等诸法悉是无常佛问如汝法中因常果无常然我法中因虽无常而果是常有何等过邪乃至陈如色常等者此陈如品对告陈如先明色是无常因灭是色获得解脱常住之色受想行识亦复如是次明破於十仙外道今既先明破於十仙得入於常是故次文方明陈如色常等也故知乃至之言即是以后牒初之辞耳余诸外道大意皆尔者如破第二婆私咤中彼乃问云如来为我说常无常云何为常云何无常佛言善男子色是无常解脱色常乃至识是无常解脱识常彼答佛言世尊我今已知常无常法十仙外道初二既尔乃至第十准例可知是故世尊为须跋说真实之想名为法界名毕竟智第一义谛第一义空且法界第一义谛等岂异圆常邪岂华严中所谈法门超异於此邪若据清凉之意犹故谓之不及华严何以知之以清凉云净名但显作用不思议解脱盖是一分之义未显法界融通不思议故不同於华严也清凉既谓净名解脱与华严异岂可不执涅盘法界与华严异呜呼清凉作此苟且优劣诸经则令无智之人於诸经起慢矣此义不可信也仲尼尚云诗三百一言以蔽之学佛之人何得以一分多分抑扬诸教乎天子一言可非勑邪。

　　十六辨谬

　　判止观多种譬文为渐圆之失文为三初问次答[谷-禾+卵]苦角切鸟卵也或作寇音恐非何者尔雅云生晡鷇(苦候切注云鸟子须母食之)生噣(音啄)雏(任俱切注云能自食)三喻文为二初总斥二失次别破两非文为二初破不晓喻旨但约少分等者涅盘第五云面貌端正如盛满月白象鲜洁犹如雪山满月不可即同於面雪山不可即是自象不可以喻喻真解脱为众生故作如是喻又下文明顺喻逆喻现喻非喻先喻后喻先后喻徧喻八种喻后乃云凡所引喻不必尽取或取少分或取多分或复全取如言如来面如满月是名少分今言举扇者扇字恐误须作面字或恐随义转用乃作扇字耳挂字误也字应从木世云月中有桂树恐是此意也具是诸法者是字应作足字未入海诸水不具等者此中存略止观具云华严云娑伽罗龙车轴雨海余地不堪为上根人说圆满修多罗二乘如聋如痖净名云入占卜林不齅余香入此室者但闻诸佛功德之香首楞严云捣万种香为丸若烧一尘具足众气大品云以一切种智知一切法当学般若法华云合掌以敬心欲闻具足道大经云譬如有人在大海浴当知是人已用诸河之水乃至下文云如迦陵频伽鸟[谷-禾+卵]中鸣声已胜诸鸟辅行云如来龙王圆顿教雨不雨三教下类之地二乘不闻亦不能说净名空室表常寂光十方诸佛常集其中是故入者唯嗅佛乘楞严意者理理性如丸观行如烧诸法顿发名具众气大品法华(云云)大经意者理具诸法如海水也修观行者如在浴也行摄一切名为已用有人云余地不及徧雨唯嗅而隔余香捣和不如本具一切不如即是海具不如河具当知此人不晓喻旨夫立喻者皆约现事故引於事喻最上法法必顿足何须难喻雪山喻象意亦如之迦陵频伽者大论云此鸟[谷-禾+卵]中声未出时已胜诸鸟菩萨亦尔未出无明[谷-禾+卵]法音过二乘今文又云余药虽合治病不徧者止观又云譬如良医有一秘方总摄诸方阿伽陀药功兼诸药以为顿喻者以为圆顿止观之譬喻也肖者说文云骨法相似也不肖则骨法不相似也今清凉元禀天台后生异见乃是师资骨法不相似也故云养子不肖过也而难他喻者以喻望法喻则属他以清凉难於海具不如河具等故也即其事者而难他喻即其不肖之事也次破违於自言者破其自言矛盾也此等喻文皆在大意者捣万种为丸在大海中浴文在序中迦陵频伽阿伽陀药文在大意初发心中约四弘誓显是文后清凉既自立於大意以为顿顿而今又谓迦陵喻等并是渐顿故今且从清凉违於自立大意以为顿顿所以乃云此等喻文皆在大意耳。

　　十七辨谬

　　判实非父子两谓路人以喻四教之失文为三初问次答三喻具如止观记中释者止观云法性是所迷苦集是能迷能迷有轻重所迷有即离约界内外分别即有四种苦集约根性取理即有一二三四不同(辅行云界内界外权实二理各二根性故四不同)若界内钝人迷真重故苦集亦重利人迷真轻故苦集亦轻界外利钝轻重亦如是法性是所解道灭是能解所解有即离能解有巧拙界内钝人所解离能解则拙利人所解即能解亦巧界外利钝即离巧拙亦如是所以者何事理既殊昏惑亦甚譬如父子两谓路人瞋打俱重瞋以譬集打以譬苦若谓烦恼即法性事理相即苦集则轻实非骨肉两谓父子瞋打则薄辅行云通为界内界外作譬以路人为父子名即以父子为路人名离何者苦集之体本是法性犹如父子若谓法性异苦集者名为路人故谓苦集永异法性可譬藏别两教人也体性虽同於事永异名非骨肉於异强亲生父子想则谓苦集即是法性故譬通圆两教人也。

　　十八辨谬

</div>
    <div class="pagination">
<a href="摩诃止观义例纂要_page5.html">上一页</a><a href="摩诃止观义例纂要.html">1</a><a href="摩诃止观义例纂要_page2.html">2</a><a href="摩诃止观义例纂要_page3.html">3</a><a href="摩诃止观义例纂要_page4.html">4</a><a href="摩诃止观义例纂要_page5.html">5</a><span class="current-page">6</span><a href="摩诃止观义例纂要_page7.html">7</a><a href="摩诃止观义例纂要_page8.html">8</a><a href="摩诃止观义例纂要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
