<!DOCTYPE html>
<html>
<head>
    <meta charset="UTF-8">
    <title>法界安立图 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法界安立图 - 第 2 页/共 8 页</h1>
    <div class="content">
　　七梵字

　　梵字犹古篆也自开辟来即有其文历万万余年古今不易不同此方文字篆隶迁讹元从梵天传来故曰梵书金银轮王递相承用故书梵字处妖魅远离唱梵音时鬼神敬畏盖天帝之玉音孰敢不敬奉哉是以诸佛说法皆用梵音天龙八部遵奉流行以至呼天天应召虫虫驯通幽彻明至灵至神者其惟梵音乎诠梵音者是为梵字总持经中明诸利益如存阿字而入定观字轮而明心唵字出供可以上献诸佛纥哩舒光可以下拔群苦能令染者净愚者智夭者寿病者痊摧邪辅正饶益群生者其惟梵书之用乎世间文字有六十四种第一梵书第二佉楼书乃至莲华树叶右旋掷转至六十四书名一切种音六十四种书中梵书为第一故知梵书为文字之王。

　　八气和

　　塞暑之宜随方起用盖地有隆卑气有燥湿故凉燠不同夫气得其中则和失其中则戾矣所以极南蒸热极北苦寒滨海风湿蛮山瘴疠土有沃壤火沙水有痖泉苦井者非得气之偏乎至如印度之方夏不太热冬不严寒四序温和五尘佳妙迦毗奇色之天华(唐玄奘至中印见奇异天华采种而东归渡河遭风其华种尽失疑龙所夺去)解谷正音之律竹(汉志黄帝使伶伦徃昆仑之阴解谷取竹断两节间而吹之为黄锺之宫制十二筒听凤鸣雄鸣六雌鸣六此黄锺之宫皆可生之是为律本至治之世天地之气合以生风天地之风气正十二律定)以至药王之树(雪山有药王树嗅者尝者触者诸病皆痊)肥腻香草(雪山生此草牛食之乳为醍醐粪如檀香之气)地中甜味(雪山地中有甜味潜流理筒可取斯亦醴泉之类)龙池甘藕(佛世有比丘病一比丘往雪山乞藕龙施之藕径尺味甘食之病愈)良以天地之气和故所生草木亦纯粹也(邵子曰天有至粹地有至精人类得之则为明哲草木得之则为芝兰)。

　　九道中

　　名以表实事以显理故有中土者必有中道存焉耳若夫有中土而无中道者与边地何殊乎是以华夏圣贤言道育民以中为本曰允执厥中曰用其中于民曰中也者天下之大道也致中和天地位焉万物育焉世圣尚尔况出世之大圣宁以偏邪之道而示于人邪所以正觉能仁生中土现胜相者(生王宫具三十二相)将非以中道之正法而启悟群生者乎然而毛道凡夫弃本逐末未有圣智曰知曰见皆是迷倒遂使好同者则恶异宾此者则辞彼故是非以生惑倒以萦爱憎相形邪正相倾而罪福已成矣故我正觉圣人愍而谕之调而和之乳而药之援而救之俾夫止纷竞归太宁舍狂妄复良诚以合乎大均以契乎本真以至于至公至纯至神至妙至中之道而后已原夫群生机异执见不同或执于色或执于空执色者窒执空者流正觉示以药言曰色即是空空即是色则色空不二为中或执为同或执为异同则儱侗异则纷纭药言曰同者同异异者异同非同非异一观为中或执诸法为实为虚为常为断为大为小为徧不徧为自为他有边无边或即或离或欣或厌亦有亦无亦恒亦变来者去者语者默者勤者怠者清者和者赞者毁者如是等各执异见一一成偏多岐亡羊流而忘返正觉者谕之曰万法本闲而人自闹空实无华翳者妄见人波鬼火水性无殊猿猴捉月痴狗逐块演若迷头驰走东西狂性自歇歇即菩提又曰譬如船师不住此岸不住彼岸而运渡众生至于彼岸曰学道如牧牛执杖视之勿令东西犯他苗稼如御马执辔在手惰则策之逸则制之从容乎中道而行矣如陶师调泥不僵不软方中轮绳可作盆瓶如琴师调弦不缓不急方可奏曲适其中而道可期矣夫受病异缘施药多方故有事中有理中有俗中有真中有渐中有顿中有小中有大中有初中有终中有至中有圆中有中戒有中定有中慧有中观有中行有中因有中果若摩尼之应色空谷而答响矣以至饮食衣服行住坐卧大小诸事自行化他靡不示之以中佛自日中一食令诸比丘过中不食食之不饥不饱衣制三衣不奢不裸行则直行坐则趺坐调身则不宽不急调息则不涩不滑调心则不沈不掉至于沈浮两舍惺寂双流不出不入寂而常照照而常寂心心无间中中流入中道之海洎乎中之至也亡违顺等怨亲泯同异一死生齐物我通古今混虚空为一体现山海于毛端一语一默一动一静而普饶益与众生夫如是则岂其所谓世智之狂解无想之痴禅邪来从中来故曰如来去从中去故曰如去(即善逝也)中非动是谁来中非静是谁去非动非静无来无去者其至人之蕴乎非动静而动静无来去而来去者其悲云之妙乎无来而来虽生不有无去而去虽灭不无是故如来之道不可以动静来去有无生灭而言也是则超诸数量绝诸对待不可思议至玄绝妙之道欤世有河边居人不信海水味咸有海翁取一勺以示之使知咸味耳岂曰大海可勺而尽之哉。

　　论仙道

　　仙迁也人之形神能迁而不死者也世俗言仙有几等不同有天仙神仙人仙地仙鬼仙或游人间或隐深山(如天台匡庐鼓山终南等)或居海岛(如逢莱瀛洲阗苑小有等山岛)或在地下(昔人游地穴见九馆诸仙人)皆长年不死古人曾见故世多羡慕世人恶短夭爱长寿凡见百岁余者已呼为仙况千万岁者不知彼亦有无常但寿长耳非永不死也比人为优比天为劣天人寿长多经劫数视彼仙人寿短等如蜉蝣耳仙道虽妙固不如天人天人虽优又安得如圣人超数量契常乐永不为生死之所仙而亿劫常存者乎。
　　华严云神仙山中五通仙人充满其中(此居七金山中乃天仙也)楞严经佛言复有从人不依正觉修三摩地别修妄念存想固形游于山林人不及处有十种仙彼诸众生
　　坚固服饵而不休息食道圆成名地行仙　　坚固草木而不休息药道圆成名飞行仙(服药草久身轻飞举)　　坚固金石而不休息化道圆成名游行仙(炼丹化骨点石成金)　　坚固动止而不休息气精圆成名空行仙(调气固精远形涉空)　　坚固津液而不休息润德圆成名天行仙(咽精离欲氷雪绰约)　　坚固精色而不休息吸粹圆成名通行仙(服虹饮雾粹气潜通)　　坚固咒禁而不休息术法圆成名道行仙(能以术法述遵自然)　　坚固思念而不休息思忆圆成名照行仙(想顶出神观脐炼丹)　　坚固交遘而不休息感应圆成名精行仙(坎离疋配采精摄术)　　坚固变化而不休息觉悟圆成名绝行仙(存想化理邪悟变化)
　　是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧(正定也)报尽还来散入诸趣龙舒居士曰楞严经说有十类仙寿千万岁休止深山数尽复入轮回为不了真性与六道众生同名七趣世之学仙者万不得一纵使得之不免轮回为着于形神不能舍去故也且形神者乃真性中所现之妄想皆非真实欲求长生莫如净土不知修此而学神仙是舍目前之美玉而求不可得之珷玞岂不惑哉。
　　唐香山居士赠王山人诗曰闻君减寝食日听神仙说暗待非常人潜求长生诀言长本对短未离生死辙假使得长生才能胜夭折松树千年朽槿华一日歇毕竟同虚空何须夸岁月彭殇徒自异生死终无别不如学无生无生即无灭。

　　断疑生信

　　不信曰疑万惑之所从生也不疑曰信万善之所从出也信为入道之通衢疑为修行之大障信如风舟顺水则千里可期疑如波浪洄漩则终朝寻内故经云医王能治一切病不能治命尽之人佛能度一切众生不能度一切不信之人故知学道以信为初如沃壤良田所种五谷必滋长也世人不信其疑有三一曰此天地日月外云何复有天地日月二曰人死形坏气散云何神有升沈苦乐三曰不信人可成佛以谓我耳目所不及遂疑而不信矣譬之朔北人不信万斛舟而贾客每乘之江南人不信千人帐而胡人日居之凡人不信宝严剎而圣人每游处之宁曰我目所不见遂果无有乎佛具六通有天眼宿命明见洞彻十方世界无所不睹六道升沈一一遍知故以神道设教因缘示人令离苦趋乐修心练性以至于成佛佛者觉也即人人之真心本觉之性也众生昧此而不觉如处长夜能仁朝彻悟证本真故号大觉裴相国云终日圆觉而未尝圆觉者凡夫也具足圆觉而住持圆觉者如来也是故释迦成道中天说有说空观根逗教截苦之根源入道之要路俾趋吾之所趋吾之所趋者非六道非三乘乃如来正觉之趋也故曰自觉觉他觉行圆满故名为佛然则世之儒教圣人岂不明明德而新民乎龙舒王居士曰释氏之所以孳孳训世者无非戒恶劝善而吾儒何尝不戒恶劝善哉其理未尝不同也其不同者惟儒家止于世间法释氏又有出世间法儒家止于世间法故独言一世而归之于天释氏又有出世间法故知累世而见众生业缘之本末此其所不同耳然则佛之所言不可以目前所不见而不信也况佛戒人妄语必不自妄语以诳人世间中人以上犹不肯妄语以丧其行止况佛乎其言可信无足疑者先贤云佛言不信何言可信夫神者我也形者我所舍也我有去来故舍有成坏然则生者非生也以神之来而形成耳死者非死也以神之去而形坏耳世之人不识其神徒见其形乃悦生恶死可不为悲乎且神之来也何自而来哉盖随业缘而来神之去也何自而去哉盖随业缘而去业缘者何哉其所作者人间之业神则随之而生于人间所作者天上之业神则随之而生于天上若作阿修罗之业神则随之生于阿修罗若作三恶道之业神则随之生于三恶道是轮回六趣无有出期然则神者自无始以来投胎易壳不得久留于一所所以然者何哉以吾所造之业非久而不尽者故神之舍于业也业尽则形坏形坏则神无所舍又随吾今世所造之业而往矣譬如人造屋宇必居其中人造饮食必享其味故造如是业必受如是之报盖自然之理也然则吾今世之所为可不慎哉(注世人多执神随形灭无有后报苦乐事故龙舒云形有坏神不灭尔此治病药言也幸勿谬计而起邪见执药成病)。

　　法界安立图卷上之上
　　法界安立图卷上之下

　　　　燕山沙门　仁潮　集录

　　二广步大地

　　四洲图　　四洲说　　业因　　舍报相　　山海图　　山海说　　地动缘　　龙王宫　　金翅鸟　　阿修罗　　天修罗战　　龙神身量　　业因　　地狱名　　八热狱图　　游增狱图　　苦报相　　八寒狱图　　小地狱　　出地狱　　恶因　　阎摩王　　饿鬼　　畜生
　　(广步大地者前来虽明一洲稍开封滞尚未尽大地不知海外四洲须弥皆在地也故次明之)。

　　四大部洲图

　　
　　须弥山王之外有七重金山七重香水海次第周匝七金山外大咸水海中有四大洲八中洲及数万小洲徧布安住咸水海外有小轮围山周匝围绕此四洲等皆一地所持是为一世界舆地之图也。
　　四大洲者依长阿含经云须弥山南有天下名阎浮提(此云胜金洲新婆沙论名赡部洲)其土南狭北广纵广七千由旬人面像此地形有大树名阎浮围七由旬高百由旬枝叶四布五十由旬人寿百岁少出多减中夭者多阿毗昙论云南洲衣服庄饰种种不同一生欲事无数亦有修行至死无欲者○起世经云大海北有阎浮树树下有阎浮那檀金聚高二十由旬(以此胜金出树下因以名树名洲)○顺正理论云有二中洲一遮末罗(新媻沙罗剎住)二伐罗遮罗皆有人住(俗书蠃虫录载诸国人形各异或是海中诸小洲也)。
　　长阿含云须弥东有天下名弗于逮(此云胜身立世云弗媻提)其土东狭西广形如半月纵广九千由旬人面像之有大树王名伽蓝浮围七由旬枝叶四布五十由旬高百由旬人寿二百岁(楼炭经三百岁)饭食鱼肉以谷帛珠玑共相市易有嫁娶礼○阿毗昙云东弗媻提人多欲者一生数至六七亦有修行至死无欲者食自死鱼肉自不杀生头发剪前披后着下衣竟上衣绕○顺正理论云有二中洲一提诃二毗提诃皆有人住。
　　长阿含云须弥西有天下名俱耶尼(此云牛货媻沙云瞿陀尼)其土形如满月人面像之纵广八千由旬有树王名斤提围七由旬高百由旬枝叶四布五十由旬人寿三百岁以牛马珠玉共相市易○阿毗昙云彼土食肉杀生人死烧尸或置水埋土嫁娶同南洲人多欲者至十或十二亦有无欲者庄饰皆披发上下着衣○顺正理论云有二中洲一舍搋一怛里拏皆有人住○起世论斤提树下有一石牛高一由旬因名瞿陀尼因以名洲。
　　长阿含云须弥北有天下名郁单越(此云最胜媻沙云俱卢洲)其形正方人面像之纵广一万由旬有树王名庵媻罗围七由旬高百由旬枝叶四布五十由旬人寿千岁无有市易持生自活无我我所诸山浴池华果丰茂众鸟和鸣四面有阿耨达池出四大河无有沟坑荆棘蚊虻毒虫自然粳米(自生也)众味具足以焰光摩尼珠置自然(烧也)釜鍑下饭熟光灭有曲躬树其叶密致天雨不漏男女宿下香树果熟自然裂出种种衣或器或食河中宝船乘之娱乐入中浴时脱衣岸上乘船渡水遇衣便着不求本衣至香树取乐和弦而行无有诸病形貌皆同发绀青色齐眉而止人起欲心时熟视女人彼女随诣园林若彼女人是父母中表之亲不应行欲者树不曲荫各自散去若非亲应尔者树则曲覆其身随意娱乐一日七日乃舍去怀妊七八日便生随生男女置四道中行人出指含嗽出乳充徧儿身过七日已其儿长大男向男众女向女众命终不泣(以人寿定满千岁故死而不吊)庄严置四道中有鸟名忧慰禅伽接置他方(立世云其鸟啄尸至山外啖之起世经云人死有鸟衔其发置佗方世界)其地柔软随足隐起大小便时地开坼利已还合乃前世修十善行生此洲命终生天善处○阿毗昙云人多欲者一生数至四五亦有无欲者○顺正理云有二中洲一矩拉媻二憍拉媻皆有人住。
　　起世经云南洲人身长三肘半东西同量(少肘量)北洲七肘○阿毗昙云南洲身长三肘半或四肘东洲八肘西洲十六肘北洲三十二肘(一肘当周尺一尺八寸)。
　　正法念处经云北洲人于山障外彻见无碍耳之所闻若远若近若大若小而皆得闻东洲人于黑暗中亦见众色耳识所缘尽一箭道西洲人眼识所缘山壁无碍眼识亦能闻声如阎浮提蚖蛇之类眼中闻声瞿陀尼人亦复如是如隔障碍闻众音声见众色像亦复如是(此言三洲报通故能洞视彻听也南洲则隔窗纸不见外物隔障不能闻声故不尔此槩言之南洲亦有通者如清禀禅师宴坐闻曳木声曰勿令损阶侍者不见有曳木者细视之见群蚁曳蜻蜓翼缘阶而上斯亦静极光通之谓也龙树嗅丸而知药品各若干分图澄数千里见火烧城梵僧眠闻虱号而惺世人亦有明[癸-天+言]秋毫聪闻蚁斗者)。
　　楞严经云阿那律陀无目而见跋难陀龙无耳而听兢伽神女非鼻闻香骄梵钵提异舌知味舜若多神无身觉触摩诃迦叶无意而知(此皆不假六根而知六尘者比有根而知者又妙也或修得或报得经因业缘若湛流妄复圆常则真明通洞六根互用妙中又妙者也)。
　　媻沙论云四大洲八中洲人形短小复有五百小洲或人住或非人住或有空者(非人鬼也此胎生者化生者徧诸处)。
　　因本经云阎浮五种胜三天下及至他化一勇徤二正念三佛出世处四是修业地五行梵行处诸天及三天下各有三种胜阎浮一长寿二色胜三地胜。
　　阿含经云南洲三事胜一勇猛强记能造业行二勤修梵行三佛出其土○分别功德论云媻拘罗尊者长寿第一于百寿中而加六十阿难问曰尊者长寿何以不生三方答曰诸佛不生三方以其土人难化故此土众生利根捷疾极恶勇猛取道不难是故往古诸佛皆生此中(经论相较南洲胜者以道三洲胜者以福然北洲福乐最胜经名为难者何邪以其虽有痴痴富乐伥伥修论无有智慧不能增修道业佛不生其土故不闻正法因名为难即八难之一也南洲有佛出世大乘根器多生其中以尊命短促众苦逼迫怖畏发心勤修道行有益当来故为四洲之胜也)。

　　业因

　　四教仪云在因行五常五戒中品十善感人道身(或作福时有正助敬慢喜怒专略多少不同故受报时亦有中边贵贱妍媸精粗丰俭之不等耳)。
　　阿含经云波斯匿王白佛为媻罗门还生自姓媻罗门家为复剎利[鞥-合+(白-日+田)]舍首陀罗家邪佛言何得如是当知有四种人一从冥入冥谓有人生卑姓家若生旃陀罗家渔猎家及余种种下贱工巧业家贫穷憔悴复作卑贱之业乃至为人作使是名冥处于此冥中复行身口意恶身坏命终当生恶处舍恶受恶故名从冥入冥二从冥入明谓有世人生卑姓家乃至为人作诸鄙业是名为冥于此冥中身口意善命终生天故名从冥入明三从明入冥谓生富贵之家聪明点慧是名为明于此明中身口意恶命终生恶趣故名从明入冥四从明入明谓生富乐之家是名为明于此明中身口意善命终生善趣受天化生是名从明入明(剎利王族也媻罗门净志也鞞舍商贾也首陀罗农夫也旃陀罗屠脍也此印土贱贵之分冥恶也恶相愚痴昏昧之谓冥明善也善相聪明光朗之谓明三业恶则十恶具生恶处则三涂备三业善则十善具生善趣则三善道备言生天者略也谓因谈善恶果通六趣皆自人道发轸者也)业报差别经佛言复有十业能令众生得人趣报何等为十一者不杀二者不盗三者不邪淫四者不妄语五者不绮语六者不两舌七者不恶口八者不贪九者不瞋十者不邪见于十善业缺漏不全以是十业得人趣报(此明总报)又自行杀生劝他令杀等业得短命报自不杀生劝他不杀等业得长命报自行偷盗劝他偷盗得少资生报自离偷盗劝他不盗得多资生报好打拍众生恼乱尊贤得多病报不鞭打众生瞻视病苦得少病报嫌恨恼他不敬尊长得丑陋报爱敬父母贤圣施衣扫塔得端正报不敬父母沙门师长轻懱下族得下族姓报敬事父母沙门师长遵受教诲得上族姓报不谘问智慧大德沙门显说恶法得邪智报能问智慧沙门修习多闻得正智报于三宝净戒人所不生殷重心施生边地报于三宝梵行人边殷重心施生中国值佛闻法报(略言别因别报详具全经)华严云业有现受生受后受相(此即三报受报也现作现受现报也今作来生受生报也今作后后世报为后报也以因有强弱故报疾迟不一世人不知此以为无报应)。

　　舍报相

　　人死时身心昏昧如睡无梦极闷绝时明了意识必不现起六种转识行相所缘必不能知是散有心名生死心(八识也)此时由善恶业下上身分冷触渐起颂云顶圣眼生天人心饿鬼腹旁生膝盖离地狱脚板出(眼不见耳不闻五识先无心不知六识亦无身热则八识离身即冷也验最后何处热若心热即生人道余例此言有升沈者以此俗人谓身死气散谁受苦报彼不知有八识耳)守护国界主经云佛言若人命终之时豫知时至正念分明洗浴着衣吉祥而逝光明照身见佛相好众善俱现定知此人决定往生净土若人念佛持戒无精进心命终亦无善相亦无恶相地府不收安养不摄如睡眠去此人疑情未断生于疑城五百岁受乐再修信愿方归净土若人起怜悯心正念现前于财宝妻子心无爱恋眼色清净仰面含笑想念天宫当来迎我耳闻天乐眼见天童舍此报身定生天界若人生柔软心起福德心身无病难忆念父母妻子于善于恶心不错乱其心正直遗嘱家财辞别而去定生人界若人于己眷属恶眼瞻视举手扪空便利不觉身常臭秽两目红赤仆面而卧蜷身左胁百节酸疼或见恶相口不能言伸吟叫唤冤债现前心识散乱狂惑颠倒徧体如冰手捻死拳身硬如石此人命终定入地狱若人好舐其唇身热如火常患饥渴好说饮食张口不合贪恋财宝命卒难断开眼而去此人定入饿鬼若人身染重病如在云雾心神昏散怕闻佛名多爱食啖血肉之味不受劝化爱恋妻儿蜷手足指徧身流汗出粗涩声口中咀沫此相现前定入畜生(此言人命终时心有善恶念身有好丑相以卜升沈何处也)。
　　首楞严经云佛告阿难一切世间生死相续生从顺习死从变流临命终时未舍暖触一生善恶俱时顿现纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非远即为飞仙情想均等不飞不坠生于人间想明斯聪情幽斯钝情多想少流入横生重为毛群轻为羽族七情三想沈下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮轻生有间重生无间二种地狱纯情即沈入阿鼻狱若沈心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱(此约情想多少而分升沈之相情爱染妄情也想渴仰善想也)。
　　华严经云譬如有人将欲命终见随其业所受报相行恶业者见于地狱畜生饿鬼所有一切众苦境界或见狱卒手执兵仗或瞋或骂囚执将去亦闻号叫悲叹之声或见灰河镬汤刀山剑树种种逼迫受诸苦恼作善业者即见一切诸天宫殿无量天众天诸彩女种种衣服具足庄严宫殿园林尽皆妙好身虽未死而由业力见如是事(又如正法念经将生六道有多种中有身相应知之)。

　　九山八海图

　　
　　九山八海者依起世因本经云。
　　第一须弥山其底平正住金轮上下狭上阔渐渐宽大四宝合成金银瑠璃颇梨生种种树郁茂香远多诸贤圣之所住处高十六万八千由旬出水上者高八万四千由旬(长阿含同俱舍立世高广各八万由旬七山及铁围次第减半相间而住)须弥山外有香水海横广亦八万四千由旬(俱舍八万由旬)七海次第减半有优钵罗华钵头摩华拘牟陀华奔茶利迦华等徧覆水上(以下海同山由旬等)。
　　第二双持山高广各四万二千由旬海同(俱舍四万海阔四万)。
　　第三持轴山高广各二万一千由旬海同(俱舍二万海亦二万)。
　　第四檐木山高广各一万二千海同(俱舍高广各一万由旬海同)。
　　第五善见山高广各六千由旬海同(俱舍高广各五千由旬海同)。
　　第六马耳山高广各三千由旬海同(俱舍高二千五百由旬海同)。
　　第七障碍山高广各一千二百海同(俱舍高一千二百五十海同)。
　　第八持地山高广各六百由旬海同(俱舍高六百二十五由旬海同)。
　　(第八大咸水海横阔三十二万二千由旬水际二万三千六亿八千四百七十五由旬)。
　　第九斫迦罗山高广三百由旬(俱舍论轮围山高三百一十二由旬阿毗昙周回三十六亿一万三百五十由旬包大咸水海○或云小铁围山乃约义而番)。
　　诸山入水皆八万由旬住金轮上诸海皆深八万(经论诸山海由旬少异且依俱舍算之从须弥中心至本山南际四万由旬从此南际向南踰七金山七万九千三百七十五由旬七海数同共十九万八千七百五十由旬至咸海北际须弥北去亦然南北通径共有三十九万七千五百由旬又从七山南际徃南渡咸海轮围极南际又得三十二万二千三百十二由旬从七山北至轮围极北际数亦同南合有六十四万四千六百二十四由旬也其轮围山南北通径总有一百零四万二千一百二十四由旬东西径同是为一世界之边际也)大海何故潮汐华严经云娑伽罗龙王宫殿中水涌出入海其所出水绀琉璃色涌出有时是故大海潮不失时○百川竞澍云何不溢华严经云有四大宝布在其底性极猛热饮缩百川是故大海无有增减一者日藏大宝光明照触海水悉变为乳二者离润大宝光明照触其乳悉变为酪三者火焰光大宝光明照触其酪悉变为酥四者尽无余大宝光明照触其酥变成醍醐如火炽然悉尽无余○何故咸味楼炭经云有三因缘一者海中大鱼身长二万八千里不净其中二者世界始成自阿迦尼咤天放大雨洗荡尘垢入之三者曾昔仙人咒之故尔。

　　地动缘

　　何因地动阿含经佛言地动因缘有八地在水上水止于风风止于空空中风大有时自起则大水扰大水扰则普地动是为一也有时得道比丘比丘尼及大神尊天观水性多地性少欲自试力则普地动是为二也若始菩萨从兜率天降神母胎专念不乱地为大动是为三也菩萨始出母胎从右胁生专念不乱地为大动是为四也菩萨初成无上正觉地大震动是为五也佛初成道转无上法轮魔若魔天沙门媻罗门诸天世人所不能转则普地动是为六也佛教将毕专念不乱欲舍寿命则普地动是为七也如来于无余涅盘而般涅盘时大地震动是为八也华严经菩萨说法地六种震动(二经地动皆吉祥若修罗大战地动则凶)又正法念处经云非法恶龙起大瞋恚震动大水或一百二百三百由旬地住水上以水动故大地亦动世间或言灾俭丰乐兵起水旱等复有异因缘地动地下有持风持风动故大水动大水动故令大地动五十由旬或一百二百三百由旬随风广狭水动亦尔如水广狭地动亦然又二种动若善因缘动众生丰乐无诸衰患若诸众生作不善因缘动者众生则有不善事起又阿修罗与天斗战地大震动。

　　龙王国

　　楼炭经云须弥山北大海水下有娑伽龙王宫宅纵广八万由旬宝城栏楯园林众宝庄严。
　　华严经云娑竭罗龙王宫殿中有四宝珠能生海内一切珍宝龙王太子阎浮幢之宫殿及大奋迅龙王等八十亿诸大龙王宫殿各别(龙有五种谓蛇龙蚊龙鱼龙象龙虾蟇龙)娑竭罗龙王现大自在力饶益众生从四天下乃至他化兴种种色云出种种色电光震种种雷声复起凉风然后乃降种种诸雨虽彼龙王其心平等但以众生善根异故雨有差别○阿那媻达多龙王兴大密云徧阎浮提普霪甘雨百谷苗稼皆得生长江河泉池一切盈满○正法念处经云大海中深万由旬城名戏乐纵广三千由旬龙王满中有二种龙王一者法行二者非法行一护世界二坏世间法行住处不雨热沙非法住处常雨热沙焚烧宫殿及其眷属若人顺法孝养父母供养沙门修行正法令法行龙王增长大力以善心故降微细雨五谷熟成色香味具无诸灾害果实繁茂众华妙色日月晶光威德明净福德龙王不放毒风若诸众生不行善法不孝父母不敬沙门及媻罗门恶龙增长势力作大恶身以恶心故起恶云雨恶风吹气入水杂毒五谷毙恶食者病苦令人短命恶龙灾毒递互相害以非法龙作诸恶故○大云请雨经佛在龙王宫说法敕召大云轮盖龙王娑伽罗龙王等诸大龙王大音者电舌者宝冠蛇身者千头赤眼者云雷响者耀云光者睒电冠者乘大云者持大雨持大风轮于阎浮提降澍大雨(依内经风雨雷电皆龙神主之外书云是阴阳气变阴包阳阳奋出为雷轧磨光发为电阴和阳为雨又阳和阴为雨露阴和阳为霜雪此但道其缘而不知其因也)。

　　迦楼罗国(此云金趐鸟)

　　经云大海之北有大树名居咤奢摩离其本周七由旬入地二十由旬其身出高一百由旬枝叶四布五十由旬树东有卵生龙及卵生金翅鸟宫殿广六百由旬树南有胎生龙及胎生金翅鸟宫殿树西有湿生龙及湿生金翅鸟宫殿树北有化生龙及化生金翅鸟宫殿其金翅鸟王若搏取诸龙时即飞往树上下观大海便以两翅扇大海水水为之开一千六百由旬即便衔取诸龙随意而食四生龙等皆为鸟王等食啖○惟不能取娑竭龙王及难陀优钵难陀提头赖咤龙王阿耨媻达多龙王等及诸龙中有受三归六斋八禁者皆不能食(昔诸龙苦金翅鸟白佛佛赐袈裟令分而披之诸龙若得挂一缕者金翅鸟则不能吞啖其苦遂息)。

　　阿修罗国(此云非天福力等天而无天德为多瞋慢故)

　　经云须弥山东去千由旬海下有[鞥-合+(白-日+田)]摩质多罗阿修罗王国土住处海水在上风持如云纵广八万由旬七重宝城及宝树园苑等宫城广万由旬中有宫殿广千由旬诸修罗宫大小各各不同山南有踊跃阿修罗王宫殿山西有奢媻罗阿修罗王宫殿山北有罗睺阿修罗王宫殿国土宝树人民与东国同。
　　正法念处经云大海地下天之怨敌名阿修罗有二种一鬼道摄魔身饿鬼有神通力二畜生摄住须弥侧在海地下八万四千由旬有四地第一地二万一千由旬是罗睺阿修罗王住处于欲界中化身大小随意能作其所住城名曰光明纵广八千由旬无量宝林流泉浴池寿五百岁人间五百年为一日一夜第二地在一地下二万一千由旬是勇徤阿修罗王住处纵广一万三千由旬城名星鬘寿六千岁人间六百年为一日一夜第三地在二地下二万一千由旬是华鬘阿修罗王住处纵广一万三千由旬城名含毗罗纵广八千由旬寿七千岁人间七百年为一日一夜第四地在三地下二万一千由旬是毗摩质多罗王住处广博六万由旬城名含毗罗广一万三千由旬(楞严经复有胎卵湿化四种修罗)。

　　天与修罗斗战

　　正法念处经云阿修罗欲与天战时先遣恶龙行恶风雨坏南洲人百谷(以人行善业诸天增盛故欲坏之如坏树根)法行善龙王云迎教诫(顺法善龙常护善人故来救之)恶龙不听遂相斗诤雷火交战时人间善力多则善龙得胜恶龙败退修罗复使官军来战时人间行恶多则修罗众胜龙众败走乃劳空行夜叉踊身飞空上请天兵(夜叉有光迅飞如流世人谓之流星口中出烟世人云帚星)天兵复胜修罗败小修罗王复出大军合战天龙不胜故四大天王出四部大兵而击之修罗王军不胜共请大阿修罗王王忿怒踊身起座大地摇动难陀龙王以尾打大海雨至忉利帝释见地动云扰知修罗侵境敕三十二天入质多罗林各擐金刚甲冑各持金刚刀剑弓箭钺叉罥索器杖等以备之其大修罗王率领四国诸修罗众无数千万出大海水各执器杖升空而上与四天王共战四王见彼势重升须弥顶上奏帝释帝释于是乘其象龙敕诸天王召集天兵从空而下然修罗王兵已至山胁帝释以善言诫谕其王骂曰捉汝缚汝天王敕令发兵日天子在前放大光明射修罗目其王目盲不见天众乃以手障日(人间以为日蚀天福德力不能加损)令修罗战于是二阵相合最极雄猛世间大战无过于此王与王战官与官战军与军战龙与龙战乘大云击大鼓运大神力其斗不一或执剑戟或执矛槊或雷电辟历或宫殿刀轮有取大石有取大树有水斗者雨火斗者拳斗者叫斗者幻术斗者或雨刀雨箭及雨石山或相擒相缚相伤相杀故损耳损目及手足等天人身分损已复生修罗遭伤手足堕落不能复生若头落心伤则死天人虽中流矢穿身而过过已还合但觉痛触若头落腰断亦死是时也须弥摇动大海沸涌鱼龙出没惊惶鼓舞阿修罗王现神通力有五百头五百手取大山三百由旬走向天众天王以箭射山碎如沙末又取大山五百由旬掷向帝释伊罗象王以鼻取山返掷修罗中胸身倾天人唱言曰畜生白象打汝象王现神通力化为千头口出火焰化身无数徧虚空界帝释奋威现身有千头千臂执金刚杵流金刚焰化身无数各乘象王皆向修罗震威驱逐修罗王见帝释神变畟塞虚空心生恐怖摄诸军旅奔逃而下三十二天及四天王神兵亿载飞刃如落华流矢如秋雨共追修罗帝释说慈心令摄诸神兵复还忉利解甲冑易天衣帝释升殿诸天王礼贺帝释说法教诫诸天勤修戒善慎勿放逸诸天奉行各还本宫伊罗象王欢喜踊跃鼻出二河徧洒四洲甘雨七日百谷滋茂亦还宝窟(天与修罗共战其胜负之低昂皆与人间之善恶相关者何邪得非感应各从其类欤何则夫天善也人善则与天道冥通如火加薪而火炽故天增力而胜修罗矣修罗恶也人恶则与恶道相通如未添流而波大故修罗增力而胜天矣性性溜合而莫之逆也所以影响相符同时不忒譬之阳燧对日而火形铜出崩而钟声应是亦感应各从其类焉夫天之胜负低昂即人之善恶消长人之善恶消长即天之胜负低昂是以天人一体凡圣同原虽尊[(白-日+田)/廾]之有异其理性则一而已然则泰山何待撮土而后为高哉曰人善者益其性矣益性者培其本也根本壮而枝叶自茂也如其斤之毁之剔其根本者则枝叶不期枯而自枯矣曰若尔人善果有益于天邪曰非益天也还自益也故天龙欢喜洒甘露以泽地而人民得食得寿也是果惟益于天乎故古德云善逐心生如珠生光而还照珠髓其斯之谓欤曰如是天则果益于人邪曰非益人也是益自也人能增道进善而天益光明福乐倍盛也是果唯益于人乎故普贤云如大树王若根得水枝叶华果悉皆繁茂以大悲水饶益众生则能成就诸佛菩萨智慧花果亦犹世教善治国者先安人民民安则国固其义同也是故天人表里相须而成者也天人之所以为天人者皆戒善而为其本也苟世间不行戒善则天人损灭修罗增盛恶雨火风五谷不登则人遭涂炭之苦矣故法华云佛未出世时三恶道充满诸天众减少阿修罗增盛信矣伏愿共修戒善以合天心以和召和细雨清风醴泉为饮嶙凤为乘修罗胜则凶天胜则吉相持者半吉莫若无宼不战方为大吉)。

　　身量
</div>
    <div class="pagination">
<a href="法界安立图.html">上一页</a><a href="法界安立图.html">1</a><span class="current-page">2</span><a href="法界安立图_page3.html">3</a><a href="法界安立图_page4.html">4</a><a href="法界安立图_page5.html">5</a><a href="法界安立图_page6.html">6</a><a href="法界安立图_page7.html">7</a><a href="法界安立图_page8.html">8</a><a href="法界安立图_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
