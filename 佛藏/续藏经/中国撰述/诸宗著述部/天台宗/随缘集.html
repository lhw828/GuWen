<!DOCTYPE html>
<html>
 <head>
  <meta charset="utf-8"/>
  <title>
   随缘集 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   随缘集 - 第 1 页/共 5 页
  </h1>
  <div class="content">
   续藏经   随缘集
　清 灵耀着
 随缘集叙

　　缘从外来。非本真也。随惟偶应。非专属也。夫人之相与俛仰一世。有悲欢离合。贵贱穷通。祸福凶吉。升沉倚伏。率外来也。而人则因外来而亦悲欢离合倚伏升沉矣。复因外来而有言。则如马迁之史。泷岗之表。元亮之归去来。太白之桃李园。孟德之横槊。汉高之大风。阮狂之哭。成公之啸。皆偶应也。比犹太虚。云腾鸟飞。风动尘起。日轮则明。云雾则暗。户牖则通。墙宇则壅。分别见缘。顽虚则空。郁[土*孛]之象则纡昏尘。澄霁敛氛又观清净。究之太虚体非群相。亦不妨因外来。而明暗塞空。又不妨因外来。而有声则以鸟鸣。春以雷鸣。夏以虫鸣。秋以风雨潇潇而鸣乎。其冬亦偶应耳。宁惟人物乎哉。西竺空王。已浑全本真。永谢外务矣。其如有世界。生善治恶。入理四种。外缘来感。亦不获已而有相。则现生法报应之身。又不获已而有言。所谓生生不可说。有因缘故。亦可得说。生不生不可说。有因缘故说。不生生不可说。有因缘故说。不生不生不可说。有因缘故亦可得说矣。予犹人耳。宁无外来感触。亦有偶应之言。门人裒集成帙。以乞名。予曰。我无特操。我无专属。而言者又非本真也。其名随缘可矣。因编类为四。而削去十九。杂着存十一。尺牍存百一。诗偈存千一。而源流则具存也。徐孺子曰。周易称随时之义。大矣哉。以刚来而下柔动而悦随。天下随时而大贞亨。随缘之义。取诸此乎。予曰不也。予卑卑雌伏。言不出群。殆庶几於易之泽中有雷随以向晦宴息耳。
　　己未中元日楞严讲寺比丘灵耀书於大树方丈

　　随缘集目次

　　卷第一　自序　　杂着　泗水海花记　佛海和上隐山序　金刚经部旨序　摘微总序　摘记五经章意序　药师经直解叙　梧桐月记　摘百家叙　摘佛经第一叙　普门肤说序　集注节义序　盂兰盆经折中疏序　玉庵兴建缘起　题玉庵交单　同戒录序(因辰春期)　读隐秀轩集　阅锺子评选史传诗皈隐秀轩集　翁永年书法叙　大藏集广疏　阅元白全集　血书法华经跋　睿公裒文引言　普荐罹难阵亡横死军民榜　复灵芝耆宿公启　复寂照诸护法公启　复陈曹诸护法公启卷第二　与径山化城寂照两常住修刻大藏书　复吴江象护法请修藏板启(附来启)　修刻大藏经板疏　复净慧监院公启　复净慧诸护法公启　复永寿院檀护启　天溪和尚传　余生字说　题报恩院交单　智觉寺重兴禅堂绿起　题智觉交单　修井文　莲华赋　为玉庵住持愚原阇黎封龛　题市居漫咏集　齐物　齐物后　后五百岁有持戒修福者　后五百岁(二句)　募米供众疏　阅文[葬-廾]英华完　为有玉静媛落圹安位法语　法海潮瞻菉禅师化龛法语　纪六根清净讲章　纪梦(井叙)　法华玄义期斋榜卷第三　　源流　付不藏阇梨衣拂嘱辞　付愚原睿子衣拂嘱辞　付慧昶轮子衣拂嘱辞　付文可社森二子合卷　代付余生月子源流　代付胜果因子源流　付伊轮圆子衣拂嘱辞卷第四　　尺牍　与等庵法师(二章)　复彻公(二章)　与王晋侯　与四弟　与学人　复学人(二章)　复可中师　与龙媒护法　与沈辉东　与戚朗园护法(二章)　复曹石闾护法(三章)　与汪天真(二章)　与门人(二章)　与学人　与僧幢　与晋扬茂才(二章)　复冷关老师　复引岩子(二章)　复朱茂才　复范黾公　与神山和尚　与死心禅师　兴莲居法师　复南屏和尚　复雪渠张护法　与指开法侄　复杜吏部　与文可
　　随缘集目次(终)

　　 

　　随缘集杂着一

　　　　嘉禾楞严讲寺灵耀全彰着

　　泗水梅花记

　　梅之见闻於世者。吴曰玄墓。邓太尉玄以游以穴之别业也。杭曰孤山。林高士逋以餐以妻之隐居也。皆载於志记。传於雅俗者久矣。而独吾乡泗水之梅。於志记不少概见何哉。无乃去郡辽远。僻在山村。既不便於游观。故山史亦失采辑。如天台之不列於五岳。阙载於常典之谓乎。泗水在吴兴府治之西南三十里。菁山之北麓焉。傍山百十亩皆植梅。居人以梅为地利。故不加损折。不杂他树。当春阳暖发。予有时归乡。则纵往观焉。凝神一望。绣色迷天。把茗长趺。锦茵逐地。香魂袭袭。常恐罗浮入梦坠瓣。徐徐想到寿阳额上。掩映参差。杳迷出处。低佪叹咏。绝欲忘归。且北临泗涧。时浮清浅之溪。南负青山。益显氷霜之秀。而深远之趣。广阔之观。有非一时心目所能领略。笔舌所能殚述。惟旷怀者自得之耳。要之孤山玄墓亦逊揖下风者也。然予重有感焉。当孤山玄墓之梅放。则苏杭士女。结驷边骑。络绎纵横。纷纷观赏。藉藉称传。虽妇人小子。亦知有二处之梅矣。而吾乡泗水无闻焉。与伍唯一二山樵。地癖罕有知其臭味。一为叹赏者。予方徘徊讽咏其间。人皆指顾而笑曰。是子痴与。今枝头未实。何乃妮妮此空花为。予笑而问曰。若辈对此宁不乐乎。对曰。去年犹不乐。予曰。何谓也。曰青梅价贱耳。予乃戚然而叹曰。均是物也。天何独厚於彼。而过薄於此乎。既而恍然笑曰。均是物也。天何过薄於彼。而独厚於此乎。盖二处之梅。虽为人见赏。然玄墓则奇枝秀干。即为游人攀折者。十八九。余唯庸枝秃干而已。孤山则腥风杂沓。而香魂虔刘一空矣。吾泗水之梅。翛然无恙也。得非晦养深者悠长。荣华露者摧伤欤。予闻泗水之阳。宋季为显者之第也。今则掬为茂草土人。时有从镢头下。得其遗簪堕珥者。予见泗水之左。国朝为范殿元之它也。阳春耸峙。层阁翚飞。今则町疃鹿畼。狐狸穿屋矣。而泗水之梅。固挺然全盛也。呜呼岂非晦养者悠长。显露者摧伤之大章较矣乎。又岂非天之独厚於此者乎。是予之所以重有感。而且欲记之也。夫玄墓孤山梅。既不堪矣。而世尚藉藉传闻者。徒以邓太尉林高士之重也。今泗水去郭既远。游观者难之。未遇幽人叹赏者。其谁是此梅抱独拔之奇。而世则终无闻见矣。予是用一言。以告夫来之探奇者。使知吾乡泗水之有梅。盖天所独厚。而山史不可阙载。以俾梅魂抱不遭之叹。终笑世无旷怀者。若谓比邓林之不朽於玄墓孤山。则吾岂敢。

　　佛海和上隐山序

　　隐山。比丘之常也。恶足言言。夫守道恒一。而利生必溥者耳。盖僧之无识而在山者。可言山。不可言隐。若见道已明。而惧其未固。或用世之才疎。而人缘犹未洽也。则就养於山以需之。乃可名隐。或有隐而未久。遇薄缘而一感。遂出营营焉。汲汲焉。世谛流布。而弥见其不足。畴昔名高一旦隳矣。如世之指终南为仕途捷径。而致北山之檄者。比比是也。何哉。盖守道不恒。而秉志不一也。若是者虽出。吾知其见必不明。养必不固。用世之才必不充。所化之机必不溥。而於法门亦必无卓卓裨补树立也。古人云。在山为远志。出山为小草。讥夫出者。不如不出者之为愈也。斯盖名为隐山。而非真隐山者也。真隐山者。其守恒。其志一。世不苟出。出不徒然。高峰妙石屋珙。而今之佛海和尚。此其选也。予幼而披缁。即闻湖海衲子。藉藉相传。有秋衲禅师。见道精明。异日化缘必不聊尔。予时敬慕。欲一见之。而良无由缘。越数年。获交师之令师仁源乃孙福城於武原之资圣。言师已得林野老人之法印。隐於吴兴之菁山深处者。十余载矣。予恍然喜曰。菁山吾乡也。何幸驻高人哉。吾当归而一礼之矣。既复自忧曰。师见地明白。久为海内推重。必且应化多方去矣。吾虽归。恐见之不逮也。及归而访诸慧严古址。则更号为佛海矣。而身固未出也。师赋性严正。不苟失言色与人。而不以予之鄙陋。止予宿谈。且达旦。油然莫逆予心。及出隐山诗偈见示。予则目眩然而不眴。舌挢然而不下。盖不惟见道精明。抑且绰绰乎具应世全才者也。又十年而今往见之。其养益固。凡四方道俗。及吾乡之有识者。咸望师出。以洒同云之润。俾草木昆虫皆知佛性。而师固恬然无出意。所谓潜龙在野。确乎不可拔者耶。呜呼见道精明。久为海内衲子推戴。加以养道之固。充以应世之才。缁白颙颙然望其化道者。几二十年所矣。而不出。岂以见不明。养不固。才不充。感扣之机不溥而不出哉。盖以精明之见。贞固之养。充裕之才。化机之溥。积之二十年。而犹然不出。然后知其守道恒。秉志一。而隐山之真者也。然贞固足以干事异日者天龙不容。师独居有余。不得已而出。必将一鸣惊人。振作聋瞶。方之娑竭罗龙澍雨。溥利生民。如世伊尹武侯。世不苟出。出不徒然。其所树立必卓卓可观。而于法门必非小补者也。予故颂之以言。不然。隐山比丘之常耳。恶足言哉。

　　金刚般若波罗蜜经部旨序

　　金刚般若义旨深圆。灵征颇着。故解释流通者。无虑数百家。虽兰菊各擅。稽其起尽。转转因袭。十同八九。再三讨玩。似乎佛语仍烦。脉络少贯。每临讲授。终不释然。方阅般若大部。探得旨归。以临此经。若合符契。盖以真空慧观。荡汰小疑。会八十一科皆摩诃衍。是般若部旨也。辄用随文点出。义有余裕。文无剩字。宛然骊珠相抱矣。惟是语气粗直。略无文藻。文理明白处。即大章不举。宗旨深隐处。虽一字必详。正欲雅俗共解。经义易明耳。冠之以科者。务在文言皆有位置血脉。前后贯通。不使贯花仍散漫无归。佛语滞烦重之累而已。敢言斯解之异於先贤哉。

　　摘微总序

　　大玉山人。自志学之年。遂与古人心迹语言。酬酢晤对於爽然会心。处则挹其精。钩深索隐处。则窃其妙。浩澣磅礴处。仅记其细。广大难思处。姑掇其小。日积月累。纸帙遂繁。群分类聚。得十册。总目之曰摘微。行住必俱。稽检是赖。为良师友。与之终老而已。夫初中后善。纯一无杂。青莲出水。喻法微妙也。恢弘汲引。陶诱多方。剖判有致。则绣淡精微。法源道统。列圣攸传。一线不绝。则道心惟微。道格天人。则极广大精微之致。幽赞阴阳。则垂洁净精微之书。微文小节。每见於童蒙曲礼。端本澄源。复存乎夫子微辞。洎乎子史百家。心之妙会。发之于言。言之精微。录之为文。故四种心识。率以积聚精要者。谓之文心。凡是族也。何莫非古人心迹所存。山人从而摘其精微焉。是摘也。又岂一时一处。所能遽集哉。或晤对于明窗净几。或披览於邺架扬床。或揖让於讲坛论肆。或招邀於午夜寒灯。或适会於晨熹夕月。或邂逅於雪案萤光。风两晦冥。喜逢君子。楼高月白。快睹庾公。匡床宛转。识陶潜之挽歌切己。高山远瞩。忆谢眺之句子惊人。雪满山中。偶阅士高之传。月明林下。忽翻百美之图。纡袈黎而临堂殿。盘谭佛祖。洁炉茗以引缥缃。顿首圣贤。或倾盖而为知己。中心莫逆。或三接而始同臭味。寤寐勿谖。遇诘曲聱牙。而不屑世故者。命楮先生。略为慰藉。值艰深苦刻。而不近人情者。嘱中书军。宛为淹留。骤尔而逆。日赋万言之彦。殊觉应接不暇。悠尔而伴。三年十字之宾。不妨缓颊寒温。来寒瘦轻俗之子。遇之谨厚。交粗弱迟速之夫。赠以韦弦。大抵与古圣先王。温文晋接。而遘爽然会心者。则挹其精微。迎钩深索隐者。则窃其微妙。比犹择木者。必取豫章。采宝者必摭如意。若是者几三十年所。而始摘成吾十册之微也。
　　书不云乎。心之精微。口不能言。言之微妙。书不能文。昔人心迹。发於语言文字。已失本真矣。兹又从而摘其绪余。何能微哉。是大不然。法王内证。下地难窥。而五十年中。因言悟入。妙契圣心者。已连家记莂矣。大法东渐。从书妙悟。如北齐读三智一心中得。曹溪闻应无所住而生其心。嗣后代不乏。人传灯不绝。靡不因语言文字。冥契精微奥妙。世人又何多疑焉。第余之所取。不敢当精微之目逝。将语其下者。曰摘其微小微细之一端而已也。童蒙时。习读经书章句。但记其篇目梗槩。便于一时背诵。所谓遗其大者远者焉。及弁髦。六藉而甘心内典。以向之句读。小心而临於佛法大海。汪洋浩澣。广大无涯。如太末虫之缘火焰。渺难凑泊。秋水神之睹海。若罔测端倪。而无可如何也。第於浩博处。记其细节。广大处掇其微小。意在即微小以稽广大。就细节以检浩繁。不外寸纸。而能寻无边法海。究万象森罗。是又摘微小补之一端也。
　　间多暗记默识。秪堪自怡衰老。为良师益友。不可持赠他人也。盖移之他。目罕不眩。然不瞬鄙其无谓。而大笑之矣。且吾侪处世。端在完前生债。读来世书。后倘有览斯文。而冥然神会。如暗识金环者。或是山人之后身不可知也。

　　摘记五经章意序

　　绎教之余。翻阅六经。唯毛诗幼时习熟。余经不能尽读。且不欲尽读。间有所会。辄记其大章关节。摘其微辞要意而出之。盖自便於寻讨。冀有裨夫教观云尔。
　　或谓六经为圣学之宗。学者皆当熟诵全文。方闲宗旨。则不可摘而记。出世虽以教助观。要须一空文字。方露真心。则不必摘而记。然则此记何以哉。余曰。诚然哉。然更有所以也。窃观六经之御世。一一皆具正心养性齐家治国之道。皆能究竟学者身心。直跻圣贤之域。非此经。性理未全。更俟他经。方得了义也。以故学人於一经得意。余第旁通。似亦可已。且秦火后。鲁壁古文出。六经之兴。莫盛於西汉。然当时六经博士。各以一窦。自多学士不能独擅一经。国朝取士。亦未尝求备六艺。盖以一经之旨易工。而众妙之门难兼也。我何人斯又能闲熟六艺。以求全儒林之宗旨哉。第古人读书。有会必书。示有所得。而志不忘也。此予五经章意之所以摘而记。且将有以助明吾之教观焉。何者。如云无不敬。俨若思。安定辞。无体之礼。无声之乐。拨乱反正。端本澄源。诛霸意。正人心。建中建极。咸有一德。思无邪。无然畔援。无然歆羡。诞先登于岸。何思也。何虑也。寂然不动。感而遂通天下之故。凡是族也。引而伸之。何非诚三业。排邪立正。杜妄缘以标宗归极。从深禅以豁露唯心之妙慧乎。盖世教虽浅。会以圆心。即浅而深。法华云。治世语言。皆顺正法。净名云。文门即解脱。故知六艺亦有以助明夫教观也。畴谓世教之必碍至道乎哉。必谓二教相悖者。梁肃陈瓘马圩杨杰辈。皆归向佛乘。游心禅观矣。何不碍其为匡君辅世之忠臣伟儒耶。必谓二教相悖者。远公以诗义。授周续之雷次宗矣。有朋法师。开胸中六经堂。以接士大夫矣。何不碍其往生。及为教观之宗匠□耶。张无尽曰。唯吾学佛。然后知儒。四明谓弟子曰。教观之暇。当闲习六经。以接士大夫。庶於世无壅碍耳。曾谓六经之反有悖哉。然则六经之摘记有以夫。
　　或曰。六艺既不悖於至道矣。宁复碍夫习熟哉。何乃沾沾以章节是记不己隘乎。盖律文既许比丘日以二时习学世典。所以绥外人而内闲正法。复禁夫着意求工者。故余於六艺不能尽读。且不欲尽读。而姑摘记其章意者。庶几闲卫正法。以有裨夫教观之微意也。甲辰蜡月乙巳立春日序。

　　药师直解叙

　　东渐圣教。每多注疏。如金刚楞严。动辄百十。而药师无解。何哉。古人意谓。秦燔经而经存。汉穷经而经亡。牵於曲士蔓说耳。此经起尽。只一三法。如日月在天。有目皆见。直捷显了。无事解释也。余既解矣。而云直者。不曲之谓也。曲引勉证。句贴字训。而正义反晦不直矣。泛扯成文。播弄讲口。而三德全庋不直矣。兹惟随经直示。体宗用法。为众生之三因。即果人之三德。俾造修者可依之开解。可凭之起行。如日光明。照见种种色而已。不敢曲注蔓解。以粖圣经者。亦解即无解。仰体古人无事解释之意也。

　　梧桐月记

　　梧桐月记。记梧桐月也。所以志夫心之攸适。而无谖也。夫梧桐之生干修挺。而叶婆娑。幽致实繁。阴秾秀美。菶菶蒌蒌。不谢陶弘景。松柏满山。凉飔映砌。送绿分青。象元亮北窗。悠然羲皇上人矣。逮皎月回颠。微风仳影。参差错落。委曲玲珑。肖百千片。碎玉精金。流光逗城。又如走盘照乘。乱掷衣裾。而光怪活泼。令人把捉不定。佳趣联翩。殆莫可以言语殚述也。逮夫席草就影。不惮屡迁。晤对久如。而身世欲空。习习两腋。宛在清凉涘也。既而天风聿驶。树抄惊涛。若碎鸿门之玉斗。撒石季伦。买姬十斛。复肖春潮带雨。晚雷轰。被襟当之。不觉长笑失声。如金色头陀瞰须弥大地。举发琴音。难遏手舞足蹈。几不有八万木叉之在躬也。山林之乐。虽南面不与易。诚以南面忧勤。无多闲适耳。曩予未冠时。妄希侥幸。对一篝而咿吾。染翰大类。铁牛耕石田。纵桐月满窗。亦苦境耳。客岁逆旅武林。日深拘忌鸥鹿之性。而强以周旋揖让进抑退扬之节。是百忧心而百不中度程者也。明月梧桐亦桎梏矣。何乐於我哉。今年度夏携李之天寿山寺。有双桐颇修美。凉月裁挂。輙跣足箕踞其下。幽兴翩翩。而弥觉其光景横生。洵可乐也。然幸身有余闲。心无事事。乃克恣情。以领斯清况耳。是则乐不存桐与月。而存乎心之闲适矣。且以天下之大。兆民之众。庸讵鲜高冈之植。庾楼之明。如兹地乎。顾匪竞名途式。趋世谛营营焉。如予向所为者。比比而如予今之心迹。洒然以消受斯乐者。几何人耶。吾虽喜今之异於昔矣。又惧夫后之不如今也。是固宜志之不可谖也。时纪之七月既望。

　　摘百家叙

　　无情中忽然而分四时。时之中。率然而有春。春发奇华异卉。纷葩艳丽为万国瑞。参天绣地。何殊有情中忽然而有四民。民之中掘然而有士。士吐锦心绣口。黼黻文章成一家言。耀古辉今也。异哉。今夫飞潜游走。与吾人同一知觉性灵也。与之言。蠢然无知。发为声。啾啾嗥叫。彼自云云。於我何与。公冶长介葛卢者。世不多出也。孰能听之。周君之兄。不辨菽麦。农工贾家。擅废举顾。兔园册子。烦燥无味。竞为不入耳之言。讵能脍炙人口哉。士君子天资美粹。力擅三长。动为百世师。言为天下法。立言之际。灵气来集。子史为之驱驰。经传为之囊括。直欲衙官屈宋伧父班马。磅礴今古。网罗百世。成一家言。昭视来兹。其业伟哉。方其境与心会。情与理融。洋洋乎笔之所运。花敷神助。兴之所之。河决潮奔。俄而千军万马。雷轰电掣。悠然风恬雨霁。寂无人声。其广也。长江大河。东注不尽。其细也。一丘一壑。幽致有余。多如栲栳倾珠。少亦精金片玉。于以游扬道德。于以旌表忠贞。于以陶写性情。于以咏吟风月。负扆而立宗庙朝廷。成经国之大事。蓬累而甘衡门泌乐。为不朽之盛业。盖不烦惨淡经营。而自然陆离彪炳。如风行水上。自成文理。落花水面。宛尔文章。陆机文赋。未足以尽文士得意之妙也。由是而下睨飞潜游走。农工贾流。智愚不翅霄壤什伯。殆夙得性灵之独厚。亶聪明而掘然高出者乎。是又不可忽而轻庋之矣。然士亦畴不能文哉。顾欲成一家言。以昭视来。兹未易易也。方之古圣王。以天下为家。兆民为子。诒厥孙谋。至百十世。始得名曰国家卿大夫功业。足以耀荣盛德。足以裕后子孙。蝉联亦十余传。乃得列于世家。然成周终不可以混夏商。而吴太伯非鲁周公也。是为百家焉。士为文章。其类是夫。以忠孝节义为大本。以经传子史为辅翊。合众美而成一文。犹纤万缕而就一锦。有文有赋。有序有诗。虽与后先千万人同伦同文。而其语气性灵之所在。同而不杂。和而不紊也。非语语月露人人长庆也。犹之合千花万卉绣地参天以为春。然桃终不可以混李。李终不可以滥梅。若是者方成一家言也。今之所集。举能出类拔萃。掘然高出。而各自成家者也。摘百家云。

　　摘佛经第一叙

　　如是我闻。三界大师。於泥曰场中。金棺掩曜。双树潜辉。同闻尊者饮光庆喜。合志同方。结集遗言。四依乘愿。翻译东渐。嗟予小子幸遇佛乘。卷舒钻仰。弥觉坚深。爰於大部摘记章节。复於小品略识缘由。存以救忘。难公闻见。有婆罗门居士。问曰。中华圣典。班班可考。穷理尽性。靡不具焉。六合之外。存而弗论。子生中国。胡嗜西书。予言不也。尔言穷理尽性。非皇极经世之太极无极与。非夫子之言性与天道与。非子欲无言与。非无思无为遂通天下与。则在当时贤者。犹不能会悟。圣人引而不发之旨。抑况末学肤受者乎。子刘子曰。读书三十年。百虑而无一获。惟出世法为可尽心。张无尽曰。惟吾学佛。然后知儒。得毋儒典深微处。非出世法。不能融会悟入者与。尔何知见之多僻也。夫佛教大之则弥纶万有。范围法界。细之则精详善恶。因果分明。而其要则在万缘净尽。心识俱空。然后吾人之全体大用。当下现前。现前时。非有非空。不俗不真。从容中道。不涉言思。无思也。无不思也。无为也。无不为也。虽空空绝迹。而义天之星象灿然。湛湛亡言。而教海之波澜浩瀚。斯之谓穷理尽性。斯之谓太极无极。斯之谓夫子无言。而言性天道。斯之谓无思无为。而感而遂通。是乃佛法广大精微。复能发明先圣跃如之旨者也。尔何守夏虫酰鸡之一窦。而欲外佛教江海之大天地之高哉。婆罗门居士。见予所摘之经。闻予所说之叙。皆大欢喜。作礼而退。

　　普门肤说序

　　此经大师着有玄文。法智复详二记。开深进始。事理圆畅。诚为极广大精微之典。后生何敢赘辞。惟是式师分解别偈。科巽自然。义如冗琐。童蒙求我。难遵指授。累因讲次。润以浅言。在祖师固视之。如皮毛珷玞。而弁髦之矣。学人录存。目为肤说。盖以皮肤虽浅。亦人身之所不弃者也。则是说也。庶几轻尘细雾。聊佐高深。敢言别见一班。居为新说哉。知我罪我。所不辞也。

　　集注节义序

　　玉岗师之注四教仪文也。虽广集成言。而联络照映。如一气呵成句解字训。矩度自然。绝不露援引痕迹。毕肖蔡夷峰之铁板注尚书。真胜国出尘大手笔也。后人科段。琐碎辩释。云云祖意。反晦重昏。翳于太虚。三光为之戢曜。其斯之谓欤。不用可也。第玉师随文注释之外。另出手眼。所谓与诸家。有同异处。义似未显。余从而科解之。名之曰节。何居乎。盖惟解盘根错节。不事细碎科条也。且予从师二十稔。禀受八度。为众讲说。今始七番。或时启帏咨闻。或於教部领会。书公同志。尚亦爝火增辉二曜而已耳。后贤苟为未允。亦不用可也。

　　盂兰盆经折中疏序

　　泥文字者。拘步趋而或失深义。纵灵辩者。堕虚悬而患不随经。若夫深玄彪炳。而复兴修多罗合。训诂精详。而适与指外月冥。合二妙以雄长。成一家而独步。昔之哲人。其犹病诸。予阅盂兰盆新旧二疏。而叹夫先贤之未得兼长也。旧疏依经判释。多约阿含事相。矩度井井。而未揭言外义趣。新疏妙辩纵横。文义富丽。理观圆极。而似不合现文。且以单法为名。则弃去佛说二字。孝慈为宗。则多赘流通一慈。三宝为体。则勉饰一体之谈。而都忘圆三解脱。三复斯文。不忍佛经之尚壅也。輙不自揣。檃栝疏通。扶旧疏以点明义旨。正新疏而挽归契经。俾文不失义。辩不违经。庶几折中仰弘圣化。讵能合二妙。以成一家。实冀兼事理。而从容中道也。夫学邯郸武。而未得国能。匍匐道上。宁免傍观之笑。不如拘步趋乎。无所惜之矣。

　　玉庵兴建缘起

　　玉庵在武原。驻车衖后。附郭一里许。明季甲申岁。为邑矜朱。我佩创构。以供碧印禅师者五年。继请遗闻法师住持二年。天溪老人住持三年。运遐法师住持十三年。己酉仲春。耀承父兄遗绪。应檀护钧命。挂瓢其中。器界无常。年深易朽。栋桡屋坏。亦理之宜。耀时默祷慈云。仰邀神力。愿建大殿以供三宝。客堂以接云来。遂荷本邑檀信省城亲友。戮力输将鸠工有日。权舆乎庚戌相月。落成於本年季冬。计建大殿山门。云水堂二十余间。耀因夙修薄祜。适罹岁凶。僶勉图成檀波。难聚厥功。告圆之日。称贷者十三。逋负者十三。至癸丑冬。历四年。所逋贷始完。而佛相庄严。亦灿然於兹岁矣。不图甲寅三月。旧有大悲堂。久雨坍颓。几至伤人毁像。乙卯春。圆木重建。前后计建。殿宇厢房四十余间。并塑像置地。总费约二千余金。半荷檀信乐输。半竭不肖钵资。是既众志成城。岂敢贪天功力。惟是缘时所洽。偶萃眇躬。故凡鸠工庀材之际。一砖一瓦。必躬必亲。良以兴建大途。自属檀波。胜善拮据。小勤希分。劳力微功也。且僧传十科。兴福退居。其后大兴土木。昔人讥属有为。矧兹小小经营。何须书齿。但架筑之需。既承众力奂轮。而后不可遗忘。故纪姓氏。略昭盛德。再俟后贤大恢幢剎。合镌垂永也。

　　题玉庵交单

　　开山旧有交单。兹复更立此册者。略有三意。檀越创建以来。业经五六交代。纸数不多。事难具载。一也。余自住院十稔。屡事土木。三殿廊庑。主佛韦天。俱属更新。依正既非畴昔。交册不可因仍。二也。我檀而后既六易住持。自成开山一番终始矣。余徼天幸。稍扩旧观。则忝居重兴之小始。如国运再造。中兴图籍。必非旧日提封。三也。今以新编十类。并旧有交单。同付后人者。正欲彰创业守成之功德。即后贤大恢幢剎。百叶相承。亦必以开山更始之册。转相授受。庶勿忘铢积寸累一旅一成之俶始云。

　　同戒录序(丙辰春期)

　　依因此戒。得生诸禅定及灭苦智慧。是三学以戒为首也。比丘戒成。怀罗汉胎。菩萨戒就。入诸佛位。是三乘以戒为体也。大哉戒乎。其为出生死。践佛果之正本欤。苐传授戒法。固凭乎十师之清净慈悲。而感发光。又存乎诸子之精诚恳恻。幸哉。一会感应道交。无作戒体。一众同沾。今而后各护浮囊。长养圣孕。日就月将。远跻圣位。庶不忝兹会授受之勤。是所望於诸子也。尔其勖诸。

　　读隐秀轩集

　　偶阅锺伯敬先生隐秀轩集。分类约数十种。皆备其体。而不饶其篇。多者数十首。少者至一二章而止。每阅一类毕。未尝不洒然喜其文之精美。而怅其篇之輙尽。如小儿食少石蜜。适口而更冀其多有也。吾意先生为国朝巨儒。握文教铨衡。所作必不止於此。或为选集者。删之太苛与。而非耶。盖先生评左传。摘迁史精。简而赬密。殊非后人所能置喙。岂其自作者。后人能去取其间乎。然斯集之限於篇章。抑又何哉。至阅先生兴谭子论作文曰。莫若少作。作其所必可传者。选而后作。勿作而待选。然后释然大悟。先生之作文。盖选而后作。作其所必可传者也。尚非作而自选者。矧待后之选者删耶。然则斯集之果非后人为之去取也。明矣。而篇章之不漫存也。不亦宜乎。尝见近人覆文瓿集。阗咽国门。才一展卷。便嫌弃其烦冗。如嚼木然弥觉其澹而无味也。何如此集不烦其篇。而特备其体。令读者泠然跃然精神潜移而心目洒然。如食蜜虽少而甜性无穷耶。一夜珠足以起困贫而致富贵。积千珷玞。虽多亦奚以为。

　　阅锺子评选史传诗归隐秀轩集

　　知而不言。是谓之天风物。明道文教。於是乎作焉。然文不难於自作。而难於评选古人之作。盖立题命意。理闳大而文陆离。则已脍炙人口。适悦人怀。此犹画龙肖真。长袖善舞。俾观者心目惊悦。斯不可谓不难矣。此苐画工美人之常耳。若夫千百年古人之骨髓命脉。蕴於侧理。吾能潜神冥会。入而得之。复能搜精括要。出以示人。使陈死之精神跃然。与观者交接。俾之惧然顾化。比犹点睛於画龙。而使之破壁惊飞。伽陀一丸。能生死肉骨。而土木形骸。皆飞升仙去。此屠龙技成。而不用其巧。复能驯之。使兴云致雨。以膏泽六合者也。是为难耳。由此观之。评选古文。盖端也源也。自作诗文。绪也流也。伯敬先生。评摘史传。精简隽永。评选诗归。清空静远。凡古人一篇一意。一字一句。有深心所托。蕴而未能发者。必皆搜揭。叹赏点示。后人真能起千载作者之精神。跃然驰骤於豪素间。使观者心目与之泠然接混然一。而脱然化者也。此点睛手也。起死药也。屠龙技成。而善用其巧者也。殆观隐秀轩集。文则精美简秀。备其体而限其篇。诗则清深古博。而篇帙差饶于文。似乎流清者遡於源洁。源大者始得流长也。虽然源固有流。流必同源。首尾似异。而河润万里。道同也。作必能评。评必善作。自他虽存。而启迪后学。功一也。先生文简秀。而评摘史传。则精简隽永。诗清深。而评选诗归。则清空静远。此又混源流。而一之之深切明着者也。曾何难易异同之分於其间哉。抑其间果有难易流源之辨。与吾将咨先生於白云之乡。必曰吾道之天。难易异同亦绪余也。

　　翁永年书法叙

　　世之称书法三昧者。皆於穷愁患难忧喜离合中得之。昌黎谓愁思之声要妙。而穷苦之言易好。虞卿非穷愁。乌能着书。例之书法。固一道也。翁永年先生。辛卯壬辰间。罹难来杭。吾社诸先辈。爱其诗文书法。竞为重恤。社中文会。湖上杯吟。无翁先生。则似兴皆落莫。予年十九。弃去操觚。而息心禅观。则与之隔断红尘矣。独楷书一箑。未忍付诸祖龙耳。今甲寅冬。来遇玉庵。诘姓氏。乃知永年先生也。出箑相证。忽逾二纪。真成隔世再晤。话言畴昔。恍如昨日也。及赠余叙旧。四律。书法八分。遒劲陆离。大非昔日阿蒙。果何术以致之哉。先生曰。吾屡遘穷愁忧喜二途。乍离乍合。予笑曰。此正先生得书法三昧之妙境欤。追忆西泠真社之盛。吾侪后生。而与同盟者三人。王季侯。金晋阳。及不肖也。当其诸先辈执牛耳以登坛。未免操旗鼓而静听约束。若乃分题属文。卷必先完。意不后人。直与之并驱中原。不知鹿死谁手。既而王子乡捷。金子游泮。皆为富贵风流之人。予则安心雌伏。须臾王子夭扎。金子病废。予兴先生。虽困穷而岿然如鲁灵光也。且先生进於书法。不肖脱乎息观。欲谓忧喜离合之非妙境得乎。夫崔张比玉逸少似金。中人十家不敌片纸。则先生已得却穷之技矣。抑何愁乎。不但是也。尝闻先朝谈相。徒以工书。受知君相。世庙时婴。一品宠赉。今先生受聘螺翁西席。操如椽。而交天下士。岂如昔日。友吾社数十。措大而已哉。乃为相顾一笑。且曰。令师徐子近状何若。予曰。今六月修文地下矣。复相与泫然久之。

　　大藏进广疏

　　迦文四十九年说法。乃曰。未曾道着一字。少室不立文字。而曰。吾有楞伽四卷印心。抑何相悖也。盖无文字者。为过关人解粘脱缚。立言教者。为未悟人提携警觉耳。刘虬云。寄言谈于象外。而其理绝精粗。洎乎两极之时。言即无言。无言即言也。然则吾侪两间嗤嗤。孰非黄梁未熟之人。如来喃喃说法。总为开示悟入宝铎。如毗目仙人。携手睹史。内绍弹指。皆令童子得见无边佛境。重重楼阁者也。是则大藏千万卷之利导生灵。岂诚小补者哉。吾浙张螺浮先生。再来人也。给谏谔谔。既立功于朝廷。周恤殷殷。更施德於梓里。比欲立言千古完三不朽。乃仿太史公历龙门之险者而游罗浮。恍然悟前身为罗浮山内僧。与苏端明之五祖戒。王新建之定中僧者孱齐。复慨岭南辽远。佛法瞢闻。愿舍大藏於罗浮。永开人天之眼目。此又白香山藏经。匡庐之同心也。夫佛教高深。向为出生死之法宝。故施之者为功过量。受之者感德不赀。其於诸处皆然矣。抑况岭表少见少闻者耶。今而后吾庆全广生民。因言以进无言之旨。破梦而睹佛境重重。实始张螺浮先生为法界手眼也。岭南大力生无公。遣弟子顿觉。请经入山。螺浮僧那有在。久要不忘。装潢全藏。出于一门。惟是经非一卷。路历数千。舟车挽运。资斧为烦。更乞有力大人出手助和。庶可负之而趋也。或曰。螺浮不愁强弩之末。顿觉何复舍此取彼。予曰。不然。顿觉虞一之为甚。螺浮耻独为君子。出世胜善。乐与人同。幸毋多让焉。

　　阅元白全集
  </div>
  <div class="pagination">
   <span class="current-page">
    1
   </span>
   <a href="随缘集_page2.html">
    2
   </a>
   <a href="随缘集_page3.html">
    3
   </a>
   <a href="随缘集_page4.html">
    4
   </a>
   <a href="随缘集_page5.html">
    5
   </a>
   <a href="随缘集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
