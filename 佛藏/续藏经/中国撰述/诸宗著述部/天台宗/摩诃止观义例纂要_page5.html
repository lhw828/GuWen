<!DOCTYPE html>
<html>
 <head>
  <meta charset="utf-8"/>
  <title>
   摩诃止观义例纂要 - 第 5 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   摩诃止观义例纂要 - 第 5 页/共 8 页
  </h1>
  <div class="content">
   色心不二如何观察文为二初问诸文中云色心不二者约理融通也观内观外者约事立行也今此乃是以理难事故云色心不二如何立观即是问於色心既乃无二无别如何立观观於色心为是约理故色心不二俱皆观之为是约事故独观於色单观於心邪然诸文中明所观境有内有外乃是约事而分别耳今此亦是恐人不晓是故乃引色心不二约理融通以难如何立於观行也次答文为二初明从理故色心体一心色一体者内外理同也理体既同故无前后以由心色皆是法界故也修观下次明从事故观心则易文为二初明事理二观又为二初先明妙观又为二初总示事理二观先观内心此如止观去丈就尺去尺就寸之义也辅行云从广之狭正示境体阴界入三并可为境宽漫难示故促指的略二就阴如去丈就尺略四从识如去尺就寸即唯观心王也是故当知约理虽则色心不二约事须分内外有殊内外虽殊皆可用观虽皆用观不无难易何者色既在外观之且难心既在内照之甚易是故修观於色心境置难从易必先内心此明从易故先内心非谓外色不得观察何者心色相对一往分别虽有难易若随宜乐则不可局故涅盘云能观心性名为上定净名经有观众生品以至下文观身实相观佛亦然十六观经观於西方依正三辈岂非心佛众生三法内外依正皆可观之乎然今文中但云修观次第(先内次外第数合然)必先内心何以得知此是总示事理二观先观内心下文云夫观心法有事有理验知今文修观次第必先内心乃是总示事理二观先观内心也然内外之义具如内外不二门说但近故诸师所解不同或云佛界为内九界为外引经己事他事为证或云己心名内生佛名外或云总在一念为内别分色心为外乃引止观妙境文中法性为内无明为外及文句记释佛入定履历法缘履历即是历事对境法缘即是内缘真理遂立内境是占察经真如观理外境乃是唯识历事又谓止观初观阴入是真如观理下去九境是唯识历事或云生佛及以依报名之为外自己心法名之为内引观音玄云他谓众生诸佛自者即心而具(云云)今谓诸文所观内外虽复多涂不出三种一约色心二约依正三约三法初约色心分内外者识心为内正报之色及依报色皆名为外此如今文及四念处约有情心并有情色及外依报三处明於色心内外也二约依正分内外者正报五阴色心名内即以依报名之为外此如前文第四料简中云外无情色内身内心是也外无情色者依报也内身内心者正报也三约三法分内外者己心三千名之为内彼彼三千名之为外当知三千不出十界十界不出众生诸佛是则己心三千即己心生佛彼彼三千即他生他佛故知心法若未对於彼彼三千则但约於色心依正而分内外若乃对於彼彼三千是则自己色心依正皆名为内他生他佛彼彼依正皆名为外故辅行云纵知内心具三千法不知我心徧彼三千彼彼三千互徧亦尔苟顺凡情生内外见故观音玄云他谓众生诸佛自者即心而具故约三法分於内外具含色心依正内外也然内外不二门既乃标云凡所观境不出内外其实从前色心门中心佛众生己他而立但色心门约於即理故三法无差而内外门约於事用故分己他耳故三法相望不出己他己他即是内外故也所以内外各含色心依正之法是故谓之外谓说彼依正色心及一念无念唯内体三千也且色心门云他生他佛彼彼境法而内外门云外谓托彼依正色心外既托彼依正色心内岂不具依正能所故彼内外不二门名不可约於自己生佛心之色心以分内外也况复所观内外之境望於能观不思议观全是无明阴入所收何得引於法性为内无明为外而证之邪斯乃偶见内外之语便将类例所观内外不知止观自约四性破内外见而欲引例其可得乎且如内境圆修三观岂可单破法性自生内见之计外境三观岂可单破无明他生外见之计引此以证内外既非所据诸文亦皆讹错不能具破(云云)今此下文既云观心有事有理何得谓之内境乃是占察经中真如观理内心既乃有事有理外境例之岂不然乎何得谓之外境乃是占察经中唯识历事若谓止观初观阴入是真如观下之九境是唯识观者常坐三昧阴境十乘那破四性既历四性推检方悟岂非事观下之九境若乃从理唯达法性岂非理观他谓理观观理造三千事观观事造三千且常坐十乘初观阴入显於本性三千三谛遂引华严心造文证辅行乃云心造有二一者约理造即是具(乃达理具即空即中方成三谛)二者约事则论三世(云云)并由理具方有事用那忽分割理具妙假变造事用以为真如唯识二观是故须知理事二观皆显理造及以事用即空即中良由二观发轸投足虽於诸法有检不检(理观不推检事观则推检)至於悟理无非三谛故事理二造与事理二观又不可同日而语也以此而知正名解义其实难矣具如十不二门圆通记中委辨。

　　止观义例纂要卷第四
　　止观义例纂要卷第五

　　　　永嘉沙门释　(从义)　撰
　　内心若净下次明内心观成历法唇合者修观次第既先内心是故内心妙观若成方乃清净故用内观清净之心历於行想受等心数及以色等依正诸法任运唇合皆同清净以由初心发观之时去丈就尺去尺就寸唯观心王故今心王观成乃历心数及以色等依正诸法无不清净也既是内心观成历法岂非从於五品已去故止观明初随喜品一心三谛豁尔开明如临净镜徧了诸色於一念心圆解成就不加功力任运分明初品既尔后品已去节节胜前是故当知以此净心历一切法不得滥同唯识历事又亦不可滥作外观观色而说往人未晓诚可悲哉。
　　次又亦下次示妙解修观之人必先妙解次方用观今先明观次示解者但为问中问於立观是故先答修观次第必先内心故今方乃示其妙解既云又亦先了万法唯心方可观心岂非据义必须先解次方立行乎了者解也不二门云所言内者先了外色心一念无念唯内体三千即空假中即此意也能了诸法则见诸法唯心唯色者上句既云又亦先了万法唯心故今应云则见诸法唯是心耳言唯色者盖是文势相带来耳又恐文意以内例外四念处云非但唯识亦乃唯色即其义也言唯心者唯者独也心外无境故曰唯心唯心既尔唯色准知当知一切由心分别诸法何曾自谓同异者即前所谓由心变故谓内心外色也而其诸法何曾自谓有同於心及异於心邪是知心若无所分别深造(七到切)根源则心非内外故色无内外矣金刚錍云故达唯心了体具者焉有异同即此意也。
　　次引占察经证文为二初正引文言占察者彼经中说灭后四众於世出世因果之法未得决定信不能修学於三乘中皆无定向若有种种诸障碍事当用木轮占察善恶宿世之业现在苦乐吉凶等事善恶业报木轮相者先当克木如小指许使长短减於一寸正中令其四面方平自余向两头邪渐去之仰手傍掷令使易转其轮有三差别不同如经广说开皇三宝录云占察经二卷检群录无目而经首题云菩提登在外国译似近代出今诸藏中并写流传大唐天后朝万岁元年勑佛授记寺沙门明佺等刊定编入正经又今家所引乳光经像法决疑经初教经九十六道经净度三昧经妙胜定经清净法行经提谓经等群录或谓是伪至天后朝勑明佺以净度三昧经等入藏故知诸师撰集目录去取真伪一切依情观有二种者标也一者唯识二者实相者列也实相观理唯识历事者释也下文云从理则唯达法性更不余涂即此所谓实相观理也从事则专照起心四性叵得(以问显答须兼四运)即此所谓唯识历事也既引占察二观为证故知前文修观次第必先内心乃是总示事理二观先观内心故使下文料简问答乃云观心有事有理故不可云内观属理外观属事也。
　　次事理下点示不二达前二观二而不二是故名为事理不二故下文云亦名本末本末相映事理不二也稍者说文云出物有渐也开者明也从初品已去渐渐开明故云稍开也是故若能了达此意方可与之论议观道也然虽如是解者亦稀故须点示方堪进行言唯识历事者占察经云唯心识观於一切时及一切处随身口意所有作业悉当观察知唯是心勿令於心无记攀缘既言唯识何故经云从是当得色寂三昧须知观察知唯是心则於色界及诸外境不起分别所以经云色寂三昧非谓事观但观外色不得观心也唯心识观既乃历於一切时处三业所作一切之事观察推检方乃开悟是故唯识名为历事须知历事其名稍通今此乃是历於四运四性之事故名历事耳与夫托事观等历事稍异也何者辅行云然历事观法经论皆尔非独今文如大经云头为殿堂等法华云忍辱衣等净名云法喜妻等大论中师子吼等盘特扫帚支佛华飞并是托事见理之明文也此岂非是托事观之历事邪况托事观历於王舍耆山等事最为显着宜熟思之辅行又云常坐观於三道常行观佛三十二相方等观於摩诃袒持尊容道具法华观於六牙白象随自意观於善恶无记等并是约於所历事说此岂非是从行观之历事亦兼托事观之历事乎(兼於托事观之历事如向所引大经云头为殿堂等是也)况附法观乃是历於法相之事若不尔者释签那云随闻一句摄事成理邪故知历事其名稍通通於从行托事附法三种观相亦通真如唯识二观以四三昧皆历事故四种三昧既皆历事而辅行云又观四运者是随自意中(随自意三昧有四科一约诸经二约诸善三约诸恶四约诸无记从第二约诸善去乃以四运四性推检故云随自意中也)从末从事而修观法(唯识历事名末名事也)如常坐等或唯观理谓一切法无非法性(真如观理名本名理也)岂非历事通於四种三昧及真如唯识二观邪历事既通真如唯识今文那云实相观理唯识历事然须了知常坐三昧等於所历之事直达真如实相之理便能开悟不巡四运四性推寻是故名为真如观理既是历事直达真理则非偏指清净真如若乃於其所历之事具以四运四性捡察然后开悟方乃名为唯识历事故知唯识名为历事与托事等名为历事义必区分不应参滥也言实相观理者占察经云真如实观思惟心性不生不灭以能超过无色四空心及心所二俱寂灭是故经云心寂三昧非谓理观但观内心不得观色也真如实观既乃先知唯心所作不待检后方始开悟所以真如名为观理故利根人修真如观钝根之人习唯识观以钝根人不知心性不生不灭故染着情厚数起盖缠若非一一推究研穷何由开悟利根反是心性寂然万缘顿息便能通达由是而知事理二观发轸虽异及其悟理则无差降也此约利钝两根各从一门而入作如是说若论本末相映事理不二须知止观十法成乘问或云事观定约第四三昧观於四运理观定约上三三昧不推四运此义云何答荆溪但将四种三昧约义斟酌会同占察经中真如唯识二观耳不曾定判也故辅行云今文观於十界四运义当占察一切唯心既云义当奚尝局判以占察经中元无四运之名但云一切时处三业所作悉当观察知唯是心今止观中既约四运一一推穷方乃开悟岂非义当占察经中一切时处三业所作悉当观察知唯是心故第四三昧观於四运也辅行既云如常坐等或唯观理或之一字岂非不定且常坐等或云诸法即是法性岂非占察经中思惟心性不生不灭故常坐等或唯观理偏得理观之名非谓理观定判在於常坐等三三昧也问事观若乃不局在於第四三昧中观於四运莫是事观亦通上三三昧乎又复理观若乃不定属常坐等莫是理观亦通随自意中乎答事理二观其实通於四种三昧何者以今下文料简问中既云诸法即是法性又云四运四性检以问显答不应差殊是故答中谓之从理则唯达法性更不余涂即是问中云或云诸法即是法性也从事则专照起心四性叵得即是问中云或云四运四性推检也是知事观四性必须兼於四运俱是答中文体窄故略云四性耳事观既兼四运四性岂非四种三昧皆通事理二观乎美哉以常坐十乘中或云诸法即是法性或云四性推检叵得故十乘中初观心是不思议境此境有三第一理境一念三千非一异等岂可不是实相观理次修德境四性推检岂可不是唯识历事三化他境但是化他三千赴物耳初乘既尔余九准知文句记云若本自二空即是性德岂非从理则唯达法性更不余涂是性德境邪若推检入空即是修德岂非从事则专照起心四性叵得是修德境邪又云知者照也具如止观不思议境一念三千非自他等须知理观乃是直照阴心即理顿忘自他(即止观云非一非异非纵非横以纵横等不出自他四性故也人不见之乃云理境不亡自他良由未思真如观理本自二空顿亡四性不待一一推检四性然后方悟者也)性相俱泯是故名为本自二空即是性德不思议境事观乃是巡检四性一一照察方破自他性相等执所以名为推检入空即是修德不思议境是则文句记云知者照也具如止观不思议境一念三千非自他等其实通於理事二观性修两境人不见之乃云专指修德境者谬之甚矣(一念三千非自他者理观则直了一念三千妙假非一非异即空即中是故名为非自他等事观则历於自他四性一一推检一念三千妙假然后方悟即空即中是故名为非自他等)况文句记云今家依於智论中论准理准义缘於心性立此二空准理岂非实相观理本自二空即是性德准义岂非唯识历事推检入空即是修德若不尔者辅行那云今文准经以义开拓委作观法故於四大各以四性推令如空故知准义委作观法即是唯识历事推检准理乃是唯达法性实相观理更不余涂人不见之诚可悲矣况发心中云一苦一切苦一乐一切乐安心中云但信法性不信其诸岂非皆是实相观理唯达法性更不余涂若破徧中既委作观法具推四性岂非唯识历事专照起心四性叵得(破徧中云如是四句即是观门若离此四无修观处此约事观作如是说人不见之一向永执悲哉悲哉)通塞已去随文思之准例可解故止观中明十乘毕乃云端坐观阴入如上说辅行云所言端坐岂隔余仪四三昧中常坐居首是故先明常行等三亦可通用常行等三既皆通用常坐十乘而十乘中或云诸法即是法性或云四性推检叵得岂非四种三昧只一十乘妙观而理事兼通乎且十乘妙观既兼通理事则亦名本末故本末相映而理事不二其在於此矣然须了知约四性推检则通四种三昧约四运穷研则但在於随自意中耳虽分四运四性之殊莫不皆是唯识历事也故止观明第四三昧历善恶中不独检於四运亦乃推於四性(四性推检通四三昧其义更明)故止观中云有无双亦及以双非内外中间常自有等即是自他共无因等四性故也况辅行云若其具出转计之相至第五卷三假四句具足推之若尔岂非破法徧中推於三假四句叵得方悟二空乃是唯识历事之观若谓第四三昧但约四运为事观者文中何故亦破自他内外性相辅行何故指破徧中三假四句以此观之修德境中推检四句性相叵得乃是唯识历事明矣性德境中直达阴心无一异相乃是实相观理明矣若不尔者止观明於修德境中何故问云心起必托缘等邪辅行何故云今此正推一念起心邪此与下文专照起心名为事观不亦同邪人不见之妄授他法此时人情虽则和合长劫受苦他孰代之又辅行释历诸善中云心无前思等者念念称理无横计思后方觉了故起信云觉知前念起恶能止后念令其不起虽复名觉即是不觉思即法界能觉者谁虽是不觉即名为觉此非理观唯达法性更指何邪辅行又释历诸恶中云欲心才破妙境宛然事助尚须正助合行况此推穷宁不即理即理之时方见四运心性真如又推无记与记同异即见无记法性之理又云但观贪欲即是法性又观九界四运即是佛界四运仍观佛界四运不出九界四运方乃名为不思议境仍须发心乃至离爱方成一家入道之相必须十法和合成乘故十乘妙观不独历事推检亦须唯达法性以四种三昧只一十乘故也是故十乘但於常坐阴境广明而下之九境及常行等三亦皆通用是则但以十法成乘随发随义转照而已非关委示也如是方见十乘妙观本末相映理事兼通若不尔者何异驴车且夫圆观不明尚以三教为助岂可实相观理不假唯识相资安有唯识推寻不藉实相而显是故但用十乘则无所不摄矣本末相映理事不二斯之谓与此义稍细不可粗心浅学未知勿生疑谤自杜观门塞他正路断佛种性为旃陀罗。

　　十一料简

　　安心中云体其实不起灭妄谓起灭文为二初问体者达也故止观云体达既成也此约止而说也其者语辞也亦指召之辞也次答中云若单论理非起非性者理本寂灭一法叵存谁起谁灭何性何修若谓有性还成有待故前文云是诸法性本无名字即此意也理尚假立事岂存乎若约果德则性不妨起者果德即是果上之德全体起用普现色身依正融通也若约众生唯起迷性者即是众生以我执取故唯生无佛也若圣鉴凡(圣字之上合有约字)即起只是性者鉴者照也照於众生所起迷性(迷性乃是性分之性金光明云心识二性即此意也)即是真如妙性也今从反迷归悟以说令离起归性见非起性等者正明於止总安心意体诸颠倒即是法性虽颠倒起灭不信颠倒起灭唯信此心但是法性即是反迷归悟离起归性也对所离之起说所归之性(能离能归皆由止观)则有起有性今既离起性亦自亡是故名为见非起性故止观云体达既成不得妄想亦不得法性亦如下文对华说空空无名字又复仍恐迷教之者离妄起外别求其性是故乃令体达妄起其实不起全是法性更无别性斯犹达冰其实无冰全是於水更无别水起既不起全是法性灭亦无灭全是法性不待灭后别有法性是故名为起既不起灭亦无灭也。

　　十二料简

　　安心行相六十四番文为二初问意者即是问於止观中云又一心止观复有六十四番也如前具引次答中云约根约行者根谓信法根性故止观云今师远讨根源久劫听学久劫坐禅得为信法种子世世熏习则成根性各於闻思开悟耳(能生名根不改为性)行谓信法二行从他闻法开悟即是信行内自观法开悟即是法行故此两种根性之行各有止观四悉安心二八乃成一十六番言回转者即回法行转为信行又回信行转为法行一十六番成三十二化他既尔自行亦然成六十四言相资者以闻资法以坐资信其间亦有转不转等三十二番亦有化他及以自行三十二番成六十四并前乃成一百二十八番之心今文但言六十四者义兼两番六十四也行者何必尽具诸数者止观云若心安於谛一句即足如其不安巧用方便令心得安一目之罗不能得鸟得鸟者罗之一目耳又论其体性只是约於法性寂照自在堪用故尔许耳者总安别安皆依前文法性妙境故开总出别随事虽则不同论其体性依境安心只是约於止观同依妙境之体法性圆具寂照定慧随人根性自在堪任约四悉檀用於止观故有尔许六十四番安心行相耳岂徒然哉良有以也是则不可专执一句而得心安便谓不须六十四也何哉止观云众生心行各各不同或多人同一心行或一人多种心行如为一人众多亦然如为多人一人亦然故须广施法网之目捕於心行之鸟耳故大经云是诸众生非唯一性一行一根一种国土一善知识是故如来为彼种种宣说法要以是因缘十方三世诸佛如来为众生故开示演说十二部经今人不知乃以自行一句入道斥於广学多闻法要开示一切岂不误哉。

　　十三料简

　　理观唯达法性事观应须推检文为二初问即此文中或云诸法即是法性者如前文云破昔计故约对治说令於诸法纯见法性又云体妄即是法性或云四运四性推检者即前第二番料简十界四运及第四番料简中云心非内外故色无内外既无内外亦无中间及常自有岂非四性叵得之文邪又前文中但简四运而自他等四性检检已在其中若不尔者何故止观推四运中亦言自他内外等邪何者为要者恐人不知妄生去取故问此二何者以为的要之门次答意者此二皆是入道之门不可於中妄生去取故辅行云修三昧者於此二涂一不可废但随根性所尚不同或宜思惟心性之理不生不灭谓一切法无非法性而得开悟或宜观察一切时处三业所作未欲等运自他等性并皆叵存而得开悟或思惟心性不生不灭未能通达而滞诸法必假四性推检而明或观四运不知心性本自寂然必籍唯达法性而显如安心中信法回转相资之例可以意得是则但举十法成乘而理事二涂无所不摄矣本末相映不其然哉委如向说宜熟详之问若云理事更互相映文中那云更不余涂答此简理观异於事观是故谓之更不余涂故知理观但观心性本无生灭降斯已外则非实相观理之观是故谓之更不余涂若更余涂便同四运四性推检人不见之往往异论。

　　十四料简

　　法华玄文境能照智文为二初问法华玄文境能照智虽引诚证理亦难明者玄文第三(现行印本)明智妙中初总明诸智有六第四明智照境云若由智照境由境发智四句皆堕性中如别记(释签云如止观第三及净名玄等说若离性过皆不可说故云如别记也今谓此约第一义中一法不可得是故若云由智照境是他性境由境发智是他性智境不由智是自性境智不由境是自性智境智因缘故智境智因缘故境则是共性若谓不尔自然境智名无因性故此四句皆堕性计并有过失何者第一义中一法不可得何故乃作由智照境四句而得以有得心解於大乘圆顿法门无有是处宜熟思之不可谤法)若四悉檀因缘立境智但有名字(释签云次明为他随机徧立四悉因缘可作四说如止观第五记今谓此世间俗谛故无名相中假名相说无妨约於自他四句方便适时故下文中明不思议境智相照等皆是约於世谛而说即是随顺世间而论境智相照成不思议耳例如佛本无身无寿亦无数量但是随顺世间而论三身三寿三量耳此语虚玄亦无住着如病除已即可进食食则消化若不尔者根本见慢既乃未除更加新封岂不犹如长冰添水愈增凝结何由融散邪)问智能照境境亦能照智不(释签云先问中云智能照境如常所论境亦能照智不者为显不可思议故有此问也)答若作不思议释更互相照义亦无妨仁王般若云说智及智处皆名为般若譬镜面互相照亦大地一能生种种芽亦能生地一且置斯义(释签云答中有三先正答次引证三举譬初正答者还依不思议答故能相照何者智既是心境亦是心既俱是心俱是法界心心相照有何不可次引仁王证成相照智处是境当知境智俱名般若故得说境及境照俱名为实相三举譬者镜面如文地生芽如境生智芽生地如智照境此譬犹分未是境智体一而展转相照相发故说不可尽恐妨后义是故且置)今所问者问於玄文境能照智虽引仁王般若经云说智及智处皆名为般若以为诚实明证显於更互相照且智能照境义稍易解而境能照智意甚难晓是故谓之虽引诚证理亦难明也问今此释疑何故料简法华玄文答以彼玄文境能照智与今止观境即是观其致一揆是故料简法华玄文意实显今摩诃止观境即是观也。
　　次答文为二初约方便圆极对辨别教教道名为方便既智境体别故理不可会不可会者不可融会也圆顿无上名为极说即境是智所以易融言易融者由体一也次以心下正约圆极解释文为二初明境智体同故相照此如向引释签中云智既是心境亦是心既俱是心俱是法界心心相照有何不可是则若非境智体同安能相照以成融妙故不可下次引止观之文证成文为二初正引文此即章安一十六番私料简中第十一番料简之文也彼文问云问五阴俱是境色心外别有观邪(辅行云问五阴下六番问答为成不思议意如前所明必先观阴阴具色心为即四阴以为能观为四阴外别有能观若色心外别有能观则所观境摄法不尽若只四阴以为能观如何以阴〔而为能观〕)答不思议境智即阴是观(辅行云次答中约不思议相即而说无始色心本是理性妙境妙智而随妄转不觉不知今既闻名知阴即是即四阴心而能成观乃至云故不思议即阴是观而境智宛然)言不可思议境初云者即指智者大师正说十乘不思议境之初章安私云也故辅行释修德境中亦有此语故辅行云故妙境初文章安料简云法性自尔非作所成故知章安深领玄旨此指章安第十六番料简尚得谓之初云岂今指於第十一番而不得谓之初云邪章安料简既为成於不思议意何异大师正说十乘不思议境况辅行释十乘初观不思议境文中亦云是故今文妙观观之令成妙境境方称理复以所观显於能观妙境义成妙观斯立为是义故复明於境以是下约四句分别文为四初标以此观之既乃是於不可思议故得乃为四句分别不相妨碍也次境照下列然此四句第一句云境照於境者即玄文中七科谛境展转相照相照即是诸境开合名异故开义同故合义同既合岂非相照故十如中初如是性合因缘境初无明支以无明支转即为明明即了因是故乃成如是性也此则岂非初十如中如是性境照因缘中初无明境此一既尔余可准知故此乃是境照於境若不尔者前文那云然义解者非消文时欲出文意必须出没开合先令妙境周圆又如止观十二因缘妙境文中亦以因缘之境对法华中十如又对阴入等境并在一念之中皆名不可思议岂非境照於境邪第二句云境照於智者即以佛界十如等境照於圆教五品等智(二十智中圆教有四一五品智二六根智三分证智四究竟智)境照於智既乃如此其第三句智照於境翻此可知但第二句境照於智即以妙境而为能照妙智为所其第三句即以妙智而为能照妙境为所能所虽分心体无别第四句云智照於智者即是圆教五品等智展转相照初后不二因果无殊又复应知约相待妙作如是说约绝待妙还开三教粗境粗智以为圆教妙境妙智是则六道十如等境世间等智咸皆微妙并须圆论境智相照四句之义思之可知但今文中既以圆极简於方便是故如前约相待妙而论境智相照四句耳三照者下明圆极说照非方便教之所穷了照者说者并是人也方者正也应者当也此中一一皆以圆极简於方便思之可解若不尔者前文那云顺方便教理不可会若从极说於理易融下文那云又亦不同偏小妄心以为所照邪四是故下简异邪妄及偏小等伪上文既以圆极简於方便所以今文乃云是故不同等也世谓顽境者下文喻疑显正例云偏指文中一句两句以为顽顿义同顽境体心踏心(踏字他合切着地也恐非文意应作粗字)止观云又一种禅人不达他根性纯教乳药体心踏心和融觉觅若泯若了斯一辙之意障难万途纷然不识辅行云又一种下明化他失密引慧文已前诸失显得一往斥其不达障难尚失於小况复大邪於中先明人非以不能用化他安心六十四番是故成失况复九乘等邪(辅行第一云若准九师相承所用第一讳明多用七方便故第二讳最多用融心性融相融诸法无碍第三讳嵩多用本心三世无来去真性不动第四讳就多用寂心第五讳监多用了心能观一如第六讳慧多用踏心内外中间心不可得泯然清净五处止心第七文师多用觉心重观三昧灭尽三昧无间三昧於一切法心无分别第八讳思多用随自意安乐行第九讳顗用次第观如次第禅门用不定观如六妙门用圆顿观如大止观以此观之虽云相承法门改转文师已来既依大论则知尔前非所承也)体心等者明化他法非虽体达如空非体法实智(此空既非体法实智则是顽境亦名顽空顽谓痴顽无有觉知以由此空不是中道第一义空佛性觉照是故斥之为顽境耳)虽推(他回切)踏不受非无作舍觉虽调和融通非混同法界虽觉察求觅非反照心源虽泯然亡离非契理寂灭虽了本无生非智鉴妙境如此等用非不一途故云一辙辙者车行迹也故知此等永迷十观及所观境又亦不同偏小妄心者偏谓偏僻即别教教道已还也小谓小乘三藏也妄心之言即是阴等十境也释签云阴等十境唯在三教辅行云前之八境但在凡夫后二名为圣人方便若前三教差降不同别教乃於菩萨之境但观二通教但观一三藏全无但观九境通二乘人观八境半三藏二乘观八境全又云前八在凡可见后二既是圆实方便故知十境位并在凡又亦不同假立真如者他宗之中有假立真如之说故今斥之耳又假立者犹别立也故辅行云今家用此十法为境不同常途别立清净真如无生无漏如是观者如离此空别更求空问既云用此十法为境何故简於偏小妄心答此约圆极妙境而说是故须简偏小妄心故止观云此十重观法横竖收束微妙精巧初则简境真伪(云云)辅行云摄诸法尽故云收束理幽为微绝待为妙不滥偏小名精安布次比名巧初则简圆极境名真以偏小为伪文句记云简境及心者境既简於真伪心亦须辨偏圆以若非圆心不具三千若非三千摄法不徧故须简於思议心生取不思议心具者也若通而言之心即是境故文句记云心境俱心也若别而言之心谓剎那不思议心境谓百界三千妙境文句记中从别而说是故谓之简境及心也以圆妙境简於粗境虽则不同偏小妄心然而圆妙不思议境其实观前思议阴心以成圆妙不思议境故止观云一观心是不思议境又释签云今是圆人所观境界观已俱成不思议故即此意也又辅行云已闻思议十界历别示此十界同在一心则一心中十界可识乃至云人见注云非今所用(旧本止观非今所用四字注於文下现行印本则改注文)便弃思议别求不思议者远矣如为实施权权是实权开权显实实是权实相待绝待次与不次悉亦如是若弃思议当知是人二法俱失又下文云若无十境乘则无体所照既尔能照亦然者亦应简云不同偏小世智等也率尔者轻率聊尔也论语云子路率尔而对(云云)。

　　十五料简

　　破法徧中智断之说文为二初问破法徧中云须先用无生为首者止观云今且置三门且依空无生门辅行云净名大品并以无生为首故今亦然文列虽以有门居初依前诸意且用无生也问后料简云何复云无生是智无灭是断者即止观中引佛藏示相涅盘释义地持对教文后料简云问若无生门摄一切法者则无复诸门答无生门亦摄诸门诸门亦摄无生门若依智德义便故言无生门此应四句生门无生门双亦双非若依断德义便应有灭门不灭门双亦双非大经举十五日月光增正喻智德十六日月光减正喻断德辅行云既从智断二德以立门名三十二门未尝别异随举一门摄三十一智则是观断则是止观异名如释名中会异科说若其然者依无生门说破法徧则但有观而无止邪次答中言破徧门意从事偏说者约理而论止观同体约事而辨止观随宜故无生门属於智德智德是观既是随宜是故从事偏说无妨则不可以止观同体而为难也故文中云有定之慧而尽净之者破徧文初云若未相应应用有定之慧而尽净之故言破耳具如记中广分别说者安心破徧并是绝待咸具定慧今据初心欲入未入随事调熟用与不同或宜有慧之定如前安心或宜有定之慧如今破徧故从行立名名不虚设又前安心中先推法性义多从定是故云安今此破徧中先准教门义多从慧是故云破二文兼具法体无偏故前信法莫非法性止观故也今此无生亦由同体止观故也故会异中云止中有观观中有止(云云)。

　　十六料简

　　禅境初因缘妙境中云不同取着一念能具三千文为二初问止观所观开为十境第六即是禅定境也而禅定境自开为十初根本四禅十神通禅前七种禅但直明所发禅定之相至第八因缘禅中乃明发於十二因缘禅境约此十二因缘禅境以明十乘妙观而初妙境中乃云不同世人取着一念能具三千故云禅境句初十二因缘观不思议境初云不同等也然止观中但云复次言一念不同世人取着一异定相一念乃是非一非异而论一耳止观此文虽则不言百界三千而前文中乃云复次十二因缘十如十境在一念心中乃至云一人一念悉皆具足十界十如而又简於不同世人取着一异定相一念文一念具足十界十如乃是非一非异而论一念之一十界十如之异故此乃简不同世人取着一念能具三千也辅行解此具引如前以一例诸文中引之此不烦录为唯此中诸境皆然者今问取着一念不具三千为独在此禅境之中因缘妙境为复通於阴入烦恼乃至菩萨诸妙境中皆如是邪次答中言一切皆尔者意云文虽在此义通上下故知始自观阴入界成於妙境乃至观於二乘菩萨以成妙境一念具於百界三千皆同於取着一念能具三千并是约於非一而论一念非异而论三千耳是故谓之一切皆尔故辅行云故知三千非三千具足三佛性三千既尔一念亦然故前文云以一例诸部内唯有一文说之以此一文而均上下使处处文义通彻照然若尔何但止观如此以至妙玄文句亦然近来学者都迷此旨将何以明一念三千乃是终穷究竟极说章安云若定谓一念具含万法是如来藏即同迦毗罗外道因中先有果计若定谓心无万法修之方有即同优楼僧佉外道因中无果之计若定谓亦具亦不具即同勒娑婆外道因中亦有果亦无果之计以至六师各有计着并属外道之所计耳所以若闻心具万法是如来藏即谓如囊盛沙若闻心无万法即谓犹如兔角斯并永执邪见之人何可论道故涅盘经喻以痴王求於断弦之声盖由此也以此明之近代所传止观之道率尔发头便谓一念具足三千岂不同彼迦毗罗哉若不尔者何故闻於一念三千泯绝叵得輙便难云打迭向於何方而去呜呼哀哉此等师徒从无始来不知一念诸法寂然故使於今不解妄念无一异相达此无相空中之理方能具足三千妙假一多相即帝网重重且执权迷实则权实俱亡况执邪迷正其道何在尚非小乘入道之门岂能通於大乘妙性邪故知若迷此旨不请滥传吾教自误误他非同小事幸希后德试为思之。

　　十七料简

　　以据理不隔难取着不具文为二初问言若尔者若者如也尔者词之必然也谓若如上所说者应当取着之心凡情妄念不具三千之妙法邪此中所问既言应当取着心中不具三千则是据理不隔取着亦具三千以难修观观於妙境简异妄念之不具耳故辅行云若据理论无非法界亦何隔於取着妄情须知据理不隔妄念亦具三千与辅行云故至止观正明观法并以三千而为指南不可雷同若不尔者前文那云又亦不同偏小妄念以为所照由是明之十乘初观不思议境一念具於三千之法不可滥於取着妄情据理不隔亦具三千也若其然者近人竞说三境之中初性德境一念三千於六即中是理即收於文句记四句立法乃是理则性德缘了殊乖文意甚失旨归虽辅行云性德缘了本自有之斯乃约於真如观理照於性德本自二空耳人不见之诚可悲哉次答中文为四初明取着不具异於据理不隔意言止观中云一念不同世人取着一念能具三千者此乃准的用於妙观观於妙境而说一念具三千耳不可同於据埋而论不隔妄情任运本具也故辅行云此据初心习观之人恐滥托於妄情观境(妄情观境即向所谓顽境及偏小妄心也)是故应须简示入门简示入门即止观云不同世人取着一念能具三千乃是非一非异而论一念具三千耳故辅行云为是何等一心能具故简示言不得同於妄计一念能了妄念无一异相达此无相具一切心三千具足方能照於一多相即辨别真伪故名简示从兹入道故名为门次取着下明能了取着妄念成三谛之境取着之心本是诸法者据理虽则不隔望观乃属於事是故取着之心本是阴等诸法亦如前文云众生久劫但着诸法也照此着心缘生虚假假中(中字但是语助而已)三千者即能了妄念阴入从赖缘生虚假无实非一异相方能具足三千之法故得名为假中三千也自体性空者达於性具三千俗假但有名字(诸文所明圆教三谛而其俗谛乃是幻有幻有无实但存俗假名字而已)名字叵得是故名为自体性空即真谛也即是心性者空假俱荡二边双亡即是中道第一义谛故辅行云心性不动假立中名也不可思议圆妙三谛者总结上文也故三千妙假即空即中乃是不可思议圆妙之三谛矣三举空华为喻者法华文句云比况名譬晓训名喻即托此比彼寄浅训深也空喻真如三谛妙理华喻诸法取着妄情华与空体无二无别喻於真妄其理本同此空不当华之与空喻於本性常自寂灭妄元叵得真亦无名对华说空喻於对治取着妄情乃说三谛真实之理空无名字喻於真理对妄立而今既照妄情叵得是故真理名字亦无故金刚錍四十六问中有空华一问故彼问云病眼见华华处空处同异存没法譬如何今此与彼辞异意同何者太虚空中本自无华由病眼者徧空见华是故名存而虚空中华实不生病眼若除见空无华是故名没而实无华於空中灭以病眼故於空见华空华处异若能体病知华即空空华处同无明本惑佛眼不明於法性空见於诸法故名为存而法性空妄情诸法实不曾生本惑若除佛眼圆照见法性空诸法叵得故名为没然而诸法实不从於法性空灭以本惑故於法性空见於诸法是故诸法与法性空其处则异若达本惑则知诸法即是性空是故诸法与法性空其体本同是故当知空华处同即是今文华与空体无二无别此空不当华之与空及以下句空无名字也空华处异即是今文对华说空也四以此下例推诸法以此空华之喻委悉推寻真妄事理迷悟缚脱一切诸法莫不皆如空华之喻也。

　　十八料简

　　因缘妙境文中以三道对三德文为二初问束为三道者即是收束十二因缘不出三道也故无明爱取即烦恼道行有即业道识等五支及以生死即苦道以对三德者无明爱取转变为明即般若德了因佛性也行有业缚变成解脱德即缘因佛性也苦道是生死变成法身德即正因佛性也此从别对而说故辅行云若别对者翻对义便若通论者观十二因缘真如实理名正因佛性法身德观十二因缘智慧是了因佛性般若德观十二因缘心具足诸行是缘因佛性解脱德也故辅行云若通对者据理通故虽有通别皆是圆义也苦身质碍那对法身者即是问於别对三德以苦道对法身也识等七支苦道之身既是分段质碍之躯何得对於中道正因法身无相邪次答中言此约理说等者约於性德之理而说是故的相翻对以苦道之身对遮那之身是故作此翻对说耳故文句记释三道即三德是相对论种云言相对者且从当体敌对相翻即事理因果迷悟缚脱等始终理一故名为性有生性故故名为种生时此种纯变为修且从当体敌对相翻虽则如此其如三道三德之性本无二体故前文云华与空体无二无别故今谓之实论三德体更无前后若约迷悟当体敌对相翻而说则三道在前无始本迷故也三德在后今日方悟故也前后虽分体非隔异是故得云始终理一且论无始苦轮(止观明十二因缘亦名十二轮束缚不穷故名为轮辅行云展转不穷犹如车轮今文且明苦道故云苦轮耳)无际(既是无穷故无际畔)与业烦恼不并(不一也)不别(不异也)者未言今文不思议境是故且论无始三道且论无始三道尚然况今妙观观於妙境邪是故谓之况今文中等也故大经三十六云一切众生身及烦恼俱无先后一时而有虽一时有要因烦恼而得有身终不因身而有烦恼荆溪私谓诸大乘经云无始者不独云身不独烦恼若一在先一则有始今经从於对治机说故云要因烦恼而得有身实而言之非但过去言无先后只於现在烦恼为身而作因时亦无先后何者因果无二色心体一三道三德一念无乖五阴五脱剎那理等贵在破执破执了已性同虚空空无先后内外谁施三十六轴唯从涅盘五十二众咸成佛性故今谓之约於一念十界百界以论因缘(止观云十二因缘十如十境在一念心中)约此因缘以论三道(束十二因缘为三道)约此三道以论三德(即以三道别对三德)既在一念是故三道及以三德并无前后故性德三因无时不具(止观云性德因中不纵不横名三佛性修德果不纵不横名为三德含生○具足故云尔)理体既同相亦无相岂得更问苦身质碍那对法身邪。

　　十九料简

　　一家所传理事三观文为二初问中引有人问云此土真诠禀承有绪者有人即是滥禅之人也彼滥禅人见今天台说於止观修证之法乃设问云此土真诠禀承有绪(绪者由也端也)西域始自迦叶传灯此土初则达磨持法而所传之法是佛心印故曰真诠递相分付是故名为禀承有绪虽教科开广者科者条也品也谓教门科目条品为缘开之广博即一代修多罗藏也而本味仍存者即真诠心印有在也但寻求此真诠宗源自然可得会於根本何须天台复更立於实相观理一心之三观唯识历事四运等推检溷(胡困切)浊於我心水清流邪所以滥禅之者亦有谓之若未顿超方便且於教法留心等以彼自谓所传之法顿超方便乃是教外别传故也遂斥依经立行之人乃是偏小渐次方便此盖滥禅之者迷於圆顿修行方法偏计理性无说无示而废修德解行二门端拱无为乃言我是顿机直入若诸经论乃被中下渐次之流一家所斥暗证之徒良由於此亦如圭峰禅源诠云达磨未到古来诸家所解皆是四禅八定南岳天台依三谛理修三止观教义虽圆终成次第唯达磨所传最上乘禅亦名如来禅顿同佛体逈异诸门又云讲者偏谈渐义禅徒多示顿门又自谓之禅遇南宗教逢圆觉呜呼圭峰滥附他禅谬斥衡岳孔子所谓道听涂说德之弃也具如大部补注中辨又清凉云贤首所立顿教诃教泯相即顺禅宗悲哉清凉一至於此吾佛所说大小乘法教化众生奚尝少於诃泯遣荡邪又有人谓崇法禅师昔日听律乃叹云解脱之道天壤相隔遂弃之学经论洞明智者一宗偏说法华十妙后又叹云余以不退心慕常乐果当自初地至於十地岂为名相所缚邪乃舍之直造韶禅师道场韶公接之云自性清净无一法可得者佛之理也百福庄严无一善可弃者佛之事也虽分二途皆强名耳吾是崇寿之子玄沙之孙建大法幢以金刚体全付於汝今问若尔将何以为教外别传乎戒律是三学之初章入道之前阵何乖解脱之路邪况维摩云其知此者是名奉律若其然者何法非律乎佛所说经菩萨造论岂以名相束缚於人邪苟如韶公所说将何以高南岳天台邪而崇法禅师云为名相所缚者自是汝学天台不得其门耳而十妙之法奚尝束缚於汝哉谅是徒闻十妙之名不达一心三观之旨妄生取舍真可哀哉孟子云吾闻出於幽谷迁于乔木者未闻下乔木而入於幽谷者斯言信矣。
　　次答文为二初责来问浚(私闰切深也)流本清挠(玉篇云乃饱乃教二切训乱也)之未浊者先责所问云四运推捡溷我清流也是知深流本自清洁设使挠之亦未溷浊何得闻於唯识历事推捡四运四性叵得自疑谓之乱於清净之心邪次真源下责其所问云一心三观未会宗源也是知真源其体本净如或混(胡本切)也讵(其吕切岂也亦去声呼)有妨(去声通乎)碍乎何得闻於实相观理更不余涂便谓不能寻源会本邪此中既举源流枝本若不约於实相观理唯识历事如何消之。
　　次设使下正明所传文为二初斥天竺来仪未若兜率垂降言印度者此云日月良以彼方圣贤相继开悟众生犹如日月故以名焉旧云天竺身毒(音笃)贤豆也设者犹纵也亦犹假也谓纵使西域印度有於一圣来仪戾止传佛心印未若(若者如也)兜率(此云喜足亦云妙足)补处慈尊二生垂降化身开导也言一圣者或谓此是假立耳其实无人也今寻文意恐指达磨耳谓纵使达磨乃是西域一圣来仪亦乃未如兜率慈氏二生垂降也良以补处其位超过一切菩萨之圣故也岂可以达磨西来便是传佛心印而贬补处垂降名为教家偏渐邪言二生者净名广疏解世尊授弥勒菩萨一生记云言一生者但取未来更来阎浮提中生也大论云三生谓此生一也兜率天生二也未来更来阎浮提生三也今云二生垂降者即第二生也又慈恩基师上生疏云一者一生所系二者最后之身三者坐道场身上生即一生所系下生局后二身此非今文二生垂降之义也。
　　故东阳下次正明天台祖承心要文为三初明近承补处心要文为二初总叙祖承人法东阳大士者人也三观四运而为心要者法也言东阳者古称东阳郡今为东阳县县有东阳山属婺州言大士者大论以菩萨为大士大者简小也士者事也按大士实录及李华员外撰左溪行状皆云东阳大士姓傅名翕时谓弥勒化身而左溪即大士六代之孙也位居等觉者一生补处也亦名无垢地过十地解入百千三昧照一相无相寂灭无为若望妙觉犹有一等故名等觉虽有一品微细无明亦乃如无故名无垢且一生补处弥勒大士尚以理事三观四运而为心要岂有印度一圣来仪便废此邪高僧传云达磨禅师初到宋境北度至魏随其所在诲以禅寂于时国中盛弘讲授乍闻禅法多生讥谤乃有道育慧可二人年虽在后锐志高远初逢法将弘道有归感其精诚诲以定法如是安心谓壁观也如是发行谓四法也如是顺物教护讥嫌如是方便教令不着入道多涂要唯二种谓理行也藉教悟宗深信含生同一真性以客尘故舍伪归真凝住壁观无自无他凡圣等一坚住不随他教与道冥符寂然无为名理入也行入四行万行同摄初报怨行当念往劫舍本逐末多起爱憎今虽无犯是我宿怨甘心受之二随缘行众生无我苦乐随缘三无所求行世人长迷处处贪着名之为求道士(古之释子皆称道士后为黄巾滥窃呼之)悟真理与俗反四名称法行即是性净之理故也滥禅之人请读斯文何得斥今立於理事三观四运自疑谓之溷我清流不能复本邪况达磨以四卷楞伽授於慧可乃云吾观汉地唯有此经仁者依行自可度世可附玄理如前所陈遭贼斫臂以法御心不觉痛苦火烧斫处血断帛裹乞食如故况复又云藉教悟宗深信含生同一真性后人何得弃此法言自谓达磨西来乃是教外别传心印邪何得輙云宗门之旨非教家所知邪呜呼若苟执此见其犹舍五经而谈尧舜之道耳异哉高僧传云南岳禅师定慧凝远性戒自然威德尊严道风遐扇幼感梵僧劝令出俗长蒙徧吉现形摩顶讽诵法华智通宿命翘勤方等灵相郁蒸九旬策修一时圆证法华三昧大乘法门朗然开发自是之后寂照幽深辩才无滞於是内求之士重茧云集以所证法传授学人并托静山林宴居岩籔练微入寂弘益巨多昔江左佛法盛弘义门自思南度定慧双举矣天台智者幼冥祯感夙禀玄风蕴道天台寻师衡岭双弘定慧圆照一乘受四教於神僧禀三观于上德入法华三昧证陀罗尼门照了法华若高辉之临幽谷说摩诃衍似长风之游太虚假令文字之师千群万众寻其妙辩莫能穷也自发轸南岳弘道金陵托业玉泉遁迹台岭三十余载盛演一乘止观禅门利益唯远义同指月不滞筌罤或於一法中演无量义摄无量义还入一心实观玄微清辩无尽由是四方法侣请益如林若定若慧传灯逾广为大机感着述其文并理会无生宗归一极禅门止观及法华玄但约观心为众敷演灌顶法慎随听笔录顗自印可天下盛传可谓行人之心镜巨夜之明灯自古观门未之加矣岂达磨西来别传心印而胜於此邪是知圭峰云南岳天台依三谛理修三止观教义虽圆终成次第者斯言谬矣况复圭峰禀受清凉而清凉云撮台衡三观之趣使教合忘言之旨心同诸佛之心不假更看他面谓别有忘机之门昔人不参善友但尚寻文年事稍衰便欲废教求禅岂唯抑乎佛心亦乃翻误后学况复清凉亦禀贤首而贤首起信论疏及心经疏凡明修行方法并指天台止观圭峰何得背祖违师妄生形斥岂不惧於后之明哲考其虚实邪。
　　故独自下次别引理事心要之诗此诗具在大士实录初引独自精诗者证於今家一心三观实相观理谓一切法无非法性更不余涂也言荆棘者唐章怀太子注后汉书云荆棘者榛(仕银切木丛生也)梗之谓也亦名楚亦云荆也次引独自作诗者证於今家四运四性唯识历事推检叵得也并(早政切)者并也皆也此中既引独自作诗以证唯识历事推检而辅行中前文所引独自作诗以证唯识四运推检与今文同后文所引独自精诗以证作受修唯识观恐是误也况复於其作受修观合当引於独自作诗故不可引独自精诗也又复若以本末相映理事不二而消之者故虽唯识四运推检亦可引於独自精诗实相观理以显唯识历事悟理也。
　　况复下次明远禀佛璎珞经今家所明三观妙行非但近承东阳大士亦乃远禀佛璎珞经辅行云本业璎珞经有两处文明此三观上卷明十回向中一一回向各各有十所缘境界第十回向中第十观者名为无相第一义观得入初地初地已上三观一心言三观者从假入空名二谛观从空入假名平等观二观为方便因是二空观得入中道第一义观双照二谛心心寂灭自然进入初地法流水中名摩诃萨此即别教次第三观耳下卷云敬首菩萨白佛言如上所说若因若果若贤若圣一切功德今此会中十四亿那由他人谁能不起此座受学修习从始至终入菩萨位时佛顶发放一切光复集十方百亿佛土诸菩萨众即於众中告文殊普贤法慧功德林金刚幢金刚藏善财童子等汝见是众中敬首菩萨问三观法界诸佛自性清净道一切菩萨所修三观法门不汝等各领百万大众皆应修学如是法门此即圆教一心三观也今文所指正在於圆是故谓之本宗璎珞辅行问云若尔唯应上地修此三观何关凡下答经文既云各领百万大众皆应修学何独上地又大璎珞经云摄意入定分别三观亦不见人入定意者游心十方无量世界承事供养观一切法是则名为具足禅度是故当知三观未圆禅度未满三智具如大品三智品中(止观大意中注云三观名义在大璎珞等经三谛名义在仁王等经今谓此指旧仁王经耳而慈恩宗人不达於此却准新仁王经但明二谛以斥天台所明三谛况复又迷二谛三谛但是开合之不同耳)故三观智文理有凭非徒胸臆虚张无据也。
　　补处下三结远近同归一辙文为四初明大士金口亲承一生补处弥勒大士释迦如来紫磨金身口业所说璎珞等经三观妙行亲於佛前禀承遵奉流通永永所以兜率二生垂降乃以三观四运捡寻岂唯自照兼以利他故知下次明天台禀承符契以是故知一家教门所明三观远则承禀佛所说经近则复与大士符契东阳大士道王梁朝灭於陈代大建年中天台智者生於梁末法化陈隋故东阳大士与天台智者往往相遇矣边下中高边高中下名之为宛显了可见名为宛然言符契者符亦契也汉书封功臣以竹长六寸分而合之为符故字从竹也契者约也即契劵也释名云劵绻也相约束缱(去善切)绻(口阮切玉篇云不离散也韵集云谨慎也)为限也况所用下三明一家通宗诸教摩诃止观正明观法并以法华诸法实相即实之权百界三千而为妙境乃至离爱不离境故故诸境十乘皆以法华大车为喻是故名为所用义旨以法华为宗骨良以灵岳亲承道场契悟正在於此故也故智者临终听唱法华竟乃云法门父母慧解由生本迹旷大微妙难测止观序云智者事南岳南岳事文师文师用心一依释论(诸文亦云智度论论云智度大道佛善来智度深海佛穷底智度相义佛无碍稽首智度无等佛亦云摩诃衍论亦云大论以摩诃衍翻为大故般若翻为智故故云大智度论亦云释论睿公序云宪章智典作兹释论)论是龙树所说付法藏中第十三师智者观心论云归命龙树师验知龙树是高祖也论云因缘所生法我说即是空亦为是假名亦是中道义今止观中既用智论因缘生法即空假中是故谓之以智论为指南也言指南者文选吴都赋云指南司方注云指南车也车上有木人常指其南故云司方也又古今注云指南车起於黄帝与蚩尤战于涿鹿之野蚩尤作大雾以迷四方於是乃作指南车以示四方遂擒蚩尤而即帝位问若以智论为指南者辅行那云以三千为指南邪答此亦无别但是随文趣举为况耳散引诸文该乎一代文体正意唯归二经一依法华本迹显实(即向所谓以法华为宗骨也)二依涅盘扶律谈常良以法华虽则显实末代根钝若无扶助则正行倾覆故正助相添方能乘於大车远运故云以大经为扶疏也扶字应从木从手乃是扶持字耳疏字平声呼应从草文选读山海经诗云孟夏草木长绕屋树扶疏注云枝叶四布貌也今文之意乃取扶助之义以解扶蔬之名何以知之文句记释药草喻品文句中云言扶蔬者扶谓扶助尔雅云林有草木曰蔬记作此解扶蔬之名恐是误也若尔今文应云以大经为扶助方乃允合扶律谈常之义不须谓之以大经为扶蔬也妙玄中明别教断伏高下依大品三观引大品云菩萨欲具道慧当学般若即是十住习从假入空观伏爱见论欲入十住位若得十住即断界内见思也欲以道慧具足道种慧当学般若此即修从空入假观入十行也欲以道种慧具足一切智当学般若此即修中道正观入十回向也欲以一切智具足一切种智当学般若此即是证中道观入十地也欲以一切种智断烦恼习当学般若此即等觉也无明烦恼习尽此即妙觉也释签问云今此文中将此四义以对三观与大论中释因中总别果上总别何异答言异意同何者空假为因中道为果从假入空为因中总相从空入假为因中别相别人修中初但总相为果上总若入初地双照二谛为果上别当四义与三不殊若以别显圆则其义可见故止观中明四智云四智者如大品明道慧道种慧一切智一切种智释论解此有多种或言因中但有理体名道慧道种慧果上事理皆满名一切智一切种智或言因中权实故言道慧道种慧入空为实慧入假为权慧或言果上权实故言一切智一切种智直缘中道名一切智双照二谛名一切种智或言因中总别果上总别或言道慧道种慧是单明权实一切智一切种智是复明权实如是等种种释四智四智只是照三谛耳辅行云四智亦是权实二智对因果等是故成四开合观谛不出於三具如向说止观又引大品云王三昧摄一切三昧首楞严定摄一切定大品云欲得道慧道种慧一切智一切种智当学般若问释论云三智在一心中云何言欲得道慧等当学般若答实尔三智在一心中为向人说令易解故作如此说耳辅行云大品下引证佛智具三智故皆云学初问中言欲得者或是一人前后欲得或是多人各各欲得但云当学岂名一心次答意者法在一心说必次第岂说次第令法纵横此则名为以大品为观法也如引华严等经以证圆顿止观竟然后结云如是引证宁不信乎故此即是引诸经以增信也如引地论中论及十住婆娑论等即是引诸论以助成也观心下四明所传与他永异止观序云止观明静前代未闻又云此之止观天台智者说己心中所行法门又止观体相中云如此解释本於观心实非读经安置次比为避人嫌疑为增长信幸与修多罗合故引为证耳妙玄云经者纬义如世绢经以纬织之龙凤文章成(纬者横织丝也经者竖丝也)佛以世界悉檀说菩萨以世界纬织经纬合故贤圣文章成又约行论经纬者慧行为经行行为纬经纬合故八正文章成又约理论经纬者诠真为经诠俗为纬经纬合故二谛文章成乃至云观境为经观智为纬观察回转织成一切文章今此止观乃是天台智者观心为经诸法(即一代圣教中之诸法也)为纬织成部袟(正作帙亦作帙直一切书帙也亦云书衣也)不与他宗行法同类故僧传云自古观门未之加矣自古观门尚无以加而圭峰辄斥之其犹可滨之人捧土以塞孟津(孟是地名在洛北都道所凑古今以为津今河阳津是也)盖不知其量也。

　　二十料简

　　大师禅门口诀(现行印本文有六纸)治病心要文为二初问可解次答文为二初明诸皆治病彼文初明安般守意次文方明病相不同今文谓之诸皆治病者且从次文而答之耳彼文明病乃有多种一身作病二鬼作病三魔作病四不调息成病五业障病治此诸病如彼具说如治第一身作病云坐时或倚壁或衣襟大众未出而卧此心懈怠魔得其便入身成病使人身体背脊骨欲疼痛名为注病难治行者慎之治法者用息从头流气向背脊历骨节边注下须好用心方得差耳唯有下次明一偈心要文为二初引偈文此偈即是次文明病之初文耳故彼文云坐禅人问种种病师诫言但系心在境不令他缘病自差耳用之者远至三日无有不差问心乱横见答摄念可愈问四大增损那得复差答心之动转犹扇之有风住止理数然师教诫常言具引偈文即如今也实心者圆心也实境者妙境也系者如止观云系缘法界一念法界也系缘是止一念是观辅行云虽系虽念不出法界虽止虽观寂照同时迭(徒纳切)递也更也注者记也专也亦犹水之灌注也释曰下次释所以心注於境境注於心等应以前文四句分别来此用之又复应以诸文大旨开拓此中使夫心境相注之义泠然可解细思细思今不委示。

　　○第六行解相资例

　　文为二初牒名次释义文为二初判解行文为二初约前七正判解行如分别中等者十义亦名十门也故止观第一约十义分别十章始自真俗终至横竖其第六义即是自他而前八章名为自行起教一章名为化他旨归乃是非自非他故云於中且约自行化他等也果报为果非今正意者以行解相资正在於因因成方乃克获大果所以果报非今正意也前五生解后二为行者次文显矣。
　　次分别下释疑文为二初释疑明自行之解唯前五章言释疑者止观十义分别十章而第七义即是目足大意至起教是目方便至果报是足旨归非目非足辅行云大意至起教是目者亦随语便准理应云初五章及起教是目目譬於解前之五章即自行目起教一章令他生目方便至果报是足者足譬於行方便正观有功用行果报位在初住已上无功用行自然作意虽小不同同属於行若准第五卷(现行印本文在第四)初云前六重是解(辅行云方便望五稍似行始若望正观全未论行是故前六并属於解)是则方便亦属解收今以方便得为行始且判属行今文中云越次取文兼化他故者以初五章及后起教同譬於目乃是越於中间方便正观果报三章次第故也起教既是化他之解故自行之解唯前五章是也故恐人疑目既譬解是则始从大意终至起教莫非是解何故向来但判七中前五属解故兹释云分别文中虽以等也是故须知解有自他今既论於自行之解故不须以化他之解而为妨也。
　　次大意下释疑明五略行果非正修之相文为二初正明言释疑者以辅行云问前五略中有行有解有因有果何故但云六重是解答言大意者冠於行解自他因果意既难显还作行解因果等释非谓己有行果等也故大意是总余八是别别是别释行解因果若复有人依前五略修行证果能利他等自是一途(辅行释常坐三昧意止观中云此去乃至非行非坐并粗准本轻示观门之语纵有似於十观之相而文并约略未可以辨观法始终初发大心及下三略亦复如是故此五略但名大意若欲消释必善下文十乘观法方可离谬云云)若论文意但属於解於属解中恐解不周故须委明名体及以摄法等相方堪成下十境十乘如大意中虽云发心十种不同及四三昧明行差别但列头数辨相未足是故都未涉於十境十乘故今谓之大意虽有行及果报等乃至云非谓即是修行相也。
　　次何者下举方便正修以验之文为二初正举何以得知前五略中未是正修之相以由修行之相俱须用於二十五法以为方便十境十乘以为正修而五略中既未明此验知但是解於始末而已未即便为修行之相也次所以下释意然此但释正修所以故云若无十境等也仍阙释於方便所以是故应云若无方便正行难立若无十境乘则无体体者即当体之体也若所依之体即诸法实相耳故辅行云又此十境即是前文所显之体前约所显能摄故立体名今对能观所发故立境名又前从理说故体唯一今从事边故境有十事即理故故一一境皆不思议理即事故故一一境相别不同是知若无所观十境则无能观十乘之体以由理无所存徧在於事故须即事以显於理方有十乘大车之体也不二门云故撮十妙为观法大体者即所依之体也若望能观是则十妙还成阴入等境当体之体以第一义虽理圆顿虽实本虽久远望观属事事即当体之体故也故知今云若无十境乘则无体者即当体之体也而前文云诸法实相以为车体者即所依之体也虽分二涂理无异辙故全所依而为当体仍了当体即是所依即理而事即事而理不其然哉问若以十境为十乘体十境不出火宅烦恼而释签云以火宅为宝渚必为所焚以烦恼为能乘义须倾覆与今相反如何会之答今以十境为十乘体但是车体而此车体若无众宝庄校白牛引驾仆从侍卫十乘之行缘了显发但是秃乘灼然倾覆必为所焚矣故次句云若无十法名坏驴车良由此也若无十法名坏驴车者大经梵行品云乘坏驴车正南而游章安解云乘坏驴车譬恶法自运也正南而游自有三解一云南是离地北是坎地去坎就离譬失善起恶二云就诸方而说北是上方譬断善人从上坠下三云天子南面杀活自在此人邪见判无因果其心自在亦复如是故止观明观阴十乘文毕乃云今人只谓舍恶取空是大乘此空尚不免六十二见单复之恶何得动出为乘设借为乘只一秃乘无法门具度正法大城金刚宝藏具足无缺何所而无岂容秃空而已若但尔者乘邪见乘入险恶道是坏驴车耳辅行云今人下斥邪也正法下显正也如此妙乘岂同恶空与而言之但有车体既无具度故名为秃夺而言之体用俱非故名为秃故引大经乘坏驴车非但阙於白牛般若为驴所乘任运非正故非高广又复言坏全无庄严况复起见入三恶道。
　　次故知下明相资文为三初明妙解导於方便行始文为二初明解有广略如上所论是故当知必定须以前之五章以生自行不思议解於生解中大意则略解始终自他因果者辅行云大意为总余八是别总别皆有自行因果化他能所何者於总释中发心修行自行因也次感大果自行果也次裂大纲化他能也既有能化必有所被文略举能以摄於所能所事毕同入旨归又云行始为因行终为果岂非自行之始终邪次别释中始从释名终至正观自行因也次果报章自行果也起教一章化他能也所被义当化他所也后三大章其文虽阙义同大意后之三略言始终者即是自他各有始终也自行之始者因也自行之终者果也化他之始者能也化他之终者所也例如十妙始终之意(云云)文略意宽者即前所谓以大意文略意广也次四专在名体者四者总举四章也名体者别举初二章也虽别举初二亦兼后两故辅行云如释名中先待次绝绝只是开通德会异共成绝义显体四段并先偏后圆以为待绝体为所诠名既开显体亦随名用所开体偏摄诸法法相难明仍分六义徧於事理因果自他还以六义展转相收复以五门判所摄法方晓体内所摄互融复了融中实权不滥更以权实四章互显是故但举名体二章则摄法偏圆从可知矣文理但广者既开四章岂非文为能诠理为所诠故理亦广也。
　　故以下次明导於行始但言广解者文体承便耳其实须云五章妙解导於行始故辅行云圆解稍利复以此解导於方便又云亦历二十五法约事生解方乃堪为正修方便方便之言通於偏圆故云使二十五法随教甄分也施开废会方可得名妙行之首思之可见。
　　是故下次明妙解资於正修之行文为二初正明言名宗者方便正观果报三章於五重玄义既乃是宗故今正修十法名之为宗也言次第者生起不乱也於理自足者以前妙解之中备明已竟故也而今文中相犹广者等者即正修文中观法之相广博乃是为於钝根者耳若利根者得前妙解之旨於今正修文中则但释十法名宗次第於其理趣自然具足矣今仍恐於钝根之者不晓十乘观法次第故特引於前文妙解入正观中委论其相何者且如正修十法之中一心止观岂非前文释名之中绝待止观乎法性妙理岂非前文止观体相乎能破止观所破之惑等岂非前文所摄之法乎大小权实粗妙炳然岂非前文偏圆之相乎是知正修十法之相乃是引前妙解入观委论耳若不尔者解非行家之解行非解家之行安能相资而契於理邪然正修中阴等十境皆须委论十法妙行但恐繁文是故乃於阴境具明十乘观法下之九境但将阴境十乘观法比例可知故前文云十法成观但於阴入委识根由余九待发方可设观故九境中但分别境境下十观不细委论但随境转照非关广说是故诸文不无傍正者此有二义一者约於解行而说则前五章妙解为正妙行为傍故五略中虽有行果非谓便是修行之相正修之中虽引前解入观委论不可谓之但明妙解故正修中妙行为正妙解为傍二者阴境傍明境相正示十乘故阴境中十乘最委下之九境正示境相傍辨十乘故九境中但分别境境下十观不细委论文虽傍正义必圆备。
　　且如下次明正修之行成道树法身文为二初明道树文为三初先明地种故止观中章安私谓云譬如大地一能生种种芽辅行云法性如地种子如境又止观云然界内外一切阴入皆由心起是惑本心摄一切辅行云若示境体观心即足以心徧故摄余法故故今谓之且如十境只一念心行之地也以由心体徧摄一切故得喻之犹如地也故辅行云法性如地此心既是观家之境所以名为行之地也一一显示境相不同者即阴入等十境差别不相混滥也行之种也者即辅行云种子如境也种者生义此种生时纯变为修此修既乃全於法性大地而起故得修性皆是一如更无别体从外而来也若无十境乘则无体义在於斯问若尔种之与性如何分别答能生为种不变名性请以喻显从谷生谷故名为种谷种不变故名为性从一念心法性地生是故如种无始至今其种不变是故名性种性虽别体元不二从用而辨二义宛然具如净名疏(云云)。
　　一一起於下次正明道树文为二初正明辅行但云观行如雨发如抽芽仍略不言干药华果於法性地起十乘观润於境种令其发生故喻如雨也牙字误也应作芽字即萌芽也阴等十境因观行两资润发生转成妙境犹如种子萌芽抽发也干(古案切)者茎干也发心上求是故喻如茎干上耸安心既有六十四番是故喻如枝叶众多破徧乃至对治既是正助两行而行始为因故喻之如华也又行终为果故云次位以至离爱行之果也既离法爱即入初住名为分果此约离於似爱而说若离真爱乃至须论究竟满果等赐大车游方至极即此义也。
　　次若无下总结若无第一观行之雨乃至第六离爱之果是则道树不能端严故须六事道树方成以树喻於因果之道故云道树耳若辅行中乃云婆娑大论并以树譬道品故名道树(云云)。
　　三次第下明三根不同次第虽尔者指上六事至离爱已方乃成果此即约於十法观行次第而明若从人说意则不然何者人有三根上根即於心地境种用微妙观而生於果不必次第至於第十离法爱已方入初住以至妙觉故文云者故病患境十乘初观妙境中文云也故止观中明观病患是妙境已引金光明除病品云直闻是言病即除愈即初观意也辅行云直闻是言所患即除譬闻妙境得入初住言初观者即是初观不思议境也为中下根等者止观又云复有深重难除差者至长者所为合众药病乃得差即后九观意也辅行云譬观妙境无明未除如是发心乃至离爱故云众药如是用观亦得入於初住位也纵未入位得入五品名小除差是故当知至离爱已方乃名果则是约於中下根说若上根人即观境种成不思议便登初住以至妙觉故辅行云十乘文十义十根三意二分远近故近期初住远在妙觉又大意云上根唯一法中根二或七下根方具十(高丽四教以发心至第六道品名为中根从对治至离法爱名为下根)。
　　次又於下明法身文为二初别明又为二初正约妙行明法身且约初乘观於妙境明四事者一观心是不思议境观之一字岂非寂照之止观邪又云既自达妙境即起慈悲岂非生起邪如引华严心如画师造五阴等岂非引事邪又斥世人判前五如是属权在凡后五如是属实在圣岂非破古邪又问心起必托缘等岂非问答释疑邪初乘既尔余九准知。
　　次又释下兼约妙解明法身且从广解而说故云释名等四也文是能显故属於肤义是所显故属於内志在正修故意是骨正修本期灭理真性故意所诣名为髓也次若无下总诘即是总结行解各四以成法身也须知法身有全有碎诸方便教名之为碎法华一实名之为全故法华论明此法华有十七名其第十二名一切佛坚固舍利今此止观既是法华妙解妙行当知乃是法身全也故妙经云若经卷所住处皆应起七宝塔不须复安舍利(生身舍利耳)所以者何此中已有如来全身即此意也。
　　三是故下斥非显是文为二初斥当时学者读文昧旨此文全是结斥清凉谬指偏僻一句两句以立顿顿令今止观十乘妙行而不周足委如上下文中所辨(云云)次修行下正显所传妙尽渊底文为二初明解行圆成同归妙理言集解者集字恐误当作习字今之下次结十章摄法周备意唯若是者指上修行之来等文也故前习解方便等文即是止观十大章也故知十章无所不摄矣如此立例发挥辅行尚恐未明止观之旨岂以搜要简略之说能通行门斯盖往代愚昧之者假托荆溪之名妄生率尔之见輙怀去取伤害尤多略如大部补注中辨(云云)。

　　○第七喻疑显正例

　　文为二。

　　初牒名

　　此即晓喻清凉观师之迷惑显明所传止观之正行也问何以得知此是晓喻清凉观师答大宋高僧传云清凉观师大历十年依荆溪湛然法师习天台止观及法华维摩经疏等(云云)余亦尝览清凉观师华严疏钞见其固执涅盘权文瓦石非性又复谬立渐顿顿顿由是而知金錍之作义例之兴皆为晓喻清凉观师以至释签辅行记等诸文所斥莫不皆然故辅行述缘起十意第二意云曾师承者而弃根本随末见故良由於此而近代诸师不深本宗未广看习往往亦有背本宗之义附僻者之见悲哉悲哉此如金錍寓言记中委弹其谬学者寻之次此所下释义文为三初明因由此所学宗等者今此一家自章安以来至千荆溪所学之宗皆共遵禀天台智者一师而已故金錍云天台大师灵山亲承大苏妙悟是余师也摩诃止观所承法也故止观之法文理相承代代传授以为心要同归一辙终无异解但由忽遇清凉观师僻执之者因而问之乃生异答故事不得已而微召於止观之法晓喻清凉观师之迷惑耳然清凉观师本学天台尝讲止观(裴休作於清凉行状有此说也)既生僻解遂被荆溪辞而关之乃背天台附於贤首依贤首五教造华严疏钞(言五教一者愚法小乘教二大乘始教三大乘终教四大乘顿教五大乘圆教)又於疏钞之中全用止观之法虽用止观之法又立两顿之教呜呼哀哉教宗贤首行禀天台教行殊涂师资无准既迷止观滥用何疑故今晓喻其致照然或问曰义例辅行明所传之法须有师承故荆溪述辅行缘起凡有十意第一为知有於师承非任胸臆而近代学者传天台之道皆宗於四明今观吾子所述凡至法门渊奥之处多排四明而众人闻之咸生惊怪亦有笑於吾子学无师承仆虽无似弥积钦慕幸垂开示用息群疑余对曰辅行义例明师承者乃是以智者为师止观为所承之法盖破清凉观师违背於天台乖僻於止观耳余今秉笔既袒述於智者又宪章於止观而众人笑余无师承者是为妄笑耳何伤於余哉谓排於四明是无师承者且四明禀受宝云通师而通师亦颇有撰述何故四明不遵所禀之见而别自建立邪(通师撰记解光明玄而四明反云宝云讲次第学徒随录义或关如通师又解十六观经疏而四明斥云多谈事相少示观门)又孤山禀受奉先清师亦多有改作(清师解不二门曰示珠指孤山解不二门曰正义清师解十六观疏曰显要孤山解观经疏曰刊正)呜呼世人只知笑余学无师承而不能笑孤山四明道无所禀悲哉悲哉。
　　问顿教下次正晓喻文为四十六段然金錍中开导野客情怀亦立四十六问既为断於钝根疑惑及对六即而今四十六段喻疑显正岂不然乎。

　　初辨谬

　　立二种顿教之失文为三初问次答三喻疑显正应知初问即是荆溪问於清凉次答乃是清凉答於荆溪三喻乃是荆溪喻於清凉余四十五段准此可知又下文中或无问辞但直引於清凉谬立便乃喻之然此喻疑四十六段文皆显了不烦碎释其间或有关涉之处则为示之言讲贯者讲者和解也贯者贯华也法华文句云天竺有散华贯华之说如此间序后之铭也故长行之说如散华偈颂之说如贯华又修多罗有翻之中第四翻线线能贯持如贯华也此乃通指诸经皆名贯华耳四分律云如种华散置案上风吹则散何以故无线贯穿故也是则别而言之除长行散说凡是偈颂皆名贯华通而言之长行偈颂皆名贯华故修多罗五种翻中第四翻线也若名体俱无修行何托者以不凭教修行皆是无依虚妄故也若以顿顿是圆如圆圆等此义可尔者纵而许之也故妙玄明宗中约四句料简云自有渐圆(此约七种方便同开佛知见始见圆理见圆理者良由理外七种方便渐入圆因故言渐圆也)自有圆渐(谓初住已上也)自有渐渐(谓七方便各自有因也)自有圆圆(谓唯妙觉也)此约偏圆相对论四句也又单约圆论四句今不烦录又止观第三明偏圆中亦四句文中仍指如法华玄然此圆圆即是四教最后之圆而清凉以天台四教最后之圆判为渐圆亦云渐顿於渐顿外又更别立顿顿之教故今斥云既分二顿渐顿为圆更加顿顿为何所拟又涅盘玄明经用中亦云顿顿仍指如前明经宗中复有一行是如来行及以常住大般涅盘故下文云正是四教最后之圆而清凉指不次第行十信断惑名为渐顿不断惑者谓之顿顿是故下文复更斥之(云云)。

　　次辨谬

　　立二位断惑之失文为三初问次答三喻言四住者见为一住思分三住更加无明即五住也圆教四念处者大师自有别行四卷四念处文即以四教四种念处各为一卷也冶(羊者切销也)铁作器等者彼文圆教四念处云五品名外凡十信名内凡皆圆伏无明而界内见思自然而尽如火烧铁铁虽未融垢在前去正慧观无明无明未除见思前尽非关渐次者若据粗惑任运断处亦与次第次位相齐而从初来三观圆修与次第义永不相关故妙玄云三藏佛位断见思尽望圆六根有齐有劣同除四住此处为齐若伏无明三藏则劣佛尚为劣二乘可知永嘉宿觉集中既用天台此文验知永嘉本学天台而云认得曹溪路者岂非矛盾苟顺永嘉宿觉集中明於修证将何超於天台止观邪。

　　止观义例纂要卷第五
　　止观义例纂要卷第六

　　　　永嘉沙门释　(从义)　撰

　　三辨谬

　　立二顿修成有异之失文为三初问次答三喻又复不识见思先落似位之意等者释伏疑也既破清凉空观先成复恐清凉执於见思先落之说何者彼应救云空观若乃不先成者冶铁作器见思前去如何消之故今斥云不识见思先落意也若先成者何名似即既云似即岂非三观圆观三谛相似发现故知若云空观先成但是证於真谛而已则无三谛相似发现与四念处正慧观於无明之说敌体相反方成邪说者方犹乃也。
  </div>
  <div class="pagination">
   <a href="摩诃止观义例纂要_page4.html">
    上一页
   </a>
   <a href="摩诃止观义例纂要.html">
    1
   </a>
   <a href="摩诃止观义例纂要_page2.html">
    2
   </a>
   <a href="摩诃止观义例纂要_page3.html">
    3
   </a>
   <a href="摩诃止观义例纂要_page4.html">
    4
   </a>
   <span class="current-page">
    5
   </span>
   <a href="摩诃止观义例纂要_page6.html">
    6
   </a>
   <a href="摩诃止观义例纂要_page7.html">
    7
   </a>
   <a href="摩诃止观义例纂要_page8.html">
    8
   </a>
   <a href="摩诃止观义例纂要_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
