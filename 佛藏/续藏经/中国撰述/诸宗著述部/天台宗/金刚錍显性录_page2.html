<!DOCTYPE html>
<html>
<head>
    <meta charset="UTF-8">
    <title>金刚錍显性录 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金刚錍显性录 - 第 2 页/共 3 页</h1>
    <div class="content">　　故子下二结示劝信二初约法劝信二初明事理明即显失万法谓十界依正之事也真如谓一念三千之理也理即事故而有依正差别即不变随缘事即理故不出一念三千三谛即随缘不变应知今言真如随缘等者永异他说以他但云清净真如不知真如具三千法言随缘者有二义随无明之染缘即造九界依正随教行之净缘即造佛界依正若非本具云何能造由内具故他境能熏是知真如常熏内具他未晓此熏义徒施子信下显失真如即佛性异名耳故万下二明事理周遍劝信彼谓生佛我谓己心众生理具诸佛已成成之与理莫不性等以心及生佛各具三千互相摄故佛既不二生岂异乎下文云果地依正融通并依众生理本是则下二约喻劝信二初共喻事理二初正释二初喻水波喻事造三千以波是假缘而有故水湿喻理造三千以水湿常具波性故理造即体事造即用事理由来是一波湿未曾暂分文有四句初二句明事理同时次二句示理同事异初二句者初句明举理即事无有无事之理如水湿处即有波次句明举事即理未有无理之事如波处即有水湿事理同时弥为可信事理波湿虽无前后然必须云波从湿生事因理变不二而二二而不二思之可知次二句者初句示理同次句示事异讵渠据反未也何也又渠吕反岂也间去声隔也混胡本反秽浊也在湿喻理造为波喻事造混浊喻九界依正澄清喻佛界依正随缘不变三千岂离於一念故曰讵间混澄不变随缘事造自分於净秽故云自分清浊。
　　虽有下二合三初提喻贴合先提喻一性即湿性清浊虽别湿性无殊。
　　次贴合纵造正等者造即事造谓随染净缘造十界依正也此即合有清有浊依理等者理即理造谓事造十界依正虽殊当体不变同依一理心性如千车共辙此即合一性无殊故不二门云迷悟缘起不离剎那剎那性常缘起理一若许下二举法并斥无情有无者文误应云情无有无情谓有情无谓无情今於有情略其有字无情略其情字故曰情无尔有无者即谓有情有性无情无性也既许随缘不变则依正无非佛性而云有情有性无情无性者则有情有不变义无情无不变义一等不变随缘为依为正一等随缘不变何故只在有情是则无情但有随缘而无不变故云自语相违世人共许随缘不变义故故此难也故知下三明因果理同劝信果地等者已证遮那一体不二良由无始一念三千是故若非理性本具三千安能果成依正不二故云并依等。
　　此乃下结示湿性喻理造清浊喻事造。
　　若唯下二各喻事理三初喻二初单喻理水本无波者波是假缘而有故不得云波中无水者全波是水故水如佛性波如依正只可云一佛性理本无依正之殊不可云十界依正而无佛性之理如迷下重以喻显东如佛性西如依正若唯下二单喻事但见依正差别宁论佛性混融此如权小所谈当知权小全在於迷故不二门云背性成迷也情性下二略合情谓有情无情即依正也性谓佛性合譬者谓以情性具合单理单事二喻也寻喻可见故云思之可知无情下三例斥无情有无者谓无情有性无性也例之可见者若例单约理者即但可云佛性无依正之名不可云无情无佛性之理若例单约迷者则但存依正差别俱无佛性之名亦不应云有情有佛性也是故世人执有情有性无情无性者以前对论事理及后单理单事三义勘之得失可见又此之三义若对教者前之二义唯大唯圆单约迷者唯权唯小故云有性即不合云无情等。

　　显性录卷第二
　　金刚錍显性录卷第三

　　　　孤山沙门释　智圆　集
　　於是下四述智论名不互通再征佛性二初问先叙外仪次领解后咨疑外仪者前则逼前今乃恭退前则平立今乃[(吴-口+日)-大+(一/八)]跪前则抗难今乃咨询晓权实之文省波水之喻不敢执权如恭退知所解偏局如[(吴-口+日)-大+(一/八)]跪释名恭拱也自持拱也跪危也体危倪也[(吴-口+日)-大+(一/八)]者倾也旁也不正也尔雅咨谟也谓谟议耳波水下领解夫以事喻法皆是分喻若喻事理相即波水最亲故曰实然。
　　[怡-台+(噗-口)]曾下咨疑曾闻等者此实彼宗章疏所说论主护时人意不斥其名故下但云谬引章疏之言也。
　　仁何故下正问释论既乃佛性之名局在有情仁何故立无情有佛性耶。
　　余曰下二答四初指世谬传泛为下二泛通其义纵有此说盖有义焉由不知义乃迷其名法名下正示名下之义法名不觉者约理约性佛名为觉者约智约修故辅行云佛为能觉法为所觉以佛陀翻觉者故云佛名为觉凡厥有情即具三千三谛之理故云本有不觉之理但凡夫迷倒日用不知未有能觉之智故云未有觉不觉知今欲令彼了知故且分能觉之智属於有情故名佛性所觉之理统於无情故名法性良以众生唯心具足欲敢逼令知故云令觉不觉即是以修照性也岂觉不觉等者若觉了本具三千之理依正唯心者则是全性成修依正无非佛性也岂更存无情在心外邪故云不觉犹不觉耶有本耶字作邪字者非反谓等者全能觉之心是所觉之理故故大经云佛性者即是如来如来即无为无为即常常者即法法即僧等三宝既其一体法性佛性安可条然。
　　客曰下三牒义再征尔犹如此也若云已觉不觉无非佛性者则知依正之法至佛果证得方乃会合唯心之理约凡说言有情有性无情无性者何所乖背邪。
　　余曰下四酬难广释二初斥非若也觉凡可客事异既云觉佛须了体同故辅行云迷谓内外悟唯一心制心从理无非心性他谓观内心理造三千不收内外之色者岂不自贻觉凡之责乎。
　　理本下二正释二初略酬来难三初示迷悟理同二初正示其义三千之理与佛无殊凡夫妄执依正差别不了差即无差无差即差故示众生有能觉性草木有不觉性意令众生觉彼不觉无非自心三无差别即空即中故云自会一如故知下二结示立名觉无不觉者由本具三千可觉知故故名佛性如睡梦可觉故名睡觉不觉下二明二义相须不觉等者由修照性故觉无等者由性发修故问若佛性属修法性属性者何故云一切众生悉有佛性耶答佛名觉者一切众生虽皆在迷有可觉之性全修成性故名佛性但欲令彼众生觉自心故故且云真如在有情名佛性耳此乃敦逼令修之旨也傥或觉之一念三千依正收尽岂有无情非佛性也大经云一切觉者名为佛性斯之谓矣大论设有此说意乃如此况复无文况复真如及佛性法性名虽不同其实一贯。
　　是则下三分判大小无佛性之法性者如身子云我等同入法性此法性即小乘真谛非大乘佛性也即法性之佛性者如华严云法性本空寂等此之法性即佛性异名也。
　　故今下二广释义趣三初举异名反难二初双定实相下应云真性有作真如者误分为两派者以他人云真如在有情名佛性在无情名法性故若同下二双难二初难同真如谓法界等若同真如分两派者何故诸大乘经论中不见明有情法界无情法界等邪若在下二难同法性二初牒所计若在无情等者即翻前之难谓诸教无无情法界等名者只由法界等是真如异名则知法界等若在无情同真如名法性若在有情同真如名佛性是故佛性即真如法界等在有情一边之称是故无情但有法性不名佛性故牒云非佛性者也何故下二引文显非卢舍那此云净满即能觉之智名报身佛也岂非等者经文既云了知一切法则见舍那者岂非诸法本有觉性岂得云佛性唯有情邪本空寂者即中道第一义空以一切境界从本已来体性自灭但由妄心不了法界一相乃见种种差别而一一取着也若了法性本空无取无见即名为觉故云性空即是佛当知法性即佛性也岂於无性等者岂於无佛性之法性又不修习能见牟尼邪是知言法性唯无情中者非也无相者无生死相无涅盘相方名佛体既真等者当知一切法即佛性也已上四段经文所谈皆明有情心性体遍即佛性名法性其义甚着故云请子思之进否者大圣以圆理随四悉机应立佛性之名令其获益故名进应立法性真如等名令其获益乃隐佛性之号故名否故大论云般若是一法佛说种种名随诸众生类为之立异字当知佛性亦复如是。
　　故真下二正显名异体同二初明名异体同二初明真如与佛性体同二初正释问今云佛之一字即法佛者何异他人云众生但有法身性邪答真如是理法身就理名便故且会之究论其体具三身性法身遍融岂隔报化当知今家所谈真如体具诸法不同偏指清净真如法身理该报化不同但有法身之性故法身与真如俱目三千三谛故云体一名异故佛下二引证人法二空者谓十法界假名实法也是故一家大小权实咸明二空者良由假实通於十界故今言二空即圆人体达一心十界假实皆即空中是则二空即能显之观智真如即所显之理性也。
　　华严下二明法性等与真如体同二初引经明法性与真如体同二初引经示义岂非等者众生即正报非众生即依报故云情与无情良以不变随缘故分依正故云二俱随缘随缘不变依正无非心性故云俱非有所以下二结例余名一切者谓种种诠理之名也皆有随缘不变二义故云皆然故知下二结斥然虽下二明体同义异二初通明义异立名不同三初约三义立名小别者即义异也性名多在凡等者谓亦通果等但诸经论多分在因所以然者凡夫理有佛等性故假缘可显如木有火性非己有火也文中略列五名体含三千通摄三德故名藏无有迁变故言性余名可解又涅盘疏云理惑合论名藏全不论惑称理不可改变称性次通因果及唯在果诸名读者当以一心三千三谛精详不烦笔墨所以下二别示从因立名之意烦恼生死者谓烦恼之心生死之色即五阴也是佛等性者众生虽未成佛乃至开藏而烦恼生死体即三谛有成佛之种性乃至有开藏之种性如铜有明性木有火性修之乃证故名佛性及藏性等问若言烦恼即四阴心者止观何故阴境现观烦恼待发邪答因修妙观发宿习者名烦恼境若寻常所起烦恼即现行四阴所收。
　　而诸下三约立名兴废诸名不互立者盖四悉随机一名立则余名废如法华一乘实相名立则法界佛性之名废诸经准知。
　　涅盘下二的示涅盘佛性体偏二初明偏示佛性所以二初正明经意世人下二斥迷经旨而不从果者如下文云但有清净之性加修万行至果乃有大用及前文云凡离何乖等此盖不知佛性之义何者佛果既依正不二今云众生有佛果之性性亦不二既不知此名失体徧。
　　又云下二明真妄体徧二初正明体徧烦恼心性等者心谓介尔之心性谓三千之性即事而理故此一念具足三千性体常周执之成局是故云佛性遍者由心性徧耳。
　　故知下二斥失二初不了妄心体徧失良由等者若了即佛性之无明徧造诸法者方识即无明之佛性依正该收也是故妄心则万法永殊真心则一理无外是故唯心之言即妄而真方为尽善故真心即徧妄心亦徧以真妄相即如波水故所以离妄指真如弃波求水耳。
　　子尚下二不了妄色体遍失二初举易况难内外之色俱名生死色何下二正示色徧三初标定色何以徧者此问起之词如义例问云外无情色不与心俱如何复能具足三德即今问云色何以徧也色即心故者即答词如义例答云何但外色不与心俱内身亦如草木若论具德不独内心由心变故谓内心外色心非内外故色无内外等大意云色由心造全体是心皆此意也是故凡夫依正之色全是过去妄心所造即是理性随染缘也复由现在妄心所执故此依正全是无明故占察云一切法皆不自有但依妄心分别故有又云一切诸法皆从妄想生依妄心为本今若体达全妄是真以妄心本无自性故由理本具方有事用故是故即心之言该真妄也当知诸文凡言唯色唯香等其意皆尔只由色香皆由心造故心性本具色香故所以色香即心心外无法故言唯色香等他昧由心之旨便谓草木自具悲哉伤哉。
　　何者下二征释依报即外色大地山河一切众生共依止故由共造也正报即内色幽明异质巨细殊形由别造也然唯识论明共别造凡有四句一共中共谓大地皆是有情八识共变二共中不共谓虽是人畜共变然受用不同如水鱼见舍宅天见琉璃人见清冷鬼见猛焰又如田宅各有其主是不共也(此二句即共造依报也)三不共中共如男女身根种子各变名不共而受用涩滑无殊即共也四不共中不共如男女五根各种所变利钝明暗一一不同(此二句即别造正报也)岂信等者今责世人岂可但信唯识共造依报彼彼共居其体周徧而不信别造正报中佛性亦徧邪须知约事虽共别不同约理则体咸周徧能造下正示依正俱徧义也能造即心性所造谓依正依正既由心造则知依正即心如水波既由水成则知水波即水故云既是唯心也心体即心性心性无差摄无不徧故占察云众生心体犹如虚空平等普徧无所不至须知唯识即佛性异名依正既皆唯识所变不可谓佛性唯在有情身内故云不可局方所故所以下三结示以土由心造故心性本具故己心三千徧彼生佛三千故不二门云果虽未辨一切莫非遮那妙境故云皆有理性心种也性既周徧故涅盘以虚空喻之一十复次者即前所引十段破邪空显佛性文也。
　　故知下三结示过失二初总示过失三初正示过失名体同异者大小经论凡所立名或名同体异如法性解脱中道等名大小俱有岂以名同令法一槩必以理简而使甄分或体同名异如真如法界佛性藏性等名皆目三千三谛之理岂以名异令法差殊须了体同而使一贯傥不知此则迷名失旨修行无分学之大患岂虚言哉。
　　故身下二引证迷名同人法性等者即身子於方等般若会中迷於名同体异也所以法华之前不得入实诚由此矣子初下三明闻论开解闻之惊骇者骇俟揩反惊也即文初闻无情有性等言也。
　　故知下二别示过失二初牒计唯阴质内者谓世人但云有情有佛性者岂非局遮那周徧之理在阴身内邪问若尔今家谈行唯观阴心何异世人邪答既观内心具三千性则知外色全是内心何者由心变故谓内心外色心非内外故色无内外而内而外随其心净则佛土净随佛土净则智慧净色心净故诸法净诸法净故色心净故止观破法遍中以识剂色第七卷末若心若色无非大车当知一家若教若观皆云无情有性者只是指示诸法无非自心非谓一一草木自具三千也所以一家教观永异世人是故云依报正报各具三千者深迷宗旨自树迷情耳直云者但云无情而已不云有性也。
　　则有下二示失二初比决示失二初约凡夫见计及理教俱权可为比决三初不如外道失二种者一者计我大色小及我徧虚空二者众尘所成既云我大色小色在我中则知神我该收依正我遍虚空者大经引外云色非我乃至识非我我者遍一切处犹如虚空此乃以遍一切处为我不取色等为我也既徧一切岂隔无情众尘所成者即顺世外道计微尘生粗果也微尘既能成身即知依报非真无情也二不如析法失三不如体法失皆云造者一往有事造义故则知六道依正皆由心生也若次下二约教权理实不可比决问别教既不示一念三千无情无性明矣何故言非所拟邪答且约别教所明十界依正皆由心生故云非所拟耳以折体比决意亦如之只由世人但云无情无性不云无情是心所造故望藏通山毫相绝藏通造六尚自悬殊别教造十安可比拟子闻下二总结。
　　客曰下正宗第二述解立疑复疎佛性遍义问何故此段科为复疎邪答前第一段虽有心变性变及造依正心具等语且为通诸违妨显佛性圆融故一家所立心具三千之目未暇指陈故至此段征前所谈问出其义故答中约四十六问为指归示一念三千为标准方知无情有性之旨全依止观不思议境也是故若了三千则识一切圆融教中异名别说若事若理如指于掌矣复踈之意其若是乎就文分二初问二初述解已开瓦石无性是权虚空周徧是实故云仁善分别重疑者重字通二音若作平声谓所疑重沓如野客番番疑问论主一一解释也若作上声谓所疑重大谓昔坚执瓦石无性等今破此执故曰实坏重疑信一切法等者谓了依正不出唯心也而云下二立疑闻向所说虽信瓦石无非自心而因闻起疑复有四种一疑正中复有缘了二疑修徧三疑果徧四疑一尘即彼彼生佛心性何者正因属性缘了属修何故向云本有三种三理元徧岂可性中预有修种二者性乃是理理徧可然修既属事事云何徧何故向云达性成修修三亦徧邪三者果成之时必断惑证理说法现通若依正不二者依报国土云何能断惑等邪既无此义何故向云果地依正融通并依众生理本邪四者依正皆是己心已自难信云何一心一尘亦即彼彼生佛之心性邪闻斯四说疑滞未通故云情由未决然此四意若解前文其旨可见故记中一一以一念三千之义消文今为钝者发四十六问的示一家所立一念三千不思议境反知祖承有在故立疑耳。
　　余曰下二答二初举教观斥失总前四疑以成二失初斥不观心具失为下约观心六问张本遍揽等者谓从无始尽未来际所造不出百界三千世间而能造者由理本具今观心性本具三千徧融彼彼生佛俱归一念名为遍揽因果等他人自昔既不善此旨故疑三因种遍及一心一尘即一切生佛心性等说也因果即十如性相至因缘属因果报属果百界千如即百界因果也己心三千名自依正生佛三千名他依正若能观己心具百界三千法者则知生佛亦具三千己心三千遍彼三千是故但观己心理具三千则彼彼依正事理因果摄无不尽若能如是徧揽观於己心者则见一心一尘即一切生佛之心性矣请观此文不应谓观内心理造时不收事造也亦须知一家谈解明行皆内外事理该收若不尔者岂得约观说无情有性邪亦由下二斥不了教意失为下约教义四十问张本亦由等者若了诸圆顿教所谈心性周遍三因离合说果现融之旨者终不疑於三因种遍及心尘即生佛心性等佛说果德之意者佛说果上依正融通周遍法界者良由无始一念三千不见此意乃疑果徧不知诸法全是自心佛现互融者谓转依为正转正为依也故大经云菩萨修行大涅盘者乃至观实众生为非众生观非众生为实众生随意成就无有虚妄疏解云非众生者即草木若众生本来虚妄无所有者当知众生有非众生若言诸法有安乐性即非众生亦是众生情与无情性与无性准此可见论主於彼疏中私释云私问若众生与非众生实更互转情作无情无情作情者是义难修若不实转圣力徒施总而言之只是诸佛菩萨自既依正不二而二二而不二能令众生亦复如是此则永转若暂转者不无斯义亦令转者不自觉知况复慈即如来如来即慈慈即佛性佛性即诸法敬请后德思之思之(以上涅盘疏文)当知佛现依正互融只由三千理显故不二门云若非三千空假中安能成兹自在用是故若达此旨则不疑果遍也。
　　余欲下二立问喻疑七初明立问意以一一问皆约一念三千该收生佛依正是故若晓一问则前之四疑皆荡故云众滞自消以我心三千三谛摄尽众生法界依正及佛界依正佛界心地三千三谛亦摄彼彼众生依正及我依正众生摄二亦复如是故云法界融通释然者解散也春秋序云涣然氷释今众滞自消若长川氷释大观者观明也易有观卦大明之象今法界融通无幽不鉴如杲日当空也法界众生佛依正者谓彼彼果佛法界依正彼彼众生法界依正以我一念三千摄无不尽故云一念具足尘谓色香等色香即心由心所造故一色一香之处无非生佛之心性心性遍摄故云一尘不亏。
　　问佛下二正立问总立四十六问凡为九意初五问约佛性二五问约无情三五问约唯心四五问约众生五五问约佛土六五问约果成七五问约真如八五问约譬喻九六问约观心又前四十问约依教开解为问对前不了教旨失后六问约依解立行为问对前不观心具失又前四十五问是别问后一问是总问故下文野客但答最后一问当知举总兼别也是故诸问寻下答意大旨可知今更随文略消令义无壅然须了一一问下皆破无情无性皆显事造即理不暇委记读者详之又前四十问约依教开解者由世人不了大教所诠三千之理周遍一切全昧佛性名乃至立譬喻意致疑无情即一切生佛性等故今问以辨之。
　　初问佛性於中并先定次难从因等者以佛性二字佛字在果性字属因应知一切众生虽无果佛三千互融之事而心具三千互融之性即因人有果人之性故名佛性所以从因从果二义并乖故下文云我及众生皆有此性故名佛性大经云佛性未来以当见故故言众生悉有佛性无常非性等者无常以迁变为义性以不变为义若是无常安称佛性若云是常者五阴何故败坏迁变邪是知佛性之理非常非无常而常而无常约理则常住无变约事则生死迁移今示无常即常事即理故故名佛性故大经云一切众生虽复无常而是佛性常住无变即妄而真斯可信矣偏真偏妄俱为所遮别不名性者若一切众生各有佛性一一不同者不同即迁变性乃不变即云佛性不应各别共不可分者谓一切众生同一佛性若如是者即混然不可分别若尔何故此众生成佛彼不成邪应知佛性不同而同同而不同故下文云一一有情心徧性遍心具性具犹如虚空彼彼无碍彼彼各遍又云一佛成道法界无非此佛之依正一佛既尔诸佛咸然也喻如一室千灯光光涉入皆遍室中而灯灯不杂同不同意准此可见对体辨异等者应知佛性之名通於别圆二教圆教实说心具三千周徧一切别教权说心生依正乃隔无情。
　　二问无情有权实邪者别教虽是大教理实教权以教权故故有无情之名涅盘虽是大部以带权故亦有无情之说诸经部教可以例知无情为色等者问意为色是无情故无性为非色是无情故无性为色非色俱是无情故无性若色是无情者阴身亦色何故有性若非色是无情者众生惑心云何有性又无情若是非色者草木是色则非无情何妨有性邪二俱可知佛见尔邪等者应知众生从迷情故分於依正诸佛从理智故依即是正今既学佛何存无情下文云因中若实慧实眼冥符亦全生是佛。
　　无情败坏等者若谓草木有生有灭尘砾随劫有无故无性者阴身亦尔故净名云是身无知知草木瓦石既云阴身有性阴身既败坏佛性亦败坏也。
　　无情是色者即世人定执无情是色故无佛性唯取心有佛性也法界处色者即十八界中法界十二处中法处皆少分属色故云法界处色问何名少分属色答以法处中有四类法谓无表色心所法不相应行三无为法是则无表是色心所是心不相应行非色非心无为法者非三聚摄以无表一类是色是故少分属色此依婆沙俱舍所说若依经部大乘法相等同时意识缘现五尘及落谢五尘法处所收少分属色少分属心今难意者若谓无情是色故无性者法界法处色为亦无佛性为复有佛性若言无者即一切有心皆无佛性岂唯草木若言有者草木亦是色法何云无性故云为亦无邪为复有邪。
　　三问唯心唯只是心者以只是二字解唯字义以一切法只是心故故云唯心也唯识云唯遮外境识表自心语与今同但他宗解义不了性具乃与今异异不名唯者若言无情无性则成心外有法安称唯心也若圣若凡者圣即真心凡即妄心若唯真心则离妄有真如避空求空是故不可偏指清净真如也若唯妄心者妄心徧计诸法永殊何名唯心邪故云二俱有过是知近人偏指妄心其过非少应知烦恼心性本具三千即妄而真体常周徧故前文云以由烦恼心性体遍说佛性遍也。
　　无心即依报二俱有过者例前可见应知心非依正而能造依造正是故依正即非依正依正之处当体是心以本具三千故也故立国土一千生阴二千在一心中者正由此也是故能造即非真非妄本具真妄之一心也故所造色心及以依正通於真妄若不唯色者牒所报也世人谬解唯心之义彼谓既言唯心即独在於心何关色邪故今难云色非心邪良以色由心造全体是心故可唯色四念处云非但唯识亦乃唯色唯香味等是则六境无非心故大论云三界无别法唯是一心作占察云一切诸法依心为本当知一切诸法悉名为心色既是心岂草木无性邪能所异同者此有二重能所一者心是能造十界依正是所造二者正报是能住依报是所住今问此二重能所为同为异若同何以甄别若异不名唯心应知即同而异依正自分即异而同唯一心性故不二门云依正既居一心一心岂分能所虽非能所依正宛然。
　　四问众生众生量异者谓巨细殊形善恶异类不尔非内者若谓佛性不随量异者何名有情身内有佛性邪既云性在身内此性须随形量大小也尔不名性者若谓佛性实随形量者此乃迁改不名佛性也众生惑心等者此一问自含两难一难无明惑心之性为遍为不遍二难无明惑心与外计色大我小等四句为同为异若言惑心之性遍於依正者何谓无情无佛性邪若谓惑心不遍依报者且四句中我大色小色在我中此之惑心是小乘初果所断尚遍依报岂大乘所谈之惑唯在有情又见惑但障偏空尚徧依报无明障於妙理岂局有情故前文云以由烦恼心性体徧云佛性遍众生有性等者佛有三身世云众生有佛性者为有何身性邪故问云唯应等若言有法身性者法身许遍何隔无情若言但有报应性者况三身相即无暂离时既许法身遍一切处报应未尝离於法身况法身处二身常在故知三身遍於诸法何独法身法身若徧尚具三身何独法身是故言有佛性者应具三身不可偏一本迷者谓无始无明也当知无明即是法性但凡夫不觉故谓之迷诸佛觉之故谓之悟是故诸佛觉己依正融通者良由无始理具也梁肃云一理而已迷而为凡悟而为圣迷佛下双难若谓生迷不迷佛悟则迷应永迷若谓佛悟不悟生迷则理应始有当知迷情如氷与水今虽在凡既云学佛必信教顺理不可独云有情有性也故辅行云从迷情故分於依正从理智故依即是正如常寂光即法身土身土相称岂隔无情众生一身几佛性者应知我心具诸佛之果德一佛身中几生性者应知佛果具自他之因性当知众生三千理具不断性善故具诸佛果德佛果三千理满不断性恶故具自他因性是故生既具於果德果上既依正不二生岂不然不可云无情无性也此中且以生佛对间互摄若生摄彼彼生佛摄彼彼果者既三千理同其意可见在下自辨故此未论。
　　五问佛土佛国土身者即华严十身中有国土身也十身者谓智身众生身国土身业报身声闻身缘觉身菩萨身如来身虚空身法身彼彼正等通名为身故云十身卢舍那也若以三身通收彼十者应开为四则以化身摄於业报智即报身虚空属法余皆化摄当知三身即是三谛三谛不出三千华严明如来十身互用者由心三千理显故也今文唯问国土身者为世人执国土无情无佛性故故独问之为始本邪者意问此国土身为因中本具为果成始有若果成始有此乃本无今有相无常法又成果不从因应知须云本具若也本具国土之身则众生有依正不二之理何得云无情无性邪始本同异者应知因果理同隐显事异国土身即国土一千也。
　　为一异邪者既十俱名身则依正不二不可云依正异也一无能所者能即身所即土若言身土不二则无能所若言身土有异则全同凡夫何名佛邪今言佛性者乃凡夫有果人之性故知此性依正不二不隔无情生亦下自含三问一问为是只一佛土众生居佛土中邪为各下二问生佛为各有土邪佛无下三问为佛寄在众生土中佛自无土邪应知只一佛土生自计异下文云一佛成道法界无非此佛之依正一佛既尔诸佛咸然众生自於佛依正中而生殊见苦乐升沉一一皆计为己身土净秽宛然成坏斯在或云土唯在生等如别说非此中意远近者同居名近寂光名远方便实报望前为远望后为近问意者佛土之言为止论同居亦摄寂光故云为远近邪何土体与生等此问佛於四土中何土与众生一异共别邪应知佛土之言具收四种寂光即一三土即异一即异故生见三土差别异即一故寂光一体无殊共别例尔故净名疏四土相望十种差别以消天器饭色不同一同居自异乃至第十云诸土非垢寂光非净前九明诸土不同非今问意第十明诸土之体土虽差别不异寂光寂光虽寂不异诸土即正当今问即一而异即异而一义也既乃即异而一不应云无情无性也问佛佛等者前以生佛相对问同异今以佛佛相对问同异土体即寂光娑婆下别举同居自异问之娑婆秽土为与诸佛共为别在释迦应知同居即寂光佛佛互徧即共义寂光即同居净秽自异别即别义也。
　　六问果成成广狭者应知尘国即寂光体广普周於法界寂光即尘国事狭随机而不同前远近约四土竖论今广狭约十方横论不成有过者略有二过一违文二违义华严云以国土身成正觉若云土不成者即违文世云唯心当知万法无非是心此心若成则依正俱成若云土不成者即违义见性举生见处同异者佛见性本同生见处计异理即事故国土处殊事即理故如来性等事理相即其犹氷水离氷无水离水无氷故云离二不可此中且与分证究竟对理即明同异故云见性见处等若因中与实慧冥符信教仰理者与佛见性全同彼彼不成者即未成佛之众生也意问果佛已成之依正与一切众生未成之依正为同为异应知已成之三千遍彼未成之三千即同也彼彼三千即异也千灯一室可以比知又迷悟不同亦是异义自他境者自境即佛果己心三千他境即彼彼三千初后之语通於自他自境初后者以无始凡心为初究竟成佛为后他境以彼彼生为初以彼彼果为后如何者问出其相应知成於佛眼则五眼具足成於中智则三智圆融见己心三千自他具足初后不二如清浊水湿性无殊彼彼亦尔具如自他不二门。
　　七问真如二俱如何者问出其相应知真如随缘造依造正随缘不变咸即真如故举正则全依是正正外无法举依则全正是依依外无法依正既皆是真如故更互相摄当知真如即自心理具三千三谛而此三谛三无差别他人但云清净真如全乖佛意故辅行问云世人云观真如如何观於身内等生等佛之真如邪良为他人不了本具无差等义故也。
　　为永无邪等者若言无情中无真如性何故佛果当成依正融通邪既乃依正融通岂非无情有真如性故云何当有邪随已与真为同异邪者应知真如随缘即同而异依正差别随缘不变同一真如若言永随此大不可真如本有为本无邪等者应知三千三谛真如佛性本自有之非适今也但众生迷倒不自觉知与惑共住等者此问在缠真如也应知虽无始本迷而本迷之性即是佛性染净不二门云浊虽本有而全体是清既全体是清则无情有性明矣。
　　八问譬喻波水同异等者应知水湿元同为波则异水为波也即同而异波即水也即异而同无有无波之水未有不湿之波波之与水同时而有实无前后若从悟从理则水本无波名名得从迷从事波无水名名失真妄同异者以水喻真以波喻妄同异存没法譬如何者应知空本无华由眼病故见遍空华於华名存於空名没眼病若除华处本是於空实无华可灭於空名存於华名没空即是同华即是异於同见异由眼有病於异见同由眼病除是则同异各有存没眼病喻妄情空喻佛性华喻依正迷真起妄见依正异则妄存真没了妄即真见佛性同则真存妄没镜像明体者体观以铜为体也镜喻一心像喻应明喻报体喻法通体是明遍明是像不并不别即一即三不离一镜以喻三身体性相即不出一心虽昏明有异而体性常同以尘昏时常具生像之性故前昏存则明没以喻在迷全法性为无明法性无生处则明没也后明存则昏没以喻在悟全无明为法性无迷无作处即昏没也昏明虽异铜性无殊迷悟虽荖心性常一法譬当尔故问如何只由世人皆谓众生但有法身性须修万行至果方有大用故今以喻示法令知生佛体同佛果有用由生性本具明能现像由昏性本具又可以镜喻心性明喻理造像喻事造虽像现有去有住而明性常具众像虽事造有生有灭而理性常造三千像现全在镜明事造不离心性事理不二明像常同前后存没准说可解帝网者谓帝释宫中众宝珠网一目一珠一一珠内现一帝释宫殿庄严如是数珠互相映入众珠咸现一珠之内一一珠内皆具众珠音缓依正彼彼不离展转无穷虽复无穷随举一珠收之皆尽於一珠外更无余珠不现其中今家正喻一念三千彼彼相摄因果皆尔果无因邪者若言帝网唯譬果上依正融通者果则无因故云果无因邪应知果上事用融通并由无始理具故不二门云三千在理同名无明三千果成咸称常乐既乃理具何隔无情如意珠身者谓果上随所应度现十界形譬如意珠玉随意雨宝故名如意珠身既现十界之身必各有所居之土不可有身无土故云身有土邪又若谓如意珠身唯在分证果及究竟果者此果岂得无因若也通因请陈其旨故云通因如何应知只由本具百界三千在乎一念故初住分显即能随类现形是故珠王身土一念具足不应云无情无佛性也已上四十问佛性乃至譬喻等名皆出诸大乘经论故一一问之令知诸教大旨晓了一心一尘无非生佛心性耳故此四十同是约教而问也。
　　九问观心由世人虽亦观心不善徧摄诸法观於己心具足三千三无差别致疑一心一尘即一切生佛心性等故次教义后约观心问之夫一家所谈三观观心准义例所明唯有三种一者从行唯於万境观於一心万境虽殊妙观理等此如止观观阴等十境即其意二者约法相如法华玄约四谛五行之文入一念心为圆观三托事相如王舍耆山名从事立故借事为观以导执情亦如止观方等普贤其例可识故凡欲造修须依止观约行观心诸文托事附法既未示三千为境未明十乘观法故初心人未可依之修习若已依止观观乎三千三谛者则能以此三千三谛正观之心依诸文所明摄诸事法观此事法不出三千名修事法观也当知事法观心不出二意一为未依止观修习者无封文滞事之愆知依解起行之旨数二为已依止观修习者令摄事摄法入心成观不忘本习故所以诸文并未云一念三千具足也尚未指示妙境初心修习可乎故辅行云止观正明观法并以三千而为指南乃是终穷究竟极说故序中云说己心中所行法门良有以也今所问观心义者正示止观约行观心於一念中具三千法生佛互遍不隔无情耳言观心者观谓不思议观心谓不思议境境为所观观为能观所观者何谓阴界入阴界入不出色心色从心造全体是心此之能造具足诸法所以但观六识妄心即三谛妙性假故三千宛尔空故当体泯然中故心性不动而此一心三无差别如是观者名观心性随缘不变名为性不变随缘名为心故涅盘云能观心性名为上定上定者名第一义第一义者名为佛性佛性者名毗卢遮那此遮那性具三佛性遮那遍故三佛亦遍故知三佛唯一剎那三佛遍故剎那则徧如是观者名观烦恼名观法身是观剎那是观藏海是观真如是观实相是观众生是观己身是观虚空是观中道故此妙境为诸法本故此妙观是诸行源若尔观心即足何故止观於不思议境明观心竟至第四破法遍文末更例观於余阴界入答欲融诸法示观境遍是故下文例余界入若示境体观心即足以徧心故摄余法故故义例云先了万法唯心方可观心能了诸法则见诸法唯色唯心当知一切由心分别诸法何曾自谓同异停是故唯观识心即了无情有性者其意如是能所得名同异等者意问为即心以为能观为心外别有能观若心外别有能观则所观境摄法不尽若只识心以为能观如何以心而能观心故云同异云何应知无始妄心本是理性妙境妙智而随妄转不觉不知今既闻名知心即是即此阴心而能成观是故以心为境心亦能照能所俱心心体俱遍心心相照於理甚明故止观云不可思议境即是观故虽即心是观而境观宛然是故若了此问则方解因中境观不二之谈果上法报相冥之旨也一多心境同异者应知我之三千徧彼三千彼彼三千互遍亦尔差而无差一多相即思之可见为唯观心等者一言观心即观身土百界依正不离一心故成道时称此本理一身一念遍於法界如是观者讵隔无情同邪异邪者意问他人观三道即三德之理而此三道与三德为同体为异体若言同者既不论性本具恶云何得同若言异者何故亦谈理事融即说随缘不变邪只由他人不知性恶虽云融即义且无归故此问耳应知一家所明三道即三德者乃约理而谈的相翻对以身对身以脱对缚等义便故尔实论三体更无前后且论无始苦轮无际与业烦恼不并不别况复观心约於一念十界百界以论三道约此三道以论三德是故三道及以三德并无前后即异而同性德三因无时不具为本净始净者浊虽本有全体是清故知剎那染体悉净具如染净不二门心佛众生者华严第十八如来林菩萨说偈云心如工画师造种种五阴一切世间中无法而不造如心佛亦尔如佛众生然心佛及众生是三无差别若人欲求知三世一切佛应当如是观心造诸如来今约此经为问者况一家圆观须观三无差别彼彼互融无非心性岂存瓦石非佛性邪心即己心佛即彼彼佛生即彼彼生心定在因佛定在果众生一往通论诸因果二往则局不通於佛及唯在因故此三法得名各别何者如众生身中佛法心法犹通因果况众生名通通凡通圣若佛身中众生心法亦定在果心法之中佛法众生法此二在因而此三法各有身土今所问意若此差别经何故云三无差别应知理体无差差约事用今观无差之理所以三法更相融摄是故一切咸同故云法相融摄等相字平声问既三法无差何故唯令行者观自心邪答生佛属他於我何为是故须观自己心性具足佛法及众生法虽后具足心性冥妙不一不多故释签云以心性观则似可见若以众生及佛而为观者似如不逮是故三法虽融若不自观己心安知自他因果心妙唯观己心意在此也例如色心俱云具法意在了色即心又如示真妄体性相翻意在了达即妄而真耳当晓指归无惑岐道问一家所明观能造心具三千法与占察二观同异云何答即是真如观也故彼经云复次修学如上信解者又有二种一者利根二者钝根其利根者先已能知一切诸外境界唯心所作如是等人即应修习真如实观其钝根者先未能知一切外诸境界悉唯是心虚诳不实故染着情厚盖障数起心难调伏应当先学唯心识观此亦一往分对二人究竟而论二观互显故辅行云修三昧者於此二途一不可废也况占察一经正为末代谈其观道而与一家观净宛尔相符故论主於义例辅行二文皆示彼经二种观相他人不晓往往谬谈。
　　如是下三指广结略尔许者且至四十六也。
　　客曰下四明立问之数二初问余曰下二答三初明问意该摄攻治也论语云攻其恶无攻人之恶惑深疑浅惑即见思无明入相似分真所破也疑即学人执彼权经於圆顿教而起犹豫如执瓦石无性难虚空喻等即名字观行所破行即修偏权观行理即偏权教下之理皆为今问所治教即圆顿教义即佛性义自即己心他即生佛一问亦足者以一一问意皆示一念三千是故趣举一问足以攻偏权通圆实也问下文云必欲修习教法未周何故一问便能攻恶答必也了问旨已依止观而修方能破惑然修观破惑始因此问开解故云政惑耳为对下二正示问数二初约钝根及对下二约圆位所以对六即者亦如牟子三十七段以表佛经三十七品也故知今文法於牟子四十六者非谓以问次第对位但以问数表位数耳是故问问之意既皆约三千应於一一问下以六即捡之无令叨滥故表对六即也应知下三明互融亦皆能收余四十五者若思一问众滞自消故向云一问亦足既以问表位此则已当一位自具四十六问也余一一位中还以一问为能收四十五问为所收故皆具四十六乃至立无量问能所亦然则成一一位各具无量问也所以然者以一一问意不出三千故能相收相摄。
　　客曰下五野客领解二初正述领解四初领今仆初下二述昔初闻谓闻寱云无情有性之说也尘砾随劫有无者成住坏劫则有空劫则无恭请学者细读此文不应言独头依报自具三千性也余曰下三重责何因等者因由也若云有性不合云无情故客曰下四答领今意重述昔迷且云无情耳其实已知唯一心性也有情心徧等者请观此文既云一一有情心徧性遍云何輙谓国土自具三千邪云何谓观心时恐心外向观色时恐心内向邪心遍性遍标体量心具性具标体德心性之言即种性也种性谓指妄心即理量谓心性周徧德谓性具三千止观大意云不变随缘名心即剎那妄心也随缘不变名性即三千妙性也今了剎那性常妄即真故故佛性遍即剎那遍佛性具即剎那具也大意云是观剎那是观真如等故云心遍性遍心具性具犹如下释出体量体德犹如虚空者总举喻虚空周遍喻体量虚空含万像喻体德彼彼下合法文有四句初二句合体量一一有情心性融通故云彼彼无碍一一有情心性互遍三无差别故云彼彼各遍身土下次二句合体德身即生阴二千土即依报一千因果即十界百界因果何者如云起一界心即具十界十如十如只是因果法耳无所增减者谓一一有情各具三千三千互遍性佛无殊故无增减问凡夫心中具有诸佛菩萨等性容具三千中心后心界如渐减乃至成佛唯一佛界如何后心亦具三千而云无所增减邪答一家圆义言法界者须云十界即空假中初后不二方异诸教若见观音玄文意者则事理凡圣自他始终修性等意一切可见彼文料简缘了中云如来不断性恶阐提不断性善点此一意众滞自消以不断性善故缘因本有彼文云了是显了智慧庄严缘是资助福德庄严由二为因佛具二果元此因果本是性德性德缘了本自有之今三千即空性了因也三千即假性缘因也三千即中性正因也是故他解唯知阐提不断正因不知不断性德缘了故知善恶不出三千彼又问云既有性德善亦有性德恶否答具有问阐提与佛断何等善恶答阐提断修善但有性善在如来断修恶但有性恶在问性德善恶何以不断答性德但是善恶法门故不可断一切世间无能毁者如魔烧经卷岂能令性法门尽纵烧恶谱亦不能令恶法门尽问阐提不断性善故后时还起善如来不断性恶故应当后时还起恶答阐提不达性恶故后时还起於修恶不了於性善故后时还为修善所染是故修善还得起即以修善治修恶则令修恶不得起佛虽不断於性恶而能了达於性恶而於恶法得自在不为修恶之所染是故修恶不得起故佛永无於修恶自在用於恶法门阐提若能达修恶则与如来无差别故知於善於恶善达修性於修照性以性了修能知此者方可与论性德三因生死涅盘十二因缘即是三德如是无量理无不通无所增减於兹可识故法华下引证以常住故故无增减一言世间不出三种界界咸然故云摄尽。
　　余曰下二令答前问以验所解六初略印所解令答前问客曰下二追引前义以申答意曰余下三令陈答辞客曰下四约解为答向诸问意等者意字下多答字传写讹耳余曰下五再征答辞理数大统虽尔非言无以表彰故云未晓子情客曰下六陈辞正答二初谦己请证。
　　岂非下二正答前问四初正明佛性互融以领大旨但答最后问者前四十问专在於教次五问专在於观最后一问符教立观则兼於教观何者华严三无差偈即教也依教而观令与经合即观也又前诸问中或生佛对问或但问於生或但问於佛或但问於心最后一问兼问心佛众生三无差别是故但答此问即得兼前诸问意也问若后能兼前前不兼后者何故文云若思一问众滞自消邪答教本诠观观乃顺教若了教中一问之下三千意者何患不知观心具三千邪故云为对钝根故四十六然但据文相显着教观兼明三种俱问者唯最后问耳故今答之先正答三无差别次我及去结名佛性剎那者时之极促即介尔心也谓我心及众生心无始时来无间相续未曾断绝故云一一剎那无不与彼等者果成三法皆常乐我净故称果德身心即佛界色心依即佛界国土正即佛界假实此言果佛心地三千也自他互论若与我生望果佛则果佛为他若与果佛望我生别我生为他谓我及众生才一剎那三千具足即空即中而此三千徧佛心之三千佛心三千亦遍我心及众生心之三千故云自他互融互入虽诸佛果成众生理具成之与理其性常等故云齐等以互融互入故也故大意云诸法诸尘诸剎身其体寂然无自性无他性本来随物变所以相八事恒分故我身心剎尘遍诸佛众生亦复然也次结名佛性者我及众生以在迷故虽无果佛三千互融之用而有此三千互融之性如木中火虽无遍烧之用而有遍烧之性故名佛性也其性遍造遍变者由性具三千故能变造百界依正故所变依正无非心性是知能变之性即理造所变依正即事造也遍摄者以己心三千摄尽彼彼生佛依正也不二门云了外色心一念无念唯内体三千即空假中即斯意也大教之体者体即教下所诠唯心之理也。
　　了性下二约因果迷悟释成了性遍己者谓了心性三千遍造遍摄等具自他因性者自即如来过去曾为九界众生他即彼彼九界众生由不断性恶故具自他因性也前文云何鼻依正全处极圣之自心我心具诸佛果德者前文云毗卢身土不逾下凡之一念况我心乎又复应知佛果非但具自他因性亦具彼彼果德我心非但具诸佛果德亦具自他未来之果德亦具自他之因性初后百界三无差别故也今文正为示凡夫有佛性故故且影略但以生佛对论果上者即究竟果亦通分证果以分得佛眼佛智故唯佛无生者佛见皆空假中故佛藏云佛见一切众生心中皆有如来结跏趺坐净名云众生如弥勒如一如无二如故云唯佛无生究竟如佛藏分证如净名实慧实眼冥符者即观行相似人未能分得故云冥符符合也实慧实眼即佛慧佛眼绮文互异故立二名故生外无佛者内体三千摄一切故众生下谓理即人也不知自心即真三德体徧法界唯随妄我虑知之执取着三界依正之相故云无佛唯生不二门云但由迷因各自谓实初心能信教等者即名字人以闻名识体故也亡之下想示三谛亡之无生等者达百界即空中故照之因果照然者空中即假百界宛然众生在因诸佛居果当以此亡照文贯上果上以佛眼已下文令究竟乃至理即名字皆成三谛故知此文虽略而具六即三谛之义是以四十六问皆须六即捡之。
　　应知下三约事理释成众生但有非因非果迷中之理诸佛得於因果化他感应等事又众生但有即理之事诸佛证於即事之理迷中事理如浊水浊波悟中事理如清水清波事理体一者以三千无改无明即明彼彼互摄三无差故理事二造一体无殊譬如清浊波水湿体常一故不二门云迷悟缘起不离剎那剎那性常缘起现一也。
　　故一下四结示体同计异由其体一生佛常同故一佛果成三千理显融人彼彼生佛法界是故遍一切处尽是此佛身土也彼彼果成周遍皆尔故云诸佛咸然生殊见者由众生迷故乃於诸佛依正不二清净境界中唯见三界六道差别之相故不二门云众生非局而局也苦谓三恶乐谓三善乐升苦沉一一皆计等者地狱众生自计为地狱身土乃至人天亦然净如安养秽如娑婆又六道互论净秽依正悉有成坏若了唯一心性互融互入咸空假中三无差者即不见净秽等相以不了故故云宛然斯在也此且约六道消释若二乘及徧菩萨亦於佛依正中生殊见等苦乐乃至成坏例说可知岂不略尔者前文云若思一问众滞自消法界融通释然大观者其在此矣。
　　余曰下六论主述成傥设百千万问只为显示心性互融今之一答既明此旨则已答百千万问也。

　　金刚錍显性录卷第三
　　金刚錍显性录卷第四

　　　　孤山沙门释　智圆　集
　　客曰下七野客咨审三初咨审行门二初咨审四初正咨审几近也巨机反又居祈反又祈冀反皆通然用去声为雅必依此见等者谓定依向者所答而修获得分果及究竟果否。
　　余曰下二泛示行门二初明行门未备一家宗途者修行之门教法周备委穷始末者唯止观耳教行至心法总有六双教谓大小诸教行谓偏圆诸行事理即诸教真俗又体相是理体相所摄是事惑谓三惑智谓权实诸智凡圣各有因果因果各有依正心谓能生心法谓所生法辅行云心谓能计假名之心法谓所计五阴实法若未善解止观十章始末安能周徧搜括六双之义摄入己心观於心性三千融摄自在以为初心行人修观之端首乎又辅行云故须善晓前诸大章钩锁冠带收摄文旨揽入一心仍须十法和合成乘一一调停境境研核借使未悟可为妙因是知未善止观安可修心益见诸文托附观心未堪修习观法旁正深可思量故义例云凡欲释义先思部类知法华玄虽诸义之下皆立观心然文本意明五重玄义出诸教相则教正观旁托事兴观义立观心托事观心既是义立岂可便堪修证况义例喻疑示三种观相明示托事未可修习故云十二部观寄事立名虽有三观之名十境十乘不列一部名下唯施一句岂此一句能申观门(古人非但别立顿顿兼谓事观可修一句者如十二部观云观心空假中名长行直说等)若此一句足得修行十境十乘便成烦芿今人谓事法观心便可修习不假止观者岂不全同往代邪师谓十二部观便可修行邪况复论主於释签及文句记中指示观心须依止观非不分明仍於今论明其所以寄言学者当取信於宗师无取信於未习然子下二与夺结示似虚其情者谓据前答问所领之义但是圆解空其执情耳解犹未备故曰似也观道犹为罔像者以未闻止观行门故罔像亦可云仿像未审貌此即与其解夺其行也客曰下三征行门祖承文有三问一总问何名观道二问此观道从谁传授三问此观道在何教法所明余曰下四答行门祖承二初答祖承向问仁师谁邪今答天台智者是我之师观道从彼传授也灵山亲承等具如别传是余师也者智者灭后章安集成此止观法门传于缙云威缙云传东阳小威东阳传左溪朗左溪传论主智者望於论主即第六代祖师耳非父师也。
　　摩诃下二答行门二初示行法向问法依何邪今答摩诃止观即诠观道之教法也指此教法为所传故云所承法也问若尔乃是传言教何言传心观乎答心观在乎内证岂得相传夫言传授者但传其言令学者体言见心其犹斫输之艺其艺可传其妙不可传也故有始闻即悟又有久习无成若心观可传不应有久习无成者也有智思之故山家六代相承唯传十卷之文为行法耳问智者已前止观之法未形文墨可云传心否答既云北齐慧文依论立观口授南岳口授岂非言教邪以二十五下宗示止观行法之意於十章中且置前五以全属依教开解故方便虽犹属解以二十五法稍堪为行始故故今示之是则一部之意正以二十五法而为前导十乘十境以为正修境观相融令有所到故义例云止观纵用诸教意在十法以成妙观又云修行俱须二十五法以为方便十乘十境以为正修若无十境乘则无体若无十法名坏驴车故今所答唯示正修兼论方便耳十法成乘者一观不思议境二起慈悲心三巧安止观四破法徧五识通塞六修道品七对治助开八知次位九能安忍十无法爱此之十法即能观观一念三千三谛即所观境为对三根故观有十上根只观不思议境即入初住或内外凡中根更假发心乃至对治下根复须善知位次乃至若入似位法爱不生圆真方显然次位下三只是乘之所涉若无所涉运义不成是故十法通名乘也故云成乘经云乘是实乘游於四方直至道场斯之谓矣十境者一阴入二烦恼三病患四业相五摩事六禅定七诸见八增上慢九二乘十菩萨此十境通能覆障阴居初者二义一现前二依经大品云声闻人依四念处行道菩萨初观色等故不违经又行人受身谁不阴入现前是故依经准行初观阴境下之九境随发而观一一皆用十乘观法观彼十境不离一心三千三谛也故云观於十境十境互发者阴境现观则不论发阴解有发义如观烦恼境时於烦恼上圆解不生而却通达五阴发於圆解名发境解此名互发共观阴境发阴解者则不名互发若观阴境发烦恼等境或发烦恼解等并名互发余境例尔是则阴境不论发阴解得论发余九境境解俱论发若读止观九双七只互发文须知此意观时进否者余之九境发时则观不发者则不观故云进否是故博地初心唯观阴境而已尝试思之止观以阴境现观九境待发者此约博地初心大分而说若已禀权教修行或在伏位或在断位忽闻圆法起圆信心若欲造修应先观二乘菩萨余境待发方观也又一种凡夫此世已曾得四禅者应先观禅定若四大由来违反者应先观病患若四分已自增多者应先观烦恼故辅行释修发中云况复随人作意欲修有发不发故下九境通名修发然四分由来增多等既不因修观而发则但是阴境所收今言烦恼等境者必须因观而发宿习方乃别受境名大略者略不具也则止观之文为初心修观者略举纲格而统明大理耳。
　　诸问下二对显今文诸问即前四十六问此四十六问於止观十境中且示阴境於十乘中且示观不思议境也故云且令识十乘初妙观而已余乘即阴境中起慈悲心等九乘诸境即烦恼等九境请观今文四十六问已示不思议境尚云必欲修习观法未周况诸文托事附法曾未略示三千应知未可修习他又救云讲授诸文之次岂遏观行之机故须悬取止观之境来消事法观文所堪或曰盘特唯诵一偈尚获圣果事法观心岂令彼机缘依而修习若然者乃是以止观随机面授深违大师遗嘱也遗嘱云止观不须面授私记时为人说辅行释云嘱意正言随机面授非后代可不任修证乎又百录训知事中备明往人依事法修观得入也今试通之且盘特是佛世机缘今论末代根性又盘特所证是小今之所取是圆如诸声闻位登极果方等弹斥般若被加来至法华三请四止犹须广略法譬因缘殷勤郑重仍有未了来至涅盘岂有末代钝根唯依一二句事法观心便能证理邪况止观十章备明行相取於妙理尚恐难当故辅行云借使未悟可为妙因又百录所明自论宿习今之所议乃约现修况诸文观心直列一二句而已十乘未辨造趣无方十观未明异相安别阙十乘则焉称妙运迷十境则岂免随邪自贻驴车之讥公违慈父之嘱若了诸文观心止存二意自晓浮沉信夫大小两乘未有不修十乘而证道果者也安知盘特而不用乎愿舍异端审思大义。
　　客曰下二受旨。
　　客曰下二咨审迷者之由二初问为一别见者他谓今宗无情有性之谈非通方尽理之论故云别见此乃当时弘大乘师未信斯教故设此问问其元由何故不信故云何邪。
　　余曰下二答二初正答三初正释二初正立所因曾睹至之语者只由不知随缘不变之说出自大教木石无情之语生于小宗是故虽谈佛性复说无情大小不分因兹谬执。
　　亡其下二示迷倒二初失圆意谬敩下二执权文谬敩者谓不敩所弘是大而谬敩小宗说无情也部时出没者法华涅盘虽俱是第五时教而二部出没不同法华立实废权故云没涅盘为末代机仍带权说故云出由二经对机不同故权教出没有异又涅盘部中自有出没或出实没权如三点二鸟等或出权没实如恒河中七众生及瓦石无性等又瓦石无性之文只据迦叶重难如来重答一段经文即是出权没实若望初段以果地无碍答迦叶文及结无非虚空对虚空文此前后文既是实义以望中间瓦石之说乃成带权明实也他不见此专执瓦石无性之权文以拒一切唯心之实义故云不测也。
　　如福下二举喻如福德子等者涅盘第二云譬如巨富长者生子相师占之有短寿相父母闻已知其不任绍继家嗣不复爱重视之如草弱丧徒归者少失覆荫萍然异国谓之弱丧虽归乡党既迷本族名空归也庄子云弱丧而不知归如受贵位等者梁史云候景既篡位国号汉年称太始王候请立七庙景问何为七庙伟曰古者天子祭七代祖考故置七庙并请七代讳太常具祭祀之礼景曰前代吾不复忆唯记阿爷名史抵具在朔州伊那得来此啖之众闻咸笑此即不识祖宗也死人缨络者月灯三昧经云譬如死人着金缨络多闻破戒亦复如是今以福德归乡贵位缨络喻所弘大教以无寿命迷本族不识祖宗死人喻弘大教者不知心性周徧之义用是下略结初后两喻中间例者应云用归乡为用贵位为今弘大教者既不达依正唯心用大心为皆言为者平声呼犹语助即问人待答之意论语云何以伐为汉书外戚传昭仪曰陛下自知是不食为。
　　法相下三结斥法相者即所弘大教中法相也如三无差别虚空佛性等既不达依正唯心则所弘经论中圆融法相皆成空设故云徒施依正唯心之理是大教之根本今既不了故曰全迷其本如此弘通大乘何殊死人而着缨络。
　　忽遇下二教用对治如上诸意即四十六问也尚失小乘者小乘尚云造遍三界故。
　　客曰下咨审四教四初领向所说愿闻四教斯失者众即领向所说也。
　　余曰下二示文旨浩博难陈关涉等者郑玄注礼记云关境上门也月令章句云关在境所以察出御入涉谓津涉诗云济有深涉郭璞注尔雅谓济渡之处四教横在五时如关如涉言得其要也捞笼者捞取也非今所用应作牢韵集云养牛马栏也喻意可知八教即化法化仪各四也化仪四顿渐秘密不定也华严时即顿教鹿苑方等般若即渐教不定秘密更无别体但於顿渐教中约化法四教而论是故藏等四名能牢笼於八教也三藏即小乘法通别圆即大乘法诸佛施教不出此四故云咸摄其中。
　　客曰下三再请略判四义无情有无等者请判四教中何教无情有性何教无情无性几教论造几教论变何教心具诸法何教不具等。
　　余曰下四许可答释二初许可何者下二答释二初答无情有无义二初约四味泛论俱未禀性者未受圆顿教故未了一念三千佛性之理也惮徒案反方言云惮怒也又云惮恶也二乘以恶惮圆顿教故不受佛性唯心之旨也如迦叶自叙云我等长夜於佛智慧无复志愿於所得法谓是究竟故云惮教也菩萨不行者藏通菩萨虽闻圆顿无恶惮心而不依之修行是故不通宝所所以两教三乘俱未禀性别教初心不知性具由教权也证道同圆由理实也所禀未周者但了心生不了心具故云未周始谓名字末谓究竟三千理同故云不二依正唯心故云心外无境。
　　法华下二约开显结责二初明开显开前三教咸成圆极九界即佛界故云一切不隔草木等者草谓三草木谓二木总喻七善下草人天中草二乘上草六度菩萨小树通菩萨大树别菩萨草木俱依一地色香味触与地无殊七善同会一如常乐我净与如不别皆趣宝渚者尔雅水中可居曰洲小洲曰渚今取陆极水际曰渚也然宝渚喻本出大经与法华宝所喻意泯同故诸文中多名宝所为宝渚也既开显已知城是化乃了始於举足期往宝所况已行三百乎弹指等即缘因类种开已即成缘因故云咸成佛因与一许三者此就语便若就义便应云许三与一许三即宅中所许羊鹿牛三车也与一即诸子於宅外露地坐时从父索所许三车乃各赐与诸子等一大白牛车也无乖先志者释其与一也如来出世本欲示与一佛乘但为机宜未堪恐其谤法堕苦故於鹿苑始说三乘后於法华会三归一方畅出世本怀故云无乖先志岂至下二结责法华开显偏小皆圆教被此方谁不受畅云何今讲大乘者固执小教无情之言邪。
　　言心造下二答造变具义二初标示大宗的指圆教小乘兼於通别有言无理者三教虽有心造心变六界十界之言而不谈理变理造三千之义也。
　　然诸下二正释初泛明三义通局二初正论展转通局诸乘谓偏小诸经论也其名等者谓造名虽同造义则别也有共去正示别义共造别造等者谓三毒击意发动身口造一切业故受三界苦乐等处此即同业所感故云共造依报受五道苦乐等身即别业所感故云各造正报以同业故同感人身故云共造正报以别业故所感贫富差殊窟宅优劣故云各造依报诸趣例尔是知诸乘所说造义不出此之共别也众生去示外道所计造义自然造者此土如蒙庄所计西方外道亦多计自然梵天等造者大经云所谓梵天自在天八臂天性时微尘法及非法是造化主也疏释云梵即初禅主自在二禅主八臂护世主性谓冥初性时谓计时生万物尘谓计微尘生粗果法及非法谓计善恶行生苦乐受各计所执为万物因故云是造化主今云梵天等者谓等取自在天乃至法及非法也造已去总结偏小诸乘及与外道其间所见多执依正之别故云或谓情与无情造名犹通者华严圆顿教中虽云心造诸如来一切唯心造等造名既滥偏小及与邪外是故应以变名简之心变复通者楞伽虽云不思议变变名复滥别教心生十界亦名变故是故须以心具简之方显圆理如大集云一念具十二内缘楞严云若烧一尘具足众气大论云一念具足六度及一切法起信云如来藏具足无量性功德皆谈圆顿之理也所以一家独以心具之名用简偏小以无下二以遍义释具以无始心性本具三千徧彼生佛之三千故也是故言具方显性遍由生性遍者以果地融通并由众生理本也宽广遍者即指性体三千徧一切处即狭遍者只指一色一香亦遍一切何者色香元从性变故色香由妄心分别不同故色香既即心性心性既遍一切色香亦徧一切也上文云一心一尘即一切生佛之心性又云生死色徧色何以遍色即心故皆即狭遍义是知宽广约理即狭约事事即理故即狭能遍。
　　所以下二结示三义通局二初示三义对教变下等字恐误应作义字即是唯圆者是字恐误应云即具唯圆以此文正拣造变具三义故如上文云心变复通应云体具文句记亦云唯圆即观一念三千三谛具足是故须云即具唯圆也及别后位者以登地同圆故故文句记云别教初心亦且破阴后心能见帝网之土也。
　　故藏下二释成三初约四教明造义以造名通於四教故约所造多少更区别之别圆造十者须知所造十界虽同而别教但有事造义圆教有理事二造义然由理具方有事用观事即理彼彼互融故圆教论造即是具义广如前说此六及十等者谓心造六界依正如藏通所谈心造十界依正如别圆所谈括结也大小乘法不出四教故云罄尽由观去释出四教所以先标示观解者谓依教开解依解起观四种不同故云异也各分二别者界内虽同以六道为境而即不即有殊界外虽同以十界为境而一心异心有异故云各分也藏见去释出二别相状藏见六实者谓六道依正皆是实有折灭方空通见无生者谓体六道当体即空如幻如化本自不生今则无灭别见前后生灭者但了心为迷解之本灭九方见正因也事理一念具足者事境无边三千收尽事由理变全事即理三千一念故云具足二造相融此文可信。
　　论生下二对简别圆由此二教俱以十界为境既易相滥故须简之论生者谓别圆俱明心生十界故云似等既具不具异非齐等也辅行云大小乘俱云心生以教权故不云心具当知心生即事变事造异名而言论生不云论变造者略其文耳明具别教不诠者心造十界虽通於别心具十界唯在圆融是以别教心生但是事变事造圆教心具三千方名理变理造变造之名既滥故须以具简之种具等义者种具谓种性等即等取体量体德二义故云等义委在一家教文故云非此可述又下文当辨此未暇言故云非此可述灭九方见者别教初心亦了迷悟事理始末自他同依一法界但谓真如在迷能生九界以覆理无明为九界因故自行化他皆须断九九尽方名缘了具足足故方乃正因究显所以然者由别教中无性德九故自他皆断别修缘了而严本有常住法身故云灭九方见心生十界良在此矣即达九界等者以圆教中具性德九故故达九界三道即佛界三德三德性融具足一切故云体徧。
　　客曰下三再征具义三初正问具义二初问问意者前段诸文及以诸问虽言心体具摄依正因果三无差别次云诸问且令识妙境而已至此又云即具唯圆并未点示具之所以故今问之。
　　余曰下二答答意者正由一念妄心即三谛理具足三千所以能摄自他依正因果之法文复为三初示三千该广一家所立等者即指止观阴境之初观不思议境文也理具三千者止观问云一念具十界为作念具为任运具答云法性自尔非作所成如一微尘具十方分又行人必先了心生十界方信心具三千心能生者良由体具体若不具云何能生其犹水具波性方能生波是故先了水能生波方信水具波性止观以思议显不思议即此意也故辅行云思议乃作从心生说不思议作一心具说以生显具也古师既昧此旨遂弃思议之文如辅行委破故曰去正申彼问由念具三千故是故前云具有因果等也是知一家学者若不精解止观不思议境若性若修若结若譬七科文旨者云何谈无情有性云何示一切唯心云何了三无差别云何明诸法实相既犹昧此若释玄义文句任运失趣若晓斯旨诸文有归良由止观正显所传所以委的明其心体诸文正明教义曾未点示故须揽此妙旨往通诸文乃至止观虽广开十章论其旨趣全归妙境七科之义鹿几后德一以贯之因果只是界界十如六界为凡四界为圣於四圣中二乘法界为小菩萨佛界为大依即国土一千正即假实二千己心三千名自生佛三千名他既我三千徧彼三千所以一念具於自他依正等法不二门云他生他佛尚与心同即此意也所变处无非三千者一性本具是能变即理造也十界依正是所变即事造也不变随缘理即事故十界依正炳然差别随缘不变事即理故界界三千未始改移故云所变处无非三千也当知言心性能造诸法者岂可如匠造物有能有所邪是则全所是能能所俱泯故终日随缘终日不变变处无非三千意在此也若晓斯旨始可与言心性已矣。
　　而此下二示三千即三谛三千不离心性故是中理辅行云心性不动假立中名也心若定有不可令无心若定空不可令有故云不当有无以不定空故三千宛然以不定有故当体亡泯故云有无自尔自尔即自然也请观今文全指事造即是心性故云所变处无非三千等如此了知方识无情有性故观音玄云若观心空从心所起一切皆空假中亦尔所起即今文所变也良由所变全是心性所以观心空假中即诸法空假中也言观理造时未收事造者几许误哉几许误哉何以去释成三谛相实相谓心性虽空虽假不离心性三一本融故云俱实相故释成中谛也既三千即心性故知心性即是三千故云法尔具足诸法释成俗谛也而此三千当体亡泯故云法尔性本无生释成真谛也三谛一心怡然理顺法尔亦自然也。
　　故虽下三结体性融即有而不有者三千即空中故辅行云空中二体二无二也心性不动假立中名亡泯三千假立空称是故今言不有即空中也共而不杂者虽三法互遍而彼我宛然大意云一一身土体常同何妨心佛众生异离亦不分者如我一念具三千法彼彼亦然所谓地狱众生无量一一三千乃至诸佛无量一一三千以我三千摄无不遍故大意云故我身心剎尘遍诸佛众生亦复然亦无所在者虽各各互遍而遍无遍相故无所在大意云诸法诸尘诸剎身其体寂然无自性也。
　　客曰下二问所依部教二初问於中先领解其理者即指心具三千三谛之理也决定如是故云必然此为凭教者谓信仰此说以作永劫依凭之教法也下文云自尔永劫唯奉持之为通等者正问所依部教也如上所谈三千之法为通依诸部大乘立义为专在一经立义邪。
　　余曰下二答二初明所依旁正於中先叹所问言甚善者谓能问三千之理所依经教则令后代知一家所立三千之义出自妙经非师己见既与经合则使闻此理者信心弥笃久久流通诚由此问故叹云甚善虽则去正明旁正通依一切大部者谓华严依正不二大集染净融通乃至涅盘佛性周遍等文立此一念三千之义也然诸部虽俱有此义文旨显着其唯法华良由开显故也故今所立正依法华故云指的。
　　故方下二正引法华二初引经文如是相等者等取余九如是谓如是性体乃至本末。
　　当知下二释经意即是转释诸法实相者既云诸法故实相即十既云实相故十即实相故指十如名为转释此即天台大师依义读文凡为三转初以如为句即空也次以相性等为句相性不同即假也次以是为句如於中道实相之是即中也以一一界具三谛故今文从便小不次第实相无相等者只中道无二边相名为空耳当知空中体一名异问圆融三谛其体即一何但空中体一邪答实尔今且就即假独是建立空中俱是亡泯故云空中体一也。
　　客曰下三问三千二初问谓所依部教十如之义虽闻命矣三千之法今犹暗然故问云何三千。
　　余曰下二答二初正答二初正示三千三初正示三千义二初依法华明界如实相必诸法者法华既云诸法实相当知实相必具诸法如举摩尼必具众宝诸法必十如者一言诸法不出十如因果法也以南岳读文皆以如为句末故云十如也十如必十界者若非十界约谁论於相性体力等既有十界必有阴身及所居土诸法实相其意若是三千之说则可知矣。
　　又依下二依大经大论立三世间十界虽必有身土而法华无文故准大经大论立三世间故大论释百八三昧中至释能照一切世间三昧云得是三昧故能照三种世间谓众生世间住处世间五阴世间至释一切住处三昧云得是三昧者乐住世间不乐住非世间以世间有无常过故世间有三种亦如前列非世间者无一切法大可畏处且指有漏名为世间二乘所依名非世间故云可畏大经十六梵行品释十号中至释世间解中云有六种世间一者世间名五阴(五阴世间)又世间者十方阿僧祇世界(国土世间)又世间者一切凡夫(六界众生)又世间者名莲华(二乘)又世间者谓诸菩萨(亦摄二乘)又世间者名为五欲(更立因法世间)故知六种虽加因法亦不出三以十如中含因法故今家依义开十法界各三世间文云世界者间即界义故有三千者夫一念心具十法界一法界又具十法界即百法界一法界具三十种世间以三世间皆具相性等故百法界即具三千种世间若非三千摄则不徧若非圆心不摄三千故三千总别空假中具如止观及广记中者即指阴入境初观不思议文并此段辅行记文也今文略指三千出於经论广引文义如辅行中故云广记。
　　故知下二结三千理徧因谓九界果谓佛界又因谓五即果谓究竟凡谓六凡圣谓四圣恒具三千者止观云三千在一念心若无心而已介尔有心即具三千亦不言一心在前一切法在后亦不言一切法在前一心在后故云恒具而此三千彼彼互遍。
　　是故下三引经结叹显三千圆极唯佛即释迦与佛即十方三世三千究显故故云究尽二乘谓两教二乘菩萨谓三教菩萨六度菩萨义同人天通教不退断界内惑不知别理别教地前亦有证位不退行不退良以前三教人未闻开显并不能知此一念中具足三千三谛之理也。
　　是故下二结示三千二初结示三千理性为大教之本二初正明法华当以是故二字贯下诸句谓七轴之文若机若慈若法若喻本证迹施莫不皆以三千三谛而为宗本是知身子三请由未解一念三千理故如来略广开权明出世意正为显示此三千理故诸佛既尔释迦亦然故云仰同等复为中根举高广大车为喻以广喻其三千以高喻其三谛下根未晓乃次宿世因缘示之谓昔大通佛时覆讲法华正谈此理又以宝所而晓喻之唯证於此者明三千为本久本者也谓复得长远寿由证此三千理故根败等者次明为机缘获益之本根败适复者适近也始也此乃法华之前谓二乘为根败洎至法华开显云汝等所行是菩萨道根始还生故云适复受八相记故云获记皆由二乘本具三千理故故能适复及受记等此即明三千为迹门得益之本也菩萨疑除等者若除权疑则菩萨获益通於迹门今文正约除近疑耳故下句即云损生增道谓闻佛寿长远损变易生增圆妙道入真因位则分显三千初发心即初住讫补处即等觉如经云一生当得菩提等如分别功德品疏文所明岂有余途者谓除三千外更无别途故云并托於此即明三千为本门得益之本若正宗可识岂迷流通一句一偈之言弥可信也三德三轨之说皎若目前若得此意广演於八年不出乎一念经五十小劫讵动於剎那例知一代逗机居于心性十方佛事宛然瞩目法界根性览而易通随宜所说咸归藏理由前下二简前四味谓四味非不谈圆顿三千之理鹿菀虽复但小约秘密论有闻圆之者但由兼等未畅本怀故云部非究竟法华既其开显故独推功所以向云指的妙境出自法华也涅盘虽是醍醐为末代故兼权而说前文备明。
　　当知下二结示一家行法得大教之源谓一念三千既是大教之本故知一家所立十乘观法得其宗源言一乘十观者开显圆乘具此十法是故大车唯喻此十故曰一乘十观三昧正体只是三千三谛之理是知观法非十对根有殊虽复根殊但是一不思议观观不思议境乃至离爱不离境故况复不思议境智即境是观是故十法是其正体普现色身之所依者由於十观观於三千三谛故成道时称此本理一身一念徧於法界由之果用者因用十观观一念三千正因之理故至果上显发有其大用缘了行性由之能显者此即修德缘了以十法成乘具兼修性性种正行为了助开为缘十法能成缘了故云由之能显性德缘了所开发也者性德虽本具缘了由未加行但名正因若十观圆观即本具缘了自然开发以其理具转成修具一一修具咸即理具故也真伊所喻正喻所观三千三谛之理也大车所至者所至即极果究竟三千之理是知大车通该六即理性车体具度资成白牛观照如此三轨在一念心即理性也闻名起观名为等赐诸子乘乘入位不同故有观行相似等别乃至四方直至道场故指道场以为所至当知文中七句虽显十观而能所不同正体所依所开发所喻所至皆约十观所观三千之理由之果用及由之能显即全约能观十观能所交映其旨可知诸大乘意准例可知者一家所立十乘观法非但得法华涅盘之宗极亦得华严大集诸圆顿经之宗极也故云可知。
　　子得下二结劝可谓久种者沉运居像末闻此圆乘自非宿植善根诚为难遇我等心游理外即野客也得闻此论由久种也再思良导永佩大恩中心藏之何日忘之勤而习之者劝如说而观令其成熟未来相遇必定得脱。
</div>
    <div class="pagination">
<a href="金刚錍显性录.html">上一页</a><a href="金刚錍显性录.html">1</a><span class="current-page">2</span><a href="金刚錍显性录_page3.html">3</a><a href="金刚錍显性录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
