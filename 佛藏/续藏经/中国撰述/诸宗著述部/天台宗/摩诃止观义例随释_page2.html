<!DOCTYPE html>
<html>
 <head>
  <meta charset="utf-8"/>
  <title>
   摩诃止观义例随释 - 第 2 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   摩诃止观义例随释 - 第 2 页/共 8 页
  </h1>
  <div class="content">
   释曰言举例从略者乃举一其一而例於诸使文约而义丰耳不尔则文文太繁也且如调道品中应具四教道谛三十七品天台举例从略但明无作道谛三十七品为成一心三观之义复於无作三十七中但释一界四念处法余九法界但云亦复如是举无作一例前三诸道品而已此道品中举例从略也言摄法者大章第四摄法有六初摄一切理中云理是谛法指前诸谛开合指前者体相中也摄一切智中亦指前文诸智开合亦指体相中也摄一切行指下助道中此摄法中举例从略也言假中空例者以入假观中有五因缘一者大悲二者大誓三者利智四者方便五者精进故破法徧文末问云入假中有因缘入空何意无答亦有略故不说耳乃出其有相云为解脱(大悲也)为脱他(大誓也)为慧命(利智也)为无漏(方便也)为法位(精进也)为无漏者为无漏神通也余可解是则空中有五同入假之五略不说耳此则以后假观例前空观也恐人未了今更说之祗是假观中有五因缘用此例前空观亦有此五故云空例纂者见法不明以此例字犹豫两向又以假字下中字而为语词全无意味须知此中字者乃是指法之词岂语词邪言破余阴余使余品以例初品者亦破徧文末也故止观云前来所说但观识阴作如此说余四阴亦如是十二入十八界亦如是此三科皆果报法也余品者此从思辨使者贪瞋痴邪见能驱役人故云使也一往而分属见惑品者类也界系烦恼品类不同三界九地地地九品则有八十一品此一往属思惑也若从通说见思二惑皆名为使如云九十八使是也亦可见惑通名为品如破有见有八十八无见乃至双非亦八十八有无等品数不同故亦名品也言例初品者亦破思假文初品既用三段四句观法推捡其余诸品例皆用之故云以例初品破使亦然有见既用三假四句以破八十八使单四复四乃至无言亦复如是此破阴破使破思举例从略也言相续相待以例因成者亦破思假文也因成之中既用四句推捡或伏或断相续相待亦复如是此三假中举例从略也言细寻广意以申余文历法先思方不昧旨者荆溪诫於寻读者讲说者须细寻广文之意以申略文复须历於道品摄法乃至三假先研思之方不昧於略文之旨言若十法成观但於阴入委识根由者此亦举例从略之谓也创心修观祇观阴入三千实相被三根性故有十乘既於阴境委明十乘此则已识观法之根本入道之元由也余九待发方可设观故九境中但分别境分别境相既昭着已境下十观不委细分但随境转照者只用前来观阴十乘移观发境此自可晓。

　　止观义例随释卷第一
　　止观义例随释卷第二

　　　　永嘉沙门　处元　述
　　次消释体势又更为二一文体势二义体势初文体势亦为十例。
　　释曰此分科文也以第三文义消释例中有二一详究文义二消释体势初文释竟今当第二故云次也。
　　一者法喻广略若法略喻广则展法文与喻相称不专守略法以壅喻文或法广喻略则攒法对喻或开喻对法如如意珠喻不思议境等或法别喻总如以大车喻於十法则开彼总喻以对十法若以善画胜堂为喻不须开对但略合而已若法喻俱总如以虚空喻於法界若法喻俱别随文对消可以意得。
　　释曰此文例出止观一部及诸文中凡有用喻无出於右亦是教於学止观者及讲说师临於喻文驻意若此言若法略喻广至以壅喻文者法略喻广如妙经药王品十喻叹教法只是一略也十喻叹之广也言则展法文与喻相称者如初喻云譬如一切川流江河诸水之中海为第一喻也此法华经亦复如是合也於诸如来所说经中最为深大(〔展法配喻也〕)乃至第十如清凉池等一一皆尔此则法略广展於法而称喻也言法广喻略者如五佛开权显实法广也如优昙华喻略也攒五佛施开之广总为优昙华之难遇即是攒聚广法而从略喻也言或开喻对法如如意珠者此初乘观法不思议境文末云如如意珠天上胜宝状如芥粟有大功能净妙五欲七宝琳琅非内蓄非外入不谋前后不择多少不作粗妙称意丰俭降雨穰穰不添不尽盖是色法尚能如此况心神灵妙宁不具一切法耶(全文)今谓举此一喻总喻不思议境之三境也状如芥粟喻一念也有大功能叹一念也净妙五欲七宝琳等明所具也此喻性德境也非内蓄不自也非外入不他也不共无因从而可知此喻修德境也降雨穰穰等喻化他境也岂非开喻对法耶又复应知不思议境虽有三境只是最初一乘观法正在性境修德化他为成性境如何纂者便以修德不思议境为唯识事观耶却令常坐行人即便纵任三性耶极为无状极为可笑世有以修德境为能观者尚未肯以为唯识观况正见者乎若辨此二之得失者俱是亡羊之人安足论耶言或法别喻总如以大车喻於十乘则彼总喻以对十法者乃十乘观法文后总举大车以譬十法此喻总也若开总喻对十法者如云其车高广不思议境也幰盖等发心也安置丹枕内枕休息万行巧安也外枕动静不常通塞也乃至游於四方之前安忍离爱等此开总喻以对十法已见上文此不具引言若以善画胜堂为喻不须开对但略合而已者止观第四生起十乘文后举喻云譬如毗首羯磨造得胜堂不疎不密间隙容綖等非拙匠所能揆则又如善画图其匡郭写像偪真等非填彩人所能点缀次合譬云此十重观法横竖收束微妙精巧将送行人到萨婆若非暗证禅师诵文法师所能知也言法喻俱总如以虚空喻於法界此自可见若法喻俱别者如以梯邓喻渐次观金刚宝珠置之日中喻不定观通者腾空喻圆顿观此可见也上所释义引文但撮略举要广则太成繁芿故止此耳。
　　二者法喻合三互有互无随宜设用存没适时。
　　释曰有法无喻合者有之理义显故根性利故有法有喻合者有之以法难晓故举喻晓之喻晓法未显故提法以合之自有有法有喻而无合者以喻晓法法已显故故不须合如举三譬喻显三止观等有合无喻者未之有也存没适时在此而已。
　　三者开合自他凡列章门有对自开合如五略对十广有对他开合如以十广对五重玄义有相摄开合如开上合下有义立开合如摄法等开六开四等不出自他因果及文四义二意唯在一文相若盈若缩多少适时后数则必使至十从义则赊促随宜。
　　释曰开合自他凡列章门等者此举凡例也对自开合如五略十广者五略只在十广中一以大意章开为五略以此五略对下九广并是自行因果化他能所但有广略之异此对自开合也若以十广对於妙玄五重玄义是对他开合也止观释名当释名也体相当辨体也摄法只是体所摄法方便正观果报此当宗也偏圆起教当教相也彼为消经谈玄一向属解此乃依经作观故属行也言相摄开合如开上合下者止观第一发心中先简其非谓九缚一脱十皆非也荆溪云若心若道其非甚多略言十耳开上合下者若二乘为二则合修罗在鬼畜中但五道也此开上合下也若合二乘为一方便则开修罗自为一道则六趣也虽此上下开合不同数法须十言义立开合如摄法等开六开四乃至意唯在一者开六即是摄一切理惑智行位教开四即指此六乃是自行因果化他能所自因果二他因果二故云四也文四义二意唯在一者两因果故文四只是因果故云义二意则唯在一实止观所摄故云在一纂者云文恐误当为六字此亦不然在彼摄法既开六科故云文六等在此既云开六开四洎乎开合只约自他因果而言是故四也应知在彼必须云六在此应须云四非文误也文相若盈若缩多少适时后数必须至十者盈缩只是开合盈开也缩合也或更多更少亦在适时至后结数必须至十盖十者数之法也不忘大章之本也纂者云后字误当为从字此亦妄穿凿耳言从义则赊足随宜者意云数虽必使至十义则贵在随宜无定局矣。
　　四者注云云者若上文已具或余部广存重展成繁或广文非要若消释者须委的处所撮略指示若传写者有阙须填。
　　释曰云云之义辅行据广雅说文已释於义可见不复重引上文已具者指大意章五略生起为显十广生起次第五略已备故至十广不复再书次第故注云云此上文已具也或他部广存者如止观第一以四种四谛横竖对土文下注云云者此指净名疏及本宗诸部明土此文则略广存在彼如此二文若重展者文则成繁故注云云或广文非要者此如发大心中文列十种发心始於推理终至见他受苦於义略足若更广引诸经论中发心之文於义非要是故乃注云云而已言若消释者须委的处所撮略指示者此荆溪教为师传授者不可通漫须一一指的撮文之要以示之如上文已具指五略余部广存如净名疏等广文非要指十种发心之外传写者有阙须填如妙经文句消释经前五事中一时之文约观一释文下阙注云云荆溪云观心下应注云云此有阙须填也。
　　五者破立存没如破古师及破邪僻其义坏已不须更存纵存其名不用其义或小有不当则有去有取若破偏破小破己必立为成一家不思议理为逗一代不思议化等。
　　释曰破立存没者谓破古立今存名没义也破古师则可见破邪僻如随自意中斥邪僻师谬解无行经中淫欲即是道之说恣意毁犯如无禁捉蛇之类天台殷懃斥破其义已坏不须更存纵使尚存其名不可更用其义或小有不当则有去有取如光宅四一消经天台有取其四一之名者用义则去其因一果一自立理一行一教一人一依而用之虽用其名理趣永别若破偏小者破法偏文也破己必立者何独破小四时三教一切皆破靡有存者为成止观不思议理以粗显妙是故立之又为成一代不思议化者一期化导有权有实有小有大意在会归法华非权非实非小非大方成不思议化是故立也。
　　六者长短不同若大小法相问答研核法喻对当章门开合则随文消释无俟远求如不思议境等及破法徧必观历初后寻求中间或结长就短或演短令长是故皆须远腾文势方可碎释碎释文显必融碎令全使文理通畅令一家行门归趣有在或总别二释则以总冠别别释义长则揽别归总。
　　释曰长短不同者舒而展之之谓长卷而从要之谓短若大小法相乃至无俟远求者此如一家常程释义但取文相显焕义称诠旨理无邪僻能若此者於理已足不须远求如不思议境等及破法徧等者意明此等文义不可率尔而消释之如初不思议境一乘观法必须观初后求中间然后方可揽而生解解已成观利他亦然何者以不思议境始於的简阴已造心修观则体了一念即三千三千即一念性德境也观之不入瞥起四计故用四句推而捡之修德境也因兹推捡而又起执云若诸法不自他乃至不无因者何故经论乃作自他及无因说耶此疑化他境也为破此计乃云诸佛菩萨自行已离四过化他无妨四说此乃深观於空破化他境次乃结此自他以成三谛次乃举三譬喻妙境次乃明妙境之功能次乃收摄诸法以成三谛故此七科从初至后方成不思议境一乘观法故令如此观历初后寻求中间远腾文势方可碎释言或结长就短演短令长者以不思议境中先以次第显不次第故有此示何者先指一心生起十界始地狱终佛界於一一界示因缘果报等此演一心之短出差别十界因果等法一心顿具则成妙境故谓之结长就短也言不思议境等者等之一字乃是等於发菩提心巧安止观两乘观法故下便云及破法徧纂者谬指前之六章依修多罗而开妙解等向前也下文虽有等向於前在今文中故不可也今文等字乃是等於下之二乘观法故也今具出之发菩提心中演短令长者於一心中能起九缚及以一脱具足十非亦能具发四菩提心四种之是若结长就短者若是若非揽归一念是非一如无非法界为真菩提心也然拣非显是虽在五略文中荆溪既令远腾文势岂不然乎又上文广略有无中既以五略发大心为显数广文相略发大心中为文相广显数略则是广略相显共成一意又何疑焉巧安止观中指於一心不二止观开出六十四番一百二十八番为演短令长总结一百二十八番不出一念圆顿止观为结长就短也破法徧中亦以非横非竖不二止观以之为短若演短令长者则为竖为横为非横竖若结长就短者则同归一念非横非竖而横而竖不可思议之止观也文义如此纂者不见谬引辅行云不思议境文异义一意非一异为结长就短开向三谛修性自他为演短令长此非结长演短之义自是十乘之下皆有此狂妄乱指非谬而何破法徧中结长演短率皆妄谬不能具引以总冠别揽别归总如诸文说亦以可见不能具记。
　　七者法喻隐显若法隐喻显则求喻意以消法若法显喻隐则求法意以消喻喻望於合隐显例然是则不失文旨上下相承。
　　释曰此一节文荆溪教於学止观者临法喻合有隐有显当须详究言法随喻显则求喻意以消法者此例亦多今且举一如妙法难晓举喻易彰故本迹二门施开废会此法幽隐人难了者是故如来举莲华喻天台大师灵山亲承此旨故解释云为莲故华华开莲现华落莲成以喻施开废等三也本迹二门皆具三义以喻消法此之谓也若法显喻隐求法意以消喻者止观第四云如猪揩金山众流入海此二喻止喻文既隐当求法意以显於喻令喻从止又薪炽於火风益求罗此二喻观喻文既隐当求法意以显於喻令喻从观言喻望於合隐显亦然即喻显而合隐求喻意以消合若喻隐而合显求合意以消喻用上法喻隐显例之不繁文耳。
　　八者问答迷解若迷问而不迷答则求答意以设问若迷答而不迷问则研问文以成答或问从答生或孤然释妨或因答作并或从答设难或答顺於问或答违於问或答杜於问或答开问端。
　　释曰迷问不迷答者如止观第一发心文后料简云问前简非并言非今显是何故并言是答所言并是者皆非缚非脱故言并是言并是者皆上求下化故辅行引制记之前有人释此问答云此中问答问前判是属非文者不然若准彼为问应云前既是非俱非今那是非俱是准今答意意都不尔答意但答取三菩萨何曾复云是非俱是是故问中通云并非不云是非俱非答中但云菩萨俱是不云九非俱是若准他意九非亦须俱是故也今谓天台问文虽隐答文甚显故可求答意以设之於问问自显也若如荆溪所引他人之释非但迷问亦乃迷答也若迷答不迷问者如序中问云教境名同相顿尔异教同圆教境同实相相顿尔异有渐次等三种之异此问可见故不迷也答中云然同而不同不同而同渐次中六善恶各三无漏总中三凡十二不同故言不定言十二不同十三不同者今释之曰先修归戒止火血刀三也达三善道三也无漏一位即两教二乘四也足前成十也禅定止欲散一也慈悲止徧空一也常住止二边一也此三无开合乃成十三不同也常住是所缘实相不应数为不同之限故言十二不同其无漏总中三一句人多不晓昔人作三观解之谓无漏空观总字假观中字中观又有人云无漏总中三者总三界也如此解释真可笑也而不知是举总含开三位兼三故云无漏总中三耳故言不定者以不定止观无别阶位是故寄於渐后结之耳问从答生如序中问云此章同大乘同实相同名止观何故名辨差记云由前答异将异问同故云问从答生或孤然释妨如破法徧文末料简云问璎珞云第三观成初地现前今云何说八地或在初住耶答借义相成或借高成下故言八地或借下成高故言初住以璎珞经明别教义故耳或因答作并者如不思议境文初章安十六番私料简中云若尔烦恼亦是诸法之本元为治惑亦是观初病身四大亦是事本元为治病亦是观初何意不得亦通亦别此文即是因答作并也或从答设难者止观第一问小乘亦是佛说何意言非若言非者不应言渐答既分大小小非所论今言渐者从微至着之渐耳小乘渐者初后俱不知实相故非渐也此即从答设难也或答顺於问此如常途不俟引证或答违问如魔事境后料简问魔动竟好法来如寒过春来耶答未必并尔此违问答也亦如诸文有答问初云是义不然等皆答违於问也或答杜於问者塞其来难也如止观第三问初从假入空观有破有用名二谛观第二观亦有破有用何不名二谛观耶答前观已受二谛名今更从胜受名名平等观又问第三观亦有破有用何不更从胜受名答前两观有滞故更破更用第三观无滞但从用受名不得一例此答杜於问也答开问端如此文第二然余文亦多不能备举。
　　九者举例消文如六度之文或语势兼含应以教定之使六文一类若谛若缘诸法皆尔。
　　释曰止观本文六度法相引用甚多今略举一二如随自意历诸善中及对治助开中并明六度语势兼含应以教定之者今谓唯三藏生灭事度义非兼含方等般若自通教已上义并兼含通教兼含者通有因果俱通之六有别圆入通之六有藉通开导之六六度名同即空之观其义又同不以教定义何所归得兹三义区矣别教菩萨初心用空亦同通教但缘中道期心异故然别无别部亦有兼圆者亦以义定法无乱也圆人初心用毕竟空修六度法是则六法无非法界由是而知有生灭无生无量无作之六度矣使六文自为一类者不可布施生灭余五无生也四谛因缘但是开合之异准度可知矣。
　　十者以教定法皆随其教体以立义宗或名偏意圆从体以定。
　　释曰以教定法等者法谓四谛十二因缘六度等法以教定此法者谓三藏生灭乃至圆教无作言皆随其教体者藏随生灭体乃至圆随无作体立义宗者当教之观行也或名偏意圆从体以定者如净名涅盘偏受解脱之名般若偏受空寂之称首楞严偏举於止法华偏举於观斯皆名偏妙体融具问此与第九何别答上明六度等兼含故以教定之此但直明以教定法不无异也。
　　二者义体势亦为十例。
　　释曰初文既云文体势能诠也今云义体势所诠也然文非无义义非无文盖从强而言之耳。
　　一者部体本意凡欲释义先思部类如法华玄虽诸义之下皆立观心然文本意明五重玄义出诸教上则教正观傍托事兴观义立观心教中则以权实本迹为主常以五味八教以简於权并以世界尘数以简於迹若本迹交杂教味疏遗无以显於待绝二妙余味余部以类求之则可知矣若今止观纵用诸教意在十法以成妙观则观正教傍为显实理傍通诸教复为生信傍引诸经。
　　释曰先思部类者始自华严终至法华涅盘各以气类自为部帙故言部类言如法华玄诸义之下皆立观心等者此诸文之下托事兴观义立观心正意在於判释法华出诸教上是故谓之教正观傍言教中者既有教观二途故别指教故云教中言则以权实本迹为主者开权显实开迹显本为一经主天台为显本迹之妙故以五味八教竖判横释欲令人识味极醍醐教绝众典是故殷勤抵掌指示此迹门也言并以世界尘数以简於迹者此开迹显本也经举喻云譬如五百千万亿那由他阿僧祇三千大千世界尽抹为尘过於东方五百千万亿那由他阿僧祇三千大千世界乃下一尘复过东方如许国土复下一尘如是东行下尽是尘又以此下尘国土及不下之土尽以为尘一尘一劫本地实成佛来复过是数无量无边此显实成本也若本迹交杂而不分教味乖疏而遗漏本迹二门待绝二妙无以显也余味余部以类求之则可知矣者如华严顿部配初乳味以兼别为主此中不可以法界为主自有趣向故也方等般若亦然乃至方等部当渐中味配生酥以弹斥为主般若渐末味配熟酥以被加淘汰为主故云余味余部以类求之则可知矣言若今止观纵用诸教意在十法以成妙观则观正教傍为显三千实理以为观法大体是故傍通诸教虽曰傍通意成妙观功亦不浅矣为令闻者行者起深信故是故傍引诸经诸论。
　　二者观教同异既约法华应须八教教虽有八顿等四教是佛化仪藏等四教是佛化法依法起观观则有四渐既异别更加不定故观法则有六开权显实会藏等三渐及不定元知圆极故佛本意唯佛乘是如今文随教虽复若八若四本意唯为成一佛乘。
　　释曰观教同异者观教名同其体永异故云同异如顿渐不定教在四时顿在华严渐在三味不定寄四时虽与三种止观名同厥体异也然今三种止观通则通宗法华别则各有所宗(已见上文)且从通说故云既约法华应须八教所以须八教者非八教无以显法华之妙教虽有八等者此语未开显前当分之义顿等四教是佛化仪者布措藏等令称适机宜也藏等四教是佛化法乃是化仪所用之法依法起观观则有四所谓生灭无生无量无作之四观也天台渐观既非三时不定止观非寄四时约开显说会藏等三渐及不定元知圆极故佛本意唯佛乘是更无异途此佛意也如今文随教等者指此摩诃止观也虽有八教四教者以粗显妙以思议显不思议部旨唯为成一佛乘三千妙观耳。
　　三者观门准则随机逗物虽立四门教法体度无生为首若消法相为成行解斥夺比决上下交映皆悉结撮归於一乘。
　　释曰准则者法度也圣人化物随机适时不可一槩是故张之以教网设之以四门为着有病者说止观为治有之药空门也为着空病者说止观为治空之药有门也乃至为双着病者说止观为治亦空有之药双非门也说虽若此依门入道门门皆融无复四也然一化大旨必以无生为首者以见思当情着有众生数极多故是故止观破法徧中先列四门然后依无生破徧若消法相为成行解等者此文教於学止观者若消四门法相应知三教四门是粗是权唯圆四门是妙是实消详解释以成圆行之解故云行解言斥夺比决者以有斥无以无斥有双亦双非亦复如是比决则空胜於有乃至双非胜於双亦上下交映者上有门也下双非也是则四门互相交入互相映显如此结撮方归三千一乘实相。
　　四者会异考同若一切异名同入一实名为通会如会随入悉止观异名等名为别会通别二会摄法罄尽则一家义势摄法无穷乃至法门亦具通别二会之意又如破徧度入名为通会当教当门名为别会言考同者如大小经论凡所立名部帙虽殊名相不别岂以名同令法一槩必以理简而使甄分如诸外人尚为大自在天立三身名岂此三名体同宗极故云不可寻通名而求别体故用相简之是以考同出异会异令同若异若同同入一极。
　　释曰会异考同者会异令同考同出异此文为二初会异次考同会异又二初通会二别会通会者一切异名别说同入一实名为通会此义可解别会如会随入悉者止观第一发心中云然四随四悉名异义同四随是大悲应(平声)益四悉是怜愍徧施盖左右之异耳譬如一物人在物东谓物为右人在物西谓物为左左右虽殊物未尝异四随四悉亦复如是又禅经谓之随乐欲语修因也大论谓之世界语受报也此二者因果不同耳禅经谓之随便宜选法以拟人也大论谓之为人观人以逗法也此两者欣赴不同耳对治第一义经论名同故不须会此会随入悉也止观异名者如诸经论或名远离或名不住或名不着无为寂灭不分别禅定等此止之异名也或名知见明识眼觉智慧照了等此观之异名也以由般若是一法佛说种种名故会一切异名同名为观解脱亦尔多诸名字故会一切异名同名为止故云通别二会摄法罄尽一家义势摄法无穷也言乃至法门亦具通别二会之意者盖言不独随悉止观至於一切法门亦具通别二会法门者何四谛四念乃至八正三三昧十二因缘六度等故云法门也又如破徧度入名为通会当教当门名为别会以无生门十乘观法度入余门不分门教之别故云通会当教当门名为别会者止观置三教四门且依圆教此为当教三门之中或度入有是当门乃至或度入非空非有此为当门只破法徧自有通别二会亦是别中自有通别言考同者大小经论凡所立名部帙虽殊名相不别岂以名同令法一槩必以理简令法甄分大小经论者置大论小如中阿含诸比丘叹身子所说妙中之妙又云佛告比丘莫求欲乐为凡夫行亦莫自苦苦非圣行离此二边则有中道不可以此妙中之妙为不思议当知此妙乃是身子说於事忍方便不损他境耳不可以此中道为佛性中此中道者但是离苦离乐名为中道故云以理简也如诸外人尚为大自在天立三身名者记第四云涂灰外道亦计大自在天而有三身此偷窃佛经也计云法身充满於法界报身三眼八臂化身随形六道岂此三名体同宗极故云不可寻通名而求别体故用相简之以教别於邪正大小偏圆唯圆方可名为有实是以考同为出於异会异令异咸同此结上二科也若异若同入一极者泯前同异皆是非同非异方归一极一极者三千实相也。
　　五者以一例诸如教证二道及一心具法不同世人取着一念可思议境立佛法界前明可思议后明不可思议等部内唯有一文说之以此一文而均上下使处处文义通彻昭然。
　　释曰此一节文凡有五段盖明天台大师说法文虽一处而义贯始终不繁其文故一以例诸耳一者如教证二道止观云别教因中有教行证人果上但有其教无行证人何以故若破无明登初地时即是圆家初住非复别家初地记云初地入住此为正文於教道文不须疑也二者一心具法如止观第五不思议境初明一念心具足三千而自问云一念具十法界为作念具为任运具答法性自尔非作所成故知凡圣法性皆悉自尔具足三千以此妙理为十乘本以此而修名性德行由此而证名证性德他宗不达此理若解若行不堕於邪即归於偏荆溪云忽都未闻性恶之名安能信有性德之行性德之行正在於兹比有本宗学者依附昔人之说尚谓三千是俗谛法而斥法智云但将具法俗假之义滥作空中理体而说遂立三谛皆有十界三千世间播在笔舌以诱愚蒙予谓斯人非但不识三千亦乃不识空中固谓一念唯具於假必待空而亡之中而非之然后方具三谛空中之理不具三千止观一部并以三千而为指南全为虚设天台妙说为尔所坏何名赞扬祖道也是谁诱於愚丛愚为是谁耶以此知解用讲说为用着述为昔苕溪岳师尝奉书于四明广智盛言三千定是俗谛既为所破文义在彼不能备引三者不同世人取着一念止观九云复次言一念者不同世人取着一异定相一念乃是非一非异而论一耳今谓非一者非空也非异者非假也非空非假之一念乃是中道而为一念中道一念即圆阴也此之一念方得名为一念即三千三千即一念此乃止观之骨随也若迷三千则止观一部都为虚设故章安序中云天台智者说己心中所行法门岂所行法门偏在俗耶岂初缘实相造境即俗耶辅行云大师於觉意三昧观心食法及诵经法小止观等诸观心文唯以四句责於四心并不曾云一念三千乃至观心论中祇以三十六问责於四心亦未曾云一念三千唯四念处略云观心十界而已故至止观正明观法并以三千而为指南盖是终穷至极之说既云正明观法并以三千而为指南岂非三千正是三谛三观乎安得云唯是所具之俗谛耶又复应知达三千者即妙三观而余文中或云三千世间即空假中者乃是郑重叮咛之词或云三千是假者乃是对於妙空妙中分别而说实无异体寄语后学莫信狂言狂言误人殃坠无间可不惊乎可不惊乎四者思议境立佛法界者止观第四(现行本也)十乘之初先明可思议境始从地狱终至佛界先辨四趣因果次明人天二乘菩萨因果后明佛界云观此佛法能度所度皆是中道实相毕竟清净谁善谁恶谁有谁无谁度谁不度一切法悉如是是佛法因果犹是思议境非今止观所观今谓对九明佛隔偏圆也即九是佛真圆实也应知先示一心生起十界之相历辨因果毫厘不差意在下文不思议境一念圆具十界百界三千性相以为妙境初乘观法以生显具斯之谓也故知初乘观法三千实相不可思议复为下九而为张本是故十乘止观并以三千而为指南如何浅学定谓三千而为所具俗假之法耶五者前明可思议境后明不思议等者此文恐误应云前明不可思议后明可思议若前明可思议后明不思议者一部之内上下诸文皆以思议释不思议及以次第显不次第岂得谓之唯有一文说之耶此之一文在止观第四呵五欲中引大品经一切法趣欲初明有能趣所趣即俗谛次明欲不可得是真谛后云云何当有趣非趣即是中道当知三谛祇在一欲事耳此明不思议也止观又云今更广明令义易解去即明可思议也故知以思议释不可思议唯此一文以均上下是知文云前明思议后明不可思议者误矣。
　　六者名义通局如置毒譬经中唯譬五道不同佛性不变五味唯喻一代五时浓淡浓淡虽殊皆从牛出今文从义处处徧入或定不定或行或人或教或位或时或部不可壅义而守其名故用置毒则有两种醍醐杀人若用五味则有两种乳不等。
　　释曰名义通局者初依经则名义俱局次从义则名局义通初名义俱局有二一置毒譬二五味譬初置毒者唯譬五道不同佛性不变文在止观第三偏圆章中引大经云置毒乳中徧於五味皆能杀人此譬不定教也何者经意以一切众生正因佛性如乳了因佛性置毒结缘下种时处不同故历五味发则不定发破无明故云杀人无明未破不名杀人但可谓之发习而已故知发习义通通四教故发毒义局唯在於圆问玄文位妙引大经云譬如有人置毒乳中乳则杀人乃至置於醍醐醍醐杀人今文何故但云置毒乳中徧於五味皆能杀人耶曰玄与今文理亦无别但今文偏语五道受身虽异正因佛性曾无有殊夙植了种而不败亡是故但云置毒乳中徧五味发应知若不於五味下安得今日能徧发耶若玄文中不语本有正因但据夙种曾於华严下了因种故云置毒乳中乳则杀人而此乳者乃譬华严顿说之教故云乳也置毒酪则杀人乃至醍醐亦复如是今文与彼彼此相映无以异也置毒乳中者过去之世曾於华严下了因种今闻顿说即破无明如顿入法界者是此乳中杀人也过去之世曾於鹿苑下了因种今闻生灭即破无明如八万诸天悟大道者是此酪中杀人也方等般若法华涅盘比说可知不能具引问正因性也缘了修也缘了必须下种正因还有下种义否曰有止观云闻空观即是下了因种闻假观即是下缘因种闻中观即是下正因种文义如斯岂非正因有下种之义耶二五味譬者文云五味唯喻一代五时浓淡浓淡虽殊皆从牛出予疑此文恐误应云五味唯喻一代五时相生相生虽殊皆从牛出是故经云譬如从牛出乳乃至醍醐合譬云譬从佛出十二部经从十二部经出九部教乃至从摩诃般若出大涅盘等由此而知譬於相生决无疑也若譬浓淡者则使华严顿教反却为淡鹿苑半小而却为浓於义不便若譬人者可云浓淡二乘之人在华严座如聋如痖全生如乳至鹿苑中革凡成圣如转乳成酪乃至方等弹诃般若淘汰法华得记此则可云五味浓淡应知相生喻教不同浓淡浓淡喻人不同相生此乃一往且依经文名义俱局而说今文从义处处徧入或定不定或行或人或教或位或时或部不可壅义而守其名者夫从义则不局於文以义统之无往而不通也言处处徧入者谓定不定行人教位时部用经置毒及以五味入此等处故云处处徧入具如止观偏圆文中引大经第六以五味证藏此五味入藏也引第三十二经以五味证通此五味入通也引第九经以五味证别此五味入别也引二十七经以醍醐证圆此五味入圆也问醍醐证圆如何是五味入圆耶曰胜必兼劣思之可见此且一往为定教也若证不定如前所引置毒乳中徧於五味皆能杀人者是举定不定则必有人人必有行行必禀教教必有位此人行教位必历五时时必有部除华严独部之外余部之内各有部别是故荆溪原天台意不在守名唯义是从故以置毒及五味譬徧此八法故云今文从义也言故用置毒则有两种醍醐者谓约教约行二种毒发也故释签释玄文置毒乳中乃至醍醐徧五味中悉有杀义云教行两意相须而释历渐顿教义之如教一一教中随行浅深毒发不定复名约行是故今云置毒则有两种醍醐杀人也不见彼文此文难释然应了知不独醍醐而能杀人前之四味一一皆尔举后而例前耳用五味则有两种乳不等者谓华严会上利根凡夫闻圆顿说即破无明显法身者教发毒也若於此会随行浅深而能发者行发毒也故云两种乳不等余之四味亦能杀人举前例后尔问法华非秘密非不定今文如何举五味醍醐之譬以法华在不定中耶曰对前四时人机未一故以法华为显为定若当部自论不无秘密及以不定也何者如法说周密闻大车岂非秘密耶同座异闻岂非不定耶但以同一座席同一道味故云非耳问发毒有四今文何故但言教行二耶曰举教行二自然摄得理证之二不备云耳涉文甚多避繁且止。
　　七者开拓句法或四或六或三十六乃至百千随其文意应多应少皆使徧在一代教门一一皆令有名有义无得輙尔无义立名。
　　释曰句法开拓贵在适时仍须有义无义而开虚张法相何益於道耶或四如四种三昧而通四教今用唯圆或六如破法徧中引涅盘经不生生等六句或三十六如辨三十六重感应又如观烦恼境中三德各三十六句乃至百千如破见假则有百千万品等无义立名此斥观师已见上文。
　　八者束散前后凡诸宽文文中无结或随文势若逐意便或前结而后开或前散而后束所以释者先须捡括语意宽急所诣归宗使观行有在。
　　释曰束结也散开也束散之说或前或后盖有二途或随文势之便在前在后或随意旨之便在前在后荆溪识其释者先须捡括语之与意有宽有急宽闲之文故不须结故云文中无结若急要之文为成观故故须结之如初乘观法不思议境先辨可思议境委明十界因之与果散说甚广然后揽此十界因果之法总入一念以为三千妙境岂非先散而后束耶又此妙境三番示之谓性德境修德境化他境一一结成不思议境总而结之都归一念三谛三千岂非又成前散后束耶夫如是则归宗三千无越一念观行有在者十乘也。
　　九者行理交映理有权实行有亲疎亲正疎傍废权入实理无种种行有浅深说理则泯彼阶差谈行必积功方达以理融行以行综理诸位无滥方可免失。
　　释曰此一节文凡有五段一正明行理交映二岂可下斥谬况正必须行理相资三故第下引喻二初引四喻明解行交互二一体下重举喻显上喻文体本不二四然义下诫为师者三初未说之前先穷妙境二示为师者正说授时须通举一部始末三次洮下须洮炼十乘以显行相五若不下斥不得意不可为师初明行理交映云理有权实行有亲踈亲正踈傍等者夫圆行圆理方论交映若非三千为行不能映理若非三千为理不能交行应知全性起修行外无理全修在性理外无行此理乃是三千实相本源之理圆顿根性从善知识或从经卷闻而解之解而明之依而立行是故行理而论交映然交映之言亦从指示而说实而言之唯行则行绝唯理则理绝何交映之耶言理有权实者若能诠教从於所诠则有真中二理而为权实若所诠理从於能诠则有生灭乃至无作四种之理而为权实行有亲踈者四教之行迭论亲疎唯圆为亲余三皆疎废权入实理无种种唯一三千实相理也理既唯一依理立行行岂殊途虽无殊途圆实之行约六即判浅深宛然无差别中立差别也言说理则泯彼阶差者寂灭真如有何次位谈行必积功可达者积功累德方入五品及以十信若能安忍离爱方达初住证无生忍二住已上非今文意以理融行者以性泯修则诸行无作修无修也以行综理者综者综错也则是以行行理行成入位诸位无滥者六即捡之方可免滥即故免於退屈之失六故免於上慢之失故云方可免失也。
　　岂可尚深偏求一句况以二十五法而为前导十乘十境以为正修故知行理相融方有所至。
　　释曰此当第二斥谬况正必须行理相资先斥谬云岂可尚深偏求一句此斥僻师谬也此师谓止观十境十乘乃是渐顿止观别指大意文中三止观结外用一止观结及安心文初总安心文谓为顿顿是故荆溪斥云尚深偏求不知智者圣师立文始终之意致兹谬谓也次况正文云以二十五法而为前导十乘十境以为正修故知理行相融方有所至者此比况显正斥僻解师应知止观一部始终十章前之六章委开妙解解既依理开之故云理也此理导行理行方融节节捡较方有所至如何偏指一句为顿顿耶。
　　故第五云照润导达交络莹饰。
　　释曰此当第三引喻解行交映二初引四喻二一体下重举喻显上喻文一体无二初文云第五者即今现行第四文也照润导达者此四喻文亦可云三则商人商主合而为一开则能导所导分而为二所言照者如日之照阳德之明也此譬解也润者雨之所沾阴德之静也此譬行也老子云万物负阴而抱阳阙一不可照之以日润之以雨照润均等万物生焉故知自行因果化他能所何莫由於解行而建立耶导商主也善知川陆之路有夷有险善别风云气候可行可止此譬解也达者商人之喻以譬行也到清凉池故云达也或可五品十信亦名为达交络者解行相资之谓也莹饰者行得解故如玉无瑕曰莹解得行故其行则严曰饰祇是由解立行由行成解尔。
　　一体二手更互揩摩。
　　释曰此当第二重举譬喻显上喻文一体无二上举四譬似如异体恐谓解行其质有殊故举一体二手更互揩摩不二而二体手乍分二而不二祇是一身四大造色学者应知全性起修如体有二手全修即性如手不离身四大造色一身正因性也二手缘了二修也左手缘也右手了也全性起修如身揩二手以修显性如手摩身行理交映於兹可见。
　　然义解者非消文时欲出文意必须出没开合先令妙境周圆依境立愿愿行相称正助无阙不失次位是则可以斥偏邪可以进圆行可以显异意可以立宗徒。
　　释曰此诫为师者有三初未说之前先穷妙境二若消下诫为师者正说授时必须通举一部始末三次洮下须洮炼十乘以显妙行初文云义解者即为师之人也非消文时者非为他说授时也欲出文意者无越三千实相之妙境也言出没者即兴废也如十如兴则十二因缘废十二因缘兴则十如是废乃至一谛无谛兴废亦然故云出没言开合者能诠之名有异故谓之开所诠义理无别故谓之合如十如境即十二因缘如缘名异故谓之开义理无别故谓之合四谛三谛二谛一谛等开合亦然此开合义如不二门色心门洎诸文说避繁不引如此出没开合妙境方乃周圆言依境立愿愿行相称正助无阙不失次位等者以由初乘未入非上达根必须依境发菩提心此既未入必须巧安止观破法徧识通塞调道品故云愿行相称行之一字含四乘观法愿即发菩提心也正助无阙者正该六乘助唯第七以正助无阙故次位可阶故有五品十信初住等位应知诸乘观法并以三千妙境而为本也故为师者非消文时先须晓此三千妙境斯为最也是则可以斥偏邪可以进圆行可以显异意可以立宗徒言是则者连上缀下之词也意云能如是则可以斥偏邪乃至云能如是可以立宗徒不如是者皆不可也故知妙解三千实相则自别教教道已还都为所斥皆为偏邪并为魔事矣可以进圆行者有三千妙解则可以进三千妙行若无此解行则邪倒何以能进耶可以显异意者开权显实三千妙理为所观境为能观观不二境观以为观法方显此部之异意也若不尔者何谓前代未闻耶昔有本宗讲者尚谓性德三千而为所观修德四句以为能观固执云若离四句无修观处若尔何以异於前代诸师所说体心踏心等章安何以特云前代未闻耶如何晓辅行正明观法并以三千而为指南耶昔人既谬世有踵其说比比执非为是尤可悲也可以立宗徒者必了三千实相境观方可以立宗徒言宗徒者宗谓宗师徒谓徒属听法之人也此乃深诫为师之人不以三千境观示人不得擅居师位纂者不知文意闭眼穿凿谓徒字误应为此途字引金錍云若不善余一家宗途未可委究行门予谓此人不唯谬改文字亦乃不晓文意如此述作自误误他罪莫大焉次文当见此不委破。
　　若消文时先钩锁文势一道竖进。
　　释曰此当第二示为师者正说授时也若消文时先钩锁文势一道竖进者谓一部十大章也提前举后钩末锁初文义连环宛转如绣此略语十章竖进如此纂者以一道竖进为十乘生起者谬矣下文洮炼方是十乘尔。
　　次洮炼前后以显行相以一观境冠於下九以一弘誓通及诸行以一安心徧该始末破徧祇是安心加行通塞祇是上二细门以一道品调停阴入正助祇是助开前四次位通为上之七门以除滥过安忍离爱上八功能入初住时转名十大良有以也。
　　释曰此当第三示为师者洮炼十乘以显妙行言洮炼者谓洮汰锻炼去执滞砂简妄情矿使此十乘融通无滞故云也言以一观境冠於下九者以不思议境一念三千为下九乘而作张本称本修九方堪入位故发菩提心乃至离爱对事虽殊观体无非三千实相故得云冠於下九也以一弘誓通及诸行者上至不思议境下及安心乃至离爱不离慈悲上求下化是故云通及诸行以一安心徧该始末者始不思议境末离法爱无不用於妙止妙观以安妄心对事强边别立巧安之名其实十乘无非安心也破法祇是安心加行者加添巧安止观之行业也竖破横破横竖不二六处示妙等故云加行通塞祗是上二细门者但是破徧安心二门之中委细研穷荡涤於通起塞粗过故云细门以一道品调停阴入者十乘无非观於阴入夫道品者略则戒定慧广则三十七品岂十乘法离戒定慧耶正助祇是助开前四者亦可云助开前六云前四者从合说耳以破法徧是安心加行故通塞是上二细门故是故但云助开前四今谓四者一不思议境二发菩提心三巧安止观四调道品破徧通塞合在前二如向所辨问初乘观法不思议境上根一观即登初住或内外凡安用助耶若用助者如何三根配十乘耶曰上根虽利留难若起必须用於第一义治如修德境四句推捡者是但不同下根之人具用六蔽六度而为治耳然今文中诸乘互通意则不尔如不思议境具十乘者祇由於境能发心故祇由於境巧安心故祗由於境能破徧故祇由於境识通塞故祇由於境道品调故祇由於境不叨滥故祇由於境能安忍故祇由於境离法爱故是故即得入於初住或内外凡初乘既尔余一一乘互通皆尔乃十乘配三根者此乃从於一期生起分对而说若修入者一一莫不皆具十乘何独具助道耶次位通为上之七门以除滥过者从此已下三乘观法祇是乘之所历虽但所历功莫大焉辅行云既用前七以为所修二世善发入位不定或未入位未得谓得恐极下根生重罪故故须明位令行者识之免於上慢之过安忍离爱上八功能者安忍祇是忍於五品位中违顺二境令入六根清净之位离爱祗是离於六根相似法爱入初住时转名十大者由於十信约竖论横位位之中修十乘故菩萨戒疏以十乘观法竖对十信复以十乘入一一信故至初住十法圆发转名十大言十大者一理大二愿大三庄严大四智断大五徧知大六道大七用大八权实大九利益大十无住大以此十大用对於十乘义亦可见良有以者意云实有所以也何者谓由善修止观者乘乘自然具於十法虽横具十无妨生起十法宛然故至五品品品具十至入十信信信具十至入初住十法圆成转成十大故云良有以也。
　　若不得意徒劳生起说行说理未足可师何者越次则伤文专文则损理。
　　释曰此当第五斥不得意不可为师言不得意者谓不得上文行理交映之意不得上文出没开合先令妙境周圆之意不得上文洮炼前后以显行相之意不得如此等意徒劳生起说行说理十大章是一部生起十乘是妙行生起若一向依於生起则成专文专文则损理乃是损於行理交映洮炼前后以显行相也若越次则伤文者则一家建立生起次第率皆紊乱得前二科之意终日生起不碍融通终日融通不碍生起所谓差别即无差别无差别即差别也纂者於此一段之文不措一词但云文皆可见足见於解不明谬有所释荆溪上文示义解者必须出没开合先令妙境周圆依此立愿行等得此意已可以斥偏邪乃至云可以立宗徒今文斥失是斥其不得上文之意者故云未足可师文旨一贯如何輙改立宗徒字为途道字耶又上二文应须云诫诫为师之人非消文时及正消文时纂者云劝劝轻诫重是不知荆溪之意也。
　　十者教观折摄。
　　释曰标文可见。
　　教折摄者若权若实适时而用或摄权折实或叹实折权理事因果四门四悉随教随机约人约部若密若显若现若当为熟为种逆化顺化不出一折一摄意也。
　　释曰此文有四初教折摄二观折摄三故此下结教观折摄四此四下总结第三文义消释例初教折摄者若净名疏云室外以四教弹呵室内以三观摄受者此乃以教为折以观为摄今文教观各论析摄非彼类也教折摄云或摄权折实者如鹿苑中宜摄以权不宜用实故谓之为折实也经云若但赞佛乘众生没在苦此谓之折也或叹实折权者如方等会上弹斥声闻是斥权也褒扬菩萨是叹实也般若会上转教被加空生身子说大品般若又成摄也鄙斥声闻智如萤火又成折也法华大会一时开显都摄受也此约部约人论折摄也言事理因果四门四悉者摄之以权理折之以实理摄之以实理折之以权理摄之以思议事折之以不思议事摄之以不思议事折之以可思议事配对求义良亦可见因果折摄其义亦然言四门折摄者用有门则是摄也不用三门则是折也四悉亦然如用世界则是摄也不用三悉则是折也凡此权实折摄乃至四悉折摄或密教用或显教用或现在用或当世用或为熟机缘用或为脱机缘用或为下种而用或逆化用若顺化用并皆不出一折一摄故知折摄之化该五时亘三世乃是如来适时之用也纂者不了文旨唯事引文至竟於所解文不能晓会而又指於逆化而为折伏何其谬也夫逆化者有折有摄多是现於异类之形先同后异先同岂非同事摄耶后异非折恶归善耶如舍利弗诸大声闻散影余家岂非先以同类摄耶后以大智大神通伏岂非折耶如何才言逆化便是析耶应知逆化顺化皆具折摄方是文旨。
　　观折摄者观一境历一心或折为无常或融为理性宜治乐厌止观智断苦乐纵夺顺逆体折如是等相皆亦不出折摄二意。
　　释曰此当第二观折摄也三观相望自有一番折摄且如空观为摄假观为折空假为折中观为摄此乃一期为折摄尔若乃究而言之三观当体各有折摄如空观为摄摄所宜故故谓之为摄空观力用能断见思故谓之折也假观为摄摄菩萨故故谓之摄假观力用能断尘沙故谓之折中观为摄摄佛界机故谓之摄中观双遮故谓之折双照二边复谓之摄如此辨别方尽三观之折摄尔言观一境历一心者境之为言则通通色心故为显止观正观心故且言历一心一心即境也其实一色亦可为境随机宜故历即观也心非无常以无常观故名为折如对治助开中用藏为治或用不净无我等观皆名为折也或融为理者一切无常一无常(空也)一无常一切无常(假也)非一非一切(中也)助道即正道故云融为理性此即摄也言宜治乐厌者宜摄也治折也乐摄也厌折也止观智断苦乐纵夺顺逆体析等者或止折观摄或观折止摄苦乐纵夺顺逆体析折摄亦然准上可知不能具记故云皆不出折摄也。
　　故此教观摄二者以理观之使元意有在。
　　释曰此当第三总结教观折摄也荆溪示於学止观者不可忘於宗元本意故令以三千实理观之教观折摄不离三千即空假中故云元意有在纂者不达妙旨但云理谓道理元意有在者元者本也在者存也如此解释义理在何谬哉谬哉。
　　此四十条略知大概余不尽者准此可知。
　　释曰此总结第三文义消释一例有四十条一详究文义有十二详究文相有十三文体势有十四义体势有十此四十条略知大纲而已有不尽者准四十条中推穷自可知矣。
　　○第四大章总别例者
　　释曰此标名也云第四者七例之中此当四也言大章者有二说焉一以大意等十以为大章二以下文既列三十故知十境十乘亦名大章以对小为言耳或可但举十大章即收。
　　十章十境十乘离合同异立意等别。
　　释曰此当第二略列章也十章之谓总别十境之谓离合十乘之谓立意言离合者名异故离体同故合言总别者亦离合耳例如释名一章总含三法故谓之合体宗用三别开三法故谓之离故知离合总别绮互其文耳十乘不言离合者以立意为正故也若例立者亦可十乘为离三观为合又亦可三千为总十乘为别宁缺离合总别耶。
　　初十立大章言大章者准分别中十门不同具如大意与九而辨同异初释大意既云五略对下即是广略二门。
　　释曰此当第三正释有六初正释二若尔下明广中有开不开及例禅门三若欲下明中八开十四如五下以合例开五彼为下明彼此意六今存下明依文为十初文言十者文既列於十章十境十乘今释十章乃初十也言准分别中十门不同者止观第一分别云今十章几真几俗几非真俗乃至第九门云几广几略几非广略第十门云几横几竖几非横竖言几真俗者前之七章及第九章是即俗而真第八果报是即真而俗第十旨归是非真非俗第九云几广略几非广略者大意一章是略余八章是广第十旨归非略非广同异之相於兹见矣言初释大意等者乃止观中自释大意彼文既云五略对下则是广略二门故知撮下九广以为五略生起五略以显九广亦以可见。
　　若尔亦可释名已去更开十章如法华玄释十妙文今此为对旨归非广非略文势便故故以大意共为十章禅门亦尔。
　　释曰此当第二明於广中有开不开及例禅门此明准例故可从释名下自开十章然玄文中只於释名一章而开十妙今文自於中间八章而开十章甚不相类而引作并者以皆有开合之义是故引例耳言今此为对旨归非广非略文势便故故以大意共为十章者虽可除前去后中间八章自开为十依章安再治定本义必详审故以大意之略中八之广对於旨归非广非略文势便故是故仍旧禅门亦尔者法慎禅师所集禅波罗蜜十章亦然彼开章云一大意二释名三明门四诠次五心法六方便七修证八果报九起教十旨归虽三四五三名少差义亦无失今文十章与彼十章名既大同故得引类也。
　　若欲开者则开显体出眼智教相则中间八章自离为十。
　　释曰此当第三明於中八自开为十上文既云亦可释名已去更开十章故今示於更开之相止观第三体相文中凡有四科一者教相二者眼智三者境界四者得失教相眼智自属能诠乃是止观之教相也眼智乃是止观之果也因名止观果名眼智境界正属於体得失乃是证体之是非也眼智教相既是能诠是故开出足成十章。
　　如五重玄义亦是合於中八而为五章合摄法入体相中义当显体合方便正观果报共为一宗起教义当於用偏圆义当判教。
　　释曰此当第四以合例开上文既以中八开为十章今於中八合为五章合八为五宛如符契然应了知今文合八为五重乃是名目与五相符故此对当一一文下皆云义当世有不晓此旨便谓止观立五重玄义若立五义应用释题耶若不释题用立五为昔孤山圆师解金刚錍於释题中立五重玄义予尝破云唯释佛经首题可用五义附孤山者为救此义乃引止观合八为五而谓止观亦立五重此不知文意之甚也具破斯义如予金錍要义录中此不具引。
　　彼为释经此为成观故有少别尔。
　　释曰此当第五明彼此之意彼为释经故立五重玄义以释首题一一文下皆以四教八教五味判而释之开权显实开迹显本令识法华超八教表意在开解此立十章在依解以立妙行解目行足故谓之少别也。
　　今存十数故离五为八更加初后则数整足。
　　释曰此当第六依文为十离合八之五却为八章复加前之大意后之旨归十数整足在文可见。
　　十境离合者。
　　释曰第二十境离合者标文可见。
　　互发正意只有九双亦为成十数故加三障四魔一双故此十境若非三障即是四魔。
　　释曰此正释文有三初约横论离存十二又下约竖论离存十三故下引证横竖存十初文云十境互发者十境交互而发故云互发此乃行者策进有功将入品位故有如此境界现前若妙观无力多为所退若行力坚强决有所获故云若观若发入品非遥岂悠悠之徒而能发耶问十境互发者余九待发方观阴常现前何以亦言发耶答自有观阴而发三千阴解此名通观通发故阴有发义也若发下九乃名通观别发若观烦恼发下诸境乃名别观别发故云互发有十也只有九双者次不次杂不杂具不具作意不作意成不成益不益久不久难不难(去声)更不更(去声)三障四魔九双七只此之十双前九有对故云只有九双三障四魔无对故云七只三四亦可自为一双故知十境体相若非三障即是四魔故以魔障收摄十境其相如何止观云阴入病患即是报障烦恼见慢是烦恼障业魔禅二乘菩萨是业障配对既尔义亦可见阴入正是阴魔业相禅定二乘菩萨是行阴魔烦恼见慢等是烦恼魔病患是死魔病是死因故也魔事是天子魔若释义者是亦可见予谓此文是约横论离者以十境相望各有次不次乃至更不更三障四魔等是故云也。
　　又十境者亦是为成十数故具示尔。
　　释曰此当第二约竖论离文寄生起次第以明十境即竖论离义存十数故云也。
　　故下章安问云法若尘沙境何定十。
　　释曰此当第三引证境必须十引此文者意明止观立所观境必须至十若广则令智退略则义不周以处中故故但至十而况十者乃是天地生成之数是故建章立门必至於十言故下者乃是天台正说十境之文荆溪指章安私料简中十六番问答中第一番问总问诸境何故但十今文不引答殊。
　　今於十内若更合者二乘菩萨但合为一方便境则但有九若以烦恼入於六蔽习因相中则但有八若以烦恼及业并阴入境为三道境则但有七或依前八复以慢入烦恼境中亦但成七若以见慢入世禅摄则但有六又以病患入阴入摄则但有五四三者如四魔三障若但以发不发相对则但成二若但以一所观为言则但有一开合虽尔今明发相气类不同是故为十以阴对九阴非发得是故别立二乘菩萨虽同方便发心异故烦恼起重习因轻微展转互通故名为道此诸发得三皆现起慢与烦恼滥无滥别禅中未必一向发见病虽是阴阴不必病病虽有业非业相现病虽有魔已属魔境二及三四发相颇分况但为一最为通漫。
　　释曰答殊安可合一烦恼起重习因轻微者烦恼者总而言之贪嗔痴也止观云生来虽嗔谏之则晓今所发者咆勃可畏生来倒想乍起乍灭今所发者郁然不去生来贪色抑制可停今所发者不简死马况匹类乎此烦恼起重也习因轻微者止观云内心苦痛是杀习内心沈重是盗习内心烦躁是淫习习因轻微如此安可与烦恼合为一耶展转互通故名为道此诸发得三皆现起者此明烦恼业阴三不可合为一三道境此诸发得者指恼与业也三道之境常自现前是现起故现起者现行也不同恼等是观发得故云此诸发得三皆现起不可合故纂者不知文意却言三皆现起是恼业等何其谬耶慢与烦恼滥别者释上或依前八复以慢入烦恼故今释云慢与烦恼滥别慢有八种七种轻微增上慢其一体重别故别为一境若以慢法并入烦恼则恼滥别上慢故不可合禅中未必一向发见者释上见慢入世禅摄夫以名利心修得未到定或四禅等此多发见或发上慢若以真正心修得未到等定未必见及以上慢故见慢境不可合入世禅中摄病虽是阴阴未必病者释上病患入阴入摄何者有人於阴一生无病如薄拘罗尊者一生尚无头痛之病况余病耶故云阴不必病故不可合病入阴入也病虽有业非业相现者夫言病者自有恶业之病虽名为业非如业相境中诸业现前病虽有魔已属魔境若属魔境必须[怡-台+阜]愓时婿魔罗若非此三非属魔事病中辨业魔二者因便故来非上开合也二及三四发相颇分况但为一更为通漫者此释上文发与不发但为二境何者为发何者不发三障四魔只是收摄十境若非三障即是四魔通途为言耳若但为一所观者为是於何大行垛弓有何准的故云发相颇分颇字恐误应作此叵叵不可也故知前虽约义纵之令合今一一夺还归於开存十境数为定准也。
　　是故随相必须开十。
　　释曰此当第三结必须十言随十境各有相状相状既别不可混[悕-巾+月]圣师建立其在兹乎。
  </div>
  <div class="pagination">
   <a href="摩诃止观义例随释.html">
    上一页
   </a>
   <a href="摩诃止观义例随释.html">
    1
   </a>
   <span class="current-page">
    2
   </span>
   <a href="摩诃止观义例随释_page3.html">
    3
   </a>
   <a href="摩诃止观义例随释_page4.html">
    4
   </a>
   <a href="摩诃止观义例随释_page5.html">
    5
   </a>
   <a href="摩诃止观义例随释_page6.html">
    6
   </a>
   <a href="摩诃止观义例随释_page7.html">
    7
   </a>
   <a href="摩诃止观义例随释_page8.html">
    8
   </a>
   <a href="摩诃止观义例随释_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
