<!DOCTYPE html>
<html>
<head>
    <meta charset="UTF-8">
    <title>四教仪注汇补辅宏记 - 第 29 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四教仪注汇补辅宏记 - 第 29 页/共 44 页</h1>
    <div class="content">　　【□注】又文句二(十二)云。不生三恶道。位不退。不生边地。诸根完具。不受女身。即行不退。常识宿命。不起妄想分别。攀缘诸境。即念不退。(文)妙乐二(二十一)云。第三祇时。横得三不退故(文)。
　　【■记】此以五种功德。配三不退。乃至通是三不退也。文句云。约位行念论不退。应四句分别。不生三恶道。位不退。不生边地。诸根完具。不受女身。即行不退。常识宿命。即念不退。具此名不退地三藏义也。妙乐云。第三祇。横得三不退。故离五障时。三义俱得。即是第三僧祇通至百劫。通是三不退也。至此名为上忍故。今但取藏教初祇五功德。配三不退。
　　【□注】成论以念处为位不退。暖顶为行不退。忍为念不退。数论以下中上忍为三不退。净名疏以暖顶忍为三不退。各随义对也。
　　【■记】此明诸文。贤位对三不退。可知。
　　【□注】然自不知作佛。四教义三(二)云。尔时未发暖解。位在外凡。故不自知己身当作佛不作佛。
　　【■记】妙玄亦言。准望二乘。位在五停心别总相念处位中。故不自知当作佛也。
　　△二二祇行行。
　　次从尸弃至然灯佛。值七万六千佛。名第二阿僧祇。此时用七茎莲华供养。布发掩泥。得授记莂。号释迦文。尔时自知作佛。口未能说。若望声闻位。即暖位。
　　【□注】梵语提洹竭。此云然灯。大论云。太子生时。一切身边。光如灯故。故云然灯。以至成佛。亦名然灯。(文)瑞应翻为锭光。
　　【■记】大论如文。瑞应下。示别翻。有足曰锭。无足曰灯。故瑞应经翻为锭光。摭华言。锭。音定。灯属也。古来翻译。回文不同。语异义同。故须从金。
　　【□注】七茎华等者。初儒童为五百道士讲论。得银钱五百。后问王家女。名瞿夷。买得五华。并女寄二华。供养於佛。故云七茎。诸文但云摩纳五华奉散也。如集解瑞应经。
　　【■补】因果经言。过去无数阿僧祗劫。有仙名善惠。时灯照王太子普光。启父出家。成菩萨道。善惠初为五百外道讲论道义。各以银钱上之。当往普光佛所。欲施供养。见王家青衣。持七茎青莲华过。问言。此华卖否。答言。当送宫内。愿以上佛。善惠请以五百银钱。雇五茎华供佛。青衣从命。并寄二华。以献於佛。愿我后来。常为君妻。时王及臣。礼佛散华。悉堕於地。善惠五华。皆住空中。化成金台。后散二华。住佛二边。佛赞言善惠。汝过阿僧祇劫。当得成佛。号释迦牟尼。善惠见地浊湿。心自念言。云何令千辐轮足[跳-兆+(焰-火)]此而过。即脱鹿皮衣以用布施。不足掩泥。又解发以覆之。如来践已。因记之曰。汝后得佛。当於五浊恶世。度诸天人。时善惠求佛出家。佛言。善来比丘。须发自落。袈裟着身。即成沙门。善惠命终之后。上生为四天王。下生为转轮王。乃至上生第七为梵王。各三十六返。或为外道六师。婆罗门小王。各尽其寿。不可称数。时善惠者。即我身是。青衣女者。即耶输陀罗是也。
　　【□注】布发掩泥。稽首佛足。见地濯湿。即解皮衣。欲以覆之。不足掩泥。乃解发布地。令佛[跳-兆+(焰-火)]而过。(文)得受记莂等。瑞应经云。佛因记言。汝自是后。九十一劫。劫号为贤。汝当作佛。号释迦文。菩萨已得诀言。疑解望止。霍然无想。寂而入定。便逮清净。不起法忍(文)。
　　【■记】禅书云。世尊因地。布发掩泥献华于然灯佛。佛见布发处遂约退众。乃指地云。此一方地。当建一梵剎竟。时诸天散华相赞。是则布发掩泥一行。最为希有供养也。瑞应经云。菩萨散五华。止空中。当佛上。散瞿夷所寄二华。挟佛肩上。佛知至意。赞言。汝无数劫。所学清净心。弃命舍欲。守空不起。不灭无猗之慈。积德行愿。今得之矣。因记云云。然劫号贤者。大悲经言。佛问阿难。何故名为贤劫。阿难。此三千大千世界。劫欲成时。尽为一水。净居天子。见此世界。唯一大水。见有千枝诸妙莲华。一一莲华各有千叶。甚可爱乐。天子见华。心生欢喜。踊跃无量。而皆赞言。奇哉希有。奇哉希有。如此劫中。当有千佛出世。以是因缘。遂名为贤。是则然灯预记劫号良可验也。佛号释迦文者。净名疏云。天竺语释迦为能。文为儒。义名能儒。
　　【□注】妙玄七(十一)既云断惑。故知通佛行因之相也。释签八(三)云。然灯授记。得无生忍。故知是通佛行因也(文)。
　　【■记】此释明不起法忍。决非藏教佛果行因之相明矣。妙玄明四教佛果行因之相云。迹因多种。或言昔为陶师。值先释迦佛。三事供养。藉草。然灯。石蜜浆。发口得记。父母名字。弟子侍人。皆如先佛。是初僧祇发心。既不明断惑。知是三藏行因之相也。或言昔为摩纳。值然灯佛。五华奉散。布发掩泥。跃身虚空。得无生忍。佛与授记。号释迦文。大品亦言。华严城内得托。义与此同。并言断惑。故知通佛行因之相也。或言昔为宝海梵志。删提岚国。宝藏佛所。行大精进。於十方佛。送华供养。既为宝藏佛父。又是弥陀之师。称其功德。不可思议。具在悲华经中。知是别圆行因之相也。今但明得忍。乃知是通佛行因之相无疑。问。瑞应经明摩纳献华。然灯。诸文引此证二僧祇。何故妙玄证通佛行因耶。答。经中既言得不起法忍。三藏由伏惑故。无此法忍。故证通佛。而诸文证二僧祇者。以瑞应是三藏经故。净名疏以初祇为伏。二三祇为顺。百劫为无生。三十四心为寂灭。故诸文中证二僧祇也。
　　【□注】发轸钞据此。瑞应经属方等摄。若明降生之相。盖约三藏境本而言。
　　【■记】此节与上节皆带辨藏通教相发轸。问言。若通别圆。妙玄何故判为通教。答。非但通二。亦通三藏。随教所说。浅深不同。一往。瑞应多属通义。以得忍故。异前三藏。不说行因不思议相。异后别圆。况复若判属通。必兼后二。又言。余经说遇然灯是八地。正是通教支佛地也。明降生之相者。瑞应言。自夫人怀妊。天为献饮食。自然日至。夫人得而享之。不知所从来。不复王厨以为苦而且辛。到四月八日夜。明星出时。化从右胁生。堕地。即行七步。举右手柱而言曰。天上天下。唯吾独尊。三界皆苦。无可乐者。则知就三藏境本而言也。
　　【□注】此时自知等者。戒疏上(三)云。尔时虽自知作佛。而口不说。准位。在暖法性地。既有证法之信。必知作佛。修行六度。心未分明。口不向他说也(文)。
　　【■记】四教义云。尔时菩萨。虽能自知我必作佛。口不称说。谓此是用暖法智慧。修六度也。何者。因总相四念处初。所得善有漏五阴。即是性地顺忍初心之位。既有证法之信。故必知作佛。而用暖解法修行六度。心未分明。不向他说也。
　　【■备】集注问答云。藏加行。与通性地齐。暖在加行首。故约藏通对言耳。
　　△三三祇行行。
　　次从然灯佛。至毗婆尸佛。七万七千佛。名第三阿僧祇满。此时自知。亦向人说。必当作佛。自他不疑。若望声闻位。即顶位。
　　【□注】毗婆尸。翻胜观。亦云徧见。
　　【■记】华严疏云。此翻有四。净观。胜观。胜见。徧见。如月圆智满。是徧见也。魄尽惑亡。是净观也。既圆且净。是胜观胜见也。名义云。毗婆尸。亦名维卫。此云胜观。此由释尊於毗婆尸佛初种相好。故为七佛之首。以赞弗沙精进力故。超九大劫。故至於今。过九十一大劫也。
　　【■补】七佛首之毗婆尸。居庄严劫末。只隔一劫。何有九十一劫。以义推之。应非七佛中也。准尸弃佛可知。
　　【□注】优婆塞戒经云。於迦叶佛满三僧祗者。随机异说耳。
　　【■记】此明戒经中三祇行满不同。戒经第一修三十二相业品。佛为善生言。善男子。我於往昔宝顶佛所。满第一阿僧祇。然灯佛所。满第二阿僧祇。迦叶佛所。满第三阿僧祇。当知此文随机说耳。
　　【■补】统纪云。按戒经佛言。我於释迦最初发心。於迦叶佛满三僧祇。窃详三祇满时。正在毗婆尸。今言迦叶者。兼百劫种相好言耳。
　　【□注】此三祇等义。并出大论。俱舍婆沙。
　　【■记】大论言。从过去释迦文佛。到罽那尸弃佛。为初阿僧祇。至然灯佛。为二阿僧祗。至毗婆尸佛。为三阿僧祇。是中菩萨种三十二相业因缘也。俱舍云。第一僧祇满。值宝髻佛。第二满。值然灯佛。第三满。值胜观佛。是知大论名罽那尸弃毗婆尸者。或彼此音异也。
　　【□注】此时自知等者。戒疏上(三)云。是时内心了了。自知作佛。口自发言。准望位。在顶法位中。修行六度。四谛解明。如登山顶。了见四方。故口向他说(文)。
　　【■记】四教义云。是时菩萨内心了了。自知作佛。口自发言。无所畏难。我於来世。当得作佛。今谓此是顶法之位。行六度四谛。观解分明。如登山顶。四顾分明。了了自知作佛。亦向他人说也。
　　【□注】观音玄记下四云。声闻但於一境一门修念处等。故易成就。菩萨徧於一切境界。一一四门。复加六度。久远熏修。使一一行。摄诸众生。令种熟脱。故三祇内。凡化几人。超凡入圣。自身此岸。度人彼岸。故经长劫。证位犹下(文)。
　　【■记】此释望声闻顶位也。然此所引记文。乃是答辞。以前有问言。声闻根钝。尚能速入七贤四圣。菩萨智利。何故三祇犹居顶法。故今引声闻但於一境一门等之答辞。以明菩萨望声闻位顶法位也。
　　△二百劫种相好因二。初结前生后。
　　经如许时。修六度竟。更住百劫种相好因。修百福。成一相。
　　【□注】辅行三下(三)云。过三祇已。百福种相。种即修也。於欲界。人中。南洲。男身。佛出世时。能种相业也。前后不拘(文)。
　　【■记】四教义问。菩萨几时种三十二相。答。极疾九十一劫。极迟百劫也。而言於欲界人中等者。乃就迦旃延小乘而论也。大论述其问云。三十二相业。向何处可种。答。欲界中种。非色无色界。於欲界五道中。在人道。於四洲中。在南洲。於人道中。在男身。於时中。在佛出世时种。何以故。缘佛身得种故。又问。於三业中。何业种。答。意业种。何以故。意业利故。意业有六识。何识种。答。意识种。何以故。五识不得分别故。前后不拘者。大论言何相初种。答。有言足下安立相先种。何以故。先安立。前后能种余相故。有言绀青眼相初种。得此眼相。以大悲观察众生故。今谓。虽有此语。不必尔也。若相因缘和合时。便是初种也。
　　【■补】色界耽乐。无色住定。故不能种。欲界苦多乐少。能发大心。修行六度。余三洲福报最胜。唯南洲福寿俱微。善心易发。圣人化导。必生南洲。女人多障无智。故须男身。若非佛世。则无所缘。故佛出世时。能种相业也。
　　【□注】百福成一相者。四教义三(二)云。修行六度。成百福德。用百福德成一相。以为三十二相之业因也(文)。
　　【■记】此释百福成相。乃相好之因缘也。大论云。复次有人布施。是三十二相之因缘。所以者何。施时与心坚固。得足下安立相。施时五事围绕。受者是眷属业因缘故。得足下轮相。大勇猛力施故。得足跟广平相。施摄人故。得足下缦网相。美味饮食施故。得手足柔软七处满相。施以益命故。得长指身不曲大直相。施时言我当相与。施心转增故。得足趺高毛上向相。施时受者求之。一心好听。殷勤约敕。令必疾得故。得伊泥延膊相。不瞋不轻求者故。得臂长过膝相。如求者意。施不待言故。得阴藏相。好衣服卧具金银珍宝施故。得金色身相。薄皮相。布施时。适可前人意。起自在业因缘故。得一一孔一毛生眉间白毫相。乞者求之。即言当与。以是业故。得上身如师子肩圆相。病者施药。饥渴者与饮食。起少病业因缘故。得两腋下满相。最上味相。施时劝人行施而安慰之。开布施道故。得肉髻相。身圆如泥拘卢相。有乞求者。意欲与时。柔软实语。必与不虚故。得广长舌相。梵音声相。如迦陵频伽鸟声相。施时如实语。利益语故。得师子颊相。施时供养受者。心清净故。得牙白齿齐相。施时实语。和合语故。得齿密相。四十齿相。施时不瞋不着。等心视彼故。得青眼相。眼睫如牛王相。是为种三十二相因缘也。然大论唯言布施。约意通六。以檀度能摄五度故。所谓檀义摄於六。资生无畏法。此中一二三。是名修行住。是也。问。何谓修六度。成百福。答。瑜伽论云。一少分离杀。乃至邪见为一福。二多分离杀等。三。全分离杀等。四。少时离。五。多时离。六。尽寿离。七。自离。八。教人离。九。以无量称扬赞叹述离。十。见离杀等深心庆悦。大生欢喜。十门各十。总说为百福行。华严钞言。少分者。经部许有分受。或多或全。由彼根生有劣中上差别。及时有多时少时等。少时从一日至十日。多时谓一年乃至命终。然其十种。分为四类。初三十据事以分。次三十依时有别。次二十约自他明。后二十约赞说立。正约行时。名为百行。约所生福。名为百福。依百福成一相也。
　　△二别示福相。
　　福义多途。难可定判。有云大千盲人治差。为一福等。
　　【□注】福义多途等者。辅行三下(三)云。问几许为一福。乃至菩萨修十善各有五心。谓下。中。上。上。上上中上。初发五心。乃至具足五心。如是百心。名为百福成於一相。如是至三十二。名身清净(文)。
　　【■记】此释福义。然据文。是指广示别。而注释意。又似通明福量。今且福义多途者。大论问。几许名一福德。答。有言业报转轮圣王。於四天下受乐自在。名一福德。如是百福成一相。有言作释提桓因。於二天中得自在。名一福德。有言作他化自在天王。於欲界中得自在。名为一福。有言除补处菩萨。余一切众生所得福报。是名一福。有言天地劫尽。一切众生共福德故。三千大千世界报立。是名一福。有言是福不可量。不可以譬喻知。如三千大千世界。一切众生皆盲无目。有人能治令差。是为一福。一切人皆被毒药。一人能治令差。一切人应死。一人能救令脱。一切人破戒破正见。一人能教令得净戒正见。如是等俱为一福。复有人言。是福不可量。不可以譬喻。是菩萨入第三阿僧祇中。心思大行。种是三十二相因缘。故知是福无能量。唯佛能知也。是为福义多途难可定判也。今仪文但举一种而已。而注云。乃至修十善。名有五心等。通以百心。释百福义。乃准大经高贵德王品云。菩萨修清净身者。菩萨修不杀戒。有五种心。谓下。中。上。上上。上中上。乃至正见亦如是。是五十心。名初发心具足。决定成五十心。是名满足。如是百心。名百福德。具是百福。成於一相。如是展转具足。成就三十二相。名清净身也。又此百心。即是百思。谓菩萨先以五十思治身。谓修十善各五思。成五十思。后心复起五十思。令圆成百福。五思者。婆沙云。离杀思。劝导思。赞善思。随喜思。回向思也。
　　【□注】观音玄下(二)云。凡用三千二百福。修成三十二大人相。现时。方称菩萨摩诃萨。
　　【■记】三千二百福。即累上百福。而成因性。三十二相。即所成果相。大论第四问。转轮圣王有三十二相。菩萨亦有三十二相。有何差别。答。菩萨相者。有七事胜转轮圣王。一净好。二分明。三不失处。四具足。五深入。六随智慧行。不随世间。七随远离。轮王相不尔。又问。菩萨何以三十二相。不多不少。答。有言佛以三十二相庄严身者。端正不乱故。若少。身不端正。若多。佛身相乱。是三十二相端正不乱。不可益。不可减。犹如佛法。不可增减。身相亦如是。又问。菩萨何故。以身相严身。答。有人见佛身相。得清净信。是故以相严身。复次诸佛以一切事胜。故身色。威力。种相。家属。智慧。禅定。解脱。众事皆胜。若佛不庄严身相。是事便少。有言阿耨菩提住是身中。若身相不端严。阿耨菩提不住此身中。是故菩萨修三十二相自庄严身。为得阿耨菩提也。问。佛智慧无量。身相亦应无量。何以止同转轮圣王三十二相耶。答。不多不少。义如前说。复有人言。佛菩萨相不定。如说随众生所好。可以引导其心者。故为现相。若众生不贵金而贵余色。琉璃玻璃金刚等。如此土世人者。佛则不现金色。观其所好。则为现色。若众生不贵纤长指。及网缦。以长指利爪。为罗剎相。以网缦为水鸟相。造事不便。如着手衣。何用是为。如罽宾国弥帝隶力利菩萨。手有网缦。父恶以为怪。以刀割之。言我子何缘如鸟。有不好肩圆。以为似肿。有以腹不现。无腹如饿鬼。有以青眼为不好。但好黑白分明。是故佛随众生所好。而为现相。如是等无有常定。有言此三十二相。实定以神通力。变化身。随众所好。而为现相。有言。佛有时神通变化。有时随世界处生。当生处不得言神通变化。又於三千大千世界中。随可度众生处生。则为现相。如密迹经说。或现金色。或现银色。或现日月星宿色。或长或短。随可引导众生。则为现相。如人相中说。五处长为好。谓眼鼻舌臂指髀手足相。若轮若莲华。若贝。若日月。是故佛手足有千辐轮。纤长指。鼻高好。舌广长而薄。如是等皆胜於先所贵者。令起恭敬心。有国土佛为现千万相。或无量阿僧祇相。或五六三四。随天竺所好。故现三十二相。八十种好也。
　　△三特示六度满相二。初总牒。
　　修行六度。各有满时。
　　【□注】六度满文。在种相后者。盖种相时。亦修六度也。
　　△二示相。
　　如尸毗王代鸽檀满。普明王舍国尸满。羼提仙人为歌利王割截无恨忍满。大施太子抒海。并七日翘足赞弗沙佛进满。尚阇黎鹊巢顶上禅满。劬嫔大臣分阎浮提七分息诤智满。望初声闻位。是下忍位。
　　【□注】观音玄记下(三)云。割截身肉。就鹰贸鸽。至尽一身。不恼不没。自誓真实。感身平复。是檀满相。尸毗翻与。檀。翻施。
　　【■记】释迦因地作王。名尸毗。得归命救护陀罗尼。视诸众生。如母爱子。是时天帝。知命将终。求佛问疑。徧求不得。却还天宫。愁忧苦恼。时天巧师。名毗首羯磨。问天主言。何以悲恼。答言。我求一切智人。而不能得。毗首言。有大菩萨。满足六度。不久成佛。天主以偈答曰。菩萨发大心。鱼子庵罗华。三事因中多。及其结果少。汝作鸽。我作鹰。汝便诈怖。入王腋下。当往试之。是菩萨否。毗首言。是大菩萨。云何以是事恼之。帝释言。我无恶心。如金须试。即如所说。变入王腋。举身战惧。动目作声。众人言。是王大仁慈。一切宜救护。如是鸽小鸟。归之如入舍。菩萨相如是。作佛必不久。鹰在近树。而语王言。还我鸽来。王言。我前受此鸽。非是汝前受。我先发愿。度一切众生。鹰言。欲度一切众生。我非一切众生耶。何以夺我食。王言。汝须何食。答。我须新肉热血。王言。无不由杀得之。我先作誓。若有众生来归我者。必救护之。云何杀一与一。思惟心定。而说偈言。是我此肉身。恒受老病死。不久当臭烂。彼须我当与。持刀自割股肉。而授与之。鹰言。须逐道理。弗见欺也。令轻重等。王言。持秤称之。鸽身转重王身转轻。乃至王身割尽。诸臣眷属却诸看人。王今如此。无可看也。王言。任看。若有成佛道。当忍此大事。王以血涂手。攀秤欲上。尽对于鸽。鹰言。何用如此。以鸽还我。王言。过去劫来。丧身无量。今是求易佛道之时。肉尽筋断。欲上而堕。乃自责言。汝须坚固。勿得迷闷。众生堕忧海。应救护之。何为懈怠。尚不及地狱之苦。十六分一。我特精进。犹患此苦。况地狱中。无智慧者。诸天赞言。为小鸟能尔。况其大者。时大地六动。海水扬波。枯木生华。天雨香水。诸佛来赞。必成佛也。鹰与鸽言。是真菩萨。毗首言。天主。汝有神力。令彼平复。帝释言。不须我也。王自作誓。感发一切。即语王言。心不恼耶。王言。我心欢喜。不恼不没。帝释言。谁当信汝。王作誓言。若心不恼。以求佛道者。使平复如故。语已平复。人天见之。皆大欢喜。叹不曾有。必当作佛。我当供养。
　　【□注】如须陀摩王以身就死。持不妄戒。是尸满相(尸罗翻好善。即戒善也)。
　　【■记】须陀摩王。有大精进。常依实语。欲入园游戏。始出城门。有一婆罗门。来从王乞云。王是福德人。悯我贫穷。王言。须待我还。适至园中。有两翅鸟王。名曰鹿足。向与山神共誓。取一千王。已得九百九十九王。唯少须陀摩王。从空飞来。捉将王去。诸女哀哭。号动一园。鹿足捉王。至所住处。置诸王中。须陀摩王涕霖如雨。鹿足言。大剎利。如何啼泣如小儿状。人生有死。合会有离。须陀答言。我不畏死。自恨生来。未曾妄语。而今失信。是故懊恼。欲与婆罗门行施。辜负宿心。自招欺罪耳。鹿足言。放汝还去。七日行施竟。便来就死。汝若不来。我有力取。王还。恣心布施。立太子为王。大会人民。王乃谢言。我智不周。少不如法。便当瞋怒。我今身非己有。当去。人民留之。愿王留意。垂荫此国。勿以鹿足鬼王为虑也。当设铁舍奇兵卫护。鹿足虽神。亦不畏之。王说偈言。实语第一戒。实语升天梯。实语小人大。妄语入地狱。我今守实语。宁失身寿命。於是发去。至鹿足所。见来欢喜。汝实语人。不失信要。人皆惜命。王何脱竟还来。汝是大人。时须陀王。广赞实语。诃责妄语。鹿足闻之。信心清净。语须陀言。汝能说此。今相放舍。各还本国。如是语已。尔时诸王各承不杀之恩。不忍相舍。共住於此。同立一城。即今王舍城也。是为尸满相。
　　【■备】辨讹曰。好善。应云性善。性者。习以成性。以秉受戒法。任运行持。故云性善。
　　【□注】如忍辱仙人。被歌利王。(翻恶世无道)割截身体。慈忍不动。作誓即感血化为乳。是羼提满相(羼提翻忍辱)。
　　【■记】如昔忍辱仙人。在于林间。修行忍辱。时歌利王。将诸婇女。入园游戏。饮食讫已。王少睡息。诸女采华。于其林间。见此仙人。恭敬礼拜。在一面立。尔时仙人。为诸婇女。赞叹慈忍。其言美妙。听者忘厌。久而忘去。王眠觉已。不见婇女。拔剑逐踪。见女在於仙人前立。嫉妒隆盛。恚目奋剑。拟仙人言。汝作何事。答言。我修慈忍。王言。我今试汝。当以利剑。截其手足。及以耳鼻。若不瞋者。乃知修忍。仙言任意。王即拔剑试之如上。问言。汝心动否。答。心不动也。王言。汝一身在此。无有势力。虽言不动。谁当信者。仙作誓言。若我实修慈忍者。血当为乳。誓已。即变为乳。王大惊走。将诸婇女而去。时林中龙神。为此仙人。雨雷电霹雳。致王毒害。遂不还宫。是为忍满相。羼。音产。
　　【□注】如大施太子。求如意珠。雨宝济贫。得珠堕海。抒海取之。(抒音汝酌取也)筋骨断坏。终不懈废。诸天问之。云吾生生不休。故助抒海。海水减半。龙恐海乾。送珠与之。是毗离耶满相。
　　【■记】如好施太子。求如意珠。辅行云。得珠坠海者。海神惜珠。因睡以盗其珠。太子觉已。而抒大海。正使筋骨枯尽。终不懈废。誓得如意。以给众生。济其身苦。诸天问之。答言。生生不休。诸天见此精进。助抒海。水减半。龙恐海竭。送珠与之。是为精进满相。
　　【□注】尚阇黎。(螺髻仙人名也)得第四禅。出入息断。鸟谓为木。於髻生卵。定起欲行。恐鸟母不来。即更入禅。鸟飞方起。是禅满相。
　　【■记】如螺髻仙人。名尚阇黎。有人画像作僧形者非。得第四禅。出入息断。坐一树下。寂然不动。鸟见不动。谓之为木。即於仙人髻中生卵。仙人起定。觉顶上有卵。即自思惟。我若起行。鸟母永不复来。鸟卵必坏。即重入禅。至飞去时。尔乃起行。是为禅满相。
　　【□注】劬嫔大臣。分阎浮提七分。城邑山川均故。息诤。是般若满相。
　　【■记】如劬嫔大臣。分阎浮提地。以为七分。城邑聚落皆使均等。大城小城及以人民。尽作七分。七国无诤。是为般若满相。
　　【■备】节义云。长阿含五云。释迦夙为慈悲王。有大臣之子。名大典尊。次补父相。时王有六剎利王。典尊分阎浮提水土等作七分。封六剎利及大王为七大国。有师言。此取世智为满相。故大论破云。初地菩萨尚不知其边涯。十地乃能知之。云何言分大地作七分为般若满相。
　　【□注】所言满者。度本治蔽。行期满愿。今蔽已离。与拔遂心。即知六度其功克满。(文)七日翘足等者。观音玄记下(四)云。婆沙云。尔时有佛号曰底沙。有二弟子。一名释迦。乐修利他行。二名慈氏。乐修自利行。所化机在后熟。彼佛念曰。多人就一人难。一人就多人则易。欲令释迦先成道故。於是舍二弟子。入至山中。时释迦菩萨随后入山。寻求本师。不见踪迹。正行之次。忽见彼佛在宝龛中。入火界定。威光赫弈。特异於常。行次忘下一足。经於七日。说於一偈。叹彼世尊云。天地此界多闻室。逝宫天处十方无。丈夫牛王大沙门。寻地山林遍无等。因此精进。超於九劫。在弥勒前成佛(文)。
　　【■补】大论言。弗沙佛欲观释迦菩萨心纯淑未。即观见之。知其心未纯淑。而诸弟子心皆纯淑。又弥勒菩萨心已纯淑。而弟子未纯淑。时弗沙佛。如是思惟。一人之心易可速化。众人之心难可疾治。思惟已竟。欲使释迦疾得成佛。上雪山上。于宝窟中。入火光定也。又言。释迦菩萨作外道仙人。上山采药。是弗沙佛。坐宝窟中。入火光定。放大光明。见已。心喜信敬。翘一足立。叉手向佛。一心而观。目未暂眴。七日七夜。一偈赞佛。天上天下无如佛。十方世界亦无比。世间所有我尽见。一切无有如佛者。於是超越九劫。故九十一劫得阿耨菩提也。
　　【□注】是下忍位者。戒疏上(三)云。若过三阿僧祇。种三十二相业。准望此是下忍位(文)。
　　【■记】三十二相。当检法数自知。此三十二通云相者。於有所表。览而可别。名之为相。如来应化之体。现此三十二相。以表法身众德圆极。使见者爱敬。知有胜德可崇。人天中尊。众圣中王。故现三十二相也。种相之业。如上。准位是下忍位者。如四教义四云。此皆下忍智慧。能调伏诸根。满足六度也。所以者何。下忍智慧力强。烦恼力弱。用此智慧修行六度。能忍六蔽。不惜身命。成六度也。四波罗密满。是性念处力。至下忍也。禅度满。多是共念处力。至下忍也。智度满。是缘念处力至下忍也。问。罗汉尚不能不惜身命修行六度。下忍智慧之力何能成六度耶。答。若无慈悲誓愿。并积劫修行之力。罗汉智慧尚不能尔。何况下忍。今外缘慈悲誓愿。久植熏修。内有法忍智慧。助破六蔽之力。故菩萨望彼声闻。是下忍位也。
　　【□注】大论云。三阿僧祇时六波罗密者。此乃事禅事智满耳。俱舍云。道树已前。四波罗密满。至佛果位。二波罗密满。此约缘理禅理智始满。
　　【■补】辅行禅下无理字。
　　【■记】此释通二论六度满义。辅行云。此中明三祇百劫。与俱舍小异。俱舍则道树前四波罗密满。至佛位二波罗密满。颂云。但由悲普施。被折身无忿。赞叹底沙佛。次无上菩提。六波罗密多。於如是四位。一二又一二如次修圆满。初一谓布施。次二谓戒忍。次一谓精进。次二谓禅智。如次对四句。由赞叹底迦。其超九劫。故从毗婆尸佛九十一劫。禅智二波罗密满。若准大论。三阿僧祇六波罗密满。亦不相违。大论三阿僧祇但事禅智满耳。若至树王下。亦是缘理禅智始满。
　　【□注】观音玄下(三)云。问。依三藏说。释迦弥勒同时发心。一超九劫。何意二佛俱成贤劫中佛耶。答。释迦值弗沙。促百劫。弥勒值诸佛。何必不促九十一劫耶。(文)记下(四)云。弥勒值佛必有超劫。恐梵文未至(文)。
　　【■记】此引料简二佛同成於贤劫也。且据释尊超劫。而疑弥勒不超。何得同成一劫之所以也。答中举释尊因中值弗沙。得促百劫。以例慈氏值诸佛。亦当促九十一劫耳。记下明弥勒必有超劫。所以得同成於贤劫中也。
　　△二果满愿遂四。初成道经时。
　　次入补处。生兜率。托胎。出胎。出家。降魔。安坐不动。为中忍位。次一剎那。入上忍位。次一剎那。入世第一位。
　　【□注】补处者。前佛既灭。而此菩萨即补其处。故云补处。(文)此下具八相。一从兜率天下。二托胎。三出生。四出家。五降魔。六成道。七转法轮。八入涅盘。然此八相通大小乘。旧谓大无降魔。了魔即法界故。小无住胎。不谈常住故。且华严中列降魔相。岂小乘耶。故先达云。成道必降魔。托胎必住胎。若开住胎。即合降魔在成道内。若开降魔。即合住胎在托胎中。但存没不同耳。
　　【■记】菩萨补处居兜率者。其犹储君当绍九五之位。必先暂住东宫也。华严经云。菩提树下。结跏趺坐。魔王军众。其数无边。种种殊形。甚可怖畏。众生见者。无不惊慑。悉发狂乱。或时致死。如是魔众。徧满虚空。如来见之。心无恐惧。容色不变。一毛不竖。不动不乱。无所分别。寂然清净。住佛所住。具慈悲力。诸根调伏。心无所畏。非诸魔众所能倾动。而能摧伏一切魔军。皆使回心。稽首归依。然后复以三轮教化。令发道意。永不退转。当知是文列降魔相。又离世间品亦有降魔文。若言大无降魔。小乘则有。而华严所列之文。岂是小乘教耶。所以古明大小八相之异。乃开合之殊耳。
　　【□注】若大小义。约真中分。以华严中所列八相。是大乘故。但小乘八相皆劣。大乘八相难思。若尔。别相亦难思耶。以同诠中故。证道同圆故。今是小乘八相也。
　　【■记】此明大小八相义别。谓大乘八相。依中道妙理而示。小乘八相。依偏真而示。故有胜劣之殊。释签云若权教中三藏佛。但云八相。相相皆劣。大乘八相。一一於中皆具八相也。问。若言大乘八相难思。则别教佛八相亦难思耶。答。别教所诠但中。圆教诠不但中。但不但虽殊。所诠之中不异。又别教登地与圆既同。佛示八相亦难思也。末句结今小乘八相。然此小乘八相中。前四相如初卷已见。后四相在下文释。若欲具知。当阅四教义。
　　【■补】大乘一相具八相者。如华严云。菩萨於母胎中。示现住兜率初生。为童子出家。苦行。成道。转法轮。般涅盘等是也。
　　【□注】降魔者。四教义三(五)云。即於菩提树下。破万八千亿魔兵魔众。魔王败绩。魔兵退散(文)。
　　【■记】此释第五降魔相。如止观云。三藏初伏四魔。坐道场得菩提道。破烦恼魔。得法性身。破阴入魔。此二共破死魔。道树下得不动三昧。变三玉女。破八万亿兵冠剑皆堕者。是天子魔。辅行引大集云。天主初令诸军。次遣太子。次遣三妃。皆不能坏。后自领军。为佛所降。大军退散。王颠倒堕。冠盖剑三。各在一处。今更准瑞应经云。魔王见三玉女。不能娆乱菩萨。且化老母。不能自复。益加忿怒。更召诸鬼神得一亿八千万众。皆使变为狮子。熊罢。虎兕。象龙。牛马犬豕。猿猴之形。不可称言。虫头人躯。蚖蛇之身。鼋之首而六目。或一颈而多头。齿牙爪距。担山吐火。雷电四绕。护持戈矛。菩萨慈心。不惊不怖。一毛不动。光颜益好。鬼兵退散。不能得近是也。
　　【□注】安坐不动等。四教义三(五)云。魔众散已。摄心端坐。於第四禅住中忍。修观成。中忍一剎那。上忍一剎那。世第一法一剎那(文)。
　　【■记】此释安坐不动成世第一法。新婆沙云。魔王见菩萨坐菩提树下。端身不动。誓取菩提。速自出宫。至菩萨所。谓曰剎利子。可起此座。今五浊恶世众生刚强。定不能证无上菩提。且应现受转轮王位。我以七宝当相奉献。菩萨曰。汝今所言。如诱童子。日月星辰可令堕落。山林大地可升虚空。若令我今不取大觉。起此座者。定无是处。后魔将三十六俱胝魔军。各现种种可畏形状。执持战具。色类无边。徧三十六踰缮那量。俱时奔趣道树下。恼乱菩萨。皆不能得。身心不动。喻如苏迷卢也。是则由是不动。而造成世第一法也。
　　【■补】修观者。徧观上下八谛之后。缩观减缘减行。由此端坐修观。成世第一。
　　【■备】辨讹曰。成中忍。是结文。再言一剎那上忍一剎那世第一法。准四教义有曰一剎那发真无漏。今既发真无漏。则最后一剎那三字是剩语。刻本似破句读。
　　【□注】言剎那者。止观三(十六)云。经云。一念六百生灭。成论师云一念六十剎那。(文)俱舍云。壮士一弹指。六十五剎那(文)。
　　【■记】经言者。即大涅盘经语也。又仁王云。一念中有九十剎那一剎那经九百生灭。俱舍云。时之极少名剎那。
　　△二断结成佛。
　　发真无漏。三十四心顿断见思习气。坐木菩提树下。生草为座。成劣应丈六身佛。
　　【□注】发真无漏等。辅行三下(四)引大论云。下八地诸惑因时未断。至树王下时。乃以九地九品思惑通名一九。以九无碍九解脱。合为十八。见道中八忍八智。合为十六心。总前合成三十四心。
　　【■补】止观明三十四心云。只是一念从假入空。得慧眼。照真谛。而得成佛。辅行云引经一念六百生灭等。只明一念。当具多念。以证无间三十四心。未足为妨。
　　【□注】声闻见思前后各断。支佛虽见思顿断。习犹未尽。故皆不得论三十四心。三藏菩萨至树王下正习俱尽。方得论也。
　　【■记】观音玄记云。顿证罗汉及以支佛。亦三十四心。无间而得。但不以顿尽正习。一言於习。有见思习。尘沙习。菩萨修学尘沙法门。治其劣慧。於一一门用四谛观。伏其正使。於一一门六度行。熏见思习。故树王下三十四心。於尘沙法上证四真谛。故令正使及二习气。俱时而尽。故能二谛皆究竟也。方异二乘弟子。独彰佛眼佛智。
　　【■补】八忍八智者。以欲界四谛下各有一忍一智。谓苦法忍苦法智等。上二界四谛下亦各有一忍一智。谓苦类忍苦类智等。合为八忍八智也。言忍者。即无漏禅定。智。即无漏观慧。无间道中三昧断惑名忍。乃即慧之定。解脱道中观慧证理名智。乃即定之慧。此忍智具足即断见惑。即见真理。故云见道中八忍八智也。合成三十四心者。谓见道八忍八智名十六心。修道约三界九地。各有一无碍一解脱。名十八心。见修合论。共成三十四心。此之定慧。并从无始本具无漏种子所发现行。由此现行。能证真谛我空真如。故云发真无漏三十四心也。三大阿僧祇所修福智为增上缘。无始法尔无漏种子为亲因缘。故得顿发顿断顿证。然约所断惑品。分三十四心。若约能断能证。唯无漏定慧而已。所证即是我空真如。亦名择灭无为。无为真如。不堕诸数。以无为而有差别。故名三十四心也。大论问。得何功德名为佛。答。得尽智无生智。故名为佛。有言得十力。四无所畏。十八不共法。三达无碍。三意止。三意止者。一。受教敬重无喜。二。不敬重受教无忧。三。敬重不敬重心无异。大慈大悲。三十七道品。一切诸法。总相别相悉知。故名为佛。
　　△三说法度生。
　　受梵王请。三转法轮。度三根性。
</div>
    <div class="pagination">
<a href="四教仪注汇补辅宏记_page28.html">上一页</a><span>...</span><a href="四教仪注汇补辅宏记_page24.html">24</a><a href="四教仪注汇补辅宏记_page25.html">25</a><a href="四教仪注汇补辅宏记_page26.html">26</a><a href="四教仪注汇补辅宏记_page27.html">27</a><a href="四教仪注汇补辅宏记_page28.html">28</a><span class="current-page">29</span><a href="四教仪注汇补辅宏记_page30.html">30</a><a href="四教仪注汇补辅宏记_page31.html">31</a><a href="四教仪注汇补辅宏记_page32.html">32</a><a href="四教仪注汇补辅宏记_page33.html">33</a><a href="四教仪注汇补辅宏记_page34.html">34</a><span>...</span><a href="四教仪注汇补辅宏记_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
