<!DOCTYPE html>
<html>
<head>
    <meta charset="UTF-8">
    <title>净土全书 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>净土全书 - 第 4 页/共 13 页</h1>
    <div class="content">
　　法琳

　　晋法琳。临邛人。专精戒品。止成都灵建寺。修净业。常持弥陀观音二经。转诵之时。輙见一伟貌沙门屹然在前。建武二年。寝疾。注念西方。礼忏不息。见诸贤圣皆集。合掌而逝。

　　昙鉴

　　宋昙鉴。平生片善。回向西方。誓愿见佛。一日定中。见阿弥陀佛。水洒其面曰。涤汝尘垢。浴汝心念。及汝身口皆悉严净。又于瓶中。出莲华一枝授之。定起乃与寺僧叙别。夜渐深。独步廊下念佛。至五鼓。其声弥厉。及明。弟子依常问讯。趺坐不动。就而视之。逝矣。

　　僧柔

　　齐僧柔。学方等诸经。惟以净业为怀。卒之日。见化佛千数。室内外俱闻异香。向西敬礼而化。

　　慧光

　　齐慧光。居洛阳。着华严涅盘十地等疏。妙尽权实之旨。一日有疾。见天众来迎。光曰。我所愿归安养耳。已而净土化佛。充满虚空。光曰。惟愿我佛摄受。遂我本愿。即弹指罄咳。言气俱尽。

　　慧进

　　南齐杨都僧慧进。年四十余。居高座寺。誓诵法华。执卷病生。乃发愿造百部。以忏业障。化钱造毕。病亦随愈。愿以造经功德。回向净土。忽空中有声云。汝事已办。愿亦已遂。其生净土。非汝而谁。进答曰。进不敢以冀上品。但下品之下。亦无退转矣。齐明三年。年八十。无疾而卒。

　　道珍法师

　　梁道珍法师。讲涅盘经。天监中。憩锡庐山。慕远公净业。禅坐中忽见。海上数百人。乘宝舫前迈。师问何之。答曰。往极乐国。因求附载。报云。法师虽善讲涅盘经。然未诵弥陀经。岂得同往。师遂废讲。念佛诵弥陀经。历年不辍。将终四七日前夜四鼓。见西方银台来至。空中皎如白日。声云。法师当乘此台。往生时。众咸闻天乐。异香数日不散。

　　神鸾

　　后魏昙鸾。少游五台。感灵异出家。而性嗜长生。受陶隐君仙经十卷。后遇菩提流支。乃问曰。佛有长生不死术乎。支笑曰。长生不死。吾佛道也。乃授十六观经曰。学此则三界无复生。六道无复往。其为寿也。河沙劫石。莫能比焉。此吾金仙氏之长生也。鸾大喜。遂焚仙经而修净业。寒暑疾痛。曾无少懈。魏主号为神鸾。一夕室中见梵僧谓曰。吾龙树也。久居净土。以汝同志。故来相见。鸾自知时至。集众教诫曰。劳生役役。其止无日。地狱诸苦。不可以不惧。九品净业。不可以不修。因令弟子高声念佛。西向稽颡而终。众闻天乐自西而来。良久乃已。

　　智者大师

　　隋智顗。号智者大师。姓陈氏。颕川人。目有重瞳。孩幼见佛即礼。逢僧必拜。十八出家。于果愿寺。诵法华经。兼通律藏。往大苏山。礼慧思禅师。师一见乃曰。昔日灵山同听法华。今复来矣。因授与法华三昧。三七日身心豁然。晚入天台。降魔进行。化缘既息。于新昌大石像前。示疾告灭。弟子请问生方。乃曰。吾诸师友侍从观音。皆来迎我。临终说诸法门。令唱无量寿佛。乃顾大众。合掌赞曰。四十八愿庄严净土。华池宝树。易往无人。火车相现。一念改悔。尚得往生。况戒定熏修。圣行道力。功不唐捐。言讫称三宝名。如入三昧。

　　法喜

　　隋法喜。常行方等忏法。忽一雉索命。有神人呵曰。法师当往生净土。岂偿汝命。后于病中。发愿以一生行业。回向西方。至心念佛。即见佛菩萨来迎。端坐而化。

　　道喻

　　隋道喻。居开觉寺。念阿弥陀佛。日夜不废。造像仅三寸。后于定中见佛。谓曰。汝造我像何小。喻曰。心大即大。心小即小。言讫见像身。遍满虚空。告曰。汝当澡浴清净。明星出时。我来迎汝。至时。果见佛来。光明满室。遂坐而化。

　　智舜

　　隋智舜。入庐山。踵远师净业。大业初。讲观经毕。即示疾。见鹦鹉孔雀念佛法僧。出微妙音。告弟子曰。我今日往生矣。安然而逝。

　　慧海

　　隋慧海。住江都安乐寺。善经论。精诚念佛。有僧道铨者。至自齐州。赍阿弥陀佛像。微妙工巧。世所未有。问之则云。此天竺鸡头摩寺五通菩萨。乘空往彼安乐世界。图绘而来。海感庆逢遇。虔笃礼敬。乃睹神光照烁。于是模写恳苦。愿生彼国。后微疾。夜忽起。依常面西。礼竟跏趺。至晓而逝。俨然如生。

　　二沙弥

　　隋汶州二沙弥。同志念佛。长者忽亡。至净土。见佛白言。有小沙弥同修。可得生否。佛言。由彼劝汝。汝方发心。汝今可归。益勤净业。三年之后。当同来此。至期。二人俱见佛来。大地震动。天华飘舞。一时同化。

　　善导和尚

　　【解】唐善导。贞观中。见西河绰禅师净土九品道场。喜曰。此真入佛之津要。修余行业。迂僻难成。惟此法门。速超生死。于是笃勤精苦。若救头然。每入佛堂。合掌胡跪。一心念佛。力竭不休。虽寒氷亦须流汗。以表至诚。出即为众演说净土。三十余年。不暂睡眠。护持戒品纤毫不犯。饮食衣服有余。并以回施。好食送大厨供众。粗恶自食。诸有嚫施。用写阿弥陀佛经十万余卷。画净土变相三百余壁。见坏寺及塔。皆悉修营。然灯续明。每岁不绝。三衣瓶钵。不使人持洗。不与众同行。恐谈世事。妨修行业。【解】展转相授。有诵弥陀经十万至五十万遍者。有念佛日课万声至十万声者。得念佛三昧往生者。不可胜纪。或问导云。念佛得生净土否。答云。如汝所念。遂汝所愿。于是导自念阿弥陀佛一声。则有一道光明。随其口出十声。以至百声。光明亦如此。其劝化偈云。渐渐鸡皮鹤发。看看行步躘蹱。假饶金玉满堂。难免衰残老病。任汝千般快乐。无常终是到来。唯有径路修行。但念阿弥陀佛。后谓人曰。此身可厌。吾将西归。乃登寺前柳树。投身而逝。高宗皇帝知其事。赐寺额为光明。

　　智钦

　　唐智钦。专习禅业。又礼念万五千佛名。乃至百遍。后于柳州阿育王塔前。然一臂求生净土。弟子僧护。夜半见庭前。光照异常。因问何人秉炬。凡三问。空中声曰。来迎钦禅师耳。护急启窗。见佛身光明旛华宝盖。满虚空中。钦随佛冉冉而去。

　　五会法师

　　【解】唐法照。大历二年。止衡州云峰寺。慈忍戒定。为时所宗。尝于钵内。睹五色云。有梵剎。曰大圣竹林寺。后诣五台见异光。果得竹林寺。入讲堂。则文殊在西。普贤在东。万众围绕。而为说法。照作礼问曰。末代凡夫。未审修何法门。文殊告曰。诸修行门。无如念佛。我以念佛。得一切种智。又问当云何念。曰此世界西有阿弥陀佛。彼佛愿力不可思议。汝当继念。毋令断绝。决定往生。后腊月朔。在华严院净业道场。方忆二大士记我往生。乃一心念佛。忽见梵僧佛陀波利谓曰。汝华台已就。后三年华开矣。至期谓众曰。吾行矣。端坐而逝。师尝于湖东寺。开五会念佛。感祥云宝阁。睹阿弥陀佛。及二菩萨身满虚空。又于并州五会念佛。感代宗皇帝宫中闻念佛声。遣使追寻。乃见师劝化之盛遂诏入京。教宫人念佛。亦及五会。号五会法师。

　　台岩康法师

　　唐少康。缙云仙都人。【解】十五通法华楞严。贞元中。因诣洛阳白马寺。见殿中文字放光。探之则善导和尚西方化导文也。师祝曰。若于净土有缘。当更放光。言已光明闪烁。师曰。劫石可磨。我愿无易矣。遂至长安光明寺善导和尚影堂瞻礼。忽闻空中谓曰。汝依我教。广化有情。他日功成。必生安养。乃适新定乞钱。诱小儿念佛。念佛一声。与钱一文。年余无少长贵贱。见师者皆称阿弥陀佛。念佛之声。盈满道路。又于乌龙山。建净土道场。每升座高声唱佛。众见一佛从其口出。十声则有十佛。若连珠状。师曰汝见佛者。必得往生。时众数千。有不见者。悲伤自责。因倍精进。后二十一年。十月三日。嘱道俗曰。当于净土。起欣乐心。于阎浮提。起厌离心。汝曹此时见我光明。真我弟子。遂放异光数道而逝。塔于台子岩。号台岩法师。

　　自觉

　　唐自觉。住真州。常发愿。愿因观音。得见阿弥陀佛。于是铸观音像。高四十九尺。既成。祝愿。夜三更忽有金光二道。阿弥陀佛自光中而下。二大士左右随之。佛垂手摩觉顶曰。守愿勿易。利物为先。宝池生处。孰不如愿。后十一年。七月望夕。见一人形似天王。云间现身。谓觉曰。安养之期至矣。即于观音像前。趺坐而化。

　　善胄

　　唐善胄。瀛州人。武德三年病革。谓门人曰。吾一生正信。不虑净土不生。即令拂拭房宇。烧香严待。病久委卧。忽起坐合掌。语侍人曰。安置世尊令坐。又自陈忏悔。良久曰。世尊去矣。低身似送。因卧曰。向者阿弥陀佛来。汝等还见否。不久吾当去耳。少顷而逝。

　　怀玉

　　唐怀玉。台州人。注想净业。近四十年。布衣一食。常坐不卧。诵弥陀经三十万遍。日课佛号五万声。天宝元年。念佛间。忽见佛菩萨。满虚空中。有一人手擎银台。前以示玉。玉曰。吾一生念佛。本望金台。何为不然。圣众遂隐。玉弥加精进。至三七日。向擎台者。复来告云。师以精进。得升上品。上品往生。必先见佛。可趺坐以俟佛来。未旋踵间。异光满室。又三日。异光再发。谓弟子曰。若闻异香。我报身即尽。次日书偈云。清净皎洁无尘垢。莲华化生为父母。我经十劫修道来。出示阎浮厌众苦。一生苦行超十劫。永离娑婆归净土。偈毕香气四来。弟子有见。佛与二菩萨。共乘金台。台旁千百化佛。自西而下迎玉。玉恭敬合掌。含笑长归。

　　道昂

　　唐道昂。魏郡人。师灵裕法师。【解】常于寒陵山寺。讲华严地论。稽洽博诣。志结四方。愿生安养。后自知命极。预期八月。人未之测也。至八月朔日。无所患。问斋时至未。即升高座。身含奇相。炉发异香。引四众受菩萨戒。词理切至。昂举目高。视见天众。缤纷管弦。嘹喨告众曰。兜率陀天迎我。然天道乃生死根本。由来非愿常祈心净土如何。此诚不果遂耶。言讫。天乐还灭。便见西方香华伎乐。充塞如云。飞涌而来。旋环顶上。举众皆见。昂曰。今西方灵相来迎。事须愿往。但见香炉坠手。即于高座而逝。足下有普光堂等字。遐迩惊叹。

　　道绰

　　唐道绰。并州汶水人。十四出家。习经论。晚事瓒禅师学禅。又笃志神鸾净土之业。有僧定中见绰数珠。如七宝大山。平居为众。讲无量寿观经。将二百遍。人各掐珠。口称佛号。或时散席。向弥林谷。六时敬礼。初不废缺念佛。日以七万为限。贞观二年。四月八日。归寂。闻而赴者。满于山寺。见化佛住空。天华下散焉。

　　惟岸

　　唐惟岸。并州人。专修十六观。因出见观音势至二菩萨。现于空中。良久不灭。岸顶礼雨泪。而叹曰。幸由肉眼。得见圣容。所恨后世无传。忽有二人。自称画工。未展臂间。圣相克就。已而人亦不见。弟子怪而问之。岸曰。此岂画工哉。又曰。吾今往生。谁偕行者。小童子云。愿从师往。岸曰。可归告父母。父母闻而笑骂之。子乃归寺。香汤沐浴于阿弥陀佛像前。趺坐而化。岸抚其背曰。小子何乃先去。遂索笔焚香。向所画菩萨前。作偈云。观音助远接。势至辅遥迎。宝瓶冠上显。化佛顶前明。俱游十方剎。持华候九生。愿以慈悲手。提奖共西行。遂令弟子助声。念佛仰目。西顾而亡。

　　启芳圆果

　　唐启芳。圆果。汾州人。时有并州僧衒初。念慈氏。期上生内院。【解】年九十。遇道绰禅师。得闻净土。始回心念佛。日礼千拜。后有疾。告弟子曰。阿弥陀佛授我香衣。观音势至示我宝手。言讫而逝。七日异香不散。二师目击斯事。乃于悟真寺。共折杨枝于观音手中。祝曰。若于净土有缘。当七日不萎。至期益茂。芳果庆忭。精心观想净土。于观想中。同觉身临七宝池。池间有大宝帐。见观音势至。坐二大宝莲华。下有莲华。弥漫千万。阿弥陀佛从西来。坐一最大莲华。迭出光明相照。芳果礼佛问云。阎浮众生。依经教念佛。得生此否。佛云。如念我名。皆生我国。无有一人念而不生者。又闻释迦世尊。与文殊菩萨。以梵音声。称赞净土。前又有大殿。殿有三道宝阶。第一纯是白衣。第二僧俗相半。第三唯僧无俗。佛指谓芳果曰。此皆南阎浮提念佛众生。遂生于此。芳果既寤。历与其徒言之。后五月。二人无病。遽闻钟声。他人不闻。芳果云。钟声乃我事。俱时化去。

　　辩才

　　唐辩才。襄阳人。潜修净土。二十年未尝自称。独与护戎任公善。谓之曰。才必生净土。期在十年。一日令弟子。报任公曰。向所期已。及任公至才曰。吾去矣。趺坐而化。众闻仙乐西来。异香散漫。
</div>
    <div class="pagination">
<a href="净土全书_page3.html">上一页</a><a href="净土全书.html">1</a><a href="净土全书_page2.html">2</a><a href="净土全书_page3.html">3</a><span class="current-page">4</span><a href="净土全书_page5.html">5</a><a href="净土全书_page6.html">6</a><a href="净土全书_page7.html">7</a><a href="净土全书_page8.html">8</a><a href="净土全书_page9.html">9</a><span>...</span><a href="净土全书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
