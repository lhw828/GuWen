<!DOCTYPE html>
<html>
 <head>
  <meta charset="utf-8"/>
  <title>
   归元直指集 - 第 1 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   归元直指集 - 第 1 页/共 27 页
  </h1>
  <div class="content">
   续藏经   归元直指集
　明 宗本集
 归元直指序

　　释尊为一大事因缘出现於世开示众生佛之知见悟入真常之大道耶世人不达此理排斥异端亦犹不孝之子反恨於父母深可痛哉吾以久栖林下柰因道眼不明正所谓人莫不饮食鲜能知味也吁儒能体佛可以为真儒不见国相张商英曰吾学佛然后能知儒亦此谓也延庆一元本禅师幼习儒长从释悟彻性宗专修净土诚乃稠人中之知识也由是利他心切集成此书一日过我山居特请为序吾劝学道之者既能信入要当力行不可滞教迷心将指为月全在剖破微尘流出大千经卷普济群生同成正觉岂待一卷两卷耶咦果到这般田地吾言亦为[穴/(丬*臬)](尼去声)语尔。
　　隆庆　　年次四月佛降生日　鹿园居士万表序
归元直指集上卷总目
　　念佛正信往生文　一　　尊崇三宝教法篇　二　　孝养父母报恩文　三　　行脚求师开示序　四　　开示参禅龟镜文　五　　禅宗净土难易说　六　　辨明邪正决疑文　七　　劝发真正大愿决定往生说　八　　慈照宗主示念佛人发愿偈并序　九　　天台智者大师劝人专修净土　十　　永明寿禅师戒无证悟人勿轻净土　十一　　长芦碛禅师劝参禅人兼修净土　十二　　龙舒王居士劝人径修净土　十三　　丞相郑清之劝修净土文　十四　　辨明六祖大师西方净土　十五　　诸祖指归净土文　十六　　诸经指归净土文　十七　　阿弥陀佛因地事理说　十八　　龙舒口业劝戒文　十九　　辨明三教大理赞翊治化论　二十　　毒峰善禅师三教一理述　二一　　姚少师佛法不可灭论　二二　　静斋学士三教平心论　刘谧述　二三　　黄门侍郎归心辨惑篇　颜之推撰　二四　　三教真如本性说　二五　　东坡学士饮食说　二六　　优昙祖师戒杀文　二七　　佛印禅师戒杀文　二八　　真歇禅师戒杀文　二九　　普庵祖师戒杀文　三十　　身为苦本觉悟早修　三一　　三大圣人决疑文　出藏经　三二　　万宗禅师直指篇　三三　　龙华三会略要说　出藏经　三四　　宗镜要语　三五　　礼佛发愿文　三六　　净土成佛　三七

归元直指集下卷总目
　　辨明异端　三八　　辨明杨墨　三九　　辨明虚无寂灭　四十　　辨明鬼神情状　四一　　辨明天诛雷击　四二　　君臣名儒学佛　四三　　儒宗参究禅宗　四四　　学佛谤佛　四五　　从人谤佛　附己见谤佛　四六　　破不信因果　四七　　破不信地狱　四八　　地狱轮回异类说　出儒典　四九　　辨明升降托胎　五十　　辨明梁武定业　丞相张商英解　五一　　辨明东西界域　五二　　辨明三教经典　五三　　辨明三教至道　五四　　辨明三教优劣劝修净土论　五五　　辨明三教圣人前后降生颂　五六　　辨明精气神　五七　　离相显性往生净土说　五八　　身虽出家不求净土说　五九　　裴相国身心虚伪说　六十　　龙舒居士淫杀说　六一　　理事圆顿说　六二　　为君子说　六三　　情说　六四　　小因果说　六五　　二天人说　六六　　劝修备说　六七　　寄库功德说　六八　　过现未来三大劫说　六九　　尸迦罗越六方礼经　七十　　永明寿禅师警世文　七一　　圆修净土决疑论　出藏经　七二　　天地神明戒杀文　七三　　事亲大孝戒杀文　七四　　待客解嘲戒杀文　七五　　分产解冤戒杀文　七六　　庆生报本戒杀文　七七　　许愿保安戒杀文　七八　　救患谄祭戒杀文　七九　　利益亡人戒杀文　八十　　预修超荐戒杀文　八一　　慈心不杀放生文　八二　　普劝戒杀决疑文　八三　　太上东岳垂训文　八四　　紫虚元君戒论文　八五　　康节先生劝善文　八六　　无际大师心药方　八七　　劝行忍辱撮要　八八　　劝人敬惜字纸　八九　　劝修西方净土　九十　　普劝修持净土　九一　　预办净土资粮　九二　　临终正念往生　九三　　临终三疑　九四　　临终四关　九五　　净业疏式　九六　　行愿流通　九七

　　归元直指目录(终)　(上下)卷末附(西方山居)诗百首

　　 

　　归元直指集卷上
　　念佛正信往生文　一

　　莲宗宝鉴云夫唯心乐国普徧十方自性弥陀圆融一智妙应於色声之境流光於心目之间就中返妄归真直下背尘合觉昔我法藏发弘誓启极乐之玄途故佛世尊指西方示韦提之妙域是乃广长舌覆而同赞诸余经尽而独留盖以利生之喜舍心增应化之慈悲量大教分九品乃别开方便之门观明一心实径直还源之路圣凡际会如久客归於家乡感应道交似稚子投於慈母昧斯至理触类皆迷信此圆谈事无不达况复慈光愿摄佛力难思顺水乘船不劳自力推门落臼岂有他哉有愿必迎无机不被舟石可济狱火顿消菩萨声闻生彼者无量无数前贤后圣得道者可捡可寻鹦鹉频伽尚有法音演唱蜎飞蠕动悉蒙教化恩慈圣境非虚佛言不妄何乃爱河浪底沉溺而不忧火宅焰中焚烧而不惧密织痴网浅智之刃莫能挥深种疑根泛信之力焉能拔遂即甘心伏意幸祸乐灾却诽清净之邦贪恋烦恼之世焦蛾烂茧自处余殃笼鸟鼎鱼翻称快栾皆由善力微而业力胜信根少而罪根多是以三界茫茫四生扰扰尽贪生而兀兀孰解知归悉逐业以悠悠不求出要过去生死劫石难穷未来轮回芥城莫尽匪夙生之有幸岂得遇於斯因击鼓开囹圄之门宜应速出逢舟济沉沦之难讵可迟疑敬顺金文善随佛学不闻不解者可痛可伤焉矧兹五浊恶世四面火焚唯佛一人力能救援既闻妙法宜植净缘一念信诚万德因种思齐先哲希悟真常普皆如说奉行尽心顶礼信受问曰既言信者未知信何法门答曰信凭经中佛说念佛定生净土信念佛定灭诸罪信念佛定得佛护信念佛定得佛证信念佛临终定得佛来迎接信念佛往生定得不退地信念佛生净土定不堕三恶道所以劝信念佛受此法持此念则往生净土必矣是故三世诸佛诸大菩萨历代祖师修诸功行具大愿力入佛境界成就菩提未有不从这个信字而入也华严经云信为道元功德母信能长养诸善根信能超出众魔路信能得入三摩地信能解脱生死海信能成就佛菩提嗟乎今时斋人信持戒而不信念佛信奉佛而不信往生净土是皆自失其大利也故维摩云深信坚固犹如金刚欲到西方要由深信君看净土恒沙佛尽是当年正信人。

　　尊崇三宝教法篇　二

　　天上天下三宝为尊世出世间三宝为最何名三宝佛法僧也三宝者有三种一曰同体三宝谓真如之理自性开觉名为佛宝德用轨则自性真正名为法宝动无违诤自性清净名为僧宝二曰出世三宝谓法报化身随类应现是为佛宝六度诠旨四谛缘生名为法宝十圣三贤五果四向名为僧宝三曰世间住持三宝谓泥龛塑像名为佛宝黄卷赤轴名为法宝剃发染衣名为僧宝归依者罪灭河沙瞻仰者福增无量今有邪愚不解伪撰真宗妙义经妄言精是佛宝气是法宝神是僧宝致使入善门者信其邪说不敬三宝实可怜愍若夫不敬世间三宝则同体出世三宝何所得哉自赚犹可又赚他人可谓歧人天之正路瞎人天之眼目毁因果之真教浇定慧之淳风无甚於此也佛言一切众生若不归依三宝永劫堕三恶道不见古教云十方薄伽梵圆满修多罗大乘菩萨僧功德难思议归依佛者不堕地狱归依法者不堕饿鬼归依僧者不堕旁生何以故佛为无上医王法是除病良药僧乃导人知识并为真净福田背之则邪向之则正凡见一切佛像起如来想见一切圣教生难遭想见一切比丘僧起祖师想礼拜供养无得轻欺以佛庄严而自庄严如此则一体三宝唯心备具矣诸仁者若欲得道当依佛语违而得者无有是处或曰达磨西来不立文字直指人心见性成佛何须看经教而悟道乎答曰达磨老祖之说实是应病之良药今人不达祖师宗旨反以执药成病矣祖师要人悟心合教故说此言恐学人泥於文字而不参本佛亦恐滞指而迷月也六祖云达磨道个直指早是曲了也何以故要知不立两字亦是文字岂可谓无文字乎若真不立文字人亦不合语言只此语言亦是文字之相岂可言其不立乎愚人见说不立就便一向执空只说不立文字反谤佛经罪障深重可不戒哉不见达磨传法偈曰吾本来兹土传法救迷情一花开五叶结果自然成祖又曰吾有楞伽经四卷亦用付汝即是如来心地要门令诸众生开示悟入如此者达磨岂无文字与人乎先德云看经者明佛之理也则是藉教明宗心与教合以心印心无二无别故知欲达真乘须亲教典禀教乃能明理明理然后修行行愿无亏道果可证看教既有此益焉可轻其教法乎沩山警策云教理未尝措怀玄道无因契悟及至年高臈长空腹高心不肯亲附良朋惟知倨傲遂成疎野触事面墙后学咨询无言接引纵有谈说不涉典章或被轻言反责后生无礼才相觉察便言我是山僧人我贡高欺压后学遂使一生空过后悔无追展转轮回何时休息噫若有中流之士未能顿超且於教法留心温寻贝叶精搜义理传唱敷扬接引后来报佛恩德时光亦不虚弃必须以此扶持住止威仪便是僧中法器岂不见倚松之葛上耸千寻附托胜因方能广益如此者岂可轻其教法乎轻其知识乎若轻其知识即轻其教法轻其教法即轻其佛祖轻其佛祖则自欺其心自欺其心则反沉苦海矣呜呼释迦世尊尚舍全身而求半偈身为床座而求妙法不见行愿品云剥皮为纸析骨为笔刺血为墨书写经典积如须弥为重法故不惜身命何况王位国城妻子象马七珍世尊重法既如此凡夫可轻其教法乎药王菩萨将身为烛而报佛深恩常啼菩萨卖心肝而学般若神光断臂参请善财泣血南求皆是为法亡躯才得了明大事圆觉经云末出众生欲修行者当求一切正知见人即得成就无上菩提智度论云於诸导师生世尊想若有能开释深义解散疑结於我有益则尽心恭敬不念余恶如毙囊盛宝不以囊恶故不取其宝又如夜行险道毙人执炬不以人恶故不取其照华严经云但於能说佛法之人生难遭想应於自身生病苦想於善知识生医王想於所说法生良药想於所修行生除病想若闻一句一偈未曾有法胜得三千大千世界满中七宝及释梵转轮王位法华经云能说此经之人应以如来供养而供养之应持天宝而以散之天上宝聚应以奉献所以者何是人欢喜说法须臾闻之即得究竟阿耨多罗三藐三菩提起信论云如木中火性是火正因若无人知不假方便能自烧木者无有是处众生亦尔虽有正因熏习之力若不遇诸佛菩萨经教及一切善知识开示能自成佛者无有是处不闻先德云生我者父母成我者师友岂不然哉要知大乘经典诸佛所师佛果菩提皆从中出观经三种净业并上品上生者皆言读诵大乘解第一义能如是者决定往生何名大乘经即华严法华般若涅盘楞严楞伽圆觉等经并观无量寿佛等经及一切专谈净土等经修净业人当受持读诵如说修行问曰识字之人可行不识字者何为答曰虽不识字读诵亦可印施流通再能顶礼归依有日自然通晓不见善财一生证果龙女八岁成佛盖因致力於多生岂能一朝成办尔妙庄严王品云若善男子善女人种善根故世世得善知识其善知识能作佛事示教利喜令入阿耨多罗三藐三菩提诸大德当知善知识者是大因缘所以化导令得见佛岂小补哉今生不明佛理之人皆因前世轻慢佛法今世再不尊崇来生愈加愚困不见法华经云於千万亿劫不闻佛名字亦不闻正法如是人难度苦哉苦哉若是毁经教谤法师其罪过於骂佛可不慎欤若不信之法师火宅二品中可见吾劝后之学者欲修无上菩提必须参礼明师听从教法若遇盲师指示要超升反沉坠矣可谓渡河须用筏到岸不须船。

　　孝养父母报恩文　三

　　莲宗宝鉴云念佛乃诸法之要孝养为百行之先孝心即是佛心孝行无非佛行欲得道同诸佛先须孝养二亲故赜禅师云孝之一字众妙之门佛语以孝为宗佛经以孝为戒言中不昧口出戒光直下分明顿开心地夫孝者有在家之孝有出家之孝在家孝者父母爱之喜而不忘父母恶之劳而不怨承顺颜色以尽养生出家孝者割爱辞亲餐微契本深入无为之理上酬罔极之恩趣解脱之要途报慈亲之捷径非但未来获益亦於现世成功所以如来子夜踰城道圆雪岭卢能白金遗母法继黄梅然而以法断恩应思报德是以迦维省父忉利宁亲至於贫乏无依理合躬亲给侍是故毕陵伽起尽心之戒忍大师有养母之堂陈睦州织屦供亲朗法师荷担游学然则出家者以法味为甘旨不忘反哺之心以佛事为勤劳未遗世谛之礼非但一世父母而多生父母皆报不唯一身父母而法界父母皆度同登觉岸岂止周公之配天普示迷津故逾考叔之纯孝出家之孝其利博哉如或因缘未和父母不听宜尽在家之孝劝修出世之因若能即俗而真亦有成佛之路觊反婴儿之行无亏膝下之严报双亲顾复之劳致一乘圆满之地遂使在家菩萨行解无疑出俗高人因斯可鉴其有局於事佛不能尽於事亲睹兹有感于中可以克全其孝呜呼光阴易往父母难忘有亲在堂如佛在世以此报亲之德圆成念佛之功是知父母喜欢则诸佛喜欢此心清净则佛土清净可谓野色更无山隔断天光直与水相连。

　　行脚求师开示序　四

　　　　弟子宗本生于四明陈氏承感
　　双亲抚恤请师训诲入学攻书父教师严颇通诗礼年十五时有族兄朽木处士因恙弃世尸卧空堂余经堂门而过乃见亡兄四大惊怖忧疑自叹曰世相非坚命如风烛无常忽到难躲难逃遂欲出家学道超脱轮回不识修行路头心中犹豫到於本境茶亭礼佛偶见一僧危然端坐余乃叩问是何大德僧曰吾是游方禅和子也余见此说不胜喜悦遂即迎请归家具办香斋供养饭食已讫拜问禅师弟子欲逃生死不知依何法修禅师问我是何姓名是何年纪宗本答曰弟子姓陈名静修年十五岁也禅师赞叹曰年已幼而发心高世之希有陈善男子一心寂静听吾所说唯有径路修行但念阿弥陀佛。
　　宗本曰念阿弥陀佛焉得便超生死乎禅师曰信凭佛说脱苦良方无如念佛若不念佛生死难逃。
　　问曰念佛法门有何所出答曰念佛法门非止一经一教之中所载盖大千恒沙经卷之内无一不具念佛法门也若依此法而修决定往生净土。
　　问念佛有几许功德可以往生净土答若人以四天下七宝供养佛及菩萨缘觉声闻等其福甚多不如劝人念佛一声其福胜彼。
　　问一声佛名云何能胜答佛国往生论云譬如有人初生堕地即能一日行千里足一千年满中七宝奉施於佛不如有人於后恶世能称一声阿弥陀佛其福过彼自念尚以如此何况劝人。
　　问佛德虽然如是凡夫罪业所多云何一世念佛便得往生净土答十六观经云至心念南无阿弥陀佛一声灭八十亿劫生死重罪有人平生造五逆十恶临终十念阿弥陀佛尚得往生况一世斋戒念佛乎问阿弥陀佛何故有如是广大功德广大行愿答大阿弥陀经云释迦佛一日容颜异常侍者阿难怪而问之佛言善哉汝所问者胜於供养一天下声闻缘觉及布施诸天人民以至蜎飞蠕动之类虽至累劫犹百千万亿倍不及所问功德所以者何以诸天帝王人民乃至蜎飞蠕动之类皆因汝所问而得度脱以此观之是释迦佛初欲说阿弥陀佛之时其存於心而形於色者已异於平日则阿弥陀佛所以感诸佛者固已非常况於感一切众生乎何则观其阿弥陀佛初发愿云我至成佛时名声超十方人天欣得闻俱来生我剎地狱鬼畜生亦生我剎中是则凡在三界六道轮回之内者无所不度可知矣阿弥陀佛现在西方极乐世界又在十方世界教化无央数天人以至蜎飞蠕动之类蜎飞者谓微细飞虫也蠕动者谓微细蛆虫也若此者佛尚化度况於人乎阿弥陀佛又有愿云若称我名必生我国若不尔者誓不作佛是以广度众生无有穷极而人一念归依遂生其国由此推之念佛功德实不可思议也阿弥陀佛又云若有众生欲生我国上品者须用慈心不杀爱护含灵具诸戒行读诵大乘解第一义谛理深明供养三宝孝敬双亲悲怜贫苦教化有情加持法食普施鬼神诸恶莫作众善奉行若能如是念佛者决定上品上生直至成佛其或力量未充且自坚持斋戒一心念佛若能念念无间亦不在下品生矣况此法门不拣贤愚不择贵贱不在贫富不分男女不问老幼不拘僧俗不论久近皆可念佛念佛轨则亦以不拘或高声念低声念流水念顶礼念摄心念参究念观想念轮珠念行道念住立念静坐念侧卧念默念明念千念万念皆同一念唯要决定信心求生净土果能如是行持何用别寻知识可谓行船尽在把梢人达者同登安养国　蜎(渊)蠕(软)蛆(七俞切)。
　　宗本问曰世间之人多说家缘萦绊世务缠身且待老来然后念佛此等之言唯愿释之。
　　禅师曰苦哉苦哉何等愚谬之言也岂不见死心禅师云世间之人财宝如山妻妾满室日夜欢乐他岂不要长生在世争柰前程有限暗里相催符到便行不容迟滞阎罗老子不顺人情无常鬼王有何面目且据诸人眼里亲见耳里亲闻前街后巷亲情眷属朋友兄弟强壮后生死却多少岂不闻古人云莫待老来方学道孤坟尽是少年人又云自从早年索妻养子经营家计受尽万千辛苦忽然三寸气断未免一旦皆休若是孝顺儿孙斋得几僧看得部经烧得陌纸春三秋九做得椀羹饭哭得几声犹是记忆爷娘若是不肖之子父母方死骨头未冷作挞财产出卖田园恣意作乐以此较之着甚么急儿孙自有儿孙福莫与儿孙作远忧复引古德云冷笑富家翁营生忙似箭囤内米生虫库中钱烂贯日里把秤称夜间点灯算形骸如傀儡莫教绳索断死心如此苦口劝人曾许你且做世业待老来方念佛乎当思人生在世能有几时石火电光眨眼便过趂此未老无病之前抖擞身心拨弃尘事得一日光景念一日佛名得一时工夫修一时净业由他临命终时好死恶死只要我之盘缠预办了也我之前程稳稳当当了也若不如此后悔难追思之思之且喜弥陀甚易念净土甚易生世人虽然难免营办家缘亦须早晚焚香念佛况此念佛法门人皆可以通行譬如千年暗室一灯照之则为明矣故虽杀牛屠马之人放下屠刀亦可以修所以修者不难亦不妨一切俗事在官者不妨职业在士者不妨修读在商贾不妨贩卖在农夫不妨耕种在妇人不妨女工在公门不妨事上在僧徒不妨参禅凡一切所为皆不相妨或在晨昏礼念或在忙里偷闲每日或念千声百声或念三五百声或念十声唯要回向发愿愿往西方诚能如是决定往生矣陈善男子你若斋戒精严一心念佛不生净土者(某甲)当堕拔舌地狱我见禅师发誓深重是则惊骇跪拜蒙感开示念佛法门也。
　　禅师曰若言净土教门亿劫之中说不能尽是以略举数言耳古德云上士一决一切了中下多闻多不信诚哉是言也夫真信修行之士要生西方净土不是说了便休须是把做一件大事相似若是信得及便从今日去发大勇猛发大精进莫问会与不会见性不见性但只执持一句南无阿弥陀佛如靠着一座须弥山摇撼不动只此一念是汝本师只此一念即是化佛只此一念是破地狱之猛将只此一念是斩群邪之宝剑只此一念是开黑暗之明灯只此一念是渡苦海之大船只此一念是脱生死之良方只此一念是出三界之径路只此一念是本性弥陀只此一念是唯心净土但只要记得这一句阿弥陀佛在念莫教失落念念常现前念念不离心无事也如是念有事也如是念安乐也如是念病苦也如是念生也如是念死也如是念如是一念分明又何必问人觅归程乎可谓一句弥陀无别念不劳弹指到西方。
　　禅师丁宁再告曰陈善男子今将十法界之法付嘱於汝汝将此法亦以开示后人精进修行同成佛果宗本答曰用广发挥於后世庶几有补於将来禅师曰善哉善哉十法界者佛法界菩萨法界缘觉法界声闻法界天法界人法界修罗法界饿鬼法界畜生法界地狱法界夫十法界者一心具足随造随受据你所作因还你所作果是以善行恶行世间之因也三界六道世间之果也持戒念佛出世间之因也净土成佛出世间之果也人天路上作福为先生死海中念佛第一今有欲快乐人天而不修福欲出离生死而不念佛是犹鸟无翼而欲飞木无根而欲茂奚可得哉要将念佛为正因作福为助道福慧双修成等正觉所以因该果海果彻因源因果无差始终不昧何以故形直影端声和响顺应知因实果则不虚如今是因临终是果作恶而恶境现前念佛而佛界自至岂不见华严经云若人欲了知三世一切佛应观法界性一切唯心造是也。
　　宗本问曰依何法修得到佛法界禅师曰当知六道众生皆有佛性真如平等一体同观如诸佛想如父母想无间冤亲悉皆济度尽未来际行普贤行能依此法而修即与诸佛齐等。
　　问依何法修得到菩萨法界。
　　答布施度悭贪持戒度毁犯忍辱度瞋恚精进度懈怠禅定度昏散智慧度愚痴能依此法而修即与菩萨同等。
　　问依何法修只到缘觉法界。
　　答中乘之人乐独善寂虽知诸法缘不行普度是以只到缘觉法界。
　　问依何法修只到声闻法界。
　　答小乘之人怕怖生死如獐独跳不顾后群欲速出三界自求涅盘是以只到声闻法界。
　　问依何法修止生天道。
　　答修十善业得生天法界。
　　问依何法修复得人伦。
　　答五戒坚持得生人法界。
　　问造何罪业堕落修罗。
　　答若人虽修善业常怀胜负瞋慢之心堕在修罗法界。
　　问造何恶业堕落饿鬼。
　　答悭贪不舍瞒众独食堕在饿鬼法界。
　　问造何恶业堕落畜生。
　　答造作愚痴邪恶之业决堕畜生法界。
　　问造何恶业堕落地狱。
　　答毁谤三宝造作众恶定堕地狱法界此上十法界者盖随人所作所修。
　　宗本顶礼谢师曰若非宿生庆幸焉得遇於明师开示也禅师告辞而又曰汝若有疑未决可看莲宗宝鉴净土指归龙舒净土文万善同归集智者大师十疑论天如则法师或问神栖安养赋净土决疑论凡所赞扬净土经教者皆可看之宗本曰恭禀师命信受奉行○出家参学事理文长不录。

　　开示参禅龟镜文　五

　　学道之门别无奇特洗涤根尘以悟为则诸仁者欲修无上菩提必用坚持斋戒戒行若不严持菩提终不成就何以故戒为万行之先锋六度之基址如造屋宅先固其基若无基址徒架虚空夫戒者大乘三聚戒也摄律仪戒无恶不断即诸恶莫作也摄善法戒无善不积即众善奉行也饶益有情戒无生不度即普度众生也此三聚戒者是菩萨成佛之戒也若人具此三戒方可修禅不发此心参禅何益不见梵网经云众生受佛戒即入诸佛位岂不然哉佛祖云戒能生定定能发慧慧则明心明心见性见性成佛成佛作祖者莫不由斯戒也○夫参禅一事极是向上玄机不是等闲小可须当发大勇猛发大精进亦要息虑忘缘收视反听将平时好恶知见憎爱是非尽情扫荡如利刀斩一握丝一斩一切断亦如斩缆放船径望前去亦如一人与万人斗战不容眨眼那可迟疑果能发此决烈之志才有参禅气象既有参禅气象执持一句南无阿弥陀佛如靠一座须弥山相似摇撼不动专其心一其意或念三声五声回光自看云问着念佛底是谁○参要见这一念从何处起良久觑破这一念疑上又加疑又问问念佛底是谁毕竟是谁到这里紧顾绳头不得放舍如见生死冤家扭着就要了当不容拟议不待商量如此参禅克期取办○未能如是更听饶舌剩语夫参究下工之法如人增在千尺井底朝思想暮思量单单只用求出之心再无异念又如失了要紧物事相似朝也寻暮也寻横也寻竖也寻寻之不见细想沉吟亦犹猫捕鼠内外一如亦如过独木桥愈加仔细若也如此用心昏散自然而退行住坐卧如护婴儿不可卒暴所以探珠宜浪静动水取应难定水澄清心珠自现古人云开池不待月池成月自来故圆觉经云无碍清净慧皆依禅定生果能如是行持工夫定得入手纵得禅定现前不可住在枯定须参大事了明圆成一切种智先德云莫只忘形与死心此个难医病最深直须坐究探渊源始得见性识天真正所谓百尺竿头更进一步直待悬崖撒手绝后再苏方可谓之了事人虽决此一则又有一则疑或有话头提起提不起分明不分明得力不得力轻安不轻安此等得失有无尽不可着但存参究之意即是工夫决了此一则又有一则疑或有好境现前不要欢喜恐欢喜魔入心或有恶境现前不要烦恼恐烦恼魔入心要知此等境界非是外来皆是昏沉所生或是业识所感凡有眼见耳闻者尽是虚妄俱不要着精进做去古德云汝之伎俩有尽我之不采无穷真是色身上有病者这个不可强为急须礼佛忏悔念佛消遣过时病源脱体然后又参若有智慧之人亦可参究要知四大本空五蕴非有病从何来是谁受病果能如是觉照亦有发明之时此则虽决了又有一则疑倘有见解聪明现前切莫认着急须扫过若也住在知见境界埋没本来面目先德云佛法不是鲜鱼那怕烂却如剥芭蕉相似剥一层又一层剥一层又一层直要剥到无下手处才得打成一片然后着衣吃饭屙屎放尿一动一静一语一默无不是一个阿弥陀佛自此心花灿发洞照十方如杲日丽天明镜当台不越一念顿成正觉非惟明此一大事从上若佛若祖一切差别因缘悉皆透顶透底佛法世法无不明了虽到这般田地亦未可住着须求证悟作家投机印可印可之后圣凡不立取舍两忘说甚么天堂地狱分甚么南北东西徧法界是个自己弥陀尽虚空是个唯心净土便可以一毫端上现宝王剎坐微尘里转大法轮接引未来扶持末运如斯禅者方是出格丈夫超群烈汉○如或未然且仗彼佛愿力求生净土何则恐怕临终阴境现前手忙脚乱此时作不得张主不免又逐业缘去也还要确实念佛福慧兼修送想乐邦一心待尽可谓虽然旧阁闲田地一度嬴来方始休○嗟乎去圣时遥源流益别近有一等泛泛之流智眼又不明净土又不信错会祖师机语谬谈圣意施为不知参究一心一向着於四大今日两明日三教人扭捏做作颠蹶奔驰定慧不得现前遂致反成狂妄虚消信施孤负己灵轮转三涂受诸苦楚只为打头不遇作家到老翻成骨董此等盲修瞎炼之徒纵然弄到弥勒下生亦无出头日子正所谓无禅无净土铁床并铜柱万劫与千生没个人依怙苦哉苦哉劝戒后学高贤切宜仔细我今分明说破说破又被人憎智者知是醍醐迷者反成毒药若也差之毫厘失之千里呜呼天晴日头出雨下地上湿尽情都说破只恐信不及珍重。

　　禅宗净土难易说　六

　　或问曰世间有人别执公案使人做作工夫只期参禅悟道不愿往生净土此法何如答曰利根上智之人可以真参实悟略有差讹便成大错曰何以知其为错曰错处在於未悟依旧展转轮回不若持诵修行必得径生净土善知识非不教汝参禅唯恐你不念佛何以故参禅悟道者难念佛往生者易汝不闻古德云参禅要了生死百无二三念佛求生净土万不失一正所谓有禅无净土十人九错路岂不然乎况以参禅不碍念佛念佛不碍参禅禅宗净土易难今日分明直指法门固有八万四千总不如一句阿弥陀佛公案虽有一千七百亦不如一句阿弥陀佛何则阿弥陀佛教门有顿有渐有理有迹上根智人直下承当见性成佛中下之流未能顿超者仗彼佛力亦得往生是以念佛教门胜过一切教门也其余公案功德要及念佛公案功德百分不入一百千万亿分亦不及一何以故若是功德同等十方三世诸佛不应赞叹阿弥陀佛恒沙经典之中不应指归西方净土岂不闻历代祖师个个念佛古今名贤人人念佛僧俗男女悉皆念佛若是法门平等何不别举法门哉汝且观於世人开口发声必先念阿弥陀佛何也要知阿弥陀佛愿力无边是以独称独举也不见赞佛偈云十方三世佛阿弥陀第一四十八愿度众生九品咸令登彼岸由此推之念佛公案实是超过一切公案也我今再说九十六种外道俱为生死修行只是不得解脱何也皆因遇着盲师将正法作邪法佯佛法作魔法说以此错赚者多矣自赚犹可又赚他人正所谓一盲引众盲相牵落火坑也○昔日如来告目连言譬如万川长流有浮草木前不顾后后不顾前都会大海世间亦尔虽有豪贵富乐自在悉不得免生老病死秪由不信佛经不能得生千佛国土是故我说阿弥陀佛国土易往易取而人不能修行往生反事九十六种邪道我说是人名无眼人名无耳人○且如往生录内高僧传中贤愚并生今古皆尔尽抛秽土俱趣净方孕七宝池舍胞胎苦超凡入圣得道证真不历三祇便成佛道岂非佛力难思也若欲永超生死轮回得涅盘乐者无出往生法门矣何以故娑婆浊境众苦集而求道难成净土乐邦诸善聚而位登不退称名号者诸佛护念而往生发菩提者弥陀光照而增进菩萨罗汉与其同俦水鸟树林悉皆念佛耳畔常闻妙法心中顿绝贪瞋快乐无穷寿量何极一生彼土便获阿惟岂比人天道中触目多诸违顺权乘路上善根希有周圆地前三贤向未见道而失念舍利六住犹遇恶缘而退心所以法华会上退席者五千宝积经中失道者犹众观佛世尚尔何今时不然是知三乘之士历僧祇劫而功行无成念佛之门於弹指顷而位阶不退是以生净土者有进无退决定成佛故弥陀经云极乐国土众生生者皆是阿[鞥-合+(白-日+田)]跋致阿[鞥-合+(白-日+田)]跋致者不退转地是也嗟乎初心信浅非他力难以进修我佛愿深但有缘悉皆摄受诸仁者从上佛祖立教开示念佛法门何况今之禅流不信往生净土凡修净土者不碍於参禅何参禅者乃薄净土而不修也。

　　辨明邪正决疑文　七

　　明教大师曰能仁之垂教也必以禅为宗而佛为祖祖者乃其教之大范宗者乃其教之大统大统不明则天下不得一其所诣大范不正则天下不得质其所证夫古今之学佛者竞以各立门庭是非相胜盖由宗不明祖不正而为患也嗟乎近世有等邪师造成魔外妖言倚号宝林法论(俗名圆活论也)伪撰真宗妙义经僭称无上法宝惑得后人十错九讹使得迷流七颠八倒不识本来清净法身一向着於脓血皮袋尽将梦境印证工夫反谤参禅念佛皆是小乘布施结缘亦是浊福教人佛不用礼香不用烧戒不用持经不用诵自此邪解佛言妄谈圣意说道淫欲不碍菩提杀盗无妨般若混吾教中递相传习不守清规坏乱正法此是妖精鬼怪夜聚晓散假称官法堂堂佛法隐藏宜用吹灭灯烛暗传妙法汝等依我行持七日见性悟道又教入社弟子罚誓写疏印合天条烧上天廷方得成佛此是绝妙好事不许外人得知若也泄漏天机汝等定堕此愿再着几人屋后门前巡风打掳恐怕有人隔壁视听宜用谨防呜呼何劳如此若是真正佛法钟鼓升堂云集大众敷座演扬明白开示岂有隐藏之理也唯恐传之不广岂怕人得知也因是事魔之徒故以瞒人瞒己也年复年来多有此样扇动人家清信男女不觉不知鼓入魔道吁赚却路头犹可恕又妄说六祖云宁度白衣千千万不度空门半个僧如斯之辈非特惑於后人是亦诬於先圣岂不闻永嘉云第一迦叶首传灯二十八代西天记入此土菩提达磨为初祖六代传衣天下闻后人得道无穷数又岂有度白衣而不度空门乎此言实是谤三宝坏宗风行其邪犯其禁一朝事露天理难容生遭王法死堕阿鼻千佛出世不通忏悔何以故阿鼻地狱罪毕复堕诸地狱中受得地狱业消复入畜生饿鬼展转受苦无有休息正所谓欲得不招无间业莫谤如来正法轮岂不见古圣道见一魔事如万箭攒心闻一魔声如千锥札耳速须远离不可见闻各自究心慎莫容易诸仁者此等邪魔只为宿熏业种生遇邪师善力易消恶根难拔况此眷属世之甚多今以略举几种破汝等疑○又有邪师妄称达磨正教令人看个佛无二字呼吸运用又教努力高提逼气冲顶胡说箍篱之法勇猛加功此等之人皆是邪见异道纵经尘劫不出轮回○又有邪师说道丹田是极乐国土又是诸佛安宅令人观照扭捏做作般精运气透过三关言称返本还源见性成佛听得肚中一响又言六种震动师子作吼此等之人年老成魔永沉鬼窟○又有邪师不识大圣洪名不知念佛功德谬说坎男离女水火既济妄将南无阿弥陀佛六字分开六种邪解诳惑迷人轻慢大圣罪同割截肢体出佛身血此等之人师及弟子俱入地狱○又有邪师说道顿悟法门令人不用念佛伪辨阴阳之理脱衣仰卧观空又言夹脊双关指名曹溪一派教人缩脚运气妄称发大慧光如此做作施为尽是鬼家活计不知诸佛皆是积功累德而成岂可着空便成佛道佛法犹为尘障岂可存得阴阳此等之人与魔作伴永劫沉沦○又有邪师妄传一百八字号曰百八摩尼徧身肢节安名上下左右表法令人转过一遍便当一参工夫虽拜日月北斗亦不严整衣冠或裸露身形或轻衣唐突不敬祖宗父母障人供佛斋僧反说泥佛不能度水木佛不能度火金银铜像亦不能度炉经是葛藤不消读诵自此轻佛慢法胡乱施为须是人人丹霞方许烧佛个个百丈方可道无其或未然入地狱如箭○又有邪师伪设种种多法妄指性命双修又称大道金丹欺诳世间男女不识真参实悟一向鬼怪行持将一年十二个月按作十二度工夫将眼耳鼻舌身意按作诸佛菩萨将皮肉血脉骨节按作八部天龙耳边忽闻有声表作声闻罗汉果位眼前忽见昏魔表作描画不成境界或见金沙布地或见千叶宝莲或见楼台殿阁或见师子象王或见龙吟虎啸或见日月并明或见十方诸佛或见百亿化身自号释迦弥勒僭称无上法王此等之人永堕地狱无有出期○又有邪师或习成幻术或静坐暗想年深日久自有一般精灵鬼怪入其心腑此人善能谈论便言我得五眼六通我知过去未来妄说人间吉凶祸福今日某人来明日某事至见有灾祸人家诈称坐断贪求则利又言我是某佛转世特来救度汝等汝等不必坚持斋戒不用再礼别师但能供养得我教你自然成佛有等愚痴男女信入骨髓望风归附自此作队成群私行邪事此等之人永作魔家眷属长为地狱种子不见楞严经云修行之人若不断淫杀盗妄而欲外道者犹如蒸砂作饭经无量劫终不能成诸仁者若看楞严经尽识一切邪魔外道○复有盲师虽教人念阿弥陀佛佛祖大理不明一向胡说乱通不识指归净土不发正愿往生只贪来世富贵岂知富贵有期福尽依旧轮回多劫漂流恶道此等之人可悲可痛哀哉苦哉○复有盲师不付念佛公案开堂集众坐禅参究路头不识便言几地工夫今日也说禅说道明日也说禅说道今日身子重昨日身子轻或逼得气喘而言精进或吐得痰血而当去尘或昏沉死坐而言禅定或颠蹶步跳而当发扬或眼中见佛围绕说法或耳闻音乐任意逍遥此等之人虚延岁月孤负己灵永受轮回无由解脱噫参禅学道本是醍醐遇斯等人翻成毒乐岂不闻历代祖师直指心宗见性成佛迷人不知自心是佛可悲也哉诸佛祖师但为众生根有利钝悟有迟疾所以种种方便譬喻说法世人不悟将如之何却被尘劳所缚缚入轮回去也那时懊悔迟则迟矣吾劝学道之者若不能顿悟且把一句南无阿弥陀佛常忆常念常觉常照何以故此时纵然未悟命终上品往生既得往生何愁不悟诸仁者要知念佛一门实乃超出余门之上不见莲宗宝鉴云信余门学道如蚁子上於高山净土往生似风帆行於顺水弥陀接引直趣菩提众圣提携高超三界上品即登佛果下生犹胜天宫普请勿疑同修不退若人欲生净土须办净土资粮何谓净土资粮信行愿三字也三字具足净土必生又云从是西方过迢迢十万程资粮若具足何愁去不成势至圆通云忆佛念佛现前当来必定见佛忆念者心无间断也现前者现世得见佛也当来者来世得见佛也所以精勤懈怠在乎当人但办肯心必不相赚。

　　劝发真正大愿决定往生说　八

　　慈照宗主云有行无愿其行必孤有愿无行其愿必虚无行无愿空住阎浮有行有愿直入无为此乃佛祖修净业之根本也何以故理由智导行由愿兴行愿得均理智兼备夫愿者乐也欲也欲生西方净土乐见阿弥陀佛必须发愿方得往生若无愿心善根沉没华严经云不发大愿魔所摄持一切佛事从大愿起欲成无上道故须得愿波罗蜜所以普贤广无边愿海弥陀有六八愿门是知十方诸佛上古先贤皆因愿力成就菩提○智度论第八卷问曰诸菩萨行业清净自得胜报何必要立誓愿然后得之且如田家得谷岂复待愿耶答曰作礼无愿无所标立愿为道御能有所成如佛所说若人修少福少戒不知解脱正因闻说人天之乐心常愿乐命终之后各生其中此皆愿力所致菩萨求生净土在乎志愿坚强然后得之又云虽修少福有愿力故得大果报大庄严论云佛国大事独行功德不能成就要须愿力资助方得往生随颐见佛阿弥陀经云若有信者应当发愿愿生彼国华严行愿品云是人临命终时最后剎那一切诸根悉皆散坏一切亲属悉皆舍离一切威势悉皆退失乃至象马车乘珍宝伏藏如是一切无复相随唯此愿正不相舍离於一切时引导其前一剎那中即得往生极乐世界由此推之宜当时时发愿乐慕往生日日祷祈勿令退失故云法门广大无愿不从是以佛随人之心满人之愿也○嗟乎备观今时信人归投佛会或为病苦而发心或为报亲而举意或为保扶家宅或为怖罪持斋虽有信心而无行愿虽云念佛不达本根凡修善缘皆为了还心愿罕有为自己生死发愿念佛求生净土者往往香烛道场祝愿回向之辞皆是表献神明消灾延寿而已故与经忏本意相违不合诸佛本愿纵使一生修诵不明理趣错用工夫是谓终日数他宝自无半钱分也临终所以不得往生净土者盖无行愿故也○又有一等痴人投佛受戒乃於三宝前焚香誓愿云我若破戒甘当恶病缠身永堕地狱或言左眼出血右眼出脓自肯自甘自愿受报多见有口无心破斋犯戒殃祸及身受诸恶报或现世遭王法官司或死去堕三涂地狱呜呼殊不知佛祖兴慈运悲何尝教人如此皆是邪师过谬错将罚咒以为愿发耳何惑之甚哉余尝愍念劝令同发正愿求生净土愿同作佛彼则曰我是凡夫岂敢望生净土要做佛耶我有此心又成妄想余应之曰不然善知识佛是觉也净土是心也此心谁不有之觉则佛也迷则众生也世人背觉合尘轮回三界四生六道善恶业缘受报好丑皆因妄认四大为我身六尘为实有随他幻境日夜流转未尝暂省回光斋戒念佛从生至老唯忧家缘不办财不称心愈多愈求愈贪不足虽曰积善奉佛礼拜作福烧香只愿富贵荣华长生不死才做些小好事便有伏愿数般要保谷米盈仓蚕丝倍万子孙光显牛马孳生才有一不如意便怨佛不保全日日财喜增添始道天龙感应如此贪谋正是妄想却言念弗求生净土之说作妄想者岂不大颠倒乎凡曰作福尽属有为盖世间有漏之因非出世无为之道修行佛子宜善思惟今日有缘得逢佛法当须究本莫竞枝条一念回光修出世法愿舍娑婆愿生净土亦如久客在於他乡思欲归于故里也此愿生净土愿作佛之心岂可比同凡夫妄想哉不见忏中云愿我临欲命终时尽除一切诸障碍面见彼佛阿弥陀即得往生安乐剎者是也可谓一朝踏着来时路始觉从前错用心。

　　慈照宗主示念佛人发愿偈并序　九

　　弥陀节要云念佛之人最急一事不善相应何以故虽云持戒念佛不曾发心愿生净土皆是埋头过日自失善利大凡念佛先要发心欲超生死往生净土须以大愿自为主意常须念佛早晚专心礼拜弥陀如朝帝主两不失时日近日亲心口与佛相应去佛不远口念心想心愿见佛发深重愿决信无疑日久岁深工夫纯熟自然三昧成就临命终时弥陀接引净土现前更愿现生之内常遇善知识不值邪见师无惑我心不生懈怠若也如此念佛深信发愿是信行愿三不亏也临终见佛即非外来尽是唯心显现犹如种字在地逢春发生岂是外来皆从地出也今之修行亦尔念佛信愿纳在八识心地临终发现净土弥陀即非外来皆从自心出也偈云。
　　万法从心生　　万法从心灭　　我佛大沙门　　常作如是说　　持戒无信愿　　不得生净土　　唯得人天福　　福尽受轮回　　展转难脱离　　看经无慧眼　　不识佛深意　　后世得聪明　　乱心难出离　　不如念佛好　　现世无名利　　行坐不多罗　　则是阿弥陀　　发愿持戒力　　回向生乐国　　正是合行持　　千中不失一　　释迦金口说　　弥陀亲摄受　　诸佛皆护念　　诸天善护持　　见此念佛人　　与佛不相远　　应当坐道场　　转于大法轮　　普度无边众　　譬如贫家女　　腹孕转轮王　　诸天常爱护　　贫女自不知　　腹中有贵子　　今此念佛人　　其意亦如是　　忆佛常念佛　　不久当成佛　　诸佛善护持　　其人自不知　　我当生净土　　却要来后世　　再得生人中　　譬如贫人家　　地内有伏藏　　藏神常守护　　不令其有失　　贫人自不知　　家内有宝藏　　逐日趂客作　　求衣食自济　　今此念佛人　　其意亦如是　　不知念佛人　　具足如来藏　　自说我无分　　反要生人中　　譬如病人家　　自有真妙药　　不知妙药性　　不能自治病　　每日床枕边　　痛苦受无量　　今此念佛人　　其意亦如是　　不知念佛心　　能灭贪瞋病　　能为大医王　　能为大宝藏　　利济一切人　　能为大法王　　覆护一切众　　将为是凡夫　　不得生净土　　且自持齐戒　　后世愿为人　　展转更修行　　方可生彼国　　多见修行人　　常作如是说　　不称弥陀愿　　不合净土经　　邪见障覆心　　毕竟难出离　　非是他人障　　皆是自障心　　今世不得生　　一蹉是百蹉　　劝汝修行人　　信我如来说　　佛无不实语　　岂是虚诳言　　但当自精勤　　一心求净土　　因风吹於火　　用力不消多　　幸有念佛心　　回愿超三界　　逢宝不取宝　　遇食受饥寒　　咄哉大丈夫　　不见真实意　　我今略劝赞　　展转传与人　　代我广流通　　作於如来使　　真是诸佛子　　真名报佛恩　　普愿如说行　　同生极乐国

　　天台智者大师劝人专修净土　十

　　设问曰诸佛菩萨以大悲为业若欲救度众生祇应愿生三界於五浊三涂中救苦众生因何求生净土自安其身舍离众生则是无大慈悲专为自利障菩提道○答曰菩萨有二种一者久修行菩萨道得无生忍者实当斯责二者未得已还及初发心凡夫凡夫菩萨者要须常不离佛忍力成就方堪处三界内於恶世中救苦众生故智度论云具缚凡夫有大悲心愿生恶世救苦众生者无有是处何以故恶世界烦恼强自无忍力心随境转声色所缚自堕三涂焉能救众生假令得生人中圣道难得或因持戒修福得生人中得作国王大臣富贵自在纵遇善知识不肯信用贪迷放逸广造众罪乘此恶业一入三涂经无量劫从地狱出受贫贱身若不逢善知识还堕地狱如此轮回至於今日人人皆如是此名难行道也故维摩经云自疾不能救而能救诸疾人无有是处又智度论云譬如二人各有亲属为水所溺一人情急直入水救为无方便力故彼此俱没一人有方便往取船筏乘之救接悉皆得脱水溺之难新发意菩萨亦复如是未得忍力不能救众生为此常须近佛得无生忍已方能救众生如得船者又论云譬如婴儿不得离母或堕坑井渴乳而死又如鸟子翅羽未成秪得依树附枝不能远去翅翮成就方能飞空自在无碍凡夫无力唯得专念阿弥陀佛使成三昧以业成故临终敛念得生决定不疑见弥陀佛证无生忍已还来三界乘无生忍船救苦众生广施佛事任意自在故论云游戏地狱行者生彼国已得无生忍还入生死国中教化地狱救苦众生以是因缘宜用专修净土求愿往生诸仁者愿识其教故十住婆沙论名易行道也。

　　永明寿禅师戒无证悟人勿轻净土十一

　　或问曰但见性悟道便超生死何用系念彼佛求生他方○答曰真修行人应自审察如人饮水冷暖自知今存龟鉴以破多惑诸仁者当观自己行解实得见性悟道受如来记绍祖师位能如马鸣龙树否得无碍辩才证法华三昧能如天台智者否宗说皆通行解兼修能如忠国师否此诸大士皆明垂言教深劝往生盖是自利利他岂肯[怡-台+(目/大)]人自惧况大雄赞叹金口丁宁希从昔贤恭禀佛勑定不谬悞也仍往生传所载古今高士事迹显着非一宜勤观览以自照知又当自度临命终时生死去住定得自在否自无始以来恶业重障定不现前否此一报身定脱轮回否三涂恶道异类中行出没自由定无苦恼否天上人间十方世界随意寄托定无滞碍否若其未也莫以一时贡高却致永劫沉沦自失善利将复尤谁呜呼哀哉何嗟及矣○四料拣云一曰有禅无净土十人九错路阴境若现前瞥尔随他去谓单明理性不愿往生流转娑婆则有退堕之患阴境者於禅定中阴魔发现也如楞严经所明於五阴境起五十种魔事其人初不觉知魔着亦言自得无上涅盘迷惑无知堕无间狱者是也二曰无禅有净土万修万人去但得见弥陀何愁不开悟谓未明理性但愿往生乘佛力故决定无疑三曰有禅有净土犹如戴角虎现世为人师来生作佛祖既深达佛法故可为人天师又发愿往生速登不退可谓腰缠十万贯骑鹤上杨州四曰无禅无净土铁床并铜柱万劫与千生没个人依怙既不明佛理又不愿往生永劫沉沦何由出离诸仁者欲超生死速证菩提於此四种择善行之。

　　长芦赜禅师劝参禅人兼修净土　十二

　　夫以念为念以生为生者常见之所失也以无念为无念以无生为无生者邪见之所惑也念而无念生而无生者第一义谛也是以实际理地不受一尘则上无诸佛之可念下无净土之可生佛事门中不舍一法则总摄诸根盖有念佛三昧还源要术示开往生一门所以终日念佛而不乖於无念炽然往生而不乖於无生故能凡圣各住自位而感应道交东西不相往来而神迁净域故经云若人闻说阿弥陀佛执持名号乃至是人终时心不颠倒即得往生阿弥陀佛极乐国土嗟乎浅信之人横生疑谤则不信诸佛诚言不信往生净土岂不甚迷哉若信佛言而生净土者则累系之业不能绊劫烧之火不能焚谢人间之八苦无天上之五衰尚无恶道之名何况有实经云彼国众生无有众苦但受诸乐故名极乐今以娑婆对而比之此则血肉形躯有生皆苦彼则莲华化生无生苦也此则时序代谢衰老日侵彼则寒暑不迁无老苦也此则四大难调多生病患彼则化体香洁无病苦也此则七十者希无常迅速彼则寿命无量无死苦也此则亲情爱恋有爱必离彼无父母妻子无爱别离苦也此则仇敌冤雠有冤必会彼则上善聚会无冤憎会苦也此或困苦饥寒贪求不足彼皆衣食珍宝受用现成此或丑秽形骸根多缺漏彼则端严相貌体有光明此则轮转生死彼则永证无生此则丘陵坑坎荆棘为林土石诸山秽恶充满彼则黄金为地宝树参天楼耸七珍华敷四色此则双林已灭龙华未来彼则阿弥陀佛现在说法此则观音势至徒仰嘉名彼则与二上人亲为胜友此则群魔外道恼乱正修彼则佛化一统魔外绝踪此则媚色妖淫迷惑行者彼则正报清净实无女人此则恶兽魑魅交扇邪声彼则水鸟树林咸宣妙法二土较量境缘逈别而乐邦之胜其数无穷未暇悉举也是以了义大乘无不指归净土前贤后圣自他皆愿往生凡欲度人先须自念佛也呜呼人无远虑必有近忧一失人身万劫难复故率大海众各念阿弥陀佛百声千声乃至万声回向同缘愿生彼国切冀莲池胜会金地法明绮互相资必谐斯愿操舟顺水更加橹棹之功则十万遥程不劳而至矣。
　　元佑四年冬(宗赜)夜梦一男子乌巾白衣可三十许风貌清美举措闲雅揖谓宗颐曰欲入公弥陀会告书一名宗赜乃取莲华胜会录秉笔问曰公何名曰普慧宗赜书已白衣者又云家兄亦告上名宗赜问曰令兄何名云普贤言讫遂隐宗赜觉而询诸耆宿皆云华严离世间品有二大菩萨名宗赜以为佛子行佛事助佛扬化必有贤圣幽赞然则预此会者岂小缘哉今将二大菩萨为此会首呜呼净土一法大圣尊崇参禅凡流岂宜轻忽。

　　龙舒王居士劝人径修净土　十三

　　世有专於参禅者只说唯心净土岂复更有净土自性阿弥不必更见阿弥皆失之矣何则此言甚高切恐不易到彼西方净土无贪无恋无瞋无痴吾心能无贪无恋无瞋无痴乎彼西方净土思衣得衣思食得食欲静则静欲去则去吾思衣而无衣则寒恼其心思食而无食则饥恼其心欲静而不得静则群动恼其心欲去而不得去则系累恼其心是所谓唯心净土者诚不易到也彼阿弥陀佛福慧具足神通广大变地狱为莲华易於反掌观无尽之世界俱在目前吾之障重恐堕地狱况能变作莲华乎隔壁之事犹不能见况能见无尽世界乎是所谓自性阿弥者诚不易到也今之参禅之人乌得忽净土而不修舍弥陀而不欲见乎大阿弥陀经云十方有无量菩萨往生阿弥陀佛国彼菩萨尚欲往生我何人哉不欲生彼是果胜於诸菩萨乎由此言之唯心净土自性弥陀者大而不要高而不切修未到者误人多矣略举数条以为证之青草堂后身曾鲁公喆老后身多忧苦古老后身耽富贵法华尼后身作官妓皆是不信西方展转轮回受苦此等若修西方决定上品上生秪因不信反成毙矣不若脚踏实地持诵修行则得径生净土直脱轮回与虚言无实者天地相远矣○或曰参禅固难见性学仙何如答曰不修净土而欲学仙是舍目前之美玉而求不可必得之珷玞岂不惑哉何则按楞严经云有十种仙皆寿千万载数尽复入轮回为不曾了得真性故与六道众生同名七趣是皆轮回中人也世人学仙者万不得一纵使得之亦不免轮回为着於形神而不能舍去也且形神者乃真性中所现之妄想非为真实故寒山诗云饶汝得仙人恰似守尸鬼非若佛家之生死自如而无所拘也近自数百年来得仙者唯锺离吕公而学锺离吕公者岂亡千万自予亲知间数亦不少终皆死亡埋于下土是平生空费心力终无所益也岂不闻洞宾飞剑斩黄龙却被黄龙降伏及见黄龙禅师方悟真性了道遂说一偈云弃却瓢囊击碎琴如今不恋永中金自从一见黄龙后始觉从前错用心是也又不闻后魏昙鸾法师初自陶隐居得仙经十卷鸾欣然自得以为神仙必可致也后遇僧菩提留支问云佛道有长生乎能却老为不死乎支云长生不死吾佛道也遂以十六观经与之云汝可诵此则三界无复生六道无复往盈虚消息祸福成败无得而至其为寿也有劫石焉有河沙焉沙石之数有限寿量之数无穷此吾金仙氏之长生也鸾深信之遂焚仙经而专修观经虽寒暑之变疾病之来亦不懈怠魏王怜其志尚又嘉其自行化他流传甚广号为神鸾一日告弟子云地狱诸苦不可以不惧九品净业不可以不修因令弟子高声念阿弥陀佛鸾西向闭目叩头而亡是时僧俗同闻管弦丝竹之声从西而来良久乃止由此观之净土法门最为捷径况神仙者有所得则甚秘而不传以谓泄天机而有罪佛法门唯恐传之不广直欲度尽众生而后已是其慈悲广大不易测量非神仙之可比也。
  </div>
  <div class="pagination">
   <span class="current-page">
    1
   </span>
   <a href="归元直指集_page2.html">
    2
   </a>
   <a href="归元直指集_page3.html">
    3
   </a>
   <a href="归元直指集_page4.html">
    4
   </a>
   <a href="归元直指集_page5.html">
    5
   </a>
   <a href="归元直指集_page6.html">
    6
   </a>
   <span>
    ...
   </span>
   <a href="归元直指集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
