<!DOCTYPE html>
<html>
<head>
    <meta charset="UTF-8">
    <title>莲宗必读 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>莲宗必读 - 第 1 页/共 3 页</h1>
    <div class="content">续藏经   莲宗必读
　清 古昆集

　　 

　　莲宗必读
　　莲宗必读总序

　　净土法门者。乃诸佛究竟之法也。故弥陀因地。观此理而大誓普收。释迦果成。称此理而广舌深赞。彼则巨贤至圣。咸舒藻以为盟。此则觉德鸿儒。尽擒毫而作誓。挺身立行。力修此道者。列宿尘沙。莫况其多也。下至恶逆凡夫。十念便登宝土。飞禽畜类。随称亦达金池。此非弥陀愿力。安能若是。经云。末法亿亿人修行。罕一得道。唯依念佛得度。灵峰云。於念佛法门中。求其至简易至直捷者。莫若信愿专持名号。是故净土三经并行。古人独以弥陀经为日课。岂非持名一法。普被三根。摄事理无遗。统宗教无外。尤不可思议也哉。其名号功德。自何而始。乃因六八大愿之所庄严。九品悲心之所成就也。然彼佛愿力。虽不可思议。若厌离不深。则娑婆业系不脱。故藉五王八苦之缘。以作进修之策。而进修仪轨甚多。唯慈云行愿。最为切要。其上根之士。一闻便信。中下之辈。多诸疑惑。智者十疑论。统净宗一切疑问。振菩提大道之纲。断疑生信。厥功最巨。善导云。修余行业。迂僻难成。唯此法门。速超生死。若专修者。十即十生。法照大师。感文殊告曰。汝今念佛。正是其时。当知念佛。诸法之王。慧日感观音亦云。汝当知净土法门。胜过诸行。二大士皆法王长子。亲口传授念佛法门。殷勤如此。可不信哉。飞锡。永明。四明。慈照。优昙。天如。妙叶。楚石。幽溪等。乃传宗列祖。阐教圣师。皆撰文述偈。深劝往生。当细心玩味。而详择之。藕益法师。每见学者。未识方隅。靡惭滥吹。或云念佛散心无益。或云念佛须一心不乱。或云念佛须参究是谁。诘其信愿。毫无所知。可悲也夫。如意珠王。遇此等人。而成瓦砾。以此故述信愿持名历九品说。行者宜勤览之。又云。得生与否。全田信愿之有无。品位高下。全由持名之深浅。坚密云。一句弥陀。非大彻不能全提。而最愚亦无少欠。只贵一心受持。宁羡依稀解悟。省庵云。暂持圣号。胜於布施百年。一发大心。超过修行历劫。彻悟云。净土一门。最初省求悟门。末后不待发慧。不须忏业。不断烦恼。至极省要。至极径捷。及其证入。至极广大。至极究竟。故要解云。一声阿弥陀佛。即释迦本师於五浊恶世所得之阿耨多罗三藐三菩提法。今以此果觉。全体授与浊恶众生。乃诸佛所行境界。唯佛与佛能究尽。非九界自力所能信解也。如上所述。咸遵佛祖诚言。非敢臆说。撮其词明义显最切要者。会成一册。以便朝暮庄诵。刻刻提撕。如面聆法音。不敢疑贰。名之曰。莲宗必读。余为障缘深重。浊智腾波。非专修一行。生死难脱。匪凭圣教。信愿难阶。况去圣时遥。邪风竞起。正行之人。多被惑乱。是故必读此书。然后必生净土。愧鄙见隘劣。焉敢公诸胜友。但自为鞭策。而作往生左劵。敬摘诸文而谬为之序。
　　戊辰仲春净业弟子古昆谨集
　　敬采佛祖诚实言　　成就往生决定信　　普愿法界诸众生　　速脱轮回生安养　　愿我早登下下品　　免得娑婆受苦辛　　待吾一见弥陀后　　尽未来际度群生

　　莲宗必读总目

　　佛说阿弥陀经　　无量寿经四十八愿　　观经九品观章　　佛说五王八苦经　　慈云决疑行愿二门　　智者大师十疑论　　善导和尚专修法门　　法照大师感见文殊　　慧日法师感见观音　　飞锡法师高声念佛　　永明寿禅师(诫勿轻净土)　　四明尊者劝念佛疏　　慈照宗主劝发愿偈　　优昙和尚莲宗宝鉴　　天如禅师净土或问　　妙叶禅师念佛直指　　楚石琦禅师净土诗　　幽溪法师净土法语　　藕益法师持名九品　　坚密大师净要总序　　省庵法师菩提心文　　彻悟禅师念佛法语

　　佛说阿弥陀经

　　　　姚秦三藏法师鸠摩罗什　译
　　如是我闻。一时佛在舍卫国祇树给孤独园。与大比丘僧。千二百五十人俱。皆是大阿罗汉众所知识。长老舍利弗。摩诃目犍连。摩诃迦叶。摩诃迦旃延。摩诃俱絺罗。离婆多。周利盘陀伽。难陀。阿难陀。罗睺罗。憍梵波提。宾头卢颇罗堕。迦留陀夷。摩诃劫宾那。薄拘罗。阿菟楼驮。如是等诸大弟子。并诸菩萨摩诃萨。文殊师利法王子。阿逸多菩萨。乾陀诃提菩萨。常精进菩萨。与如是等诸大菩萨。及释提桓因等。无量诸天大众俱。尔时佛告长老舍利弗。从是西方过十万亿佛土。有世界名曰极乐。其土有佛。号阿弥陀。今现在说法。舍利弗。彼土何故名为极乐。其国众生。无有众苦。但受诸乐。故名极乐。又舍利弗。极乐国土。七重栏楯。七重罗网。七重行树。皆是四宝。周匝围绕。是故彼国。名为极乐。又舍利弗。极乐国土。有七宝地。八功德水。充满其中。池底纯以金沙布地。四边阶道。金银琉璃玻璃合成。上有楼阁。亦以金银琉璃玻璃[王*车]璖赤珠码碯而严饰之。池中莲华。大如车轮。青色青光。黄色黄光。赤色赤光。白色白光。微妙香洁。舍利弗。极乐国土。成就如是功德庄严。又舍利弗。彼佛国土。常作天乐。黄金为地。昼夜六时。雨天曼陀罗华。其土众生。常以清旦。各以衣裓。盛众妙华。供养他方十万亿佛。即以食时。还到本国。饭食经行。舍利弗。极乐国土。成就如是功德庄严。复次舍利弗。彼国常有种种奇妙杂色之鸟。白鹤。孔雀。鹦鹉。舍利。迦陵频伽。共命之鸟。是诸众鸟。昼夜六时。出和雅音。其音演畅五根。五力。七菩提分。八圣道分。如是等法。其土众生。闻是音已。皆悉念佛念法念僧。舍利弗。汝勿谓此鸟。实是罪报所生。所以者何。彼佛国土。无三恶道。舍利弗。其佛国土。尚无恶道之名。何况有实。是诸众鸟。皆是阿弥陀佛欲令法音宣流。变化所作。舍利弗。彼佛国土。微风吹动诸宝行树。及宝罗网。出微妙音。譬如百千种乐。同时俱作。闻是音者。自然皆生念佛念法念僧之心。舍利弗。其佛国土。成就如是功德庄严。舍利弗。於汝意云何。彼佛何故号阿弥陀。舍利弗。彼佛光明无量。照十方国无所障碍。是故号为阿弥陀。又舍利弗。彼佛寿命。及其人民。无量无边阿僧祇劫。故名阿弥陀。舍利弗。阿弥陀佛成佛已来。於今十劫。又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。舍利弗。彼佛国土。成就如是功德庄严。又舍利弗。极乐国土。众生生者。皆是阿[鞥-合+(白-日+田)]跋致。其中多有一生补处。其数甚多。非是算数所能知之。但可以无量无边阿僧祇说。舍利弗。众生闻者。应当发愿。愿生彼国。所以者何。得与如是诸上善人。俱会一处。舍利弗。不可以少善根福德因缘。得生彼国。舍利弗。若有善男子。善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生阿弥陀佛极乐国土。舍利弗。我见是利。故说此言。若有众生。闻是说者。应当发愿。生彼国土。舍利弗。如我今者。赞叹阿弥陀佛不可思议功德之利。东方亦有阿閦[鞥-合+(白-日+田)]佛。须弥相佛。大须弥佛。须弥光佛。妙音佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。南方世界有日月灯佛。名闻光佛。大焰肩佛。须弥灯佛。无量精进佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。西方世界有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。北方世界有焰肩佛。最胜音佛。难沮佛。日生佛。网明佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。下方世界有师子佛。名闻佛。名光佛。达摩佛。法幢佛。持法佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。上方世界有梵音佛。宿王佛。香上佛。香光佛。大焰肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。於汝意云何。何故名为一切诸佛所护念经。舍利弗。若有善男子善女人。闻是经受持者。及闻诸佛名者。是诸善男子善女人。皆为一切诸佛之所护念。皆得不退转於阿耨多罗三藐三菩提。是故舍利弗。汝等皆当信受我语。及诸佛所说。舍利弗。若有人已发愿。今发愿。当发愿。欲生阿弥陀佛国者。是诸人等。皆得不退转於阿耨多罗三藐三菩提。於彼国土。若已生。若今生。若当生。是故舍利弗。诸善男子善女人。若有信者。应当发愿生彼国土。舍利弗。如我今者。称赞诸佛不可思议功德。彼诸佛等。亦称赞我不可思议功德。而作是言。释迦牟尼佛。能为甚难希有之事。能於娑婆国土五浊恶世。劫浊见浊烦恼浊众生浊命浊中。得阿耨多罗三藐三菩提。为诸众生。说是一切世间难信之法。舍利弗。当知我於五浊恶世行此难事。得阿耨多罗三藐三菩提。为一切世间说此难信之法。是为甚难。佛说此经已。舍利弗。及诸比丘。一切世间天人阿修罗等。闻佛所说。欢喜信受。作礼而去。
　　要解云。此经是无问自说。彻底大慈之所加持。能分末法多障有情。依斯径登不退。故当来经法灭尽。特留此经住世百年。广度含识。阿伽陀药。万病总持。绝待圆融。不可思议。华严奥藏。法华秘髓。一切诸佛之心要。菩萨万行之司南。皆不出於此矣。

　　佛说无量寿经(四十八愿)

　　　　曹魏康僧铠译
　　佛告阿难。过去久远无央数劫。世自在王佛。兴出於世。时有国王。闻佛说法。心怀悦豫。寻发无上正真道意。弃国捐王。行作沙门。号曰法藏。诣彼佛所。稽首礼足。绕佛三匝。合掌而住。白佛言世尊。唯垂听察。如我所愿。当具说之。第一愿。设我得佛。国有地狱饿鬼畜生者。不取正觉。第二愿。设我得佛。国中天人。寿终之后。复更三恶道者。不取正觉。第三愿。设我得佛。国中天人。不悉真金色者。不取正觉。第四愿。设我得佛。国中天人。形色不同有好丑者。不取正觉。第五愿。设我得佛。国中天人。不识宿命。下至知百千亿那由他诸劫事者。不取正觉。第六愿。设我得佛。国中天人。不得天眼。下至见百千亿那由他诸佛国者。不取正觉。第七愿。设我得佛。国中天人。不得天耳。下至闻百千亿那由他诸佛所说。不得受持者。不取正觉。第八愿。设我得佛。国中天人。不得见他心智。下至知百千亿那由他诸佛国中众生心念者。不取正觉。第九愿。设我得佛。国中天人。不得神足。於一念顷。下至不能超过百千亿那由他诸佛国者。不取正觉。第十愿。设我得佛。国中天人。若起想念贪计身者。不取正觉。第十一愿。设我得佛。国中天人。不住定聚。必至灭度者。不取正觉。第十二愿。设我得佛。光明有限量。下至不照百千亿那由他诸佛国者。不取正觉。第十三愿。设我得佛。寿命有限量。下至百千亿那由他劫者。不取正觉。第十四愿。设我得佛。国中声闻。有能计量。乃至三千大千世界众生悉成缘觉。於百千劫。悉共计较。知其数者。不取正觉。第十五愿。设我得佛。国中天人。寿命无能限量。除其本愿。修短自在。若不尔者。不取正觉。第十六愿。设我得佛。国中天人。乃至闻有不善名者。不取正觉。第十七愿。设我得佛。十方世界无量诸佛。不悉咨嗟称我名者。不取正觉。第十八愿。设我得佛。十方众生。至心信乐。欲生我国。乃至十念。若不生者。不取正觉。唯除五逆。诽谤正法。第十九愿。设我得佛。十方众生。发菩提心。修诸功德。至心发愿。欲生我国。临寿终时。假令不与大众围绕现其人前者。不取正觉。第二十愿。设我得佛。十方众生。闻我名号。系念我国。植种德本。至心回向。欲生我国。不果遂者。不取正觉。第二十一愿。设我得佛。国中天人。不悉成满三十二大人相者。不取正觉。第二十二愿。设我得佛。他方佛土。诸菩萨众。来生我国。究竟必至一生补处。除其本愿自在所化。为众生故。被弘誓铠。积累德本。度脱一切。游诸佛国。修菩萨行。供养十方诸佛如来。开化恒沙无量众生。使立无上正真之道。超出常伦诸地之行。现前修习普贤之德。若不尔者。不取正觉。第二十三愿。设我得佛。国中菩萨承佛神力。供养诸佛。一食之顷。不能遍至无数无量亿那由他诸佛国者。不取正觉。第二十四愿。设我得佛。国中菩萨。在诸佛前现其德本。诸所求欲供养之具。若不如意者。不取正觉。第二十五愿。设我得佛。国中菩萨。不能演说一切智者。不取正觉。第二十六愿。设我得佛。国中菩萨。不得金刚那罗延身者。不取正觉。第二十七愿。设我得佛。国中天人。一切万物。严净光丽。形色殊特。穷微极妙。无能称量。其诸众生乃至逮得天眼。有能明了辨其名数者。不取正觉。第二十八愿。设我得佛。国中菩萨。乃至少功德者。不能知见其道场树无量光色。高四百万里者。不取正觉。第二十九愿。设我得佛。国中菩萨。若受读经法。讽诵持说。而不得辩才智慧者。不取正觉。第三十愿。设我得佛。国中菩萨。智慧辩才若可限量者。不取正觉。第三十一愿。设我得佛。国土清净。皆悉照见十方一切无量无数不可思议诸佛世界。犹如明镜睹其面像。若不尔者。不取正觉。第三十二愿。设我得佛。自地以上至於虚空。宫殿楼观。池流华树。国土所有一切万物。皆以无量杂宝。百千种香。而共合成。严饰奇妙。超诸天人。其香普熏十方世界。菩萨闻者皆修佛行。若不如是。不取正觉。第三十三愿。设我得佛。十方无量不可思议诸佛世界众生之类。蒙我光明。触其身者。身心柔软。超过天人。若不尔者。不取正觉。第三十四愿。设我得佛。十方无量不可思议诸佛世界众生之类。闻我名字。不得菩萨无生法忍诸深总持者。不取正觉。第三十五愿。设我得佛。十方无量不可思议诸佛世界。其有女人闻我名字。欢喜信乐发菩提心。厌恶女身。寿终之后复为女像者。不取正觉。第三十六愿。设我得佛。十方无量不可思议诸佛世界诸菩萨众。闻我名字。寿终之后常修梵行。至成佛道。若不尔者。不取正觉。第三十七愿。设我得佛。十方无量不可思议诸佛世界诸天人民。闻我名字。五体投地。稽首作礼。欢喜信乐。修菩萨行。诸天世人。莫不致敬。若不尔者。不取正觉。第三十八愿。设我得佛。国中天人。欲得衣服。随念即至。如佛所赞应法妙服。自然在身。有求裁缝捣染浣濯者。不取正觉。第三十九愿。设我得佛。国中天人。所受快乐。不如漏尽比丘者。不取正觉。第四十愿。设我得佛。国中菩萨。随意欲见十方无量严净佛土。应时如愿。於宝树中皆悉照见。犹如明镜睹见其面像。若不尔者。不取正觉。第四十一愿。设我得佛。他方国土诸菩萨众。闻我名字。至於得佛。诸根缺陋不具足者。不取正觉。第四十二愿。设我得佛。他方国土诸菩萨众。闻我名字。皆悉逮得清净解脱三昧。住是三昧。一发意顷。供养无量不可思议诸佛世尊。而不失定意。若不尔者。不取正觉。第四十三愿。设我得佛。他方国土诸菩萨众。闻我名字。寿终之后生尊贵家。若不尔者。不取正觉。第四十四愿。设我得佛。他方国土诸菩萨众。闻我名字。欢喜踊跃。修菩萨行。具足德本。若不尔者。不取正觉。第四十五愿。设我得佛。他方国土诸菩萨众。闻我名字。皆悉逮得普等三昧。住是三昧。至於成佛。常见无量不可思议一切诸佛。若不尔者。不取正觉。第四十六愿。设我得佛。国中菩萨。随其志愿。所欲闻法。自然得圣。若不尔者。不取正觉。第四十七愿。设我得佛。他方国土诸菩萨众。闻我名字。不即得至不退转者。不取正觉。第四十八愿。设我得佛。他方国土诸菩萨众。闻我名字。不即得至第一忍第二第三法忍。於诸佛法。不能即得不退转者。不取正觉。尔时法藏比丘。说此愿已。应时普地六种震动。天雨妙华。以散其上。空中赞言。决定必成无上正觉。

　　佛说观无量寿佛经(九品观章)

　　　　刘宋西域三藏法师畺良耶舍译
　　佛告阿难。及韦提希。若欲至心生西方者。先当观於一丈六像在池水上。如先所说无量寿佛身量无边。非是凡夫心力所及。然彼如来宿愿力故。有忆想者。必得成就。但想佛像。得无量福。况复观佛具足身相。阿弥陀佛神通如意。於十方国变现自在。或现大身满虚空中。或现小身丈六八尺。所现之形皆真金色。圆光化佛。及宝莲华。如上所说。观世音菩萨及大势至。於一切处身同众生。但观首相。知是观世音。知是大势至。此二菩萨。助阿弥陀佛普化一切。是为杂想观。名第十三观。
　　佛告阿难。及韦提希。上品上生者。若有众生。愿生彼国者。发三种心。即便往生。何等为三。一者至诚心。二者深心。三者回向发愿心。具三心者。必生彼国。复有三种众生。当得往生。何等为三。一者慈心不杀。具诸戒行。二者读诵大乘方等经典。三者修行六念。回向发愿。愿生彼国。具此功德。一日乃至七日。即得往生。生彼国时。此人精进勇猛故。阿弥陀如来。与观世音大势至。无数化佛。百千比丘。声闻大众。无量诸天。七宝宫殿。观世音菩萨。执金刚台。与大势至菩萨。至行者前。阿弥陀佛。放大光明。照行者身。与诸菩萨授手迎接。观世音大势至。与无数菩萨。赞叹行者。劝进其心。行者见已。欢喜踊跃。自见其身。乘金刚台。随从佛后。如弹指顷。往生彼国。生彼国已。见佛色身众相具足。见诸菩萨色相具足。光明宝林演说妙法。闻已即悟无生法忍。经须臾间。历事诸佛。徧十方界。於诸佛前。次第受记。还至本国。得无量百千陀罗尼门。是名上品上生者。
　　上品中生者。不必受持读诵方等经典。善解义趣。於第一义。心不惊动。深信因果。不谤大乘。以此功德。回向愿求生极乐国。行此行者。命欲终时。阿弥陀佛。与观世音大势至。无量大众。眷属围绕。持紫金台。至行者前。赞言法子。汝行大乘解第一义。是故我今来迎接汝。与千化佛一时授手。行者自见坐紫金台。合掌叉手。赞叹诸佛。如一念顷。即生彼国七宝池中。此紫金台。如大宝华。经宿则开。行者身作紫磨金色。足下亦有七宝莲华。佛及菩萨俱时放光。照行者身。目即开明。因前宿习。普闻众声。纯说甚深第一义谛。即下金台。礼佛合掌。赞叹世尊。经於七日。应时即於阿耨多罗三藐三菩提得不退转。应时即能飞行。徧至十方。历事诸佛。於诸佛所。修诸三昧。经一小劫。得无生忍。现前授记。是名上品中生者。
　　上品下生者。亦信因果。不谤大乘。但发无上道心。以此功德。回向愿求生极乐国。行者命欲终时。阿弥陀佛。及观世音大势至。与诸菩萨。持金莲华。化作五百佛。来迎此人。五百化佛。一时授手。赞言法子。汝今清净发无上道心。我来迎汝。见此事时。即自见身。坐金莲华。坐已华合。随世尊后。即得往生七宝池中。一日一夜莲华乃开。七日之中乃得见佛。虽见佛身。於众相好。心不明了。於三七日后。乃了了见。闻众音声。皆演妙法。游历十方。供养诸佛。於诸佛前。闻甚深法。经三小劫。得百法明门。住欢喜地。是名上品下生者。是名上辈生想。
　　佛告阿难。及韦提希。中品上生者。若有众生。受持五戒。持八戒斋。修行诸戒。不造五逆。无众过患。以此善根。回向愿求生於西方极乐世界。临命终时。阿弥陀佛。与诸比丘。眷属围绕。放金色光。至其人所。演说苦空无常无我。赞叹出家。得离众苦。行者见已。心大欢喜。自见己身坐莲华台。长跪合掌。为佛作礼。未举头顷。即得往生极乐世界。莲华寻开。当华敷时。闻众音声。赞叹四谛。应时即得阿罗汉道。三明六通。具八解脱。是名中品上生者。
　　中品中生者。若有众生。若一日一夜持八戒斋。若一日一夜持沙弥戒。若一日一夜持具足戒。威仪无缺。以此功德。回向愿求生极乐国。戒香熏修。如此行者。命欲终时。见阿弥陀佛。与诸眷属。放金色光。持七宝莲华。至行者前。行者自闻空中有声赞言。善男子。如汝善人。随顺三世诸佛教故。我来迎汝。行者自见。坐莲华上。莲华即合。生於西方极乐世界。在宝池中。经於七日。莲华乃敷。华既敷已。开目合掌。赞叹世尊。闻法欢喜。得须陀洹。经半劫已。成阿罗汉。是名中品中生者。
　　中品下生者。若有善男子善女人。孝养父母。行世仁慈。此人命欲终时。遇善知识。为其广说阿弥陀佛国土乐事。亦说法藏比丘四十八愿。闻此事已。寻即命终。譬如壮士。屈伸臂顷。即生西方极乐世界。经七日已。遇观世音及大势至。闻法欢喜。得须陀洹。过一小劫成阿罗汉。是名中品下生者。是名中辈生想。
　　佛告阿难。及韦提希。下品上生者。或有众生。作众恶业。虽不诽谤方等经典。如此愚人。多造恶法。无有惭愧。命欲终时。遇善知识。为说大乘十二部经首题名字。以闻如是诸经名故。除却千劫极重恶业。智者复教合掌叉手。称南无阿弥陀佛。称佛名故。除五十亿劫生死之罪。尔时彼佛。即遣化佛。化观世音化大势至。至行者前。赞言善男子。以汝称佛名故。诸罪消灭。我来迎汝。作是语已。行者即见化佛光明。徧满其室。见已欢喜。即便命终。乘宝莲华。随化佛后。生宝池中。经七七日。莲华乃敷。当华敷时。大悲观世音菩萨。及大势至菩萨。放大光明。住其人前。为说甚深十二部经。闻已信解。发无上道心。经十小劫。具百法明门。得入初地。是名下品上生者。
　　佛告阿难。及韦提希。下品中生者。或有众生。毁犯五戒八戒。及具足戒。如此愚人。偷僧祇物。盗现前僧物。不净说法。无有惭愧。以诸恶业。而自庄严。如此罪人。以恶业故。应堕地狱。命欲终时。地狱众火。一时俱至。遇善知识。以大慈悲。即为赞说阿弥陀佛十力威德。广赞彼佛光明神力。亦赞戒定慧解脱解脱知见。此人闻已。除八十亿劫生死之罪。地狱猛火。化为清凉风。吹诸天华。华上皆有化佛菩萨。迎接此人。如一念顷。即得往生七宝池中。莲华之内。经於六劫。莲华乃敷。观世音大势至。以梵音声。安慰彼人。为说大乘甚深经典。闻此法已。应时即发无上道心。是名下品中生者。
　　佛告阿难。及韦提希。下品下生者。或有众生。作不善业。五逆十恶。具诸不善。如此愚人。以恶业故。应堕恶道。经历多劫。受苦无穷。如此愚人。临命终时。遇善知识。种种安慰。为说妙法。教令念佛。彼人苦逼。不遑念佛。善友告言。汝若不能念彼佛者。应称无量寿佛。如是至心。令声不绝。具足十念。称南无阿弥陀佛。称佛名故。於念念中。除八十亿劫生死之罪。命终之时。见金莲华。犹如日轮。住其人前。如一念顷。即得往生极乐世界。於莲华中。满十二大劫。莲华方开。观世音大势至。以大悲音声。为其广说诸法实相。除灭罪法。闻已欢喜。应时即发菩提之心。是名下品下生者。是名下辈生想。
　　佛告阿难。行此三昧者。现身得见无量寿佛。及二大士。若善男子及善女人。但闻佛名二菩萨名。除无量劫生死之罪。何况忆念。若念佛者。当知此人。则是人中芬陀利华。观世音菩萨。大势至菩萨。为其胜友。当坐道场。生诸佛家。
　　智者大师将入灭。命施床东壁。面向西方。专称阿弥陀佛。令读四十八愿。九品观章。唱无量寿经。及观经题竟。乃顾大众。合掌赞曰。四十八愿。庄严净土。华池宝树。易往无人。火车相现。一念改悔者。尚得往生。况戒慧熏修。圣行道力。功不唐捐矣。

　　佛说五王八苦经

　　　　北藏当字号附东晋录
　　昔者有五王。国界相近。共相往来。不相攻伐。唯作善友。其最大者。字普安王。习菩萨行。余四小王。常习邪行。大王怜悯。意欲度之。呼来上殿。共相娱乐。乃至七日。终日竟夜。作娼妓乐。七日已满。四小王共白大王言。国事甚多。请还政治。大王语诸左右。严驾车乘。群臣吏民。都共送之。至其半道。大王怜愍。意欲度之。语诸小王曰。各说所乐悦乐之情。一王答言。我愿欲得阳春三月。树木荣华。游戏原野。是我之乐。一王复言。我所乐异。愿我常作国王。鞍马服饰。楼阁殿堂。官属人民。围绕左右。晃晃煜煜。搥钟鸣鼓。出入行来。路人倾目。是我之乐。一王复言。我所乐异。愿复得好妇好儿。端正无双。共相娱乐。极情快意。是我之乐。一王复言。我所乐复异。愿我父母常在。多有兄弟妻子罗列。好衣美食以恣其口。素琴青衣共相娱乐。是我之乐。各自说其所乐竟。四王俱回头。白其大王。所乐何事。大王答言。我先说卿等所乐。然后说我之乐。卿一人言。阳春三月。树木荣华。游戏原野。秋则雕落。非是久乐。卿一人复言。愿我常作国王。鞍马服饰。楼阁殿堂。官属人民。围绕左右。晃晃煜煜。搥钟鸣鼓。出入行来。路人倾目。往古诸王。隐隐赈赈。快乐无极。福德转尽。诸国相伐。忽然崩亡。非是久乐。卿一人复言。愿得好妇好儿。端正无双。共相娱乐。极情快意。一朝疾病。忧苦无量。此非久乐。卿一人复言。愿我父母常在。多有兄弟妻子罗列。好衣美食以恣其口。素琴青衣共相娱乐。一朝有事。为官所执。系闭在狱。无有救护。此非久乐。四人俱问。王乐云何。王言。我乐不生不死。不苦不乐。不饥不渴。不寒不热。存亡自在。此是我乐。四王俱言。此乐何处当有明师。大王答言。吾师号曰为佛。近在祇洹精舍。诸王欢喜。各诣佛所。稽首作礼。退坐一面。大王胡跪。合掌白佛言。我等今得为人。暗钝无知。但深着世乐。不知罪福。愿佛为弟子等。说其苦谛。佛言。卿等善听。当为汝说。人生在世常有无量众苦切身。今粗为汝等略说八苦。何为八苦。生苦老苦。病苦死苦。恩爱别苦。所求不得苦。怨憎会苦。忧悲恼苦。是为八苦也。何谓生苦。人死之时。不知精神趣向何道。未知生处。并受中阴之形。至三七日中。父母和合。便来受胎。一七日如薄酪。二七日如稠酪。三七日如凝酥。四七日如肉脔五胞成就。巧风入腹。吹其身体。六情开张。在母腹中。生脏之下。熟脏之上。母啖一杯热食。灌其身体。如入镬汤。母饮一杯冷水。亦如寒冰切体。母饱之时。迫逼身体。痛不可言。母饥之时。腹中了了。亦如倒悬。受苦无量。至其满月。欲生之时。头下向产门。如两石夹山。欲生之时。母危父怖。生堕草上。身体细软。草触其身。如履刀剑。忽然失声大唤。此是苦不。诸人咸言。实是大苦。何谓老苦。父母养育。至年长大。自用强健。担轻负重不自裁量。寒时极寒。热时极热。饥时极饥。饱时极饱。无有节度。渐至年老。头白齿落。目视[梳-木+目][梳-木+目]。耳听不聪。盛去衰至。皮缓面皱。百节痛疼。行步极苦。坐起呻吟。忧悲心恼。识神转灭。便旋即忘。命日促尽。言之流涕。坐起须人。此是苦不。大王答曰。实是大苦。何谓病苦。人有四大。和合而成其身。何谓四大。地大水大火大风大。一大不调。百一病生。四大不调。四百四病同时共作。地大不调。举身皆痛。水大不调。举身[月*夆]肿。火大不调。举身蒸热。风大不调。举身掘强。百节苦痛。犹被杖楚。四大进退。手足不任。气力虚竭。坐起须人。口燥唇燋。筋断鼻拆。目不见色。耳不闻音。不净流出。身卧其上。心怀苦恼。言辄悲哀。六亲在侧。昼夜看视。初无休息。甘膳美食。入口皆苦。此是苦不。王答曰。实是大苦。何谓死苦。人死之时。四百四病。同时俱作。四大欲散。魂神不安。欲死之时。刀风解形。无处不痛。白汗流出。两手摸空。室家内外。在其左右忧悲涕哭痛彻骨髓不能自胜死者去之风去气绝。火灭身冷。风先火次。魂灵去矣。身体挺直。无所复知。旬日之间。肉坏血流。[月*夆]胀烂臭。甚不可近。弃之旷野。众鸟啖食。肉尽骨乾。髑髅异处。此是苦不。答言。实是大苦。何谓恩爱别苦。室家内外。兄弟妻子。共相恋慕。一朝破亡。为人抄劫。各自分张。父东子西。母南女北。非唯一处。为人奴婢。各自悲呼。心内断绝。[穴/幻][穴/幻]冥冥。无有相见之期。此是苦不。答言。实是大苦。何谓所求不得苦。家有财物散尽。追求大官吏民。望得富贵。勤苦求之。求之不止。会遇得之。而作边境令长。未经几时。贪取民物。为人告言。一朝有事。槛车载去。欲杀之时。忧苦无量。不知死活何日。此是苦不。答曰。实是大苦。何谓怨憎会苦。世人薄俗。共居爱欲之中。争不急之事。更相杀害。遂成大怨。各自相避。隐藏无处。各磨刀错箭。挟弓持杖。恐忽相见会遇。狭道相逢。张弓注箭。两刀相向。不知胜负是谁。当尔之时。怖畏无量。此是苦不。答曰。实是大苦。何谓忧悲恼苦。人生在世。长命者乃至百岁。矩命者胞胎伤堕。长命之者。与斯百岁。夜消其半。余有五十年在。醉酒疾病。不知作人。已减五年。小时愚痴。十五年过。未知礼仪。年中八十。老耄无知。耳聋目冥。无有法则。复减二十年。已九十年过。余十岁之中。多有诸愁忧。天下欲乱时亦愁。天下旱时亦愁。天下大水亦愁。天下大霜亦愁。天下大热亦愁。室家内外。多诸病痛亦愁。持家财物治生恐失亦愁。官家百调未输亦愁。家人遭县官事。闭系在狱。未知出期亦愁。兄弟妻子远行未归亦愁。居家穷寒无有衣食亦愁。此舍村落有事亦愁。社稷不办亦愁。室家死亡无有财物殡葬亦愁。至春时种作无有犁牛亦愁。如是种种忧愁。常无乐时。至其节日。共相集聚。应当欢喜。方共悲涕相向。此是苦不。答曰实是大苦。尔时五王。及诸群臣。会中数千万人。闻佛说诸苦谛。心开意悟。即得须陀洹道。皆大欢喜。作礼而去。四王俱白普安王言。大王真是大权菩萨。化导我等。令得道迹。大王之恩。我本观诸宫殿。心情爱着。不能远离今睹宫殿如视秽厕无可乐者即舍王位付弟。出家为道。修诸功德。日日无倦。
　　佛说五王八苦经(终)

　　往生净土决疑行愿二门

　　　　宋耆山沙门遵式述
　　维安养宝剎。大觉攸赞。三辈高升。夕孕金华。列宿犹惭於海滴。晨游玉沼。世镫强喻於河沙。良以十方爰来。四生利往。虽腾光而普示。终稽首而偏求。故其竺国皇州。自今观古。彼则巨贤至圣。咸舒藻以为盟。(文殊普贤天亲龙树等。或别译愿文。或着在经论)此则觉德鸿儒。尽摛毫而作誓。(且从晋世。东林净社。刘雷等十八贤洎百二十三人同誓。遗民属词。其后冠盖之士。德望之。僧。洁志之俗。富於编简)自兹回向绵续。倡和相寻。诚道德之通衢。常乐之直济也。但世多创染割截。未识方隅。忽遇问津。靡惭滥吹。或攘臂排为小教。或大笑斥作权乘。以其言既反经。人惑常典。遂辄述往生净土决疑行愿二门。词愧不文。理存或当。菽麦视而且辨。泾渭挹而永分。剪伊兰之臭林。植栴檀之香干。信行愿原始要终。不数千言备举矣。
　　第一决疑门(一疑师二疑法三疑自)　　第二行愿门(一礼忏门二十念门三系缘门四众福门)
　　第一决疑门者。疑为信障。世间小善尚不能成。况菩提大道乎。或曰。智者有十疑论。何须此文。然略由三意。一者上为王臣几务稍暇。难寻广文。今举大纲。略出行相。易披览易修行故。二者十疑随事释难。唯第二三。略附理立。且事无尽。疑亦叵穷。今直明一理为诸法源。指源则流可识矣。三者正对说者。反经乖理。自损损他。故於疑法中简小取大。明白权实。使来者不惑。至道安和尚往生论六卷。怀感法师群疑论七卷。道绰禅师安乐集三卷。慈敏三藏净土慈悲集三卷。源信禅师净土集二卷。古今诸师制疏解经。宗经造论。随情释难。伽陀赞扬。同归而各见。寻究良难。今以三疑收尽。文出天台止观。非敢臆说　一疑师者。师有二。邪外倒惑化人。非所承也。正法之师。复有凡圣因果。凡及因位。容有未了。犹清辨谓弥勒未是徧知。俟龙华道后问津也。今示西方令回向者。唯果佛圣师。释迦及十方诸佛。出广长舌。说诚实言。赞劝往生。更何所惑　二疑法者。佛法有小乘不了义。大乘了义。大乘复有了不了义。今净土唯大乘了义中了义也。且小乘经部。无一字劝生他方净土。天亲论女人及二乘种不生。此即明据也。问。小弥陀经等。皆说彼国有声闻。鼓音王经佛母名殊胜妙颜。亦复有女人。答。佛母恐指初降生时。成正觉已。国土随净。必无女人。或转男如龙女。或命终如悉达母。声闻如观经疏。及十疑论和会。今明大乘。复有三种。一三乘通教。门虽通大。类狎二乘。又当教菩萨。虽化他净佛国土。化毕还同二乘归於永灭。净土深理。非彼所知。非了义也。二大乘别教。明独菩萨法。虽谈实理。道后方证。因果不融。净土则理外修成万法乃不由心具。虽尘劫修道。广游佛剎。指彼净土因果。但是体外方便。斯亦未了。三佛乘圆教。诠旨圆融。因果顿足。经曰。十方谛求。更无余乘唯。一佛乘。是则大乘中大乘。了义中了义。十方净秽。卷怀同在於剎那。一念色心。罗列徧收於法界。并天真本具。非缘起新成。一念既然。一尘亦尔。故能一一尘中一切剎。一一心中一切心。一一心尘复互周。重重无尽无障碍。一时顿现非隐显。一切圆成无胜劣。若神珠顿含众宝。犹帝网交映千光。我心既然。生佛体等。如此。方了回神亿剎。实为自己心中。孕质九莲。岂逃剎那际内。苟事理攸隔。净秽相妨。安令五逆凡夫。十念便登宝土。二乘贤辈。回心即达金池也哉。信此圆谈事无不达。昧斯至理。触类皆迷。华严云。心如工画师。造种种五阴。一切世间中。无不从心造。(造通二种。一理具。十界依正。一念顿足。二变起。全理缘起。知无不为)如心佛亦尔。如佛众生然。心佛及众生。是三无差别。(由三无差。方感应道交。悲愿相摄。共变各变因果方成。若但一理无差。不晓诸法互具。未善圆旨)起信论。所言法者。谓众生心。(直指凡心)是心即摄一切世间。(六凡法界)出世间法。(四圣法界也。摄义亦二。一理具。二事造。并摄十界。十界之内。身土净秽。何法不在)依此示摩诃衍义。(摩诃衍大乘也。若非此心。安堪乘运)十六观。诸佛是法界身。入一切众生心想中。乃至是心作佛。是心是佛。般舟三昧。佛是我心。是我心见佛。是我心作佛等。谈斯旨者。大乘卷中粲然可举。至若法华妙部。如来亲记往生。华严顿谈。普贤躬陈回向。是知弥陀因地。观此理而大誓普收。释迦果成。称此理而广舌深赞。十方三世。莫不咸然。问。妙理圆极。世人尽须观行始生耶。答。不然。今但直决疑情。令知净土百宝庄严。九品因果。并在众生介尔心中。理性具足。方得往生事用。随愿自然。是则旁罗十方。不离当念。往来法界。正恊唯心。免信常流。执此非彼。其九品生相。各有行类。上辈三品须解须行。故云汝行大乘。解第一义。学者见贤思齐。企金座而高升。当妙观之是托。若中下六品生因。只精持禁戒。行世仁慈。至下下品。本是恶逆。十念精诚。便生彼国。但知有净土。尽可回心也。(世人纵云净土出大乘。不能如上约教甄简。宁逃混滥。未足决疑)三疑自者。博地凡夫。世缘缠盖。云何此身生净土。入贤圣海。同正定聚。释曰。若了如上法性虚通。及信弥陀本愿摄受。但勤功福宁俟问津。况十念得生。唯除五逆及谤正法。又定心十念。逆谤亦生。正愿志求。夫复何惑。
　　第二正修行愿门者。略开四门。一礼忏。二十念。三系缘。四众福。修行整足。唯须此四。先礼佛净除业障。身心皎洁。如净良田。次十念定心成行。立愿要期。植往生正因。如下种子。次系心爱护长养。滋发芽茎。如澍膏雨。次众福助令繁茂。使速成华果。如灌肥腻。具修此四。最上最胜。或少暇随修三二一者皆生彼国以四门各有行愿皆是正因故也亦可六斋日修忏日日中修十念以十念是净因要切必不可废后二门任力所能若不然者但随所欲。任意行之。
　　礼忏门者。日日早晨。於常供道场中。冠带服饰端庄谨肃。佛像前手自烧香合掌定心作是云。
　　一切恭敬一心顶礼常住三宝(存心徧礼十方三世一切佛法僧宝。拜起。两膝着地。手执香炉。烧众名香云)。
　　愿此香烟云。徧满十方界。无边佛土中。无量香庄严。具足菩萨道。成就如来香。
　　(冥心少顷。徧运香云。供养三宝。普熏众生。咸生净土。想已置炉。起作一礼。礼已合掌。曲躬恳切。想面对弥陀。及一切佛。而赞叹曰)。
　　如来妙色身。世间无与等。无比不思议。是故今顶礼。如来色无尽。智慧亦复然。一切法常住。是故我归依。大智大愿力。普度於群生。令舍热恼身。生彼清凉国。我今净三业。归依及礼赞。愿共诸众生。同生安乐剎。
　　(赞愿已。即便礼佛。一一存心专对云)。
　　一心顶礼常寂光净土。阿弥陀如来。清净妙法身。徧法界诸佛。　　一心顶礼实报庄严土。阿弥陀如来。微尘相海身。徧法界诸佛。　　一心顶礼方便圣居土。阿弥陀如来。解脱相严身。徧法界诸佛。　　一心顶礼西方安乐土。阿弥陀如来。大乘根界身。徧法界诸佛。　　一心顶礼西方安乐土。阿弥陀如来。十方化往身。徧法界诸佛。　　一心顶礼西方安乐土。教行理三经。极乐正宣扬。徧法界尊法(灵峰大师注云。此礼旧本无。今依幽溪大师添入。使三宝具足)。　　一心顶礼西方安乐土。观世音菩萨。万亿紫金身。徧法界菩萨摩诃萨。　　一心顶礼西方安乐土。大势至菩萨。无边光智身。徧法界菩萨摩诃萨。　　一心顶礼西方安乐土。清净大海众。满分二严身。徧法界圣众(礼已。即两膝跪地。执手炉烧香至诚而倡是言)。
　　我今普为四恩三有。法界众生。悉愿断除三障。归命忏悔(起礼复跪执手炉云)。
　　至心忏悔。[○@叩]我弟子(某甲)。及法界众生。从无始世来。无明所覆。颠倒迷惑。而由六根三业。习不善法。广造十恶。及五无间。一切众罪。无量无边。说不可尽。十方诸佛。常在世间。法音不绝。妙香充塞。法味盈空。放净光明。照烛一切。常住妙理。徧满虚空。我无始来。六根内盲。三业昏暗。不见不闻。不觉不知。以是因缘。长流生死。经历恶道。百千万劫。永无出期。经云。毗卢遮那。徧一切处。其佛所住名常寂光。是故当知。一切诸法。无非佛法。而我不了。随无明流。是则於菩提中。见不清净。於解脱中。而起缠缚。今始觉悟。今始改悔。奉对[○@叩]诸佛。弥陀世尊。发露忏悔。当令我与法界众生。三业六根。无始所作现作当作。自作教他。见闻随喜。若忆不忆。若识不识。若疑不疑。若覆若露。一切重罪。毕竟清净。我忏悔已。六根三业。净无瑕累。所修善根。悉亦清净。皆悉回向。庄严净土。普与众生。同生安养。愿[○@叩]阿弥陀佛。常来护持。令我善根。现前增进。不失净因。临命终时。身心正念。视听分明。面奉[○@叩]弥陀。与诸圣众。手执华台。接引於我。一剎那顷。生在佛前。具菩萨道。广度众生同成种智(应三说。若时促及事迫。一说亦得。起云)。
　　忏悔发愿已。归命礼阿弥陀佛及一切三宝(一拜)。
　　(次旋绕法。或三匝。或七匝。乃至多匝。如是称念。随意随匝。不拘遍数。称云)。
　　南无阿弥陀佛　　南无观世音菩萨　　南无大势至菩萨　　南无清净大海众菩萨摩诃萨
　　自归於佛。当愿众生。体解大道。发无上心。(拜)　　自归於法。当愿众生。深入经藏。智慧如海。(拜)　　自归於僧。当愿众生。统理大众。一切无碍。(拜)　　和南圣众
　　(次至别座。诵弥陀经。或观经。若不诵得经。一心称名。量时而止。更回向结撮亦得)。
　　十念门者。每晨服饰已。面西正立。合掌。连声称阿弥陀佛。尽一口气为一念。如是十气为十念。随气长短。不限佛数。气极为度。声不高低。不缓急。调停得中。十气连属令心不散。专精为功。名十念者。是藉气束心也作此念已发愿回向云。
　　我弟子(某甲)。一心归命极乐世界阿弥陀佛。愿以净光照我。慈誓摄我。我今正念称如来名。经十念顷。为菩提道。求生净土。佛昔本誓。若有众生欲生我国。至心信乐乃至十念。若不生者。不取正觉。唯除五逆诽谤正法。我今自忆此生已来不造逆罪。不谤大乘。愿此十念。得入如来大誓海中。乘佛慈力。众罪消灭。净因增长。若临欲命终。自知时至。身不病苦。心无贪恋。心不倒散。如入禅定。佛及圣众。手执金台。来迎接我。如一念顷。生极乐国。华开见佛。即闻佛乘。顿闻佛慧。广度众生。满菩提愿。
　　(作已便止。不必拜。要尽此生。不得一日暂废。唯将不废自要其心。得生彼国)。
　　系缘门者。凡公临私养。历涉缘务。虽造次常不忘佛。及忆净土。如切事系心。虽种种作务。不妨密忆前事。念佛亦如是。若失念。数数摄还。久久成性。任运常忆。楞严经。譬如有人一专为忆。(譬佛念众生)一人专忘。(譬众生念佛)如是二人。若逢不逢。或见非见。二人相忆。二忆念深。如是乃至从生至生。同於形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远不假方便自得心开如染香人身有香气如此系心任运常遮一切恶念说欲作恶忆佛之故恶不能成纵随恶作恶业时心常不耎如身有香自然离臭。又复觉心微起恶念。即便忆佛。以佛力故。恶念自息。如人遇难。求彼强援。必得免脱。又见他受苦。以念佛心怜愍於彼。愿其离苦。若断刑狱。以念佛故。生悯念心。愿生净土。誓相救济。凡历一切境界。若善若恶。由心忆佛。皆心念作愿。故普贤愿王云。作一切恶皆不成就。若作善业皆悉和合。即此意尔。如是相续念佛在心。能办一切净因功德。恐烦披览。不复具说。诚哉此门。为益最大。
　　众福门者。普贤观。国王大臣欲忏重罪。当行五事。一正心不谤三宝。不障出家。不为梵行人作恶留难。(於持戒四众勿行污染)二孝养父母。奉事师长。三正法治国。不邪枉人民。四六斋日敕境内力所及处。令行不杀。(严禁渔捕。及诫奸斗。六斋日者。白月初八四王使者巡世。十四四王太子巡。十五四王亲巡。黑月二十三二十九三十巡世准上。若四王亲下。诸天星宿鬼神俱时随从。遇修福斋戒者。诸天相庆。即注禄添算护持福业。令其成就)五深信因果。信一实道。知佛不灭。此与十六观三福大同。但普贤正为王臣。故引用。此亦是三世诸佛净业正因。若出家四众。应具依观经三福为行。随作一福。若心念。若口言。作意回向。方成净因。
　　此四法门。是念佛三昧往生正因。必须系日修习。方可自期。定生净土。经云。行此三昧。现得见阿弥陀佛及二菩萨。若闻佛及二菩萨名。除无量劫生死之罪。何况忆念。此是人中芬陀利华。观音势至为其胜友。当坐道场。生诸佛家。此人现世。彼佛遣无数化佛化观音势至。及娑婆二十五菩萨。昼夜拥护。行住坐卧一切时处。不令恶鬼得便。不受一切灾难。常为国王大臣一切人民之所宗奉。所得功德。一念之间。不可算数。如佛之辩。不能称扬。除彼不肖人。孰闻不信受。(终)
　　幽溪大师暮年。奉行愿为日课。临终趺坐。以指书空。作妙法莲华经五字而化。法门之妙。於斯验矣。

　　净土十疑论

　　　　隋天台智者大师说
　　第一疑问。诸佛菩萨。以大悲为业。祇应愿生三界。於五浊三涂中救苦。因何求生净土。自安其生。舍离众生。无大慈悲。专为自利。障菩提道。答。菩萨有二种。久行菩萨道得无生忍者。实当所责。未得忍已还。及初发心凡夫。要须常不离佛。忍力成就。方堪处三界。於恶世中。救苦众生。智度论。具缚凡夫。有大悲心愿生恶世。救苦众生。无有是处。何以故。恶世界。烦恼强无忍力。随境转。声色所缚。自堕三涂。焉能救众生。假令得生人中。圣道难得。或因施戒修福。得作国王大臣。富贵自在。纵遇善知识。不肯信用。贪迷放逸。广造众罪。乘此恶业。一入三涂。经无量劫。从地狱出。受贫贱身。若不逢善知识。还堕地狱。如此轮回。至於今日。人皆如是。此名难行道也。故维摩经。自疾不能救。而能救疾人。智度论。如二人各有亲眷。为水所溺。一人情急。直入水救。无方便力。彼此俱没。一人有方便。取筏乘之。悉皆得脱。新发意菩萨。亦复如是。未得忍力。不能救生。为此当须近佛。得无生忍已。方能救生。如得船者。又论云。婴儿不得离母。离母或堕坑井。渴乳而死。鸟子翅羽未成。依树傅枝。不能远去。翅翮成就。方能飞空。自在无碍。凡夫无力。唯得专念阿弥陀佛。使成三昧。以业成故。临终敛念得生。决定不疑。见弥陀佛。证无生忍已。还来三界。乘无生忍船。救苦众生。广施佛事。任意自在。故论云。游戏地狱行者。生彼国得无生忍已。还入生死。教化地狱受苦众生。以是因缘。求生净土。愿识其教。十住婆沙论名易行道也。
　　第二疑问。诸法体空。本来无生。平等寂灭。今乃舍此求彼。岂不乖理。经云。净土先净其心。心净即佛土净。此云何通。答。释有二义。一总答。二别答。总答者。若言求生西方弥陀净土。是舍此求彼。不中理者。汝执住此不求西方。是舍彼着此。此还成病。不中理也。又转计亦不求生彼。亦不求生此者。则断灭见。金刚般若云。汝若作是念。发阿耨菩提者说诸法断灭。莫作是念。发菩提心者。於法不说断灭相。二别答者。夫不生不灭者。於生缘中。诸法和合。不守自性。求於生体。亦不可得。此生生时。无所从来。故名不生。诸法散时。不守自性。言我散灭。此散灭时。去无所至。故言不灭。非谓因缘生外。别有不生不灭。亦非不求生净土。唤作无生。中论。因缘所生法。我说即是空。亦名为假名。亦名中道义。又诸法不自生。亦不从他生。不共不无因。是故知无生。维摩经。虽知诸佛国。及与众生空。而常修净土。教化诸群生。又云。造立宫室。若依空地。随意无碍。若依虚空。终不能成。诸佛说法。常依二谛。不坏假名。而说诸法实相。智者炽然求生净土。达生体不可得。即真无生。此谓心净即佛土净。愚者为生所缚。闻生即作生解。闻无生即作无生解。不知生即无生。无生即生不达此理横相是非瞋他求生净土几许诬哉。此是谤法罪人。邪见外道也。
　　第三疑问。十方一切净土。法性平等。功德亦等。行者普念一切功德。生一切净土。今偏求一佛净土。与平等性乖。答。一切诸佛。土皆平等。但众生根钝。浊乱者多。若不系一境。三昧难成。专念阿弥陀佛。即是一相三昧。以心专至。得生彼国。随愿往生经。普广菩萨问。十方悉有净土。何故偏赞西方。佛告普广。阎浮提众生。心多浊乱。偏赞一佛净土。使专心一境。即得往生。若总念一切佛。境宽则心散漫。三昧难成。故不得生。又求一佛功德。与一切佛功德无异。以同一佛法性故。为此念阿弥陀佛。即念一切佛。生一净土。即生一切净土。华严经。一切诸佛身。即是一佛身。一心一智慧。力无畏亦然。又云。譬如净满月。普应一切水。影像虽无量。本月未曾二。如是无碍智。成就等正觉。应现一切剎。佛身无有二。智者以譬喻得解。能达一切月影即一月影。一月影即一切月影。月体无二故。一佛即一切佛。一切佛即一佛。法身无二故。炽然念一佛时。即是念一切佛也。
　　第四疑问。十方佛土随念一土随得往生。何偏念弥陀佛答凡夫无智不敢自专专用佛语释迦一代说法处处圣教唯劝众生念阿弥陀佛求生西方极乐世界如无量寿经观经往生论数十余部殷勤指授故偏念也。又弥陀别有大悲四十八愿。接引众生。又观经阿弥陀佛有八万四千相。一一相有八万四千好。一一好放八万四千光明。徧照法界念佛众生。摄取不舍。若有念者。机感相应决定得生。又阿弥陀经。大无量寿经。鼓音王陀罗尼经等云。释迦佛说经时。皆有十方恒沙诸佛。舒舌相覆大千世界。证成一切众生念阿弥陀佛乘佛大悲本愿力故决定得生极乐世界。当知阿弥陀佛。与此世界偏有因缘。无量寿经法灭之时特驻此经百年在世接引众生往生彼国故知阿弥陀佛与此世界极恶众生偏有因缘其余净土虽一两经略劝不如弥陀佛国处处经论殷勤劝往也。
　　第五疑问。具缚凡夫。恶业厚重。一切烦恼。一毫未断。西方净土出过三界。具缚云何得生。答。有二种缘。一自力。二他力。自力者。此世界修道。实未得生净土。璎珞经。凡夫未识三宝。不知善恶因之与果。初发菩提心。以信为本。住在佛家。以戒为本。受菩萨戒。身身相续。戒行不阙。经一二三劫。至初发心住。如是修行十信一波罗密等。无量行愿。相续无间。满一万劫。至第六正心住。若更增进至第七不退住。即种性位。此约自力卒未得生净土他力者若信阿弥陀佛大悲愿力摄取念佛众生即能发菩提心行念佛三昧厌离三界身。起行施戒修福。於一一行中。回愿生彼弥陀净土。乘佛愿力。机感相应。即得往生。故十住婆沙论云。此世界有难行道。易行道。难行者。五浊恶世。於无量佛时求阿[鞥-合+(白-日+田)]跋致甚难可得此难无数尘沙说不可尽略陈有五一外道相眩乱菩萨法二无赖恶人破他胜德三颠倒善果能坏梵行四声闻自利障於大慈。五唯有自力无他力持。如跛人步行。一日数里。极大辛苦。谓自力也。易行者。谓信佛语。教念佛三昧。愿生净土。乘弥陀愿力摄持。决定往生不疑。如水行藉船。须臾千里。谓他力也。劣夫从转轮王。一日夜行四天下非自力轮王力也若言有漏凡夫不得生净土。亦可有漏凡夫不得见佛身。然念佛三昧。并无漏善根所起有漏凡夫随分得见佛粗相菩萨见微细相净土亦尔虽是无漏善根所起有漏凡夫发无上菩提心求生净土常念佛故伏灭烦恼得生净土随分得见粗相。菩萨见微妙相。此何所疑。华严经。一切诸佛剎。平等普严净。众生业行异。所见各不同。即其义也。
　　第六疑问。设令具缚凡夫。得生彼国。邪见三毒等常起。云何生彼。即得不退。答。彼有五因缘不退。一阿弥陀佛大悲愿力摄持。故得不退。二佛光常照。故菩提心常增进不退。三水鸟树林风声乐响。皆说苦空。闻者常起念佛念法念僧之心故不退。四彼国纯诸菩萨以为良友。无恶缘境。外无神鬼魔邪。内无三毒等。烦恼毕竟不起故不退五生彼即寿命永劫共菩萨佛齐故不退也。在此恶世。日月短促。经阿僧祇劫。复不起烦恼。长时修道。云何不得无生忍也。此理显然。不须疑也。
　　第七疑问。弥勒菩萨。一生补处。上品十善。得生彼处见弥勒菩萨。随从下生。三会之中。自然而得圣果。何须求生西方。答。求生兜率。一日闻道见佛。势欲相似。若细比较。大有优劣。且论二种。一者纵持十善。恐不得生。弥勒上生经。行众三昧。深入正定。方始得生。更无方便接引之义。不如阿弥陀佛本愿力。光明力。但有念佛众生。摄取不舍。又释迦说九品教门。方便接引。殷勤发遣。生彼净土。但众生能念弥陀佛者。机感相应。必得生也。如世间慕人。能受慕者机会相投。必成其事。二者兜率天宫是欲界。退位者多。无水鸟树林。风声乐响。使闻者悉念佛。发菩提心。伏灭烦恼。又有女人。长诸天爱着五欲之心。又天女微妙。诸天耽玩。不能自勉。不如弥陀净土水鸟树林。风声乐响。众生闻者。皆念佛发菩提心。伏灭烦恼。又无女人二乘。纯一大乘清净良伴。为此烦恼恶业毕竟不起。遂至无生之位。如此比较。优劣显然。释迦佛时。见佛不得圣果者如恒沙。弥勒出世亦尔。大有不得圣果者。未如弥陀净土。生彼国已。悉得无生法忍。未有一人退落三界。为生死业缚也。西国传有三菩萨。一无着。二世亲三师子觉。三人契志生兜率愿见弥勒。若先亡得见。誓来相报。师子觉亡。一去不来。后世亲临终。无着语云。汝见弥勒。即来相报。世亲去已。三年始来。云至彼听弥勒菩萨一坐说法。旋绕即来。彼天日长。此处已经三年。师子觉为受天乐。五欲自娱。在外眷属从去已来总不见弥勒。诸小菩萨生彼。尚着五欲。何况凡夫。为此愿生西方。定得不退。不求生兜率也。
　　第八疑问。众生无始以来。造无量业。今生一形不逢善知识。又复无恶不造。云何临终十念成就。即得往生。出过三界结业之事。答。众生善恶业种。多少强弱并不得知。但能临终依善知识十念成者。皆是宿善业强。始得遇善知识。成就十念。若恶业多者。善知识尚不可逢何论十念成就又汝以无始恶业为重临终十念为轻者今三种较量轻重不定不在时节久近多少一在心二在缘三在决定。在心者。造罪时。从自虚妄颠倒生念佛者从善知识闻说阿弥陀佛真实功德名号生一虚一实岂得相比如万年暗室日光暂至而暗顿灭。岂以久来之暗。不肯灭耶。在缘者。造罪时从虚妄痴暗心缘虚妄境界颠倒生念佛心从闻佛清净真实功德名号缘无上菩提心生一真一伪岂得相比如被毒箭箭深毒碜伤肌破骨一闻灭除药鼓箭出毒除。岂以箭深毒碜不肯出也。决定者。造罪时以有间心。有后心也。念佛时。以无间心。无后心。遂即舍命。善心猛利。是以即生。如十围之索。千夫不制。童子挥剑。须臾两分。又如千年积柴。一豆火焚。少时即尽又如有人一生修十善。应生天。临终起一念决定邪见。即堕阿鼻地狱。恶业虚妄。以猛利故。能排一生善业。令堕恶道。况临终猛心念佛。真实无间善业不能排无始恶业得生净土又云一念念佛灭八十亿劫生死之罪为念佛时心猛利故伏灭恶业决定得生。不须疑也。古判十念成就作别时意。摄论。由唯发愿。全无有行。杂集论。愿生安乐即得生。闻无垢佛名即得菩提。并是别时之因。全无有行。若将临终无间十念猛利善行是别时意者。几许误哉。行者深思此理。自牢其心。莫信异见。自坠陷也。
　　第九疑问。西方去此十万亿佛剎。凡夫劣弱。云何可到。又往生论云。女人及根缺。二乘种不生。答。为对凡夫肉眼生死心量。说去此十万亿佛剎。但使众生净土业成者。临终在定之心。即净土受生之心。动念即是生净土时。为此观经云。弥陀佛国。去此不远又业力不可思议。一念即得生彼。不须愁远。又如人梦。身在床。而心意识徧至他方一切世界。如平生不异。生净土亦尔。动念即至。不须疑也。女人根缺二乘种不生者。韦提夫人。是请生净土主。及五百侍女。悉生彼国。但此处女人。及盲聋喑哑人心。念弥陀佛。生彼国已。更不受女身。亦不受根缺身。二乘人但回心愿生净土。至彼更无二乘执心。故云女人及根缺。二乘种不生。非谓此处女人。及根缺人。不得生也。无量寿经四十八愿云。设我得佛。十方世界一切女人。称我名号。厌恶女身。舍命之后。更受女身者。不取正觉。况生彼国。更受女身。根缺亦尔。
　　第十疑问。决定求生西方。未知作何行业。以何为种子。得生彼国。又俗人皆有妻子。不断淫欲。得生彼否。答。欲决定生西方者。具二种行。定得生彼。一厌离行。二欣愿行。厌离行者。凡夫无始已来。为五欲缠缚。轮回五道。备受众苦。不起心厌离五欲。未有出期。为此常观此身。脓血屎尿。一切恶露。不净臭秽。涅盘经。如是身城愚痴罗剎。止住其中。谁有智者。当乐此身。又经云。此身众苦所集。一切皆不净。扼缚痈疮等。根本无义利。至诸天身。皆亦如是。行者若行若坐。若睡若觉。常观此身。唯苦无乐。深生厌离。纵妻房不能顿断。渐渐生厌。作七种不净观。一观此淫欲身。从贪爱烦恼生。是种子不净。二父母交会时。赤白和合。是受生不净。三胎中在生脏下。熟脏上。是住处不净。四在胎唯食母血。是食啖不净。五日月满足。头向产门。脓血俱出。臭秽狼籍。是初生不净。六薄皮覆上。其内脓血徧一切处。是举体不净。七乃至死后胮胀烂坏。骨肉纵横。狐狼食啖。是究竟不净。自身既尔。他身亦然。所爱境界。男女身等。深生厌离。常观不净。能如此观者。淫欲烦恼。渐渐减少。又十想等观。广如经说。又发愿。愿我永离三界杂食臭秽脓血不净耽荒五欲男女等身。愿得净土法性生身。此为厌离行。欣愿行复二种一先明求往生之意二观彼净土庄严等事欣心愿求明往生意者所以求生净土为欲救拔一切众生苦。即自思忖。我今无力。若在恶世。烦恼境强。自为业缚沦溺三涂动经劫数如此轮转无始来未曾休息。何时得救苦众生。为此求生净土。亲近诸佛。若证无生忍方能於恶世救苦众生故往生论发菩提心者正是愿作佛心愿佛心则是度众生心度生心则是摄众生生佛国心。又愿生净土。须具二行。一须远离三种障菩提门法。二须得三种顺菩提门法。何为远离三种障菩提法。一依智慧门不求自乐。远离我心贪着自身故。二依慈悲门拔一切众生苦。远离无安众生心故。三依方便门怜愍一切众生欲与其乐。远离恭敬供养自身心故。若能远离三种菩提障。则得三种顺菩提法。一无染清净心。不为自身求诸乐故。菩提是无染清净处。若为自身求乐。即染身心障菩提门。故无染清净心。是顺菩提门。二安清净心。为拔众生苦故。菩提是安隐一切众生清净处。若不作心拔一切众生令离生死苦。即违菩提门。故安清净心。是顺菩提门。三乐清净心。欲令一切众生得大菩提涅盘故。菩提涅盘是毕竟常乐处。若不作心令一切众生得毕竟常乐。即遮菩提门。此菩提因何而得。要因生净土。常不离佛。得无生忍已。於生死国中。救苦众生。悲智内融。定而常用。自在无碍。即菩提心。此是愿生之意。二明欣心愿求者。希心起想。缘弥陀佛若法身。若报身等。金色光明。八万四千相。一一相八万四千好。一一好放八万四千光明。常照法界。摄取念佛众生。又观彼土七宝庄严妙乐等。备如无量寿经。观经十六观等。常行念佛三昧。及施戒修等一切善行。悉以回施一切众生。同生彼国。决定得生。此欣愿门也。
　　杨杰云。赞辅弥陀教观。其书山积。唯智者十疑论最为首冠。引圣言。决群惑。万年暗室。日至顿有余光。千里水程。舟具不劳自力。非法藏后身不能也。

　　善导和尚专修法门

　　善导和尚。见西河绰禅师净土九品道场。喜曰。此真入佛之津要。修余行业。迂僻难成。唯此法门。速超生死。於是勤笃精苦。昼夜礼诵。旋至京师。激发四众。每入室长跪唱佛。非力竭不休。出则演说净土法门。三十余年。未尝睡眠。护持戒品。纤毫不犯。好食供众。粗恶自奉。所有嚫施。用写阿弥陀经十万余卷。画净土变相三百壁。修营塔寺。然灯续明。道俗从其化者甚众。有诵弥陀经十万至五十万遍者。有日课佛名自一万至十万者。其间得三昧生净土者。不可纪述。或问。念佛生净土耶。导曰。如汝所念。遂汝所愿。乃自念一声。有一光明从其口出。十至於百。光亦如之。其劝世偈曰。渐渐鸡皮鹤发。看看行步龙锺。假饶金玉满堂。岂免衰残病苦。任汝千般快乐。无常终是到来。唯有径路修行。但念阿弥陀佛。
　　问曰。何故不令人作观。直遣专称名号耶。答。众生障重。境细心粗。识扬神飞。观难成就。是以大圣悲怜。直劝专称名字。正由称名易故。相续即生。若能念念相继毕命为期者十即十生百即百生何以故无外杂缘得正念故。与佛本愿相应故。不违教故。顺佛语故若舍专念修杂业者。百中希得一二。千中希得三四。何以故。杂缘乱动。失正念故。与佛本愿不相应故。与教相违故。不顺佛语故。系念不相续故。心不相续报佛恩故。虽作业行。常与名利相应故。乐近杂缘。自障障他往生正行故。比见诸方道俗。解行不同。专杂有异。但使专意作者。十即十生。修杂不至心者。千中无一。愿一切人等。善自思惟。行住坐卧。必须厉心克己。昼夜莫废。毕命为期。前念命终后念即生。长时永劫。受无为法乐。乃至成佛。岂不快哉。
　　凡人临命终时。欲得往生净土者。须先准备不得怕死。常念此身。多有众苦。不净恶业种种交缠。若得舍此秽身。超生净土。受无量快乐。见佛闻法。离苦解脱。乃是称意之事。如脱臭敝之衣。得换珍御之服。放下身心。莫生贪着。才有病患。莫论轻重。便念无常一心待死。须嘱家人。及问候人。凡来我前。但为我念佛。不得说眼前闲杂之话。家中长短之事。亦不须软语安慰。祝愿安乐。此皆虚华无益之语。若病重将终。亲属不得。垂泪哭泣。及发嗟叹懊恼之声。惑乱心神。失其正念。但一时同声念佛。助其往生。若得明晓净土之人。频来策励。极为大幸。若依此者。决定往生无疑也。多见世人。平时念佛。发愿求生。甚是勤拳。及至临病。却又怕死。都不说着往生之事。死门事大。须自家着力始得。若一念差错。历劫受苦。谁人相代。思之思之。

　　法照大师感见文殊
</div>
    <div class="pagination">
<span class="current-page">1</span><a href="莲宗必读_page2.html">2</a><a href="莲宗必读_page3.html">3</a><a href="莲宗必读_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
