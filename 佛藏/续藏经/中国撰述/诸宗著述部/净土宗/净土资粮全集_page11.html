<!DOCTYPE html>
<html>
<head>
    <meta charset="UTF-8">
    <title>净土资粮全集 - 第 11 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>净土资粮全集 - 第 11 页/共 36 页</h1>
    <div class="content">　　天如祖师十法界图解○天如祖师升座云。若人欲了知三世一切佛。应观法界性。一切惟心造。世出世间。圣凡境界。只此一偈。包括无余。所言法界者。有四圣六凡。合成为十界。是十法界。本无自体。本无自性。亦无自种亦无自根。皆惟一心之所造也。所言心者。如大虚空。本来清净。不知何故而言法界惟心造哉。原夫此心。虽曰不变。而亦随缘。以其随缘。故曰能造。随缘者。或因一念瞥生。或因外境相触。故曰因缘。才有因缘。便成法界譬如水体本净。遭遇风触。则波浪随生。故曰水能造波。波因水而有也。心能造法界法界因心而有也。然则一乘任运。万德庄严者。诸佛之法界也。圆修六度。总摄万行者。菩萨之法界也。见局因缘。证偏空理者。缘觉之法界也。功成四谛。归小涅盘者。声闻之法界也。广修戒善作有漏因者。天道之法界也。爱染不息。杂诸善缘者。人道之法界也。钝执胜心。常怀嗔斗者。修罗之法界也。爱见为根。悭贪为业者。饿鬼之法界也。欲贪不息。痴想横生者。畜生之法界也。造十习因。受六交报者。地狱之法界也。若广而论之。有种种之法界。皆由此心随缘变造。若能一心不生。了悟了证。则种种法界。随其所了而空也。是故十习既断。六交不生。地狱之心了也。欲贪既断。痴想不生。畜生之心了也。爱见既断。悭贪不生。饿鬼之心了也。胜心既断。嗔斗不生。修罗之心了也。爱染既断。正念现前人道之心了也。舍有漏因。修无漏业。天道之心了也。不执四谛。不守真空。声闻之心了也。不局因缘。回心入大。缘觉之心了也。六度功成。顿超地位。菩萨之心了也。圆满菩提。归无所得。诸佛之心了也今我了心於六凡法界之中。必已了悟无疑矣。且道四望法界之中。所了之心。落在甚么界。喝一喝。下座○纂灵记云。一人死至地狱门。遇地藏菩萨授以一偈。若人欲了知三句。谓之曰。诵得此偈能破地狱苦。故知若观此心。不惟破地狱界乃至十法界一时破。

　　论发愿人宜发誓(梵网经有不发誓戒)

　　戒疏发隐曰。期其志而必到者。愿为之先导也。坚其愿而不退者。誓为之后驱也。故疏称誓为愿中勇烈意。吾愿虽发。若无大誓。安克有终。
　　楞严经曰。若我灭度后。其有比丘。发心决定修三摩地。能於如来形像前。身然一灯。烧一指节。爇一香炷。我说是人。虽未即明无上觉路。是人於法已决定心。
　　莲池禅师曰。烧身烧臂。大乘经中屡开。此得忍大士所为。非初心境界也。求生西方者若能用然臂之精虔勇猛。以治其恶习。则所然亦多矣。古云善学柳下惠。不其然欤。
　　(还)谨按诸佛菩萨。皆有誓愿以为究竟之地。今人生於浊世而求最上乘。不可无决定心。欲发决定心。不可无誓愿。予故不效诸经(然臂)之事。而学佛菩萨誓愿之规。其以学柳下惠者。而学莲师欤。
　　考证

宜发誓
　　阿含经云。比丘不发誓者。终不成佛道。誓愿之福。不可称计。得至甘露灭尽之处。故愿后必须发誓也。○发隐曰。问愿多期望之语。誓类咒咀之词。修行本拟出离。云何动称地狱。答。誓愿中之勇烈意也。咒呾。怨中之毒害意也。柰何以愿为怨。以勇烈为毒害乎。世有魔师。教授魔种。闭门塞窦。险语以坚其信根。恶咀以闭其外问。终身蔽锢。累劫牢笼。而莫之能出也。哀哉。

善学柳下惠
　　鲁男子独处一室邻妇之屋。夜为风雨所败。求寄宿。男子闭门不纳。妇曰。汝独不闻柳下惠之覆寒女乎。男子曰。在柳下惠则可。在我则不可。以我之不可。学柳下惠之可。故曰。善学柳下惠。

　　西方誓文

　　　　(弟子广还撰)
　　弟子(某)谨於(某)年(某)月(某)日。发愿修持净业。立誓于佛菩萨之前曰。弟子(某)修持净业。愿依最上乘发菩提心。愿比然臂事。发决定心。奉持斋戒。遵行日课。圆通宗法。必期如西方愿文而后已。否则情随事迁。终致退转。空过一生。轮回永劫可不痛哉。自今已后。若违初愿。不加精进者。是则欺诳十方如来。必受谴罚。若得往生。见佛闻法。了证无生法忍。成就一切功德。而自利自足。不普度法界众生者。亦同前誓。惟佛昭明。尚其鉴之。
　　又诣三洲感应护法韦驮尊天之前(先赞后誓)。
　　赞曰。韦驮天将。菩萨化身。永护法佛誓弘深。宝杵镇魔军。功德难论。祈祷赴凡忱。
　　誓曰(誓与前同)。
　　考证

三洲
　　长阿含经云。须弥山南。名阎浮提。又云赡部。须弥山东。名弗于逮。又名弗菩提。又名东胜神。须弥山西。名瞿耶尼。又名瞿陀尼。又名西牛货。须弥山北。名北俱芦。又名郁单越。四洲而曰三洲感应。何也。佛祖统纪云。北洲佛不出生。故不闻佛法。既无佛法。则韦驮不往矣。故止言三洲也。考经四方皆有佛。何言北洲无佛法。曰。北洲无佛。只言娑婆世界耳。极言四方。有无量四天下。故言有佛。

韦驮尊天
　　一百十七世。世世为童真。其所作功德浩大。不能尽述。宝华琉璃光佛时成道。名普眼菩萨。释迦如来会上成道。名童真菩萨。手持金刚宝杵。重八万四千斤。发大誓愿。若金刚宝杵坏。即破童真身。佛佛出世。拥护佛法。不见僧尼之过。顶戴凤翅兜鍪。足穿黑履。身着黄金锁甲○智论云。护世四天王。各有八将军。周四天下。护助出家人。韦将军於三十二将中。最存弘护。比丘道力微者。为魔所惑。韦将军恓惶奔赴。应机剪除。

　　净土资粮全集卷之三
　　净土资粮全集卷之四

　　　　古杭云栖寺莲池禅师　袾宏　校正
　　　　檇李桐邑净业弟子　庄广还　辑

　　净土斋戒章
　　总论斋戒

　　大阿弥陀经曰。我作佛时。诸天人民有发菩提心。奉持斋戒。行六波罗蜜。修诸功德。至心发愿。欲生我剎。临寿终时。我与大众现其人前。引至来生。作不退转地菩萨。
　　龙舒净土文曰。全持斋戒。又礼佛念佛。读诵大乘经典。解第一义。以此回向。愿生西方。必上品上生。所谓斋者何哉。不食肉。不饮酒。不淫欲。不食五辛。所谓戒者何哉。杀生。偷盗。邪淫。是为身三业。妄言。绮语。两舌。恶口。是为口四业。贪欲。嗔恨。邪见。是为意三业。总为十戒。能持而不犯。是为十善。若犯而不持。是为十恶。全持十戒。固上品上生。若止持五戒而修净土。亦中品上生也。
　　考证

菩提心
　　见第三卷誓愿章。

六波罗蜜
　　见第一卷愿偈摄生篇。

读诵大乘经典
　　净土指归曰。大乘经典者。诸佛所师。佛果菩提。皆从中出。观经三种净业。并上品上生。皆言读诵大乘。为往生之行。即法华华严般若涅盘等。专谈净土。诸大乘经。修净业人。当受持读诵。仗大乘法力。决取往生○发隐曰。读诵者。外假熏闻。内资理观。非文字口耳之谓也。或偏耽卷帙。不复禅思。占[仁-二+毕]终身。空数他宝。是故善星比丘。诵十二部经。提菩达多。诵六万法聚。而此二人。不修方便道中真佛性。观四念处等。起大逆罪。俱入地狱。此又读诵者所当知也○六祖曰。口诵心行。是转经。口诵心不行。自是被经转。读诵者可不知此乎。

　　持斋篇
　　总论持斋

　　(还)谨按经云。佛言一日持斋。有六十万岁粮。复有五福。虽然。持斋必尽其道而后可也。如佛之日中食者。道矣。过中食者道乎。如断际禅师所谓智食者。道矣。恣情取味而为识食者。道乎。智者大师。所谓净命者。道矣。邪因缘自活而为邪命者。道乎。去其非道以尽道。而复以无欲之人持之。则诗所谓受禄於天。自求多福者。其在是乎。
　　考证

五福
　　少病。身安。少淫。少睡。生天。知宿命。

日中食
　　僧祇云。十念为一瞬。日影过一瞬。非日中食。此言不过中食。又云午时过一发。非食时。又宗助谓食。时者辰时也○律仪要略曰。诸天早食。佛午食。畜生午后食。鬼夜食。僧宜学佛不过午食。饿鬼闻碗钵声。则咽中火起。故午食尚宜寂静。况过午乎。昔有高僧。闻邻房僧午后举爨。不觉涕泣。悲佛法之衰残也。今人体弱多病。欲数数食者。或不能持此戒。故古人称晚食为药石。取疗病之意也。必也知违佛制。生大惭愧。不多食。不安意食。庶几可耳。如或不然。得罪弥重。噫。可不戒欤。

智食识食
　　断际禅师曰。四大之身。肌疮为患。随顺给养不生贪着。谓之智食。恣情取味。妄生分别。唯求适口。不生厌离。谓之识食。

净命邪命
　　发隐曰。一。深山草果。二常行乞食。三。檀越送供。四。随大众食。以此活命。无所染污。故曰净命。一。方口食。谓干谒四方。二。维口食。谓种种术数。三。仰口食。谓仰观星宿。四。下口食。谓栽植田园。皆邪命自活也。至於戒经所谓贩卖男女色。以咒助邪。以药伤人。以鹰畋猎。当有大过矣。岂止於邪命哉○智论云。邪命五种。皆为利养故。一。诈现奇特。二自说功能。三。占相吉凶。四。高声现威。五。称说所得供养。以动人心。邪因缘活命。是为邪命。

受禄多福
　　大雅假乐之诗曰。显显令德。宜民宜人。受禄于天。又大雅文王之诗曰。永言配命。自求多福。

　　持斋之图

　　
　　龙舒净土文曰。饮食男女。人之大欲存焉。此二者皆造业之所。杀生以资口腹。淫欲以丧天真。非造罪而何。况二者更相助发。因美饮食。则血气盛。血气盛。则淫欲多。淫欲多。则反损血气。血气损。则又赖饮食以滋补。是二者更相造罪也。若欲省口腹。必先节淫欲。若能节淫欲。即可省口腹。此乃安身延年之道。果了得此二者。在生何由有疾病夭折。身后何由有地狱畜生。修净土者。不可不戒此。
　　(还)谨按持斋而曰不淫欲。似乎不类。及观龙舒之文。始知欲持斋者。不可不绝欲也。噫。古人之立法。岂徒然哉。
　　戒疏发隐曰。尽理而言。存心染污。意食辛也。出言丑恶。口食辛也。躬行鄙陋。身食辛也。惨刻之心。意食肉也。凶残之语。口食肉也。毒害之事。身食肉也。妄织纷纭。丧其灵鉴。意饮酒也。谬言颠倒。淆於辨别。口饮酒也。冥行舛错。乖乎义理。身饮酒也。极而言之。甘小道之秽杂。而失大乘法身清净之香。皆食辛也。饱二乘之独善。而舍大乘法喜兼利之味。皆食肉也。醉声闻之愚法。而昧大乘多闻明达之智。皆饮酒也。但初心菩萨。宜先事戒。而后及理。所以者何。理戒深玄。苟非其人。执理废事。为害滋广。今即事即理。即偏即圆。睟盘具列。存乎其人焉耳。
　　(还)谨按发隐尽理之说。兼通乎三业。而不拘拘於口腹之微。极言其悖道。而不琐琐於饮食之末。莲师之得於梵网者。渊乎深哉。
　　考证

法喜
　　阿弥陀经钞云。阿含唯识等。说出世五食。一禅悦。二愿。三念。四解脱。五法喜。谓禅定资神。轻安适悦。即为食义。愿力持法。法身增长。即为食义。念力明记。圣道现前。即为食义。解脱除障。居然资益。即为食义。法喜内充。极喜乐故。即为食义。皆自性真如无尽之理。而为食也。

睟盘
　　性理通书云。睟盘示儿。今人生儿及期。则以众物聚於盘中。随儿自取。名曰睟盘也。

　　论不食肉

　　梵网经曰。若佛子故食肉。一切众生肉不得食。夫食肉者。断大慈悲佛性种子。一切众生。见而舍去。是故一切菩萨。不得食一切众生肉。食肉得无量罪。
　　戒疏发隐曰。见而舍去。如鸥去海翁之机。鸽摇罗汉之影。微细如斯。重可知矣。问。经称食肉之人。入於山林。虎狼狮子皆来集会。今云一切众生见而舍去者何。答。舍去者。惊其杀心而远离也。来集者。臭其同气而相求也。或去或来。皆恶因缘也。一切菩萨者。从初发心以至位满。皆不得食肉也。今人有得少知见。便谓逆行无碍。恣意食啖。厥罪可胜言哉。问。蚕之害亦惨矣。梵网经制食肉。不制衣帛者何。答。文互见故。煮茧断命。十重杀中摄。镬汤缫车。杀具中摄。为利资身。邪命自活中摄。而首楞严经亦禁绵绢。是知僧号衲子。士称布衣。无待论矣。若夫王臣。则恶衣服。美黻冕。自有古人之成训在。
　　考证

海翁机
　　子书云。有人每日至海边。与群鸥相狎。其父闻之。谓其子曰。明日可取一鸥来看。子曰诺。明日至海边。群鸥旋飞不下矣。

罗汉影
　　佛与舍利弗同立。有鹰逐鸽。就舍利弗影中。鹰不敢下。鸽犹战栗不已。过佛影中。遂不战栗。佛大慈故也。
</div>
    <div class="pagination">
<a href="净土资粮全集_page10.html">上一页</a><span>...</span><a href="净土资粮全集_page6.html">6</a><a href="净土资粮全集_page7.html">7</a><a href="净土资粮全集_page8.html">8</a><a href="净土资粮全集_page9.html">9</a><a href="净土资粮全集_page10.html">10</a><span class="current-page">11</span><a href="净土资粮全集_page12.html">12</a><a href="净土资粮全集_page13.html">13</a><a href="净土资粮全集_page14.html">14</a><a href="净土资粮全集_page15.html">15</a><a href="净土资粮全集_page16.html">16</a><span>...</span><a href="净土资粮全集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
