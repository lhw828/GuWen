<!DOCTYPE html>
<html>
<head>
    <meta charset="UTF-8">
    <title>归元直指集 - 第 2 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>归元直指集 - 第 2 页/共 27 页</h1>
    <div class="content">
　　丞相郑清之劝修净土文　十四

　　人皆谓修净土不如禅教律余独谓禅教律法门莫如修净土夫真净明妙虚彻灵通凡在智愚皆具此性根尘幻境相与沦胥生死轮回穷劫不断故释氏以禅教律假设方便使之从门而入俱得超悟唯阿弥陀佛独出一门曰修行净土如单方治病简要直截一念之专即到彼岸不问缁白皆可奉行但知为化愚俗浅近之说其实则成佛道捷径之途今之学佛者不过禅教律究竟圆顿莫如禅非利根上器神领意解者则未免堕顽空之失研究三乘莫如教非得鱼忘筌因指见月者则未免钻故纸之病护善遮恶莫如律非身心清净表里一如则未免自缠缚之苦总而观之论其所入则禅教律要其所归则戒定慧不由禅教律而得戒定慧者其唯净土之一门乎方念佛时口诵心惟诸恶莫作岂非戒系念净境幻尘俱灭岂非定念实无念心华湛然岂非慧人能屏除万虑一意西方则不施棒喝而悟圆顿机不阅大藏经而得正法眼不持四威仪中而得大自在不垢不净无缚无脱当是时也孰为戒定慧孰为禅教律我心佛心一无差别此修净土之极致也八功德水金莲华台又何必疑哉净土枢要之作勤矣。

　　辨明六祖大师西方净土　十五

　　禅者问曰师言念佛定往西方六祖言西方是自性何用更求生两家之言云何不一宗本曰六祖之言以理夺事终无事外之理吾之所言以事显理终无理外之事要知心外无境境全是心心法徧周事理平等秪因人有利钝遂成见有差殊果能到六祖地位尚无佛可念有何净土可生其或未然听吾究竟曰愿闻曰六祖大师乃是再来古佛非今凡夫所能及也六祖说法专谈性理要人放下诸缘立地成佛今人不解他义只学他言犹鹦鹉无异也鹦鹉但能学得人语不能行得人事此所谓无异也未到祖师田地先谈祖师语句可笑其不揣己也。
　　问六祖又言东方人造罪念佛求生西方西方人造罪念佛求生何国答六祖只说僧俗喻於东西何曾说无佛国不见坛经云在家能行如东方人无罪出家不修如西方人有愆今人不穷古教强要狐言鸟语况以六祖开示教人断除妄想心贪瞋心嫉妬心愚痴心烦恼心谄诳心邪伪心憎爱心散乱心是非心贡高心能所心染着心人我心取舍心有无心修证心除却此等之心方许见性成佛问君除得那一心乎再问汝等神通妙用差别见解智慧道德能如六祖大师否若也纤毫未到不许说如此话若说此话是为魔说断佛种故后来阿鼻地狱决然放你不过何则若有初修行人信汝一向所说阿弥陀佛不念得西方净土不生得生死轮回不出得地狱苦楚不免得自堕地狱犹且可连累他人入地狱其罪可胜乎比於常人之罪愈加一等所以阿鼻有分也又不闻古德云若人排毁净土不信往生者当受拔舌之苦何以故要知净土法门十方诸佛同口敷宣天下禅宗一音演畅如何后学略不听从自毁正因反行魔说既不能自修又障他人修此入地狱如箭射诚可愍也汝当速急忏悔一心念佛他日莲华化生方知我今日之不虚言也於是禅者悚然惶怖受教而退。
　　此上问答因由皆出古坛经语后人删而去之可痛可恨。

　　诸祖指归净土文　十六

　　明师指归净土者如微尘数今略引诸祖以证之。
　　天如和尚云多见今之参禅者不究如来之了义不知达磨之玄机空腹高心习为狂妄见修净土之人则笑之曰彼学愚夫愚妇之所为何其鄙哉余尝谓非鄙愚夫愚妇也乃鄙文殊普贤马鸣龙树等也此等之人非特自迷正道自断佛种反成谤法之业又招鄙圣之殃可不戒哉其余教法生死难逃念佛修持轮回易脱但留阿弥陀佛名号救度众生其有不信而毁谤者当堕地狱具受众苦。
　　灵芝法师云博地凡夫业惑缠缚流转五道百千万劫受诸苦恼忽闻净土志愿求生一日称名即超彼国可谓万劫难逢千生一遇若人肯念阿弥陀佛超过一切善根纵然能行施戒禅诵亦不如念佛功德何则虽修一切福业若无正信求生净土皆为小善根也若念阿弥陀佛发愿求生净土是名大善根也孤山法师云夫求生净土者是假他力弥陀愿摄释迦劝赞诸佛护念三者备矣苟有信心往生极易如渡大海既得巨航仍有良导加以顺风必能速到彼岸矣若其不肯登舟迟留险道者谁之过欤。
　　杨提刑云有佛释迦是大导师指清净土是安乐国阿弥陀佛是净土师尔诸众生若生彼土则无诸苦不闻知者固可哀怜亦有善士发三种心不求生者尤可嗟惜一曰吾当超佛越祖净土不足生也二曰处处皆净土西方不必生也三曰极乐圣域我辈凡夫不能生也夫行海无量普贤愿见弥陀佛国虽空维摩常修净土十方如来有广舌之赞十方菩萨有同往之心试自忖量孰与诸圣谓不足生者何其自欺哉至如龙猛祖师也楞伽经有预记之文天亲教宗也无量论有求生之偈慈恩通赞首称十胜智者析理明辨十疑彼皆上哲精进往生谓不必生者何其自慢哉火车可灭舟石不沉现花报者莫甚於张馗十念而超胜处入地狱者莫速於雄俊再苏而证妙因世人愆尤未必若此谓不能生者何其自弃哉中峰祖师云娑婆苦娑婆苦娑婆之苦谁能数世人反以苦为乐甘住其中多失所臭皮袋里出头来长养无明病成蛊蓦然三寸气消亡化作寒灰埋下土五趣迁流不暂停百劫千生受凄楚诸仁者何如及早念弥陀舍此娑婆苦西方乐西方乐西方之乐谁能觉人民国土总殊胜了无寒暑并三恶莲华胎里出头来时听法音与天乐瑠璃地莹绝纤尘金银珠宝成楼阁化衣化食自然荣寿命无量难筹度诸仁者何如及早念弥陀取彼西方乐。
　　辩秀律师曰吾专於律而念於佛以净土为安养之归不达禅宗之人或云念佛是权门小教或云是有相大乘此乃蓬心不直之谈非是彻透高明之说何耶夫出言即性发意皆如而一色一香无非中道况我正念乎。
　　寂室大师示净土实见云不修净业之人妄称游心禅定悟性真宗或闻说净土必曰净土唯心我心既净则国土净何用别求生处寂室曰且维摩经中云如来以足指按地见娑婆国土悉皆严净而众会不见唯螺髻梵王得知今之说悟性者能如梵王所见净土否况汝居卑室陋屋必羡之以大厦高堂脱粟藜羹者必羡之以珍羞上味毙袍短褐者必羡之以绫罗轾縠若云心净土净则不消如是分别也况当老病死苦世间违情之时颜色与未悟者同是则口唱心净土净之言身被秽土苦恼之缚其自欺之甚也不然应须信教仰理於净土从而修之。
　　真歇了禅师云捷径法门惟有念佛功高易进念佛为先若不念佛而求出离者终无所获普劝清信一心念佛求愿往生决不悞矣。
　　古音禅师云一句阿弥陀佛宗门头则公案譬如骑马拄杖把稳生涯一段不拘四众人等持之悉有应验现生长福消灾报满永除罪难若人立地受持无不随心满愿幸生中土为人如上宝山一遍切莫空去空回所务急宜早办阎王不贵金珠唯重弥陀一卷一生富贵如云百岁光阴若电知音切莫迟延急早作个转变佛为苦海舟航劝君早渡彼岸一用斋戒为先二用改恶向善三用明师善友四用解脱正愿五用知因识果六用有诸方便七用积功累德八用福缘相赠行住坐卧之中一句弥陀莫断须信因深果深直教不念自念若能念念不空管取念成一片当念认得念人弥陀与我同现便入念佛三昧亲证极乐内院莲胎标的姓名极功之者自见亲见弥陀授记便同菩萨作伴直至无上菩提永劫随心散诞依得此道归来决定成佛不欠。
　　白乐天颂云。
　　余年七十一　　不复事吟哦　　看经费眼力　　作福畏奔波　　何以度心眼　　一声阿弥陀　　行也阿弥陀　　坐也阿弥陀　　纵饶忙似箭　　不离阿弥陀　　达人应笑我　　多却阿弥陀　　达又作么生　　不达又如何　　普劝法界众　　同念阿弥陀　　要脱轮回苦　　须念阿弥陀
　　无尽居士云自叹身居相位意乐空门思此世界五浊乱心众恶杂性无正观力无了因力本性弥陀唯心净土不能悟达谨遵　释迦世尊金口之教专念西方极乐世界阿弥陀佛求彼世尊大愿大力加被摄受待报满时往生极乐犹如顺水乘舟不劳自力而到矣。
　　远公祖师云禅宗见念佛修西方者皆言着相修行未足为妙不如参禅见性顿悟真常浅根之人信彼一惑佛又不念经又不看在尘务中口谈参禅心不行道轻毁净土不信往生其失大矣不知阿弥陀佛是无上甚深禅也今人不穷大理妄生分别欲要参禅见性不须别举话头但持一句阿弥陀佛自参自念自究自疑久久自有所得此时纵然不悟命终亦得上品往生何患不大悟哉。
　　且如百丈大智海禅师是江西马祖传道之的子天下丛林依他建立从古至今无一人敢议其非天下清规依他举行从始至末无一事敢违其法看他为病僧念诵之规云集众同声举扬一偈称赞阿弥陀佛复同声称念南无阿弥陀佛或百声或千声回向伏愿云诸缘未尽早遂轻安大命难逃径登安养此非净土之指归乎又看他津送亡僧大夜念诵回向伏愿云神超净域业谢尘劳莲开上品之华佛授一生之记此非净土之指归乎至於茶毗之际别无所为但令维那引声高唱南无西方极乐世界大慈大悲阿弥陀佛如是十唱而大众十和总名之曰十念也唱毕复回向云上来称扬十念资助往生此非净土之指归乎自百丈以来凡所以津送亡僧皆依此法然则所谓合五家之宗派尽天下之禅僧无有一人不归净土者以余观老宿之言皆有所据而指归净土今之参禅之人既不会祖师之意又自不发省觉之心妄谓悟达之士不愿往生后悔无所逃矣。

　　诸经指归净土文　十七

　　净土教门如恒河沙略引数则以破疑也。
　　大无量寿经云佛告弥勒於此世界有七百二十亿不退菩萨往生极乐国土诸小行菩萨不可称计皆得往生又不但我国乃至十方世界无量大菩萨众尽念阿弥陀佛愿生阿弥陀佛国土。
　　弥陀经云若有善男子善女人闻说阿弥陀佛执持名号以称名故诸罪消灭其人临命终时即得往生阿弥陀佛极乐国土释迦佛云汝等皆当信受我语及诸佛所说若有众生闻是说者应当发愿生彼国土。
　　十六观经云若善男子及善女人但闻佛名二菩萨名除无量劫生死之罪何况忆念念南无阿弥陀佛一声灭八十亿劫生死重罪若念佛者当知此人是人中芬陀利华观世音菩萨大势至菩萨为其胜友药王菩萨本事品云闻是经典如说修行於此命终即往安乐世界阿弥陀佛大菩萨众围绕住处生莲华中宝座之上不复为贪欲所恼亦复不为瞋恚愚痴所恼亦复不为憍慢嫉妬诸垢所恼得菩萨神通无生法忍。
　　大智度论云佛是无上法王诸大菩萨以为法臣诸臣所尊重者唯佛法王也有诸菩萨自念往昔谤般若堕恶道受无量苦复经无量劫来虽修余行不能得出苦海后遇善知识教我念阿弥陀佛即得灭除罪障超生净土我今应当礼谢阿弥陀佛何以故父母亲友人天王等不能度我出离苦海唯阿弥陀佛愿力摄受是以得出苦海偈云若人愿作佛心念阿弥陀即得为现身故我归命礼又云佛世一老人求出家舍利弗不许佛观此人曩劫采樵为虎所逼上树失声念南无佛有此微善遇佛得度获罗汉果吁一称其名尚得解脱况终身念佛乎。
　　莲宗实鉴云恒河沙数众如来弥陀第一十方微尘诸佛剎极乐是归深信极乐真解脱之妙门谛想弥陀实众生之慈父是以一念兴而万灵知信心生而诸佛现才称宝号已投种於莲胎一发菩提即标名於金地有缘斯遇自悟自修浅信不持大愚大错堪叹时逢末代多有邪见迷流贬净业为权乘嗤诵持为粗行岂非耽溺火宅自甘永劫之沉沦悖悷慈亲深痛一生之虚丧须信匪凭他力截业惑以无由不遇此门脱生死而无路是则轻者全是自轻毁者还成自毁妄情易习正法难闻轮转三恶道中长劫不得出离。
　　净土境观要门云夫净土法门者乃末世众生出生死之要路截苦海之舟航一生彼处永无退转以金色身飞行自在衣食自然得见佛闻法速入圣位无虎狼狮子蚊虻蚤虱之所逼恼无雷霆风雨寒热饥渴之所煎熬莲华化生寿命无量既无生老病死等苦是为极乐世界故我释迦如来欲令此土在迷众生出离众苦开折伏之门弥陀慈父示摄受之路所以苦口丁宁偏赞净土普劝往生良由於此是故圣贤道俗念佛往生者不可胜数但下劣凡夫贪着尘劳不求出离甘心流浪生死深可痛伤。
　　安乐集云能念阿弥陀佛即断一切业障得生净土何则譬如有人用师子筋为琴弦其声一奏一切余弦悉断若人於菩提心中能念阿弥陀佛一切烦恼重障皆悉断灭亦如有人取牛羊驴马诸乳置一器中若将师子乳一滴投之一切诸乳悉化为水若人於菩提心中能念阿弥陀佛一切恶魔诸障自然消灭得生净土矣。
　　决疑论云人身难得净土易生何以故五戒不持人天路绝五戒清净方得为人况以五戒难持亦无愿力摄受此所谓人身难得也修净土者未必持戒全与不全但念阿弥陀佛名号纵有罪业亦许忏悔临命终时阿弥陀佛观音势至清净海众各有愿力共来接引摄受此所谓净土易生也。
　　净行法门云忏悔似勤磨古镜旋消历劫之昏尘念佛如私遇明君顿获他时之拯拔春夏秋冬之内行住坐卧之间勤思净土庄严常忆阿弥陀佛如是念佛则三昧现前生净土不须疑矣。
　　大集月藏经云末法时中亿亿众生起行修道未有一得者皆因五浊恶世杂学难成唯有净土一门可通入路当知自行难圆他力易就如劣士附轮王之势飞游四天凡质假仙药之功升腾三岛实为易行之道疾得相应慈旨丁宁须铭肌骨。
　　宝王论云浴大海者已用於百川念佛名者必成於三昧亦犹清珠下於浊水浊水不得不清念佛投於乱心乱心不得不佛。
　　大品经云若人散心念佛亦得离苦其福不尽况定意念佛也上至一心不乱下至十念成功。
　　法华经云若人散乱心入於塔庙中一称南无佛皆已成佛道又云佛名闻十方广饶益众生一切具善根以助无上心。
　　华严经云一切威仪中常念佛功德昼夜无暂断如是业应作又云宁受地狱苦得闻诸佛名不受无量乐而不闻佛名。
　　宝积经云他方众生闻阿弥陀如来名乃至能发一念净信欢喜爱乐所有善根回向愿生彼国者随愿往生得不退转直至成佛。
　　正法难闻品云佛说世间人民得闻阿弥陀佛名号若慈心喜悦志意清净毛发耸然泪即出者皆是累世常行佛道或他方佛所行菩萨道固非凡人也若不信佛语者不信念佛者不信往生者皆从恶道中来余殃未尽愚痴不解未当解脱多有菩萨欲开此经而不得闻若得闻者於无上道永不退转故当信受持念如说修行今为汝等说此大法令见阿弥陀佛及其国土我以哀愍众生特留此法偈曰若不往昔修福慧於此正法不能闻已曾钦奉诸如来故有因缘闻此义彼佛剎乐无边际唯佛与佛乃能知声闻缘觉满世间尽其神智莫能测大圣法王宣妙法济度一切脱沉沦若有受持扬说者真是菩提殊胜友佛说此经已尔时菩萨声闻天龙八部咸皆欢悦信受奉行。

　　阿弥陀佛因地事理说　十八

　　或问曰师常劝念阿弥陀佛未知阿弥陀佛有因地否宗本曰阿弥陀佛因地载於藏教甚多今略引一二以酬子之所问○鼓音王经云过去久远劫中有国名妙喜王名憍尸迦祖父清泰国王父月上转轮王母殊胜妙颜王后生三子长曰月明次曰憍尸迦二曰帝众时有一佛出世号世自在王如来憍尸迦弃舍国位投佛出家名曰法藏比丘恭对如来发四十八种广大行愿普度十方一切众生若一愿不满者誓不作佛是时诸天散花大地震动空中赞言决定成佛○又悲华经云往昔劫中有转轮王名无诤念大臣宝海为善知识同於宝藏佛所发菩提心轮王发愿云我作佛时在於清净安乐世界摄受一切众生大臣发愿云我作佛时在於五浊苦恼世界度脱一切众生无诤念王者阿弥陀佛是也宝海大臣者释迦牟尼佛是也似此君臣道合名为折摄二门是故阿弥陀佛在彼净土接引众生释迦牟尼佛在此娑婆教化众生○又於尘点劫前大通智胜佛时弥陀释迦曾为十六王子覆讲法华度生发愿因此无量劫来不违本誓诸仁者要知弥陀释迦二师之恩粉骨碎身未足为报。
　　又问十方诸佛甚多世人唯念阿弥陀佛何耶答阿弥陀佛有理同事异是以特念耳推其理念一佛即是念多佛念多佛即是念一佛何以故诸佛体同故华严经云一切诸佛一法身真如平等无分别岂不然乎我今再将喻法决汝之疑譬如一室之中悬百千镜内安一灯照之则诸镜皆有灯光涉入如人称一阿弥陀佛一切诸佛悉皆念尽不见般舟三昧经云跋陀和菩萨问释迦牟尼佛未来众生云何得见十方诸佛佛教令念阿弥陀佛即见十方诸佛是以诸佛体同故称同名同号也非唯诸佛同名同号要知四圣六凡皆同此理何则诸佛悟此性成圣众生迷此性为凡是以亦同此理也○举其事阿弥陀佛慈悲广大行愿弘深是以特念耳不见大阿弥陀经云我作佛时我剎庄严殊胜超过十方国土不得是愿终不作佛又云我作佛时说经行道十倍於诸佛不得是愿终不作佛又云称我名号定生我国不得是愿终不作佛是以愿广缘强感动世人皆念耳又不见大慈菩萨赞佛偈云十方三世佛阿弥陀第一岂不然哉非但菩萨称赞十方诸佛亦称赞之况我辈下劣凡夫也由此推之专念彼佛有何疑哉。
　　又问念佛之人临终佛来接引十方世界有无量人念佛焉能悉知其时尽能接引乎答且日月是一小世界光明犹能普照万类况佛之光明乎不见弥陀经云彼佛何故号阿弥陀舍利弗彼佛光明无量照十方国无所障碍是故号为阿弥陀应知佛之光明广大无比小乘罗汉尚有三明六通随类现化况佛之神通妙用乎何则身常礼佛佛则见之天眼通故口常念佛佛则闻之天耳通故心常忆佛佛则知之他心通故诸仁者只要自己虔切修持不须疑佛无能接引。
　　又问佛有无量光明我何不见答杲日丽天瞽夫不睹非日无光是盲者咎众生黑业障重不见佛之光明如处覆盆之下非日光之不照也若人斋戒精严一心念佛临终面见弥陀即得往生净土。
　　又问既有如是功德何必连声举念譬如叫我名字不过一二三声若呼之不止则吾心反成瞋怪何如答汝之邪说惑乱迷人且诸佛大圣之洪名非凡愚常见之可比前不云乎称我名号定生我国观经云念阿弥陀佛一声灭八十亿劫生死重罪况连声不断乎弥陀经云以称名故诸罪消灭势至圆通云忆佛念佛必定见佛上至一心不乱专持名号下至十念成功往生净土岂容汝饶舌非言哉我今劝人常称佛号何也要先涤其口业然后可净其身心矣呜呼凡夫念佛之时还有妄想现起况不念佛乎今我观之非唯念彼之佛即是唤醒主人不迷本性既能一性不迷三业自然清净到此之时弥陀与我一体无殊我与弥陀本来不二正是感应道交母子相见事理分明性相兼备矣。

　　龙舒口业劝戒文　十九

　　居士曰口诵佛名如吐珠玉天堂佛国之报口说善事如喷清香称人长同口宣教化如放光明破人迷暗口语诚实如舒布帛实济人用口谈无益如嚼木屑不如默以养气口言欺诈如蒙陷阱行则误人口好戏谑如掉刀剑有时伤人口称恶事如出臭气说人短同口道秽语如流蛆虫地狱畜生之报○人生不过身口意业杀盗淫为身三业妄言绮语两舌恶口为口四业贪瞋痴为意三业总谓之十恶若持而不犯乃谓之十善据佛所言口业果报多於身意二业何则发意则未形於外出口则遂见矣举身为恶犹有时艰阻不若口之易发故也未问隔世之事且以现世言之今人有一言称人其人终身受赐福及子孙者有一言陷人其人终身受害累及子孙者口业岂不重哉出乎尔者反乎尔在彼固可畏矣然在己怨天者穷怨人者无智唯当戒慎可也故述圣贤之意特劝戒焉。

　　辨明三教大理翊赞治化论　二十

　　夫三界之内三教流行三教者儒释道也三教立法俱以使人改恶向善返邪归正世人不达本根妄分枝叶便言穷理治天下莫大於儒尽性超生死莫大於释复命御三才莫大於道又谓之释之寂灭不近人情道之虚无不足以治天下儒之名义不能以超生死都各执一偏而互相谤也耶不若服儒之服诵儒之言行儒之行是儒而已矣服释之服诵释之言行释之行是释而已矣或曰佛氏之教本是异端不足信也一元曰子识异端之教可道之乎曰无暇读彼之书曰既不曾读彼之书则安知有异端之法今子只读孔子之书而遂疑彼之非是舜犬也闻人以为非而遂非之是妾妇也彼怒色而厉声曰佛氏之教无父无君岂不是异端也余曰盲者摸象谓之异端只为不见象之真体无足怪也佛氏立教与人臣言必依於忠与人子言必依於孝法华经云我等与众生皆共成佛道而况於君臣父子哉彼曰不孝有三无后为大岂不是异端也余曰子言过矣孔孟取之以义不特取之以迹曩时夷齐不嗣巢许无后而孔子称其圣之清未闻讥其不孝况吾宗弘道利生自他兼济出世之孝功莫大焉今子只知凡世胎生安知佛国有化生也况佛之设教有权实之方顿渐之法出家者降伏身心精修梵行处俗者夫妇有别不犯邪非只要清心寡欲岂禁人生养嗣续哉彼曰一发一肤皆是父母所生父母全而生之子全而归之可谓孝矣今见其僧毁除须发是何孝欤余曰子之所说实是知近而不知远见小而不见大也昔者泰伯文身荆轲殒命比干剖腹介予焚躯尽是毁之甚也而圣贤皆称至忠至德岂可以不全形体而见责耶况我沙门持戒行修佛道度迷情超苦海方於焚身之类亦以远矣奚在须发之小事哉彼曰佛氏之徒不耕而食不蚕而衣何也余曰未及佛者蚕食於人犹可今有未能如孔孟者亦蚕食於人何也彼曰儒者蚕食於人有功於天下余曰佛化亦有益於天下也何则释氏之所以孜孜训世人者无非戒恶劝善孰不知儒教亦复然乎且以目前言之佛以杀生偷盗邪淫为身三业而孔子言胜残去杀舜好生恶杀诗人言文王德及鸟兽昆虫是岂不戒杀哉盗固不在所言矣夫子之时路不拾遗一草一叶不与不取何况窃盗孔子言吾未见好德如好色者也诗人刺不好德而悦美色是岂不戒邪淫哉佛以妄言绮语两舌恶口为口四业孔子谓人而无信不知其可岂不戒妄言也谓巧言令色鲜矣仁岂不戒绮语也书称尔无面从退有后言岂不戒两舌也恶口谓之恶怒之声尚未至於秽语荀子谓伤人之言深於矛戟是岂不戒恶怒之口也佛又以贪瞋痴为意三业孔子谓见得思义是则戒贪矣谓伯夷叔齐不念旧恶是则戒瞋矣谓困而不学民斯为下是则戒痴矣由此言之儒释未尝不同也其不同者唯儒家止於世间法释氏又有出世间法儒家独言一世而归之於天释氏知累世业缘之本末此其所不同耳欲知释氏之所长须看楞严楞伽圆觉及晓金刚经之理若能如是可以超出轮回生死也未能如是而遂非之则孔子所谓不知而作之者可不戒哉诚如是则释氏为可信矣其言净土乌可以不信哉所谓出世间法净土尤其要者不可以不勉也又云佛家五戒杀盗邪妄酒儒教五常亦复如是不杀仁之大不盗义之廉不邪礼之正不酒智之明不妄信之至是也先德云百家之乡十人持五戒则十人淳谨千室之邑百人行十善则百人和睦夫能行一善则去一恶去一恶则息一刑一刑息於家万刑息於国故我能仁设教大有补於治化矣吁假若人人持五戒修十善国家刑罚可以不用太平可以坐致也果能如是况又感得诸天八部下降阎浮卫护凡世风调雨顺五谷丰殷火盗潜消灾殃殄灭如斯利益非但补於治化抑亦利於存亡矣莲宗宝鉴云使一人能行是道以训于家家以导於乡乡以达於邦以至於无穷则天下之民涵道泳德融神实相高步无何而极佛境界岂止以为善人君子而已哉夫如是则何患乎忠孝不修礼让不着欤以此观之岂非能仁之道与仲尼之道共为表里以训于民耶今之人多不察其所由视其徒之不肖者而迁怒於善人教法焉岂可以道士不肖而轻老子士人不肖而轻孔子智者尚不以人废言况可以其徒而轻其教乎亦何异乎以丹朱而罪尧因商均而过舜服药失度归咎於神农纵火致焚反怨於燧人也耶愚乃不佞学佛之道有年矣既粗领其旨而颇有扶倾之心非敢私於己而欲公於众以救其弊也但愿。
　　一人在上高而不危三教周流通而无滞有一人故奉三教之兴有三教故助一人之理犹天之三光世之三纲鼎之三足皆阙一不可也况为僧莫若道安安与习凿齿交游崇儒也为僧莫若慧远远送陆修静过虎溪重道也余慕二高僧好儒重道释子犹或非之我既重他他岂轻我请信安远行事其可法也诗曰伐柯伐柯其则不远孟子曰天时不如地利地利不如人和斯之谓欤。

　　毒峰善禅师三教一理述　二一

　　夫空劫之先无相有觉虚明寂照为天地之根降本流末为万道之祖还源返本为一法之宗追之不见其首伺之不闻其后不可以智知不可以相睹唯真圣者自内所证而知昔有僧问香岩云如何是道岩云枯木里龙吟僧云如何是道中人岩云髑髅里眼睛具得这手眼可以论三教故如如居士三教一理论云硬似绵团软似紩六月炎天一点雪露柱灯笼笑点头哑子得梦向谁说古来三教强安名释迦掩室於摩竭夫子谓默而识之老聃谓大辩若讷直饶剖破作一家不免落在第二月翻忆东坡居士言尽把三教俱漏泄山色无非清净身溪声便是广长舌便恁么去非特法堂前草深一丈至尽法界无一人堪为种草从上圣人兴慈运悲愍世流浪不免捺下云头於第二门浅近处诱引诸子使当去古渐邈之时若不为通一线路斯民诡谲日甚且将为魑为魅而不返是以三圣人同生於有周主盟正教儒教教之以穷理尽性释教教之以明心见性道教教之以修真炼性唯此一事实余二则非真是各人胸中自有三教浑然切不可向外骑牛觅牛去也故前辈云一释一道一儒流三人共话几春秋不知说个何年事直至如今笑未休此诗浑无一点食烟火气味始於三教无负若曰齐家治身致君泽民此特儒者之余事若曰啬精养神飞仙上升此特道家之粗迹若曰越死超生自利利人此特释氏之筌罤耳吁一字三写乌焉成马后世传讹将谓三教止於粗迹往往承虚接响忘本逐末但以耳目所可接者争是较非甚至言戟交攻辞锋竞射岂不见圣门有云我之大贤也於人何所不容况三教圣人各有门户要其至极处未始不一是皆不能容人之量是己非人及言自己性命者尽指为虚无怪诞之语终日唤假为真认贼为子至於每日承他恩力一点子问着全未有正见正悟既无见悟一旦翻身归去且道路头向甚处去转见如痴如醉不识下落如是见解又却不谓之虚无怪诞也若善论三教当略去其糠秕别觅转身一着可也吁我知之矣运瓮者必在瓮外若坐瓮中不能运瓮既自埋没於是非境中终不谓之善论三教者须是具活捉长鲸底手段生擒猛虎底机锋逈然独脱於三教之表始可出坎井而语东海也苟区区拾前人之喀唾窃纸上之陈言而欲是此非彼其不见笑於大方者鲜矣又有一说书曰非知之难行之唯难当老病未至之时谁不能高谈阔论说心说性毁斥古人谈玄说妙出人意表及观十二时中行持履践宁无一念贪爱喜怒芥蒂於胸中宁无一念酒色财气聋瞽於正见仰视夫子之默识一贯颜子之心斋坐忘老子之抱一守朴庄子之鹏鴳逍遥世尊之拈花微笑达磨之得皮得髓恐古圣人未必如是行持也故夫子曰先行然后从之以言未闻如患脚法师能说而不能行也所以雪峰云悟了须是行持若不行持谓之乾慧临生死利害处终不得力是知不在多言顾力行之何如耳自古鼎分三教相资为用正如国家用兵器岂得已哉使后世人人相於忘邻墙不相往来之域清风飒至无日不是羲皇上人吾知三圣人决不向平地上起风波争柰今人不古见地不古践履不古所谓口头说得千般妙下脚难忘一点尘圣人不得不曲垂一只手尝观宋朝无垢居士张状元一自登科之后未尝不游戏禅林三昧忽朝谒妙喜禅师论格物之旨喜云公只知格物不知有物格公曰师岂无方便耶喜举明皇幸蜀以剑击阆守像话公闻之顿悟玄旨遂作偈云子韶格物妙喜物格要识一贯两个五百果是具眼知音但看这般公案岂三教之所能窒碍於人者哉不然更听乱说一偈三教由来古有之休将黄叶止儿啼冲开碧落松千尺截断红尘水一溪余尝谓众曰儒吾履也道吾冠也释吾衣也於斯三者苟阙其一犹跣其足而强行千里露其首而欲见大宾裸其形而拟朝天子其为君子乎余固岂能尽三圣人之道幸蚊蚋饮海亦预其味遂敬绘是像随身瞻礼表全圆极无外之诚仍述斯文要人各复自性本有之实为是故叙之云耳。

　　姚少师佛法不可灭论　二二

　　或问少师曰佛胡人也其法为中国之患害久矣其可不灭乎少师对曰佛法不可灭也或曰胡为而不可灭也曰非唯不可灭也莫之能灭也或曰佛法为中国之患害甚於洪水旱暵其不可灭而令其张王乎譬如洪水治之有道亦能疏决旱暵祷之有灵亦能消弭佛是人也有势力者必能灭之矣少师笑而谓曰有势力者汝不闻三武与宋徽乎随灭而随兴也非惟随灭而随兴况兴之愈盛也纵有其势力而能灭但能灭其所主之地耳能灭其普天率土者哉或曰人之有势力者不能灭天能灭之乎曰天能灭而不敢灭也或曰子之言何其诞欤天何为而不敢灭也曰孔老二教法天故不敢违天佛之教诸天奉行况敢言灭乎何哉佛在世时梵王帝释诸天龙神曾於佛前发大誓颠但有教法处我当拥护况敢言灭也若论诸天神力可能灭也使其一时运行雷火疾疫尽世界内外所有教法僧徒庐舍悉皆消殒有何难哉然诸天奉行佛之教法唯恐不逮况敢言灭也或曰以子之言佛法断不可灭也子更为我详言之少师曰然吾语汝汝其谛听焉佛乃西方出世间圣人也生于维卫国净饭王家年十九舍王位出家居雪山修道日餐马麦充饥苦行六年而成正觉山河大地悉皆震动恒以慈悲为心等观世间众生犹如一子教令改恶从善离苦得乐成一切种智况佛之化导於人而无所求也既舍王位出家非为求富贵也日餐马麦苦行修证非为求利养也既无所求於人其法唯以化人为善宁中国之患害乎汝之无知之言何其甚欤使世间圣人如孔子若见佛则必尚而师之矣岂不闻孔子师老聃郯子苌弘师襄要知此等圣贤能及佛乎况佛之大道水不能漂火不能烧杻械不能拘刀剑不能刃毒药不能中生而不生不生而生灭而不灭不灭而灭在凡而不减在圣而不增犹太虚空其可能灭乎唐之韩愈宋之欧阳修辈以空言欲灭之正如精卫之欲填东海蝼蚁之欲穴泰山可笑其不自量也或乃闻余言赧赧然拜谢而退作佛法不可灭论。

　　静斋刘学士三教平心论　二三

　　尝观中国之有三教也自伏羲氏画八卦而儒教始於此自老子着道德经而道教始於此自。
　　汉明帝梦金人而佛教始於此此中国有三教之序也大抵儒以正设教道以尊设教佛以大设教观其好生恶杀则同一仁也视人犹己则同一公也惩忿窒欲禁过防非则同一操修也雷霆众聩日月群盲则同一风化也由粗迹而论则天下之理不过善恶二途而三教之意无非欲人之归于善耳故。
　　孝宗皇帝制原道辨曰以佛治心以道治身以儒治世诚知心也身也世也不容有一之不治则三教岂容有一之不立无尽居士作护法论曰儒疗皮肤道疗血脉佛疗骨髓诚知皮肤也血脉也骨髓也不容有一之不疗也如是则三教岂容有一之不行焉。
　　儒教在中国使纲常以正人伦以明礼乐刑政四达不悖天地万物以位以育其有功於天下也大矣故秦皇欲去儒而儒终不可去。
　　道教在中国使人清虚以自守卑弱以自持一洗纷纭轇轕之习而归於静默无为之境其有裨於世教也至矣故梁武帝欲除道而道终不可除。
　　佛教在中国使人弃华而就实背伪而归真由力行而造於安行由自利而至於利彼其为生民之所依归者无以加矣故三武之君欲灭佛而佛终不可灭隋李士谦之论三教也谓佛日也道月也儒五星也岂非三光在天阙一不可而三教在世亦缺一不可虽其优劣不同要不容於偏废欤然而人有异心心有异见慕道者谓佛不如道之尊向佛者谓道不如佛之大儒家以正自处又兼斥道佛以为异端是是非非纷然淆乱盖千百年于此矣吾将明而辨之切不可以私心论不可以爱憎之心论唯平其心念究其极功则可以涣然氷释也盖极功者收因结果处也天下事事物物皆有极功沾体涂足耕者之事也至於仓廪充实则耕者之极功也草行露宿商者之事也至於黄金满籯则商者之极功也唯三教亦然儒有儒之极功道有道之极功佛有佛之极功由其极功观其优劣则有不待辨而明者自今观之。
　　儒家之教自一身而一家自一家而一国自一国而放诸四海弥满六合可谓守约而施博矣若夫四海六合之外则何如哉其说曰东渐西被讫于四海是极远不过至四海讫则止於此而更无去处矣是儒家之教然也故学儒者存心养性蹈仁履义粹然为备道全美之士而见诸设施措诸事业可以致君可以泽民可以安国家而利社稷可以抹世教而致太平功成身老名在青史儒之极功如此而已曾子曰死而后已不亦远乎盖至於死而极矣。
　　道家之教自吾身而通乎幽冥自人间而超乎天上自山林岩穴而至於渺渺大罗巍巍金阙可谓超凡而入圣者若夫天地造化之外则何如哉其说曰大周天界细入微尘是极大不过周天界界则限於此而外此者非所与知矣是道家之教然也故学道者精神专一动合无形翘然於清静寡欲之境而吐故纳新积功累行可以尸解可以飞升可以役鬼神而召风雨可以赞造化而立玄功寿量无穷快乐自在道之极功如此而已黄庭经云长生久视乃飞去盖至长生则极矣。
　　佛家之教一佛出现则以三千大千世界为报剎姑以一世界言之一世界之中有须弥山从大海峙出于九霄之上日月循环乎山之腰而分昼夜须弥四面为四洲东曰弗于逮西曰瞿耶尼南曰阎浮提北曰郁单越四大洲之中各有三千洲今此之世界则阎浮提也今此之中华则南洲三千洲中之一洲也释迦下生於天竺乃南洲之正中也须弥四旁上邻日月之处谓之四王天又上则谓之帝释天又上於虚空之中朗然而住云层四重天总名欲界又上云层十八重天总名色界又上空层四重天总名无色界如是三界中诸众生辈有生老病死是为一世界也如此一千世界谓之小千如此一千小千世界谓之中千即百万也如此一千中千世界谓之大千即百亿也以三次言千故云三千大千世界其实一大千尔一大千之中有百亿须弥山百亿日月百亿四天下如小钱一百万贯每一界置一钱尽此一百万贯方为大千世界此一佛报剎也一佛出现则百亿世界中有百亿身同时出现故梵网经云一华百亿国一国一释迦各坐菩提树一时成佛道如是千百亿卢舍那本身千百亿释迦各接微尘众是之谓千百亿化身也以千百亿化身而化度千百亿世界其中胎卵湿化无足二足四足多足有色无色有想无想乃至非想非非想皆令得度是佛家之教然也故学佛者识五蕴之皆空澄六根於清净远离十恶修行十善视四念处行四正勤除六十二见而邪伪无所容断九十八使而烦恼莫能乱三千威仪八万细行无不谨守四无量心六波罗蜜常用熏修其间为法忘躯则如剥皮刺血书经断臂投身参请而不怯不疑为物忘己则如忍苦割肉喂鹰舍命将身饲虎而不怖不畏钱财珍宝国城妻子弃之如毙屣支节手足头目髓脑舍之如遗蜕从生至生经百千万亿生而此心不退转也从劫至劫经百千万亿劫而此心愈精进也由是三祇果满万德功圆离四句绝百非通达无量无边法门善入无量无边三昧成就五根五力具足三达三明圆显四智三身超证六通五眼得四无碍辩而演说无穷入四如意分而神通自在八胜处八解脱常得现前四无畏四摄法受用无尽八圣道支十八不共法不与三乘同等三十二相八十种好庄严微妙法身过去尘沙劫未来尘沙劫无不洞见现在尘沙界众生尘沙心无不了知圆明十号之尊超出三界之上是为天中之天是为圣中之圣是为无上法王是为正等正觉超诸方便成十力还度法界诸有情佛之极功如此而已法华经云如来为一大事因缘故出现於世普欲令众生亦同得此道盖其大愿大力誓与一切含灵皆证无上涅盘妙果者也是故辨三教者不可以私心论不可以爱憎之心论唯平其心念究其极功则知世之学儒者到收因结果处不过垂功名也世之学道者到收因结果处不过得长生也世之学佛者到收因结果处可以断灭生死究竟涅盘普度众生俱成正觉也其优劣岂不显然可见哉故尝试譬之儒教之所行者中国也道教之所行者天上人间也佛教之所行者尽虚空徧法界也儒犹治一家威令行於藩墙之内若夫藩墙之外则不可得而号召也道犹宰一邑政教及於四境之中若夫四境之外则不可得而控制也佛犹奄有四海为天下君溥天率土莫非臣民礼乐征伐悉自我出也此三教广狭之辨也。
　　学儒者死而后已盖百年间事也学道者务求长生盖千万年也学佛者永断生死湛然常住盖经历尘沙劫数无有穷尽也儒犹一盏之灯光照一夕钟鸣漏尽则油竭灯灭也道犹阿阇世王作百岁灯照佛舍利经百岁已其灯乃灭也佛犹皎日照曜万古常明西没东升循环不息也此三教久近之辨也略说三教大意其详备在本论。

　　北齐黄门侍郎归心辨惑篇　二四

　　三世之事信而有征家业归心勿轻慢也其间妙旨具诸经论不复於此少能赞述但惧汝曹犹未牢固略重劝诱尔原夫四尘五荫剖析形有六舟三驾运载群生万行归空千门入善辩才智慧岂徒七经百氏之传哉明非尧舜周孔所及也内外两教本为一体渐极为异深浅不同内典初门设五种禁外典仁义礼智信皆与之符仁者不杀之禁也义者不盗之禁也礼者不邪之禁也智者不淫之禁也信者不妄之禁也至如畋狩军旅燕享刊罚因民之性不可卒除就为之节使不淫滥尔归周孔也背释宗何其迷也俗之谤者大抵有五其一以世界外事及神化无方为迂诞也其二以吉凶祸福或未报应为欺诳也其三以僧尼行业多不精纯为奸慝也其四以麋费金宝减耗课役为损国也其五以纵有因缘如报善恶安能辛苦今日之甲利后世之乙乎为异人也今并释之于下云。
　　释一曰夫遥大之物宁可度量今人所知莫若天地天为积气地为积块日为阳精月为阴精星为万物之精儒家所安也星有坠落乃为石矣精若是石不得有光性又质重何所系属一星之径大者百里一宿首尾相去数万百里之物数万相连阔狭从斜常不盈缩又星与日月形色同尔但以大小为其等差然而日月又当石也石既牢密乌兔焉容石在气中岂能独运日月星辰若皆是气气体轻浮当与天合往来环转不得错违其间迟疾理宜一等何故日月五星二十八宿各有度数移动不均宁当气坠忽变为石地既滓浊法应沉厚凿土得泉乃浮水上积水之下复有何物江河百谷从何处生东流到海何为不溢归墟尾闾渫何所到沃焦之石何气所然潮汐去还谁所节度天汉悬指那不散落水性就下何故上腾天地初开便有星宿九州未划列国未分剪疆区野若为躔次封建已来谁所制割国有增减星无进退灾祥祸福就中不差乾象之大列星之伙何为分野止系中国昴为旌头丐奴之次西胡东越雕题交址独弃之乎以此而求迄无了者岂得以人事寻常抑必宇宙外也凡人之信唯耳与目耳目之外咸致疑焉儒家说天自有数义或浑或盖乍宣乍安斗极所周管维所属若所亲见不容不同若所测量宁足依据何故信凡人之臆说迷大圣之妙旨而欲必无恒沙世界微尘数劫也而邹衍亦有九州之谈山中人不信有鱼大如木海上人不信有木大如鱼汉武不信弦胶魏文不信火布胡人见锦不信有虫食树吐丝所成昔在江南不信有千人毡帐及来河北不信有二万斛船皆实验也世有祝师及诸幻术犹能履火蹈刃种瓜移井倐忽之间十变五化人力所为尚能如此何况神通感应不可思量千里宝幢百由旬座化成净土涌出妙塔乎。
　　释二曰天信谤之征有如影响耳闻眼见其事已多或乃精诚不深业缘未感时傥差阑终当获报耳善恶之行祸福所归九流百氏皆同此论岂独释典为虚妄乎项槖颜回之短折原宪伯夷之冻馁盗跖庄蹻之福寿齐景桓魋之富强若引之先业冀以后生更为通耳如以行善而偶锺祸报为恶而倘值福征便可怨尤即为欺诡则亦尧舜之云虚周孔之不实也又欲安所依信而立身乎。
　　释三曰开辟已来不善人多而善人少何由悉责其精洁乎见有名僧高行弃而不说若睹凡僧流俗便生非毁且学者之不勤岂教者之为过俗僧之学经律何异士人之学诗礼以诗礼之教格朝廷之人略无全行者以经律之禁格出家之辈而独责无犯哉且阙行之臣犹求禄位毁禁之侣何惭供养乎其於戒行自当有犯一披法服已堕僧数岁中所计斋讲诵持比诸白衣犹不啻山海也。
　　释四曰内教多途出家自是其一法耳若能诚孝在心仁惠为本须达流水不必剃落须发岂令罄井田而起塔庙穷编户以为僧尼也皆由为政不能节之遂使非法之寺妨民稼穑无业之僧空国赋算非大觉之本旨也抑又论之求道者身计也惜费者国谋也身计国谋不可两遂诚臣徇王而弃亲孝子安家而忘国各有行也儒有不屈王侯高尚其事隐有让王辞相避世山林安可计其赋役以为罪人若能偕化黔首悉入道场如妙乐之世穰佉之国则有自然稻米无尽宝藏安求田蚕之利乎。
　　释五曰形体虽死精神犹存人生在世望於后身似不相属及其殁后则与前身似犹老少朝夕耳世有魂神示现梦想或降童妾或感妻孥求索饮食征须福佑亦为不少矣今人贫贱疾苦莫不怨尤前世不修功业以此而论安可不为之作地乎夫有子孙自是天地间一苍生耳何预身事而乃爱护遗其基址况於己之神爽顿欲弃之哉凡夫蒙蔽不见未来故言彼生与今非一体耳若有天眼鉴其念念随灭生生不断岂可不怖畏耶又君子处世贵能克己复礼济时益物治家者欲一家之庆治国者欲一国之良仆妾臣民与身竟何亲也而为勤苦修德乎亦是尧舜周孔虚失愉乐耳一人修道济度几许苍生免脱几身罪累幸熟思之汝曹若顾俗计树立门户不弃妻子未能出家但当兼修戒行留心诵读以为来世津梁人身难得勿虚过也儒家君予尚离庖厨见其生不忍其死闻其声不食其肉高柴折像未知内教皆能不杀此乃仁者自然用心含生之徒莫不爱命去杀之事必勉行之好杀之人临死报验子孙殃祸其数甚多不能悉录耳且示数条於末。
　　梁世有人常以鸡卵白和沐云使发光每沐輙破二三十枚临死发中但闻啾啾数千鸡雏声。
　　江陵刘氏以卖鳝羹为业后生一儿头是鳝自颈已下方为人耳。
　　王克为永嘉郡守有人饷羊集宾欲燕而羊绳解来投一客先跪两拜便入衣中此客竟不言之固无救请须臾幸羊为炙先行至客一脔入口便下皮内周行徧体痛楚号叫方复说之遂作羊鸣而死。
　　梁孝元在江州时有人为望蔡县令经刘敬躬乱县廨被焚寄寺而住民将牛酒作礼县令以牛系剎柱屏除形像铺设床坐於堂上接宾未杀之顷牛解径来至阶而拜县令大笑命左右宰之饮啖醉饱便卧檐下稍醒而觉体痒爬搔隐疹因尔成癞十许年死杨思达为西阳郡守值俟景乱时复旱俭饥民盗田中麦思达遗一部曲守视所得盗者輙截手腕凡戮十余人部曲后生一男自然无手。
　　齐有一奉朝请家甚豪侈非手杀牛啖之不美年三十许病笃大见牛来举体如被刀刺叫呼而终。
　　江陵高伟随吾入齐凡数年向幽州淀中捕鱼后病每见群鱼啮之而死。
　　世有痴人不识仁义不知富贵并由修种为子娶妇恨其生资不足倚作舅姑之尊蛇虺其性毒口加诬不识忌讳骂辱妇之父母却云教以妇道不孝己身不顾他恨但怜己之子女不受己之儿妇如此之人阴纪其过鬼夺其算慎不可与为邻仍不可与为援宜远之哉。
</div>
    <div class="pagination">
<a href="归元直指集.html">上一页</a><a href="归元直指集.html">1</a><span class="current-page">2</span><a href="归元直指集_page3.html">3</a><a href="归元直指集_page4.html">4</a><a href="归元直指集_page5.html">5</a><a href="归元直指集_page6.html">6</a><a href="归元直指集_page7.html">7</a><span>...</span><a href="归元直指集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
