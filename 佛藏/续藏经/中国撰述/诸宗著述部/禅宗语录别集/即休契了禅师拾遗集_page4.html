<!DOCTYPE html>
<html>
<head>
    <meta charset="UTF-8">
    <title>即休契了禅师拾遗集 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>即休契了禅师拾遗集 - 第 4 页/共 6 页</h1>
    <div class="content">
　　暮雨湿行装。忍听数声泥滑滑。春流鸣过橹。厌看两岸柳丝丝。青烟绝处要选住场。白水穷边庶有归所。精粮不匮。任大地人如返故家。栋宇既完。虽小庵儿尽含法界。二严报施。三祝输忠。

　　三山龙王堂化疏

　　龙会三山上宇。半摧於下土。蝉联万户内藏。多足於外财。求之欤与之欤。出乎尔返乎尔。天瓢大注。何殊雨玉而雨珠。水殿翻新。尤胜美轮而美奂。成功不日。报施有秋。

　　南报恩。化四大部经疏

　　南山一新巨剎。殆冠江城。西竺四大部经。足包海藏。黄金输舍不吝。白城翻出何难。印板上脱来。字字光吞於银汉。函橱中盛却。重重势压於石渠。永阐万叶芳猷。普集众檀善福。

　　禅慧玉长老。住天竺。乃其师开山镇江。诸山疏

　　楚弓楚得。可堪堕他掌握中。赵璧赵归。必须入家怀袖里。况干蛊才备。毋撝谦力辞。某人。眼照人天。胸吞藏海。颓波曾起於杨子。初步早试於黄桥。弟应兄呼。宜续吹[埃-矢+贝]吹篪翻古调。父作子述。合追肯基肯堂策新功。竺天西日伫麾戈。吴地北邻希伐鼓。

　　李商主。水陆寄库。右语

　　伏以。佛称四生父。希睹有若优昙华。道为三界尊。共荫无异菩提树。幸逢大教。僭展微忱。切念某人。舟居江河间。货通市肆内。荷二仪以盖载。感三光以照临。得遂殖生。罔克修报。乃设伊蒲。崇水陆。广陈两永昼夜净仪。仍转法华集桑门。总宣百四十四部妙典。炼财预托於阴帑。分劵期证於阳文。庶赎现过先愆。兼植来因后果。伏愿。世龄益衍。家眷咸宁。在在兴贩。而常通津祥风顺序。生生富饶。而倍润屋福海增澜。谨疏。

　　祭元叟和尚文

　　佛日普照禅师。始自分座双径。至于起应凤山中天之命。以及晚主五峰之席。逾四十年。说法利生。得度最多。知我最久。寿登八十有四。达世相之匪坚。乃辑化权。而以至正元年。八月四日。书偈而入寂。越九月三十日。远示遗音。金山东庵。休居比丘某。即於是日。就假法堂。为位设礼。而祭于灵。乌乎山之隆隆。群木咸植。海之渊渊。群鳞咸集。惟道惟德。是似是则。今焉已矣。曷附曷立。老我退藏。涕泪交作。华林飞霜。长鱼窜壑。天阔江空。水云漠漠。一奠凭风。斯文何若。乌乎尚享。

　　祭李檀越文

　　至正二年。三月十有四日。讣报故檀越李公佐之提举。已卜是月十有四日。归空于姑苏北关外之新堂。镇江金山禅寺住持释某。感公生前。有诺鼎建释尊之殿。雅愿未酬。不得匍匐。即追执绋者后。谨备经疏香烛。庶奠之仪。诿寺之知客僧某。代诣神主之前。昭告于灵。而尽哀悼之礼焉。
　　乌乎。孔释并立。如月如日。畴不载之。同旦同夕。公博鲁书。我守竺居。名虽有异。义固无殊。义既不异。前盟宁替。肯基肯堂。谅累贤嗣。杨子滔滔。妙峰峨峨。丰功倘树。曷已曷磨。伏惟尚享。

　　祭靖明仁善处士

　　乌呼。林高羽集。渊深鳞聚。犹公靖居。厚产薄仕。尚善尚仁。众共驰慕。嗟我遭屯。兼阻江寺。不得遇公。惟接元嗣。施粟施金。为法檀度。非公善仁。曷及乃事。仁者宜龄。苍胡夺数。幻质匪坚。真体元固。情寓一辞。道存千古。伏惟尚享。

　　祭龙翔笑隐和尚文

　　大龙翔宗主。笑翁和尚。寿年六十有一。病世虚伪。乃以至正四年。五月壬子。遽委宗柄。而归真寂。越八月庚申。而以讣闻。金山住持某。雅服翁彻释宗之本原。兼贯孔李之异旨。　朝廷搢绅之士。所共慕。湖海包笠之众。所共归。意者足振斯文。而光季运。岂谓今也已矣。哀朽何堪。谨以是月壬戌。为位设奠。而祭于灵。以尽哀焉　於乎。汶阳不决。西秩何平。龙河不作。西教何弘。我托邻并。老亦何成。一辞幸起。万象同盟。尚享。

　　祭甘露无传和尚文

　　甘露堂上无传和尚。寿享八十有一。达生如寄。乃以至正丁亥。七月十又三日癸丑。示归真寂。越十有七日丁巳。金山封邻比丘某。敬以香茗果蓏。庶馔之奠。率众临帏。而祭于灵。以尽五十年余德谊焉。乌乎。兰丛昌昌。莸可并芳。琪树昌昌。葭可并苍。我托邻并。弥久弥光。今焉已矣。如琪陨霜。昔者莫复。如兰飘香。何以解忧。遗续彰彰。法幢斯建。法纲斯张。千秋百代。山高水长。乌乎尚享。

　　祭独孤和尚

　　乌乎。天道与下民相县。能察薄蚀於未形之先者。占者之良也。圣道与凡下相分。能达死生於未变之前者。师者之良也。若叔兄。昔主霅川之天宁。武林之鹫峰。至於退休峰西之双松。是皆一以是道。而参弘之。凡下之众徒。窒去来之相。而不知道之妙体。曾无间於生死也。譬诸民下蒙於天道者。徒见日月。有薄蚀之象。岂知天道玄常。曾无晦明之殊耶。乌乎叔兄有是。我故似是。一以表同门义。一以为来者谕。真灵昭昭。庶几鉴哉。尚享。

　　祭别岸和尚文

　　吴门寿山东堂。岸翁和尚。以至正八年。六月三日。顺寂于圆通之东庵。禀法上首。永福西堂。以七月二十有四日。将命而来金山。出其遗音遗仪。以下示住持法弟比丘某。追念。翁寿七十有八。少予二白。由其早倡佛慧定智先师之道。于义兴之芙容。常城之天宁。郡城之是山。晚乃养高于是庵。开利学众。曾不倦。诚得并其而弘宗。故以兄礼而让之。今也既寂。老怀何堪。敬以二十有七日。扶惫为位设奠。而祭于灵。以尽同门昆季之义焉。乌乎。弦绝朱丝。鸾胶可续。珠遗赤水。罔象可求。惟师之道。危若缀旒。我衰我独。曷绍宗猷。残星横晓。残月横秋。余光有几。翁兮鉴不哀哉。尚享。

　　祭焦山桂提点文

　　焦山提点法兄月岩公。寿享七十有七。以至正九年己丑。二月九日庚午。顺寂于德善之兰若。越十二日癸酉。金山住持法属比丘某。敬以香烛汤茶。果蓏庶馔之奠。帅众临帏。讽诵拜首。而祭于灵。乌乎。昔者焦寺竞席。如覆局之败碁。公独出手。以捄之。久焉遂匡。丘陇祠虚。如暗室之入夜。公独续焰。以严之。久焉遂张。迩者寺产夙遗。如弱敌之遭强。公独贾众叶力。以复之。久焉遂昌。至於庶务纷集。如冻猬之寒芒。公独恕己徇机。以决之。久焉遂臧。是功是德。曷泯曷亡。我托邻并。尤叨余光。乌乎。狎势要者。内顾必以权。狎市贾者。内顾必以利。利狎易衰。权狎易变。若公。外赞数代之良师。内敦群衲之宏义。虽处生死之衰变。何能倾夺哉。矢词是白。公盍我格。既格既白。何假铭刻。尚享。

　　祭昙芳和尚

　　大龙翔宗主。广慈圆悟禅师。寿享七十有四。达世相之匪坚。乃以至正八年。十月二十有八日。而入寂。越明年。二月十有八日。法侄少室上主。禀命迁临金山。出遗音遗仪。而示及法弟某。谨以是日。为位设奠。拜首而祭于灵。乌乎。群动之集。必宗於海。群植之产。必宗於岳。若师。早由新亭。而迁锺山。由锺山。而登双径。晚让双径。而补龙河。四坐道场。几五十载。湖海包笠之众。宗之。曾无虚往者。朝野车骑之众。宗之。曾无虚还者。师门赖张。宗门赖振。何盛如焉。今也已矣。衰独何堪耶。乌乎。灯明既绝。注之以膏。花焰可续。镜明既昏。摩之以药。净光可复。师灵。昭昭能悯。宗门师门。二俱牢落。不俟於他。而可复作乎。忍言及是。幸鉴之哉。尚享。

　　静上人之京师序

　　古圣在位。必有贤者。趋集其时。而为显用焉。若黄帝尧舜。夏后周文。成康之圣。则有巢阁止庭。仪韶之凤。负文之神龟。鸣岐之鸑鷟。在郊薮之麒麟。殊类而应之。故显於时者。则有六相四岳。八元八凯。九官二南之贤。至於更代继圣。或有应之趋之者。不过率犹是也。钦惟　　皇帝。文明英武。一统绥服。相兼群贤。传得　帝师若圣之应。则有栴檀　古佛。延光于京师。天人殊类。咸仰利。然以昔之视今。隆治何如哉。且昔之应者。殊类也。群贤趋之。尚蒙显用。而况今者。应之以佛。尤为天人殊类。所共仰。苟有异业之士。以时而趋之。岂得志不速成。而道不大达也耶。
　　福唐默堂上人。学富而诗工。早游方外。久寓金山。尝掌内典。因阅优阗王。刻栴檀象。遗事。有激于中。故愿趋京。致膜拜于古佛之真仪。求妙法于帝师之堂下。及观圣德之光明。宫阙之崇丽。冠盖之众多。文物之华耀。玉帛之富饶。礼乐之备至。以发其蕴。以利其业。以成其志。以达其道。猗欤盛哉。龙腾于渊。而山川出云。虎啸于野。而岩壑生风。行矣。适际斯时焉。群公既壮以诗。予辱乡曲也。故赠以序云。

　　题五尊宿书卷

　　凤瑞物也。昌期则现。昏代则隐。或堕一毛於林间池上。有得之者。犹为希世之瑞。秘而珍之。况多得乎。
　　今观故宋村僧。橘洲。石桥。淅翁。天目。五先德遗语。编次为轴。殆乎凤毛集瑞。粲粲然。照耀八表之窗几。琅琅然。省发群学之耳目。如使时出。益加披究言外之旨归。得不回宗教於季运。而复昌期耶。视凤之毛。抑岂足为世瑞哉。珍之宜矣。

　　跋密庵和尚嗣法书

　　玉蕴荆山。非卞和别之。不能以自白。珠沉赤水。非罔象得之。不能以自表。先中峰老祖。复广福安长老嗣法书。词严旨密。殆乎玉之蕴山。珠之沉水。今为日东荣首座得之。其非具明宗之眼。探玄之手。有加於卞和罔象。何能及是耶。

　　跋独孤。为华藏别岸和尚上堂

　　百川学海。而至于海。古子书之语也。若华藏海。重重无尽。当从何学。而可至耶。噫先灵隐孤翁。为华藏岸翁上堂。遗语具在。能从是学。殆庶几焉。

　　南雄魏处士。集金刚经众解跋

　　天地之有山海高深者。一气融结。而致状貌。斯分也。释尊之受善现诸法者。一心流出。而致文教。斯立也。心无相。非文教莫能显。气无形。非状貌莫能彰。气不异心。心不异气。肇论云。天地与我同根。万物与我一体者。信不欺矣。
　　南雄魏处士文英。夙植德本。勤饶益行。广采诸德。共诠般若。文教众说。捐财锓梓。期永流传。苟现世异代。同志众士。熟览而精究之。不外天地根。而同证金刚体。不外金刚体。而同圆天地根。则处士之本愿。庶几其酬也。如其否乎。岂处士之本愿哉。勉焉。

　　大金东庵真济二老手帖跋

　　金时名师。东庵真济二老遗墨。日东无梦首座。出以示及。予得寓目焉。乌乎汉更新室。仅三十年。父老见光武军容之异。犹叹曰。不图今日。复见汉官威仪。皇朝更化。车书混一。岁数倍之。彼时二老。文华之异。今日见之。得不与见汉官威仪。同一感叹耶。

　　题东山长老法云送行卷后

　　富贵送人以金。仁者送人以言。此孔子去周。老子送之。云尔。今东山去焦山。应法云命。玄隐翁偕山之主会中众士。各出章句。以送之。殆与孔老之谓。同义。噫水月流辉。海门增色。法云布影。少室回春。宜在斯人焉。

　　圆伊庵记

　　紫金山之耆英。章权管文叟。偕侄广提点天岸。共出己资。佃屯地。造丛屋于草场湾之麓。功成。不自有。回舍而及予。期为身后卜此与同归。以表不背生死义。感其意真。故纳之。
　　昔岩头先德。发明涅盘伊字教义。有三眼语。垂示学众。未有能圆之者。今予他日。与二公。异域而同归。非全生死义。即圆∴字。三眼之义也。宜以圆伊。而名庵。嗣灯徒属。毋坠厥始。乃得矣。至正五年。岁次乙酉。十月辛亥朔。十有四日甲子。五十四代住山释某记。

　　靖明居士舍钞。盖殿。荐二亲记

　　佛之垂教利世。度门有六。檀度其一也。世有信是门。捐财以植福者。何果不圆耶。姑胥城居回回氏藏吉沙。祖出西土。由其父纳速刺丁中奉。早官南邦。晚参江西省政。秩满来吴。遂就家焉。父既没。子藏吉沙。追念劬劳德重。莫克修报。过金山。睹佛之殿废。卜兴。因损财若干[紌-尢+(氏/日)]。以相成。母刘扬氏。期钧胜果。而毕为子之孝志。乌乎若藏吉沙。世固戴天为心。今乃回天心。以合佛心。助财兴殿。图报罔极。期二亲即出生死之表。而承胜善福力。同超梵天之上。享世出世间妙乐。宜如佛说七福田。真典首章之文。无疑矣。抑亦可与蓼蓼者莪之什。同韵而传於无穷。来者加劝焉。

　　西资海印禅寺记

　　毗陵古郡也。郡有门。曰石幢者。乃旧有经幢在是。而得名亦古也。山木环屏。河流曳带。岂膻祠腥宇。足称之耶。天历己巳。苏之录事。张承事了无公。暇日阅内典。悟应无所住之旨。遂休官。卜家于幢之净方。以道而高居。从郡之天宁寺主永宁。乞名。曰道实。化其母魏氏妙元。偕眷聚。各冠道冠。服道服。茄素礼念。而归佛乘。又造一体三宝图。及善恶诸图等。期启未悟之众。五台弥陀寺主如璘。服其作。因以进呈帝师。深加叹焉。后至元戊寅。奉法旨。改家曰西资海印禅庵。随改曰寺。及赐金襕袈裟。褒以佛心海印了义真空普鉴禅师号。凡授法旨。有四。皆昭令德也。至正癸未。礼紫金山之寺主契了。为师。以下发付衣拂。以表信。度弟子二。以承业。曰正宗。曰正智。市田八十六亩有奇。及基地。通蔬圃三十一亩有奇。为众者居止。食钵熏炬之储。然又虑久不继。诸封硕德。佥用实之愿言。申寺于分治之教省。别选十方之传持。实则不取元功也。乌乎古之诸祖。皆由甲乙。更十方。故传之益绵历。今实亦更甲乙。为十方传。以答君亲之隆德。是即规古法也。承传之者。苟如其愿。广延奇衲。大倡圆音。各俾契旨於言前。等共弘宗於教外。焰续法灯之不息。派疏道源之不竭。抑实之始愿。庶几其酬不徒。应以宰官居士比丘身。巧运多智。示诸法相。而开利现在未来之者矣。传者宜加知劝焉。
　　实之先世。出自济南邹平县。后迁益都潍州北海县之下泊村。父永康尹。为邑。殊有声。母恭人。学佛已有成。其行实。具见于别录。若实。既全力以肇寺。全孝以奉亲。则又全忠以报国。可记也。歌以系之曰　云山兮苍苍。河水兮汤汤何古何今兮。常演赞。万年寿圣兮超虞唐。
</div>
    <div class="pagination">
<a href="即休契了禅师拾遗集_page3.html">上一页</a><a href="即休契了禅师拾遗集.html">1</a><a href="即休契了禅师拾遗集_page2.html">2</a><a href="即休契了禅师拾遗集_page3.html">3</a><span class="current-page">4</span><a href="即休契了禅师拾遗集_page5.html">5</a><a href="即休契了禅师拾遗集_page6.html">6</a><a href="即休契了禅师拾遗集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
