<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游集 - 第 61 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游集 - 第 61 页/共 83 页
  </h1>
  <div class="content">
   五台竹林大师。入灭之明年戊午。门人大谦远来匡山。求予为塔铭。公受业京都。西山碧云寺。碧云为王城胜剎。四事之丰。第一享僧中最胜欲乐者。公能舍此。而之寒岩冰雪中。亲近知识。潜心佛法。竹林门人以千百计。独公以末后光明不朽为念。其存心重本可知已。及予与坐谈。扣其所蕴。专注理观。谨於律行。则其所趋。又非世谛碌碌者比。予甚嘉之。先字愈光。予嫌其衒也。乃为更之曰虚怀。盖取其虚心而能受益也。良以众生长寝生死而不寤者。直以沈瞑五欲积习浓厚。烦满胸襟。故凡所举措。皆为业资。以其执而不化其所有。则积垢益深。垢益深而业益重。积迷不已。而苦道愈长。终无返省。何光之有。究其所以。其心不虚之过也。圣人虚己以游世者。以能舍其所执耳。所执既舍则心自空。心空则境自寂。心空境寂。则物我兼忘。我忘则无能执之心。物忘则绝所执之境。斯则心境求之了不可得。虚之至也。其怀若此。则超然独立而与道同游。又何一物之可拘。纤尘之为累乎。然以无有入无有。妙行冥符。横身为物。所谓不起灭定而现诸威仪。此至人涉世之能事。又岂止劳谦而已哉。盖光而不耀者也。

　　聂应如字说

　　聂生游於达观禅师之门。师字曰应如。予观其字。因知师所以授生者。最上法门也。乃为之说。夫如非相似之说。盖直指吾人本体而言。所谓真如者。乃一心之异称也。然真则不妄。如则不变。故名真如。以其心光明广大。湛若虚空。其体寂然。乃至日往月来。昏明相代。云行鸟飞。风动尘起。四时循环。日夜无隙。种种变幻。起灭不停。而空体凝然寂然不动。吾人禀此真如之性。赖以成形。而为妄想迁流。荣辱忧喜好恶喜怒疾病祸患。乃至死生代谢。种种变幻而为遮障。是则自体本如。而今不如矣。故禅师因其固有而导之曰。子应当如。故曰应如。谓本来自如。而今不如。欲复本有。不必外求。但当如耳。苟如其本如。更何如哉。是知吾人圣凡不隔。端在迷悟如与不如之间。不如则凡。如则圣矣。般若云。所言如来者。即诸法如义。由是观之。不独心体本如。而一切诸法。近取诸身。则四大六根。细而披剥。则三十六物。内外皆如。远取诸物。则山河大地。鳞介羽毛。草木微尘。极尽世闲一切相状。靡不皆如。故曰。青青翠竹。总是真如。郁郁黄花。无非般若。以此而观。则诸法本自如如。诸法既如。又何好恶当情取舍。而为生死之业所留碍哉。所谓万境本闲。而人自闹。若人转物即同如来。物转则心境皆如。物我兼忘。圣凡平等。生死去来。如梦如幻。与吾灵觉之体。有何交涉。是故吾人有志出生死者。应当如也。故曰应如。子其识之。

　　何希有字说

　　何生字希有。笃志向道。人能向道。诚希有也。若真能见道。则更为希有。余尝读金刚经。至空生叹世尊曰。希有。余甚疑之。及寻其未叹以前。并无甚奇特。亦无玄妙语。惟言世尊着衣持钵。饭食经行。洗足敷座而已。更无别奇特也。空生何所见而惊叹若是。此语千载上下佛祖注解不破。忽被空生看破世尊行履处。不觉失声乃尔。何生希有。果何所见而希有耶。苟如空生看破世尊处。看破自家屋里。此盖家常日用过活事耳。更指何法为希有法。何事为希有事耶。傥未着眼。但以文字相而争夸赞叹之。恐他日回头一觑。则见又不希有矣。何生乞法语。以老人无法可说。故因其说。而说之以此。

　　香林字说

　　大都慈善长老。名真孝。达师字之曰。香林。请余为说。余居五羊时。见西洋番舶载旃檀至。询其所产。则曰产香之国。最毒热而多巨蛇。其蛇自毒。热莫可解。独赖此香以解之。故盘附其上。以得清凉。香因蛇毒而亦盛。且其树孤生。生处不生众草。独香成林。故古德云。旃檀内绝凡材。今达师以香林美孝。字岂无谓哉。惟我释迦本师出世。说戒定慧三学。独专於戒。戒品甚多。独尊梵网大戒。此戒乃是教菩萨法。非金刚心不能持之。伏睹经开戒品。以孝为本。故经云。孝名为戒。谓孝顺父母。孝顺师僧三宝。孝顺至道之法。孝顺一切众生。且律载戒品。粗列五百。细则三千威仪。八万细行。佛独指孝字为本。意谓佛子能尽此孝。则一切戒品。一心具足。此岂非若旃檀孤生。三毒热恼烧炙身心。无可解救。至依於戒。乃得清凉。岂非若旃檀能消蛇之大毒耶。孝生於众生热恼心地。自体清净以消烦恼。烦恼逼而戒光圆。岂非若旃檀生於毒热之地。自体清凉。而因热毒以成其香耶。一孝全而众戒满。戒满而孝愈真。如栴檀林。故曰香林。以之为名。不亦宜乎。此乃达大师不说而说也。余说为赘。

　　坚白字说

　　寿公为京都住持。雅志向上。喜近知识。虽未游历百城。而诸方名行尊宿至者。无不随喜。可称坐参。往亲吾法兄古梅法师。师深器重。尝以坚白字之。予因为之说曰。佛性之在缠。如摩尼之堕溷。莲花之处泥。不为烦恼秽浊所昏。不为五欲淤泥所污。盖其自性天然。本然清净光明皎洁若此也。而人者。见秽浊而不知摩尼之光明。见淤泥而不知莲花之香洁。是以汩汩尘劳。而不知自性之圆明也。公生长尘中。矫矫有出尘志。心期极乐。厌离生死。是果一念孤明。应缘常照。方且即尘劳作佛事。转秽邦成净土。又岂直以坚白同异目之哉。虽然志不磨不坚。心不洗不白。吾人志不坚磨以忍。心不白洗以戒。若忍至无生。戒归自性。自性清净。即所谓磨之不磷者是也。若磨之不磷。则涅亦不缁矣。坚则不坏。白则不渝。不坏不渝。实相常住。净土无量寿。义在是乎。公果以吾言观自心。则怀中之物。当自现前。是不负其亲友也。不然则不独负他人。抑且自负。公其勉旃。是为说。

　　自性说

　　尝谓人生而主之者性。性一而品不一。至有圣贤之分者。以有生知学知困知之不同。由夫习之厚薄。故成有难易。生知之圣。故不世见。学困之知。正在习之厚薄耳。故曰。性近习远。其是之谓乎。吾人多在学地。其用力之功。不必向外驰求。当知自性为主。於此着力。不能顿见自性。当验习气厚薄。切磋琢磨。於根本处着力。譬如磨镜。尘垢若除。光明自现。吾人日用工夫。最简最切。无过於此。故曰。学道之要但治习。习尽而性自尽耳。以其自性本明。更无增益。唯在人欲障蔽。贪瞋痴爱而为种子。沈湎其中。故为所困。是知困非穷困之困。盖为恶习所困耳。孔子曰。不为酒困。此特被困之一端。凡厥有生。所困非一。不为诸障困。便称大力量人。故学道人。第一先具勇猛根骨。如一人与万人敌。大似李广单骑。出入虏庭。吾人果於声色货利物欲场中。单刀出入。足称雄猛丈夫。以此言学。但於不困处便见自性。非是离困之外。别求学知之功也。所以禅家言立地成佛者。乃顿见自性而已。非是别有一佛可成。佛者觉也。即自己本有光明觉性。能见此性。立地便是圣人。到此则不见有生学困知之异。始是尽性工夫。此性一尽。则以之事君为真忠。以之事亲为真孝。以之交友为真信。以之於夫妇为真和。施之於天下国家。凡有所作。一事一法。皆为不朽之功业。所谓功大名显者无他术。由夫真耳。己酉冬暮。予舟次芙蓉江上。章含黎子见访。睹其光仪莹然冰玉。温厚和雅。是其多生游心性地。习气消磨。故发现於形仪之表者如此。即从此增进用力不已。直至私欲净尽之地。圣贤不期至而自至耳。若夫功名事业。如响应声。似影随形。犹欬唾之余耳。故曰道之真以治身。其绪余以为天下国家。是皆自性之真光。非分外事也。君其志之。

　　憨山老人梦游集卷第三十九
　　憨山老人梦游集卷第四十

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较

　　疏
　　五台山造沉香文殊菩萨像疏

　　伏以清凉胜境。为万圣之道场。大智文殊。乃七佛之师表。迹垂震旦。道化娑婆。作众生之福田。开人天之眼目。归依者福等恒沙。礼赞者德超尘劫。况复镂形范像布施庄严者哉。山僧某滥叨形服。幸托灵山。居中台之极岭。开十方之梵剎。感大士之威光。裂多生之业网。由是发心。愿造沈香菩萨一躯。请置本山供养。前来南粤。时历三秋。吊影南游。途经万里。愧福轻而缘薄。且事重而人微。荏苒因循。向无寸效。今日幸逢南华之胜会。仗六祖之慈光。摄四众之高人。结十方之善果。伏愿贵官长者。达士名流。顿开智眼。剖破悭囊。舍心香一寸而价重三千。严法身一毛而福延万劫。傥三十二相而多人共成。则百千亿身而一时顿现。如是则人人尽归金色界。个个同熏般若香。功德难思。福缘无量。谨疏。

　　广城西小福园募斋粮疏

　　切以出尘离俗。不妨迹系人闲。借假修真。自信心超世表。但以五行现在。四事应须。无能感动天人。必欲仰资檀越。山僧某挂锡五羊城外。藏修小福园中。六时礼诵。刻白社之莲华。三业精勤。揭青林之贝叶。惟以杜缘日久。时值岁凶。贵贱同灾。贤愚一劫。闭门连日。独看瓦釜生尘。兀坐经旬。谁问香厨绝粒。既难分卫。未免循方。是以不惜千里辛勤。普化十方长者。幸生欢喜。大破悭贪。即一粒而至百千万粒。共积须弥。以一人而引百千万人。径归宝所。即搏食而为法食。功德难量。变热恼而作清凉。福田无尽。金刚种子。普布人天。般若舟航。齐登彼岸。逆来顺受。虚往实回。若能满载而归。不负望风而至。胜缘傥遇。嘉会不常。愿随发心。谅无虚弃。谨疏。

　　造旃檀香佛疏

　　伏以法身非相。托有相以明心。妙行无为。在即为而见谛。苟非藉假修真。何以转凡成圣。惟我如来应世。道化无方。舍己从人。随缘利物。建言灵鹫。开优钵之名华。遗范阎浮。刻旃檀之瑞缘。遂使见闻瞻仰。同出迷途。礼念归依。共登宝所。爰自金光东曜。白马西来。睹像教以兴心。用庄严而表法。所以琳宫徧支那之境。绀像满祇树之园。尊崇者。自天子以至庶人。悟道者。若王公及乎群汇。靡不布金殷重。割爱投诚。修行八万四千门。作福第一。南朝四百八十寺。灵隐居先。山从西竺飞来。猿向洞门呼出。境同兜率。胜出人寰。山僧某蚤离尘俗。托迹名山。乐兰若之清修。志头陀之苦行。但以根机下劣。未副上乘。仰莲社之高风。效优填之故事。敬刻旃檀香像。安供菩提道场。借以熏修。依为净业。像高尺六。表丈六之法身。普化十方。植三祇之佛种。然虽人人即佛。须见佛而发心。纵使个个有缘。必遇缘而成就。山僧不辞万里。远至五羊。跋涉艰难。辛勤劳顿。顾兹南粤。岭表名区。奇珍毕集。乃商贾之稠林。山水郁盘。实文章之渊薮。况此殊胜功德。计所费不多。岂无英灵豪杰。脱体承当。定遇勇猛丈夫。全身担荷。由一人而劝十人百人。众擎易举。从一分而至百分千分。聚少成多。虽因一佛以化多人。多人各成一佛。伏愿贵官长者。达士高流。共生欢喜。各发诚心。直须打破悭囊。勿使当面错过。舍身外之浮云。作自心之真佛。但能一念肯回光返照。便见四八妙相端严。优昙华再现三千。菩提果顿超旷劫。功非虚设。福不唐捐。惟决信不疑。径登宝所。

　　修南华寺祖塔疏

　　佛土庄严。虽是人天善果。净土布施。即为般若根基。若非推果寻因。须要求田下种。但看目前世事。岂有我作他收。何劳分外驰求。定是自修己得。千年田地。曾言八百主人。三寸气消。始恨一生空过。何如六祖真身。直至而今未坏。十方常住。应知历劫不磨。香烟塞汉。显自性之光明。宝塔凌空。现唯心之净土。但以烟云幻化。谁保精色穷年。风雨摧残。顿见柱根破败。若不乘时急救。诚恐异日难支。苟能革故鼎新。便见转凡成圣。切念功非一力。假众力以合成。事属多人。种各人之福果。一砖片瓦。皆为最上良因。粒米文钱。尽是菩提种子。只愿随心。原无定法。傥有勇猛丈夫。亦任一肩担荷。将小就大。接短补长。同成一味醍醐。圆满十方海会。便见七层妙塔。涌现在於空中。多宝全身。入禅定於座上。人天欢喜。鬼神钦崇。祝　圣寿以无疆。镇　皇图於亿载。顿使西来祖意。重拈出於天南。东粤宗风。再阐扬於岭表。优昙华现於三千。金刚种培於百亿。功勋莫算。福利何穷。愿智者早发诚心。冀功果速完当下。敬持短疏。普告十方。傥遇有缘。请题芳姓。

　　重修曹溪祖庭殿堂疏

　　伏以如来出世。从兜率而降王宫。法运开基。自竺乾而来华夏。菩提树下。为成道之场。祇陀林中。乃说法之所。黄金布地。开檀度之门。白马驮经。辟昏衢之路。开三宝之良谟。设一乘之轨范。虽云极则。犹在半途。既乎跋提示灭。化缘将终。乃偃建立之旗。翻系涂毒之鼓。蓦尔拈华。发挥要道。直指当人之觌体。顿见自心。播扬向上之家风。发明本性。禅道由此兴焉。佛法因兹备矣。西天四七。般若之道大通。东土二三。达摩之宗始着。自嵩少以浚源。至岭南而衍派。从此道被寰区。化沾海宇者。皆我曹溪六祖大鉴禅师之力也。恭惟禅师德秉生知。道光前圣。远自跋陀悬谶。菩提树植於宋朝。智药寻流。宝林山开於梁代。曹叔良效布金之遗事。梵剎聿兴。陈亚仙舍坐具之福田。丛林大振。由是天王降紫泥之诏。光昱林泉。名儒施彩笔之文。翰垂竹帛。华夷瞻睹史之天。龙象蹴经行之路。伟哉胜事。驾旷劫之津梁。壮矣雄模。立万年之香火。真天下之奇观。实寰中之胜概也。自尔慧灯高照。破永夜之重昏。法鼓长鸣。醒群生之大梦。从来归依如市。崇祀若神。历代相沿。千秋一日。奈何盛衰有数。兴废由人。法化寝微。道缘渐坠。僧徒遭魔障以坏清修。殿宇被风雨而隳壮丽。柱根腐败。梁栋摧斜。慨将倾之大厦。殊非一木所能支。嗟未合之良缘。必假多人而可就。寺僧某等生叨盛世。早入空门。托迹名山。忝承未裔。朝参夕礼。奉真像於当年。暮鼓晨钟。继香火於晚岁。真睹生龙白象。风气宛然。悲此破瓦败椽。殿堂颓毁。使大士饮烟岚之瘴疠。如来披雾露之衣裳。山色霭清净之身。鸟语说无穷之偈。青藓徧长廊。岂是庄严佛土。苍鼠窜古瓦。难云极乐道场。境虽触事而真。人乃即真而俗。若不亟其乘屋。将恐倏尔倾湫。苟能革故鼎新。便见转凡成圣。是以弘发誓愿。运广大心。特重开宝地。新佛日於中天。冀再转法轮。驾慈航於苦海。是以谨择二十六年十月望日。先启华严胜会。选戒僧五十三人。坐千日之长期。次化当代名公。修殿堂一十二座。祝万年之　圣寿。使处处尽是道场。愿人人尽成佛果。窃念非常之事。须待非常之人。希世之功。必有希世之哲。是以敬持短疏。徧告大檀。同修清净之因。共结菩提之果。但以法无定相。弘之由人。财不拘多。施之在己。尝闻一滴之水。与渤海之润性无差。芥孔之空。与太虚之容纳匪别。离相者福报难思。滞迹者功德不广。傥欢喜发心。顿见一毫端头现宝王剎。若謦欬弹指。即能一微尘里转大法轮。如是则使曹溪涸而复涨。慧灯暗而又明。优昙华现於三千。般若种培於百亿。宝林倍价於当年。鹫岭重新於此日。赞助者。福寿等於高深。护持者。功德同於带砺。布皇风於八表。洒甘露於十方。见闻随喜。齐登仁寿之乡。礼念归依。共到菩提之岸。愿心既广。福德无边。仰望仁慈。同声唱和。谨疏。

　　修曹溪五代祖师影堂疏

　　南华禅寺宝林道场。六祖真身现在。达摩衣钵俨存。由二祖以至黄梅。五代之传至此。自唐以至於今日。一派之水随流。爰立五祖之堂。用表授受之绪。兹者年岁既久。苦被风雨摧残。月化日迁。顿见柱根腐败。若不乘时亟救。诚恐异日难支。苟能革故鼎新。便见焕然夺目。庄严楼阁。涌现在於目前。五祖全身。入禅定於座上。人天欢喜。鬼神钦崇。祝　圣寿以无疆。镇　皇图於永固。功勋莫算。福利何穷。愿智者蚤发诚心。冀功果速完当下。

　　书华严经接待十方疏

　　不动一步。而心徧十方。谓之坐参。不起灭定。而现诸威仪。名为妙行。是在当人自信。不须向外驰求。恭闻华严大经。乃毗卢根本之法轮。曹溪古剎。为六祖禅宗之正脉。法界是众圣之玄都。丛林作十方之归宿。自古及今。云水高流。礼祖而至者。无时不有。终年竟岁。饮食安居。因人而施者。一向全无。顾我老朽。自到兹山。最初以此为念。於山门外立十方堂一座。资以接纳四来。其饮食所需。皆出禅堂常住。奈何一向。执事不得其人。混集庸流。翻成秽士。不唯有负初心。抑且虚消信施。兹者弟子明中。发广大心。修普贤行。愿就本堂安居。书写华严尊经一部。借此法恩。收摄身心。即以接待十方贤圣。老朽闻之。赞叹欢喜。而谓之曰。昔善财童子。参五十三诸善知识。犹历百城。今子不离跬步。而普礼十方世界诸来贤圣。可谓最胜功德。何幸生此末法。住如是道场。书如是大法。修如是妙行。积如是胜因。可谓将此身心奉尘剎。是则名为报佛恩矣。所愿见闻随喜者。福等恒沙。赞助称扬者。功超旷劫。何况施七宝而作庄严。列四事而为供养者。其福又不可得而思议矣。

　　高州电白县苦藤岭建施茶庵疏

　　伏以人天路上。全凭作福为先。生死途中。唯以济人第一。尝闻侯门似海。独爱富而不敬贫。圣道如天。但周急而不继富。所以饥者易食。故一饭而感千金之酬。渴者易饮。故壶浆而致扶轮之报。此但有情人事。尚乃感报如斯。何况无为福田。功德岂可思议者乎。兹者。高州之北。神电之南。崇山插汉。峻岭横霄。为海外之咽喉。乃罗旁之门户。当年客旅车轨。不得并行。今日经商足迹。焉能独往。诚名利之畏途。实盗贼之渊薮。所赖嘉隆之岁以后。王师破贼以来。变险道而为坦道。易顽风而向　皇风。虽往来有跋涉之劳。且进止无豺狼之戒。第以炎方赤徼。瘴疠烟岚。加之以毒气蒸蒸。又值温泉滚滚。以致天涯行客。如蹈火而赴汤。远戍征人。若错焚而履镬。摩肩接踵。聊乘袂以成云。陟巘攀林。诚挥汗而若雨。唇乾舌燥。思勺水如大旱之望云霓。咽焰肠枯。得涓滴若消渴而饮甘露。况百里而传一舍。穷日而得半餐。仆夫汗血。舆马沾濡。举目无亲。此苦莫告。斯皆贪名逐利。见得忘形。祇知拈土作金。谁解抛砖引玉。况夫边地下贱。及蔑戾车。俗好鬼而尚淫祠。民轻生而喜杀盗。虽尺布斗粟而妄取於人。岂粒米文钱而乐施於己。此其菩提种子。转见焦枯。善根萌芽。日叹腐败。是故恶者愈恶。而贫者愈贫。迷转积迷。而化更难化。比者幸逢当道诸大宰官。博爱施仁。济人利物。以斯道而觉斯民。继往圣而开来学。创浮屠於郡邑。树最胜之法幢。建赤帜於祇园。作难思之佛事。可谓不世之舟航。迷津之宝篾者也。山僧某。因弘法而罹难。蒙　恩遣於雷阳。投万里之遐荒。乃荷戈於电白。爰登苦藤之岭。渴乏高原。因思甘露之浆。低回险道。偶见苾刍二众。筑室道旁。乃持香茗一盂。尽恭马首。某也欣然饮泣。怆尔兴悲。谁知瘴疠之乡。偶值天台之伴。即稍憩於林闲。遂勒铭於石上(比时有茶庵铭书之於壁)由是发愿。愿於此地。大建精蓝。将即事以明心。欲藉茶而演法。自尔岁月云徂。倏经二载。乃於戊戌之夏。遇高州司理万公。邂逅仙羊之城。对谈灵鹫之绪。言及至此。大叹奇哉。遂乞为护法之津梁。敢请作慈悲之檀越。期重建其化城。引众归於宝所。且欲就秽邦而变净土。将瓦石以易草茅。纵不劳金碧交辉。亦要使法食兼济。但念功非一力。必须缘结多人。是以敬修短疏。普告十方。托善男某某。稽首贵官。问讯长者。经商客旅。士宦高人。伏愿发广大心。作难遭想。且人人是佛。只要自肯承当。法法皆真。何物而非布施。不拘多寡。无论精粗。坠露可以添流。轻尘而能足岳。虽权设门外三车。假名引导。使直透向上一路。实是慈悲。但能打破悭囊。顿见庄严佛土。往者过而来者息。聊进一盂。赵老盏中。泛辉辉之白雪。渴者饮而饥者餐。强吞七碗。卢仝腋下。起习习之清风。除热恼而得清凉。解疲劳而消困顿。且以法水而溉菩提之种。增长灵苗。将善根而栽般若之田。克成圣果。从此襟怀洒落。去住翛然。可谓极乐之道场。名为欢喜之佛事。布慈风之浩荡。扫尽瘴海之岚烟。悬佛日之圆明。照破昏衢之幻梦。使阐提之辈。消除杀盗之邪淫。蔑戾之俦。不堕罗剎之鬼国。一人善而多人善。善满边邦。一家安而大家安。安攘海宇。同跻仁寿之乡。共睹熙皡之化。以斯功德。祝　圣寿以无疆。将此身心。酬　君恩之罔极。福非虚设。事岂妄谈。惟愿赞成。无劳顾伫。谨疏。万历戊戌仲秋朔旦。书於仙城之旅泊斋。

　　重修南雄府太平桥普济寺疏

　　伏以岭表名区。一线引华夷之命脉。太平古渡。飞虹锁百粤之咽喉。寰中商旅。何莫由斯。海外珍奇。必经於此。悲夫迷津浩劫。宝筏谁凭。苦海狂澜。慈舟可渡。恭惟太平镇桥普济寺者。创规往代。事仰前修。面迎凌水。俨舍卫之恒河。背负梅魁。宛迦维之祇树。搤南海之源头。据雄关之胜概。诚终古之津梁。实长途之利涉也。但以日来月往。雨薄风残。世异时迁。梁摧栋腐。幻华易谢。阳焰难留。使三宝閟而不彰。众心归而靡托。今者幸逢仁人在位。欲革故而鼎新。君子存心。将救偏而补弊。山僧某敢执铎以扬声。士庶高人。冀承风而接响。惟其人性皆善。必待感而遂通。然虽佛化有缘。岂不求而自应。是以敬持短疏。普告十方。伏望富贵者竭力。用酬前世之恩。贫贱者施工。希植未来之果。但愿悭囊破处。金刚种子露光明。爱水乾时。般若舟航登彼岸。不拘过往。无论经商。菩提种个个圆成。极乐国人人可到。休言福比河沙。且喜心归宝所。功超有漏。德载无疆。祝　圣寿於河山。播流光於日月。普愿霜露所降。咸服慈风。舟车所通。斋瞻慧日。如斯利益。赞莫能穷。请注芳名。冀垂不朽。

　　重建祇园寺疏

　　伏以十方世界。处处尽是道场。具眼者能见。八万尘劳。种种无非佛事。达心者自知。况有布金之规范。遵为古佛家风。尝思留带之嘉谟。正是宰官令则。但以事随机会。道假人弘。时节难逢。良缘偶合。兹者祇园古剎。创自唐朝。志载分明。尊崇典祝。恨山灵之不守。倏堕荆蓁。仗护法之有知。忽开茅塞。向遭五逆之子。佛祖几以无依。今赖三尺之天。神人幸而有托。但以殿宇倾颓。金像凄凄风雨。香灯泯没。梵音寂寂朝昏。山僧如鉴。偶来乞食。挂锡凌江。开精舍於恒河。敞竹林於负郭。但虞大厦。非一木之可成。必假高贤。合众力而易举。拈寸草而作梵剎。自是天帝之炉锤。剖微尘而出经卷。除非普贤之作略。伏望共出手眼。各赌神通。聚少成多。由小至大。直使鬼神输运。不让须弥。顿见金碧交辉。宛成净土。转变随心。受用在己。感报以此为征。功德共垂不朽。

　　湖心寺重建放生普愿成佛塔疏

　　佛大慈悲。普度十方。尽法界众生。悉皆成佛。故曰。如一众生未成佛者。誓不取菩提。此佛度生之愿也。般若云。度无量无数无边众生俱得灭度。实无有一众生得灭度者。此众生成佛之实证也。古今修行。愿成佛者多。而现在度无边之众生者少。以各各作念。待成佛后。方才度生。殊不知即今现在。能以佛心而度众生者。乃真成佛之妙行也。广度众生之行。无踰放生一门。在昔天台大师。次则永明大师。尝为吏时将。官钱买生放。以致不死。此目前众人皆知者。自后至今。唯云栖大师能效二师之行。其西湖古为放生池。今但浚三潭。筑堤作池。取多分之一耳。且西湖从昔以来。为歌舞地。实酒池肉林之所。今湖中有此三池。所放众生。充满其中。是从业海中变出极乐佛国也。而楼船歌舞。过其池者。曾不返省一观。是犹然醉梦中也。一心净秽。苦乐以之。如唯与阿。相去几何哉。其池有湖心寺。寺有三塔。寺已建。塔未造。堤未能防水也。予随喜池上。赞叹玄津法师之慈悲。慨其功未底绩。大有憾焉。归夜卧。梦行堤上。其沙衬足。粒粒方面皆有佛字。比随行者。不敢措足。予曰。尔等知大地是佛。无下足处。此正是汝修行时也。因论众曰。若聚此沙为佛塔。则施者与所施。共登极乐净土矣。觉而思之。遂发普度之想。谓彼所放之生。愿彼脱苦成佛也。且彼蠢蠢。以佛视之。况现在人人最灵最明者。岂可以众生视之乎。何不愿目前易度之众生。先作成佛之想。以众多之愿。度彼多多之众生。如是不唯所度更广。以合众心守此池。则所守益坚。如此行愿。岂非心佛众生。等无差别之观乎。故设普化之方。人施十钱。一钱念佛百声。合众心於一佛。集多人成三塔。所施者小。所成者大。是为福聚功德之海。此则以沙数之佛。度沙数之众生。其力更大。岂不为最胜之佛事乎。若由此而兴起。意将来尽此湖为莲池。则此方众生。无论富贵贫贱。一齐同生极乐佛土矣。岂不为妙行哉。

　　重修龙华寺疏

　　古杭山水灵秀。有宋建剎星列。钟鼓相闻。而龙华居南屏之西南。盖梁朝傅大士开创。千余年矣。司马温公。昔有祠於此。今皆废矣。其地不唯居山水之胜。而为普陀天台之要冲。十方云游。必过之所。惟钱塘剎竿相望。求行脚息肩之地。不易有也。前伏牛三空和尚。至而愍焉。江干居士。洪云泉延之於此。创未成。而集者常满。居顷寻罢。禅者广坤。发广大心。志愿兴建为接待道场。丁巳春。予偶过此。见佛像微妙庄严。重生渴仰。徘徊形势。背御寨而面钱塘。最胜处也。十方行脚至此。正力倦神疲。求一暂息而不可得。苟获住足安身。滴水沾唇。如灌醍醐而饮甘露。结此功德最胜缘也。且见禅人慈悲慨切。一时发心善男等。各各踊跃。乃最胜因也。但寺功大而费巨。日月长而众多。若非广大檀那。作难思佛事。未易满禅者之本愿也。予感而赞仰。为之开导。凡宰官长者居士善男女等。果能发希有心。生难遭想。割破悭囊。庄严佛土。是以不坚之财。作不朽之业。即捐身舍宅。而龙神守之。万世不绝。较之尘世之业。千年田地。八百主人者。何啻天壤哉。况作净土之因缘。成当来之佛种。冀弥勒下生。龙华三会中。为上首眷属。岂不为出世第一最胜功德哉。以人人有佛性。各各具夙因。定见今日之缘。不肯当而错过。岂忍宝山赤手归乎。是在诸有智者。顿发无量欢喜。快着勇猛之力耳。

　　刺血和金书华严经发愿文

　　稽首遍法界。十方及三际。莲华妙庄严。清净微尘剎大觉无上尊。分身徧一切。演说清净海。圆满修多罗性相了义诠。离诸文字相。七处九会中。文殊诸大士。剎尘数知识。清净贤僧众。我今布三业。敬礼毕竟空。惟以无缘慈。照我真实愿。念我无始来。流浪诸生死。展转处苦趣。犹大旋火轮。舍身与受身。不可思议数。所作诸恶业。唯佛自知见。今承三宝力。傥来人数中。六根赖完具。心识多暗冥。以宿微善根。早出恩爱海。犹入俗稠林。如避溺投火。内假善力熏。心心愿远离。外得法雨润。忽生清净芽。尘习炽盛故。时复见乾枯。良哉大善友。与我如天授。以此大因缘。得出离热恼。同归清凉界。觐礼曼室尊。乐住阿练若。最深寂静处。心想如猿猴。转见攀缘相。般若力微弱。难敌生死军。以是因缘故。见行诸事行。稽首莲华藏。圆妙最上乘。誓发归敬心。尽形顶戴受。曾闻普贤行。广大不思议。六种受持中。书写为第一。骨笔血为墨。经於微尘劫。积累如是经。量等大千界。我闻如是愿。难可与等伦。但取血为墨。与金共和合。书写大经卷。一字法门海。以此殊胜因。苦海为舟檝。愿我此身血。滴滴称法性。融入华藏海。普润众生界。我以手书持。点画心自在。愿此虚幻身。恒得金刚体。身似紫金山。端严最无比。闻名及见形。心生大喜悦。手如大宝聚。恒出世资财。七宝及四事。种种皆充满。十方法界中。所有诸众生。贫穷及病苦。所求皆如意。愿我成佛时。国中极清净。纯一上乘人。无诸恶道苦。恒演此法轮。极尽尘界劫。我生末法中。信心力微少。恒与痴盖俱。难逃生死业。善根未成熟。傥落轮回中。仗此殊胜因。不堕诸恶趣。常生净佛土。不离三宝前。早悟自性空。顿超诸有漏。凡所作所为。永离三毒障。我以愿力持。直至未来际。愿我此经卷。三灾不能坏。弥勒将下生。光从此经出。普照十方界。六种大震动。弥勒下生已。初坐龙华树。此经从地出。踊在虚空中。字字出妙音。说我本所愿。天人百万众。咸称希有事。我时在会中。为演真实义。佛佛出世闲。最初三七日。咸演大华严。我当机第一。我身虽幻妄。从父母所生。依此虚妄根。作成真实事。愿父如净梵。母如耶夫人。诸佛下生时。依我父母出。师长度脱我。法恩最上尊。愿诸佛会下。我师为导师。我友最诚谛。提挈行正道。愿友如文殊。作第一知识。檀那大信力。广施大资财。愿此诸智人。永离悭爱苦。诸佛出兴世。最初请说法。不惜身命财。广修众善业。我作如是行。仗诸执持者。愿此诸贤圣。生生常不离。随在何佛国。共兴扬佛法。凡诸见闻者。赞叹及称扬。纤悉善因缘。同归华藏海。我发如是愿。广大不可穷。极尽未来时。究竟心圆满。

　　放生文

　　生自生矣。何以放为。又何以放生为佛事耶。裴休有言曰。血气之属必有知。凡有知者必同体。故曰。蠢动含灵。皆有佛性。以性即佛故。杀生者。即为杀佛。非曰杀佛。然杀生者。无慈悲心。即为断佛种性矣。然彼蠢蠢之生。将谓可杀。殊不知自己本有明明佛性。岂可断耶。以不杀之心。慈悲心也。慈即名仁。悲即不忍。不忍之心。仁之端也。故见生不忍见死。闻声不忍食肉。圣贤之首唱。奚独佛氏哉。儒以素位故。但远庖厨。佛以平等行慈故。普及一切。第放生者。有执相忘相之差。而效之者。不无放生杀生之弊。故法重忘相。妙在随缘。宗本无住。功嫌有漏。果能遇缘即宗。则触目生机。逢场佛事。物物头头。皆喜舍之门。念念心心。尽慈悲之境。又何必拘会约以执功勋。设限期以严规则哉。明禅人久含此愿。愿以此行之。则慈悲日溥。化境日宽。持之十年。当有无量童子而作供养。复何疑哉。

　　祭陆太宰五台居士文

　　呜呼。受灵山之密嘱。来浊世以利生。其来也不来。故不露本来之面目。即其去也不去。唯留生铁之心肠。八十余年。逢场作戏。恒沙妙德。遇佛即宗。以佛心而事君。唯君为佛。以真心而爱物。惟物即真。故生平向上事。不离幞头角边。临行末后句。委付儿女子辈。惟公现宰官非宰官之身。愧我作比丘非比丘之相。然虽道路各别。其实养家一般。感公将行未行之际。飞半纸岭南之书。令我於空不空之中。引一滴曹溪之水。作甘露之供。献灌顶之尊。呜呼。平湖满月。睹清净之法身。天乐盈空。吐广长之妙舌。纳斯法味。用鉴蓬心。尚飨。

　　祭大中丞顺庵胡公文

　　呜呼痛哉。公其生耶。死耶。反复求之。而不得其故也。忽闻公讣。适言公死。及读公易箦诗。则公明以不死告人。而人不知。唯我明明知公不死。言之而恐人之莫我信也。呜呼悲哉。顾我与公偶尔值於大化之中。三十余年如一日。盖亦奇矣。始而遇公於首阳之野。一见而心莫逆。骤尔语公以一祸福。齐生死。时则公已怡然。有当於心。既而再索我於清凉之山。跏趺於千尺寒岩之下。谈笑於万年积雪之中。嚼坚冰而餐[米*屈][米*畾]。浩劫一息。时公已有登天挠雾之思。超然遐举之想矣。第未知其秘也。未几。余因访公於雁门。坐辕门如处空谷。连床共被。三月不违。日夜发以绪言。时则公已了然。默契於心。由是而知。视轩冕如尘垢。身世如蜩翼也。遂相期我於东海之上。餐朝霞而结楼居。已而公果以我脱尘鞅。我则以公忘去就。当是时也。与公游戏於海印光中。万里长波。皎然一碧。俨若临宝镜而履琉璃。坐莲华而居净土。不知此身之在天地。外物之在此身。其乐殊未央也。俄尔天帝怒我以轻凿混沌。散朴浇淳。乃罚我於九死。放我於瘴乡。时与公永诀矣。公以我为必死。将托处些以招之。忽尔十年如一息。时时知公。思我结想於寒云。哭我积泪如长河。而殊不知我之与公遨游如宿昔。居然眉睫寤。寐无间於毫发也。呜呼悲哉。是岁五月。公走尺素。慰我於万里。我遣侍者。讯公於七月。我乐怀公诗则曰。酷似维摩病里身。书至而公已示疾矣。公把我书。诵我诗。时公在口。期月而逝。是我慰公以生平。公永诀我如对面。斯亦奇矣。我昔诀公。不若公今诀我也。使我思公哭公。岂不若公之思我哭我耶。公之生也不偶。然负高明之见。抱不世之才。忠在社稷。心在苍生。公之世有尽。而才未尽。形化而心不化也。如公之临终诗曰。灵根常傍月华明。以此观之。视死生如夜旦。千古如一日也。惟公神游太漠。听钧天而居广府。侣飞仙而寿无极。其视昔也如粪壤。孰知公今之乐。殊绝胜於畴昔耶。公既乐矣。余复何悲。呜呼哀哉。尚飨。

　　祭达观大师文

　　维万历四十四年。岁次丙辰。十一月庚子朔。越十有九日丙戌。前海印沙门辱教德清。谨陈香积之供。致祭於紫栢尊者达观大师之灵曰。呜呼。惟师之生也不生。乘愿力而来。师之死也不死。顺解脱而去。去来不落常情。生死岂同世谛。以师之住世也。秉金刚心。踞坚固地。三十余年家常茶饭。脊骨纯钢。千七百则陈烂葛藤。鼻孔残涕。推倒弥勒释迦。不让德山临济。为人极尽慈悲。临机绝无忌讳。誓护法若惜眼睛。求大事如丧考妣。不与世情和合。便是真实行履。晏坐水月光中。独步空华影里。初访予於东海也。顿脱形骸。既再晤於西山也。搜穷骨髓。当予祸之未形也。备告以隐微。及予难之既发也。将为我以雪洗。且酬宿约於曹溪。将扣阍於帝里。冒炎蒸於道路兮。望影响而进止。乃设法以多方。冀出予於九死。呜呼。师之为法门也。实抱程婴杵臼之心。师之为知己也。殆非管鲍陈雷之比。予荷　皇仁之薄罚兮。在师心犹未已。予被放於岭表兮。师[伫-丁+一]候於江沚。一见悲欢而交集兮。如九原之复起。予与师作永诀兮。甘为炎方之厉鬼师嘱予以宁志兮。冀幽扃之再启。予挥涕以临长路兮。师执手含悲而不语。维时关山一别兮。日月若矢。心知师之不我忘兮。每丁宁其无以。师以愿力所持兮。誓不负其本始。乃敛太阿之光焰兮。不愿放於尘滓。冀和璧之必信兮。不惜隋珠之轻抵。将扣君门兮九重。倏飙风兮四起。陆海波腾。龙蛇披靡。玉石俱焚。法幢倾圮。师登八道之康衢兮。忽遇长蛇与封豕。皇天实鉴其衷肠兮。唯见逞於庸鄙。幸此心之一白兮。聊以发其蕴底。师实旷然。何忧何喜。逆顺随宜。死生游戏。何夙负之相寻兮。信前缘之固尔。悲五浊之不堪。直一行之可恃。乃盥漱以趺坐兮。遂寂然而长往矣。呜呼痛哉。师既不以祸患撄宁。又何以去来为事。撒手便行。全无议拟。惟师以金刚为心。故留不坏之体。有予弟子奉师以旋兮。就双径以归止。予闻讣以摧心兮。望长安而殒涕。欲亲礼於龛室兮。奈业系之羁縻。拟生还以慰师灵兮。忽星霜之踰纪。匪此心之暂安兮。第因缘之不我与。顷幸遂其本怀兮。始得陈辞而致诛。呜呼痛哉。师何死兮我何生。我不来兮师不宁。形骸异兮共此心。幽冥隔兮终合并。誓同归兮践深盟。寂光朗兮师安住。我顶礼兮展哀慕。阵香积兮洒甘露。师临机兮愿来赴。光明兮照曜。翘勤兮延[伫-丁+一]。哀哉尚飨。

　　祭云栖大师文
  </div>
  <div class="pagination">
   <a href="憨山老人梦游集_page60.html">
    上一页
   </a>
   <span>
    ...
   </span>
   <a href="憨山老人梦游集_page56.html">
    56
   </a>
   <a href="憨山老人梦游集_page57.html">
    57
   </a>
   <a href="憨山老人梦游集_page58.html">
    58
   </a>
   <a href="憨山老人梦游集_page59.html">
    59
   </a>
   <a href="憨山老人梦游集_page60.html">
    60
   </a>
   <span class="current-page">
    61
   </span>
   <a href="憨山老人梦游集_page62.html">
    62
   </a>
   <a href="憨山老人梦游集_page63.html">
    63
   </a>
   <a href="憨山老人梦游集_page64.html">
    64
   </a>
   <a href="憨山老人梦游集_page65.html">
    65
   </a>
   <a href="憨山老人梦游集_page66.html">
    66
   </a>
   <span>
    ...
   </span>
   <a href="憨山老人梦游集_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
