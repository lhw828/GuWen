<!DOCTYPE html>
<html>
 <head>
  <meta charset="utf-8"/>
  <title>
   湛然圆澄禅师语录 - 第 16 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湛然圆澄禅师语录 - 第 16 页/共 17 页
  </h1>
  <div class="content">
   人间溺女自有因。非谓性僻残亲生。张家有女貌如神。自幼护惜如珠珍。长大嫁与李家去。金箱连步珠装身。闷闷只嫌嫁资少。兄弟相看犹生嗔。归来日夜惟啼哭。父母不安倍珠玉。余财使尽又无多。卖田卖地兼卖仆。只要女心生欢喜。卖仆又恐女不足。嫁得女家如石崇。不识自己已卖屋。满得女意自身空。家中大小吸清风。大怨小怨无日了。拟向女家养身老。冷眼相看冷面打。茶饭三餐不甚饱。思量往日错用心。还是儿子是真亲。天下无有不是父。儿子虽嗔不甚怒。溺女还是溺女招。天神宜鉴溺女过。前人堕阱后人防。致使溺女无控诉。

　　补孝歌(有序)

　　余曾祖千。身长九尺。父为虎擒。邻人报知。惊往救父。打虎三拳。虎怒。爪伤祖面去。时陶君世芳闻於府县几旌表有邻人王姓者为府吏。索银于祖。祖曰。有银买孝子。不若买田遗子孙。繇是吏隐匿不行。陶君有孝子歌邻人徧诵。年久稿遗不可得。予因作补孝歌以志其事。
　　圣世天下平。人物忘彼此。白昼虎临村。咆哮喧天地。虎无伤人心。人起逐虎意。人惊虎亦慌。吾祖不知避。子闻父危难。竭诚忘生死。见父不见虎。顾亲不顾己。猛力石虎拳。怒爪伤身体。逐虎出墙外。负亲归家里。祇知父可救。不识唇露齿。服药未有方。殷勤拜天地。心诚佛亦灵。此际有神明。天赐父子全。共享有余龄。时有陶长者。具闻乞旌表。司府曾申文。吏弊不消缴。长者歌徧传。年久无寻讨。我生何其晚。竟不得真稿。因作补孝歌。后代因我识。若有知我心。续之不可失。

　　旅泊歌(赠沈定凡号旅泊居士)

　　君不见身心如幻复如电。蜉蝣天地若寄居。旅泊人间无拘恋。明识娑婆不我家。安身自有空王殿。空王殿。拈来一一有方便。纵横逆顺任施为。见闻知觉本成现。兀兀腾腾总自然。好恶是非都不辨。天真自是绝安排。略着思惟不可见。承愿力。受付嘱。示身此界混愚俗。有财布施不忧贫。无事牵心便是福。富贵处之如浮云。妻拏争碍空王腹。直将烦恼当菩提。谁羡无生极乐国。行便吟。倦便坐。醉饱齁齁只贪卧。懒将名利挂胸襟。梦中犹想陈搏做。脱巾露顶绝嫌疑。跣足髼头无礼数。或时白眼空四海。或时摩腹夸高大。拄杖横挑日月肩。眉毛牢把虚空锁。乾坤撮来芥子安。倒用颠拈无不可。嗟世人。识不破。横搏四大成自堕。梦眼睁开仔细看。父母未生谁是我。若教火内再翻身。试问其间是甚么。我将天地比此身。去来长短无定真。或时一梦更三世。或时七日已千春。似有似无似恍惚。谁生谁死谁升沉。优游三界如旅泊。世间若个是知音

　　会稽云门湛然澄禅师语录卷之八(终)
 会稽云门湛然澄禅师塔铭

　　曹洞二十六世传至慈舟。舟得一人曰澄公。是为湛然和尚。师生有异征。长而大目哆唇。直肠信口。颕悟无碍。志求无上。初投玉峰。即儆励昼夕。期参悟大事。复见隐峰。峰示行住坐卧。但参念佛的是谁。三日夜有省。而师自念弥勤。一切处精苦疑嘿。时年二十矣及往妙峰剃染。谘决心要。胁不就席者三年。而难行苦行。实於此时行之。乙酉。偶闻僧论傅大士法身偈。便能记持经书。始解一切义理。然或数日不粒。而坐参不倦。自誓必得乃已。因阅雪窦与僧论柏树子话。有行者颂曰。一免横身当古路。苍鹰才见便生擒。后来猎犬无灵性。空向枯桩旧处寻。师便能对机着语及忆乾峰举一不得举二话乃大发明。从此於一切公案了了。出语纵横。不存轨则。而犹自谓所诣未极。又三年庚寅。夜坐凝寂忽若虚空震绝须臾而苏。师时年已三十矣。性根洞朗。言语契机。拈经示人。源派洋溢。於诸佛事。不思而应。世共推之。以为大辩才焉。慈舟说法於止风涂师至。舟曰。止风涂向青山近。越王城伴沧海遥时如何。师曰。月穿潭底破。波斯不展眉。舟又问洞上宗旨。师呈偈曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝基。舟曰。语句绵密。不落终始。真当家种草也。遂付法偈曰。曹源一滴水。佛祖相分付。吾今授受时。大地为甘露。咄。五乳峰头无镞箭。射得南方半个儿。师之授受若此。师尝叹末世佛法。大乘旨趣无闻。着书若干篇。曰宗门或问。曰慨古录。复着楞严臆说。法华意语。金刚三昧经注。涅盘会疏。思益梵天所问经解。语录八卷。盛行於世。山东德王刺血写书。请师至府问道受戒。赞叹敬服。初时师诣云栖莲池授具。池举高峰海底泥牛话。师傍推出一僧云。大众证明。池颔之。其机用电捷若此。壬寅至都中。随达观应劫。禅林有严色。师以平易简亮。倾重一时。嵊县汝登周公。初请师就剡溪明心寺说法。翰林辉黄公。用先吴公。鲁唯张公。诸达官皆执弟子礼。请问法意。翰林望龄陶公。舜鼎王公。[奭-人+大]龄陶公承[噗-口+火]祁公。承事尤加敬切。时月川澄。达观可。憨山清。闻谷印。诸知识皆修敬让。诸宰官请师。重修阿育王殿。市木闽还。航海遇宼。闻师名。寻即忏罪。且授号矢护送。请筑江塘。而相力音声。悉称佛号。夷夏感悦。皆笃信禅宗云。时人共为之语云。师现肉身渡生。方便善巧。应物时宜。随机映彻。无上摩尼。全体直示。解与行符。名闻盖不虚也。师名圆澄。嘉靖辛酉生会稽。姓夏氏。年六十有六。僧腊四十有三。天启丙寅。腊月初四日。化于绍兴府之天华寺。门人及远近来者。哭师甚哀。山林震动。奉全身葬于显圣寺南。钵盂山之阴而塔焉。后十年。崇祯丙子春正月。居士丁元公持师行状。见懿典求铭。刻之山中。懿典拜而言曰。
　　圣朝尊尚佛法至矣。而禅学之弊。今且以合头棒喝为佛事。而视理义文。节为不足为。以支离偏见。为无上悟门。而视三藏大典。为粗浅言句。以杜撰无理语录。为向上真诠。而视天下古今。为可欺诳。以私通贿赂。为师资道合。而等授受於贩渔。以夤缘达官为门庭。而列宝座于权位。唯师嗣佛正传。末法标榜。大振洞宗。纲维后学。其卓绝不群。遇人本色。实德实行。化理嘉猷。东南一人而已。铭曰。
　　明星在宫　　山中大雄　　有口无舌　　三际真空　　嵩岩雪月　　震塞倏忽　　惟兹宗乘　　香云地窣　　大哉慈舟　　广运海秋　　龙抟金鸟　　截缆泥牛　　湛然清天　　旃檀布烟　　绝学无学　　驭航即安　　波风浩浩　　注溢匪造　　深壑委冥　　毒鼓震焯　　惟月之明　　枯木华芳　　亦如炼师　　金成火忘　　弘愿所现　　大觉如起　　肉身利行　　慈云若水　　若水在天　　是为泽美　　和风帝前　　永师峙年
　　赐进士第通议大夫恊理詹事府少詹事兼翰林院侍读学士前翰林院侍读学士掌南京翰林院事右春坊谕德中允赞善兼本院侍讲修简讨直起居注纂辑章奏管理文官诰敕正史纂修官陈懿典熏沐顿首拜撰

 会稽云门湛然澄禅师塔铭

　　师名圆澄。字湛然。别号散木道人。会稽东关夏氏子。祖千。打虎捄父。邑中推为孝子。师生而颕悟。具辩才。触事解了。性不羁。虽人所苦难贱简事。率躬亲无所讳惮。父时产落。徙居蒋家山为邮卒自活。老且病。师年才十一二。即代其役。持檄往来数十里间。不避风雨寒暑。夜穿虎豹之群。亦不慑也。亲没。乃求度世。往卧僧寮中。有鬼撼其床干。累嘱之不肯去。师曰。山鬼伎俩止此矣。遂鼾睡达旦。去依玉峰。师始习文义。次依隐峰师。时祖庭荒寂越中衲子。初未有问祖师西来意云何者。峰稍通其旨。见师应对敏捷。乃曰。是儿似可参禅。师忽闻参禅字。如逃虚人聆亲旧謦欵其侧。身心踊跃。不能自己。每欲置问。而苦无下口。恍惚经七日。猛入室叩请。峰曰。但看取念佛是谁。师於是刻刻提持。寝食俱废。经三日。方礼经次。顿觉有省。趋似峰。峰曰。似则似。是则未是。师[怡-台+罗]懡而退。一似有物碍膺。茹吐不得者。行坐惝恍。众谓其痴。如是者三年。万历甲申时。年二十四。乃诣天荒山。投妙峰师。峰为祝发。圆僧相。时冬月寒甚。体无复裈。而通昔参叩。未尝就枕。明年采茶於叶家山。闻僧诵傅大士法身偈。於是碍膺之物。为之脱然。然能茹之不能吐也。入郡城分卫。受戒於云栖还。以高峰海底泥牛话。叩南宗师。宗越所推。为宗门老宿也。举未竟。宗厉声一喝。师点头而已。掩关於天妃宫三年。阅雪窦与僧论柏树子因缘。自是始解下语。又掩关宝林寺三年。忆与锦堂师。论乾峰举一不得举二话。始豁然。无复疑滞。乃颂曰。举一举二别端倪。个里曾无是与非。雪曲调高人会少。独许韶阳和得齐。二老何曾动舌。诸方浪自攒眉。拟意鹞过新罗。刻舟求剑原迷。又颂云门十五日话。自是出语。皆能脱去窠臼。不存轨则矣。住止风庵。与南宗晨夕究竟。时慈舟师自少林来。为南宗同门友。因请憩锡。师以所悟求证。兼闻洞下宗旨。呈偈相印可。遂定师资之礼焉。至京师。与达观。月川。诸大老。分道扬镳。未尝少让。诸师亦敛衽称叹。生平不为律缚。脱略轨仪。从前所为。一不覆藏。肠直如弦。舌快如矢。遇人无贵贱新故。皆以本色语相钳锤。杂以谐调。未尝有所拣择。诸方颇有少丛林之讥。然识者自贵尚之。不以率故贬其道价也。中年以来。耳根几断。而应机迅捷。受命如响。所交缙绅。皆当代名士。而与余兄弟特善。所以获管窥兹事。得师力为多。得法后踞讲席者。凡四十余。开堂说法凡六。其嗣法者六人。为明怀。明盂。明方。明澓。明有。明雪。皆能举扬宗乘。为后来眼目。所着有宗门或问。慨古录。若干卷。思益简注。楞严臆说。法华意语。若干卷。会涅盘疏。金刚三昧注。若干卷。及门人所记法语。若干卷。皆行於世。晚年颇崇有为。见人即劝行施。曰吾将究竟檀波罗蜜。具足功德法财。然后已。余见每调之。师厉声曰。子一毛尚不肯落。乃欲开大口瞒人天耶。余笑曰。昔黄龙设三关。不若吾师一关之难度也。所修大剎凡五。治石塘。自西陵至[山*豪]曹。二坝为里。凡一百六十。建亭桥凡几。凡可利济有情。无不从事。末复欲修鄮山阿育王寺。资已具。属顺世乃已。弟子明敬始克成之。师於嘉靖辛酉八月五日。生於东关。儿时常游戏天华寺之废址。时其地已归势人。师每发愿恢复。既得法已。游行於四方。未暇及也。余兄女。女章氏者。早[婺-矛+牙]。捐资赎以为寺。寺成以奉师。天启丙寅秋。讲法华於华严寺。十二月四日期毕。至天华为众小参。因示微疾。遂逝。岂昔人所称叶落归根者耶。享年六十有六。僧腊四十三。门人迎遗蜕塔于显圣寺南山。师手所定也。其弟子明怀谱师遗事。请铭於[奭-人+大]龄。会[奭-人+大]龄方宦游岭南。久未属草。洎归而怀亦顺世。适明方继主天华。法席。明雪分化弁山。复以塔铭为请。因以平昔所闻。考诸年谱。叙而铭之。铭曰。
　　森罗万象　　一法所印　　孰佩其符　　以扬正令　　大末缘火　　蟭螟巢空　　往宁有至　　来亦无从　　曹源一滴　　巨浪滔天　　即心即佛　　语直而圆　　穷其变相　　千七百则　　如开武库　　满贮矛戟　　试拈寸刃　　便可杀人　　束而不御　　徒手逡巡　　堂堂澄师　　隆顶秀目　　周云四垂　　讵阶尺木　　曹溪耶溪　　异流同源　　寄迹洞下　　非有专门　　跋难陀龙　　无耳而听　　师之圆通　　於是乎证　　玉笥嶪嶪　　花宫四敷　　逶夷南冈　　吉祥所储　　慧日既匿　　灵炬俄陨　　庸庸攸灼　　绪弗其烬　　后千万年　　不替引之
　　崇祯癸酉岁佛成道日柴桑居士陶[奭-人+大]龄谨识

 会稽云门湛然澄禅师行状

　　师名圆澄。字湛然。别号散木道人。会稽夏氏子也。父名世瑞。号镜轩。母顾氏。宋英公竦之裔。南渡有安奇驸马者。所自祖也。母梦僧而娠。十有四月生。七日啼不止。有僧过之嘱云。自誓不昧。止宿於此。啼作么。遂不复啼。长而大目昂鼻。哆唇露齿。直肠信口。年十七丧父。十九丧母。窭甚充邮卒。因错投公牒。被摄惧辱自投于江。漂流数里。渔者救行。泽中遇一僧。目之云。是能出家。有大用。师即求度出世。往卧僧寮中。有多鬼撼其床[乾-乞+余]。屡嘱之。不肯去。师谓山鬼伎俩止此。竟鼾睡旦去投玉峰师。充圊头。始习文义。一日入方丈求授经。玉叱曰。丁字不识。不作苦行。求甚么经。师曰。尚求参悟大事。何况区区文字。玉异之。付法华经曰。此诸佛骨髓。珍重熟读。自有得。随访隐峰师。隐器之对众云。此子可参禅。师遂求示。隐曰。行住坐卧。但参念佛的是谁。三日夜有省。知法不假他求。趋似隐。隐曰。似则也似。是则未是。且一切处疑嘿着。时年二十矣。壬午。往天荒山。妙峰和尚处剃染。恳求要诀。峰唯指念佛。冬无复裈。而通宵参究。未尝就枕。三年充圊头。行难行苦行。乙酉。叶家山闻二僧论傅大士法身偈。便能记持经书。解一切道理。往北塔寺不纳。逊居荒庙中。五日不粒。坐参不倦。诣云栖。求莲池大师授具。还访南宗师。入门便问曰。海底泥牛衔月走。是甚么意。宗一喝。师不能答。遂愤然曰。不悟不休。即於天妃宫。掩关三年。不发一语。偶阅语录。至雪窦与僧论柏树子话。有行者颂曰。一免横身当古路。苍鹰才见便生擒。后来猎犬无灵性。空向枯桩旧处寻。师便能转机着语。又因灯灭。隔窗取火有省。随颂一首。令呈南。南曰。我道他是个人。犹作如是去就耶。师闻复令请益。南曰。不思善。不思恶。正恁么参。师於此渐入。一日忆乾峰和尚举一不得举二话。遂豁然无疑。颂曰。举一举二别端倪。个里元无是与非。雪曲调高人会少。独许韶阳和得齐。二老何曾动舌。诸方浪自攒眉。拟议鹞过新罗。刻舟求剑元迷。又颂云门十五日话曰。日日犯土黄。日日是好日。铁蒺藜兮无孔笛。分付禅和莫近前。拟议须教性命失。从此于海底泥牛话。及诸誵讹公案。一切了了。出语皆脱窠臼。不存轨则矣。启关参锦堂和尚。锦大赏曰。宗门寥落极矣。再振之者。非子而谁。时戊子岁也。又二年。一夜静坐凝寂。忽若虚空霹雳。声震大地。须臾而苏。遍体汗释。如脱重担。此庚寅七月二十一日也。时师年已三十矣。性根洞朗。言语契机。於诸佛事。不思议应。於诸经旨。玄会彻微。诣云栖莲池大师。一日举高峰海底泥牛话。师推出傍僧曰。大众证明。大师颔之。又火浴僧回。大师问。亡僧迁化后。向甚么处去。众着语皆不契。师出云。谢和尚挂念。大师休去。既还越。日乞食。暮宿塔山金刚神脚下。时大学士金庭朱公。太史石篑陶公。太学浚元张公。同游应天塔下宝林寺。至天王殿。闻鼾齁声。使觉之。问曰何人。师曰。无事僧也。诸公与酬问数语。相谓曰。语淡而味永。高人也。揖师问依止何所。师曰。饥则化饭吃。倦则此地打眠耳。诸公共葺静室以居。师一日静坐。忽如冷水泼身。诗偈如泉涌。自念曰。此聪明境耳。时己丑春也。自此囊锥渐露。贤士大夫争重之。万历十九年辛卯。慈舟和尚谒普陀回。至绍兴憩大善寺。幻休和尚子。洞宗嫡嗣也。黄两高居士。请於止风涂说法。师趋座呈所见求证。舟问曰。止风涂向青山近。越王城畔沧海遥时如何。师曰。月穿潭底破。波斯不转眉。舟又问洞上宗旨。师呈偈曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝基。舟曰。语句绵密。不落终始。真当家种草也。遂召入室印证。复曰。汝后鼓两片唇皮。截断天下人舌头有分在。即付法偈曰。曹源一滴水。佛祖相分付。吾今授受时。大地为甘露。咄。五乳峰前无镞箭。射得南方半个儿。师始匡徒说法。称人天师也。师生而颕悟。具大辩才。触事了了。性不羁滞。虽人所苦难贱简事。率躬亲无所讳惮。生平所为。一不覆藏。遇人无贵贱亲故。皆以本色语相钳锤。中年以来。病患耳根几断。而应机迅捷。受命如响。壬寅入京。值达观大师应劫。禅林有严色。师以平易简亮。推重一时。黄袁陶诸公卿。皆及门请教。冠盖倾都市。而师绝不以为意。一日达观大师同月川法师。陶石篑黄慎轩两太史。左心源曾仲水米友石诸公。嘉熙寺玩月次。慎轩卧问。马祖玩月因缘。师曰。汝卧我立。不得为汝说法。慎轩亟起谢过。月师云。内翰错过了也。达师云。我下语不及此公。又僧鹤林参达观大师。大师曰。你信得及么。林曰。信得及。大师云。既信得及。可将法华经抛在尿桶内得么。林如所言。诸方疑骇。后师特往问林。林云。实有此事。师曰。你当时见何道理。便恁么来。林曰。我忽忆善财参胜热婆罗门因缘。便乃如此。师云。如今还有疑否。林曰。此是地狱之因。岂得无疑。师曰。我今问你。你须实答。汝信得及否。林曰。信得及。师曰。汝真信得及否。林曰。真信得及。师曰。真信得及。割取头来。林不知所措。师便喝。寻还越。请开法者日益盛。己未山东德王。刺血写书。请师至府。殷勤修敬问道受戒。师至杭州。闻谷师慧闻师等数员知识法师。及诸缙绅护法。各命侍者。持柬迎师。慧闻法师柬内云。今日大众要与和尚作家相见。和尚若来。已堕情识。和尚不来。犹缺慈悲。师阅毕。即将众柬一齐扯碎。正色厉声云。这些客作汉。敢於老僧处纳败阙耶。师至即升堂正立。慧云。和尚莫要般门弄斧。师与一掌云。速道速道。慧无语。师曰。死汉。闻谷师遂率众作礼。丙寅腊月。於显圣寺。呼大众前作付嘱语。初四日至天华寺上堂。明智出众礼师。白往九华。师曰。汝去。老僧即今起程。语毕。复为众语。至夜分丑时。右胁示寂。门人迎全身。至显圣寺。龛三年。丁卯。塔於寺南钵盂山之阴。师生於嘉靖辛酉岁八月五日寅时。住世六十有六。腊四十有三。上堂开法会六。初寿兴寺。次云门广孝寺。次径山观音殿。即古千僧阁。次嘉兴东塔寺。次云门显圣寺。次绍兴天华寺。讲演经论会四十余。初周海门居士请於剡溪明心寺。次显圣寺。次张太学宅中。次山阴寿圣寺。次梅墅弥陀庵。次上虞百官阳草偃。次下心坝。次宝林寺。次秀水石佛寺。次海盐天宁寺。次嘉兴东塔寺。次显圣寺。次萧山关王庙。次显圣寺。次绍兴大善寺。次显圣寺。次显圣寺。次南京圆觉禅院。次延寿寺。次昆山一宿庵。次绍兴天华寺。次湖州道场山。次绍兴华严寺等处。师颂五位偏正曰。正中偏。哑子吃苦向谁言。开口已招人贬笑。祇应肚里哭苍天。偏中正。物物头头行正令。信手拈来用得亲。拟欲求玄俱是病。正中来。云何石女也怀胎。天明生个白头子。九月杨花遍地开。偏中至。狭路相逢不须避。线去针来本自然。目击道存两会意。兼中到。动静不分真个妙。着衣吃饭本寻常。却似大虫裹纸帽。又三玄三要颂曰。老侬不识字。错读己已巳。去问大大人。答我渠似你。师尝叹末世佛法。大乘旨趣无闻。着楞严臆说。法华意语。金刚三昧经注。涅盘会疏。思益梵天所问经解。陶太史请注。又宗门或问。慨古录等。语录八卷。行世。付法弟子。指南明彻。麦浪明怀。石雨明方。三宜明盂。尔密明澓。昙茂李黄叶。具足明有。瑞白明雪。无学能幻。居士雁田柳浈。参学如天倪明闻。香幢明海。柱石明梁等。其余印心者。林下水边。继起未艾。洞上逆流。汪洋无既。复有久依法席。去而嗣临济。称雄彼宗者。亦皆受法乳恩知所报者也。师于一切利益之事。无不具行。若筑石塘。自西兴抵曹娥二百余里。若剡溪南下。至濠而势逼。流沙停涨。水势日西。啮会稽日受筑塘之苦。师白当事者令铲去沙洲。水乃渐伏。若修阿育王殿。市木闽还。航海遇寇。闻师名即忏罪。且授号矢护送。若越城戒珠寺铁铸佛像。葺前殿。若径山造弥陀佛。若山阴修柯桥融光寺。并佛菩萨像。若修东关大石佛殿。若长庆寺造罗汉像。若钱塘江湄建茶亭。并渡船。若焰口施食。水陆放救生命。又若为夏氏置飨祀田等。不可悉纪。不肖丁元公奉教有年。备闻行事。敢述斯录。冀名达手。铭笔传馨。谨状。

附 禅宗或问自序

　　夫如来出世以大事为本怀。诸祖相传惟真心为究竟。良由曲高和寡。十地尚乃魂惊。旨直言深。上慢多生退屈。是以长者着敝垢之衣而语诸穷子。大士示眇目之相而同号作人。方便二十余年。始得心相体信。然则蒙授不退之记。犹迷直指之宗。所以揭示於百万众前。惟迦叶一人而已。千年之下教法始传我土。遐迩之间性相自相矛盾。岂意人根浅薄不能妙悟佳猷。多崇乾慧一槩堕於见坑。各擅化门多方执成邪谬葛藤窠。经络识心是非窟埋沉情解。於是达磨大师得得远来。开示上乘一心。扫除名相。呵斥邪修。奈何人未之信。九年冷坐。旁起妬心服毒六番。知音始遇。其犹刖足之卞璧。按剑之隋珠。尊贵无双致生难认。自后诸师极力弘扬此道。语录多所不闻。独永明大师撮宗镜百卷。罗三藏之灵文。明教和尚集辅教一篇。括百家之异说。莫不尽善尽美。曲委万途示诸指掌显然了解。惜乎文言浩博。浅昧难知。故予於对客之际。少欵清谈輙呈管见。如将杯杓拟测天池。不意柳子朱子辈集以成帙。虽非攘羊之直。毋乃家丑自扬。诸方后学初机聊资鞭影。高明远识希冀指南。可谓同体佛心用垂来鉴。若也因指见月则满目具陈何妨文字。藉语知心则全体担当悟必有由。所以酒楼前洞明祖意。俚语可凭。肉案头妙契佛心。村言不废。实乃得之在己。见闻知觉尚且无名。失之由缘。邪正是非必须辨白。自惟出佛身血。忏悔无门。颇谅衬凳之勤不加深诮。
　　明会稽云门显圣寺住持嗣祖沙门圆澄撰

附 云门显圣寺散木禅师宗门或问

　　　　会稽歇庵居士　陶望龄　校正
　　　　参学门人　柳浈朱嘉谟　编
　　乙未四月念日有客过访。纵谭乐甚。不觉话及宗门中事。
　　客惊悸起问如获故物。谓师云。参禅为修行之要。何以诸方或云念佛为径超之旨。或云持咒为独脱之门。乃至看教诵经作福礼拜各分户庭。是非互立。请师决之。开后学之重昏。为法门之宝鉴。
　　答曰。据佛化门一一无非正教。然则大小殊途。顿渐成异。不分而分。非异而异。子欲委悉。须审发心。为复因念佛发心耶。因持咒发心耶。乃至看教诵经发心耶。曰。吾发心者非持咒看教诵经发心。何以故。某在家初不知有此等法门修持。亦不因念佛发心。何则在俗亦已念佛。但不知生死。故我发心耳。曰。然如子所言生死者。古云心迷则生死始。心悟则轮回息。子为生死发心。当知参禅为修行之要。其余不待辨而释然矣。何则。念佛者念此心也。看教者辨此心也。持咒者护此心也。参禅者参此心也。虽则同证此心为本。良由余门渐而非顿。参禅顿而非渐。所以云。直指人心见性成佛。又云。一念缘起无生。超彼三乘权学。是以诸方说渐说顿。少林得皮得髓。得失同异。自可分也。
　　客曰。参禅之要。以何为入手之门。
　　答曰。参禅无别奇特。但於生死之心真切用力。便是入手之门。何则。子所谓生死者。只如古人道。生从何来。死从何往。能无疑否。曰此无疑耳。曰何谓无疑。曰我见楞严经曰。晦昧为空。空晦暗中。结暗为色。色杂妄想。想相为身。是知生从不觉而生。又云。世界众生业果三种妄缘和合而生。缘散则灭。各循本因。受报好丑。生死死生。曾无有息。所以若人命终善恶境现。随业受生。是知死随报感而往。何疑之有也。予曰。子知生死而不知无生死也。不觉而生妄也。随业而往亦妄也。如此以为无疑者。何以圣贤出兴递相告报。断生死入涅盘。绝轮回证解脱。是岂欺我哉。曰何谓无生死耶。予曰。如经所云则妄色出于顽空。顽空出於晦昧。晦昧出于不觉。未审不觉出于何也。不觉因觉。岂有无因而有不觉者乎。子能知此则轮回息。迷此则生死始。究此为发心之本。悟此为入道之要。只此便是参禅下手之门。岂别有所谓参禅乎。非特学者以究心为本。诸佛出世亦以此为要。所以经云。诸佛世尊为一大事因缘故出现於世。故弘传序云。妙法莲华经者。诸佛降灵之本致也。是佛出世四十九年说法三百六十五会。其间大小偏圆隐显秘密莫有不指归一心。故曰惟此一事实。余二则非真。自佛初生便云。天上天下惟我独尊。已露这个消息了也。至乎睹星悟道乃云。奇哉。众生皆有如来智慧德相。良由妄想执着不能证得。便乃向鹿野苑中双垂二相。广转法轮。良由小机不堪。隐胜现劣。巧说三乘。虽得法华圆入佛乘。犹涉言诠。未为究竟。直至拈花示众。迦叶破颜。方曰。吾有正法眼藏涅盘妙心。一相无相。付嘱大迦叶。展转相承。西天四七。唐土二三。以至天下老和尚以心印心。祖祖密付。其间或有往他国而求嗣。入深山而寻徒。或传衣而罹难。或航海而传宗。或断臂以求自心。或痛心而忧绝嗣。如是者十死九生。孜孜护持。岂非佛祖欲众生究心为本也。
　　客曰。如来胡不直指明心入道。何以却说三学万行之门疑惑后学。佛心当不其然。
　　答曰。佛本欲以一乘化众生无有余门。故曰若以小乘化乃至于一人。我则堕悭贪。此事为不可。良由小机不堪。三七思维。循诸方便。故曰我若赞佛乘。众生没在苦。破法不信故。坠於三恶道。我宁不说法。疾入於涅盘。寻念过去佛。所行方便力。亦应说三乘。作是思维时。十方佛皆现。梵音慰谕我。善哉释迦文。第一之导师。是知三乘是权。一乘是实。一乘岂非一心也。故楞伽曰。欲说真实者。彼心无真实。故如来虽则权说三乘。终归真实。故法华曰。是法於久后。要当说真实。真实离於文字。非究心亲证之指。其他孰能知之。
　　客曰。究心为入道径旨。何以从上先德或看教明心。或诵经悟道。乃至念佛持咒广兴福缘种种行门各各解脱。彼则何也。
　　予曰。此是如来神力方便之所建立。经不云乎。时诸佛世尊更以异方便助显第一义。但云助不云正。旨甚明矣。予非臆说。楞严云。圆根与不圆根。日劫相倍。若论渐则诸门无不圆通。若取顿须求直指。故经云。圣性无不通。逆顺皆方便。此方真教体。清净在音闻。盖音尘圆消离于生灭。可为悟心之门。是知诸皆方便。惟悟心为能得也。
　　客曰。师引二十五圆通证成。则知余皆方便。不再疑也。柰何彼中以观音当机耳根为教体。师以迦叶亲承悟心为紧务。是二者势相矛盾。未审如何会入。
　　答。彼中正陈方便。作教家之标的。此则直究自心。乃入道之弘规。观音虽述耳根圆通。其入由於闻思三慧。故云彼佛教我从闻思修入三摩地。迦叶虽欵意根得道。传法实由示众拈花。故曰正法眼藏用付迦叶。然非观音毋以显顿渐之门。非迦叶毋以弘径直之旨。如是则观音示能入之宗。迦叶传所归之趣。是二者如动静之不能离也。子毋以是非自负。唐丧光阴。但崇参叩。入有因缘。如香岩击竹。灵云见桃。玄沙祝指。沩山拨火。是等於十八界悟道。莫不皆从参叩而得也。故云。有疑有悟。不疑不悟。儒云。用力之久。一旦豁然。当深信焉。以是而知。二十五圣所修之法皆方便。而迟速成其异矣。二十五圣所获之果皆自心。而浅深所以别也。然达磨之宗出於浅深迟速之外。故云教外别传。实为尊贵。非易闻耳。
　　客曰。近来知识例云。欲明心地须当广博教乘。依教修行方离魔业。若不识教尽属盲修。师云究心不在看教。得不悖於理也。
　　答曰。子不闻佛呵阿难云。人间称汝多闻第一。以此积劫多闻。不能免离摩登伽难。又汝虽历劫忆持十方如来秘密妙严。不如一日修无漏业。远离世间憎爱二苦。又云。将闻持佛佛。何不自闻闻。返闻闻自性。性成无上道。又古云。千劫学定不如一日学慧。千劫学慧不如一日学道。惟则老人曰。结责多闻劝修无漏。如是等语非一经一教所载。子胡不之信。却云必须识教修行。不尔则盲修无用。此真闾巷之谈耳。不然则六祖非得髓之徒。神秀为的传之嗣。今之识教者岂有过于德山。此老初云。一毛吞海。海性无亏。纤芥投锋。锋利不动。学与无学。惟我知焉。出家儿。千劫学佛细行。万劫学佛威仪。不得成佛。南方一类魔子敢言直指人心见性成佛。我当搂其窠穴。绝其狐种。遂担钞疏出蜀。路逢婆子买点心。婆指担曰这个是甚么文字。曰青龙疏钞。婆曰讲何经。曰金刚经。婆曰。某有一问答。道得则施与点心。若道不得且请别买。曰但问。婆曰。过去心不可得。现在心不可得。未来心不可得。未审上座点那个心。德山杜口无言。便觉锋锐稍挫。婆指见龙潭。听法夜深。潭曰胡不放参去。德曰外面黑不可去。潭燃纸烛与之。德方接过手。潭与之吹灭。德山豁然大悟。便礼拜。潭曰子见恁么道理便什么。德曰自今不疑天下老和尚舌头也。次日堆疏钞于法堂。手执炬曰。穷诸玄辨。似一毫入于大虚。竭世枢机。如一滴投于巨壑。焚之。夫悟心可以焚疏。则修心不在识教。不待辨而明矣。
　　客曰。从上禅德说法如雷奔电扫。对机似风卷星驰。岂有不从博学强记而得。否则何由使之然也。
　　答曰。宝藏论云。博学谓之闻。绝学谓之邻。过此二者谓之真过。绝学尚谓之邻。岂博学而可凝哉。香岩大师在百丈会中强记第一。答十答百曾无拟滞。沩山问曰。我不问子禅。不问子道。但向父母未生前道取一句看。岩默然不能加答。曰却请和尚道。沩曰。我道得是我的三昧。於汝有何交涉。岩退省旧日所看之书。并无一句答得。遂焚书籍。乃云。今生不做学佛法僧也。休止白崖山三载。一日出垢。拾瓦砾抛之。击竹作声。豁然大悟。遂作偈曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。上白沩山。山曰子彻也。仰山曰。不然。此心机意识着述所成。更作一偈看。岩复作一偈。去年贫。未是贫。今年贫。始是贫。去年贫。无卓锥之地。今年贫。锥也无。仰曰。如来禅许师弟会。祖师禅未梦见在。岩复作偈曰。我有一机。瞬目视伊。若人不会。别唤沙弥。仰曰且喜师弟会祖师禅也。沩曰不可更道意识着述也。且道此事若在博学。为什么当时答不得。若不待悟明。后来为什么连难无疑。古云。壶中有世界。别是一乾坤。斯言信矣。故六祖云。道在心悟。何关文字。且如一人看书。得晓一邦之景致。所谓某山某塔某寺无不备识。人或问之。未必不指东为西唤南作北。还他当地小儿初不识字人。或问之。彼答一一谛实一一无差。博学耶。强记耶。辨才耶。圣智耶。以其亲见故也。是二人较之。不啻霄壤明矣。子谓悟心须籍博学。则小儿焉能指路。故云。只恐不是佛。是佛何愁不解语。
　　客曰。上古禅德。祖祖相承师师密印。故可印证自心。近来末法浇漓。师承少遇。倘得悟心。谁为印证。
　　答曰。譬如有人久忘故物。一日忽忆寻觅不已。倘或得见疑惑氷消。是人更欲求别人证否。又如演若达多怖头狂走。忽然狂息见头如故。岂有更欲问人此是我头耶非我头耶。若欲更问。何异于狂。本分自心如能得悟。岂有更欲求人证许方乃消疑耳。如玄沙出岭参禅。偶伤足指。作念云。是身无我。痛从何来。是身是苦。毕竟无生。休休。遂回雪峰。峰问曰。备阇黎。何不遍参去。沙答曰。达磨不来东土。二祖不往西天。峰然其语。不闻玄沙欲求人印证者也。宝寿隔江见归宗。宗以扇招之。寿则横趋而去。宗复召之。寿竟不回顾。宝寿胡不过江求证。或谓三祖不见二祖。但悟得二祖安心因缘乃继祖灯。故法华云。后世无佛。若见此经。则为见佛。大丈夫汉当自强其道。岂愁无人印证。况祖师机缘语录备载方册。皆可镜心。故郁山主等未闻其有印证之师。会元亦收于祖录。可不知乎。
　　客曰。若然者。何玄策对智煌禅师曰。空劫已前。无师自悟即得。空劫已后。无师自悟尽属天然外道。复何谓也。
　　答曰。彼时有师不求印证固非也。此时无师而不欲学者亦非也。空劫无佛可也。末法无师亦可也。无佛无师言异而义一。时别而心同。比夫人之幼而无力。须得父母看成。倘幼而丧亲者。为复自成其身而创立家业耶。为复自弃其生而付诸水火耶。历观古人立大功业者。多有幼而无怙长而自成其身。岂曰无亲而不欲全其生。
　　客曰。佛在时诸大声闻尚然得少为足。乃至邪悟邪修。佛莫之救。况末法无师。得无悞耶。
　　答曰。此非真人之所为也。彼大声闻正恐后世不知学道分齐。故乃兴权启发未悟。法华云。内秘菩萨行。外现是声闻。可谓打鼓弄琵琶。相逢一会家。若谓声闻实乃如此。岂非谤耶。譬有人失却一两金。各处寻获。或别得三五数乃至九钱九分。不见本金。是人能息其心否。曰。是人不得本金。终不能息。予曰。然。若能见其原金。则寻觅之心不求息而自息矣。何况妙明元心不获妙悟。中间岂能自息疑心。如获真正悟明。然后考诸方册了了无疑。如镜照镜。似心合心。岂有不知其时者哉。古人云。万象之中独现身。惟人自肯乃方亲。当初谬向途中觅今。日方知火里氷。可以决疑矣。
　　客曰。据师所论。学道不在多闻。悟心不愁无证。於理颇当。何以前来引古云。千劫学定不如一日学慧。千劫学慧不如一日学道。则定慧当非正修之门矣。何以法华曰。如来所得法。定慧力庄严。又古人云。定慧二门。如车之二轮。鸟之二羽。苟缺一则不免其颠仆。修心离於定慧。恐不能入于菩提之乡。义同拨无。予实疑也。
　　答曰。如悟自心。此心即定即慧。非心外别有所谓定慧也。何则。定慧乃是无相之门。心外无定。定外无心。乃至慧外无心。心外无慧。若以相求。便属邪道。所以金刚云。般若波罗蜜。即非般若波罗蜜。是名般若波罗蜜。岂别有定慧待汝修也。譬如空之虚洞。妙含万象。非无象外之空。实无空外之象。须知即空即象。即象即空。岂别有所谓空。别有所谓象也。故六祖云。但论见性不论禅定解脱。若见性则禅定解脱皆举之矣。
　　客曰。若然。则所谓戒。所谓定与慧。皆虚名耶。不必谛信。
　　答曰。非谓虚有其名而不必信之。但因百千异号同具本心。所以云。设事有千差。合理还归一。当时世尊因权教菩萨乃至有学声闻等迷理失事。故将一大乘分别说三。后来法华会权入实。拂其羊鹿牛名。惟一大乘。等赐诸子。犹涉名言。直至拈花始称本怀。当是时。所谓心性亦无着脚处。何况其他焉。有拂位而不拂法乎。所以道至忘言则全体戒定慧。岂谓无戒定慧耶。何则。譬如有人不识耳目。问诸别人何者是耳何者是目。彼人报曰。见者是目。闻者是耳。其人当以因见识目。因闻悟耳。不可执其所见所闻以为自己之耳目也。何以故。自眼不能自见。自耳不能自闻。闻见因尘。认缘失真。得无悞耶。如能返观无见无闻。方是真识耳目。则全见全闻曾非外物。岂谓无见闻耶。
　　客曰。悟心便全体戒定慧。於理或当。若不广集福德。乌得便同於佛。况我世尊修六度行各五百生。方名满足。其余难行苦行不可具举。
　　答曰。如来福德者乃无为相也。若有为相者乃人天果报。所以经云。若住於相行于布施。如人入暗即无所见。若不住相布施如人有目。日光明照见种种色。又云。忍辱波罗密即非忍辱波罗密。是名忍辱波罗密。是知如来六度皆无为相也。又玄觉曰。住相布施生天福。犹如仰箭射虚空。势力尽。箭还坠。招得来生不如意。争是无为实相门。一超直入如来地。若无为实相之门非悟心顿超之旨。吾不知也。
　　客曰。若然。则不必修於六度万行。但直究自心。是不。
　　答曰。非谓离于六度万行而别有究心也。六度万行即是究心之旨。何则。若以分别心而取彼非此是。只此是名有为。但行於六度万行不起着心。取舍两忘。直入无为。此真修六度万行者也。所以经云。菩萨所作福德不应贪着。若也起心作念。我当修于六度。我当庄严佛土。是不名菩萨。若也作念不必修於六度万行。直究自心便得成佛。是人大失善利。非佛种也。何则。声闻不修六度万行。故不能证于无上菩提。所以迦叶云。见是菩萨不可思议法门。我等声闻祇应号泣。声振三千大千世界。古人云。若起精进心。是妄非精进。若能心不妄。精进无有涯。岂许恁么道也。
　　客曰。如师所云。参禅为究心之要。某无疑矣。然参禅是后人所目。经教无闻。为诸佛子还宜以论明妙道。岂可如宗门把无义味话头令人提究。如栢树子．乾屎橛．麻三斤之类。恐非佛意耳。
　　答曰。此实佛意也。何则。岂不闻梵语禅那此云闻思修。谓思彼所闻。修彼所思。证彼所修。名之三慧。诸佛诸祖莫有不从此三者而证者也。今祖宗门下以一参字易彼思字。岂有异哉。且上古之世机熟根利。闻思便证。降此以还。加以深参方悟。是知参比於思更进一步耳。故经有四马之喻。前后可知也。子所问无味话头。亦原于佛意。非祖师私创也。何则。如来一代时教。大小偏圆莫不尽善。其上根者见义忘诠。中下之流迷心执教。多陷牛迹。佛虽扫拂。有指月等喻。犹涉名言。故或拈花示众。升座默然。意皆一贯。故六祖已前亦皆论明佛性。后来诸家各立户庭。密设玄机。扫除意见。削彼是非。用力之久一旦豁然。则乾屎橛下彼旃檀香。栢树子浑是金刚剑。何则。佛所谓实相。所谓真心。须在悟明。岂名言之可几哉。顾此二者。亦非名言之可几也。
　　客曰。解师所言。则知看教参禅曾无二理。而迟速有异滞脱各途。务从其要。然经有叹持咒功能。故经云。若不持我顶光神咒。得离魔恼坐於道场。无有是处。何以明之。
　　答曰。此易明也。惟则老人将楞严经科为五分。初见道分。二修道分。三助道分。四证果分。五结经分。明科持咒为修道分。何须说也。故云。见道方修道。不见复何修。今未得悟心则修道不知其方。既未能修道。不若先究自心而后为可也。佛恐后世修道者陷於魔业。故凡说经必说咒以护之。亦有不同。如法华者所护说法。故标曰法师。楞严所护道心。标曰行人。乃至治鬼治病差别不同。大抵不出助修也。苟能悟心。所谓真言者皆出于吾胸中矣。何以故。观音大士悟圆通后。便能于一首现八万四千首。一眼现八万四千眼。结一一印。诵一一咒。状如涌泉不可竭也。故僧问古德云。如何是真言。德云。作么。作么。且道这个是真言不是真言。参。
　　客曰。师谓参禅胜于余门。某无疑矣。然佛说十六观经。念佛往生净土。似有易於参禅。未知孰为优劣。
　　答曰。念佛惟凭彼佛提携。全叨愿力。参禅克究真心。祇是自因。求人求己优劣可见。且十六观经。佛因韦提希夫人难遭逆子身禁狱中速求解脱。为说此经作胜方便。且佛出世四十九年。其间所说法要不可胜举。其指于净土者万中之一耳。子胡不疑诸余而疑此一节乎。子不见法华曰。诸佛世尊。种种方便。种种譬喻。种种因缘。是法皆为一佛乘故。为诸众生演说诸法。如是则当知观经之设岂非为一佛乘之助耶。然则经指方便者。义可知矣。
　　客曰。若惟观经果比余经。不止万中之一。何以余经皆指净土。如华严普贤菩萨语善财曰。面见彼佛阿弥陀。即得往生安乐剎。楞严大势至云。都摄六根静念相系等云云。又如之何。
　　答曰。诸经皆指净土者。大意不过赞持经之胜报。感生净土而已。亦非指此一途必云得某功德。生某净土。得某法门。乃至见弥勒等。此皆流通经法。岂曰专指往生。华严为善财遍历百城圆收万行。十愿包罗。土历剎尘。佛供恒沙。非止净土一国弥陀一佛者也。楞严拣选圆通。势至正陈方便。如是者凡二十四人。明非此方教体。若以势至为楞严正意。则观音无处容身矣。故文殊曰。圣性无不通。逆顺皆方便。此方真教体。清净在音闻。夫在音闻者。非闻思修三慧禅那而孰加乎。如是当知。楞严意指非前二十四法门。亦明甚矣。行愿品云。所有十方世界中。三世一切人师子。我以清净身语意。一切徧礼尽无余。普贤行愿威神力。普现一切如来前。一身复现剎尘身。一一徧礼剎尘佛。乃至恒忍一切诸众生。当知善财非专于净土也。明矣。
　　客曰。如师所言。法华是一实之谈。何以亦指净土也。经曰。若如来灭度之后后五百岁中。若有女人闻是经典如说修行。于此命终。即往安乐世界。阿弥陀佛大菩萨众围绕住处。此又何云。
　　答曰。此有二义。一者明法华功胜余经。后五百岁斗诤坚固之世。女人闻经修行尚得生於净土。岂况声闻菩萨受持不获胜妙功德者乎。以劣仿胜。其胜可知矣。似指他佛。二者会合前文还是释迦。何也。方便品云。除佛灭度后。现前无佛。所以者何。佛灭度后。如是等经受持读诵者。是人难得。若遇余佛。於此法中便得决了。天台释余国为方便有余土也。良由法身常住。非生非灭。机应既尽。方便唱灭。分应余国。故名方便余土。医师喻中甚明。又云。我于余国作佛。更有异名等。盖为佛在世时。诸大声闻闻法得记。各称本怀。佛灭度后。倘闻经生解。欲发信心。当何决了。佛意云。当生余国。还见于我。而得决了。若据寿量品中狂子病愈长者还来。智者悟心。灵山如故。当知余国见佛。明为方便。始知寂场不异古今。
　　客曰。师之所论无不了了。近来诸方何以一槩示人念佛。更无他语。何也。
　　答曰。巴歌易和。雪曲难酬。此常途之事也。近来法门浸敝。多出听向之流。入耳出口祇欲人前装大模样。衒惑于人。不知自己全然缺於师法。今日出家。明日收徒。经教有所未闻。知识未能亲近。外假威仪。内心如墨。凡弟子有问则答曰念佛千了百了。不知是何道理。只恐彼此朦胧。唐丧光阴。伊谁之过。古云。师不明兮弟不明。两人相伴落火坑。可不鉴诸。苟或有问云。如何是念佛。即心离心。圆修别修法门。彼师则便生嗔。不知自缺师承。反责前人无理。或以胡指乱答。取笑达者。苟图名利掩彼善根。其害匪细。金刚经云。无有定法名阿[少/兔]多罗三藐三菩提。既无定法。岂止念佛一途。虽则无定开示皆为阿[少/兔]菩提者。苟不以克的究心为佛本怀。吾弗知矣。
　　客曰。诸方师德倘有滥为。过已知矣。云栖和尚何以一皆念佛劝人。
　　答曰。子莫谤云栖。云栖必不如是。何也。他如开杂货铺。人买珍珠与之珍珠。人买鼠粪则与鼠粪。曾无定计。予昔年曾近座下。凡见和尚示众。皆圆示真心曾无异道。一日和尚诘予曰。古人云。海底泥牛[口*(衔-金+缶)]月走。岩前石虎抱儿眠。紩蛇钻入金刚眼。昆仑骑象鹭鸶牵。此四句内有一句能纵能夺能杀能活。若人检点得出。一生参学事毕。你作么生。予将旁僧推出云。大众证明。和尚复诘曰。南泉斩猫。不得学赵州顶草鞋。你作么生。予便抽身出堂。大众报云已出去矣。和尚即休。又一日有西堂湛源出问云。德山托钵因缘意旨如何。和尚展卷示之。如此对客开示日无少乏。山房杂录中别旧溪先主号云。溪水本无新与旧。久居方表旧溪名。自从认得溪边主。不趂桃花入武陵。又云游诗云。问渠行脚事如何。面面相看口如木。又雪师子诗云。扫聚成形染便雄。通身皎洁玉光浓。幻装也解惊群兽。不是寻常一色功。又自赞真云。依肉像。出纸像。纸像固不真。肉像还成妄。那个是云栖和尚。又题云。十画九不像。恼杀丹青匠。庶几此近之。权留作供养。若道这便是。依然成两样。不两样。三十棒。是皆谭禅也。又拈世尊默然良久。外道谓开我迷云。空生宴坐不言。帝释云善说般若。拈云。良久处欲望开迷。阴霾万里。宴坐边拟闻般若。说竟多时。既然如是。鞭头得旨空里飞花者毕竟是个什么。参。又拈自性西方惟心净土。拈云。若直指西方。不但过此娑婆十万亿剎者为非也。设个自性已涉程途。若实谭净土。不但宝池金地种种庄严者为非也。才道自心翻成垢秽。离此二边作么生是西方净土。参。既云十万亿剎非直指。宝地庄严非实谈。当知惟权惟假。意可推矣。如是等语备载彼录。岂云栖不欲参禅而惟修净土乎。虽然。云栖曲尽万途岂止二门。何者。和尚直抵燕京访询辨容月心诸大尊宿。亲领圆融法门。故说无定方。且姑举数端以什子疑。其发隐戒疏朔望布萨。是主戒也。历讲法华．维摩。妙宗圆觉等经。是主教也。作证讹集．崇行录。是主论也。教受瑜伽。是宗咒也。放生咒食济贫扶乏。是修福也。其余万德万行难以具述。且三时课诵是百丈已来诸方各剎住持大体。今指云栖惟修净土。其犹见门墙未见堂奥而妄度人家财。不亦诬乎。矧彼之门墙亦非易窥者。今凡住云栖者。或往随喜者。皆不能深叩微妙。但见僧众济济佛声浩浩。退谓人曰。云栖惟求生净土。若有如古人拨草瞻风。便见云栖有通天作用。辞海波腾。未易言也。
　　客曰。某惑于人言。失却云栖和尚。因师所举。自为恨也。然经云。念佛一声能免八十亿劫生死重罪。参禅之益岂能胜于此乎。
　　答曰。子莫错解佛语。盖谓凡夫背佛。不念佛语。广作业因。故於生死之际无有边涯。譬如荡子不念父母。流浪他乡。受诸苦恼。无有返期。苟能一念思忆家山。渐觉回途。承顺慈亲。受无量乐。众生亦尔。其或发心念佛恩德。便隔凡流归於圣域。岂曰一声佛号便得如是。若然。则五逆强徒但心心造恶。口口持名。应无罪矣。何以善星比丘身亲面佛。生陷泥犁。是知念佛一声据其发心为语也。又佛者心也。昧心造业。果报无涯。其犹处梦。深成不觉。苟得悟心。大梦俄醒。黑业顿消。所谓八十亿劫犹属分限。不尔则虚唱无益。慢道佛语难信也。
　　客曰。都云念佛虽未极於成功。将来善种亦不虚废。苟参禅得悟果超胜余门。若不得悟心则光阴唐丧。空无所获。为此人多念佛不欲参禅也。师以何旨定之。
　　答曰。梵语阿棃耶。此云含藏识。即第八识也。能含藏善恶种子。故云。假使百千劫。所作业不忘。因缘会遇时。果报还自受。既云善恶之业悉皆不忘。况般若之缘而可忘耶。宗镜云。般若有经耳之缘。法华有随喜之德。蟒闻忏以生天。龙听法而悟道。物尚如此。况人而不如乎。永嘉云。吾早曾经多劫修。不是等闲相诳惑。又高峰云。一生不就。三生必克。是岂欺人哉。若此般若因缘如空用其力。则一切诸法皆无其因。经教无文。不知何因有此语也。经载人食金刚少火燃薪等喻。明如皎日。不必辨也。子胡不信此而疑彼谬说耶。
　　客曰。师所发明无不了了。然教载成佛必具三十二相八十种好乃得成佛。如舍利弗云。若得作佛时。具三十二相。乃名得真灭。今禅门但云见性便得成佛。都不言相好。何也。
　　答曰。经云。三十二相得见如来否。须菩提言。如是如是。可以三十二相得见如来。佛告须菩提。若以三十二相见如来者。转轮圣王即是如来。须菩提白佛言。世尊。如我解佛所说义。不应以三十二相得见如来。何以故。三十二相即是非相。是名三十二相。若然。则法华所言三十二相岂有相之相耶。何以故。身子智慧第一。不在空生之下。未必以相见之也。参禅悟心之士。无相尚不取。况有乎。
　　客曰。三十二相是非相者。可少无疑。然佛有无量神通三昧。乃至种种功德。备如华严。今禅门既称成佛。何以不具如此法门也。
　　答曰。若论称性门中。一切皆具。禽兽昆虫皆能辨事。况人而不具神通乎。但迷昧不知。非谓无也。所以云。河沙妙德总在心源。且六根门头放光动地。子能知乎。且如眼之放光也。森罗万象洞鉴分明。混而不杂。分而不离。重重涉入。彼此互容。此不碍彼。彼不碍此。相入则一为无量。相即则无量为一。如月印千江。海吞万象。曾无间然。此即华严普光明殿无障碍大总持神通三昧之门也。耳鼻舌身亦复如是。彼时法身大士领览法身境界。各各充足无疑。二乘凡夫执认根尘。未能证得。故楞严会上拣选圆通。令人自悟。将六根优劣推求。如悟圆通。则知根根尘尘周遍法界。所谓众生与佛本不相差也。尝论之。如鸟之处巢也。人负而置之别林。彼林不窄。此巢不坏。鸟即惊云。不知何等大人将我世界取之置於何方。我未之知也。如净名住不思议神力。断妙喜世界置于娑婆世界。彼界不坏。此界不窄。本性如故。彼诸菩萨除补处者。其余皆作是言。不知何人取我世界。如来愿见救护。所谓不思议神力者。比夫负鸟巢者。何以异矣。又如蚁之负微物也。势如泰山。合于众力。极其志思。竟日不能数步。有人运土者。连蚁担之余处。易如反掌。蚁即惊云。彼大人者具不思议神力也。能负世界过于不可思议世界。我等不知。谁能救之。夫彼起未曾有之惊。此即以为寻常之事。岂许蚁之思议可知。是岂不类不思议菩萨之神力乎。故永嘉云。六般神用空不空。一颗圆光色非色。又庞居士云。日用事无别。惟吾自偶偕。头头非取舍。处处勿张乖。朱紫谁为号。丘山绝点埃。神通并妙用。运水及搬柴。子所谓三昧者。一念不生。前后际断。此即一行三昧。此是三昧王三昧。出生一切三昧也。苟能从此一念无为体上圆鉴万机。即是海印三昧。随机应变。事理无碍。即是狮子游戏三昧。证此一心得决定解。一切不疑。即是师子无畏三昧。运决定法。称机适教。巧尽三乘。即是现一切色身三昧。故法华云。妙音菩萨现一切色身三昧者。以妙音声为能应之机也。观音菩萨现三十二相者。以妙观心为所应之机也。拣能非所而曰妙音者。以其不二之音称适无亏。岂非妙乎。拣所非能而曰观音者。本不自观以观观机。岂非观乎。群机虽异。能现之心常一。故曰现一切色身三昧。真心虽一。其所赴之机不同。故曰三十二相。群机虽多不出三十二者。三十二是总。一切是别。总别相摄。还是现一切色身三昧也。其余三昧皆可例推。不尽举也。
　　客曰。师所话及处多举法华。谓一乘之谭无有过也。又云世尊拈花百万人天唯迦叶一人得旨。似有过於法华。若然。法华会上诸大声闻悟心得记不可信矣。何者。一悟之后不复再悟。一记之后岂有再记也。苟如是。何以於拈花之际皆不之知也。请师明示。
　　答曰。此有二义。一者为传法故。是以百万众中咸推迦叶一人。知宗有所据。不相混滥。非无知也。如波离持律。目连神力。旃延论义。楼那说法等。岂余则不能乎。如净名以神通力示诸大众。上方过四十二洹河沙佛土有国名众香。佛号香积。今现在。乃至时彼佛与诸菩萨方共坐食。有诸天子皆号香严。悉发阿[少/兔]多罗三藐三菩提心。供养彼佛及诸菩萨。此诸大众莫不自见。时维摩诘问众菩萨。诸仁者。谁能致彼佛饭。以文殊师利威神力故。咸皆默然。既云文殊神力使之默然。非诸菩萨无神力不能往也。意显净名之德耳。二者显顿法故。是华严以降。中间阿含．方等．般若多说往劫积功。如法华亦云。大通下种未设本地风光。或有说之犹涉言诠。未能言外知归。虽则身子等乃如来许以信得入。因闻生信。因信发解。解同佛心。即得受记。岂曰即证佛乘。故曰过若干劫。供若干佛。乃得作佛。明知以信得入也。如拈花之际。言语不足以载。思惟不能以至。非功行可及。非意识可知。苟不以亲证其心。他孰能拟哉。所以云。如将梵位直授凡庸。实非细事。岂易知也。且如来於无量劫中艰辛难得之法。到此方称本怀。譬如良医力穷药性。撮此良方。狂子无知。视为毒药不肯服之。深可嗟也。
　　客曰。蒙师委曲发明。则如来出世本怀以究心为本。固无疑也。未知教门诸师亦有弃教参禅者否。彼教家皆云。依经了义。观教明心。离此别求异端。皆名外道。师偏主禅宗。未知孰是。请为辨之。
　　答曰。吁是何言欤。彼所谓识教者。未必其然。虎皮羊质岂真虎耶。昔者百丈．南泉．药山．大沩诸大老。是真识教者。何也。初则博学三乘。终则归心的旨。所以云。依经解义三世佛冤。离经一字即同魔说等语。备载群书。法华亦云。是法於久后。要当说真实。岂有尚言诠不求真实者哉。苟许其言。何以亮座主见马祖潜隐西山。孚上座即入雪峰之室。长水．良遂彼何人哉。今之所谓识教者能如彼乎。
　　客曰。若如是。悟心之后还许看教否。
　　答曰。悟心之后正须看教。何以故。未悟以前涉猎文字障自悟门。所谓所知障障正知见。故教亦遮而不许也。悟心之后执掌藏钥。广会权实。利生接物巧应群机。苟执认不圆。是名法执不忘。非真大乘也。虽然。学与不学。当自知时节。不在问人。思之。
　　客曰。悟心明宗我知之矣。未知悟心之士还念佛否。
　　答曰。悟心之士。念与无念皆无定计。何也。古人终日无念。不乖於念。终日念。不乖无念。无念不乖念者。如赵州．大沩等皆云。念佛一声噪口三日。又云。佛之一字吾不喜闻。此是高提向上机关。向空劫以前与诸众生把手共行。游於千佛顶[宁*页]。密示本源。非故意贬佛。如云门呵佛之类是也。后人既不悟心。效他嚬蹙。为过非细。可不戒诸。念不乖无念者。如永明寿．芙蓉偕．天衣怀．圆照本。不废宗门而以念佛为事者。正如洞宗挟带通途正中。妙挟空劫今时。二皆无碍。所以云行至水穷山尽处。也须作伴做工夫。此其事也。何以故。良由末法浇漓。人多乾慧。虽得悟心。苟不假念持心。恐有微细现流习气难以速净。故云。理虽顿悟。事假渐修。彼人苟执一隅。皆非圆意慎之。
　　客曰。悟心之后正须念佛。吾已知矣。未审还假作福否。
　　答曰。悟心之后正好作福。何以故。凡夫所作福田。趣果惟在人天。二乘所作福德。发心仅求小果。菩萨所作福德。事事皆名佛德。故云一色一香无非中道。所以然者。参禅悟心之士。佛慧开发。法法妙圆。如众色归空同为空色。百川入海咸名海水。故法华云。供佛造像乃至礼拜低头无非佛行。且凡夫作福如蚁步。二乘作福如人行。大乘作福如云飞。圆心作福如契虚。云行犹有往来之状。心契虚理则何所不该。是以圆心行人出入无相。非彼所知。岂曰悟心不必修福也。又三乘之于六度必先布施。渐历至于智慧。同异失准。圆心之于六度必先智慧。而摄前五度。一念圆该难易。皎然非常境界。极宜深究不可忽也。
  </div>
  <div class="pagination">
   <a href="湛然圆澄禅师语录_page15.html">
    上一页
   </a>
   <span>
    ...
   </span>
   <a href="湛然圆澄禅师语录_page11.html">
    11
   </a>
   <a href="湛然圆澄禅师语录_page12.html">
    12
   </a>
   <a href="湛然圆澄禅师语录_page13.html">
    13
   </a>
   <a href="湛然圆澄禅师语录_page14.html">
    14
   </a>
   <a href="湛然圆澄禅师语录_page15.html">
    15
   </a>
   <span class="current-page">
    16
   </span>
   <a href="湛然圆澄禅师语录_page17.html">
    17
   </a>
   <a href="湛然圆澄禅师语录_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
