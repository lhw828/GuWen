<!DOCTYPE html>
<html>
 <head>
  <meta charset="utf-8"/>
  <title>
   应庵昙华禅师语录 - 第 2 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   应庵昙华禅师语录 - 第 2 页/共 10 页
  </h1>
  <div class="content">
   嗣法门人　(守诠)　等编
　　师入方丈据坐云。现成公案。坐断誵讹。错下注脚。搥折你腰。撩起便行。必死之疾。要须英俊别有生涯。忽遇冲云俊鹘来时如何。缦天网子百千重。
　　上堂。举临济在黄蘗处。三度吃棒底意旨。你诸人还觑得透也未。直饶一咬便断。也未是大丈夫汉。三世诸佛。口挂壁上。天下老和尚。将什么吃饭。
　　上堂。举盐官示。众云虚空为鼓。须弥为槌。什么人打得。众无对。南泉云。王老师不打者破鼓。法眼云。王老师不打。师云。二尊宿大似吃李子只向赤边咬。报恩今日与盐官相见去也。虚空为鼓。须弥为槌。要打便打。莫问是谁。蓦拈拄杖卓一卓下座。
　　上堂。山河大地。草木丛林。尽是恒沙劫千佛数。直饶信得及去。大似掉棒打月。东头买贵。西头卖贱。三十年后破草鞋向什么处着。漆桶参堂去。
　　上堂。举僧问幽溪和尚。大用现前。不存轨则时如何。溪起绕禅床一匝而坐。僧拟进语。溪与一踏。僧归位立。溪云汝与么。我却不与么。汝不与么。我却与么。僧拟进语。溪又与一踏云。三十年后吾道大行。师云。善射者箭不虚发。若是个汉。何处更有幽溪。虽然。只如最初一踏。何似末后一踏。试检点看。
　　浴佛上堂。始从鹿野苑。终至跋提河。用尽自己心。笑破佗人口。至於拈花付嘱。达磨安心。南北分宗。曹溪列派向衲僧门下。正如掘地觅天。以拂子划一划云。正当今日。是我如来大师庆诞之辰。天下丛林一年一度谓之浴佛。若唤作浴佛。吃棒有分。若不唤作浴佛。辜恩负义。岂不见。遵布衲浴佛次。药山遂问。汝只浴得者个。要且浴那个不得。布衲云。把将那个来。药山便休去。师云。遵布衲当时若是个汉。待佗道浴那个不得。便拈杓子劈面掷。虽然。也不得屈药山。何故。不入虎穴。争得虎子。
　　上堂。举慈明和尚。或时方丈内。以水一盆。上札一口剑。下着一緉草鞋。膝上横按拄杖。凡见僧入门便指。拟议便棒。师云。我当时若见。便去左耳边。低低地下一转语。待佗贪观天上。却与一指。才拟议。拔剑便斩。蓦拈拄杖下座。大众一时赶散。
　　结夏上堂。僧问。人皆畏炎热。我爱夏日长。熏风自南来。殿角生微凉时如何。师云。倒戈卸甲。师乃拈拄杖横按云。住山僧某甲。据菩萨乘。修寂灭行。同入清净实相住持。以大圆觉。为我伽蓝。身心安居。平等性智。老僧二千年前。与十二大士。同在光明藏中。亲闻如来金口丁宁付嘱。向二千年后。为末世众生。广演斯要。今正是时。报恩不敢囊藏被盖。更为诸人。八字打开去也。以拄杖卓一卓云。先请文殊大士。向山僧拄杖头上。为诸人说安居偈。护生须是杀。杀尽始安居。要会个中意。铁船水上浮。次当山僧重说偈言去也。文殊据虎头。山僧收虎尾。中间诸菩萨。随列生欢喜。复以拄杖卓一卓。下座。
　　虎丘和尚忌日。师拈香云。平生没兴。撞着这无意智老和尚。做尽伎俩。凑泊不得。从此卸却干戈。随分着衣吃饭。二十年来坐曲录木。悬羊头卖狗肉。知佗有甚凭据。虽然。一年一度烧香日。千古令人恨转深。
　　严教授请上堂。僧问。凝然湛寂。有辱宗风。廓尔现前。犹辜自己。去此二途。如何即是。师云。一槌便透。进云。风卷长空千里静。日轮当午八方明。师云。未是上座放身命处。进云。只如僧问杨岐和尚。如何是佛。答云。三脚驴子弄蹄行。此理如何。师云。痴人棒打不死。进云。未审那一脚落在什么处。师云。你又醉也。进云。忽有人问和尚如何是佛。未审如何对佗。师云。劈脊便棒。僧便礼拜。师云。不识痛痒汉。师乃云。五百力士揭石义。万仞崖前撒手行。十方世界一团铁。虚空背上白毛生。直饶拈却膱脂帽子。脱却尳臭布衫。向报恩门下正好吃棒。何故。半夜起来屈膝坐。毛头星现衲僧前。
　　上堂十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千大千世界。一切众生。悉皆欢喜。谓言打者一棒。不妨应时应节。报恩不觉通身踊跃。遂作诗一首。举似大众。蜻蜒许是好蜻蜓。飞来飞去不曾停。被我捉来摘却两边翼。恰似一枚大铁钉。
　　上堂谢维邪。举兴化问克宾维那。汝不久为唱道之师。宾云。不入者保社。化云。会了不入。不会不入。宾云。总不与么。化便打。乃云。克宾维那。法战不胜。罚钱伍贯。设饡饭一堂。至来日斋时。化自白槌云。克宾维那。法战不胜。不得吃饭。即便赶出。雪窦云。克宾要承嗣兴化。罚钱出院且置。却须索取者一顿棒始得。棒既吃了。作么生索得。雪窦要断不平之事。今夜与克宾维那雪屈。以拄杖一时打散。师云。大小雪窦与克宾雪屈。要且无合杀。下座。
　　解夏上堂。举僧问云门。初秋夏末前程或有人问。未审对佗道什么。门云。大众退后。僧云。过在什么处。门云。还我九十日饭钱来。师云。这僧有迎刃底谋略。云门具杀活手段。虽然。若在报恩门下。更须勘过始得。下座。
　　上堂。举大愚芝和尚示众。大家相聚吃茎齑。若唤作一茎齑。入地狱如箭射。师云。好语。要且无来处。有人辨得出。与你一两金。下座。
　　上堂。尽大地无一粟米大。十有九个。刺头入胶盆。有般瞎汉。只管说照用同时。人境俱夺。盖为炉鞴之所。钝铁尤多。良医之门。病者愈甚。报恩更作死马医。未免撞入漆桶队里。复举。金峰和尚一日因僧问讯。乃把住云。辄不得道我有一则因缘。举似你。僧作听势。峰与一掌。僧云。为什么打某甲。峰云。我要者话行。师云。者僧虽深入虎穴。要且未具师子爪牙。金峰虽有师子爪牙。争柰有头无尾。汝等诸人。还知报恩着力处么。一点水墨。两处成龙。
　　上堂。僧问。呈桡舞棹则不问。且道婆婆手中儿子。甚处得来。岩头扣船舷三下。未审意旨如何。师云。焦砖打着连底冻。进云。当时若问和尚。如何对佗。师云。一棒打杀。进云。者老和尚大似买帽相头去也。师云。你向什么处见岩头。僧云。札。师云。杜撰禅和。进云。婆生七子。六个不遇知音。只者一个也不消得。便掷向水中。又且如何。师云。少卖弄。进云。岩头当时不觉吐舌。意作么生师云。乐则同欢。僧提起坐具云。但识取者个。师云。放下着。复举。赵州一日雪中倒。叫云。相救相救。有僧便去身边卧。州便起去。师云。者僧如虫御木。要见赵州。天地悬殊。有一般瞎汉便道。报恩扶强不扶弱。殊不知。我王库内。无如是刀。喝一喝。下座。
　　元正上堂。举僧问镜清。新年头。还有佛法也无。清云。有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。僧又问智门。新年头还有佛法也无。门云。无。僧云。年年是好年。为什么却无。门云。张公吃酒李公醉。僧云。老老大大。龙头蛇尾。门云。智门今日失利。师云。二尊宿。一人觜长三尺。一人项短二寸。若检点得出。报恩今日失利。
　　为佛智师伯雪堂师叔举哀上堂。举大觉和尚顺世。谓众云。我有一只箭子。要付与人。时有僧出云。请和尚箭。大觉云。汝唤什么作箭。其僧便喝。大觉打数棒归方丈。次唤其僧来。问。汝适来会么。僧云。不会。又打数棒。掷下拄杖云。已后遇明眼人。分明举似。师云。大觉平生用一只箭子。穿天下衲僧鼻孔。因甚到者僧面前折却。众中莫有为大觉雪屈底。出来与报恩相见。有么。如无。育王师伯。荐福师叔。亦未免吃报恩手中痛棒。何故。有功者赏。
　　上堂。举药山谓云岩云。与我唤沙弥来。岩云。和尚唤佗作什么。山云。我有个折脚铛子。要伊提上挈下。岩云。恁么则与和尚出只手去也。师云。药山道头。云岩知尾。虽然头尾相称。要且不知羞耻。

　　饶州东湖荐福禅院语录(并序)

　　　　左宣教郎饶州州学教授严(康朝)撰
　　临济正宗九传而至佛果。虎丘嫡嗣当代唯其应庵。应庵以历劫坚刚之心。见此道光明之本。天然师子吼裂破野狐心。栗棘金圈。不容情解。铜头铁额。也断命根。要识应庵宗纲。莫向此纸上卜度。壬申六月日日书。
　　　　嗣法门人　(守诠)　等编
　　入院。僧问。居妙严已传道誉。住大彻愈播嘉声。布栗棘蓬於德章山中。掷金刚圈於鄱君国内。扫荡盲禅暗证。建立直指单传。未审如何是直指单传底事。师云。无恁么事。进云。有恁么事。师云。坐断舌头。进云。瞎却了也。师云。穿过髑髅。进云。和尚也须照顾面门。师云。中。进云。端的瞎。师云。过这边立。僧问。保寿开堂。三圣推出一僧。保寿便打。意旨如何。师云。正要恁么问。进云。三圣道。和尚恁么为人。瞎却镇州一城人眼去在。是肯佗。是不肯佗。师云。分身两处看。进云。保寿掷下拄杖归方丈。如何理论。师云。脚跟下黑漫漫地。进云。恁么则横跨跛驴归印土。倒骑铁马上须弥。师云。怪力乱神。僧礼拜。师乃云。天清地宁。时康道泰。摩酰正眼洞明。肘后灵符光彩。譬如善舞太阿。终不自伤其手。又如壮士展臂。不借佗力。既尔水到渠成。自然风行草偃。岂不见古德道。缘不虚应。似镜临形。若能於心无心。於己无己。於彼无彼。於我无我。尘尘壁立万仞。荡荡通彻十虚。如是则法随法行。法幢随处建立。况饶城胜境。伏虎道场。因缘时节到来。大家拗折拄杖。且到家据令一句。作么生道。锻烹佛祖大钳锤。要与杨岐作头底。
　　上堂。现成公案。百匝千重。峻如崄崖。平如镜面。便恁么去。执之失度必入邪路。放之自然体无去住。岂不见释迦老子道。譬如琴瑟箜篌。虽有妙音。若无妙指。终不能发。蓦拈拄杖卓云。莫将闲学解。埋没祖师心。
　　谢首坐书记藏主上堂。有僧才出礼拜。师云。灵利衲僧。僧云。某甲不与和尚葛藤。师云。已被缠倒了也。僧云。恰是。师云。一钓便上。问十年谩与泛禅河。今古誵讹透不过。赵州吃茶即不问。德山托钵意如何。师云。一槌击碎。进云。恁么则天上天下去也。师云。仰望不及。进云。和尚因什么高竖降旗。师云。老僧从来恁么。进云。学人亦与么时如何。师云。笑杀傍观。进云。锺未鸣鼓未响。老汉托钵向什么处去。德山便归方丈。此理如何。师云。坐断天下人舌头。进云。只如德山归方丈。有誵讹。没誵讹。师云。也有誵讹。也没誵讹。进云。和尚恁么答话。莫不得么。师云。也得。也不得。进云。老汉未会末后句在。岩头恁么道。还端的也无。师云。脚跟下黑洞洞地。僧云。砾破面门也。师云。作么生是末后句。僧便喝。师云。更参三十年。进云。那里是岩头密启其意处。师云。路入桃源深处行。进云。德山次日升堂。与寻常逈别。岩头道。且喜老汉会末后句。要且只得三年。三年后果化去。又作么生。师云。一不成二不是。进云。又与么去也。师云。争怪得老僧。进云。只如德山升堂逈别。岩头道只得三年。为复是父为子隐。子为父隐。师云。总不与么。进云。毕竟如何。师云。分身百草头。僧云。掀倒禅床去也。师云。只恐不是玉。僧礼拜。
　　师乃举。赵州会下有二僧。相推不肯作第一座。主事白赵州。州云。总教伊作第二座。主事云。教谁作第一座。州云。装香着。云。装香了也。州云。戒香。定香。慧香。解脱香。
　　师云。赵州下一槌。不妨惊群动众。子细检点将来。也是泥里洗土块。若是荐福门下。不用相推。第一座也有人。第二座也有人。第三座也有人。虽然。不免从头注过。第一座。铁眼铜睛觑不破。第二座。阳春白雪无人和。第三座。真实身心同达磨。且道。与赵州是同是别。若也会得。许你具一只眼。若也不会。也许你具一只眼。有个衲僧。出来道总不恁么时如何。对佗道。切忌向鬼窟里作活计。
　　上堂。举僧问杨岐。如何是佛。岐云。三脚驴子弄蹄行。僧云。不会。岐云。湖南长老。师云。大小杨岐。话作两撅。且道荐福为人。眼在什么处。久立。
　　上堂。举临济问僧。甚处来。僧云。定州来。济拈棒。僧拟议。济便打。僧不肯。济云。你已后遇明眼人去在。后到三圣遂举前话。三圣拈棒。僧拟议。圣便打。师云。临济三圣。当时若有转身句。后代儿孙。未至扫土。蓦拈拄杖云。更有一个。什么处去也。卓一卓。下座。
　　上堂。举泉大道访慈明。明遂问。片云横谷口。游人何处来。泉左右顾视云。夜来何处火。烧出古人坟。明云。未在更道。泉遂作虎声。明以坐具打一下。泉遂推慈明就坐。明却作虎声。泉云。某甲参七十余员善知识。今日始遇作家。师云。二老汉。当时若踏着临济向上底。我等今日饭也无吃。还知荐福落处么。蓦拈拄杖卓一卓。喝一喝。下座。
　　上堂。僧问。临济有四宾主话。如何是宾中宾。师云。满眼是埃尘。进云。如何是主中宾。师云。脑后荐取。进云。如何是宾中主。师云。东行不见西行利。进云。如何是主中主。师云。脚下泥深三尺　师乃云。大通智胜佛。十劫坐道场。佛法不现前。不得成佛道。衲僧门下却较些子。且和泥合水一句作么生道。一朝权在手。看取令行时。
　　上堂。举僧问玄沙。如何是学人自己。沙云。是你自己。云门云。没量大人向语脉里转却。时有僧问。如何是学人自己。门云。忽有人路上请老僧斋。你也随例得饭吃。师云。玄沙只有杀人刀。且无活人剑。云门虽有活人剑。且无杀人刀。虽然。二俱不了。落在荐福手里。且如何折合。蓦拈拄杖卓一卓云。输赋王租了。鼓腹唱讴歌。
　　上堂。举僧问法眼。如何是曹源一滴水。法眼云。是曹源一滴水。师云。法眼恁么说话。眼观东南。意在西北。忽有人问荐福如何是曹源一滴水。只对佗道。死。久立。
　　祈雪上堂。夜来得一番雪。子细思量。有五件奇特事。应时应节。灾殃殄灭。能除恼热。众人定迭又见老鸦头白。且道。衲僧门下毕竟如何。文殊疾走无边方。普贤眼里重添屑。
　　上堂。举德山一日有僧才相看。便近前作相扑势。山云。你恁么无礼。合吃山僧手中棒。僧拂袖出去。山云。饶你与么。也祇得一半。僧转身便喝。山便打云。须是我打你始得。僧云。诸方有明眼人在。山云。汝天然有眼。僧以手擘开眼云。猫。山云。黄河三千年一度清。师云。者僧是透关底汉。若非德山本分钳锤。几乎死在句下。只如德山道。黄河三千年一度清。又作么生。岭梅残雪后。云鬓未梳时。
　　上堂。举庞居士问马大师。不与万法为侣者。是什么人。马师云。待汝一口吸尽西江水。即向汝道。东山师翁有颂云。一口吸尽西江水。洛阳牡丹新吐蕊。簸土扬尘没处寻。抬头撞着自家底。师云。潭州纸贵。一状领过。
　　上堂。平地上着衣吃饭。十个有五双。不知落处。轻如鸿毛。重如泰山。不必较之。达磨西来。直指人心。见性成佛。知佗是真是伪。衲僧家。口似血盆。舌如利刀。到者里。因什么口似匾担。东湖借路经过。蓦拈拄杖云。且道。寻常在什么处着到。乃掷下云。横身当宇宙。一句定纲宗。
　　上堂。举昔日师子尊者。因[罽-厂]宾国王。秉剑於前云。师得蕴空否。曰已得蕴空。曰既得蕴空。离生死否。曰已离生死。曰既离生死。就师乞头得否。曰身非我有。岂况於头。王便斩之。白乳涌高数尺。王臂自堕。后来玄沙云。大小师子尊者。头也不解作得主。师云。随氀[叟*毛]汉。玄觉征云。且道。斩着。斩不着。师云。将虾钓鳖。汾阳别云。知师不吝。师云。将错就错。雪窦云。作家君王。天然有在。师云。提水放火。翠岩芝云。当时祖引颈。王举剑。与么时有人谏得住么。至今无人断得此公案。如今衲僧作么生断。师云。莫要说梦。芭蕉云。卖宝遇着瞎波斯。师云。诬人之罪。琅琊云。[罽-厂]宾好一口剑。争柰剑上无眼。尊者好个师子。且不解返踯。师云。贼过后张弓。复云。者一队汉。被山僧剿绝了也。还见师子尊者么。蓦拈拄杖卓一卓云。修身练行。恐辱先也。
　　因雪上堂。即心即佛。非心非佛。不是心。不是佛。不是物。冷水浸冬瓜。大家厮淈[泳-永+盾]。虽然。淈[泳-永+盾]中却有个分晓处。蓦拈拄杖云。山僧夜来吟得个山偈。举似大众。雪子落纷纷。乌盆变白盆。忽然日头出。依旧是乌盆。忽有个衲僧出来道。长老。长老此是雪诗。乃对佗道。冬行春令。便下座。
　　上堂。若作一句商量。吃粥吃饭。阿谁不会。不作一句商量。屎坑里虫子。笑杀阇梨。蓦拈拄杖云。拄杖子罪犯弥天。贬向二铁围山。且道。荐福还有过也无。卓拄杖也。迟一刻。
　　上堂。举明招到泉州坦和尚处。坦上堂云。夫参学。一人所在亦须到。半人所在亦须到。明招便问。一人所在即不问。如何是半人所在。坦无语。后令小师问明招。明招云。汝欲识半人所在么。也只是个弄泥团汉。师云。我闻独眼龙。果然只具一只眼。忽有衲僧出来问。一人所在即不问。如何是半人所在。劈脊便棒。更问如何是一人所在。便与连夜赶出。何故。一不做。二不休。

　　应庵和尚语录卷第二
　　应庵和尚语录卷第三
　　饶州莞山宝应禅院语录

　　　　嗣法门人　(守诠)　等编
　　上堂。古释迦不先。新弥勒不后。正当恁么时。尽乾坤大地人性命。总在应庵手里。虽然如是。大丈夫汉。阿谁无一坐具地。直饶千佛出世。要侵他底不得。何故。盖缘祖父契书。四至分明。既过至鉴难逃。今日不免圆却此话。乃竖起拂子云。九万里鹏才展翼。一千年鹤便翱翔。
　　上堂。明不见暗。暗不见明。明暗双忘。无异流俗阿师。野犴鸣师子吼。师子吼野犴鸣。三家村里臭猢狲。价增十倍。骊龙颔下明珠。分文不直。若作衲僧巴鼻。甚处得来。三十年后。换手槌[离-蹂+月]。未是苦在。
　　病起上堂。法身病色身即是法身。色身病法身即是色身。如是次第。自幼至老。病至膏肓。神医拱手处。万病脱然。直下正体如如。更转向那边。然后法随法行。法幢随处建立。故能显示攒簇不得底病。直教千圣觅起处不得。普入一切众生身内。全众生之病。入大解脱门。证无生法忍。始可津济四生。梯航九有。若不如是。空病何为。敢问诸人。只如山僧许多时病。且道。与适来所说之病。是同是别。若道是同。未见老僧在。若道是别。亦未见老僧在。何故。海枯终见底。人死不知心。
　　上堂。尽大地不是自己。你诸人二六时中向什么处措足。直饶滴水氷生。要且事不相涉。岂不见。大梅悟心於马祖言下。临济契证於黄蘗棒头。虽然。衲僧门下又且不然。何也。家无小使。不成君子。
　　上堂。举子胡和尚。门下立一牌。牌上书云。子胡有一只狗。上取人头。中取人心。下取人足。拟议则丧身失命。僧问。如何是子胡狗。胡云。嗥嗥。临济下二僧来参。方揭帘。胡云。看狗。二僧回顾。子胡便归方丈。师云。二僧若亲从临济来。子胡要归方丈未可。者老汉虽惯得其便。争柰咬者僧不杀。且道。利害在什么处。
　　上堂云。十五日已前。大底大。小底小。十五日已后。小底小。大底大。正当十五日。不大不小。且道。是佛耶。是祖耶。是凡耶。是圣耶。是人耶。是非人那。拟议不来劈脊[利-禾+娄]。更嫌何处不风流。
　　上堂。举僧问南泉。如何是道。泉云。平常心是道。又僧问赵州。如何是道。云墙外底。又僧问白云。如何是道。云始平郡。如何是道中人。云赤心为主。师云。且道。这三句。是同是别。若道同。语又参差。若道别。佛法不到今日。还缁素得出么。若缁素得出。莞山拄杖两手分付。若缁素不出。它日它日撞着聱头去在。

　　庐山归宗禅寺语录

　　　　嗣法门人　(守诠)　等编
　　师入方丈据坐云。凡为善知识。居此室者。须行五无间业。然后。示以镬汤炉炭。刀山釰树。碓捣磨磨。谓之抽钉拔楔解黏去缚。若是下劣种草。必定望崖而退。唯是法王真子始可亲近。正恁么时如何。喝一喝便起。
　　上堂。僧问。昔年王右军。舍宅为寺。天下归宗道场。直得三世诸佛时时出现。历代祖师日日开堂。正恁么时。截断众流一句作么生道。师云。渠侬得自由。进云。捩转大地人鼻孔。忽遇知有底人来。如何相见。师云。列在下风。进云。善财别后无消息。楼阁门开竟日闲。师云。须是与么。进云。尽乾坤大地。无纤毫过患。犹是转句。不见一色。始是半提。须知更有全提时节。如何是全提时节。师云。赚杀阇梨。师乃云。一句子。铜头铁额。一句子。半合半开。一句子。和泥合水。揭示拈花要旨。洞明少室家风。掀翻今古葛藤。坐断明暗途辙。苟能直下承当。顿见本来面目。不必觉城东际。始见文殊。楼阁门开。方参慈氏。一见一切见。一闻一切闻。一明一切明。一用一切用。岂不见。昔日有僧辞归宗。宗问。向什么处去。僧云。诸方学五味禅去。宗云。我这里只有一味禅。僧问。如何是一味禅。宗便打。僧云。莫打某甲会也。宗云。你作么生会。僧拟开口。宗又打。黄蘗闻云。马祖出八十四员善知识。个个屙辘辘地。唯有归宗较些子。圆悟师翁道。若非黄蘗深辨端倪。洎乎劳而无功。师云。二尊宿。只解扶强。不能扶弱。若作一味禅。入地狱如箭。其或别有生涯。何异镂氷作玉。且道。节角在什么处。蓦拈拄杖卓一卓。喝一喝。下座。
　　上堂。僧问。真净和尚道。头陀石被莓苔里。掷笔峰遭薜荔缠。罗汉院一年度三个行者。归宗寺里参退吃茶。未审明什么边事。师云。佗是关西子。爱说川僧话。复举三圣问雪峰。透纲金鳞。以何为食。峰云。待汝出网来。即向汝道。圣云。一千五百人善知识。话头也不识。峰云。老僧住持事繁。师云。若谓二俱作家。未具透关眼在。且道。归宗恁么说话。还见二老落处么。诸人若辨得出。归宗性命在诸人手里。若辨不出。诸人性命在归宗手里。珍重。
　　檀越装佛上堂云。正眼洞明。十虚无间。直下坐断情尘意想。不落玄沙机关。只向生佛已前。识取本来面目。不是心。不是佛。不是物。恁么中不恁么。刬草除根。不恁么中却恁么。同生同死。正如壮士展臂。不假佗力。又如师子王游戏。得大自在。有时拈一茎草作丈六金身。有时将丈六金身作一茎草。亦能杀人。亦能活人。正恁么时。归宗如何折合。百宝装严无相身。一超直入如来地。复举昔毗蓝园里。摩耶圣母。左手攀枝。释迦老子右胁降诞。九龙吐水沐金躯。四顾周行各七步。作大师子吼。天上天下。唯我独尊。后来云门大师道。我当时若见。一棒打杀。与狗子吃却。贵图天下太平。师云。达之居士。打开无尽宝藏。运出自己家珍。装严释迦老子。且道。与云门是同是别。若道是同。一人打杀。一人成就。若道是别。佛法岂有两般。这里觑得透去。堪为如来种草。苟或未然。山僧有一颂。举似诸人。跛脚云门言打杀。达之居士示全身。当阳出格无多子。报佛深恩只两人。
　　化主请上堂。法身无相而诸相显然。法眼无瑕而群机洞照。所以一尘入正受。诸尘三昧起。德山入门便棒。临济入门便喝。至於历代祖师撩钩搭索。路布葛藤。无不精彻渊奥。通证十虚。尘尘尔。剎剎尔。念念尔。时有西蜀比丘希慧。从那伽大定安详而起。不离是定。入诸尘劳门。成就一切众生行愿海。此心既辨。克就今辰。营备斋羞。供养释迦如来。五百十六应真大阿罗汉。且道。释迦老子还来也无。若道来。即今在什么处。若道不来。又供养个什么。诸人向这里觑得透。便与释迦老子。同一心知。同一眼见。同一受用。其或未然。归宗更下个注脚。但愿东风齐着力。年年吹入我门来。
　　复举。丹霞问僧。从什么处来。僧云。山下来。霞云。吃饭也未。僧云。吃饭了。霞云。将饭与汝吃底人。还具眼么。僧无语。后来长庆问保福。将饭与人吃。报恩有分。因什么却不具眼。福云。施者。受者二俱瞎汉。庆云。尽其机来。还成瞎否。福云。汝道我瞎得么。师云。丹霞既已龙头蛇尾。长庆保福只得将错就错。虽然。二三老宿。要且不知这僧落处。具择法眼。试请辨看。
　　上堂。举云门道。若说菩提涅盘真如解脱。是烧枫香供养你。若说佛说祖。是烧黄熟香供养你。若说超佛越祖之谈。是烧缾香供养你。皈依佛法僧下去。师云。三百六十骨节。八万四千毛窍。被云门一棒打开了也。还有为众竭力底么。出来为云门作主。与归宗相见。
　　上堂。举僧问香林。如何是衲衣下事。林云。臈月火烧山。师云。香林恁么道。老鼠入牛角。忽有人问归宗如何是衲衣下事。只对佗道。来年更有新条在。恼乱春风卒未休。
　　上元日上堂。十五日已前。提水放火。十五日已后。雀噪鸦鸣。正当十五日。风恬浪静。雨顺风调。民安国泰。有一句子。到你哑却我口。无一句子。到你瞎却你眼。三文钱娶个黑老婆。头不梳。面不洗。知佗是凡是圣。蓦拍禅床一下云。不入惊人浪。难寻称意鱼。
　　上堂。见闻觉知无障碍。声香味触常三昧。眼见如盲。口说如哑。苏州人呆。常州人打爷。大宋国里只有两个僧。川僧。浙僧。其佗尽是子。淮南子。江西子。广南子。福建子。岂不见道。父慈子孝。道在其中矣。
　　灵济王生日上堂。大方无外。大道无门。大用全彰。大机普应。洞明向上家风。显示今时枢要。灵从何来。包法界以无边。圣从何起。置毫末而非隘。直灵无功。其功广大。真圣无体。其体充满。譬如虚空具含众象。於诸境界。无所分别。又如虚空普通一切。於诸国土。平等随入。在天同天。在地同地。在人同人。如是则小中现大。大中现小。於一毫端现宝王剎。坐微尘里转大法轮。耶舍开山不见半边鼻孔。拭眼革律打失一双耳朵。蓦拈拄杖云。二老今日。向山僧拄杖头上。庆贺灵济生辰。各与二十拄杖。何故。当观法王法。法王法如是。下座。
　　上堂。饭箩边。漆桶里。相唾饶你泼水。相骂饶你接觜。黄河三千年一度清。蟠桃五百年一次开花。鹤勒那咬定牙关。朱顶王呵呵大笑。归宗五十年前。有一则公案。今日举似诸人。且道。是什么公案。王节级失却帖。
　　上堂。释迦老子道。十方国土中。唯有一乘法。一动一静。一出一入。是非窟里。闹布门头。剑树刀山。镬汤炉炭。且道。是一乘法。不是一乘法。龊汉不要妄想。山是山。水是水。僧是僧。俗是俗。其间有一个半个。撩起便行。脚跟下好与三十拄杖。岂不见云门道。直得尽乾坤大地。无纤毫过患。犹是转句。不见一色。始是半提。更须知有全提时节。大小云门。听事不真。唤锺作瓮。
　　上堂。举归宗。尝与南泉同行。一日告别。煎茶次泉乃云。从前与师兄商量语句。彼此已知。向后忽有人问极则事作么生。宗云。这一片地。好卓庵。泉云。卓庵且置。毕竟事作么生。宗踢倒茶铫便起。泉云。师兄吃茶了。某甲未吃茶。宗云。作这个语话。滴水也消不得。泉休去。五祖戒拈云。南泉只解作主。师云。五祖只知其一。不知其二。殊不知。南泉贪杯太急。归宗薄处先穿。二老虽共发明马祖正眼。要且极则事未梦见在。何故。家住东州。
　　新铸锺上堂。示众。有大智人。具大知见。启大炉鞴。奋大钳锤。然后示大机显大用。於二百日中。成此大法器。住大解脱门。亘千万亿劫。震大圆音。空明暗相。以此津济四生。以此梯航九有。以此祈祥忏罪。以此息苦停酸。以此揭示顶门正眼。以此流通佛祖慧命。直得星飞电卷。山色凝光。凤舞鸾翔。龙驰虎骤。岂不见。玄沙和尚道。直似秋潭月影。静夜锺声。随扣击以无亏。触波澜而不散。犹是生死岸头事。苟能於此洞明。便见玄沙老子。即今向紫霄峰下。拭眼堂前。骑声盖色。坐断十方。脱或未然。塞却耳根。分明听取。
　　元正日上堂。僧问。昔有僧问云门。如何是清净法身。云门云。花药栏。此意如何。师云。深沙努眼睛。师乃云。古今天地。古今日月。古今人伦。古今山河。释迦弥勒。坐筹帷幄。耶舍拭眼。罢战沙场。且道。功成名遂一句作么生道。万人遐仰处。红日到中天。
　　上堂。举唐朝因禅师。微时尝运槌击块次。见一大块。戏槌猛击之。应碎豁然大悟。后有老宿闻云。尽山河大地。被因禅师一击百杂碎。师云。老宿恁么道。纵知因禅师落处。[口*(御-ㄗ+亍)]铁负鞍有日在。这里着得眼去。也是徐六担板。
　　上堂。举庞居士一日问高峰云。此去华顶有几里。峰云。什么处去来。士云。可谓峻硬不得问着。峰云。是多少。士云。一二三。峰云。四五六。士云。何不道七。峰云。才道七。便有八。士云。得也得也。峰云。一任添取。士云。不得堂堂道。峰云。还我恁么时庞老主人公来。士云。少神作么。峰云。好个问讯问不着人。士云。将为将为。师拈云。发大机显大用。且非电光石火。疾焰过锋。要须平地上崄崖。孤峻处平坦。看佗二老。深入虎穴。透彻渊源。至於结角罗绞游刃磅礴得大自在。因甚么顶峰未曾到。只如高峰云还我恁么时庞老主人公来。士云少神作么。归宗向这里拟着个眼。也要诸人瞥地。良久云。竹影扫阶尘不动。月穿潭底水无痕。
　　上堂。举庞居士访长髭。值上堂。大众集定。士便出云。各请自捡好。长髭便示众。士却於禅床右立。时有僧问。不触主人公。请师答话。髭云。识庞公么。僧云不识。士便搊住其僧云。苦哉苦哉。僧无语。士托开。髭少间却问士云。适来这僧还吃棒否。士云。待伊甘始得。髭云。居士只见锥头利。不见凿头方。士云。恁么说话。某甲即得。外人闻之。要且不好。髭云。不好个什么。士云。阿师只见凿头方。不见锥头利。师拈云。风行草偃。水到渠成。觌面提持。斩钉截铁。庞居士打开无尽宝藏。运出自己家珍。要且只解自家富贵。安能富贵别人。长髭久经阵敌惯战作家。至崄至危处。愈见八面玲珑。归宗大众集定。其间设有一个。半个。善能自检。便与赶出。何故。家无白泽之图。岂有如是妖怪。
　　退请再归上堂。释迦老子道不着底句。归宗今日道着。达磨祖师拈不出底机。归宗今日拈出。从上佛祖。百孔千疮。一切与汝诸人塞却。便好各各安家乐业。照管祖父田园。自然时清道泰。雨顺风调。吹无孔笛。唱太平歌。不妨快活平生。虽然。以世谛推之。则有利有害。若以佛法商量。则无固无必。所以道。动若行云。止犹谷神。既无心於彼此。岂有象於去来。去来不以象。动静不以心。如是则法随法行。法幢随处建立。不免高挂钵囊。拗折拄杖。且坐断金轮峰一句作么生道。如斯标志虽清拙。大丈夫儿合自由。复举南禅师出城还山。有颂示众。去时一溪流水送。回来满谷白云迎。一身去住非去住。二物无情似有情。师云。南禅师好则好。祇是爱便宜。山僧也有一颂。举似大众。去时冒雨连宵去。回来带水又拖泥。自怪一生无定力。寻常多被业风吹。
　　塑佛开光明示众云。达之居士以无碍智力。洞明吾佛相好。以无碍辩才。成就一切奇特殊胜。不可思议解脱门。设使虚空为口。江海为舌。尽尘沙劫赞叹而莫得其彷佛矣。且道。释迦老子是有光明可开。是无光明可开。若道有光明可开。归宗当堕五无间狱。若道无光明可开。尽乾坤大地。无一人发菩提心。到个里。苟非契证从上诸佛妙心。又焉能观瞻如来胜妙顶相。正当恁么时如何。当阳拈出真消息。岂教辜负释迦文。
　　上堂。披毛戴角。拽把牵犁。耕荆棘林。下地狱种。开三毒华。结无明果。是故。见者闻者。悉起恶念。恶念起时。充塞虚空。即虚空体。证魔王身。正当恁么时。谁是施者。谁是受者。个里缁素得出。许你诸人有出身路。苟或未然。且道佛之与魔。是一是二。一二之义。汝等诸人且莫瞌睡。为甚如此。三十三天趯气球。
　　上堂。僧问。擘开华岳。巨灵谩骋其威。百步穿杨。由基未为中的。祖师门下。如何理论。师云。透顶透底。进云。未审向上还有事也无。师云。向上问将来。进云。相逢不拈出。举意便知有。师云。未是向上事在。进云。记得僧问蒙溪和尚云。不落凡圣机。请师别道。溪鸣指三下。此意如何。师云。伤锋犯手。进云。岩峦峭峻。如何趋途。溪良久。又作么生。师云。莫向良久处会。进云。祇如蒙溪恁么答话。还有为人处也无。师云。有。进云。如何是蒙溪为人处。师云。败也败也。进云。祇如这僧道蒙溪今日瓦解氷消。未审过在甚处。师云。看阇梨失却鼻孔。进云。溪掷下拂子。僧拈起。溪便喝。僧呵呵大笑云。事不孤起。此意如何。师云。一点水墨。两处成龙。进云。恁僧会了恁么道。师云。正好检点。进云。祇如蒙溪道暗中拼绳。谁辨曲直。僧云拘剑伤身是谁之咎。又作么生。师云。二俱瞎汉。进云。未审者两转语。那一转亲。师云。总不亲。进云。恁么则归宗今日出古人一头地也。师云。莫要埋没老僧。进云。僧拂袖便行。溪云难遇此子。意作么生。师云。笑破乞儿口。进云。祇如蒙溪恁么道。为复成人之美。为复陷虎之机。师云。坐断咽喉。进云。不贪香饵味。可谓碧潭龙。师云。一钓便上。僧礼拜。师云。心自本来心。本心非有法。有法有本心。非心非本法。是汝诸人八万四千毛窍。三百六十骨节。祖师一时打开了也。归宗更为破悭。卓拄杖一下。下座。
　　上堂举庞居士访洛浦。士拜起云。仲夏毒热。孟冬薄寒。浦云莫错。士云。庞公年老。浦云。何不寒时道寒。热时道热。士云。患聋作么。浦云。放你三十棒。士云。哑却我口。瞎却你眼。师云。庞居士虽是煅了底金。要且未经本分钳锤。洛浦虽轻放过。归宗不免贼过后张弓。当时待佗道仲夏毒热。孟冬薄寒。便与赶出。何故。车不横推。理无曲断。
　　端午上堂。五月五日端午节。好事当阳难掩塞。归宗突出拄杖头。闲神野鬼俱消灭。俱消灭。砌下寒泉忽倒流。岭上白云不敢白。
　　复举文殊一日令善财采药云。是药者采将来。善财遍采无不是药。却来白云。无不是药者。文殊云。是药者采将来。善财拈一茎草与文殊。文殊提起示众云。此药亦能杀人。亦能活人。师云。大小文殊被善财换却眼睛。下座。
　　上堂。僧问。林泉日永。殿阁凉生。时节因缘即且置。百丈卷席事如何。师云。毗婆尸佛早留心。直至如今不得妙。进云。祇如马祖归方丈作么生。师云。不是苦心人不知。进云。首山道龙袖拂开全体现。又作么生。师云。刺头入胶盆。进云。汾阳道师意如何。首山云。象王行处绝狐踪。岂不是明百丈卷席意。师云。两个无孔铁锤。进云。汾阳於言下悟去。还端的也无。师云听事不真。唤锺作瓮。进云。汾阳如此悟去。也合吃归宗手中棒。师云。过在什么处。进云。贪观山色好。忘却祖师禅。师云。阇梨棒教谁吃。僧礼拜云。谢师答话。
　　师乃举风穴示众云。若立一尘。家国兴盛。野老颦蹙。不立一尘。家国丧亡。野老安贴。於此明得。阇梨无分。全是老僧。於此不明。老僧即是阇梨。阇梨与老僧。亦能迷却天下人。亦能悟却天下人。欲识阇梨么。右边一拍云。这里是。欲识老僧么。左边一拍云。这里是。师拈云。大小大风穴。不会转身句。
　　上堂云。从上佛祖。道不得底。拈不出底。归宗今日尽情与你诸人拈出。有般漆桶。见拄杖便唤作拄杖。有般漆桶。见拄杖不唤作拄杖。似这般底。向归宗门下。总是担枷带锁汉。五十年前。一百年后。拳趯相副。箭锋相拄。且道。为什么人发机。毗婆尸佛早留心。直至如今不得妙。
　　上堂云。参学人切忌错用心。悟明见性。是错用心。成佛作祖。是错用心。看教讲教。是错用心。行住坐卧语言三昧。是错用心。吃粥吃饭屙屎送尿。是错用心。一动一静一往一来。是错用心。更有一处错用心。归宗不敢与诸人说破。何故。一字入公门。九牛拽不出。

　　应庵和尚语录卷第三
　　应庵和尚语录卷第四
　　婺州宝林禅寺语录

　　　　嗣法门人　(守诠)　等编
　　师受请。僧问。三圣道。我逢人则出。出则不为人。意旨如何。师云。斩钉截铁。进云。兴化道。我逢人则不出。出则便为人。又作么生。师云。随邪逐恶。进云。恁么则一点水墨两处成龙。师云。不是恁么。师乃云。孤峰顶上。耸壑昂霄。好不资一毫。十字街头。和泥合水。丑不资一毫。如是则在彼在此。同得同用。所以道。我此法印。为欲利益世间故说。在所游方。勿妄宣传。到个里。推倒须弥。饮乾大海。於其中间。出没卷舒。了无妨碍。且应缘利物一句作么生道。雪后始知松栢操。事难方见丈夫心。
　　当晚小参。僧问。未离兜率。已降王宫。未出母胎。度人已毕。此意如何。师云。一人传虚。万人传实。进云。为复是神通妙用。法尔如然。师云。一刀两段。进云。金鸡啄破琉璃壳。玉兔挨开碧海门。师云。犹欠一半在。问。弥勒真弥勒。分身千百亿。时时示世人。世人皆不识。如何是弥勒。师云。是甚乾屎橛。进云。若然者。头头垂示处。子细好生观。师云。你无佛性。观作什么。僧礼拜。
  </div>
  <div class="pagination">
   <a href="应庵昙华禅师语录.html">
    上一页
   </a>
   <a href="应庵昙华禅师语录.html">
    1
   </a>
   <span class="current-page">
    2
   </span>
   <a href="应庵昙华禅师语录_page3.html">
    3
   </a>
   <a href="应庵昙华禅师语录_page4.html">
    4
   </a>
   <a href="应庵昙华禅师语录_page5.html">
    5
   </a>
   <a href="应庵昙华禅师语录_page6.html">
    6
   </a>
   <a href="应庵昙华禅师语录_page7.html">
    7
   </a>
   <a href="应庵昙华禅师语录_page8.html">
    8
   </a>
   <a href="应庵昙华禅师语录_page9.html">
    9
   </a>
   <a href="应庵昙华禅师语录_page10.html">
    10
   </a>
   <a href="应庵昙华禅师语录_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
