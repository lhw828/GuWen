<!DOCTYPE html>
<html>
<head>
    <meta charset="UTF-8">
    <title>了庵清欲禅师语录 - 第 19 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>了庵清欲禅师语录 - 第 19 页/共 31 页</h1>
    <div class="content">　　芦圌室歌(并序)

　　杯渡尊者。应迹宋朝。神异非一。常荷芦圌而行。至广陵。赴李氏斋。置圌中庭云。四天王福尔家。李欲移圌。数人莫能举。有竖子窥圌中。四小儿长数寸。斋讫提之而去。又赴兖牧刘与伯招。伯令举圌来视。数十人亦不胜。伯即之。惟破衲木杯耳。宣慈济西竺兰若。尊者所居也。住山熙庵春公。欲创丈室。榜以芦圌。不遂而终。嘱其徒智明谊上人为之。逾年而成。厥孙渺师。求余题复和尊者祥云庵偈韵。并叙其大略。使刻之云。
　　挈个芦圌来复往。大似全无大人相。看渠坐断珩琅峰。脱尽凡情超圣量。四王虎踞圌之中。感应道交何木强。掀翻海岳验行踪。蹈碎乾坤无影象。下载清风木作杯。上方钵饭人争饷。智明作室吾作歌。大书芦圌榜其上。

　　妙乘舟歌(并序)

　　妙乘舟。前御史苍山之泛宅也。治书廉公亮榜其额。金山即休为之颂。曹溪月翁为之叙。可谓具美。犹以为不足。来征余言。不得已。谓之曰。真性吾舟也。愿智吾水也。六度万行吾帆樯篙舵也。吾乘之而游乎三界之海。流行坎止。惟意是适。是非之风不得惊。宠辱之涡不得溺。内无珍异以起盗者之心。外无声色以动观者之议。人方拘拘。我独浩浩。人方戚戚。我独怡怡。诵华亭载月之章。乐鄂渚烟波之趣。不住彼此。不着中流。而锦鳞赪尾。或有所遇。不亦妙甚矣夫。又何必东拂弱水。西掠流沙。南放炎海。北极玄溟。浪为无益之游。而荡无所归哉。系之以歌曰。
　　天地浩荡兮放吾之舟。万化无息兮乘之以游。返吾心兮复吾性。廓然大通兮余将焉求。罢钓收纶兮华亭船子。呈桡舞棹兮鄂渚岩头。嗟余生兮季世。所不见兮前修。开帆捩柁以力追之兮。慨情绪之缪悠。岂无清风朗月以壮吾之趣兮。曾何尘劳妄想之未休。匪残山剩水之可爱兮。自无意於公侯。有超宗异目之开士兮。固宜冲寒冒暑而激扬唱酬。殆将湿心浴德於清凉之池兮。采芙蕖於芳洲。虽薄俗昏垫终莫我知兮。亦庶免漱石而枕流。渺江汉之无际兮。当不限余之去留。惟岁寒之高义兮。尚或慰乎寂寥之秋。

　　止止轩赠张君茂

　　君茂作轩名止止。止其所止。毋乃是。要知真止初不然。止无所止方通理。疏之所以明其元。泥之所以尘劳起。漆园老吏岂解事。虚空生白谩自喜。若能转物即如来。自然跃出齑瓮里。六窗寥寥秋月明。山长海阔天冥冥。渔歌断续芦华汀。止止於此将忘情。

　　半山古原作咽居榜曰信庵。因琏藏主来征偈

　　伟哉信庵能自信。古圣今贤同一印。盘结孤峰岂等闲。棒头喝下无生忍。觉城东际信不及。走遍南方无处立。弹指声中得路归。法界重重曾顿入。一念不起无浮沤。廓然三际空悠悠。万仞崖前布铁网。九重渊底抛金钩。君不见。汝家开山真净翁。迈往之气凌长虹。一生善弄大旗鼓。力排戏论恢真宗。公作信庵吾作偈。落落风规宛然在。谢墩吞却宝珠峰。还放秦淮东入海。

　　竹堂赠琦藏主

　　竹间着此半间屋。梦中尽是钧天曲。觉来宴坐寂不动。但见绕檐排翠玉。风蔌蔌雨蔌蔌。月色天光荡心目。神也清骨也清。八万四千毛窍俱通灵。君不见。东坡道人铁拄杖。敲空有时能作响。不问人家与僧舍。脚头到处成真赏。又不见。当年香严老古锥。等闲一击忘所知。泼天富贵赤骨律。卓锥无地良堪悲。如来禅祖师意。劈箭机锋建瓴水。百尺竿头掉臂行。札定乃兄三尺觜。

　　芥室赠灵藏主

　　道人一室如一芥。大小轮围无不在。中有百亿须弥卢。围绕无边香水海。一室既尔百室同。千差万别俱圆融。毛端宝剎乃其戏。似水入水空藏空。君观见行三昧事。诸佛众生本非二。圣凡情尽体如如。是则名为不思议。踈帘高卷心境闲。团蒲曲几安如山。光风霁月相回环。孰谓此地非人间。

　　煮雪斋赠寿首座

　　道人不烹龙。道人不炮凤。道人兀坐深斋中。烂煮雪团充法供。一饮毛孔生清风。再饮肌骨氷玲珑。东土西乾接手句。玉应未了仍金舂。品字柴头春满室。红麒麟谁敢轻触。后夜梦升兜率宫。觉来床上伸双足。

　　静趣轩

　　保安招提古城里。法师作轩名静趣。一心不动万机闲。三际泊然如止水。轩前修竹参天绿。竹下清池浸寒玉。妙谈般若本无言。安用琅函五千轴。好风吹折芬陀利。权实同时尽昭着。静犹不立趣何存。未入此轩须瞥地。

　　大树轩

　　老禅作轩临大树。树下栖禅真得趣。直将大树榜禅轩。千里求余写禅句。问君此树何年栽。绿云窣地青崔嵬。长天不放日月下。挟座只惊风雨来。一道阴凉同济北。空尽劳生心意识。六十蒿枝痛未伸。再思一顿何从得。

　　听梦楼

　　百尺楼头展双足。一枕黄梁午炊熟。江城五月落梅华。举世真成盖蕉鹿。者一曲那一曲。天鼓希声断还续。闭一目开一目。起来更把身翻覆。三际寥寥万境闲。六用门门总休复。大原何有建隆眠。永嘉谩向曹溪宿。风流输与老沩山。二子神通良不俗。面汤才去手巾来。一椀酽茶浓似粥。

　　环翠楼

　　道人高居环翠楼。筠窗面面山光浮。白云朝飞宿雨霁。甘露夜注青玉瓯。长林乘风怒涛吼。当暑忽复如清秋。金经琅琅华藏海。公案了了蒲团头。童子南询敛念入。弹指千劫何悠悠。东归未尽若耶兴。尚可为子聊一游。

　　听松堂

　　风来松韵清。风去松韵停。松堂得松韵。六月生清氷。重阴覆瑶席。时作韶钩鸣。世无寒山子。好在谁解听。我欲呼朱弦。和此大古音。忽闻深涧泉。悠然契吾心。

　　空空室

　　道人一室如悬磬。榜以空空颇相称。忽然突出三万二千师子床。摄入毫端无少剩。谓之有。佛面等闲成百丑。谓之空。帝珠宝网光重重。空而不空。有不有。象王回旋师子吼。白战将军不用兵。太平天子垂双袖。[口*耶]呜咿谁与知。水晶帘外天华飞。两头白牯脚蹈拍。三面狸奴舞柘枝。

　　归云亭

　　作亭伫归云。云归宛亭亭。道人本无心。澹与云相应。夹径树嘉木。沿溪罗翠屏。人闲境逾寂。云白山自青。看山坐亭上。披云濯清泠。

　　绿云轩

　　长松翠竹当轩窗。奇峰削玉摩穹苍。绿云隔日南熏凉。竺坟鲁诰堆满床。道人深居万虑忘。知见散作毛孔香。客来问法呼煮汤。一试车声绕羊肠。

　　朴庵赠华侍者

　　朴庵朴庵求我歌。时之不古如朴何。穷奢极侈世所尚。怀贞抱素无乃讹。朴庵朴庵听我语。羲皇上人葛天氏。有耳不闻丝竹音。有眼岂知轩冕贵。低可穴兮高可巢。盖头何处无茎茅。污樽杯饫本自足。蒉桴土鼓焉用教。岁晚忽然情伪作。七窍崩分混沌凿。有时拔剑斩风轮。惊起泥牛斗折角。我歌此歌居莫嗤。大空小空渠得知。万事到头难准拟。早来百鸟[衔-金+缶]花去。

　　止堂赠运侍者

　　止堂止堂求我歌。三请不止如止何。不若如今便休去。免教平地生风波。止堂止堂听我语。川之方增岂得已。倒流三峡迷九渊。崩腾澄渟皆此水。动兮静兮谁所作。卷兮舒兮亦昭廓。寥寥虚室生白光。落落灵机洞灵觉。动相元无安有止。尤搓茅绳缚山鬼。铜沙罗里满盛油。坐断乾坤只者是。静相亦无安有动。百华竞作春风梦。东山家燕此时开。啰啰招兮啰啰送。我歌此歌清夜阑。万籁阒寂神思闲。何人披云发长啸。一声迸落千林间。

　　承天毅首座号木翁。松月翁更曰刚中。求正於余。余曰。刚中其字也。木翁其号也。为说歌曰

　　阿翁胡为事木讷。口不能言意奇倔。一机截断凡圣情。裂石崩崖露风骨。松月见之呼刚中。诸方见之称木翁。一为其字一为号。落落总可魁群公。君不见。牟尼化身千百亿。多少嘉声振金石。两元非异一非同。究竟真成白拈贼。

　　独木赠林侍者

　　临济树只一株。盖天盖地曾无遗。阎浮金光耀日月。无昼无夜香风吹。三伏茫茫洒氷雪。徧身毛孔清凉彻。五浊炎气闷杀人。惆怅无因为伊说。

　　独峰赠昂侍者

　　千山万山横玉案。一点青螺出天半。白云不作雨声乾。只有鸣禽自呼唤。何人坐断最上头。眼空四海无春秋。碧落红尘两悬绝。菜叶莫遣轻随流。压破坤维镇南极。五岳要齐齐不得。径须推倒葛藤桩。免使天华惹衣裓。

　　无生赠度藏主

　　无生道人来自何。缱绻求我无生歌。生既元无歌岂有。拨火为子扬清波。君不见。觉海澄圆一沤发。四生九有相挨拶。若知沤体本来空。始证无生真实说。真不有妄亦空。推倒百亿须弥峰。十虚直下顿销殒。三世诸佛无行踪。寂寥寥明朗朗。拨转玄关何倜傥。梦中合眼跳黄河。豁开两眼长床上。东海鱼打一棒。等闲跃出千重网。跛鳖盲龟总不知。帝释修罗俱胆丧。嗔不嗔喜不喜。笑杀寒林七贤女。百种供须不称情。刚然要索无根树。阿呵呵。会也么。不萌枝上春风多。执死蛇头懵懂汉。放活鹞子仙陀婆。无生歌少林曲。弹到无弦声自足。泥牛吼破碧潭烟。石上栽莲藕如玉。

　　白牛赠昌山主

　　白牛之白白如雪。性情迥与常牛别。一犂耕遍劫空田。四脚惯曾行嵽嵲。懒安香严称善牧。岂拣平原与幽谷。鼻孔辽天不受穿。角长未免东西触。牧之既久终相忘。水足草足溪风凉。火宅商量诱诸子。四衢轩盖何煌煌。

　　了庵和尚语录卷第六
　　了庵和尚语录卷第七

　　偈颂
　　　　参学比丘　汝现　元宝　慧朗　等编

　　天印示普侍者

　　觉天无云海波静。万象森罗同一印。圣凡情量莫能该。烁破面门应自信。紩牛之机本如此。言下承当不相似。令行吴越在于今。谁解同。生复同死。印泥印水还印空。二三四七俱潜踪。暗合明投总儿戏。抹过虎穴并魔宫。印空印泥还印水。宾则全宾主全主。曹溪脱出未为奇。擒得卢陂始堪喜。印室印水还印泥。玉犬夜吠金鸡啼。紫绶煌煌揭日月。金章隐隐蟠虹蜺。祖也无传我无授。去来且可空双手。相逢有问护身符。好与拦腮掴其口。

</div>
    <div class="pagination">
<a href="了庵清欲禅师语录_page18.html">上一页</a><span>...</span><a href="了庵清欲禅师语录_page14.html">14</a><a href="了庵清欲禅师语录_page15.html">15</a><a href="了庵清欲禅师语录_page16.html">16</a><a href="了庵清欲禅师语录_page17.html">17</a><a href="了庵清欲禅师语录_page18.html">18</a><span class="current-page">19</span><a href="了庵清欲禅师语录_page20.html">20</a><a href="了庵清欲禅师语录_page21.html">21</a><a href="了庵清欲禅师语录_page22.html">22</a><a href="了庵清欲禅师语录_page23.html">23</a><a href="了庵清欲禅师语录_page24.html">24</a><span>...</span><a href="了庵清欲禅师语录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
