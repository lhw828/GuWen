<!DOCTYPE html>
<html>
 <head>
  <meta charset="utf-8"/>
  <title>
   石田法薰禅师语录 - 第 6 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石田法薰禅师语录 - 第 6 页/共 13 页
  </h1>
  <div class="content">
   拈云。父子至亲。心眼无二。筑着磕着。透顶透底。傍观只把当儿戏。苍龙搅动澄潭水。
　　举鼓山示众云。鼓山门下。不得咳嗽。时有僧便咳嗽一声。山云。作什么。僧云伤寒。山云。伤寒即得。
　　拈云。鼓山老汉。前头赫杀人。后头笑杀人。灵隐门下。不得咳嗽。或有人咳嗽一声。亦云。作什么。待他道伤寒。劈脊便棒。何故。若药不瞑眩。厥疾弗瘳。
　　举雪峰扣老观门。观开门。雪峰扭住云。是凡是圣。观唾云。野狐精。遂拓开。闭却门。峰云。也要识老兄。
　　拈云。雪峰识则识。老观。争奈不得入门。
　　举睦州道。见成公案。放汝三十棒。
　　拈云。这老汉手头短。灵隐即不然。见成公案。与汝三十棒。何故。棒头有眼。龙蛇易辨。
　　举许郎中到上蓝。问首座。年多少。座云。六十八。许云。几夏。座云。四十夏。许云。圣僧几夏。座云。与虚空同受戒。许云。下官吃饭。不似首座吃盐多。
　　拈云。大小上蓝首座。却被个俗汉勘破。灵隐当时若做首座。待他问圣僧几夏。只向他道。你这俗汉。前后惑乱多少人来。若下得这一转语。许郎中。便是煅了精金。也须失色。
　　举僧问石霜。如何是祖师西来意。石霜咬齿示之。其僧不会。后石霜迁化。僧问九峰。先师咬齿。意旨如何。峰云。宁可截舌。不犯国讳。又问云盖。盖云。我与先师。有甚冤雠。
　　拈云。九峰云盖。不谬为石霜弟子。虽然如是。只会保守家业。且无施设门庭。或有人问灵隐石霜咬齿。毕竟如何。曾经霜雪苦。杨花落也惊。
　　举百丈示众云。你为我开田。我为你说大义。众开田毕。请和尚说大义。百丈展开两手。
　　拈云。开田甚难。难中却易。展手甚易。易中却难。说难说易。转见颟顸。自己若无仙骨。谩言九转还丹。
　　举僧问古德。如何是三宝。德云。麻麦豆。
　　拈云。诸人还知古德么。惯使不由家富贵。三柸两盏背爷娘。
　　举僧问赵州。道人相见时如何。州云。呈漆器。
　　颂云。道人相见问如何。举手寒温事已多。潦倒赵州呈漆器。岳阳船子洞庭波。
　　举僧问百丈。如何是奇特事。丈云。独坐大雄峰。
　　颂云。百丈机先疾似风。巍巍独坐大雄峰。要知奇特中奇特。明月难教下碧空。
　　举僧问古德。年穷岁尽时如何。古德云。东村王老夜烧钱。
　　颂云。东村王老夜烧钱。鼻孔依稀露半边。武帝求仙求不得。王乔端坐却升天。
　　举昔有秀才。看佛名经。问长沙。百千诸佛。但见其名。未审。居何国土。长沙云。黄鹤楼崖颢题后。秀才曾题也未。才云。未。长沙云。无事题取一篇好。
　　颂云。百千诸佛在何居。黄鹤楼诗锦不如。问汝秀才题也未。一篇题取莫踌躇。
　　举僧问赵州。万法归一。一归何处。州云。我在青州。作一领布衫。重七斤。
　　颂云。万法归一一何归。海口难酬这一问。不得青州一领衫。几乎丧却穷性命。
　　举陆亘大夫问南泉。肇法师。也大奇怪。解道。天地与我同根。万物与我一体。泉指庭前花。召大夫。夫应诺。泉云。时人见此一株花。如梦相似。
　　颂云。天地根元与我同。拨波求水谩劳功。时人见此花如梦。坐断须弥信不通。
　　举僧问古德。如何是冬来事。德云。京师出大黄。
　　颂云。冬来底事要商量。向道京师出大黄。多少病猫餐死鼠。日中抬首眼无光。
　　举赵州示众云。我在南方行脚时。火炉头。有一则无宾主话。直至而今无人举。
　　颂云。无宾主话意深深。流落丛林古到今。火冷灰寒口挂壁。衲僧冻死不知心。
　　举水庵和尚颂。九夏安居不论心。胡芦水上捺教沉。忽然涌向西边出。惊起沙鸥乱白苹。
　　颂云。安居三月不论玄。水牯朝昏痛着鞭。拽脱鼻绳无觅处。山童走得脚皮穿。
　　举僧访赵州。州云。吃茶去公案。
　　颂云。曾到未到俱吃茶。为君抉出眼中花。犀因玩月纹生角。象被雷惊花入牙。

　　石田熏和尚语录卷第二
　　石田熏和尚语录卷第三

　　　　嗣法门人　妙因　至慧　等编

　　小参

　　高峰入院小参。鹫岭真机。曹溪密旨。三家村里。牛动尾巴。真正举扬。盖天盖地。蹉过者如麻似粟。却认口头声色。以当平生。流落他乡。去家转远。诸人还识家么。若也识去。锅子大小。杓柄短长。一一尽知着落。既知着落。便能主宾互换。水乳和同。忧则共戚。乐则同欢。逆顺随宜。高低普应。恁么说话。落二落三。独脱无私。毕竟如何剖露。良久云。机关不是韩光作。莫把胸襟当等闲。
　　枫桥入院。至道无难。惟嫌拣择。山是山。水是水。三门佛殿。厨库僧堂。什么处是不拣择。是法住法位。世间相常住。什么处是拣择。若也倜傥分明。便知道。一切时一切处。行住坐卧。动转施为。筑着达磨大师鼻孔。恁么告报。早是少惭愧。将恶水泼诸人了也。还有构得底么。构得构不得。未免丧身失命。所以道。向上一路。千圣不传。未曾亲近。已隔大千。何况说黄道黑。立主立宾。郑州出曹门。且喜没交涉。既无交涉。毕竟事作么生。不劳悬石镜。天晓自分明。
　　蒋山入院。如来有密语。迦叶不覆藏。忙忙者。匝地普天。独脱底。星中拣月。还他具透青眼目。旋生风骨。方可入作。若是迷哩麻啰。决定打入葛藤窠里。无出头分。既是屋里人。定知屋里事。前是三门。后是方丈。一点也瞒他不得。然虽恁么。且道。临济一喝。宾主历然。又却如何话会。良久云。若无举鼎拔山力。千里乌骓不易骑。
　　净慈入院。目前无法。意在目前。不是目前法。非耳目之所到。蚊子上铁牛。无你下觜处。新净慈。今夜不是借拄杖子威光。与诸人做个瞥脱。拈拄杖卓一下云。法随法行。法幢随处建立。且道。作么生建立。莫是举一明三。目机铢两么。莫是问在答处。答在问处么。莫是布三玄戈甲。列五位君臣么。若恁么。唤作痴人夜走。殊不知。雾豹泽毛。未尝下食。庭禽养勇。终待惊人。若是眼生三角汉。逢人抓着痒处。自然彻骨彻髓。便能横身荷负。赤手提持。然虽如是。亦是宗乘中事在。且如何是宗乘中事。一曲两曲无人会。雨过夜塘秋水深。
　　结夏。莫行心处路。不挂本来衣。何须更恁么。切忌未生时。四路葛藤。古人一时截断了也。诸人何不咤咤沙沙。如生师子儿。哮吼一声。壁立千仞。若也如是。九十日夏。布袋结头。出息不涉万缘。入息不居阴界。天台普请。南岳游山。龟毛结网裹虚空。烈焰堆中捞白月。正当恁么时。且道。功归何所。犹握金鞭问归客。夜深谁共御街行。
　　结夏。我宗无语句。亦无一法与人。明明向你道。何况盖覆将来。而今黄面禅和。担拄杖四世界走。道我参禅学道。还觉面热汗下么。饶你参到无参。学到绝学臈月扇子。一点也用不着。枫桥这里。南州北县。三兄五弟。朝看师子山云起。暮看越来溪水流。只是禅道二字。不许说着。说着则贬向三千里外。若要参着要学。诸方自有人在。莫来负累石田。且道。石田如何得恁么瞻小。一度被蛇伤。怕见断井索。
　　结夏。黄面瞿昙。二千年前。平白画个圈子。唤作圆觉伽蓝。致令后代儿孙。年年堕在里许。西天此土。十万迢迢。九十日夏。云月是同。蜡人为验。溪山各异。若是眼里有珠汉。向不同不异处。赤骨力地。全身跳出。牢笼不住。呼唤不回。如踞地金毛。卓朔咤沙。谁敢近傍。东涌西没。身心安居。七凹八凸。平等性智。热则山头。洗耳听松风。倦则云会堂中伸脚睡。然虽如是。蒋山未免勘过了打。何故。黄金自有黄金价。终不和沙卖与人。
　　结夏。多子塔前。清风凛凛。孙膑门下。徒话钻龟。尽大地撮来。如粟米粒大。百亿四天下。百亿日月。百亿须弥。恒沙国土。恒沙诸佛。恒沙众生。尽向粟粒内。禁足护生。说安居偈云。床窄先卧。粥稀后坐。耳聩要声高。眼昏宜字大。既是安居偈。却如何恁么说。若是通方上士。一举便知落处。脱白沙弥。且疑八千年。却待阿逸多出世。为汝说破。
　　结夏。以大圆觉。为我伽蓝。望云上树。身心安居。平等性智。熟睡寐语。咄。南山只管九十日为一夏。不知有恁么事。只如九十日前。九十日后。岂不安居。行住坐卧。日用寻常。岂不平等。如斯提掇。雕沙无镂玉之谈。结草乖道人之思。更言。鹅护雪蜡人氷。西天此土。迢迢十万。南山有不场物义句子。且待秋初夏末。分付诸人。
　　解夏。九十日夏。头正尾正。寒山子。水牯牛。灯笼露柱。一一心空及第。惟有南山禅和子。顽皮赖骨。抵死谩生道。我一夏之中。全无丝毫所证所得。南山闻得。无可柰何。只向他道。愿你常似今日。山僧恁么道。诸人且道。是肯他不肯他。良久云。相逢尽道休官去。林下何曾见一人。
　　解夏。前际不来。后际不去。今亦不住。诸人向什么处安居。向什么处自恣。辽天俊鹘。举着便知。死水虾蟆。堪作何用。仰山锄得一片畬。种得一箩粟。镢头具眼。功不浪施。沩山日中一食。夜后一寝。年老成魔。经事多矣。且道。南山还有这个消息也无。山僧粗识好恶。诸人亦合知时。
　　结夏。蛰户不开。龙无龙句。时节既至。其理自彰。且如何是自彰之理。来晨四月十五。西天此土。布袋结头。天下衲僧。拗折拄杖。高挂钵囊。从前会底不会底。丁丁东东。骨底骨董。扬向他方世界。身心安居。平等性智。身心安居即且止。唤什么作平等性智。莫是言发非声。色前不物么。莫是眼不挂户。意不停玄么。莫是不起纤毫修学心。无相光中常自在么。若恁么。总是金州路上客。南山有个上树安身诀。今夜分付诸人一抽三。二添四。弹舌念其言。横眸看梵字。诸人还承当得么。若承当得。九十日夏也不虚度。脱或未然。前头大有事在。
　　结夏。飞来峰高攀不上。冷泉水深饮不竭。衲僧到此拟奚为。尽力神疲好休歇。若向这里休歇得去。似寒岩枯木。大死底人。黄梅石女。老僧与你鼻孔相拄。赤肉相揩。昼三夜三。谩生抵死。待寒岩枯木开花。大死底人却活。黄梅石女解语。也不枉度一夏。其或颠颠痴痴。千丑百拙。毒气流入八万四千毛窍。化为魍魉魑魅。老僧虽有奇方妙药。也起诸人此病不得。恁么告报。众中莫有击节底么。良久云。贪观天上月。失却手中桡。
　　结夏。向上一路。铁壁银山。自古自今。佛祖却步。举话长老。无开口分。直饶举得作么生会。直饶会得作么牛□。若也明得。大阳门下。日日三秋。明月堂前。时时九夏。然虽如是。还知一件事么。东弗于逮。西瞿耶尼。南瞻部州。北郁单越。若僧若俗。总在诸人鼻孔里。叫叫闹闹。诸人作么生安居。若安居不得。九十日夏。未免劳而无功。拈拄杖。卓一下云。不是钓鳌平。稳说把长竿。
　　解夏。祖师巴鼻。峭若五须弥。衲僧眼光。烁破四天下。灵山门下。总不消得。我此一众。三月安居。有飞来峰可玩。有冷泉水可濯。意不停玄。眼不挂户。或有脱白沙弥。道禅之一字。贬向铁围山。大赦不放。更说文殊三处度夏。迦叶白搥摈出。多年历日。不用推寻。只如今辰解制。九十日饭钱。浆水钱草鞋钱。总不问汝诸人。洞山向万里无寸草处去。且拈向一边。浏阳庵主。出门便是草。又且如何。无求是处人情好。不饮从他酒价高。
　　冬夜。知不到处。切忌道着。道着即头角生。适半一问一答。是道着。既是道着。即头角生。头角既生。诸人且道。是驴是马。有般杜衲僧便道。驴不成马不是。若恁么。尽大地是个无孔铁锤。堪作何用。殊不知。乾坤日月。明暗色空。情与无情。总在山僧拄杖头上。若也放过一切。手之舞之。足之踏之。共庆一阳令节。若不放过。不消一捏。这个说话。犹是曲为中下之机。且道。上上人来。合谈何事。冬不寒臈后看。
　　冬夜。这一片田地。生佛未具。世界未成。四至界畔。皎然明白。天不能覆。地不能载。日月照不到。风雨洒不着。群阴消与未消。一阳复与未复。与他总没交涉。从上若佛若祖。只於没交涉处。顺时保爱。遇饭吃饭。遇茶吃茶。无一丝毫许。不是放身舍命处。或有一机一境。一言一句。总是向枯木上糁花。虚空中钉橛。何曾将实法系缀人。自是诸人痴狂外边走。不肯回头。南山今夜忍俊不禁。倩拄杖子。别开一条活路。与诸人共行。蓦拈拄杖。卓一下云。莫有进得步底么。若有。有一任十字纵横。脱或未然。吃粥吃饭。也须照顾咬着舌头。
　　冬节。天寒地冻。火冷云深。长连床上。衲僧兀兀痴痴。今日明日。年自可怜生。无端洞山与泰首座。冬夜吃果子。遗下老葛藤根。年年时节到来。丛林浩浩地商量。多是咬嚼不破。吞吐不下。搅得肚肠。如一团麻线相似。山僧忍俊不禁。向道痴汉。吉凶休咎。总在八八六十四卦中。何不向这里着力开眼。卓拄杖一下云。开得眼。洞山与泰首座。无地容身。山僧亦有弥天过犯。不干诸人事。
　　冬夜。法法本来法。无法无非法。钩锁连环。刀挑不出。若无智眼。沦入邪途。决定把芦菔根。作香象鼻孔。拈主丈卓一下云。群阴向这里剥尽。一阳向这里复生。岂不是本来法。诸人还拣辨得出么。若拣辨得出。南瞻部州托钵。北郁单越吃饭。文殊提鞋。普贤挈杖。若拣辨不出。前面是案山。后面是主山。拶破你眼睛鼻孔。临际德山。是甚闲家具。休休莫寐语。阿难依旧世尊前。良马不知何处去。
　　冬节。透骨霜风入户庭。日南长至又逢迎。衲僧不解论时节。只么堆堆过此生。前际不来。后际不去。今亦不住。唤什么作此生。须知黄面老汉。缺齿老胡。日夜与诸人。交头接耳。陕府紩牛。是常不轻菩萨。诸人还信得及么。若信得及。□笼头卸角驮。上载下载。一时划断。眼不挂户。意不停玄。直下如寒岩枯木相似。一阳未生。一阳生后。与他两两无交涉。饥餐渴饮。闲坐困眠。有什么过。然虽恁么。忽遇咬猪狗汉。拽转坐盘。伸出毛手。又却如何当抵。良久云。几度沙场经血战。到头不改旧容颜。
　　冬夜。老胡西来。直指人心。二祖觅心。了不可得。后人听事不真。取意胡卜乱卜。触着阿辘辘地。蹉过当头一着。不知鼻孔大头垂。但道。黄河从源浊。休休休。莫莫莫。灵山这里。无禅与你参。无道与你学。冷湫湫乾嚗嚗。来日一阳初复。群阴尽剥。今夜与诸人聚集少时。应个时节。终不将百炼精金。作顽石卖却。恁么说话。若是个汉。三千里外。掩耳便回。已迟八刻。何故。含元殿上觅长安。杨花不是天边雪。
　　岁夜。金乌急玉兔速。一年三百六十日。今夜结交头。陕府铁牛。黄梅石女。来日各添一岁。诸人分上。合作么生。记得石头和尚。参同契。末后道。谨白参玄人。光阴莫虚度。若据蒋山见处。烧香礼拜。学佛学法。求玄求妙。总是虚度光阴。既不许烧香礼拜学佛学法求玄求妙。诸人十二时中。如何用心。若也不知。未免向情识里。头出头没。所以德山示众云。汝若於心无事。无事於心。自然虚而灵。空而妙。赵州道。老僧除二时粥饭外。是杂用心。又道。诸人被十二时使。老僧使得十二时。二大老恁么告报。意在於何。若是眼生三角汉。一觑觑透。便与二老。把手共行。其或未然。臈月三十日是小年夜。忽若大年夜到来。诸人如何祗对。蓦拈拄杖。卓一下云。人无远虑。必有近忧。
　　岁夜。乌兔东西疾。一年时序毕。窦八布衫穿。乌龟眼睛赤。肇法师。刚道物不迁。担片板见一边。衲僧家。谁管你天。谁管你地。吃饭救饥。开口取气。今年也如是。来年也如是。后年也如是。更后年也如是。直得阿逸多出世。也只如是。是则是。忽若阎罗老子征饭钱。又却如何抵拟。普化出僧堂。波斯入闹市。
　　岁夜。日日日东上。日日日西没。循环三百六十几个。解知窠窟。雪豆恁么道。且道。这老汉还知窠窟么。若道知。祸事祸事。若道不知。争解恁么道。若也於此倜傥分明。便见旧岁不去。新岁不来。一念万年。万年一念。南山恁么吐露。恰似小儿子顺朱。明眼衲僧。未免取笑。且道。明眼衲僧。有什么长处。自有一双穷相手。未尝祗揖等闲人。
　　岁夜。古今天地。古今日月。古今山河。古今人伦。不曾移易一丝毫许。便恁么。将谓灵隐无合杀。不知随世颠倒。送旧迎新。东村爆竹一声。尽大地人。打失髑髅。要识旧岁么。左边拍禅床一下云。向这里荐取。要识新年么。右边拍禅床一下云。向这里荐取。要识新年旧岁欲交未交。结角罗纹处么。拈拄杖中间卓一下云。向这里荐取。果然这里着得一只眼活。不被寒暑之所移。不为节序之所转。脱或未然。昨夜积深三尺雪。前村冻折一枝松。
　　岁夜。天无门地无户。飞金乌走玉兔。年年三百六十日。今年三百九十日。一气不言。何处问苍天。五岁再[门@壬]。巧历莫能尽。拶到臈月三十夜。新旧结交头。东村西村。声声爆竹。北禅老儿。将无作有。烹露地白牛。烧骨柮火。煮野菜羹。唱村田乐。这穷鬼子。谁得似伊。灵隐住个院子。一年不如一年。今夜指空划空。无可与诸人分岁。虽然如是。人情若好。吃水也肥。诸人且道。冷泉是什么滋味。舌头点着知端的。天上人间不可陪。
　　结夏。僧问云。以大圆觉。为我伽蓝时如何　答云。望云上树。僧云。身心安居平等性智。又作么生　答云。熟睡寐语。僧云。忽有个汉。大棒打不回头。不肯入这保社时如何　答云。只闻其语。未见其人。僧云。和尚何不领话。便礼拜　师云。谁信你。乃云。溪东溪西。国王水草。随分纳些些。山北山南。祖父田园。清风来浩浩。时时九夏。处处安居。意不停玄。眼不挂户。这个说话。唤作顺水张帆。是人做得手脚。忽若狂风卷地。白浪翻空。到这里。也须是个铁梢工始得。诸人闻净慈恁么道。暗里笑忻忻。便道。我会也我会也。会则从你会。争奈西天蜡人。未肯点头在。何故。龙门客少。闹市人多。
　　复举僧问南院。从上诸祖。向什么处去。院云。不上天堂。即入地狱。僧云。和尚作么生。院云。还知宝应落处么。僧拟议。院以拂子劈口打。又唤僧近前来。僧近前。院云。令合是汝行。又打一拂子。雪窦云。南院令既自行。且拂子不知来处。雪窦道个瞎。且要雪上加霜。妙喜云。权衡临济三玄三要。须还他南院始得。因什么。雪窦道拂子不知来处。妙喜亦道个瞎。且图两得相见。
　　师拈云。南院虽则正令全提。争奈性命落在这僧手里。雪窦妙喜。总道个瞎。未免将身一处活埋。诸人还知净慈落处么。阵云横海上。拔剑搅龙门。
　　结夏。以大圆觉。为我伽蓝。头上着枷。脚下着杻。身心安居。平等性智。困鱼止沥。病鸟栖芦。衲僧用处。如火消氷。要行便行。要坐便坐。无足可禁。逢佛杀佛。逢祖杀祖。无生可护。翻思黄面瞿昙。不会迷逢达磨。阿呵呵是什么。耳聩爱声高。眼昏宜字大。
　　复举保福因僧侍立次。保福云。你得恁么粗心。僧云。甚处是某甲粗心处。福将一块土。度与僧云。抛向门外着。其僧抛了。却再问。甚处是某甲粗心处。福云。我见你筑着磕着。所以道你粗心。
　　师拈云。保福借水献花。这僧白日迷路。南山门下。总是粗心底。只是不敢说着。何故。小慈妨大慈。
　　结夏。我观如来。前际不来。后际不去。今亦不住。於中还着得结制二字么。摩竭陀国。土旷人稀。少室峰前。风高月冷。没量汉横身担荷得去。西天有人未肯在。更说甚时时九夏。处处安居。这是三家村里臭老婆见解。不劳拈出。向上一路。千圣不传。软如铁硬如绵。卢行者。不识元字脚。陈蒲鞋。担板见一边。不是心不是佛不是物。午后打齐钟。梵志翻着袜。一家有事百家忙。蛟龙岂守虾蟆窟。众中忽有个识休咎底衲僧。向冷地里。咳嗽一声。且道。南山作么生折合。喝一喝。闹处白拈。未是正贼。
　　举茱萸和尚。众僧侍立次。茱萸云。只恁么平白立。无个说处。一场气闷。时有僧出拟问。茱萸便云。为众竭力。便入方丈。
　　师拈云。茱萸放去峥嵘。收来绵密。只如他道为众竭力。为复是茱萸为众竭力。这僧为众竭力。若人拣辨得出。非但为这僧雪屈。亦乃与茱萸。把手共行。若拣辨不出。一场气闷。何故。罕逢穿耳客。多是刻舟人。
　　结夏。钟未鸣鼓未响。好个古佛样子。暨乎钟鸣鼓响。诸人簇簇上来。问答抑扬。便见七花八裂。明眼汉没窠臼。拈得鼻孔失却口。名不得状不得。观音院里有弥勒。不是道不是禅。长鲸吞月浪滔天。住住。口如南山。九夏安居。未审以何为验。二时粥饭气力粗。无事湖边行一转。
　　举洞山夜参不点灯。有僧出问话退。山令侍者点灯。遂唤适来问话僧出来。其僧近前。山令取三两粉与这僧。其僧拂袖而退。因而有省。遂罄衣资设斋。三年后来辞洞山。山云。善为。时雪峰侍立次。问山。只如这僧去后。几时却来。山云。他只知一去。不解再来。其僧归衣单下化去。及来报。山云。虽然如是。犹较老僧三生在。
　　师拈云。洞山前施妙略。这僧暗透重关。若不得后着。前话也难圆。良久云。将军但有嘉声在。不得封侯也是关。
　　冬夜。僧问云。沩山问仰山云。仲冬严寒年年事。晷运推移事若何。仰山进前。叉手而立。此意如何。答云。乱呈懵袋。沩云。情知汝答这话不得。沩山意在什么处。答云。酱里有盐。僧云。只如香严道。某甲偏答得这话。又作么生。答云。提水放火。僧云。沩山理前话。香严因什么如叉手进前而立。答云。同途不共辙。僧云。沩山道。赖遇寂子不会。那里是他不会处。答云。菩萨龙王行雨润。遮身向上数重云。僧云。沩仰香严父子。唱拍相随则不无。且道。是何曲调。答云。五天吹不起。汉地和难齐。僧云。谢师答话。便礼拜。
　　师乃云。佛语心为宗。无门为法门。无门之门。须得其门而入。诸人还曾入得么。拈拄杖卓一下云。从这里入。若也入得。一任四方八面。若入未得。山僧不免抑下威光。与诸人画个影子。赵州南石桥北。观音院里有弥勒。祖师遗下一只履。直至而今寻不得。西天梵语。此土唐言。经律论藏。还有这个消息么。古人恁么说话。意在於何。直饶闻得暗地点头。未免死在句下。须知古今山河。古今天地。古今人伦。古今日月。毫发下移。尘劫来事。尽在而今。且而今事作么生。良久云。九九阳生第一爻。复举赵州会下有僧参。相推不肖作第一座。主事白州。州云。总教作第二座。事云。第一座教谁做。州云。装香着。事装香了白州。州云。戒香。定香。惠香。解脱香。
　　师拈云。赵老应机。如风吹水。第一座香烟起。驴年梦见汗臭气。
　　冬节。昼明夜暗。日往月来。一气不然而然。万化无作而作。便恁么去。平地上死人无数。衲僧用处。自有条章。斗转星移。东涌西没。岂不见。沩山问仰山。仲冬严寒年年事。晷运推移事若何。仰山近前叉手立。脚下如漆。沩山云。我情知你答这话不得。父为子隐。香严云。某甲偏答得这话。家富小儿娇。沩山遂问。仲冬严寒年年事。晷运推移事若何。香严亦近前叉手而立。果然别有长处。沩山云。赖遇寂子不会。欲隐弥露。沩山恁么提持。二子恁么酬对。石田恁么指注。还当得宗乘中事么。良久云。从前汗马无人识。只要重论盖代功。
　　举定山。首座洗衣次。山问。作什么。首座提起衣。山云。洗底是什么衣。座云。福州使铁钱。定山唤维那。移下挂搭。
　　师拈云。定山可谓借手行拳。一时气槩。首座虽则失钱遭罪。千古风流。若是石田。当时待定山道。洗底是什么衣。以手掬水便泼。便是千个定山。未免一场懡[怡-台+罗]。
　　冬节。释迦不说说。迦叶不闻闻。利剑斩虚空。万象鸣嚗嚗。便恁么去。承虚接响。数若尘沙。谢家人不在渔船。错认橘皮唤作火。所以道。宗门深奥。酌度胸襟。粗餐易饱。细嚼难饥。若是英灵上士。翻转铁面皮。竖亚摩酰眼。万仞崖头腾身扑不碎。须弥。那畔招手唤不回。等闲拈一机示一境。总在生佛未具已前。日月照临不到处。群阴消与未消。一阳复与未复。岂干他事。然虽如是。毕钵岩中犹有人。未肯点头在。何故。赵璧本无瑕。相如诳秦王。
　　复举洞山请泰首座吃果子公案。
　　师拈云。这个话头。其来久矣。总道。首座语不契洞山。所以不得果子吃。殊不知。洞山性命。在泰首座手里。莫有为洞山作主底么。出来出来。蒋山今夜要断不平之事。如无。恼乱春风卒未休。
　　岁夜。金乌急玉兔速。明而又晦。晦而又明。运行不息。今夜已得成功。拂晓金鸡一声。旧岁新年交过。东邻西舍。李老张哥。争先庆贺。拜得睐头穿。衲僧家钵盂。一日两度湿。任运腾腾。不知月之大小。不管岁之余闰。目视青霄。且恁么过。勘证将来。似则也似。是则未是。所以云峰悦和尚。岁夜小参示众云。你这一队后生。经律论固是不知。也入众参禅。禅又不会。臈月三十日。作么生折合。诸人闻云峰恁么道。还觉面热汗下么。作么生出得云峰圈缋。石田虽则无能。敢倩木上座。为诸人做个瞥脱。蓦拈拄杖。卓一下云。到江吴地尽。隔岸越山多。
　　举德山示众云。今夜小参不答话。问话者三十棒。时有僧出。山便打。僧云。某甲话也未问。因甚么打某甲。山云。你是甚处人。僧云。新罗人。山云。未跨船舷。好与三十棒。
　　师拈云。德山老汉。前头吓杀人。后头笑杀人。这僧不入虎穴。争得虎子。今夜小参。有问便答。无问即休。亦不能行得棒。何故。九洲四海清如镜。官路堂取次行。
　　岁夜。佛法世法。世法佛法。一有多种。二无两般。钩锁连环。刀挑不出。衲僧家褴襂破衲。包裹乾坤。楖栗头边挑擎日月。腰间自有多年历日。不逐四时节令迁移。这边那边。透顶透底。这个说话。唤作把笔顺朱。是人总会。臈月三十日。老鼠入牛角。如何是出身一路。良久云。休休。官事不可私酬。
　　举僧问赵州。如何是不迁义。州以两手作流水势。其僧有省。
　　师拈云。赵州用力太过。这僧听事不真。若问南山如何是不迁义。和声便打。何故。南山不曾赚悞师僧。
　　岁夜。天地造化。有阴有阴。日月星辰。有明有晦。雨露风霜。有生有杀。四时代谢。有新有故。总是两头事。衲僧家。赤肉团上。壁立千仞。一日十二时。时时相似。一年十二月。月月一般。任运腾腾。腾腾任运。合眼开眼。今日明朝。从来鼻孔辽天。谁管多年历日。虽然如是。年穷岁尽。结角罗纹。转身一句。作么生道。良久云。天净不知云去处。地寒留得雪多时。
　　举玄沙问长生。我观如来。前际不来。后际不去。今亦不住。长老作么生。生云。放某甲过。有个道处。沙云。我放你过。作么生道。生默然。沙云。教谁委。生云。和尚不委。沙云。我情知你向鬼窟里作活计。
　　师拈云。长生在鬼窟里。玄沙还免得也无。若是临济令行。便须髑髅粉碎。
　　岁夜。天何高。地何厚。南北东西。乌飞兔走。明而又暗。暗而又明。臈月三十日。总唤作年穷岁尽。且道。年岁还有穷尽底时节么。若有尽处。便有起处。且道。从什么处起。若将虚空。取意扭捏。未免枉劳神用。殊不知。七十二候。二十四气。只在诸人鼻尖上。当恁么时。如何道得叉手句。良久云。城上已吹新岁角。窗前犹点旧年灯。
  </div>
  <div class="pagination">
   <a href="石田法薰禅师语录_page5.html">
    上一页
   </a>
   <a href="石田法薰禅师语录.html">
    1
   </a>
   <a href="石田法薰禅师语录_page2.html">
    2
   </a>
   <a href="石田法薰禅师语录_page3.html">
    3
   </a>
   <a href="石田法薰禅师语录_page4.html">
    4
   </a>
   <a href="石田法薰禅师语录_page5.html">
    5
   </a>
   <span class="current-page">
    6
   </span>
   <a href="石田法薰禅师语录_page7.html">
    7
   </a>
   <a href="石田法薰禅师语录_page8.html">
    8
   </a>
   <a href="石田法薰禅师语录_page9.html">
    9
   </a>
   <a href="石田法薰禅师语录_page10.html">
    10
   </a>
   <a href="石田法薰禅师语录_page11.html">
    11
   </a>
   <span>
    ...
   </span>
   <a href="石田法薰禅师语录_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
