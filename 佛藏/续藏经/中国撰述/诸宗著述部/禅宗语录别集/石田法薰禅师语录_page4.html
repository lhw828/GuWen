<!DOCTYPE html>
<html>
 <head>
  <meta charset="utf-8"/>
  <title>
   石田法薰禅师语录 - 第 4 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石田法薰禅师语录 - 第 4 页/共 13 页
  </h1>
  <div class="content">
   拈勑黄。黄纸黑字。众眼难瞒。其中一字誵讹。诸人眼力不到。且道。是那一字。山僧未欲指出。却请维那说破。
　　指法座云。有路可行。更高也上。须弥灯王。退身合掌。遂骤步登座。拈香祝　圣罢。敛衣就座。示众云。法法本来法。无法无非法。飞来峰高眼亦高。冷泉水碧眼亦碧。杉松竹栢。水鸟树林。各住自位。非人得其便。惟我能自知。恁么会去。皇恩佛恩。一时报毕。其或未然。等闲莫过呼猿洞。听得猿声恐断肠(谢词不录)复举保寿开堂。三圣推出一僧。寿便打。圣云。恁么为人。非但瞎却这僧眼。瞎却镇州一城人眼去在。寿便归方丈。
　　师拈云。保寿三圣。二俱作家。二俱失利。这僧虽是被人推出。买铁得金。一场富贵。新灵隐。今日开堂。也无人推出僧。只是随宜布置。相逢自有知音知。何必清风动天地。
　　当晚小参。说心说性。浅草易为长芦。举古举今。苦瓜那堪待客。宾中辨主。土旷人稀。主中辨主。万中无一。喝一喝云。宾主历然。诸人还信得及么。若信得及。行则与诸人同行。坐则与诸人共坐。若信不及。同舟共济。自相胡越。如何道得不伤物义句。良久云。冲开碧落松千尺。截断红尘水一溪。
　　复举玄沙示众云。三乘十二分教。达磨西来。放过则不可。若不放过。不消一喝。
　　师拈云。玄沙只知踏步向前。未免傍观者哂。新灵隐则不然。三乘十二分教。达磨西来。放过一着。何故。怕烂却那。
　　上堂。十八十九。痴人夜走。十九二十。人信不及。信得及。观音院里有弥勒。
　　谢监收上堂。举僧问香林。如何是衲衣下事。林云。腊月火烧山。
　　师拈云。腊月烧山。火势炎炎。目前包裹。借手行拳。若是衲衣下事。犹较十万八千。何故。御楼看射猎。不是刈茆田。
　　元日上堂。大雪满长安。春来特地寒。新年头佛法。一点不相瞒。且道。黄梅石女年多少。速道速道。
　　谢执事上堂。折脚铛子。大家知有。左提右挈。劳烦众手。山僧赢得百无忧。一向面南看北斗。
　　上堂。举乾峰示众云。举一不得举二。放过一着。落在第二。云门出众云。今日有人从天台来。却往径山去。峰云。典座来日不得普请。
　　师拈云。乾峰锦包特石。云门铁裹泥团。筑着磕着。言端语端。不是任公子。徒劳话钓竿。
　　上堂。不问有言。不问无言。灵山拄杖。斜靠壁边。风光都占尽。不费一文钱。
　　结夏上堂。四月十五结。此土西天。同途共辙。就中独有灵山别别别。日里藏氷。火中钓鳖。
　　上堂。古人一指头禅。一生受用不尽。得恁么明白。得恁么简径。灵山这里不较多。三尺杖子搅黄河。
　　上堂。日迁月化。又见中夏。衲僧那事。如何问着。人人口哑。有誵讹不借借。六月卖松风。人间恐无价。
　　上堂。祖师门下。讨甚巴鼻。满耳春风浩浩地。草木丛林。灯笼露柱。心空及第。汝等诸人。因甚却来这里瞌睡。
　　破庵忌日拈香。巴陵三转语。钝置老僧门。灵山无半句。报尽破庵恩。既无半句。且道。将什么报。无目不画眉。此意少人知。
　　上堂。秘魔老儿。擎个叉子。不肯放下。灵山这里。净裸裸赤洒洒。没可把。忽有个衲僧出来道。勘破了也。灵山别甑炊香供养伊。何故。猛虎口里活雀儿。
　　上堂。举琅琊一日上堂。有僧出。打一圆相。琅琊拈拄杖打云。道道。僧云。不道不道。琅琊云。因甚不道。僧云。三世诸佛。不出於此。琊又打趂出去。乃示众云。律中以手指比丘。犯波逸提。山僧今日入地狱如箭射。
　　师拈云。不是琅琊。洎被这僧惑乱。若非这僧。琅琊令不虚行。末后棒头卖峭。更向露柱藏身。笑杀毗耶杜口人。
　　解夏上堂。翠岩夏末示众云。一夏为兄弟。东语西话。看翠岩眉毛在么。保福云。作贼人心虚。长庆云。生也云门云。关。
　　师拈云。水流湿。火就燥。临安纸贵。一状领过。
　　谢新旧知事头首。上堂。举雪峰一日升座。召大众云。看看东边底。看看西边底。你若要会。拈拄杖掷下云。向这里会取。
　　师拈云。雪峰虽则截铁斩钉。毕竟伤锋犯手。灵山。今日未免效颦。看看东边底。看看西边底。山僧也无工夫。拈拄杖掷下。但直下。会取好。
　　上堂。五湖衲子。南来北来。还曾逢着海上明公秀么。逢之不逢。逢必有事。且道。有什么事。下得一转语。明窗下安排。
　　上堂。举僧问马大师。如何是祖师西来意。师云。近前来。僧近前。师打一掌云。六耳不同谋。黄龙南拈云。古人尚道。六耳不同谋。何况而今三百五百聚头商量。祸事祸事。
　　师拈云。易分雪里粉。难辨墨中煤。要见马大师则易。见黄龙南则难。今日忽有人问灵隐如何是祖师西来意。向道。近前来。待他近前。却向道。去。何故。白云乍可离青嶂。明月难教下碧空。
　　开炉上堂。举雪峰和尚道。世界阔一丈。古镜阔一丈。玄沙云。火炉阔多少。雪峰云。如古镜阔。
　　师拈云。雪峰玄沙。父子激扬。大似泥里洗土。若望临际门下。远之远矣。且道。临济门下如何。良久云。看火色。
　　上堂。拈拄杖卓一下云。子承父业。依而行之。影响之流。三千里外。还有独脱底么。退后退后。久雨不晴。妨我晒眼皮革。
　　上堂。举光侍者向玄沙道。师叔若参得禅。某甲打铁舡泛海去。后玄沙住院。令人传语光侍者。还曾打就铁舡也未。
　　师拈云。猛虎不食伏肉。可惜玄沙撞在光侍者网里。
　　冬节上堂。节令不相饶。阳生第一爻。诸佛道长。众生道消。拈拄杖云。拄杖子独孤标。且道。随节令不随节令。良久云。交。
　　上堂。祖师西来。持聋作哑。天下老和尚。逆风扬尘。灵山虽则空手捏双拳。未免被飞来峰觑破。何故。太湖跨三州。
　　天基节上堂。世尊拈花。迦叶微笑。正法眼藏。永永流通。古佛今佛。心同道同。风从虎。云从龙。节启天基伸祝颂。寿齐南北两高峰。
　　上堂。一法不通。万缘方透。拈拄杖云。这个是万缘。那个是一法。卓一下云。不曾与诸人错下注脚。
　　谢职事上堂。举古德云。但将饭向无心椀。自有人扶折脚铛。大似痴人种空花。望结团栾果。灵山则不然。我若坐时汝须立。同坐同立成瞎汉。非瞎汉。把手大家行那畔。
　　上堂。海上明公秀。赵州东院西。不移毫发许。平步上云梯。山僧恁么道。已是一品二品。诸人恁么会。未免七错八错。一等贼赃。不是无物。
　　上堂。举雪峰示众云。尽大地撮来。如粟粒大。抛向面前。漆桶不会。打鼓普请看。
　　师拈云。雪峰老汉。粘牙带齿。累及后人。灵山则不然。尽大地撮来。如粟粒大。抛向面前。漆桶不会。普请归堂。何故。怕烂那。
　　上堂。绝学无为。虚消信施。奔南走北。辜负己灵。一见飞来便回。脚下泥深三尺。且道。山僧意在什么处。深沙努眼睛。
　　上堂。举赵州问僧云。曾到么。僧云曾到。州云。吃茶去。又见一僧问云。曾到么。僧云。不曾到。州云。吃茶去。院主云。曾到。也道吃茶去。不曾到。因什么也道吃茶去。州唤院主。主应诺。州云吃茶去。
　　师拈云。赵州老汉。心如蘖口如蜜。一埦粗茶。多虚少实。院主两眼瞇[目*麻]。毕竟何曾得吃。莫有得吃底么。急须吐出。
　　上堂。诸人开口道得底。老僧如喑如哑。老僧开口道得底。诸人如醉如昏。何故。胡言易会。汉语难明。
　　上堂。拈拄杖召大众云。不在内。不在外。不在中间。卓拄杖一下云。朝看云冉冉。暮听水潺潺。
　　上堂。举僧问赵州。如何是祖师西来意。州云。庭前栢树子。僧云。和尚何得将境示人。州云。老僧不曾将境示人。僧云。如何是祖师西来意。州云。庭前栢树子。
　　师拈云。直如弦。曲如钩。易见难识。老倒赵州。世事但将公道断。人心难似水长流。
　　上堂。释迦悭。弥勒富。甘草甜。黄连苦。法法小相干。人人各自度。咄。莫来拦我球门路。
　　上堂。举五祖和尚云。如何是祖师西来意。庭前栢树子。恁么会。便不是了。如何是祖师西来意。庭前栢树子。恁么会去。方始是。
　　师拈云。要见五祖和尚么。暗里抽横骨。明中坐舌头。
　　上堂。自从胡乱后三十年。不少盐酱。马大师满地狼藉。灵山即不然。自从胡乱后。三十年不少。良久云。衲子难瞒。
　　上堂。拈拄杖云。盲禅暗证。日中迷路。深闻浅悟。未入正流。莫有全机独脱底么。卓拄杖一下云。不到乌江不肯休。
　　上堂云。大众。登天不假梯。徧地无行路。可怜杜衲僧邯郸学唐步。且道。如何免得此过。雪峰辊球。云门抽顾。
　　上堂云。动容扬古路。不堕悄然机。承言者丧。滞句者迷。不承言不滞句。虾蟆跳上梵天。灯笼吞却露柱。
　　上堂。上士听法以神听。中士听法以心听。下士听法以耳听。且道。拄杖子。将什么听。卓拄杖一下云。不睹云中鹰。焉知沙塞寒。
　　上堂。百尺竿头行阔步。紫罗帐里撒真珠。山僧赢得呵呵笑。未审诸人会也无。恁么说话。且道。是褒句。是贬句。若也定当得出。山僧与诸人。共钵盂吃饭。若也定当不出。三十年后。有人说破。
　　上堂。飞来峰顶。寂寂无人。合涧桥边。成群作队。金刚圈栗棘蓬。则不问。汝脚踏实地处。道将一句来。良久云。问他全句。只道半句。
　　上堂。一句子寸钉入木。一句子目前包裹。一句不作一句用。卓拄杖一下云。不是张华眼。徒窥射斗光。
　　谢虎丘双杉上堂。东山正脉。不绝如线。睡虎去无踪。一斑今复见。见则见矣。且道。剑池那畔一句。如何通信。昆仑着铁袴。一棒行一步。
　　上堂。动是法王苗。静是法王根。唤什么作法王。毒蛇吞鳖鼻。孝子讳爷名。
　　上堂。若论此事。何必多言。不在内。不在外。不在中间。良久云。离娄行处浪滔天。
　　上堂。瞿昙元没神通。老胡何曾知有。灵隐门下。千了百当底衲僧。且道。如何祗待。三十拄杖。且与斫粗。
　　上堂。识得一。万事毕。秘魔擎叉。鲁祖面壁。乃至。临际三玄三要。洞山五位君臣。云门念七。诸人且道。是一不是一。昨夜新州老卢。失却腰间特石。
　　上堂。不参禅。不论义。拖个破席日里睡。赚他伎死禅和。至今坐在冷地。灵山不然。因行掉臂。买石得云饶。移花兼蝶至。
　　上堂。喝如雷。棒如雨。大地绝纤尘。回头无觅处。无觅处。昨日有人从天台来。却往径山去。
　　佛涅盘上堂。七十九年间。大地遭欺诳。且喜葛藤根。今朝嚗地断。且道。断后如何。后代儿孙。三马九乱。
　　上堂。佛来也打。祖来也打。德山老人。甚生风彩。灵山这里。佛来也着。祖来也着。手中拄杖。权且架阁。何故。擎茶扫地。也要一个半个。
　　上堂。神光不昧。万古徽猷。入此门来。不存知解。乾峰主丈划一划。云门扇子。[跳-兆+孛]跳上三十三天。因甚十个有五双。眼瞪瞪地。幸无偏照处。刚有不明时。
　　上堂。兔马有角。牛羊无角。不知不会。事同一家。多见多闻。千差万别。毕竟天无第二月。
　　立春日上堂。拈主丈召大众云。春日打春牛。春色满林丘。打即不无。且道。向什么处下手。卓拄杖云。三十年后。莫道狼藉不少。
　　上堂。举龙牙和尚云。日出连山。月圆当户。不是无身。不欲全露。
　　拈云。大小龙牙。舌在口外。灵山则不然。天无门。地无户。处处逢渠。全身独露。忽有个衲僧出来道。我会也。我会也。只向他道。杜。诸人且道。是那个杜字。
　　上堂。掩关杜口。已涉繁辞。天下老和尚。各呈懵袋。未免小慈妨大慈。毕竟如何。水晶瓮里浸波斯。
　　上堂。昨宵困倒床上。直至五鼓方苏。今日升堂。言句都无。且望大众。智不责愚。
　　上堂。头陀石被莓苔裹。掷笔峰遭薜荔缠。添一丝毫不得。减一丝毫不得。罗汉院里。一年度三个行者。归宗寺里。参退吃茶。潦倒归宗。面赤不如语直。诸人还会么。午后打斋锺。金刚曾失色。
　　上堂。德山先锋。临济殿后。且道。中间底是什么人。卓拄杖云。眼睛定动。东鲁西秦。
　　上堂。举白云五祖和尚示众云。白云不会说禅。三门开向两边。有时动着。关棙两片。东扇西扇。师云。灵山不会禅。空手捏双拳。浑家送上路。请诸人续末后一句。
　　上堂。网细鱼稠。药多病甚。棒喝交驰。一品二品。山僧恁么逞驴唇。痴客徒劳劝主人。
　　上堂。一切声是佛声。一切色是佛色。物是定价。钱是足陌。这个从汝诸人商量。倒转舌头一句。作么生辨白。良久云。属羊人本命。属虎人相冲。
　　上堂。春光冉冉。春日迟迟。春风包裹。上下四维。黄莺声在柳阴西。此意明明说向谁。
　　上堂。欲得见前。莫存顺逆。筑着磕着。无处寻觅。数百年前。云居道个何必。兴化道个不必。灵山。莫也有道处么。夜行莫踏白。不是水。定是石。
　　上堂。铁壁铁壁复铁壁。那边那边更那边。事到极头须倒断。瞎驴[跳-兆+孛]跳过西天。
　　上堂。举花药英和尚示众云。十七十八。证龟成鳖。十九二十。人信不及。更待枯木生花。胡饼出汁。
　　师云。灵隐虽则无能。要与花药相见。十七十八。证龟成鳖。十九二十。半夜泼墨。直须枯木生花。胡饼出汁。
　　上堂。海上明公秀。衲僧不知有。冷地忽相逢。寻常无处讨。无处讨。莫草草。龙王宫殿。有谁亲到。
　　上堂。赤肉团上。壁立万仞。无位真人。入三眼国土。说解脱法。山僧一向懒懒散散。且恁么过时。诸人莫错怪。同道者方知。
　　谢首座都寺上堂。临际顶中髓。杨岐眼里筋。欲明这个事。须还这个人。风前有路。秤尾无星。大家赢得失忻忻。且道。笑个什么。笑道秤尾无星。
　　上堂。刀不自割。水不自洗。拈拄杖云。山僧拄杖化为龙。吞却乾坤大地。汝等诸人。向甚处出气。卓一下云。各依旧位。
　　上堂。春花烂漫。春光欲暮。杜宇声声。送春归去。诸人何不向这里眼明心悟。山僧恁么道。众中忽有个衲僧。唤一声道。石田良久云。山僧倒退三千。
　　上堂。明如镜。黑如漆。四七二三。多虚少实。灵山拄杖。且拈靠壁。何故。免被傍人冷眼看。
　　上堂。非不非。是不是。建立则乖张。扫除则失旨。德山临际出来。换却髑髅里底。
　　上堂。举盘山道。向上一路滑。睦州道。壁立千仞险。临济道。石火电光钝。
　　师云。三大老眼睛鼻孔不同。心肝五脏相似。灵山虽则无能。拄杖子为众竭力。却有些子。卓拄杖一下。下座。
　　中夏上堂。九十日已过半。那事毕竟如何。直饶穷到底。终是涉风波。忽有个衲僧出来道。某甲百不知。百不管。饭来开口。睡来合眼。只向他道。去。谁信你这龊汉。
　　谢书记藏主上堂。举藏主问僧何不看经。僧云。不识字。主云。何不问人。僧叉手进前云。这个是什么字。主无语。
　　师云。不识字却识字。合识字却不识字。石田恁么判断。且道。意在於何。万人争仰处。一箭落双雕。
　　上堂。一叶落天下秋。一尘起大地收。便恁么去。恰作得个脱白沙弥。有一人未肯在。何故。洞庭无盖。
　　上堂。青山不举步。日下不挑灯。黄头碧眼。臭肉生蝇。诸人。三十年后悟去。不得错怪老僧。
  </div>
  <div class="pagination">
   <a href="石田法薰禅师语录_page3.html">
    上一页
   </a>
   <a href="石田法薰禅师语录.html">
    1
   </a>
   <a href="石田法薰禅师语录_page2.html">
    2
   </a>
   <a href="石田法薰禅师语录_page3.html">
    3
   </a>
   <span class="current-page">
    4
   </span>
   <a href="石田法薰禅师语录_page5.html">
    5
   </a>
   <a href="石田法薰禅师语录_page6.html">
    6
   </a>
   <a href="石田法薰禅师语录_page7.html">
    7
   </a>
   <a href="石田法薰禅师语录_page8.html">
    8
   </a>
   <a href="石田法薰禅师语录_page9.html">
    9
   </a>
   <span>
    ...
   </span>
   <a href="石田法薰禅师语录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
