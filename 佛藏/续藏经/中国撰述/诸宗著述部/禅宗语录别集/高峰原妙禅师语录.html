<!DOCTYPE html>
<html>
 <head>
  <meta charset="utf-8"/>
  <title>
   高峰原妙禅师语录 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   高峰原妙禅师语录 - 第 1 页/共 5 页
  </h1>
  <div class="content">
   续藏经   高峰原妙禅师语录
　(参学门人)编
 元高峰大师语录序

　　始予乍阅内典。得经论并古今杂着。共数帙。中有大师语。惊喜信受。如暗逢炬。至於今犹然。盖自来参究此事。最极精锐。无逾师者。真似纯钢铸就。一回展读。一回激发人意气。俾踊跃淬砺忘倦。虽悟处深玄。不敢以凡臆窥测。而但觉其直截根原。脱落窠臼。近有慈明妙喜之风。远之不下德山临济诸老。伟哉。堂堂乎。可谓照末法之光明幢也。独恨大藏未收。坊刻尚鲜。怏怏於胸中者三十年。乃今以其旧本重寿诸梓。而莲社行人。有相顾耳语者。谓予旋转万流。指归净土。柰何复殷勤称赞是编。意者念阿弥陀佛不及看万法归一耶。遂汹汹摇动。嗟乎。但了念佛是谁。不必问一归何处。兹有人焉。知生我是父。又自疑身从何来。闻者宁不绝倒。古尊宿云。如人涉远。以到为期。不取途中强分难易。诸仁者。方便门多。归元路一。愿勿以狐疑玩愒岁时。便应直往疾趋。为到家计。既到家已。千丈岩。七宝池。有智主人。二俱不受。
　　万历二十七年岁次己亥佛欢喜日云栖袾宏谨识

　　 

　　高峰大师语录卷上

　　　　参学门人编　　灵隐弘礼重梓

　　湖州双髻庵法语

　　师自咸淳甲戌春就庵示众。乃云。谈玄谈妙。说性说心。攒花簇锦。巧妙尖新。如麻似粟。从古至今。莫不皆是乘虚接响底汉。倚草附木精灵。山僧虽是他家种草。决定不向遮里藏身。既然如是。且道今日为众开堂。斩新条令一句又作么生。喝一喝云。符到奉行。
　　示众。有一物。明历历。佛祖觑不破。大地无人识。常在舌头尖。尽力吐不出。吐得出。也是胡饼里呷汁。
　　示众。有句无句。金乌吞玉兔。如藤倚树。癞马系枯桩。树倒藤解。一冬烧不尽。句归何处。石虎当途踞。呵呵大笑。龙头蛇尾。捺倒烂泥里。刚刀不斩无罪之人。且道沩山过在甚么处。乃呵呵大笑下座。
　　示众。千岭万山雪。五湖四海冰。清光成一片。物物尽皆明。且道赵州柏树子。云门乾矢橛。洞山麻三斤。毕竟是个甚么。喝一喝云。明星当午现。犹待晓鸡鸣。
　　岁旦示众。百年难遇岁朝春。姹女梳妆越样新。惟有东村王大姐。依前满面是埃尘。
　　解制示众。九旬把定绳头。不容丝毫走作。直得个个皮穿骨露。九零八落。冷眼看来。正谓掘地讨天。千错万错。今日到遮里。不免放开一线。彼此无拘无束。东西南北。任运腾腾。天上人间。逍遥快乐。然虽如是。且道忽遇镬汤炉炭。剑树刀山。未审如何栖泊。良久云。恶。
　　示众。万里不挂片云。虚空突出一窍。双髻峰[跳-兆+孛]跳上三十三天。拄杖子向十字街头扬声大叫。且道叫个甚么。以拂子击禅床云。炎炎六月火生冰。夜半日轮当午照。
　　示众。一夏九十日。看看又将半。面门无位人。急着眼睛看。冷地蓦相逢。脚跟红线断。掌内握乾坤。翻身游碧汉。堪笑当年老瑞岩。惺惺石上重呼唤。乃竖起拂子云。大众。遮个是瑞岩主人公耶。是临济无位真人耶。若也定当得出。许你一生参学事毕。脱或未然。掷下拂子云。撒向阶前。来朝打算。
　　示众。五湖春色十分肥。正是功圆果满时。玉蝶穿花零碎锦。黄莺掷柳乱垂丝。灵云打失娘生眼。备老重添八字眉。无限水边林下客。谩将竹杖度须弥。
　　示众。三世诸佛说不到。开口道着。历代祖师行不到。动步踏着。行说俱到时如何。正好行脚。
　　岁旦示众。山僧去年三十六。今年又添一岁。诸人共知。拈拄杖云。且道拄杖子年多少。击禅床云。元正启祚。万物咸新。
　　示众。举南泉示众云。文殊普贤。昨夜三更。起佛见法见。各与二十棒。贬向二铁围山。所供并实。赵州出云。棒教阿谁吃。泉云。过在甚么处。一对无孔铁槌。州便礼拜。泉归方丈。苍天中更添怨苦。南泉和尚。虽则顶门具眼。赏罚分明。点检将来。也是虚空里钉橛。若无赵州后语。未审如何折合。高峰不然。忽有人起佛见法见。但向他道。善哉善哉。时节若至。其理自彰。
　　示众。百千诸佛。历代祖师。乃至天下老和尚。以拂子击禅床一下云。总向遮里堕坑落堑。还有跳得出底么。又击一下云。三生六十劫。
　　示众。举丹霞因过一院。值凝寒。遂於殿中见木佛。乃取烧火向。院主偶见。诃责曰。何得烧我木佛。霞以杖拨灰云。吾烧取舍利。主云。木佛何有舍利。霞云。既无舍利。更请两尊再取烧之。院主自后眉须堕落。师拈云。丹霞烧木佛。为寒所逼。岂有他哉。院主眉须堕落。偶尔成文。何足疑矣。若作佛法商量。管取入地狱如箭。掷拂子下座。
　　示众。归宗拭却眼睛。二祖安心断臂。云门拶折一足。玄沙[祝/土]破脚指。遮一伙随搂搜汉。以拂子云。蚤知有遮般消息。免见血淋满地。
　　示众。以拄杖横肩顾左右云。大众会么。楖栗横肩不顾人。直入千峰万峰去。

　　杭州西天目山师子禅寺法语

　　至元丁亥冬。众请师开堂。遂就石室内拈香祝圣罢。次拈香云。此一瓣香。不假壶中日月。亦非劫外春风。几番亲遭毒手。直得八面玲珑。如今放下也。地摇六震。拈来则塞破虚空。且道不拈不放一句又作么生。喝一喝。作女人拜。爇向炉中。供养前住仰山戴角披毛无鼻孔底老和尚。用酬法乳之恩。遂就座。僧问十方同聚会。个个学无为。此是选佛场。心空及第归。庞居士恁么道。还有为人处也无。师云。有。进云。毕竟在那一句。师云。从头问将来。进云。如何是十方同聚会。师云。龙蛇混杂。凡圣交参。进云。如何是个个学无为。师云。口吞佛祖。眼盖乾坤。进云。如何是选佛场。师云。东西十万。南北八千。进云。如何是心空及第归。师云。动容扬古路。不堕悄然机。进云。恁么则言言见谛。句句朝宗。师云。你甚处见得。僧喝。师云。也是掉棒打月。进云。此事且止。只如西峰今日十方聚会。选佛场开。毕竟有何祥瑞。师云。山河大地。万象森罗。情与无情。悉皆成佛。进云。既皆成佛。因甚学人不成佛。师云。你若成佛。争教大地成佛。进云。毕竟学人过在甚么处。师云。湘之南。潭之北。进云。还许学人忏悔也无。师云。礼拜着。僧才拜。师云。师子咬人。韩卢逐块。师乃竖拂召大众云。此是选佛场。心空及第归。伶俐汉。若向遮里见得。便见庞居士安身立命处。既见庞居士安身立命处。便见从上佛祖安身立命处。既见佛祖安身立命处。便见自己安身立命处。既见自己安身立命处。不妨向遮里拗折拄杖。高挂钵囊。三条椽下。七尺单前。咬无米饭。饮不湿羹。伸脚打眠。逍遥度日。若是奴郎不辨。菽麦不分。抑不得已。按下云头。向虚空里书一本上大人。教诸人依样画猫儿去也。山僧昔年在双径。归堂未及一月。忽於睡中疑着万法归一一归何处。自此疑情顿发。废寝忘餐。东西不辨。昼夜不分。开单展钵。屙屎放尿。至於一动一静。一语一默。总只是个一归何处。更无丝毫异念。亦要起丝毫异念了不可得。正如钉钉胶粘。撼摇不动。虽在稠人广众中。如无一人相似。从朝至暮。从暮至朝。澄澄湛湛。卓卓巍巍。纯清绝点。一念万年。境寂人忘。如痴如兀。不觉至第六日。随众在三塔讽经次。抬头忽睹五祖演和尚真赞。蓦然触发日前仰山老和尚问拖死尸句子。直得虚空粉碎。大地平沈。物我俱忘。如镜照镜。百丈野狐。狗子佛性。青州布衫。女子出定话。从头密举。验之。无不了了。般若妙用。信不诬矣。前所看无字。将及三载。除二时粥饭。不曾上蒲团。困时亦不倚靠。虽则昼夜东行西行。常与昏散二魔辊作一团。做尽伎俩。打屏不去。於遮无字上。竟不曾有一饷间省力成片。自决之后。鞠其病源。别无他故。只为不在疑情上做工夫。一味只是举。举时即有。不举便无。设要起疑。亦无下手处。设使下得手。疑得去。只顷刻间。又未免被昏散打作两橛。於是空费许多光阴。空吃许多生受。略无些子进趣。一归何处。却与无字不同。且是疑情易发。一举便有。不待返覆思惟计较作意才有。疑情稍稍成片。便无能为之心。既无能为之心。所思即忘。致使万缘不息而自息。六窗不静而自静。不犯纤尘。顿入无心三昧。忽遇吃粥吃饭处。管取向钵盂边摸着匙筯。不怕瓮中走却鳖。此是已验之方。决不相赚。如有一句诳惑诸人。自招永堕拔舌犂耕。现前学般若菩萨。必要明此一段大事。不惮山高水阔。特特来见西峰。况兼各各然指然香。立戒立愿。砺齿磨牙。办铁石志。既有如是操略。如是知见。切须莫负自己初心。莫负父母舍汝出家心。莫负新建僧堂檀信心。莫负国王大臣外护心。直下具大信去。直下无变异去。直下壁立万仞去。直下依样画猫儿去。画来画去。画到结角罗纹处。心识路绝处。人法俱忘处。笔端下蓦然突出个活猫儿来。[囗@力]。元来尽大地是个选佛场。尽大地是个自己。到遮里说甚庞居士。直饶三乘十地。胆丧魂惊。碧眼黄头。容身无地。然虽如是。若要开凿人天眼目。发扬佛祖宗猷。更须将自己与选佛场镕作一团。扬在百千万亿世界之外。转身移步向威音那边更那边打一遭。却来吃西峰痛棒。大众。既是和自己扬了。又将甚么吃棒。忽有个不顾性命底汉子。闻恁么举。出来掀倒禅床。喝散大众。是则固是。要且西峰师子岩未肯点头在。
　　上堂。无边剎境。自他不隔於毫端。十世古今。始终不离於当念。只如山僧每日在张公洞里。横眠竖眠。或歌或咏。诸人还知么。诸人每日在选佛场前。东行西行。或嗔或喜。山僧还知么。若也彼此知得。不免分身碓捣。拔舌犂耕。若也彼此不知。管取释迦拱手。弥勒归依。因甚如此。不见道。知之一字。众祸之门。
　　上堂。万法归一。一归何处。乃顾视左右下座。
　　上堂。尽十方世界。是个钵盂。汝等诸人吃粥吃饭。也在里许。屙屎放尿。也在里许。行住坐卧。乃至一动一静。总在里许。若也识得。达磨大师。只与你做得个洗脚奴子。若也不识。二时粥饭。将甚么吃。参。
　　元正上堂。新年头。行新令。露柱灯笼。急着眼听。灶头西南角有片方砖。惺惺伶俐。伶俐惺惺。念兹在兹。必恭必敬。因甚如此。徐十三郎。行年本命。
　　上堂。爱之欲其生。恶之欲其死。爱恶两重关。以拄杖⊕。总向遮里起。直饶识得根源。更买草鞋行脚三十年。以拄杖。何曾踏着遮里。掷拄杖云。你有拄杖子。与你拄杖子。
　　上堂。卓拄杖云。师子窟。师子吼。师子儿。无前后。蓦然直下翻身。便解人前开口。即今莫有翻身底么。掷拄杖云。鰕跳不出斗。
　　结制上堂。大限九旬。小限七日。粗中有细。细中有密。密密无间。纤尘不立。正恁么时。银山铁壁。进则无门。退之则失。如堕万丈深坑。四面悬崖荆棘。切须猛烈英雄。直要翻身跳出。若还一念迟疑。佛亦救你不得。此是最上玄门。普请大家着力。山僧虽则不管闲非。越例与诸人通个消息。[○@(│*│*│)][○@三][○@∴]。
　　因从一禅人有省上堂。二十余年。布个缦天网子。打凤罗龙。竟不曾遇着一个鰕蟹。今日不期有个蟭螟虫。撞入网中。固是不堪上眼。三十年后。向孤峰绝顶。扬声大叫。且道叫个甚么。大地山河一片雪。
　　上堂。昨夜梦中作得一偈。举似大众。良久云。忘却了也。蓦拈拄杖云。拄杖子还记得么。良久云。同坑无异土。
　　浴佛上堂。举世尊才生下。乃一手指天一手指地。周行七步目顾四方。云天上天下惟吾独尊。师云。见怪不怪。其怪自坏。大众会么。更听一颂。指天指地展戈矛。直至如今战不休。假使群灵都杀尽。一身还有一身愁。
　　祈晴上堂。天关久锁不开容。日夜滂沱鼓黑风。以拂子击禅床一下云。愤性一槌俱击碎。顶门迸出一轮红。
　　中夏上堂。以拂子。四十五日前荐得。非特日消万两黄金。亦乃能应四天下供养。四十五日后荐得。寸丝滴水。也当牵犁拽杷偿他。以拂子击禅床一下云。曾经巴峡猿啼处。不是愁人也断肠。
　　上堂。忘却当年密授句。枉教一众吃辛苦。夜来枕上忽忆着。年年五月黄梅雨。
　　上堂。一叶落。天下秋。一尘起。大地收。喝一喝云。有意气时添意气。不风流处也风流。
　　上堂。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活。能纵能夺。若检点得出。许汝一生参学事毕。
　　直翁居士至上堂。山僧有一奇特因缘。未尝轻易拈出。今日幸遇直翁证明。供养大众。良久云。美食不中饱人餐。
　　冬至上堂。阴向鼻端灭。阳从眼里生。会得个中意。更参三十年。
　　上堂。夜夜抱佛眠。上大人。朝朝还共起。丘乙己。起坐镇相随。化三千。语默同居止。七十士。纤毫不相离。尔小生。如身影相似。八九子。欲识佛住处。佳作仁。只遮语声是。可知礼也。傅大士和声吐出。耀古腾今。妙上座矢上加尖。一场好笑。伶俐汉才闻举着。如珠在掌。如芥投针。若是机思迟钝。三搭不回。昔年吾佛世尊。由斯之辈。三七思惟。计尽情忘。不免全身放倒。今日山僧到遮里。也只得依条攀例。按下云头。倒转枪旗。就窠打劫。直教一个个不假乘舟鼓棹。游戏如来大圆觉海。以拂子打圆相云。还见么。以拂子击禅床一下云。还闻么。苍天苍天。正所谓有耳不闻圆顿教。有眼不见舍那身。说甚长期短期。百千万亿阿僧祇。鼻孔依前向下垂。掷下拂子喝一喝下座。
　　普请上堂。禅不在参。道不须悟。动转施为。山岳鼓舞。孟八郎汉便恁么去。争似西峰搬石运土。
　　上堂。昨夜东西两天目。议论狗子有无佛性话。尽尽争之不已。山僧未免出来向他道。说有说无。总未梦见在。於是二边懡[怡-台+罗]而退。大众。既谓有无俱不是。毕竟合作么生。八角磨盘空里走。三脚驴子弄蹄行。
　　因事上堂。水中咸味。色里胶青。决定是有。不见其形。竖拂子云。见其形。失却山前一村人眼睛。
　　上堂。八十日中。千说万喻。说也说到无说时。闻也闻到无闻处。既是无说又无闻。功成果满凭何举。吹龙笛。击鼉鼓。皓齿歌。细腰舞。桃花乱落如红雨。
　　结制上堂。西峰今年结夏。有一奇特事。不得不告报诸人。且道是甚奇特事。龙蛇混杂。凡圣同居。
　　上堂。大海无鱼。大地无草。大富无粮。大悟无道。若人透此四重关。非特亲见高峰眉毛长短。鼻孔浅深。犹如赫日当空。万别千差无不照。虽然。唤作拂子则触。不唤作拂子则背。毕竟唤作甚么。
　　中夏上堂。竖拂子召大众云。到遮里进前一步也不得。退后一步也不得。总不恁么也不得。毕竟如何。不得不得。
　　解制上堂。布袋头开。喂驴喂马。要骑便骑。要下便下。若到江西湖南。撞着焦尾大虫。切莫道在西峰度夏。
　　上堂。吃粥了也。洗钵盂去。矢上加尖。一场败露。西峰今日忍俊不禁。却要向鹭鸶腿上割股。良久云。便恁么去。
　　开炉上堂。竖起拂子云。遮些火种。自灵山传至西峰。已得二千二百三十余载。今日幸遇开炉。特为诸人拈出。以拂子吹一吹。乃掷下云。照顾烧却眉毛。
　　冬至上堂。良久云。一阳来复。万物咸新。恭惟盲龟跛鳖。鬼怪妖精。莫问前长后短。大家扶起破沙盆。
　　腊八上堂。黄面瞿昙。夜半成道。正是唤奴作郎。嬴得一场好笑。山僧恁么告报。也是细姑嫌嫂。
　　晚参。参须实参。悟须实悟。动转施为。辉今耀古。若是操心不正。悟处不真。妆妆点点。斗斗钉钉。被人轻轻拶着。未免唤灯笼作露柱。且道如何是实参实悟底消息。良久云。南山起云。北山下雨。
　　上堂。西峰今日启建圆觉长期。有四件切要事。告报大众。第一不得隔壁听声。第二不得暗里偷光。第三不得指东话西。第四不得闹中取静。汝等诸人。诚能遵行此令。管取克日成功。超凡入圣。若也不然。纵历阿僧祇。敢道未彻在。
　　上堂。举鹅湖和尚示众云。未了底人。长时浮逼逼地。设使了得底人。明得知有去处。尚乃浮逼逼地。上大人。丘乙己。云门举问首座云。适来和尚道。未了底人浮逼逼地。了得底人浮逼逼地。意作么生。座云。浮逼逼地。可知礼也。门云。首座在此头白齿黄作遮个语话。曲则全。座云。上座作么生。门云。要道即得。见即便见。若不见。莫乱道。枉则直。座云。只如堂头和尚道。浮逼逼地。又作么生。门云。头上着枷。脚下着杻。重言不当吃。座云。恁么则无佛法也。亲言出亲口。门云。此是文殊普贤大人境界。是何言欤。二老披肝历胆。西峰雪上加霜。还见鹅湖也无。若道见。端的在那一句。若道不见。誵讹在甚么处。具眼底试点出看。
　　冬至上堂。世间动不动法。皆属阴阳迁变。蓦拈拄杖云。惟有山僧木上座。能为万象主。不逐四时雕。乃靠拄杖云。无形本寂寥。
　　上堂。低头觅天。仰面寻地。波波挈挈。远之远矣。蓦然撞着徐十三郎。嗄。元来只在遮里。以手拍膝一下云。在遮里。腊月三十日到来。也是开眼见鬼。
　　上堂。举香严和尚一日上堂。时有僧问。不慕诸圣不重己灵如何。严云。万机休罢。千圣不携。腊月扇子。此时疏山在众作呕声。曰是何言欤。低声低声。严云。阿谁。众曰师叔。严云。不肯老僧那。出云是。胡来胡现。严云。汝莫道得么。山曰。道得。平地干戈。严云。汝试道看。山云。若教某甲道。须还师资礼始得。赤眼撞着火柴头。严乃礼拜。举前话问之。山曰。何不道肯诺不得全。草贼大败。严云。直饶恁么道。也须倒屙三十年。设使住山无柴烧。近水无水吃。分明记取。棒打石人头。嚗嚗论实事。后住疏山。果如前记。大众。二老互相屈辱。西峰从头解注。还分优劣也无。若谓不分。因甚倒屙三十年。若谓分。漏逗在甚么处。伶俐汉缁素得出。非惟截断天下人舌头。穿却天下人鼻孔。释迦弥勒。与你作奴。亦不为差。其或不然。更听一颂。洞彻是非如梦幻。转身未免堕深坑。须知别有通霄路。不许时人造次行。
　　上堂。拈拄杖召大众云。还见么。人人眼里有睛。不是瞎汉。决定是见。以拄杖卓一下云。还闻么。个个耳里有窍。不是死汉。决定是闻。既见既闻。是个甚么。以拄杖○。见闻即且止。只如六根未具之前。声色未彰之际。未闻之闻。未见之见。正恁么时。毕竟以何为验。以拄杖[○@│]。吾今与汝保任斯事。终不虚也。以拄杖[○@□]。三十年后。切忌妄通消息。靠拄杖下座。
　　雪岩和尚忌。拈香。昔年瞎却我眼。今朝穿却你鼻。冤冤相报无休。莫若克己复礼。遂插香。以袖掩面作哭声。复以坐具搭左肩上。作女人拜。云非惟和尚同尘。免得递相钝置。
　　上堂。一年已减五日。光影如驹过隙。直须如救头然。切莫随情放逸。卓拄杖云。夜来一雨雪消镕。万迭青山如洗出。
　　元宵上堂。参禅须是铁汉。着手心头便判。只如雪覆千山。孤峰不白。作么生判。掷拄杖云。上元定是正月半。
　　上堂。举百丈和尚问沩山云。并却咽喉唇吻。道将一句来。山云。却请和尚道。师拈云。大小沩山。推恶离己。今日忽有人问西峰。并却咽喉唇吻。道将一句来。即向他道。柴荒米贵。忍饥无暇祗对。
　　佛涅盘上堂。周行七步犹成迹。椁示双趺岂易收。微雨洒花千点泪。淡烟笼竹一堆愁。
　　晚参。身贫道贫。无法可亲。一味盲枷瞎棒。闻者见者莫不生嗔。卓拄杖云。黄金自有黄金价。终不和沙卖与人。
　　结制上堂。西峰今年结夏。全然不成保社。一日两头薄粥。大家忍饥无暇。虽有真如佛性。菩提涅盘。和声掷拄杖云。权且扬在师子岩下。
　　上堂。终日着衣。未尝挂一缕丝。终日吃饭。未尝咬一粒米。既然如是。且道即今身上着底。每日口里吃底。是个甚么。到遮里不论明与不明。彻与不彻。寸丝滴水。也当牵犂拽杷偿他。何故。一片白云横谷口。几多归鸟自迷巢。
　　上堂。若论此事。只要当人的有切心。才有切心。真疑便起。真疑起时。不属渐次。直下便能尘劳顿息。昏散屏除。一念不生。前后际断。才到遮般时节。管取推门落臼。若是此念不切。真疑不起。饶你坐破蒲团百千万个。依旧日午打三更。
　　上堂。迷中有悟。悟复还迷。直须迷悟两忘。人法俱遣。衲僧门下。始有语话分。大众。既是迷悟两忘。人法俱遣。共语话者。复是阿谁。速道速道。
　　上堂。诸方拈槌竖拂。接物利生。祇解指虚空说虚空。指灯笼露柱说灯笼露柱。於是药头无验。误人多矣。西峰要向未有虚空名字以前说虚空。未有灯笼露柱以前说灯笼露柱。要使闻者见者。[祝/土]着磕着。一得永得。一证永证。大众。未有名字以前。毕竟凭何施设。以拂子击禅床一下。又连击两下。
　　上堂。日正暄。春已暮。落花片片随流去。拈拄杖云。拄杖枝头一点红。馨香徧界无人顾。大众。顾不顾即且止。毕竟一归何处。掷拄杖下座。
　　解制上堂。一夏以来。诸人懡[怡-台+罗]。山僧亦懡[怡-台+罗]。懡[怡-台+罗]逢懡[怡-台+罗]。彼此无空过。今朝圣制告圆。不免更说些懡[怡-台+罗]禅。嬴得大家俱懡[怡-台+罗]。如何是懡[怡-台+罗]禅。咄。猛火着油煎。
　　除夜小参。一年三百六十日。看看逗到今宵毕。十个有五双。参禅。禅又不知。学道。道亦不识。只遮不知不识四字。正是三世诸佛骨髓。一大藏教根源。伶俐汉才闻举着。如龙得水。似虎靠山。天上人间。纵横无碍。然虽如是。点检将来。犹是遮边底消息。若谓那边更那边一着子。直饶西天四七。唐士二三。以至天下老古锥。敢保未彻在。山僧与么告报。忽有个汉子。心愤愤。口悱悱。出来道。高峰高峰。你有甚长处。开得遮般大口。只向他道。来年更有新条在。恼乱春风卒未休。
　　直翁居士施僧鞋上堂。以手指云。以此施者入无间狱。受此施者亦入无间狱。施者受者既遭此报。汝等诸人还知利害处么。以手合掌云。难消。
　　结制上堂。封却拄杖头。结却布袋头。大家团栾头。赤眼火柴头。嗄。正是冤家共聚头。不妨头上更安头。以拄杖打散。
　　中夏上堂。前四十五日何处去。焦尾大虫入闹市。后四十五日何处来。三脚驴子上高台。俊鹰快鹞便合乘时。跛鳖盲龟徒劳[跳-兆+孛]跳。
　　上堂。今年一期有五件好事。特为诸人分明揭示。第一好僧堂。第二好后架。第三好知事。第四好厨堂。第五好衲子。若作佛法商量。掉棒打月。若作世谛流布。接竹点天。毕竟合作么生。师子岩有个焦尾大虫。夜来恶发。被山僧劈脊一棒。化为微尘。却借陈如尊者四大五蕴。以为出入游戏之具。你一队瞌睡汉。驴年也未梦见在。喝一喝下座。
　　上堂。举风穴和尚因真园头同念法华问讯次。穴问真云。如何是世尊不说说。迦叶不闻闻。真云。鹁鸠树上啼。穴云。你作许多痴福作么。何不体究言句。又问念法华云。你作么生。念云。动容扬古路。不堕悄然机。穴却顾真园头云。你何不看念法华下语。念自兹印可。名振四方。师云。山僧昔年侍立先师次。亦尝被问此话。拟下语间。遂遭一顿热棒打出。直得三日忍痛不已。大众。端的要见二老优劣。但将妙上座吃棒处看。
　　雪岩和尚忌。拈香。巴陵设忌三转语。西峰单单只一句。且道是那一句聻。遂插香云。逢人切忌错举。
　　上堂。举凌行婆问浮杯。尽力道不得底句。分付阿谁。杯云。浮杯无剩语。婆云。未到浮杯。不妨疑着。杯云。更有长处。不妨拈出。婆敛手哭云。苍天中更添怨苦。杯无语。婆云。语不知偏正。理不识倒邪。为人则祸生。后有僧举似南泉。泉云。苦哉浮杯。被遮老婆摧折一上。婆闻得。笑云。王老师犹少机关在。时有幽州澄一禅客。诣婆乃问。南泉为甚少机关。婆哭云。可悲可痛。澄一罔措。婆云。会么。一合掌而立。婆云。跂死禅和。如麻似粟。后澄一举似赵州。州云。我若见遮臭老婆。问教伊口哑。一云。未审和尚作么生问伊。州便打。一云。为甚却打某甲。州云。似遮般跂死禅和。不打更待何时。婆闻。却云。赵州合吃婆手中棒。州闻得。哭云。可悲可痛。婆闻。乃叹云。赵州眼光烁破四天下。州闻得。令人去问云。如何是赵州眼。婆乃竖起拳。僧回举似赵州。州乃有颂与婆云。当机觌面提。觌面当机疾。报尔凌行婆。哭声何得失。婆有颂答云。哭声师已晓。已晓复谁知。当时摩竭令。几丧目前机。师拈云。山僧始者一看。将谓总是白拈贼。及乎再辨端倪。却有浮杯较些子。何故。不因渔父引。争得见波涛。
　　佛诞上堂。指天指地。一棒打杀。鸩屎砒霜。合造毒药。扬在三千世界中。不知那个亲遭着。卓拄杖一下。
　　结制上堂。西峰结制不寻常。谷满仓兮僧满堂。既得遮些根蒂固。大家摇扇取风凉。
　　上堂。门外有一人用尽机谋。要入入不得。门里有一人做尽伎俩。要出出不得。出不得入不得即且置。且道门外人与门里人相见时如何。愁人莫向愁人说。说向愁人愁杀人。
　　开炉上堂。三千世界作炉。百亿须弥为炭。生铁铸就禅和。炙得通身红烂。正恁么时。莫有躲得过底么。左右顾视云。嗄。将谓水不能溺。火不能焚。元来总是一队烂额焦头汉。
　　上堂。十五日已前。[毯-炎+畏][毯-炎+畏][毯-炎+崔][毯-炎+崔]。魍魍魉魉。十五日已后。巍巍堂堂。炜炜煌煌。正当十五日。虚空为鼓。须弥为槌。轻轻击动。佛祖攒眉。即今莫有解击底么。以拂子击禅床云。若将耳听应难会。眼处闻声方始知。
　　荐亡上堂。入我法中。不论凡圣。动转施为。咸遵旧令。要明少室格外新条。蓦拈拄杖云。未免借伊鼻孔出气。卓拄杖云。开甘露门。划一画云。示甘露味。大地众生。顿超十地。惟有今辰觉成上座。营齏报荐考妣二位亡灵不在其内。何故。掷拄杖云。分明一对黄金骨。不必栴檀入细雕。
　　留两班上堂。九旬把定重关。今朝放开一线。顶门具眼衲僧。自合知机识变。乃展手云。依旧平分局面。
  </div>
  <div class="pagination">
   <span class="current-page">
    1
   </span>
   <a href="高峰原妙禅师语录_page2.html">
    2
   </a>
   <a href="高峰原妙禅师语录_page3.html">
    3
   </a>
   <a href="高峰原妙禅师语录_page4.html">
    4
   </a>
   <a href="高峰原妙禅师语录_page5.html">
    5
   </a>
   <a href="高峰原妙禅师语录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
