<!DOCTYPE html>
<html>
<head>
    <meta charset="UTF-8">
    <title>憨山老人梦游集 - 第 26 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游集 - 第 26 页/共 83 页</h1>
    <div class="content">
　　摄山自梁武开山。至唐而盛。往诸名德说法其中。荒废久矣。嘉靖中。五台陆公游目慨然。属僧统。请先云谷大师习静其中。嵩山善公重兴其寺。延素庵法师大开法席。海内学者一时云集。座下弟子若干人。其上首。则影斋珠公也。公安陆李氏子。生而颕异。父敬事三宝。公幼从父入寺。闻僧诵华严经有感。遂请出家。礼邑之月公为弟子。执事数载。有远游志。乃弃去。之金陵栖霞。从素庵弟子锡法师受具戒。听讲诸经论。穷性相宗旨。精心教观十有五年。一日向师请问教外别传之旨。师曰。此向上事。自有师承。幻休老人正主法少林。汝可往参。公遂之少室见休。即问如何是向上事。休曰。五乳峰头月。单传殿内灯。公不契。乃请挂搭。同众久参入室。一日举石霜公案有省。呈偈曰。出门便是草。寒林花发春归早。堪笑无足人解行。却把须弥横踏倒。休曰。声前一句。妙叶潜通。劫外真风。幽微绵密。从上佛祖授手之事。非思量意识可到。又非玄路可通。子无以世谛流布也。公作礼。凡执事四年。复归栖霞。自尔心不涉缘。迹不入俗。日夜精修。一心无懈。一日无疾。索浴更衣俨然而逝。万历某年某月某日也。公世寿几十几岁。法腊几十夏。得度弟子若干人。全身塔於山之某处。予少事云谷大师。每过栖霞。爱公道骨崚嶒。知为法器。竟不负生平。得向上巴鼻。是岂可以寻常学解。束缚死生者。同日语哉。乃为铭之曰。
　　山川精英。人文斯着。道脉潜流。云来壑赴。兹摄之灵。久蕴其妙。爰有哲人。凿开一窍。法化斯彰。玄风日扇。适生珠公。高标霞灿。教海义龙。宗门神驹。顾盼千里。电卷星驰。握向上符。执言前帜。匿耀韬光。深入无际。抱道凝神。苍岩翠壁。坐脱其中。孤光赫奕。塔影撑空。真风披拂。法身堂堂。云霞出没。

　　耶溪若法师塔铭

　　公讳志若。字耶溪。山阴姚氏子。母晏氏。初祷白衣观音。梦洗足头陀谓曰。吾与汝作狮子儿。觉而有娠。生而机颕。幼喜趺坐念佛。父早丧。母孀居。甫七岁。母病。日夜悲泣。母临危。嘱曰。汝宿僧也。无负本愿。言讫而逝。师以母遗命。寻礼会稽华严寺贤和尚出家。年十七。始剃染。居常切念生死大事。即之牛头山。立志参究。未几从荆山法师。听法华经於天台。即隐山中。愤力向上事。单栖六载。偶触境有省。年二十六。闻雪浪恩公开法於南都。乃瓢笠而往。先从栖霞素庵法师受具。遂依雪浪座下。执业十有二载。研穷诸经论。深造玄奥。万历己丑。檇李创慧华庵。沈司马。岳水部。延公居之。庚寅。公年三十六。陆太宰五台。管佥宪东溟。刘柱史子威。请讲楞严於吴门。壬辰。讲法华於杭之灵隐。明年讲楞伽於净慈。壬寅。栖息武林之飞来峰北。有永福寺故址。废入民闲。潘太常赎建佛阁禅堂。以成庵居。三吴两淛。皆宗公教化。随在列剎。开演诸经论者。三十余处。会五十余期。称一代师匠云。予与雪浪为同门兄弟。恩兄开法南都。公为上首弟子。予闻其夙解有年矣。丁巳。予以双径因缘。过吴门。晤公於如意。睹其苍然道骨。喜法门尚有典刑也。及公归。予往吊云栖。抵武林。月之九日。公先示微疾。手予书曰。本意追大师归。今予将长往。不能待矣。嘱弟子曰。我留最后供。必为献之。明日索浴。自起更衣。端坐而逝。呜呼。公秉夙慧。童真出家。即志向上事。及有发明。力穷教典。为人天师。岂非愿力然哉。生平清节自守。应世皭然。三衣之外无长物。临终脱然无挂碍。盖般若根深。人未易察识也。嗟予老朽。三十余年。慕公止一面。且末后不忘。非宿缘哉。乃叙公行履之概。而为之铭曰。
　　死生胶固。靡不牵缠。公何视之。如此脱然。以般若种。生生熏习。是故去来。全不着力。戒月悲华。慈云法雨。自利利他。洁无尘滓。洞契佛心。播广长舌。法音经耳。功报弥劫。嗟哉末法。公为法幢。愿久住世。魔外自降。生死去来。法身寂灭。公实洒然。是真解脱。塔倚孤峰。松声不绝。日夜圆音。炽然常说。

　　云中普兴禅院开山第一代住持古镜玄公塔铭

　　日月丽天。生盲获益。春回大地。幽谷阳生。故吾佛世尊法身弥纶。凡在有情。无不具足。虽边地篾戾。苟因缘会遇。无不使令入佛知见。转腥膻而为净土者。是在开化之功何如耳。予於玄公深有感焉。公讳义玄。别号古镜。云中贾氏子。父林。母李氏。生有异征。髫年厌俗。礼郡定盛和尚出家。志向上事。长辞师操方。初至京师。於万寿戒坛受具足戒。徧礼海内名山。参访知识。决策己躬下事。有所发明。念福慧未圆。功行不具。中年还乡。广作佛事。结饭僧缘。不以数计。造渗金像。庄严佛土。绘水陆以拔幽冥。修桥梁以济厉揭。建窣堵以标人天。跪诵往生咒三十六万遍。以资净业。凡在利益。靡不精心竭力。以导利多人。由是四众归依。王臣敬仰。云中边地逼虏。民情慓悍。以公之教化。转杀机为善种。讵非现比丘身说法者耶。公体丰厚而性柔和。见者欣说景从。内典外书。无不该涉。学富而行高。故感　代藩国主。三世崇重。吉阳端惠诸王。咸为外护。建普兴禅院。遂为开山第一代住持。公生於嘉靖丁亥。入灭於万历乙巳。世寿八十。僧腊四十有奇。塔於云中郊外。予於丙辰长至月。吊紫栢老人於双径。大都龙华故人月清潭公。走书持状乞铭。乃为之铭曰。
　　法身普遍。无处不周。如月现水。清浊同流。是故众生。有情皆具。善恶虽殊。其性不二。转化之机。系於善导。以水投水。不妙自妙。是故至人。随处示现。若是无缘。对面不见。倘以妙用。入众生心。如月在水。愈清愈深。能以善化。转彼杀机。以无我故。知之者希。日照中天。春回大地。时若至时。无处不是。公以缘现。而以缘灭。生灭去来。了不可说。表剎凌空。法身常住。是知我公。真机独露。

　　勅赐龙冈寺大方迁禅师塔铭

　　禅宗传灯所载。皆本五家。法脉修短。不一其系。自有元雪庭禅师。揭洞上一宗。於少林二十四传。至大章书禅师。中兴其道。今迁公为的嗣也。师讳如迁。字大方。别号松谷。陕西凤翔岐山人。族李氏。父讳铎。母张氏。师生於落星里。幼喜佛事。每至佛寺。则如旧居。爱恋忘归。蚤入社学。肄儒业。心不喜。每向父母曰。儿闻佛教。乃出世因。志愿出家。年十七。父母不能回其志。乃舍礼本郡无踪本公为师。剃染。居三载。发志操方。远访知识。决择己躬下事。首参悦庵喜和尚授具。指示向上一路。寻入青峰山。吊影单栖。有所开悟。闻大章宗师开堂少林。往求印证。嘉靖辛酉。谒章於立雪庭。遂留依止。朝夕入室。陶镕从上机缘。乃蒙印可。有针头玉线。海底铁牛。日夜辛勤。记伊保守之嘱。由是知洞上宗风。五位正偏之旨。至是犹未泯也。师得法已。腰包一钵。遍游海内名山。回至京师。历诸讲肆。深穷性相宗旨。后至怀庆。郑世子让国。潜修白业。闻师至。致礼参请。深相印契。乃建精舍於龙冈。延师晏寂。时四方学者。闻风远至。万历丁亥。应大都慈云庵请。举扬宗旨。戊子。千佛寺请讲诸经。日绕万指。庚寅。奉　圣母慈圣皇太后懿旨。於慈寿寺。开净土法门。在会者千二百众。　钦造镀金大佛像。　赐大藏经。护勅御书大法宝藏四字。甲午春。请回龙冈。创寺安供。戊戌。秋八月十有一日。先示微恙。端然而逝。师生於嘉靖戊戌。世寿六十有一。僧腊四十有奇。全身葬於寺之西原。师殁后二十二年。万历己未。弟子海云。走匡庐谒予。求塔上之铭。予昔晤师於大都慈寿。见其孤标凛凛。如立雪长松。衲子参请。不假辞色。拈提宗教。必指向上为极则。应机接物。纯一至诚。动止未尝少怠。有先德典型。与予对谈旬日夜。无不抵掌击节。居恒谓学人。憨师当代宗门正眼也。予被放岭外。师归故山。时对弟子言有万里之思。故其铭。待予有以也。予感师为法门知己。乃为之铭曰。
　　一花五叶。二派五宗。门庭施设。各擅家风。洞上真源。机贵回互。玉线金针。正偏不住。雪老重拈。书师继业。至我迁公。亲承骨血。海底铁牛。当机印定。遇缘即宗。全提正令。随方指示。明镜当台。妍[娟-月+虫]不隐。八字打开。二十余年。和泥入水。把手为人。浑忘自己。名达九重。道光末运。法藏自天。龙神钦敬。忘功罢业。休老林泉。身心寂灭。慧光浑圆。幻缘已尽。撒手便行。本来不灭。又何有生。塔锁龙冈。法身常住。问末后句。天晓不露。

　　庐山千佛寺恭乾敬公塔铭

　　公讳仁敬。字恭乾。别号幻识。襄阳吴氏子。生而不群。髫年有出世志。於伏牛山福田寺。礼高庵法师祝发受具。听讲经论。参穷性相宗旨。日夜无怠者三载。於教观深有信受。师曰。学者志宜远大。无以管窥蠡测。为自足也。遂如京都。东园暹理诸大法师。皆一时师匠。公依讲肆。尽得其奥义。大章宗师。开达摩单传之旨於少林。公尽弃教义。复往参究。依栖十余年。叹曰。此口耳也。道在心证。奚事空言哉。遂弃去。之伏牛炼魔场。大炉鞴中。放舍身心。打长七者三年。有所悟入。随遍参知识。以求印证。道过金陵。守心禅师隐居弘济。操履密行。为一时推重。一见大奇之。乃为公曰。道在心悟。守在静密。登山涉水。徒费草鞋钱耳。乃留公闭关。相与切磋。日造深奥。尽扫其玄解。如是者三年。及破关。即判然入庐山。将结隐以终身焉。时万历七年己卯岁也。公初入山。卜地至金竹坪。见其宽衍。叹曰。此五百人安居处也。因与山灵誓。愿以身命布施於此。以结十方衲子缘。遂诛茆缚庐。吊影居之。负舂执役。弟子智联为之助。公得以绝迹者三年。明年庚辰。达观可禅师来游。见而异之。曰公能安心寂寞如此。其所操进。当不可量。遂为莫逆。盘桓月余而去。岁癸未。应黄梅五祖寺之请。演法华经。又三年。乙酉。应兴国吴公国伦请。演楞严经。彼方素称剽悍。人多感化焉。吴公首唱。为建殿堂。经营五年。岁己丑。三殿禅堂厨库告成。公之南昌。募造千叶宝莲毗卢大像。太史定宇邓公为唱导。功未及半。公示微恙迁化。万历十九年。辛卯岁。六月初七日也。世寿五十有一。僧腊三十有奇。联自山中奔赴。哀号不欲生。邓公勉以继志述事。卒乃师愿。乃完大像。负师灵骨还山。葬於寺后。时万历丙申某月某日也。公得度弟子九人。独联侍公最久。公之愿轮有所托焉。入灭二十八年。岁丁巳。诸孙各捐衣钵建窣堵波。请予为铭。铭曰。
　　大道如空。无处不通。但离窒碍。靡不包容。渊深若海。潜流大地。有凿之者。必至实际。故载道者。在乎形器。心量若空。其道自备。我观我公。忘己为物。布心如地。其愿乃足。相彼空山。诛茅一把。拟覆十方。任其来者。有愿未终。赍志而诀。有子克家。卒振其业。梵剎聿兴。集者云赴。饥餐劳息。莫知其故。公心常住。法身不灭。直穷未来。石烂海竭。塔影高标。松声泉响。如是法轮。在知音赏。

　　庐山云中寺敬堂忠公塔铭

　　佛以无数方便。调伏众生。菩萨以种种因缘。而求佛道。是知为佛弟子。续佛慧命者。非特踞华座。拈槌竖拂。为向上事。即抗志烟霞。潜行密用。未尝不以泉响风声。为广长舌相也。若云中忠公者。岂非白毫光中。晏坐山林。而求佛道者耶。师讳法忠。别号敬堂。新安歙县曹氏子。母程氏。公生而颕异。龆年好端坐。不与群儿嬉。弱冠厌儒业。不喜治生产。蚤有出世志。年十九。游钱塘灵隐寺。遇云山僧大机和尚。即求出家。为剃染。执侍三年。二十一登坛受具。即依讲肆。久之。多所参承。然未自信。遂行脚至少林。大千润禅师开堂说法。师依之。扣单传之旨。未几。走长安。谒徧融月心二大老。指示心要。寻归五台。予同妙峰禅师。居北台之龙门。师访於氷雪中。一见而心相印契。乃留居期年。万历壬午。妙师与予别。之芦芽。拉师同往。寻开丛林。诸所创立。师有力焉。居三载。弃去。入伏牛火场。调炼三业。南还。登匡庐。爱其幽胜。遂诛茅於讲经台。居三年。复还五老峰。吊影四年。一日登览仰天坪。乃匡山绝顶。喜其高胜。遂居之。单丁数载。渐缉屋宇。久之衲子亦渐集。师手植松十余万本。冀成丛林。师居恒坦夷。无缘饰。御众不立规矩。凡细务必以身先。至老不倦。随缘自守。一衲之外。无长物。粒米茎菜。必与共之。视众如一。平等行慈。无论智愚贤不肖。浸久默化。而不自知。故来者如归家侍父母。凡出语句。慨切痛至。听者无不心领神会。是以虽不上堂入室。而一众森严。俨然一大炉鞴。盖以身教也。予於丁巳岁。投老五乳。访师於云中。欣然道故。师一日过予。连床夜话。属予撰十方常住记。越三年庚申秋。示微疾。临终端坐。谓其徒曰。吾见红日当空。金莲遍地。吾其行矣。言讫寂然而逝。时七月廿一日也。师生於嘉靖辛丑。世寿八十。法腊六十。晚年得度弟子三人。能幻能握皆歙人。能撑虔州人。握奉师茶毗。收灵骨。塔葬於桃花峰下。持状请铭。予抚然而叹曰。当师访於五台时。见师飘然如凌风孤鹤。心甚爱其高举。比即坚留。且云。能同埋此中乎。师曰。有缘必遂。自后别去。将谓无复再晤之期。岂意垂老同归。且为述师之生平耶。铭曰。
　　大道如空。万法体同。能善用者。遇缘即宗。逆顺随宜。了无亏欠。是在智者。种种方便。松声泉响。出广长舌。况复当机。岂非善说。是故至人。以身为教。密行全彰。事事皆妙。垦土掘地。搬柴运水。大用现前。何拘彼此。有缘而遇。无心而作。法法头头。都成解脱。吊影重岩。如临广众。二十余年。巍巍不动。通身毛孔。遍布十方。有入之者。脱体清凉。剎建云中。僧来世外。粥饭如从。香积世界。是在吾师。无作妙力。用而不藏。从空一掷。大愿未终。幻缘消歇。掉臂而行。了无言说。一塔撑空。灵迹是寄。法身常住。尽未来际。

　　宣城华阳山道者法振铎公塔铭

　　公讳大铎。字法振。宛陵某氏子。生而超群。神清韵朗。幼从乡校。读论语。至朝闻道。夕死可矣。乃曰。道何物耶。闻而可死。遂大疑之。每每以此问诸先达。皆不惬意。一日逢行脚僧。问曰。如何是道。僧曰。此吾佛氏无上妙道。非世之仁义礼智而已也。公由是笃信佛道。遂礼其僧剃发。时年甫二十。其僧嘱曰。吾非尔师。当往参云栖。公径造焉。得沙弥戒。依众未几。即从雪浪法席。参诸教义。居恒求悟自心。不得其指。复归云栖进具戒。请益修心之要。示以念佛法门。以一心不乱为的旨。付禅关策进一书。为参究之诀。公佩服。还本郡石泷岩。闭关三年。单提一念。久之有省。复往云栖求印可。遂依众淘汰数年。辞归本郡之华阳山。诛茅以居。华阳祖於黄山白岳。纵广一由旬。周环四邑。庵当万山之中。最为幽僻。公居之。唯种芋栽茶。拾橡栗。采松花。以充食。竟绝意人闲。唯一沙弥智浩。执侍焉。浩读楞严。至征心处。问曰。七处征心。皆不可得。毕竟心在甚么处。公抚几一下。良久问曰。会么。浩曰不会。乃示二祖公案。久之令浩参诸方去。公单居焉。缁白请公说金刚般若要义。公拈凡所有相。皆是虚妄。若见诸相非相。即见如来。问众曰。会么。众曰不会。公曰。一切有为法。如梦幻泡影。如露亦如电。应作如是观。乃曰。大众各自珍重。吾将行矣。即沐浴更衣。端坐念佛而逝。时万历戊午七月十八日也。公生於万历甲戌。八月二十四日。世寿四十有五。僧腊二十有八。葬於庵之某处。智浩参方归省。公已入寂三年矣。浩乃匍匐匡山。乞予为塔上铭。予览状。知公始以闻道可死一言发心。顿弃人闲世。虽亲教义。不尚名言。绝意於空山寂寞之滨。单提一念。以死生为大事。至其操行孤绝。超然似古隐山之流。此末法之难能者。嗟乎。若公之风。可使吾徒之贪者廉。狂者息。躁者静也。又何事踞华座为说法哉。予有感於斯。乃为之铭曰。
　　般若灵根。如种在地。遇缘而发。若时雨溉。闻道一言。夙习固然。偶一触之。应念现前。死既可矣。复生何恋。顿舍世缘。入山修练。不事语言。单提向上。一念孤明。吾我俱丧。橡栗松花。以疗形枯。浮云幻化。视之若无。寂寞空山。孤风绝侣。莫问其宾。看主中主。死生不变。太虚闪电。寂灭空中。超情离见。撩起便去。似不曾来。空花翳目。野马尘埃。塔影团团。霞蒸雾锁。问末后句。青山朵朵。

　　比丘性慈塔幢铭

　　比丘性慈。毗陵潘氏子。性爱离俗。童时闻月珠法师讲楞严。遂发心出家。礼宇光法师於华山。求剃度。授以净土法门。专心一志。雅修梵行。喜看老病。心无厌倦。习音声佛事。后遇滇南僧性玉。结伴游南海。诛茅同居十余载。玉患病频年。慈看侍殷勤。如事父母。略无怠容。玉竟无恙。万历己未。同礼匡山授具戒。回普陀。而玉病复作。慈益加调护。庚申岁。慈感法乳。复来省匡山。舟次荻港。偶微恙。遂坐脱於舟中。嘱同行三人。茶毗於紫沙州。万历庚申五月一日也。玉闻之。乃奔负灵骨。归葬普陀。复走匡山具述其因缘。乞志之。予闻而感之曰。诗云。兄弟阋於墙。世有骨肉而仇雠者多矣。况二姓乎。若慈与玉也。蓦尔相逢。以道相亲一心莫逆。看病十年如一日。慈能尽心力於生前。玉乃感恩义於身后。诚所谓一死一生。乃见交情者耶。予故次序其事。又以启法门之义。当以看病为第一行也。慈生於癸巳年正月十七日。世寿二十八岁。玉为滇南昆明徐氏子。世业儒。故并记之。乃为铭曰。
　　宿具道缘。无心而遇。形异心同。难兄难弟。视身若己。死生不二。出情之情。故乃如是。骨埋白花。心凝实际。试问大士。果何来去。

　　新安黄山掷钵庵寓安寄公塔铭

　　公讳广寄。字寓安。衢州开化余氏子。生而聪慧。有出尘志。年十五。白父母。听出家。投郡张公山。无为法公为沙弥。好学多能。博雅游艺。恒往来於休[婺-矛+牙]之闲。一时士大夫无不器重。乐与为忘年交。年二十四。叹曰。人生过隙驹耳。泛泛若此。何以出家为。遂决志游方。参访知识。屡行为亲知羁留不果。乃宵遁。单瓢只杖。径造云栖。大师见而器之。为授具戒。开示念佛法门曰。念佛无他伎俩。专在一心不乱。公服膺。遂以充维那。居常刻意精修。单持一念。谨束三业。严整威仪。调和内外。悦可众心。大师一日临众曰。朝廷设官。以称职为最。岂惟国家。丛林亦然。梵语维那。此云悦众。若寄维那。可谓称职矣。由是一众咸推重之。一坐八年。以省师归故山。闭关三年。万历庚戌。入黄山之丞相原。诛茅藏修。精进自策。一念不移。若忘人世。久之。一方缁白。归信者众。图南汪公为结庵以居之。一坐十二年。偶婴真疾。竟不言。动止如常。人莫知之。久之疾笃。乡人请医诊视。公曰。死生如客耳。当行即行。又何为乎。竟勿药。唯安然端坐。如不有身。一日召弟子曰。吾行矣。末后一事。汝等识之。言讫。跏趺而逝。时天启元年辛酉二月二日也。初弟子不意公遽化。未理龛室。乃置坐於几上。且恐形变。急积薪茶毗。值天大雪。不能动转。如是者七日。远近缁白。闻而破雪奔吊。见公颜色如生。喜容可掬。唇红不改。手软如绵。咸曰。此生人也。安忍化。固止之。乃借佛龛收敛。供於所整之丈室。雪乃止。弟子相谓曰。此岂末后事耶。於是亦不敢火。经夏秋炎热。形气不变。意欲奉三年乃葬。明年壬戌三月。弟子大守。走匡山。具白其事。且请为铭。予闻而叹曰。吾沙门之行。贵真修实证。不在衒名闻。立门庭为得也。以公之高明多艺。博识广闻。一入法门。即尽情屏绝。精心为道。如愚若讷。居常一念。密密绵绵。见人不发一语。问者。唯唯一笑而已。至若处同袍忘人我。脱略形骸。无不爱而敬之。岂非威仪摄生。正容悟物无言而说法者耶。呜呼。若公之於生死。神往形留。化臭腐为神奇。岂非戒定熏修。精心融贯而然耶。即佛祖之金刚不坏。常住不朽。亦由是而致。否则不崇朝。若豚子之食於死母也。予於是有感焉。乃为之铭曰。
　　三界万法。为心所造。坏与不坏。总在一窍。萤火蚌珠。其光虽小。亦是精妙。圆明之宝。何况佛性。宝觉明心。在我固有。岂不甚深。戒定所熏。金刚种子。故舍利罗。其丛如蚁。既有幻形。宁免幻病。果缚现存。业由前定。如公形骸。久而不臭。想是其中。心光无垢。从此精练。生生不退。决定至於。金刚之地。或焚或存。无可不可。且待三年。再来报我。我作此铭。非为公立。普告诸人。大家努力。

　　憨山老人梦游集卷第二十八
　　憨山老人梦游集卷第二十九

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较
　　塔铭

　　径山化城寺澹居铠公塔铭

　　历观古今豪杰之士。有戡乱之才。而不能降心。有拔山之力。而不能割爱。是知能透情关。掉臂生死者。非宿种深根。虽丈夫亦未易为力也。予於铠公有异焉。公讳法铠。字忍之。别号澹居。江阴人。姓赵氏。世称巨族。母梦僧趺坐於堂上。遂生公。公生而颕慧。为儿嬉喜佛事。倜傥逸群。长习举子业。才名奕奕。乃尘视世荣。志性命之学。父母为聘。竟不愿。父卒。乃杖策孤游。登太和山。遇羽士授长生之术。过武昌。遇讲良知学者。皆掉头弃去。一日入僧舍。见金刚经。读至如来说诸心皆为非心。忽有省。乃曰。是吾所归也。还过浮山。坐三曲洞。沥血写孝经。癸巳。游皖城。达观禅师过江上。公往参未面。门外作礼。再谒乃见。求度未许。师登马祖庵。公偕阮公自华至。是夜师梦披白铠人侍其侧。及公至。着白衣恳求剃度。师许之。因命今名。剃发授具戒。时年三十有三。师命参己躬下事。公即辞入天目。诛茅於分经台。吊影藏修。单提向上。极力参究。蔬食不糁。单衣露肘。每降妄心。燃香爇臂。如是者三年。大有开发。石帆岳公入山。见公毙衣鬔头。垢面跣足。腰镰采薪。因问你是澹和尚甚么人。应曰。我是他使的。岳公大笑曰。真道人也。久之下天目。复过宣城。掩关於西乐。乃习荷重负。肩试四十斤经行。以苦筋骨。调昏睡。其道益进。后出关行脚。至匡庐。每过丛林坐廊下。忽焉达旦。寤寐一如也。辛丑。至都门。省本师於慈寿。初入室。便问某甲为生死大事。愿师指示。师即痛棒。如是者再。一日又问曰。永嘉云。了即业障本来空。只如师子尊者。二祖。肇公等。是了得也未。声未绝。师连棒曰。会么会么。公曰。不会。师曰。本来空是甚么乾屎橛。公猛省。但点首而已。自是见地即稳密。壬寅秋。南还。入浮山。会圣岩。乃宋远录公。与欧阳六一。因碁说法处。久为俗业。皖城澹宇阮公。聚族复之。请公以居。重新远公塔。沥血书梵网经。日课金刚般若为母寿。戊申。应太史观我吴公。请住持浮山大华严寺。居常以本分为佛事。四方衲子至者。唯示直捷处。乃集诸祖入道因缘梓之。初达师刻大藏以双经寂照为刻场。师灵龛亦归之。公欲满本师愿。遂往。庚戌。公至山见多雾湿。下有化城故址。乃宋佛日宣禅师道场。太史具区冯公。议修复为藏板处。公简得其手扎。示左方伯本如吴公。吴公按址画界。夺诸豪右之手。仍为佛地。又赎临安太平寺田百亩。供赡常住。於是藏事有归焉。甲寅。吴公开府於蜀。公以刻藏因缘往议。遂登峨嵋礼普贤。乙卯春。同直指若谷徐公出蜀。是年秋还径山。大师灵龛已入土。司成文宁朱公礼师塔。按形家言。知地有水。议改葬。公与师护法弟子仲淳缪公。行求善地。改卜於鹏抟峰之阳。丙辰冬。予自南岳来赴吊。尽法门死生之义。至金沙为文以祭。预定於长至月十九日。及至会。是日茶毗。予因举火。请灵骨入塔。以酬生平知己。达师末后一段光明。公之力也。谚曰。棒头出孝子。公实以之。予归匡山。公疲於津梁。以寂照付杲公。以化城为十方接待常住。嘱诸弟子曰。汝等袈裟下。各有一坐具地。何恋恋於此耶。辛酉秋七月。遍辞诸檀越。过白门。以藏事托本如吴公。冬十月。归双径。一日倚杖立堂下。顾谓众曰。羚羊挂角。不出十二。众罔测。至晚爇香礼佛。沐浴更衣。趺坐默然。至旦忽脱去。天启辛酉十二月十三日也。弟子某某等。茶毗葬於某某处。公生於嘉靖辛酉三月二十一日。世寿六十有一。僧腊二十有八。予每见达师门庭峻绝。恒思后难其人。及至双径见公。貌粹骨刚。棱棱英气。四方会葬者麕至。百凡猬集。公擘画游刃。指挥如意。意气闲闲。不动声色。其於以送死复生。尽形毕命。继志述事。光前绝后。斯为达师末后弟子。无忝的骨者也。私谓公之才足以应世。力足以荷担。其为道也。艰难辛苦靡不备历。其於事也。见义勇为。不避刀锯。其视利养如空花水月。死生之际。超然如脱毙屣。噫。非大丈夫夙根披露。心契无生。寝处於有形之外者。曷能如此哉。公弟子元亮具状。走匡山乞予为铭。予念法门之谊。乃为铭曰。
　　丛林秋晚。大法頺纲。岁寒霜雪。紫栢用光。其道既光。门庭益峻。壁立悬崖。大有径庭。望之者栗。亲之者退。棘棒一条。全无忌讳。窟中狮子。爪牙才露。是狮子儿。略无回互。一棒之下。翻身[跳-兆+孛]跳。大步游行。回途复妙。浑身荷担。不遗余力。恒沙法藏。信手挥斥。法轮无穷。转之未尽。津梁既疲。随缘究竟。旅泊安居。乾城行处。一切尽为。十方常住。生前不有。末后亦无。一尘不立。本自如如。羚羊挂角。分明指示。撩起便行。撒手归去。一塔孤标。空中建立。法身弥露。风声月色。

　　南岳山主瑞光祥公铭

　　尽法界量。无一物而非法身。诸尘劳门。无一行而非佛事。况乎调练三业。精专一心。远离世闲。而勤净土之行者乎。故吾佛白毫光。照东方万八千界。光中菩萨。种种因缘而求佛道。若南岳祥公者。岂非光中所现。摄念山林。一心勤求佛道者乎。按状公讳法祥。字瑞光。别号隐南。越嵊县周氏子。生而超旷。业儒不第。慨然有出世志。从其叔游京师。往参啸岩老人。岩示以向上。公曰。弟子尘劳中人。未敢承当。岩曰。即念佛法门。最为捷要。公颔之。居顷南还。决志出家。礼本邑喜庵恺公剃发。时年三十有二矣。谒栖霞素庵法师受具。依栖讲肆。三年遂弃去。北游大都。参遍融和尚。一见问曰。汝作么生。公曰。某甲为生死出家。一向修念佛法门。不审是第一义谛否。融曰。更不容念佛外。别求第一义谛。公领旨作礼。　慈圣皇太后大作佛事。建净业期。请居首座。三年期罢。游五台之伏牛。遍参诸老宿。时栢松和尚。牛山者旧也。公见与语心契。留住石室。吊影绝迹。木食三年。一日趺坐。雪积满床。火绝衣湿。侍者往见。惊走报松。松往视。见公定。乃击磬警觉。问曰。烟寒灰冷。作么境会。公曰。山原是石。冰原是水。雪飞满崖。不知所以。松曰。此是暂息尘劳。得轻安耳。若耽着此境。即堕偏空。勿滞於此。宜行脚去。逢南即止。授以钵袋。嘱曰。禅和往南走。报道七十九。我也不多时。大家相厮守。公遂瓢笠。径造峨嵋礼普贤。住大峨石。八越月。苦切参究。心地未安。因忆松栢逢南之记。遂之南岳。登祝融峰顶。望古大明。山林崇茂。即往卜居。未几赤帝峰僧楚然。请主阅藏。公至一宿。夜半恍惚梦中告曰。此非师所居。速去。诘朝将他往。适僧大宽。留住侧刀峰。公应诺。行三日。藏经破毁。公以啸岩开示念佛法门。志终身从事。欲以豆为数。宽愿充化主。募豆四十八石。公从此放下身心。影不出山。日夜精勤。以豆为珠。净念相继。至终身焉。由是称为豆儿佛云。公住山绝无外缘。声光日露。十方衲子远归之。四事不思而至。丛林不作而成。南岳寂寞多至。得公一振。起居常诫诸弟子。汝剃除须发。不知有生死大事。但倚墙靠壁。业识茫茫。唤作甚么。岂非吾佛所呵。衲衣在空闲。假名阿练若。苟不专心净业。大限到来。将何抵对阎老子乎。闻者感泣。公虽绝意人世。当世君子闻风景仰。广西方伯刘公谒庙。遣书请一见。力谢不往。衡州郡丞卢公祀庙。点失期者罚。约三十余石送公。公曰。老僧岂以一钵饭。敛众怨乎。竟不纳。长沙吉王向公。差内使往请。公曰。山僧行脚倦游。息肩於此。誓死效远公。迹不入俗。不敢奉命。王遣前使。赍送华严经二部。大疏钞一部。斋资百两。公领令旨。以斋资散合山。以广王惠。余留镇山门。王益加重焉。公接纳往来。不择臧否。一味平等慈悲。荆襄大盗。贾二唐九等七人。被捕急来归。发露忏悔。哀乞活命。公怜其诚纳之。冠以道巾。令随众作务。捕官至。见公慈心蔼然。又闻念佛音声有感。乃解腰缠三金。办斋而去。其盗亦化为苦行僧。辛丑岁饥。大众绝粮三日。采蕨而食。公日夜祷于护法神。有少年僧。於山下檀越家。化米豆百数十石送至。询问前僧无有也。公自居侧刀峰。精修净业。三十余年。未常暂辍。居常胁不至席。不设方丈。唯坐一龛於佛殿。不安库戾。笥无长物。灭之日。唯胡椒一瓶。旧布数片而已。无劳侍者。不发化主。不结外援。不交权贵。所食丽粝。常以糠麸为饼充餐。僧有投之地者。公拾取煨而晱之。每经行念佛。必荷锄出游。凡见遗秽。必以土掩之。或曰。师何过劳如此。公曰。一片清净地。恐山神见秽矣。公生平随众。年七十余。尚无法嗣。临江居士傅某。向贾於江湖。一旦弃妻子。出家峨嵋。名同融。万历壬寅冬来参。心相印契。即付衣钵。偈曰。西来大意问如何。直至於今见也么。心上不生何有见。苏噜[口*悉]哩娑婆诃。融即依栖以终焉。公向与众。周旋无倦。一日索浴。礼佛告众曰。瓜子孰也。正落蒂时。堂中无知之者。时融居毗佛洞。乃遣人往唤。融至峰前。闻音乐声。入室寂然。公趺坐。融作礼。公曰。我行矣。先以钵袋累汝。今以念珠柱杖留别。善自护持。良久令首座领众念佛。公趺坐诫众曰。毋得虚张捏怪。诳惑世人。独一味老实念佛。言讫。合掌端坐而逝。万历庚戌二月初六日寅时也。公生於嘉靖壬辰九月望日。世寿七十有九。法腊四十有三。大众供於堂中。七日。颜色不变。全身葬於峰之右。建窣堵波。忆昔在东海时。仪部曾公。为言公苦行高操。不减古人。予时心识之矣。公入灭后。十有四年。癸亥。予归曹溪。融公具状。来乞塔上之铭。予抚状喟然而叹曰。嗟乎。去圣时遥。法门凋毙。丛林典刑。几至埽地。泛泛波流。率汩汩於声利。以丧本真。法道之衰。亦至於此。若夫清操苦节。一念终身。始终不易。如公者。可谓以身说法矣。又何俟登曲录木。拈槌竖拂。为向上哉。观公死生去来。了无挂碍。岂非以念佛心入无生者耶。愧不能发公之蕴秘。乃为之铭。铭曰。
　　十方世界。法身普应。诸尘劳门。是为妙行。何况一心。净念相继。始终不移。日夜无替。嗟哉末法。逐物失真。何如我公。为道忘身。一入千峰。如履刀刃。故得三昧。名为无诤。回绝外缘。以豆为珠。光明历历。心境如如。影不出山。迹不入俗。苦节棱棱。清风拂拂。四众来归。随缘粥饭。一味平怀。人人自办。以念佛心。直入无生。故末后句。撩起便行。赤律一身。寸丝不挂。七十九年。脱体放下。来无所粘。去不留迹。故我称为。真善知识。塔影横空。光流南岳。广长舌相。炽然常说。水流风动。念佛念法。此是我公。迷津宝筏。

　　勅建大护国慈寿寺开山第一代住持古风淳公塔铭

　　世尊说法。三藏所谈。则曰随类现身皆为实相。拈花示众。迦叶微笑。则曰触物明心。单传直指。古之学佛者。明此可谓具正法眼。若古风禅师者。始以居士身。终为比丘相。随缘利物。人莫测其潜符。此岂可以二谛求之哉。谨按师状。讳觉淳。保定新城人也。父宋钦。母张氏。师生。即性不茹荤酒。为儿好趺坐。及长。不喜治生产业。父母为娶。师虽强从。即善观空。修离欲行。每集诸善男子。作般若圆觉法会。师为众中长。天然颖悟。年二十七。弃家远游。如京师。登坛受白衣戒。大善知识宝藏成公。开法於王城。师往参谒。有所感契。即从披剃。执弟子业。师最居下板。虽执爨负舂。未尝不以身先。成公有不可师事。志益坚。居三年。公方命其受具。从守心无碍二法师。听华严圆觉楞严诸经。於四大分离妄身何处之语。有所领契。自尔随处建立华严圆觉道场。岁无虚日。王城感化。若迦维改观。洋洋中外。如此者。十余年。嘉靖辛酉。司礼监黄公。锦衣焦公辈。重修普安寺。迎师居之。几二十年。师唯据丈室。延一江大千止庵诸法师。弘天台贤首两宗旨。隆庆壬申。　先帝始崇佛道。就普安建吉祥道场。师主坛筵。精诚感格。　恩渥颁隆。斋馈尽从中出。　今上元年。　两宫圣母。为社稷祈福。大作佛事。凡建立斋坛。多就师所。尝赐千佛锦袈裟。凡内经厂。诸效为佛事者。率皆从之。万历丙子。今上奉　圣母慈圣宣文明肃皇太后德意。　勅建大慈寿寺成。即迁师为住持。命度沙弥一人为弟子。及　勅校续入大藏。师首领之。凡所弘阐佛事。无不称　旨。是时海内法门。尽皆知师为大法幢矣。居常接纳四众。但举圆觉。知幻即离。不作方便。离幻即觉。亦无渐次之偈。及楞严如幻三昧。或拈提古人向上公案。以警发之。暇则行住坐卧。每咄咄作私语。见闻即为之改容。举莫识其为密行者。生平履历。不离当处。而大播宗风。竟莫究其涯涘。多称为肉身大士。一夕召诸弟子。告有微恙。端坐三日。熙然集众念佛。随声寂然而逝。万历九年四月十有七日也。师生於正德辛未。卒於万历辛巳。世寿七十有一。僧腊四十有奇。得度弟子十五人。孙八十余人。本在为钦依僧录善世。领今　慈寿住持。奉师全身葬於寺之后园。　圣母悼之。乃　赐金若干。建塔以表旌之。铭曰。
　　法身如空。非声非色。应物现形。如水中月。触处皆然。何真何俗。即比丘身。亦同空谷。伊维古风。聿生像季。卓尔襟期。作大佛事。真俗双彰。形神俱妙。不离市廛。而弘至道。感应昭昭。天人穆穆。默运环枢。龙降虎伏。精格　紫宸。诚回北斗。法道用昌。和盘珠走。梵剎才兴。琳宫初建。风满寰区。翕如雷电。一管春生。蒹葭灰起。大地扬辉。寔从兹始。师维何人。为化为幻。讵受密遗。来行方便。七十余年。师如食顷。观者痴疑。热梦未醒。弹指归空。破颜微笑。万丈深潭。只垂一钓。表剎凌空。长松带雾。月色风声。真机独露。

　　金台龙华寺第八代住山瑞庵祯公塔铭

　　师讳广祯。字瑞庵。金台孙氏子。生性多奇谲。幼不齿群儿中。见者异之。心喜佛事。时喃喃作出家语。龙华荣庵茂公。居僧录左阐教。有重行。偶从孙氏斋次。见师甫七岁。有奇气。因乞为沙弥。遂命与上足茧公为弟子。少长。即喜以音声为佛事。调练三业。精修六时。居常切志向上事。年三十。登坛受具。大通法师教化昌隆。勤事之。多闻法要。隆庆改元。大宗伯举为龙华住持。师大开法社。延禅讲宗师。集四方学士。披阅大藏。阐少室天台两宗旨。若大千润禅师。中兴曹洞。凡为诸方师匠者。多发迹於斯。妙峰登禅师微时。以大藏因缘谒师。师为引重於公卿闲。道风大着。妙师为法门推渐。亦藉资焉　今上崇尚三宝。海内名蓝知识。凡为佛事者。多出师门。大都称为功德藏。丁丑春。妙师与予隐居清凉。师倾心慕之。游五顶。搜访於冰雪中。居无何。杖锡南游。礼普陀大士。入天台。隐於通玄峰顶。鸟栖[(壳-一)/鸟]食者三年。专精一行三昧。有所发悟。寻谢去。回策东吴。礼长干舍利。泝长江。陟九华。登匡庐。驯黄龙白鹿。揖五老而望香炉。绕文殊经台三匝。涤除玄览以休。过黄梅求印证焉。复游目武当。抵南岳。求悟法华三昧处。回入伏牛练磨众中。居三月以归。万历九年辛巳春。师年五十有四矣。居顷之。妙师与予建大会清凉。师与双林平公。无遮允公。齐入法社。壬午春会罢。师复与予结隐太行。及冬初。师还故居。明年。予亦东蹈海上。且誓与师同归。又明年甲申。奉　圣母慈圣皇太后命。同妙师饭僧秦晋伊洛诸名山。因出关走芦芽。渡河登华岳。览长安。阅雁塔留影。寻草堂罗什翻经处。结夏圭峰。望太白太乙。略崤函而东。再入伏牛。访嵩少。参鼻祖单传。哭润公。扣白马以归。居无何。复奉　慈旨。赍大藏。往天台庐岳。复遣清凉还报。师喟然叹曰。一介微僧。数叨　慈命。抚心顾德。愧何以当。乃引疾独居。屏人绝迹。山门事。久付弟子辈。居常自足。无意於世。生平后己先人。不以物为事。戒珠心月。秋露寒空。貌古神清。长松孤鹤。凄然暖然。可亲而不可近。可慢而不可忽。难非法眼之英。固一代丛林师表也。达观可师。尝谓予曰。吾门之龙华。犹如秦镜。真能照人肝胆。又若絮裹如意。信手取之。无不足者。一时赏鉴如此。师抱疾期年。予从海上往问之。师把臂。泣谓予曰。死生梦幻。去来夜旦。非予所悲。但不能与公同归。有负山海之盟。一旦长诀。当引领望公於净土中。至若所弃土苴。诸弟子辈。属当事公如我生。公其视我不死耶。又曰。法门寥落。重予所悲。妙达二师。密藏诸公辈。皆当代俊逸。尔我真期。愿当忘心为法。幸为我谢。居无何。召诸弟子曰。吾赖为佛子。愧无补法门。但生平此心。不敢辜负佛恩耳。生谓我不足。死当我有余。尔其勉之。予行矣。尔其无忘东海也。为我裁衣以谢。言讫而逝。万历十有七年五月廿三日也。师生於嘉靖戊子。世寿六十有二。法腊三十有奇。得度弟子二人。孙智潭。奉师龛室。全身葬於京西北海店之隆禧寺左。是岁冬十月。智潭奉师命。持衲衣一袭。匍匐海上。讣予闻之。嗟乎。悲哉。生耶死耶。师何人耶。因具述行实如左。乃为铭曰。
　　尽法界身。修普贤行。海印威神。炳然齐映。或现头陀。或居廛肆。尘市山林。无非佛事。曰惟我师。化比丘相。戒目悲华。为人榜样。圆觉伽蓝。十方聚会。来者应知。无内无外。如如意珠。似功德藏。出生妙利。恒沙供养。上方擎来。香饭一钵。见者闻者。皆蒙度脱。擘破天台。踏翻庐岳。如莲华开。似大梦觉。历遍寰中。囊收沙界。赤手归来。无钱买卖。六十余年。死生夜旦。唤不回头。先登彼岸。撇下髑髅。埋之沙聚。塔表长空。影沈秋水。是师常身。昭然若此。

　　五台山龙泉寺正光居士徐公愿力塔碑记铭

　　观夫真界凝然。应化之征靡一。圣凡异路。利他之迹有殊。所以幻影多端。浮光万态。至若凭愿力以持心。假窣波而表愿者。是於正光居士见之矣。居士姓徐氏。霸州保定县人。父伸。母高氏。士生而有异征。周岁能言前世事。动止度若天人。嘉靖三十四年。甫七岁。应选进入宫闱。列内翰局读书。进局官。教内则仪。掌秘阁。即能明习故事。隆庆改元。升　御前。勤慎有功。万历初　今上御宇纪勋。升　乾清宫。内奏事牌子。历事三朝。小心翼翼。奉　圣母起居。朝夕愓厉。调和枢纽。赞理化机。有大力焉。德位日崇。笃信三宝。於都城崇文门外。建明因寺一区。印施佛大藏经一部。延沙门永庆为住持。於山西五台旧路岭。重修龙泉寺。奏闻　圣母。度沙弥远徤。授僧录左觉义。为本寺住持。又於真定曲阳县北。重修凤祥寺一所。置地三顷余亩。以供龙泉香火。接待十方。域内名山大剎。凡　圣母功德所被者。靡不默助　皇猷。敷扬　慈化。一雨普沾。含生获福矣。居士虽处深宫。衣唯布素。甘心蔬食。每厌生死。志求出离。朝参慕礼。寒暑不易。刺血书金刚般若经。普贤行愿。法华心品若干卷。建窣堵波於龙泉之东南麓。以表愿力持心。功流浩劫。湿斯猛焰。永宅清凉。期来世以归依。效一生而取办。以为金刚种子灵苗。福田常住矣。噫。若居士者。非夫亲承付嘱而来耶。抑以幻化人天而作佛事耶。何其智深志固之若此也。功德既成。乃命家臣程进。持杖稽首海印道人。乞纪其事。乃为铭曰。
　　乾坤造化。毓灵产秀。乃降哲人。曷分左右。哲人伊何。唯徐之子。气亶丈夫。幻形维女。维女谓何。内训实祖。不有其人。孰匡　圣母。历事　三朝。位班九列。赞化调元。着兹伟绩。荡荡慈风。辉辉佛日。率土普天。无非为国。在在道场。处处宝所。但愿庄严。孰分人我。身处尘劳。志求净土。禀受三归。普修六度。书写受持。大乘经偈。誓舍此身。径登佛地。嗟彼梦夫。长夜冥冥。伟矣达人。视死如生。迹系王宫。心存丘壑。劲节凌云。长松孤鹤。偃师化人。谁假谁真。献珠龙女。其事若神。塔表长城。奠安　畿辅。上祝　声厘。天长地久。

　　普济庵始祖宝藏成公塔铭

　　宝藏大师者。讳自成。山东德州刘氏子。幼习炉业。在钳锤闲。即知以念佛从事。如佛教金师之法。如是用心有年。父蚤丧。其母孀居。天性至孝。供养竭其心力。年三十。有出世志。从本省钟楼寺潭公剃染。即立禅习止观门。师将志行脚。母老无养。师以具称其母。荷担之。远游四方。每乞食。奉母於树下塳闲。上寿为欢。不减鼎爼。后至京之西山。百花中峪。往来数年。土人重之。其供养日益赡。师惟以一瓢之外。无余糁。以此终母天年。以茶毗法葬之。建窣堵波以表孝义。今尚存焉。已而结庵。居大峪岳家坡。中贵傅公集众。请师住都城之普安寺。未几白衣檀越张某。建普济庵於阜城关外四里园。接待十方往来。嘉靖庚戌秋八月。大虏犯京师。都城三面无隙。率多奔溃。唯西郭一面将合围。适虏酋引胡儿数千骑。驰至庵首。饮马盘礴。酋骤入庵。众拥其后。师望之頺然憨笑。且骂曰。酋奴毋妄动我物。师预罗鲜果於阶下。酋长见柿如火。欣然取啖。师大骂曰。此不可食。酋将为卖己。强食之。甚苦涩。师乃夺其柿。以频梨与之。虏啖而甘之。欢呼以为不欺己。啮指诫众曰。有人於此。毋妄杀也。乃插令箭而去。顷一虏追王氏子入庵。其人奔潜佛座下。虏窥得之。刃将下。师以手挈虏。夺刃掷地。其人竟以生。居顷。虏亦稍稍引去。达观可禅师常赞之曰。师以一身当虏。一面指麾谈骂。所全活者数万。是即现天大将军身。而为说法。岂直一大将摧之力哉。杭人韶善士者。梦伽蓝为师催供养。倾心归依。建弥勒庵以延师。师居常不事口腹。衲衣粪扫。一钵无余。每得施利米面。尽皆倾囊。以济贫者。若空无一粒。亦不往自檀越。唯以坯堵门。面壁忍饿而坐。久有知之者。为送供。食尽则堵门如故。率以为常。后修普安寺成。师复归院。弟子日渐进。初淳公执业甚勤。师於众中独苦淳公。祁寒溽暑。陆沈贱役。唯公以身先之。百不一可。无人识其意者。师将终日。顾谓众曰。吾之有淳。犹树之有干。至若枝叶繁茂。扶疎而庇荫多矣。汝等知之乎。未几。无疾而逝。嘉靖三十九年。二月朔日也。师世寿八十有九。僧腊五十有奇。公灭后。淳公大兴普安。於先帝顾命之时。今上　圣母建慈寿寺成。延淳公为住持。以公弟子了宁为替僧。公化后。又以其孙本在为住持。在以疾告退院。又以其徒圆应世其业。　圣慈复建慈恩寺。为在别阮。以休老焉。公之子孙枝叶繁茂。一如公言。岂非天道冥冥报德之验与。万历甲午冬日。余随缘王城。其孙了鉴。与在等持状乞余为铭。乃为之铭曰。
　　天道无亲。常与善人。明明在上。岂曰不真。维真不朽。视身非有。不有至人。安见其久。伊惟我师。积彼孝思。出尘离俗。其德实基。应化门头。其功匪一。以异方便。着兹伟绩。因悟不生。所以不死。技干扶疎。实由种子。覆庇人天。埋根千尺。一剎峨然。千秋万[示*冀]。

　　慈慧寺无瑕玉和尚塔铭

　　公讳明玉。字无瑕。西蜀安岳。龙居刘氏子。公生不爱治生产业。性倔强。不与世情和合。长娶汪氏女。举三子。长儿聪慧笃孝。公虽心爱之。亦不为儿女子计。居常以佛为事。每供养二老。必以斋蔬为尽孝。二老以此自安。公以超尘脱俗为念。无顷刻置也。二老谢世去。公年四十六。即判然弃妻子。从方外游。是时长儿年十二。踯躅相随。至播州之楼头山。於东洋海庵主所。父子俱剃发为沙弥。授具戒。隆庆三年五月五日也。自尔公携长儿行脚。即督课业为弟子。父子相从。云游万里。遍历名山。参叩知识。苦行绝伦。每日中一食。糠菜不糁。树下冢闲。随遇顺适。自是终身胁不至席。万历初。谒普陀。过金陵。至都下。游履五台。寓三塔寺。礼华严经。经六十万字。一字一拜。每昼夜必稽首三千。如是者经三匝。至十二年。复至京之碧峰寺。礼法华经六万余字。一字一拜。昼夜不倦。如前者十二匝。长儿为沙弥者。年德日亦长。多亲讲肆。听习华严法华楞严圆觉。唯识诸经论。善开晓发蒙。而事公日益谨。一时称诧。谓有师弟子如此者。业已风动中外矣。十七年。内官监太监王公辈。欲开精舍。延公弟子为弘法所。且为公休老地。乃卜阜城关外二里许。捐赀创寺以居。寺成请额。　圣母嘉之。赐曰慈慧。大宗伯棠轩李公记其事。一日公谓弟子曰。吾以业系娑婆七十二年。侵寻老病。久住何益。吾将归矣。尔当以法为怀。勿生爱恋。遂不食。念佛不绝者旬日。声响如锺。颜色若壮。弟子请问生死大事。公但曰。嘻嘻呵呵。呵呵嘻嘻。不是妄念。不是真知。良久云。你说是个甚么。自代云。大通桥上交粮客。原是南方送米人。临危索浴更衣。端坐持珠。念佛益哀促。连大叫。佛佛佛。倒驾铁牛归佛土。声绝而逝。万历乙未春王正月十九日也。公生於嘉靖甲申七月。世寿七十有二。僧腊二十有六。以某月某日。奉全身於黄村塔。弟子一人真贵。即今为慈慧法师者。予持钵王城。住慈氏楼阁。贵持行实。哀乞海印状其事。公生不识一丁。临行快便如此。岂非脚跟线断。就路还家者耶。乃为铭曰。
　　生死机关。只在一窍。善来善逝。木人戴帽。父子团圞。形影相顾。世出世闲。有何回互。昔日老庞。破家散宅。今日看来。大似未撇。何如此公。一窍不通。生抝铁强。直出樊笼。庞不嫁女。公不舍儿。一般主意。各得便宜。七十二年。半僧半俗。今日风光。千足万足。一塔凌空。十方常住。空坏塔存。法身弥露。

　　三角山勉庵幻法师塔铭

　　谨按状。师讳如幻。字勉庵。莆田林氏子。父环。师倜傥。负奇气。幼业儒。年十四。即列诸生。里有夏生治时者。通内典。师与游从最善。生一日谓师曰。公唇掀齿露。非寿相也。师惊问何为而可。生曰。闻之诵观音大士。祷无不应。第持其号自当验。师遂依持。勤恳二年。而唇果吻合。年十九。倭夷宼闽。父母俱丧於兵。师大泣曰。人命固如是乎。何恋恋乡井为。遂拂衣。遨游江湖闲二载。入庐山。参徧融大师。融问曰。大德何处人。来作甚么。师曰。小子闽人。来为求长生。融曰。有长必有短。何不学无生。曰无生作么学。乞师指示。融曰。汝试剃除须发。屏息诸缘。咬嚼一句无义味话。久久得个下落。乃可为尔道无生。师即剃染。命名如幻。依栖顷之。遂去蕲水马牙山。参无为藏主。居三载。次隐斗方山。又五载。遂荷策北游上都。谒诸大知识。依暹理二法师。听诸经奥义。诸老皆深器之。已而有田将军者。蕲人也。见师雅量。因漫之以世谛业。师笑曰。海龙肯入沟渠。遂拽杖归九峰。衲子骈集。每以楞严为众发明心要。翰林郭公正域。以太夫人忧居。谒师於九峰。相得欢甚。公因进而请曰。窃见常世谈禅者。动以棒喝机锋为向上自多。及察其操存则末也。若是。又不若守教乘。精戒律。离欲苦行。以慈利物。若师之为佳耳。师曰。然。非禅之过。乃学禅者之过耳。奈何去圣愈远。法门下衰。诚若公言。可为流涕也。师律身清苦。生平无嗜好。有所施輙以施人。每有所往。唯一钵三衣。跣足草屦而已。楚藩臬大夫沈君。与师交最密。弟子辈欲置香火地。以券白师於沈公。师大斥曰。方寸福田不力耨。区区安向沈官人。弟子不听。私请之。师知之。即拽杖去九峰。走武曲。憩吉阳寺。闭关诵华严经三载。往潭州三角山。为马祖门人总印开山处。不几年。焕然一新。法席大振。师一日谓众曰。赵州八十尚行脚。我脚底岂乏草鞋一具耶。遂拂袖之匡庐。入黄龙寺。留讲楞严。至二卷终。师谓众曰。姑舍是无论。且有末后一句子。当与大众商量。即示恙。六日告终。众有请留偈。师曰。辞世本无偈。痴人觅梦踪。虚空无面目。面目问虚空。弟子有问师灵骨。可更之蕲乎。师曰。爱重娑婆苦。无情极乐天。何须怀旧影。寂照满三千。言讫遂逝。时万历。十九年某月日也。师生於嘉靖癸巳。世寿五十有九。僧腊三十有奇。门人火浴。遂以骨石[疗-(日/小)+土]於黄龙山之某处。弟子性诠以遗命。走江夏郭太史。乞状其行实。万历壬辰秋九月。因郭太史。绍介於余为塔铭。乃按状以叙。而为铭曰。
　　大海汪洋。味全滴水。娑竭噙之。为云为雨。惟此一滴。无内无外。卷入毛端。散周沙界。霈然[雨/旁][雨/泡]。乾地普洽。三草二木。酸甘苦辣。各得生长。抽芽发干。除非无根。自遭涂炭。曰惟我师。娑竭之子。毒气逼人。触之者死。嘘气成云。缩气成冰。或寒或热。顺时称尊。以身为水。以水为命。变化无方。去来不定。流行坎止。遇缘即宗。不是如幻。安能合空。来无所从。去无所着。倒骑黄龙。踏折三角。潭州之水。匡山之云。弥满六合。是师全身。

　　憨山老人梦游集卷第二十九
　　憨山老人梦游集卷第三十

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较

　　传
</div>
    <div class="pagination">
<a href="憨山老人梦游集_page25.html">上一页</a><span>...</span><a href="憨山老人梦游集_page21.html">21</a><a href="憨山老人梦游集_page22.html">22</a><a href="憨山老人梦游集_page23.html">23</a><a href="憨山老人梦游集_page24.html">24</a><a href="憨山老人梦游集_page25.html">25</a><span class="current-page">26</span><a href="憨山老人梦游集_page27.html">27</a><a href="憨山老人梦游集_page28.html">28</a><a href="憨山老人梦游集_page29.html">29</a><a href="憨山老人梦游集_page30.html">30</a><a href="憨山老人梦游集_page31.html">31</a><span>...</span><a href="憨山老人梦游集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
