<!DOCTYPE html>
<html>
<head>
    <meta charset="UTF-8">
    <title>绝岸可湘禅师语录 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绝岸可湘禅师语录 - 第 2 页/共 7 页</h1>
    <div class="content">　　勑黄。开天门。辟地户。震法雷。击法鼓。作什么。乃云。明宣号令。
　　省札。札住智者颊舌。剖出达磨骨髓。呈札云。见么。长剑倚天。寒光焰焰。
　　指法座。身不离座。座不离身。须弥灯王。又是何人。喝一喝。老来抬脚重千斤。
　　提纲。拈主丈云。列三乘。分五教。落井攀栏。离四句。绝百非。关空锁梦。以主丈。画一画云。尽底列下了也。释迦已去。弥勒未来。正当今日。大宋比丘某。向长安城畔。龙床角头。开拓封疆。行摩竭令。应是天台普请。南岳游山。舞笏擎叉。辊球打鼓。者一队汉。尽来伏听处分。助扬正化。只如恩崇山岳。福演洪源。一句如何话会。拨转上头关捩子。却来把手御街行。
　　复举。裴相国入大安寺。看壁间画高僧像。指问僧云。真仪可观。高僧何在。其僧无对。遂召黄檗理前问。檗朗声曰裴休。公应诺。檗曰。在甚么处。公当下开悟。拈云。展活国手。平章少室门庭。用陷虎机。揭出仲尼日月。固则一时歆艳。殊涂同归。检点将来。犹欠回互一着在。卓主丈云。天高群象正。海阔百川潮。
　　当晚小参。世尊拈花。落赚迦叶。达磨分髓。污染神光。诸大老虽异目超宗。上流下接。较之无师自悟底。天地相辽。所以向上一机。诸圣不授。拟心动念。匪隔即差。未知迦叶神光。所明何事。便乃吟吟微笑。默默投机。於斯见彻宗猷。犹是倚门傍户。要得南山起云。北山下雨。须识大虫元是虎。
　　次日公主祠堂上堂。大圆无内。销铄群昏。妙应无方。虚含万象。出没於宝明空海。遨游於十二玉楼。一名无边身。又曰密严国。舍生趣生。以此受用。惟佛与佛。乃能知之。知底事绝疑猜。是处是慈氏。无门无善财。
　　上堂。二月春将半。夭桃盛放花。灵云归去后。香艳落谁家。只如道直至如今更不疑。不疑个什么。遇饭吃饭。遇茶吃茶。
　　三月旦。谢般若栢堂和尚至上堂。春日迟迟。春花烂烂。般若灵光。显然无间。竖拂子云。见么。敲床云。捏不聚兮拨不散。
　　结制上堂。一径直二周遮。不循旧制。别立生涯。藕丝窍里翻筋斗。麦浪堆中钓得虾。
　　上堂。日月如梭。光阴似箭。目前一机。万化千变。甚处见得。以主丈卓云。西风一阵来。落叶两三片。
　　灵隐退耕和尚遗书至上堂。凌霄队里。昔曾合火。分赃。小朵峰前。善贾不停死货。横身那畔。鹘眼迷踪。归根深得旨。落叶舞西风。
　　达磨忌上堂。一脚跨西天。只履驻东土。缺齿老臊胡。自来行阔步。儿孙遍地觅踪由。长忆年年十月五。竖起主丈云。还见祖师么。卓主丈云。嗈嗈兮塞雁鸣云。凛凛兮霜风袭户。
　　归新僧堂。谢平章国公上堂。也大差也大差。天台华顶秀。直下是直下是。南岳石桥高。张佛祖之不传。撑乾坤而独露。拈主丈。左边卓云。者边会得。如日丽天。右边卓云。个里明来。犹水赴壑。以此刬除一切。以此成就二严。以此安帖三边。以此平章百姓。分珍羞於香积。札妙喜於针锋。大用现前。功归何所。千岁鹤翘松月冷。半闲人对竹窗明。
　　上堂。鸣鼓了也。烧香了也。诸人合下便见。是大寒节候。又待老僧掉三寸舌。岂非雪上加霜。
　　谢寮元。并道旧上堂。旃檀丛林旃檀围绕。荆棘丛林荆棘围绕。荆棘丛林旃檀围绕。旃檀丛林荆棘围绕。透者四重关了。许伊作个本分衲僧。且道。甚人透得。无面目黑[甐-瓦+皮]皴。冲开华顶月。踏破石桥云。卓主丈。
　　谢石坡和尚相访上堂。吴山青越山青。揖让分宾主。低昂见弟兄。中间一句。风静潮平。满堂皆顾陆。捉笔画难成。
　　新承天一如和尚至上堂。拈主丈云。灌顶云收。峨眉月昼。父翁一片肝肠。宛如生铁铸就。弟应兄呼。全机漏逗。旦道。漏逗个什么。苏州菱。邵伯藕。卓主丈。
　　上堂。春山迭乱青。春水湛虚碧。豁开楼阁门。分身千百亿。一念差。云幂幂。善财无路寻知识。
　　佛生日上堂。撞出娘胎海岳昏。指天指地若无人。年年倾尽西湖水。难洗瞿昙满面尘。
　　上堂。不是心亦非佛。玉兔东升。金乌西没。循环不暂停。究竟知何物。那个男儿腕力强。一槌击碎精灵窟。卓主丈一下。
　　腊八上堂。雪山高几何。矗矗在天表。咄哉竺土仙。六年登不到。登得到。绝之绕。背手摘南辰。下视众峰小。谢泉州承天木禅和尚。并法石上堂。拈主丈卓一下云。石说法。又卓云。不谈禅。句句皆含妙。明明不在言。难将耳听。只贵心传。此外别求玄路入。洛阳桥上望长安。
　　佛诞日上堂。瞿昙出母胎。胆志大如斗。方学小儿行。便作狮子吼。水在湖杓在手。乘时荡向无何有。也胜云门老古锥。药囊空掉丧车后。
　　结夏小参。拈主丈云。衲僧性命。宗社纪纲。把定放行。总由者里。横按主丈云。若论把定。青山不敢青。白云不敢白。如将布袋一结。圣凡喘气无门。卓主丈云。若论放行。洞深鸣水乐。湖净迭荷钱。是皆圆觉伽蓝。尽可安居受用。只如不把定不放行。一句又作么生。靠主丈云。唯有子规知此意。声声啼破月三更。
　　复举黄檗问百丈。从上宗乘如何指示。丈据坐。檗云后代儿孙。如何传授。丈云。我将谓汝是个人。便归方丈。拈云。黄檗踏步进前。不辞落节。雄峰爱忘其丑。肯顾傍观。虽然随即弥缝。必竟难瞒众眼。何以见得。师子教儿迷子诀。拟前跳掷早番身。
　　谢知事维那开长生库上堂。杨岐家法森严。人无异议。兴化棒头峻硬。祸不单行。假二老之梯阶。开一乘之库藏。卓主丈云。梅雨过竹风凉。湖光淡荡芰荷香。咄。狼藉不少。
　　八月旦。谢书记殿主上堂。东去西去。南来北来。铜头铁额。马面驴腮。毫端上打[跳-兆+孛]跳。灯影里舞三台。演福且搭个样子。要得好。亲见一回。卓主丈云。睡眼朦胧擘不开。
　　九月旦上堂。衲子奔相看。相看莫相负。饮水须贵脉。入门富弁主。问讯时揖茶处。总为诸人开活路。若是谢三郎。扬眉便归去。卓主丈。
　　谢法眷前仰山愚极和尚至上堂。举仰山问双峰云。师弟。近日见处如何公案。拈云。参师莫若参友。输他仰山双峰。只不合立知见分能所。今日仰山师兄。若问演福见处。直得无言可对。无理可伸。虽然。亦未免疑杀天下人。
　　元宵上堂。召大众云。东家点灯。西家暗坐。一样元宵。生涯各做。暗坐底。默默提撕。点灯者。明明照破。照得破。是什么。拈主丈卓一下云。海坛马子似驴大。

　　温州江心龙翔兴庆禅寺语录

　　　　嗣法门人　守静　妙恩　等编
　　据方丈云。了了无言。蓦胸一拳。蜃江水急。不许泊船。拈省札云。大化枢机。中流砥柱。归吾掌握。当见设施。蓦值狂澜时如何。乃云。札。
　　提纲。法随法行。法幢随处建立。昨居演福。祇知山中法门。水乐喧阗。风篁迭奏。空谷答金钟之韵。疎林度樵子之歌。今到龙翔。又见江上境界。波光荡漾。烟棹交横。谯楼传画角之声。风顺递渔人之唱。虽则溪山各异。毕竟云月是同。心佛与众生。是三无差别。正与么时。引得了菩萨出来道。三千年。黄河一度清。
　　当晚小参。隔江招手。只可捞鰕。舞棹呈桡。不中喂狗。纵有剩怀香饵。垂万里钩。瞥过重溟。布漫天网。争奈设心图大。撞着水寒夜静。月明满船空载。所以山僧到此。一波未动。片甲纤鳞。听其自若。何故。深水取鱼长信命。不曾将酒祭江神。
　　复举赵州晚参云。今夜答话去也。有解问者出来。时有僧出作礼。州云。此来抛砖引玉。只引得个墼子。拈云。金将石试。玉将火试。人以语试。者僧未曾开口。便道是个墼子。何耶。若不酬价。争辨真伪。
　　次日高庙殿升座云。万物为己。乌有自他。四海为家。曷分边表。江月洞开金阙。松风常阐玉音。处处称尊。头头显妙。圣量泯除超佛国。恩波流衍福皇图。
　　结座。追忆仙游辇未还。特输忠赤举风幡。掣开玉殿黄金锁。最忌当头触圣颜。
　　谢两班上堂。江上山山上寺。门对斗城开。东西分两序。总不得动着。何故。是法住法位。世间相常住。
　　端午上堂。今朝五月五。及时道一句。无山可采药。有水堪竞渡。江心如许大龙舟。聚集梢郎同驾御。彼岸不着。此岸不居。只个中流。住无所住。机先夺得锦标归。石女木人争起舞。
　　谢报恩兜率奚翁东耕二法眷相访上堂。巾子峰头。云开云合。龙翔江上。潮落潮平。师承底事。的的分明。风前不必兄呼弟。见后毋劳弟应兄。
　　上堂。举正觉逸和尚道。忆得老僧年七岁时。於村校书处。得一法门。超情离见。绝妙绝玄。若欲传持。宜当谛听。高厚耕种罢。牵牍负薪归。深夜一炉火。浑家身上衣。诸禅德。逢人不得错举。师云。老僧昨日。因雪未免引古牵今。忆得自家年三岁时。亦在强褓中。受一妙义。拆妄穷元。不空不有。要明端的。须假心闻。春雪满空来。触处似花开。不知园里树。那个是真梅。诸上座。逢人但恁么举。
　　涅盘上堂。摩胸告。展脚示。有来由。没巴鼻。佛灭二千年。比丘少惭愧。
　　爱雪峰请提纲。建法幢立宗旨。既承师训。合听官差。且宗旨法幢。作么生建立。行船同一命。方屯飞虎於江心。打鼓召三军。又布长蛇於雪岭。海宇顿清犹带甲。心王亲睹始休兵。

　　福州雪峰崇圣禅寺语录

　　　　嗣法门人　慈证　妙恩　等编
　　指三门云。无门之门。须得门而入。无意之意。须得意而通。弹指云。会么。一扇西兮一扇东。
　　佛殿。烧香云。举手拈香。低头作礼。我为法王。於法自在。
　　据室。拈主丈云。顽钝以此销镕。偏小以此弹击。直中曲。曲中直。老卢不会。达磨不识。
　　拈省札云。一札当头。无咽喘气。大钧播物。易地生春。佛祖都来听处分。
　　提纲。落赚鳌山。赢得话行千古。单提鳖鼻。莫知伤中几人。而今属我权衡。且要搂伊种类。拣开眼底。拖拽数条。一条。辊动芦花。通身红烂。一条。震惊帝释。满面惭惶。一条。穿七个蒲团。横尸当路。一条。入九重城里。转尾作头。更有一条。突出难弁。再三翻覆看。元是万年藤。卓主丈一下。
　　复举裴相国见石霜。霜夺相国笏。问云。在天子手中为圭。在官人手中为笏。在山僧手中。唤作什么。相国无语。乃为留下。拈云。为圭为笏。强立名模。相国知机。未肯人前轻漏泄。石霜逞俊。得便宜是落便宜。
　　当晚小参。日月轮边。挨肩插足。鱼龙穴下。错节盘根。固知屈辱宗风。正定难逃化造。辊上六花峰顶。拶开千圣妙门。论相见时。早迟八刻。不见道。望州亭与汝相见了也。乌石岭与汝相见了也。僧堂前与汝相见了也。虽然。岂知新长老。未渡飞鸾。与诸人相见久矣。毕竟以何为据。不见道。千里未是远。
　　复举三圣问真觉祖师云。透网金鳞。以何为食。祖师云。待汝出网来。却向汝道。三圣云。一千五百众善知识。话头也不识。觉云。老僧住持事繁。拈云。微三圣聱头。莫禁鳖蛇之口。微祖师海量。争容透网之鳞。道个住持事繁。可煞惯得其便。
　　除夜小参。田园稳密。运足焉知路危。游戏神通。掉头不顾屋漏。逗到年穷岁尽。总皆手乱脚忙。会须明自己而了目前。还是了目前而明自己。得体得用。似车有轮。全主全宾。如鸟有翼。卓主丈云。青霄直透无留碍。大道横推尽自由。
　　复举药山和尚夜参云。我有一句子。待特牛生儿。却向你道。时有僧出云。特牛生儿也。只是和尚不道。山唤侍者点灯来。其僧便抽身入众。拈云。药山近夜泼墨。者僧露影藏形。检点将来。二俱不了。何故。只有照壁月。且无吹叶风。
　　上堂。语是谤嘿是诳。语嘿向上一机。佛祖闻而胆丧。曾郎辊三个木球。德山挥一条白棒。尽是弄精魂呈影像。何似脚指筑着。挨门拶着。卷帘见着。堪作衲僧榜样。击拂云。一声鹤唳千峰上。
　　元宵有雨。谢天童环溪和尚上堂。拈主丈云。太白峰头月。寒泉水底灯。清光分上下。千里恰同明。同明且止。毕竟灯因谁焰。月自何升。卓主丈云。一点不来翻夜雨。难谩迦叶老师兄。
　　谢众寮修造。并开田上堂。拈主丈云。烟树斫开。晓月挂檐。嘶木马岭云耕罢。春风吹雨吼泥牛。声前领会无差。共乐法喜禅悦。卓主丈。打刀须是邠州铁。
　　上堂。今朝三月十五。眨眼又见春暮。尺璧难酬寸阴。白日岂宜虚度。可怜杜宇一声声。啼得血流无用处。佛鉴忌拈香云。仰天湾下。喝石岭头。昔年落赚。覆水难收。当堂称父子。背面是冤仇。影也不愿再见。岂料界随相逐同到福州。莫莫莫休休休。粗香强撮土。说破不为雠。
　　结夏小参。以圆觉为伽蓝。头上着枷。脚下着杻。认虚空作正体。东西不辨。南北不分。历百二十日之长期。融过现未来於一念。犹是困鱼止泺。钝鸟栖芦。直饶跨得雪峰门。升得雪峰堂。入得雪峰室。见得雪峰人。向道未在。乃云。莫谓此中山势险。前头更有最高峰。复举当山真觉祖师。道尽大地撮来。如粟粒米大。抛向面前。漆桶不会。打鼓普请看。拈云。看则不无。还知雪峰立脚处么。如定当得出。鳖鼻口里正好安居。脱或未然。一任东卜西卜。
　　上堂。十方国土中。惟有一乘法。如何是一乘法。梅雨过芰荷香。熏风殿阁生微凉。会么。下座。巡堂吃茶。
　　上堂。平明始立秋。冷已到山头。谈风说露兮蜩蝉嘒急。咏砌吟墙兮蟋蟀声浮。不作佛法商量。不作时景话会。举手云。观世音菩萨。将钱买胡饼。放下手。却是生铁一块。
　　上堂。九日正当期。登高报众知。黄花到处有。岂独在东篱。难逢美景。采出一枝。竖拂云。见么。触目无人明此意。何妨自插满头归。便下座。
　　冬夜小参。拈主丈云。乌石岭头。时时相见。三球堂下。历历播扬。格外谈冬来事。吉凶卦兆。尽现己躬。多不添一丝。少不减一线。只为元无智眼沦入邪途。随晷运以推移。共阴阳而消长。莫有挨开天地。捏定阴阳底么。横主丈云。一冬二冬。叉手当胸。
　　复举定山和尚。见首座洗衣次。山问作什么。首座提起衣。山云。洗底是什么衣。座云。福州使铁钱。定山唤维那。移下挂搭。拈云。雪峰从来扶弱不扶强。偏爱断者公案。定山机锋少密。平地起堆。首座浣濯自如。辱而不屈。
　　谢两堂秉拂上堂。洞山首座吃果子。开口落空亡。雪峤两堂吞栗蓬。分头张意气。衲僧家手是秤眼是秤。轻也知重也知。半斤八两。毫发无亏。虽然。争奈未明三八九。难辨力[囗@力]希。击拂下座。
　　正月城归上堂。金乌飞玉兔驰。归来重会面。动是隔年期。鼻头垂下元如旧。三昧依前各不知。
　　散经上堂。举昔有婆子。请赵州转藏。州绕禅床一匝。传语云。转藏已竟。婆云。比来请转全藏。如何只转半藏。拈云。赵州转藏。动必全真。婆子开缄。语惊时听。从前汗马无人识。只要重论盖代功。
　　十一月旦上堂。傍家觅佛。着相参禅。何异钓鱼於山上。听水於炉边。三冬今去。一眨眼过残年。翻思少室庭前雪。惟有神光得正传。
　　谢承天并法石上堂。迦叶倒剎竿。热谩庆喜。玄沙乞主丈。钝置雪峰。争似我与承天法石相会。不倒剎竿。不付主丈。一见各自西东。何故如此。恐贻知己哂。尽在不言中。
　　西禅栢堂和尚至上堂。两淛江头。屡呈烟棹。大沩堂上。又展泥盘。得处深用处活。中峰直下儿孙。必竟出场自别。别底事作么生。卓主丈云。君子可八。
　　谢前堂丰山首座上堂。人天眼目。佛祖渊源。如合浦夜光。水澄即现。似丰山九耳。霜降即鸣。若论快便难逢。由是未忘所待。莫有不因光而自现。不因鸣而自闻底么。乃云。三生六十劫。
　　涅盘上堂。释尊初出世时。将那一着。对天地指注了也。及至后来。收拾不上。却道。始从鹿野苑。终至跋提河。於是二中间。未尝谈一字。瞒得阿谁。既曰我宁不说法。疾入於涅盘。又乃胸摩卍字。椁示双趺。熟睡饶谵语。此等膏肓之疾作么生医。若也医得。便见桃红李白。真体湛然。其或拱手相看。过去久矣。
　　观音生日提纲。洪钟在簴。大扣大鸣。小扣小鸣。皓月当空。东来东照。西来西照。犹如菩萨。入三摩地。现诸色身。慈眼视众生。福聚海无量。拈主丈。召众云。者个是主丈子。那个是观音。且听雪峰因斋庆忏。卓主丈云。风暖鸟声碎。日高花影重。
　　复举归宗因僧问。和尚岂无方便。令学人得入。宗云。观音妙智力。能救世间苦。僧云。如何是观音妙智力。宗敲鼎盖三下云。还闻么。僧云闻。宗云。我何不闻。僧无语。宗以杖趂之。颂云。三声鼎盖普门开。苦海劳生唤不回。九十春光今又半。空飞花片点莓苔。
　　三月旦上堂。清明前寒食后。处处扫松。家家插柳。祖意甚分明。茫然不知有。三皇冢上绝人游。芳草连天髑髅吼。
　　月望。谢仰山愚极和尚上堂。举仰山因景通上座参。山闭目坐。客至无茶点。蒿汤备礼仪。通曰。如是如是。西天二十八祖亦如是。中华六祖亦如是。和尚亦如是。景通亦如是。随风倒拖。语讫。向右边翘一足而立。弄假像真。仰山起来打四藤条。养子方知父慈。通因此自称。集云峰下四藤条。天下大禅佛。虾蟆跳上秤。未住时。曾到霍山亦如是言。天下大禅佛参。霍山呼维那打钟着。通便走。平地咬交。颂云。集云法令不徒施。趂起丹山白凤儿。昨夜已飞霄汉去。平明空撼碧梧枝。
　　上堂。打牛即是。打车即是。一种无弦琴。弹落知音耳。委不委。曹娥读夜碑。且较三十里。
　　结夏小参。心王宁六国清。百川潮落。四海浪平。其如轇轕情尘。当遵古佛制。若也沉昏道眼。还待臈人氷。心王辽邈。孰睹其形。记得栢岩问洞山。观察使。姓什么。不委他姓。名什么。不委他名。殆传尊贵语。举目隔神京。相留过夏。曲徇人情。往往都来欠一程。
　　端午上堂。召众云。眼若不睡。诸梦自除。心若不异。万法一如。佛也无。魔也无。今朝五月五。何用钉桃符。
　　六月一上堂。拍禅床云。直下便瞥。炎天降雪。当今蹉者一回。前面煞有酷热。那堪铁弹铸未成。腊人氷不结。屈指云。且过六月七月八月。更听松风动寥泬。
　　中秋上堂。世事悠悠。美景难留。不可寝於长夜。须来共赏中秋。卓主丈云。天宇净桂花浮。一片月生海。几家人上楼。
　　重阳上堂。重阳节何可说。篱菊新开剪剪金。霜柑微露团团月。元亮攒眉回去。见境生情。闽王特地缄来。弄巧成拙。卓主丈。处处登高看不彻。
　　冬夜小参。拈主丈。召大众云。两肩担不起。压倒世间人。觌体常现前。知他是什么。纵使六阴塞户。无欠亦无余。假饶一气转钧。同明复同暗。瞿昙广说。达磨直指。诘其端由。全没巴鼻。蓦见阳生第一爻。九九元来八十二。卓主丈。
　　冬节上堂。一阳生。飘瑞雪。唤转鳌山底时节。铁树开琼花。乌龟变白鳖。普贤眼里重添屑。
　　上堂。空中一片云。起灭浑无定。或要下笔书。或要用钉钉。拈主丈□云。竹杖拈来画断休。免得年年为话柄。以主丈画一画。下座。
　　达磨忌拈香。我此震旦人。到底少意气。放伊过界来。波涛起平地。直指单传。有甚巴鼻。提起香云。神光因为这些。着了娘生只臂。且道。是旃檀是驴屎。等闲一嗅脑门开。二十八代西天记。

　　再住雪峰崇圣禅寺语录

　　　　嗣法门人　宗永　妙恩　等编
　　据室。召大众云。前时向者里抽钉拔楔。而今却要添钉着楔。前时向者里解粘去缚。而今却要添绳加索。虽然如是。罕遇奇人。
　　提纲。梦绕寒窗。方得投闲之计。日临西崦。忽闻剥啄之声。正与么时如何排遣。把定固知不可。放行那免周遮。瞥下龙翔。还登象骨。所以法无定相。遇缘即宗。大地撮来。尽是诸人命脉。三球辊动。再张旧日家风。鳖鼻上横身。干戈中立脚。若不如此。争见升平。然则正令当行。功归何所。卓主丈云。天上有星皆拱北。人间无水不朝东。
　　举朱行军入南际寺斋僧。口不住云。直下是。直下是。有济上座便问。直下是。是个什么。行军便喝。济云。行军幸是佛法中人。恶发作么。行军云。你作恶发会那。济便偈。行军云。钩在不疑之地。拈云。朱行军威掩万众。特露太阿。济上座气盖诸方。不頋性命。选佛若无如是眼。宗风争得到于今。
　　当晚小参。挟复归方丈。有条攀条。打鼓令三军。无梦说梦。小参答话不答话。争逞英雄。出则为人不为人。冬护疆界。从头按下。换水养鱼。氷泮断崖。翻调云门之曲。梅开雪岭。再回少室之春。句外明宗。何当辨的。卓主丈云。荡荡一条官驿路。寅昏曾不碍人行。
</div>
    <div class="pagination">
<a href="绝岸可湘禅师语录.html">上一页</a><a href="绝岸可湘禅师语录.html">1</a><span class="current-page">2</span><a href="绝岸可湘禅师语录_page3.html">3</a><a href="绝岸可湘禅师语录_page4.html">4</a><a href="绝岸可湘禅师语录_page5.html">5</a><a href="绝岸可湘禅师语录_page6.html">6</a><a href="绝岸可湘禅师语录_page7.html">7</a><a href="绝岸可湘禅师语录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
