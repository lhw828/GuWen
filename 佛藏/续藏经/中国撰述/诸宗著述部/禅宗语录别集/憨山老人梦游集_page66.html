<!DOCTYPE html>
<html>
<head>
    <meta charset="UTF-8">
    <title>憨山老人梦游集 - 第 66 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游集 - 第 66 页/共 83 页</h1>
    <div class="content">　　我从曹溪来。拟向山中老。山灵不我欺。满目云霞好。历览古道场。金沙堕丛筱。懒残煨芋处。幽踪莫可考。遥想磨砖师。成佛苦不早。狮子窟中王。谁能犯牙爪。法雨久不润。灵苗竟枯槁。嗟我来何迟。临风增懊恼。幸遇餐霞人。相期出世表。欲与坐深岩。玄言穷要眇。爱此高尚心。真能谢纷扰。莲华社未开。又取东归道。良以天属情。日久萦怀抱。今暂辞云山。此心终未了。我登江上舟。君隐山中豹。因思李邺侯。君闲恐不保。但留窗前云。待我归来扫。

　　从南岳东游江上留别方觉之

　　与子江上逢。拟结山中好。相期卧白云。可共终休老。山灵不我留。拽杖辞窈眇。子亦倦游人。志在烟霞表。潜神众妙门。久欲辞纷扰。衷情系所天。未即恣怀抱。今我驾慈航。扬帆涉浩渺。与子虽别离。因缘犹未了。假我未穷年。重拈一茎草。迟尔婚嫁毕。归来时尚早。

　　别衡山解嘲

　　空林卧不坚。复理东归棹。缥缈辞云山。缱绻萦怀抱。衡岳七十峰。久欲恣幽讨。适来即便去。返遗山灵诮。归来既已迟。言别亦何早。我本山中人。丘壑宿已饱。杖屦烟霞生。坐卧麋鹿绕。眼耳不容尘。心光离昏晓。四大如空谷。六根绝纷扰。到处即深山。何必恋枯槁。试问山中人。静缚何时了。打破琉璃瓶。始识随缘好。

　　武昌逢石浪岷岳二禅人还蜀省亲因示

　　我本行脚僧。忽逢行脚客。借问行脚事。相视无言说。匡庐一片云。峨嵋千尺雪。个是行脚心。去来水中月。因思母子情。念念不相隔。今归承欢颜。恰似未曾别。奉旨不奉甘。问冷不问热。劈破娘生面。乃见不生灭。方是行脚人。到家之时节。

　　示闻子与病中

　　病从有我生。我因烦恼集。烦恼痴爱滋。生死轮不息。情根如机梭。妄想相交织。织成幻妄身。众苦皆丛积。求出苦方便。慧剑急挥斥。斩断妄想丝。根境当下寂。一念了无生。四大各归一。求我不可得。病从何处觅。

　　归匡山(有引)

　　余少志远游。三十住山。倏二十年。忽被业风吹入幻海。二十余年。而此一念。未离寒岩冰雪中也顷幸晚归匡山。以遂投老。盖年七十二矣。嗟嗟浮世。人生几何。视此余生。如西山落日。浮光瞬息。乃为诗以纪之。
　　浮世无百年。梦游七十余。幻海渺洪波。彼岸无方隅。一苇随天风。飘飘任所如。历览周八荒。险阻非一途。神疲力已倦。削迹为远图。烟霞结梦想。岩穴心久辜。垂老方遂志。拂袖归匡庐。一超浊世缘。众念悉已枯。千峰抱幽壑。邈与人世殊。七贤列云中。五老频招呼。眉目时相对。啸傲多欢娱。明月有时来。一镜悬空虚。清光入蓬荜。照我颜色舒。白发对青山。形影如冰壶。颓然踞石床。日夜双跏趺。返观未生前。本来一物无。了知幻化缘。胡为有生拘。从此脱纷纠。高登常乐都。

　　寄钱太史受之

　　匡庐列云霄。江湖邈天际。地涌青莲华。枝叶相鲜丽。睠彼华中人。超然隔尘世。梦想五十年。良缘图未遂。偶乘空中云。随风至吴会。东南美山水。醒藉多佳士。一见素心人。精神恍如醉。未语肝胆倾。清言入微细。相对形骸忘。了然脱拘忌。精白出世心。太虚信可誓。苦海方洪波。愿言驾津济。把别向河梁。遂我归山志。长揖返匡庐。藏踪杳深邃。五老与七贤。日夜常瞻对。诛茅卧空山。烟霞为衣被。视此芭蕉身。一掷如弃涕。缅想未归人。驰情劳梦寐。安得驾长虹。凌风倏然至。暂谢尘世缘。入我真三昧。

　　归宗登金轮峰礼舍利塔

　　我登金轮峰。一览乾坤窄。众山如蚁奔。彭湖小如楪。万壑吼长风。吹落天边月。夜静俯下方。灯火自明灭。身一入空虚。诸想顿消歇。遥念救世尊。法身遍一切。舍利自西来。至人布三业。峰头立浮屠。庄严以金铁。爰感大丈夫。建剎舍居宅。遂为光明幢。法缘从此结。上下千余年。清凉解炎热。嗟彼众生界。四相转成劫。禅宫委荆榛。金碧成瓦砾。丛林遭斧斤。孤松独挺特。根株半剥断。枝柯将夭折。何期至人来。咒愿施膏泽。以此卜重兴。法雷震前哲。皮骨日夜长。密茂返生色。果满金刚心。荒芜从此辟。法藏自天来。龙光照岩穴。梵宇如云兴。四众增欢悦。始知净秽土。转变随心别。

　　东林怀古

　　少耽远游志。夙慕东林师。青山开白社。高贤毕在斯。惜晷刻莲漏。清修礼六时。净念绝尘想。极乐为归期。高风振千载。翘首结遐思。光容如在眼。梦寐相追随。垂老始攀陟。抚景增余悲。荒林翳頺垣。草莽重纷披。徘徊三笑处。莓苔露华滋。影堂列群彦。彷佛见芳规。古砌锁寒烟。白莲开污池。香谷发清响。地籁天风吹。邱陵有迁变。至道无改移。师有未了愿。重来亦何迟。开林傥如初。高踪尚可追。山灵久呵护。神运常在兹。我已毕命待。浊世从此辞。

　　感遇诗奉酬南康袁使君(有引)

　　九漈袁使君。治郡南康。匡南湖山。尽归化育。不唯斯民戴德。即岩穴之士。俨若端居白毫相中也。栖贤古剎。久堕荒榛。一旦举而新之。又架籋云桥。以济险道。此名山不朽胜事。法云开创。实感护法精心。承惠寺记。一言足垂千载。勒石告成。俚言致谢。
　　匡庐高入云。乾坤锺秀气。千峰列重霄。青莲拥天际。往多餐霞人。藏形养幽秘。一自远公来。开林结真契。高贤集如云。清修期出世。山色映湖光。人境两相媚。忆昔龙象俦。法幢列如市。睠彼栖贤老。舌根如鼎沸。拈槌竖拂间。直指西来意。谁知千载下。造化潜更替。宝阶堕荒榛。诸天委荆刺。长者一茎草。虽拈未见谛。况复野干鸣。难同狮子戏。钟磬寂无声。山空神鬼泣。天假至人来。灵山亲授记。示现宰官身。随缘作佛事。法雨润焦枯。甘霖泽群卉。一片金刚心。广布如大地。斯民若婴儿。慈母相盼睇。吐哺不啜甘。调剂剔所忌。凡在指顾间。鲜不为生计。千里坐春风。荒村无犬吠。顿置含齿氓。俨在葛天氏。政暇多幽况。寻山探灵异。睹此祇陀林。慨发重兴志。一举运斤手。丹榱若云翼。不日梵宫成。恍忽如天至。神力尚有余。庄严若未备。绝壑架飞梁。长虹带苍翠。玉渊卧虬龙。形影如顾视。五老与七贤。须眉云中坠。慈航设险道。往来无困躜。缅怀利济恩。岂特居方内。每接欬唾余。玉屑洒肝肺。琬琰勒佳章。片石锺鼎寄。功德载名山。匡君应列祀。樵歌接梵音。诵祝千万祀。空谷积云霞。尽为供奉器。感此希世缘。短吟写胸臆。愿言保遐龄。永锡天人类。

　　有所思

　　与君一别数千里。思君不断如流水。流水东驰去不还。我心如环之无端。举首望长空。长空杳无涯。挥手邀明月。明月有来时。光影纵相顾。可望不可攀。安得君容如满月。使我一见开心颜。

　　观侯生画山水歌

　　侯生贫压夷门客。执辔何人过其宅。独有丹青思入神。风流足可称痴绝。一室悬罄冰雪清。烟云时向毛孔生。空中麋鹿时时走。暗里山灵夜夜惊。昼长闭户门却扫。梁肉不足烟霞饱。含濡墨汁当醍醐。时人却怪形容好。频年甲子六六支。居间一半常苦饥。尺布斗粟博美酒。清泉白石令人嗤。有时独向街头立。见人未语先羞涩。都言穷骨软如泥。谁信刚肠劲似铁。三江五湖波浩荡。千岩万壑争奇状。闲披绢素淡挥毫。一齐撮在眉尖上。入山寻讨橛木株。松下一见欢相呼。吃茶只恨千锺少。问法从来半字无。老失肚大舌头长。吞吐万里明月光。星辰散落无收拾。君堪与我为奚囊。留君且向山中卧。白云片片青天幕。渴饮清流嚼紫芝。海枯石烂从他那。

　　昙花精舍歌赡祇园逸史杜将军韬英

　　我昔遨游妙严国。眼见昙花白似雪。花下林林大士身。容仪光照黄金色。此花不是等闲开。千年一度方苞胎。至人将现花先发。独为因缘大事来。大事因缘非一类。千百亿身皆度世。三乘八部应念周。十方法界随心至。或现天大将军身。威风八面如天神。万里横行略无敌。欃枪尽扫清烟尘。变化无端甚希有。亦似昙花开笑口。月下吹笙凤鸟来。马上挥戈狮子吼。一开便作人间瑞。人与花神两无二。人效祇陀布地心。花作园林功德事。将军用武不离禅。精舍小筑祗园边。对花心入无生国。闭户身居极乐天。杀机尽是降魔智。色香妙露西来意。见色闻香法界空。当场战入三摩地。氤氲造化花中主。文彩纵横迈今古。阳春号令发雷霆。风云变态驱龙虎。园林广大花无恙。精舍刚刚方一丈。古今天地芥里空。世界山河镜中像。昙花入镜倍精神。将军亦是镜中人。万里悬空如对面。眼听何如耳见真。我亦祇园花下史。时时灌溉禅那水。五蕴蔓草久芟除。四大幻身没依止。抛向炎荒如露布。镬汤炉炭无回互。忽见花间旧主人。寄声莫忘来时路。

　　木庵歌(有引)

　　净泰禅人。更字木庵。南[自/本]居士有赠。因戏书之。
　　枯木庵。枯木庵。象岭岩前狮子龛。拳枝奇曲无可攀。霜叶云披何蓝毵。望之若杌不足取。就之枯槁如真参。雪老堂中如着此。文殊前后何三三。我已老朽识海乾。与尔同坐枯木庵。

　　乌夜啼

　　寒林积雪白日西。慈乌哑哑枝上啼鸱枭在巢未敢栖。饥不得食情惨凄。虞人网罗亦何密。饥乌之肉不足食。何事绸缪日夜求。返哺不遂情何极。母子分飞两不全。况复母死归黄泉。啼声不绝如杜鹃。令子抱恨遗终天。啼乌啼乌真可怜。虞人忽死鸱枭歼。明明天道何昭然。

　　游浮山歌

　　空中一岛攒青霞。宛如香海浮莲花。岩龛石宝簇花蕊。又如帝网珠交加。我来遥登华藏界。一开双眼无遮碍。周围行树影重重。分明炳若瓶中芥。横空殿阁云中影。法身不动青山稳。飞来花气暗香浮。习习侵人重衲冷。拽杖拨开岩中雾。怪石峥嵘若棋布。指点还如数列星。一喷青天洒飞唾。石门磴道一线通。侧身半壁足不容。猿行鸟度亦不易。如何使我筋力穷。攀萝直上妙高顶。眼底湖光霞布锦。足未离地身含空。回看一似冰壶影。小转还过会圣岩。岩廊石室何奇哉。远祖因棋善说法。黑白未兆令人猜。度溪西上莲华石。朵朵金莲从地出。徘徊不见华中人。但听松风广长舌。回礼金谷丈六身。虚明无地容纤尘。劫火洞然此不坏。始信苍岩是本真。我欲诛茅依石室。余生借此藏踪迹。傥得安眠白日高。身心世界都抛掷。如何舍此从他去。一叶浮空都是寄。不若快便早归来。休教猿鹤常相忆。华藏从来是故宅。行尽十方出不得。潜身顿入一微尘。何人於此知消息。

　　担板汉歌(有引)

　　径山法窟。自大慧中与临济之道。相续慧命。代不乏人。近来禅门寥落。绝响久矣。顷一时参究之士。坐满山中。至有一念瞥地。当体现前。得大自在者。惜乎。坐在洁白地上。不肯放舍。以为奇特。不知返成法碍也。教中名为所知障。所以古云。直饶做到如寒潭皎月。静夜钟声。随叩击以无亏。触波澜而不散。犹是生死岸头事。所谓荆棘林中下脚易。夜明帘外转身难。名抱守竿头。静沉死水。尚不许坐住。况有未到瞥地。偶得电光三昧。便以为得。弄识神影子者乎。此参禅得少为足。古今之通病也。恐落世谛流布。疑误多人。因有请益者。乃笑为担板汉歌。以示之。歌曰。
　　担板汉。担板汉。如何被他苦相赚。只图肩头轻。不顾脚跟绊。纵饶担到未生前。早已被他遮一半。者片板。项上枷。浑身骨肉都属他。若不快便早抛却。百千万劫真冤家。行也累。坐也累。明明障碍何不会。只为当初错认真。清门净户生妖魅。开眼见。闭眼见。白日太虚生闪电。乾闼婆城影现空。痴儿认作天宫殿。要得轻。须放下。臭死虾蟇争甚价。乌豆将来换眼睛。鱼目应须辨真假。有条路。最好行。坦坦荡荡如天平。但不留连傍花柳。管取他年入帝京。舍身命。如大地。牛马驼驴不须避。果能一掷过须弥。剑树刀山如儿戏。若爱他。被他害。累赘多因费管带。一朝打破琉璃瓶。大地山河都粉碎。我劝君。不要担。髑髅有汁当下乾。分身散影百千亿。从今不入死生关。

　　闻沈朗臞掩关姑苏城中歌以寄之

　　火宅炎炎梦未醒。尘中一片清凉境。但见燎空烈焰高。道人一念如冰井。市声喧阗奔万马。日夜不休何为者。耳根寂灭心不生。看来尽是空中假。妻子对面如化人。返观亦似镜中身。终朝相见不相识。两眼何处容纤尘。有时神游华藏界。挥毫一洒胸中块。(朗善丹青)。
　　水光山色影重重。交罗摄入无障碍。有时坐入莲华土。地平如掌金沙布。八德池中菡萏开。香风一触心开悟。方丈一室无壁落。量含法界同寥廓。十方海会入其中。坐参更不劳行脚。匡庐万丈悬太虚。与君恰似同室居。不出不入不来往。问君此际心何如。

　　从军诗(有引)

　　余以弘法罹难。蒙　恩发遣雷阳。丙申春二月入五羊。三月十日抵戍所。时值其地饥且疠。已三岁矣。经年不雨。道殣相望。乓戈满眼。疫气横发。死伤蔽野。悲惨之状。甚不可言。余经行途中。触目兴怀。偶成五言律诗若干首。久耽枯寂。不亲笔砚。其辞鄙俚。殊不成章。而情境逼真。谅非绮语。聊纪一时之事云。
　　楚泽非炎徼。行吟愧独醒。瘴烟千嶂黑。宿草四时青。飓触秋涛怒。人靳厉鬼灵。从来皆浪迹。今日更飘萍。火宅谁堪避。清凉自可求。天低偏近日。树老不知秋。海月心何寂。空云思欲浮。却怜无住客。今复寄炎洲。旧说雷阳道。今过电白西。万山岚气合。一锡瘴烟迷。末路随蓬累。残生信马蹄。那堪深树里。处处鹧鸪啼。远道经行地。孤云独可凭。有家俱是客。无累即为僧。毒雾熏心醉。炎风透骨蒸。翻思旧游处。俨若履层冰。
　　行脚原吾事。担簦固所能。心悬万里月。肩荷一枝藤。吃食愁蛮语。安禅喜俗僧。降魔空说剑。今日始先登。
　　出世还行役。谁悲道路难。长戈聊当锡。短发不胜冠。沆瀣余三岛。炎蒸厉百蛮。天南回首处。落日是长安。
　　皇天无不覆。岂独外遐荒。曲折吾生短。驱驰世路长。但知心似雪。忽觉鬓如霜。随地堪埋骨。君恩讵可忘。昔住清凉界。今登热恼天。燠寒风气别。南北地形偏。万里同明月。千山隔暝烟。塞鸿书纵寄。不过雁峰前。
　　髫年从白业。垂老脱缁衣。岂是君恩薄。多应世道违。烟霞行李少。冰雪眼中稀。莫问前途事。家山到处归。晓起占天候。星河曙色分。潮吞丹凤日。山吐毒龙云。飘泊还鸥侣。栖迟忆鹿群。谁知逃世客。临老学从军。此日天涯道。艰虞祇自怜。海风腥酿雨。山气毒含烟。畏路从人后。冲泥向马前。始知行役苦。多在戍儿边。旅宿悲寒食。兵戈老岁年。身经九死后。心是未生前。北伐思山甫。南征忆马渊。梅花何处笛。听彻不成眠。
　　窜逐辞金地。穷荒到海涯。云容飞赤鸟。星尾曳丹蛇。弃杖林成久。挥戈日未斜。天南并塞北。是处有胡笳。
　　一钵从师旅。孤征任转蓬。形骸乘野马。心事托冥鸿。云出苍梧白。霞蒸海日红。吾生久已弃。不待此时空。
　　浮世甘为客。劳生恨此身。舌存终是苦。道在岂称贫。渴鹿争趋焰。饥乌习近人。沧桑虽未变。何地不飞尘。一息余生赘。千山去路长。问途逢牧马。挟策耦亡羊。衷热三秋日。心寒六月霜。所经如蹈镬。安敢任踈狂。幻迹元无住。逢山即当归。因看前路窄。转见此生微。时抱桑间饿。常怀漂母饥。所欣无腊月。不望寄寒衣。

　　独坐

　　浮世吾身外。劳生逆旅中。谁能一只眼。豁尽十方空。碧海飞凉月。青林散晓风。胡床箕踞坐。潇洒意无穷。

　　晚归营门

　　混俗希忘象。临戎想牧羝。前驱[利-禾+殳]忍草。左袒抝伽黎。落日江容醉。归云树色迷。行藏同倦鸟。渐渐向人低。

　　庚子岁即事四首

　　豹虎中原遍。星轺日夜驰。诏无哀痛字。人有向隅悲。远探骊龙窟。深批弱木枝。乾坤聊俯仰。愁绝一双眉。
　　清海初收捷。珠厓始罢征。剑门飞赤羽。阁道走羌兵。帝听怀柔远。王师耻战争。蛮夷应系长。不见请长缨。
　　满目黄尘暗。披肩短发垂。江湖归路杳。鸥鹭傍人疑。康济思今日。安危望此时。从来貂珥重。宁不愧恩私。
</div>
    <div class="pagination">
<a href="憨山老人梦游集_page65.html">上一页</a><span>...</span><a href="憨山老人梦游集_page61.html">61</a><a href="憨山老人梦游集_page62.html">62</a><a href="憨山老人梦游集_page63.html">63</a><a href="憨山老人梦游集_page64.html">64</a><a href="憨山老人梦游集_page65.html">65</a><span class="current-page">66</span><a href="憨山老人梦游集_page67.html">67</a><a href="憨山老人梦游集_page68.html">68</a><a href="憨山老人梦游集_page69.html">69</a><a href="憨山老人梦游集_page70.html">70</a><a href="憨山老人梦游集_page71.html">71</a><span>...</span><a href="憨山老人梦游集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
