<!DOCTYPE html>
<html>
 <head>
  <meta charset="utf-8"/>
  <title>
   了庵清欲禅师语录 - 第 29 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   了庵清欲禅师语录 - 第 29 页/共 31 页
  </h1>
  <div class="content">
   但得本莫愁末。何谓本何谓末。识心见性是本。说禅说道是末。你若识心见性了。信口而说。信脚而行。无非禅道。苟遗其本而取其末。所谓业识茫茫。无本可据。
　　学道之人不识真。只为从前认识神。无量劫来生死本。痴人唤作本来人。学者不善区别。妄认识心。以为自己。教中所谓。认贼为子。其家财宝。终不成就。净名云。法离见闻觉知。若行见闻觉知。是则见闻觉知。非求法也。六祖大师云。闻见觉知无障碍。声香味触常三昧。如鸟空中只么飞。无取无舍无憎爱。这个始是到家说话。要得相应。一念未兴已前。急着眼看。咄。
　　学此道。只贵脚蹈实地。靠实而行。若纤毫许掠虚。总落魔界。打头一着。且论见地明白。不受境惑。十二时中。便得力也。你若见不透脱。如何做得过量边事。古德道。设有一法过於涅盘。吾说亦如梦幻。若是己眼未开。如何会得。是他向上人行履处。如金刚焰。如猛火聚。无你近傍分。不是强为。法如是故。
　　佛法本无玄妙。只是自家本分事。只为抛家失业。竛竮日久。一乍入门。觉得奇特。及乎稳坐家堂。一切境界。莫匪寻常。自然不惊怪也。临济云。元来黄檗佛法无多子。便是这个消息耳。
　　佛道悬旷。久受勤苦。乃可得成。不是见得会得了便休。是他先圣。入水入泥。安住无功用。大人境界。其可粗心乎。末世比丘逴得些子影响。便谓百了千当。经不看佛不礼。一味贡高。妄自尊大。图人赞叹。以规利养。递相欺诳。习以成风。真可怜悯。有志之士。政须以古人为标榜。慎勿随顺颠倒也。

　　示灯藏主

　　从上佛祖。开示此道无过使人各了本心本性。不为外物所诱。即是出世边事。非谓别有法可传授也。但於日用二六时中。猛着精彩。虚明寂照。截断诸缘。澹泊无为。而不碍泛应。则工夫纯熟。打成一片。不妨随自己力量而行。但有一毫利益於人之事。勇而为之。无利益事。自不复作。亦无能为所为之相。迥绝功勋。功勋绝则损益之念不兴。然而逆顺境界。不着照了。当体寂灭矣。祖师云。心随万境转。转处实能幽。随流认得性。无喜亦无忧。一种平怀。泯然自尽是也。古德提唱一言半句。皆为慈悲之故。发挥千圣着眼不及处一着子。以破后昆之情执。贵图作个洒洒落落底汉。岂有毛发玄妙。可秘重哉。后世庸妄素无知识。将谓。有佛有法。有禅有道。可以传授。奴郎不辨。玉石不分。东奔西驰。随声逐色。业缘成熟。流入魔党。各各自谓。得上人法。递相欺诳。自悞悞他。良可太息。除非宿有灵骨。不受渠谩。直似玄珠下於浊水。不与俱化。则救得一半耳。大凡学佛学祖。直须所见所行。出他一头地始得。脱或徒有其言而无其志。所谓。身虽出家。心不入道。究竟为邪师所摄。无疑矣。古人云。为高必因丘陵。为下必因川泽。衲僧家一出一处。可不慎哉。

　　示觉首座

　　曹溪流非止水。一滴忽来千波竞起。灼然是有这个道理。若是力敌势均。不言可知。稍涉思惟。白云万里。如今未到个般田地。不免唤作移换人。须知宗门中向上事。断断是别。直饶究竟到不疑之地。苟大法不明。总成土苴。岂不见。兴化在三圣处作首座。尝云。我向南方行脚一遭。拄杖头未曾拨着一个会佛法底。雷声浩大。三圣闻得。乃问。你具什么眼。化便喝。雨点全无。圣云。须是你始得。是何心行。化休去。咄。圣亦休去。咄。大觉闻得。乃云。争得业风吹到大觉门下来。化后到大觉觉。请为院主。盖与大觉元是同参。一日觉唤院主。我闻你向南方行脚一遭。拄杖头未曾拨着一个会佛法底。你具什么眼。探竿影草。化便喝。不劳再勘。大觉拈棒。化拟议。有甚用处。觉便打。矢在弦上。不得不发化又喝。棺木里瞠眼。觉又打。灸疮痕上重着艾炷。化明日从法堂上过。觉唤院主。我直下不疑你昨日两喝。你为我说来。为人须为切。化云。某甲於三圣边得个宾主句。总被师兄折倒了也。与某甲一个安乐法门。老鼠入牛角。觉云。者瞎汉。来者里纳败阙。脱下衲衣。痛与一顿。杀人须见血。化於棒下。识得临济在黄檗处。吃棒底道理。精金百炼。要须本分钳锤。岂是麻缠纸裹底生活。者一段说话。蕴在胸中。有年矣。未曾敢容易对人拈出。法侄本心觉首座。自曹溪分座而来。顶门正眼。烁破四天下。雨窗拈出。以资法喜。明日东还。见老松月。却烦借问。如今何处。有者个消息。不妨因风语我。幸甚。

　　示畅藏主

　　实际理地。不受一尘。理随事变。万行门中。不舍一法。事得理融。事得理融也。宽廓非外。理随事变也。寂寥非内。古来达士。学到圣凡情尽。自然体露真常。遇物应缘。触目无滞。犹未是向上人行履处。所以云门大师道。直得尽乾坤大地。无纤毫过患。犹是转句。不见一色。始是半提。更须知有全提时节。一般汉。认得些子影响。便乃称杨称郑。眼空四海。疑悞后学。出佛身血。若是眼里有筋底。终不肯受他笼络。举一步抹过千圣顶门。拈一机捩转衲僧鼻孔。岂特天魔外道窥觑无门。便是四七二三斫额有分。岂不见。岩头参德山。才跨门便问。是凡是圣。山便喝。头便礼拜。洞山闻云。不是奯公。也大难承当。头闻云。洞山老汉。不识好恶。我当时一手抬一手搦。又不见。德山见沩山。直上法堂。东西顾视云。无。无。便下去。至山门首。复云。也不得草草。再具威仪。上方丈相见。便云。和尚。沩拟取拂子。德便喝。背却法堂。着草鞋便行。至晚沩问首座。新到在么。座云。当时便去也。沩云此子已后向孤峰顶上。盘结草庵。呵佛骂祖去在。你看他古人。一挨一拶。略露风规。非唯虎骤龙骧。直得天回地转。岂似今时丛林。无着眼处。政不知。诸大老向什么处去也。雪窦畅藏主。东嘉俊流。有志相从。江心无言。春雨无际。仙岩仲谋。作偈督遣之。业已成行以母病中止。未几会余谢事岩顶。甚不自满。兹来南堂。道义真切。因出三老之偈。余为和之。既而又欲法语为随身儆戒。不惜口业。忉忉怛怛。写此一络索。使其知有宗门体裁。脱若一念相应。蹈着实际理地。游戏万行门中。涵养磨炼。无渗漏绝依倚。撞着咬猪狗手段。千盘万折。透出金锁玄关。然后转向德山岩头。洞山云门。心眼不及处。插得手。岂不是一员本色道人耶。到者里。方知从始洎终。未尝不与山僧把手共行矣。又何亲踈远近之足云乎哉。

　　示祖灊首座

　　大丈夫秉慧剑。般若锋兮金刚焰。非但空摧外道心。早曾落却天魔胆。此永嘉大师。见曹溪后。显发自得自证三昧。以示后人之语也。看他初到曹溪。绕床振锡底气象。直是卓绝超迈。故其所得。不在一切人下。虽与一切人同处。一切人构他不得。除非同得同证者。瞥尔相逢。一挨一拶。略露风规。自然惊天动地。岂似今时兄弟。猥琐傝[(宋-木+几)*辱]。傍人门户。记持野狐涎唾。到处讨人商量。贵图口里有得说。手里有得写逞能逞解。以当参学。将谓少林直指之道。如此而已。诚为苦屈。教中所谓。弃却百千澄清巨海。唯认一浮沤。目为全潮。可怜也哉。当此法道下衰之秋。全藉有志朋友。发勇猛心。立深重愿。将从前所蕴。恶知恶觉。尽情扬向他方世界外。内不放出。外不放入。寂寂惺惺。不与一法作对。超然任运。兀尔忘缘。行住坐卧。常将生死事大。无常迅速。时时举觉。脱或向眼不见鼻孔处。见得眉毛在眼上。则体本无生。了即非速。岂永嘉所得专美哉。到此境界。却须靠着本色宗匠。炉锤锻炼。敲打出来。不妨是个法器。堪以荷负宗门。至於从上佛祖机缘。无问平易险峻。深密浅近。相应不相应。瞭然如人饮水。冷暖有不俟言而知矣。然后沉浸涵养。日久岁深。力量充足。日用应缘。纵横得妙。为人自为。总在其中。日损日益。初无二致。此乃文殊普贤大人境界。决非陋劣种性。所可企及者也。

　　示寿藏主

　　先辈灰心泯志。深山穷谷中。木食涧饮。其为枯槁。有不可胜言。而处之自若者。自非明见本体。与佛祖同一受用。其能致是哉。盖缘末上根脚下打办得乾净。而宿有灵骨。禀大智愿。一出头来。便自颕脱。古今天地。古今日月。古今人伦。何古人所能。今人莫能彷佛耶。且誵讹在什么处。窃尝观之。大凡今人。自始至终。鲜有且正因者。剃染行脚。撞入邪师恶友群类中。见闻觉知。无非声色交互之事。虽有菩提种子。不能发生。究竟熏炼成熟。筑底是个业识团子也。所得既是不真。触着则是非人我。得失欣厌。交战於胸中。因循苟且。递相欺诳。借使千佛出世。也救不得除非自解猛省。一刀截断。靠着本色师友。动静施为。一以古来明眼尊宿为标榜。直将生死事大。无常迅速为念。理会教彻头彻尾。然后发挥灵智。开示后人。则不负父母师友。生成之德耳。舍此则无所取矣。
　　见地明白。履践超诣。但有所说。自然契佛契祖。契理契机。离文字相。离言说相。坐断千差。不存途辙。既非心意识境界。自然风凛凛地耳。
　　杂华云。知一切法。即心自性。成就慧身。不由他悟。固知心生则法生。心灭则法灭。一心不生万法无咎。苟不知有转身句。未免死在平地上。故曰。平地上死人无数。过得荆棘林是好手。虚而灵寂而妙。非用功纯一。受用自在。则不能到此境界。
　　心如工技儿。意如和技者。傥脚跟下不得力。则二六时遭渠驱役。直须一念不生前后际断。则胡狲子自死也。胡狲子既死。得绝气息了。自然触目遇缘。荡荡无碍。方见道用。
　　玄言妙语。道之末也。识心见性。道之本也。古人得其本之大全。发而为大机大用。雷轰电掣。日照天临。揭扬佛祖奥旨。而使后学由是而入。虽有言语。莫非一期方便。土苴绪余。奈何流俗摭拾宝重以为奇特。弃本逐末。何缪之甚。余尝论之。以箴近习之痼。当知性体圆净。智照洞明。一切语言。文字义理之说。或邪或正。到家未到家。判然无可疑者。不然则为其惑耳。
　　山僧自幼行脚。见善知识。未尝有一点玄妙解会。在胸次中。但能於一切处一切时。不受人欺耳。惟其不受人欺故不自欺。惟其不自欺。所以不敢欺於人。末上下梢。只以正智独照。然而照中无智。智中无照。以要言之。则古人所谓。红炉上一点雪。便是者个消息也。

　　了庵和尚语录卷第八
　　了庵和尚语录卷第九
　　题跋

　　　　师侄比丘　海寿　祖灊　等编

　　罗汉图

　　内秘菩萨行。外现是声闻。少欲厌生死。亦自净佛土。住世应真五百一十六开士。莫不皆然。若夫深山大泽。实圣贤所都。决非凡夫肉眼能见。独天台方广。灵异显着。画者得以图之。然又乌得其彷佛哉。以要言之。聚沙为塔。爪画为佛。不失为入道之渐。况精妙若此者乎。一衲宝之宜矣。苟能返观自心之体。广大悉备。四圣六凡。由之建立。三昧六通。由之发现。乾坤日月。江海山川。由之出生。便可掩卷一笑。余尚何言。

　　佛果禅师书

　　佛祖传持大事。所谓三要正印也。自非根性猛利。智愿宏远。曷致机感相应。而能荷负哉。历观先世。的的相承。耀古腾今。辉天鉴地。岂苟然耶。法运垂季。人根益劣。假名窃位。以芘无似之身者。比比有之。未免互相欺诳。所学既已无本。安知有建法立宗。剎生接物。始终一节之要哉。拜读佛果老祖所答诏公嗣书。不胜感慨。竺芳首座。授受有自。惟励精力行之。则古道或尚可见也。

　　大慧和尚墨迹(三)

　　才高谤起。法盛魔强。此草堂以为妙喜南迁之兆也。因思五祖谓能大师曰。夫传法者。命若悬丝。今妙喜帖中后语勿使天魔知之。又设巧便矣。可不慎哉。
　　参学兄弟。未有正见。而务外学。故先德有杂毒入心之诫。老妙喜榜之於门。罚及邻案。在洋屿一夏打发一十三人。夫岂偶然。雪峰龙岩翁得此榜。时以示人。不为无补。
　　妙喜亲书别帖。是亦残编断简。却有别峰无准两代古佛批判。二百年后得之。夜光明月不换於乎道德之能。取重於人如此。而人自不能力致之者。又将奚算。

　　五尊宿真迹

　　天上无双日。人间只一僧。此慈云哭四明之语也。吾於慈云。无间然矣。妙喜隰州。同唱斯道於玉几太白千载一时。不可复见玉山虽后於两翁。而道德文采。曾不少让。石溪能传聩祖不传之衣。亦一代宗工也。此五真迹。生气凛然。在在当有神物护持耳。

　　妙喜禅师圣徒首座二帖

　　少时阅大慧禅师广录。知参禅之难。观圣徒颜公释难文。知为僧之不易。自是两翁风度。常在心目间。明公从妙喜於衡阳所得亦不少已。尝以大禅称之。逮授衣之际。叮咛戒饬。乃曰。如将梵位直授凡庸。你也须生惭患始得。又知付授之难如此。近世庸妄。视同儿戏。大法之微。有所自也。於此未尝不泪下。圣徒道德才思一狐之腋。所遗敬如庵小帖词语温雅。笔意精熟。无在而不妙也。德侍者其宝之。

　　宋孝庙赐佛照禅师御札

　　自昔帝王。存诚佛道者。盖常有之矣。然而日应万机。兢兢业业。而不敢少忽。至於涵养圆熟。染净不二。迥离四病者。其惟孝庙欤。伏读所赐佛照御札。叙所得若此。后世臣子。不学无知。妄肆毁斥者。可悯也夫。

　　佛照禅师墨迹

　　栢岩为洞山下得一转语好。遂开粥相延。则檀林无杂树也。育王以之故。能慎择以警游惰。又谓看经不必多。但研穷法理。以悟为则。至於收拾精神。理会腊月三十日生死公案。直欲攻其兄出淤泥而登彼岸尔。老佛照此书。百世师法也。

　　别峰涂毒二禅师手泽

　　别峰涂毒其道德位望。并驱争先。是皆人龙僧凤也。此偈此简。皆肆口而说。肆笔而书曾不经意。深足以发明言外之旨。彼胶於情识者。方以雕虫篆刻为事。睹之未始不茫然自失也。悲夫。

　　涂毒禅师墨迹

　　湛堂昔因决渠水溅衣。豁然大悟以白真净。净诟曰。此中乃可容藞苴耶。今观策禅师与勤道者小简。才有肯重。便成渗漏之语。自得之妙暗合孙吴然元酒大羹固非常流所能知味。大圆智公。不可谓不知人也。

　　佛灯珣和尚墨迹

　　昔妙喜谓。佛灯为临济顶中髓。杨歧眼里睛。棒头明杀活。喝下辩踈亲。以此而骂佛骂祖。卒灭吾宗。於骂天乎何有。赠规之偈。舐犊之情。於此见佛灯。何异水中捞月。识者辩之。

　　长灵卓和尚手帖

　　灵源出晦堂之门。其粹密岩正。真万世师范长灵克家子也。是以荷负正宗之心。咄咄不辍口。犹自谓筋疲力苶。止可暖热些些门庭而已。若觅委托大缘。诚未易得也。读至此俯仰今古。为之慨然。至於应涉事事与世相反。警救不逮。惟恐混而为流俗之旨。真药石之言也。

　　慈受深禅师偈

　　老慈受散慧林之席。为台山之游。灵岩专使。於天封寺访寻得之圆照故隐。遂为中吴禅学都会。居三年。而有蒋山之命不赴。四明太守以阿育王山招之。亦不赴。未几。蒋山专使再至。不得已从其请。复还三佛旧观。吁。何其盛哉。及谢事归洞庭包山。若将终焉。犹於灵岩。似未能忘情。因其僧堂之落成。故有我亦老来思旧隐异时去借板头眠之句。余晚生无状。备员洒扫者三年。睹境怀人。实深仰止之叹。觉维那出视手泽。谨拜手以识。

　　应庵和尚送中峰偈

　　堆云钵袋子。已是当面拈出。因甚却道未曾分付。所谓。吾有末后着。待归要汝遵。元来老子。得与么絮。拜观此卷。不觉凛然。

　　张魏公所书心经

　　摩诃般若波罗密多。梵语也。此翻大智慧到彼岸。所谓。达佛心宗之径也。观自在即能行之之人也。照见五蕴皆空。即此智慧之力也。度一切苦厄。即到彼岸之时也。至於空色互明。理事俱遣。即佛与众生同一体。处处皆同真法界。受用自在三昧也。紫岩公印心於佛果。扩充於妙喜。以之致君唐虞。中兴王业。观其腕头。盛有回天之力者。其观自在之流亚与。故其笔是经。以寿后世。即自觉觉他之道。无有穷也。然未易与儒墨自卦者议。

　　陆放翁所制无用禅师语录序

　　百丈得大机。黄檗得大用。兼而有者。是为德山临济。观其棒喝交驰。主宾互换。莫非揭示此个宗旨。岂下劣种草。所得而与哉。老妙喜於圆悟室中。得此机用。应庵谓其黑漆竹篦。掀翻海岳。从头打过。虽是死马医。就中要妙。固是抓着渠痒处。札着渠痛处捡点将来。大似普州人送贼。天童全禅师。出妙喜之后。启迪学者。用而无用。语录行世。未始有言也。今览陆务观所作序文。提水放火。大段可畏。至於识破韩潮州。正是说得宜其与无用同参者矣。雪间宝此遗墨。慕贤尊祖之意。历历可佳。夫岂徒为耳目之玩哉。

　　密庵和尚墨迹
  </div>
  <div class="pagination">
   <a href="了庵清欲禅师语录_page28.html">
    上一页
   </a>
   <span>
    ...
   </span>
   <a href="了庵清欲禅师语录_page24.html">
    24
   </a>
   <a href="了庵清欲禅师语录_page25.html">
    25
   </a>
   <a href="了庵清欲禅师语录_page26.html">
    26
   </a>
   <a href="了庵清欲禅师语录_page27.html">
    27
   </a>
   <a href="了庵清欲禅师语录_page28.html">
    28
   </a>
   <span class="current-page">
    29
   </span>
   <a href="了庵清欲禅师语录_page30.html">
    30
   </a>
   <a href="了庵清欲禅师语录_page31.html">
    31
   </a>
   <a href="了庵清欲禅师语录_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
