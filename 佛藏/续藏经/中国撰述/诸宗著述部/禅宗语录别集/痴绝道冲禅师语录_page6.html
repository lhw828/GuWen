<!DOCTYPE html>
<html>
<head>
    <meta charset="UTF-8">
    <title>痴绝道冲禅师语录 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痴绝道冲禅师语录 - 第 6 页/共 7 页</h1>
    <div class="content">　　今天下丛林浩浩地。能有几人。知得此毒来处。若要知得。但於临济未见黄檗时会取。宗宝藏主。道聚甚久。袖纸觅语。以为警策之方。因出此以遗之。

　　示祖印侍者

　　达磨祖师。自西天来。将仐无文印子。印破尽大地人面门。更无一仐漏网底。其柰十仐有五双。不知落处。在今天下。丛林老宿。各各自谓。能用此印。譬如三家村里人。妄号帝王。自取诛戮。若要作达磨儿孙。远之远矣。除是有一口吞尽佛众生底气宇。方知得此印落处。便能信手拈来。於一切处。印破人面门。不为忝矣。是他古灵和尚。於百丈处。得此印入手。便将此印。於受业师面前。倒拈逆用。不守故常。一日为其师浴时抓背。错用此印。令其於无佛处。放光动地。至今挂人唇吻。
　　祖印侍者。以师老而归。汝师若效古灵之作。勘证汝之所得。试为拈出。

　　示祖徽侍者(见住治平)

　　佛法淡薄。祖道凌迟。无甚今日。间有一仐半仐。有志於道。天资不高。气宇不大。急近功。忘极果。便软暖。悦纷华。师家顺之则喜。逆之则嗔。示之以诸佛菩萨境界。乐以相从。锻之以夜叉罗剎手段。惧而弃去。欲佛法之兴。祖道之盛。不其难乎。临济见黄檗痛棒。大愚言下知归。德山见高亭。隔江招手。便乃横趋。黄檗德山恁么为人。且道逆耶顺耶。诸佛菩萨境界耶。夜叉罗剎手段耶。这里须是有临济天资。高亭气宇。缁素得明。担荷得行。佛法之兴。祖道之盛。尽在是矣。

　　示继能净头

　　古人云。若人欲知佛境界。当净其意如虚空。远离妄想及诸取。令心所向皆无碍。如何是佛境界。元是自家自心。日用常行之道。只为当人。日逐埋头。於事事物物之中。随境流转。要得与佛境界相应。但能十二时。念念无间。心心不舍。一旦如闹市里。逢着故人。恶。你元来只在这里。到这个田地。妄想诸取。当下冰消。事事物物。皆为吾之妙用。便可向粪扫堆上。现丈六金身。厕坑里虫。深谈实相。运筹酌水。不是别人。扫地涤槽。皆非他物。譬如虚空。具含众相。於诸境界。无所分别。便恁么去。犹是小小歇场。若不遇大手脚底宗师。为伊尽底揭翻。别行一条活路。未免坐在这里。向解脱毒海。头出头没。无透脱之期。
　　继能净头。直须猛省。彻底洞明。以透脱为期。则诸方具大手脚底宗师。必能为子点破。

　　示本觉长老

　　祖道之不振。盖始於为师者之不远到。专立於语言。眩耀於知见。以为笼罩学者之具。而学者无大志。徒徇世之所慕。时之所习。甘自陷溺於知见语言之域。而不知反。师与学者。递相狐魅。回视拈花微笑。面壁安心之旨。宁有不愧於心乎。大抵无拈花面壁之体裁。不足以为师。无微笑安心之根器。不足以参学。虽曰去古既远。世变益衰。人心愈讹。淳者日漓。厚者日薄。拈花面壁之风。不复作。微笑安心之人。不常有。而不知此道之在天下。虽历百千万亿劫。惟一日如也。有人於此。立地顿证。佛法世法。罗笼不着。凡情圣解。殒碎无余。不堕语言之域。渠自有超宗异目爪牙。等闲用将出来。非特一洗世之所慕。时之所习之弊。便见拈花面壁。已是欺人。微笑安心。未得独脱。傥能如是。何患祖道之不振耶。

　　示智光侍者

　　逢蒙学射於羿。尽羿之道。於是杀羿。衲僧家。寻师择友。访道参禅。纵饶尽羿之道。若无杀羿之心。未免只是个依草附木精灵。守古冢底鬼子。有什么用处。山僧百无所解。亦无羿之道可学。纵有杀羿之心。亦无施展处。

　　示祖庆藏主

　　世尊拈花。金色头陀失笑。达磨面壁。二祖觅心了不可得。自此西天四七。唐土二三。的的相承。如水传器。涓滴不漏。皆是上梁不正。下柱参差。直得尽大地丛林。浩浩地商量。总道我单传心印。是有恁么事。无恁么事。若道有。丈夫气宇安在。若道无。只如诸方列剎相望。各各自谓直指人心。又且如何排遣。明眼汉。没窠臼。却物为上。逐物为下。试向未拈花。未面壁时。荐取有临济吃黄檗拄杖体裁。始可参学。无黄檗打临济底拄杖。安可为师。而今南方浩浩。师与弟子。递相狐魅。而不以黄檗临济为则者。吾知其为佛法中罪人。相率为地狱种子。岂不大哀也哉。祖庆藏主。乞语。以此示之。傥如所示而行。佛法不致寂寥也。

　　示德莹侍者(见住超化)

　　衲僧家。出丛林。入宝社。直欲透生死。超佛祖。然则生死之变。人之所畏。作么生超。佛祖之道。人之所欲。作么生超。这里若是个没量大汉。呼唤不回。笼罩不住。孤危峭绝。独行无侣。便见未尝有生。安得有死。奚畏之有。未尝有佛。安得有祖。奚欲之有。透与不透。超与不超。生死之变。佛祖之道。更无一丝毫。为障为碍。然后念念生死。不为生死所畏。处处佛祖。不为佛祖所拘。方始名为了事衲僧。真不负平生行脚本志。苟或不然。则十二时中。被生死之变所惑。佛祖之道所欺。无自由分。便是地狱劫住。可不勉哉。

　　示以南侍者

　　江西以南侍者。欲乞语。往参径山佛鉴老子。余闻暂到。传其上堂语云。径山今夏。安众万指。口在凌霄峰顶。米在平江管下。将口就饭则易。将饭就口则难。饭是米做。诸人备知。且道唤什么作口。(良久云)老老大大。摇两片皮。口也不识。佛鉴老子。大施门开。来者不拒。南欲往见之。而需山野之语。是渠通身是口。通身是饭。岂问难易就不就耶。佛鉴纵有两片皮。无处施设。方见山僧三十年前。未尝与人。错下仐注脚。

　　示法印首座

　　无上法印。自黄面老子。於拈花处。一错分付之后。累及西天四七。唐土二三。天下老和尚。递相印授。直至于今。将错就错。然穷其错处。初无他术。别没誵讹。只要仐没量大人。离心意识。出圣凡路。提此法印。於一切处。与人印破面门。使其个个将错就错。知此无上法印。不从他得。不辜黄面老子。一错分付之旨。而今列剎相望。据位称师。莫不自谓提此法印者。而参学之士。挑囊负钵。在处如林。亦莫不自谓求此法印者。虽则各各孜孜克己。汲汲用心。或散於他意。成涉於他岐。或窃美名以自夸。或饰空言以欺世。师与弟子。互相热瞒。犹如水母。以鰕为目。欲望其黄面老子。一错分付之旨。直是远之远矣。昔永首座。与慈明同辞汾阳。而永未尽此法印之妙。相伴慈明二十年。终不得究竟。一夕围炉夜深。慈明以火筯敲炭曰。永首座永首座。永咄之曰。野狐精。慈明遂指永曰。讶郎当汉。又恁么去也。永由是。方得此大法印入手。看慈明。自汾阳处。得此无上法印。便解将错就错。用将出来。果能药永首座无病之疾。虽然。亦未免递相钝置。
　　蓬山印首座。亲自浙翁会中来。深明黄面老子。一错分付之旨。与余数处道聚。此无上法印。已不待举火筯敲炭时。顿领其要。行将提此印。以印破一切人面门。诚不辜浙翁印授。将错就错之根源也。

　　示绍甄首座(前住衢州南禅)

　　佛法至妙。妙在明心。心若洞明。十方通彻。既是十方通彻。只如北郁打三更。因甚西瞿日未暮。这里见得彻去。便见西天四七。唐土二三。天下老和尚。主宾互换。棒喝交驰。拈拂敲床。搬土曳石。擎杈竖指。打地斩蛇。一机一境。一言半句。尽在未屙以前。只要仐人。於父母未生时。荐取自己本来面目。自然有言皆破。无法不摧。风尘草动辨端倪。放去收来无剩法。至於睦州识临济。为阴凉大树底眼目。亦不出这仐元由。在今天下。具此眼目者。如星中之月。
　　绍甄首座。有志於道。心愤愤。口悱悱。探尽诸方浅深。平分灵山半座。已见一斑。更力勉旃。莫惜此大眼目。试请指出一仐半仐。大树之荫。俾阴凉天下。非特见凌跨睦州。生吞临济底气宇。亦乃不负平生行脚眼目也。

　　示宝传维那

　　宝传维那。自灵山来。乞语。因记得。云峰悦禅师。参大愚芝和尚。别无玄言妙语。以警之。只向他道。佛法不怕烂却。且为营炭。且为乞食。且为我悦众。一一就职。殊无难色。然终恨大愚不为其说。正兹闷闷不已。忽闻后架桶篐爆声。蓦然契悟。急走方丈。大愚见之。便云。且喜维那。大事了毕。只如云峰。不措一词。大愚便谓其大事了毕。大愚初无一语。以警之。云峰因甚悟去。大抵煅圣凡。烹佛祖。大炉鞴。恶钳锤。的的相承。以寿后世。传罔极。施无穷。断要仐生铁铸就底汉。脱体荷担。如云峰闻桶篐爆一回。始可作达磨种草。若不然者。吾宗丧矣。
　　宝传维那。乞语为警策之方。以云峰见大愚因缘。示之。更能向云峰未见大愚以前。着得一只眼活。便见。山僧败阙。不同小小。便以此所示之语。投诸火中。大丈夫之能事毕矣。

　　示绍隆禅人(住慧果)

　　参学人。见地不脱。理智不忘。堕在解脱毒海。情识未泯。识境不空。全是业识痴团。业识痴团不破。解脱毒海不竭。正是生死根本。欲造佛祖之道。直是三生六十劫。但能於此。从空放下。尽底掀翻。独脱无依。丝毫不犯。未是衲僧家泊头处在。岂不见。云门大师道。直得尽乾坤大地。无丝毫过患。犹是转句。不见一色。始是半提。更须知有全提底时节。且作么生是全提底时节。这里着得一只眼活。便见云门大师。遍界横尸露骨。佛祖之道。当甚破草鞋。始不负平生参学眼目。

　　示师智知客(监收前衡州花药)

　　日用常行之道。岂在事物之中。千圣不传之宗。不拘玄妙之域。若不是个脚踏实地汉。妙在转处。安足以语此。事物之中。见得彻去。千圣不传之宗。念念现前。玄妙之域。打得脱去。日用常行之道。处处合辙。
　　昔晦堂。一日见黄龙。有不豫之色。因逆而问之。黄龙曰。监收未得人。晦堂以感副寺为对。黄龙曰。感尚暴。恐小人所谋。晦堂曰。化侍者稍廉谨。黄龙曰。不若秀庄主。有量而忠。看他黄龙。择一监寺。其精审如此。则其煅圣镕凡三昧。不妄予人。它可知矣。然则参学道流。处事物之变。暴性一发。鲜克有济。果能於日用中。廉谨处己。忠亮御物。则千圣不传之宗。夫何远之有。

　　示若敬藏主(见住普门)

　　游江海。涉山川。寻师访道为参禅。自从认得曹溪路。了知生死不相干。永嘉大师。才开臭口。便见乡谈。有人向永嘉未开口已前。着得一只眼活。掀翻本有之江海。踏碎自己之山川。无禅可参。无道可访。发无师智。纵自然智。曹溪一路。只在目前。南闽故家。不居心外。全生全死。不为生死之所拘。自去自来。岂有去来之所碍。如是则未跨飞猿岭。遍游江淛丛林。不出圆悟关。已到海南乡井。
　　岂不见。玄沙和尚。行脚到飞猿岭。蓦然触着脚指头。血出。忍痛云。身非我有。痛从何来。后来雪峰。谓之曰。备头陀何不遍参去。玄沙云。达磨不来东土。二祖不往西天。大惠云。此语已迟了。当触着脚指头。流血时。便恁么道。亦免雪峰指注。若敬藏主出岭遍参。而不知曾触着脚指头也未。若曾触着脚指流血。不知在未出岭时。已出岭后。世无雪峰。为子证据。山僧亦无定古今底眼目。为子印之。然玄沙自触着脚指流血时。非但玄沙忍痛不禁。至今尽大地人。忍痛犹未彻在。不知藏主。曾觉痛么。三十年后。亦未免遭人捡点。

　　示本然禅人(化僧供)

　　古德云。道在迩。而求诸远。事在易。而求诸难。只如道之与事。为一为二。若也辨白得出。便见。难之与易。近之与远。皆为吾之妙用。自然在在处处。皆用此心。物物头头。复有何事。设使是非得失。极於万变。逆顺取舍。日用万差。无非活人之路。参学道流。得到恁么田地。岂止随处作主。遇缘即宗。一切时。一切处。行住坐卧。逆顺纵横。不动秋毫。抟妙喜世界於掌中。取上方香积。以饱三万二千众。皆是游戏三昧。赢得边事。所以道。佛法至妙。妙在明心。心若洞明。十方通彻。正恁么时。若向衲僧门下。天地悬隔。
　　本然禅人。极有志於道。见山门三庄被水。一众乏粮。损自己资千余缗。蕲转化一切檀信。自正至八月。开供养门。以济常住之乏。因袖纸觅语。余嘉其运心殊胜。且问其衲僧门下。有何长处。然曰。待化事毕。即为说破。余曰。灵利衲僧。不拨自转。前途必有闻弦赏音者。

　　示至明维那(前住袁州报恩)

　　大哉心乎。巨无不周。细无不入。增不为赘。减不为亏。默尔而自运。寂然而善应。不疾而速。不行而至。方体不能拘。度数不能穷。昭昭然。在於日用中。而学者不得受用者无他。盖情想汩之。利欲昏之。细则为生住异灭所役。粗则为地水火风所使。忘己逐物。弃真取伪。卒於流荡不返者。举世皆是。傥能去心之蔽。复性之本。於日用中。明见此心。则情想利欲。生住异灭。地水火风。皆为吾之妙用。以此随缘自适。更何生死去来之为碍耶。克宾维那。在兴化会中。吃棒赶出院。所谓精金百炼。要须本分钳锤。非兴化。不能行此令。非克宾。不足以当之。虽然。当兴化举令之时。若有一人。拊掌呵呵大笑。管取兴化父子。别有长处。当时既已放过。且道。即今事作么生。却请至明维那。下取一转语。

　　示智永禅人(开接待)

　　海智隶洪之普贤。实当四通八达之冲。凡发足游方之士。罔不由兹。而寺素乏恒产。难於供给。智永上人。山中之俊。慨然曰。我遍走诸方。脚头所至。四事供养。如归故家。岂我此方。云水往来。无所栖息。由是发心。募十方檀信。共办兹事。乞语於余。余谓之曰。百丈以前。无住持之责。无寸土之蓄。得道先辈。隐於深山穷谷。一旦腥膻发路。四方学者。裹粮相从。以觊一言。脱去生死。是故当时。坐脱立亡。扶宗竖教。在在皆是。今则不然。凡出丛林。入保社。游江海。涉山川。足迹所及。即享温饱。然求一人半人。洞彻此心。宏大此道。蔑闻者何也。永曰。然有是哉。去古既远。人根微劣。即其草衣木食。山栖水宿。必有[真*真]覆。莫能兴之病。我之所志。盖亦黄面老子。化城宝所之本意。请为我书之。以劝一切檀信。共成兹事。自今已往。去来休息之士者。岂无不历化城。直登宝所。别有生涯者耶。又何患心之不彻。道之不宏。所谓百丈以前事。夫何远之有。余嘉其用意之博。书以遗之。当有知子之意。了此胜缘。

　　示德琛书记

　　德琛书记。以玩珠歌。相示山僧。展卷谛观。被珠光一烁。东西不辨。南北不分。不知此珠。自何而来。而珠乃千变万化。七纵八横。玩弄此珠。如此之奇绝也。山僧每患。兄弟不识此珠。随物所转。三界流浪。间有得此珠者。一味宝惜。以为家珍。不肯放舍。於光影里。自现神通。向解脱海。自呈妙用。无有出期。正是生死根本恰似个蜣螂。抱粪团相似。只管从净地。衮来衮去。自不知止。亦不知臭。忽被人一击。击碎粪团。抹杀蜣螂。元只是旧来。一片净地。兄弟既得此珠入手。正好入大炉鞴。求恶钳锤。千煅万炼。俾此珠消殒。光影顿忘。解脱海竭。依前只是旧时人。亦无许多神通。不做这般妙用。终日闲闲地。如寻常人一般。等闲触着。自然水底火发。岂不见。南泉和尚示僧云。如是弄珠说珠光徧。有金盘在即得。忽被拈却金盘去。何处弄珠。向甚么处。寻他光。遍与不遍。僧礼拜。泉云。大难大难。古人骂你。田猎渔捕。唤作运粪人。南泉老人。慈悲深厚。以譬喻言词。使人识自本珠。顿忘所解。要且只为拈却金盘。不能为此僧。击碎此珠。是故目之。为田猎渔捕。为运粪人也。大丈夫汉。气吞佛祖。终不学田猎渔捕。为运粪人者。碎却此珠。自成活计。亦免初玩再玩三玩底工夫。流出胸襟。盖天盖地。始不辜负平生行脚本志。然虽如是。且道此珠。毕竟自何而来。却请下一转语。
　　去俗人家寄宿。看他得底人。吐露个消息。直是天回地转。雷动风行相似。无你近傍处。无你凑泊处。岂待人禅床上说。雪纸上写得。以为参学耶。山僧不是作家。只是瞌睡老和尚。虽千圣。亦不知其落处。
　　继定上人。相聚既久。纵你有脚才跨门。便知宗旨底眼目。也未梦见蒋山在。且道。蒋山有甚长处。试检点看。

　　痴绝和尚语录卷下(终)
 龛铭

　　予绍熙壬子。出峡。夏於公安二圣时。松源倡密庵之道於饶之荐福。旱暵艰於着众。适西湖妙果虚席。松源举云居首座曹源。应选。亦密庵之嗣也。听其入门提唱有省。遂投诚而住。未几归侍司。甲寅夏。曹源有信上龟峰之命。复从其行。留三年。出淛。松源由虎丘迁灵隐。遁庵住华藏。肯堂住净慈。皆往从之。松源在灵隐。门庭孤峻。八阅月。而后得归堂。凡求挂搭。必呵斥不得亲。一日忽曰。我八字打开挂搭它。自是它蹉过了。当下始知。昔在龟峰三年。曹源怒骂嬉笑。皆为人之方便也。自此不疑天下老宿。到与不到。皆瞒我不得。已而随缘放旷。曹源顺寂。后二十年。为人推出。瓣香不敢忘。凡六处。所聚兄弟。不可谓无。只是用翳睛法者少。苦哉。吾宗丧矣。今年八十二。时节将至。扶病执笔。直叙得法之由。刻诸龛阴。以昭至信。淳佑十年。岁在庚戌。三月初六日。痴绝书。

 径山痴绝禅师行状

　　师名道冲。自号痴绝。武信长江苟氏子。母郭氏。尝梦。经行木瓜树下。其实累累。取而食之。占者谓。当产奇士。已而师生。丰上短下。资禀过人。长应进士举。不利。受释氏学於梓州妙音院。礼修政落发。游成都。习经论於大圣慈寺。未几。以名相厌人。雅有志於出世间法。绍熙壬子。出峡。回旋荆楚间。时松源岳。倡密庵之道于饶之荐福。径造其庐。适值岁饥。闻曹源生首众云居。松源以西湖妙果举出世。师听其入门语。有省。参堂俾侍香。甲寅夏。复从之。徙龟峰。留三年。以偈辞入淛。有尚余穷相一双手。要向诸方痒处爬之句。江湖至今传诵。松源主灵隐。门庭高峻。不妄许可。师栖笠八阅月。未得归堂。每嗫嚅。欲自言。娄呵斥。不容近。一日有告之松源者。松源曰。我八字打开。挂搭他。自是他当面蹉过。师闻此语。口耳俱丧。始知侍曹源於妙果龟峰时。嬉笑怒骂。无非善巧方便。自此不疑天下老和尚舌头。既而曹源顺寂。遍历诸老之门。踰二十年。净慈肯堂充。华藏遁庵演。一见以为法器。知密庵之传。必复兴於异时。其后潜庵光。一翁如。痴钝颕。掩室开。淛翁琰。皆分半座。俾倡所学。
　　嘉定己卯。由径山。应嘉兴光孝请。一芗为曹源。修末后供。宝庆乙酉。被堂帖。移蒋山。蒋山田多。依山濒水。旱潦不常。岁租不足以供众。师攻苦食淡。相安於寂寞。十四年。始终如一日。
　　时参枢抑斋陈公。开阃金陵。素敬师操行孤高。举似於闽帅东畎曹公。会鼓山虚席。即命师主之。未行迁雪峰。嘉熙戊戌入院。甫半载。有。
　　旨。住太白名山。适育王住持。未得人。因师之至。又强之。兼领。师往来两山间。四方学者。从之如归市。声闻京师。淳佑甲辰。
　　诏移灵隐。说法飞来峰下。追念密庵松源旧游。方思所以振起祖风。而魔事出於意料所不及。难以口舌争。遽动终老故山之志。伐鼓亟去。虽京兆尹节斋赵公。致书力挽。堂帖有虎丘之命。升师虚斋赵公。以蒋山起之。俱莫能回其意。
　　戊申春育王散席。诸大老。落落如晨星。惟师为丛林尊宿。众举於朝。日夜傒师之出。亦固辞乃已。明年己酉。访丞相弘毅游公。侍郎沧洲程公。於苕溪私第。归涂京兆节斋赵公。命驾遣书。要於路。留连郡治。弥两旬。欲挽之为法华开山。恳祈再三。不得请。而勑牒住径山之命继至。师谓。先诺。固不可违。
　　君命岂应引避。乃以九月。至法华。踰月登双径。实踵无准范之后。人神向合。声欢如雷。俄染疾在心膈间。饮啖日减。自冬涉春。形体虽羸。而升堂提倡。精明如平时。三月六日。忽手书龛记。叙得法之由。遣遗书十数。且口占法语。寄无准塔所曰。无准忌。在十八。吾以十五即行。不得瓣香修供矣。侍僧骇其言。而以遗偈请。师笑曰。末后一句。无可商量。只要个人。直下承当。即命笔。书辞众上堂曰。世尊临入涅盘。告众云。汝等善观吾紫磨金色之身。瞻仰取足。无令后悔。今日即有。明日即无。拈云。世尊平生。用尽伎俩。临死之际。求生不得生。求死不得死。山僧则不然。要行便行。要去便去。八臂那咤拦不住。
　　自是屏医却药。果至十四日夜分。起坐移顷而逝。后三日。茶毗。舍利五色。粲然。弟子遵遗教。奉灵骨。以庚戌五月十九日。归葬金陵之玉山庵。学徒追悼不舍。中分其半。建塔径山菖蒲田玉芝庵。实是月二十四日也。寿八十二。腊六十一。
　　师纯诚无伪。表里如一。待人恕而律己严。应世圆而领众肃。住山三十年。所至以激扬宗风。为己任。以道法未得其传。为己忧。平居简淡沉默。若不能言。及坐筹室。勘验衲子。机锋一触。犹雷奔电掣。海立江翻。皆茫然莫知凑泊。誓不轻以词色假人。重误来学。晚年无他好。多留意字法。於小楷。最得三昧。往往端严凝重。类其人。僧俗归敬。求法语偈赞。无虚日。虽祁寒盛暑。挥染不倦。士大夫多乐从之游。而尤为名公巨卿。所推重。以至声名喧传海外。有具书礼。犯鲸波。而来问法者。其道德。有以服人。一至於此。方在天童育王时。被旨开堂灵隐。束担将戒行。而邻峰疾之者。声言欲嗾群大逞。梗於中道。左右闻之。举以告师。曰吾平日。以诚实接人。将何以加我。略不为之动。彼亦终於无所施而止。双径冷泉太白雪峰。海内甲剎也。近年以来。萌欲速之念者。挟奥援矜。智巧历阶而上。力可以通神。师则不然。短褐布衣。终其身。不为势利所动。故其进不由介绍。其退心常泰然。真法门之栋梁。后学之标准也。锺阜去东阳六十里。玉山实介其间。由润而升。禅锡经从。曾无驻足。放包之地。师诛茆结庐。凿石开径。倒囊钵所有。不足以给土木之费。京湖制师无庵孟公。秋壑贾公。闻而为之助。京尹节斋赵公。继捐金粟。以相其成。於是即庵之傍。定[疗-(日/小)+土]骨之所。峰峦回环。龙虎对峙。既尽挹金陵诸山之秀。而玉山玉芝。其名又适相符。夫岂偶然哉。故其亡也。葬如其志。
</div>
    <div class="pagination">
<a href="痴绝道冲禅师语录_page5.html">上一页</a><a href="痴绝道冲禅师语录.html">1</a><a href="痴绝道冲禅师语录_page2.html">2</a><a href="痴绝道冲禅师语录_page3.html">3</a><a href="痴绝道冲禅师语录_page4.html">4</a><a href="痴绝道冲禅师语录_page5.html">5</a><span class="current-page">6</span><a href="痴绝道冲禅师语录_page7.html">7</a><a href="痴绝道冲禅师语录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
