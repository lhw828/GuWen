<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游集 - 第 6 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游集 - 第 6 页/共 83 页
  </h1>
  <div class="content">
   零陵李生应祯。请益心性之旨。因示之曰。夫心性者何。乃一切圣凡生灵之大本也。以体同而用异。因有迷悟之差。故有真妄之别。所谓三界惟心。万法唯识。以迷一心而为识。识则纯妄用事。逐境攀缘。不复知本有真心矣。若知真本有。达妄元无。则可返妄归真。从众生界。即可顿入佛界矣。达磨西来。单传心印。顿悟法门。正是顿悟此心。此禅宗心性真妄之旨也。若夫吾儒所宗。尧舜禹汤文武周公孔子所传之心性。则曰唯精惟一。以精一为宗极。而有人心道心之别。此亦真妄之分也。但世教所原不出乎此。其曰道心。则不迷不妄之性也。其曰人心。则迷性而为情。世人但知用情而不知用性。但知波而不知波原水也。故孔子曰。性相近也。习相远也。性近则水原无波。习远则逐波忘水。水尚不知。而况了达湿性无二乎。且如本一水也。而以醎酸苦辣和之。则淡性亡矣。其湿性则本无二也。是知众味乃妄之变也。其湿性不可变也。不可变者真。可变者妄。若达湿性无二。则众昧不可得而有也。所谓尧舜与人同耳。同者性也。不同者妄也。又曰。人皆可以为尧舜。其可为者性也。不可为者习也。人之所习。苟舍污下而就高明。则日远所习而近於性。是可与为尧舜者亦此习耳。习近於性。即禅家渐修之行也。以世儒之学。未离凡近。去圣尚远。非渐趋无以致其极。故圣人立教。但曰习。曰致。曰克。其入道工夫。在渐复不言顿悟。若夫禅门则远妻子之爱。去富贵之欲。诸累已释。切近於道。故复性工夫。易为力。故曰顿悟。以所处地之不同。故造修有难易。其实心性之在人。本无顿渐之差。但论习染之厚薄。此入道要也。若究心性之精微。推其本源。禅之所本在不生灭。儒之所本在生灭。故曰生生之谓易。此儒释宗本之辨也。心性之说盖在於此。若宗门向上一着。则超乎言语之外。又不殢心性为实法也。

　　示假幻然给谏请益

　　诸佛出世。无法可说。祖师西来。亦无实法与人。但为众生种种颠倒执着之情。随宜击破。令舍执着。顿悟本有而已。以众生痴迷执着之心。坚固难破。加以历劫无明烦恼。业障根深。难得顿悟。故费吾佛四十九年无量方便。为设断惑证真之法。从凡至圣。设有五十五位之阶差。非是世尊好作恁般去就。费婆心也。以众生心病无量。故设对症之方。亦无量耳。及至究竟实际。直到知见尽泯。一法不立。始是到家田地。若有纤毫知见不忘。犹在门外止宿草庵。遣之又遣至无可遣。纵然如是。犹是法身边事。未是法身向上事。止是教家极则处。未是宗门极则处。由是观之。修行一事。岂是草草。便以一知半解为得哉。且如宗门自六祖已前。不说参究功夫。只贵当下顿悟。自南岳青原已下。根机不一。多在参求保养。及至五家建立。门庭施设不同。就里宗旨元无差别。其於应机接物。如秦镜当台。照彻肝胆。至若与人解粘去缚。直指法身向上一路。剿绝佛法知见。不到穷源彻底。断断不肯轻易放过。其在禅道大盛之时。天下明眼知识甚多。学道衲子。处处参请印证。故悟者不落邪见。及宋而元。知识虽多。学人邪见不少。不堕生灭则落空见。有体无用。如二乘偏空。甚至拨无因果。堕落外道。豁达断空。或悟心未彻。才见影响。便得少为足。自称菩萨。口口谈空。心心着有。竟造生死之业。而不自觉。如是皆未得明眼知识。勘验提撕。故致禅门凋弊。古德云。不是无禅。只是无师。谓是故耳。大段末法。参禅得少为足者多。纵有真正学人。肯下死手做工夫。十年五年不变其志。亦有了悟自心一切皆空。因无明师印证。遂落空见。或识神未破。堕在光影门头。或习气未净。被工夫逼拶。变现种种境界。将为神通妙用。或见诸佛菩萨现身说法。或使知他心宿命。能见未来之事。或起种种异见。此皆习气变现。若认作奇特。便落魔道。可惜一往工夫。为害非细。此皆不遇明师。又不知佛教中修心方便。故误堕耳。亦有真参实悟。明见自心了无一法。不能开顶门正眼。便坐在净裸裸赤洒洒纯清绝点处。此名拘守竿头。静沈死水。故云百尺竿头坐的人。虽然得入未为真。百尺竿头重进步。大千世界现全身。又云。有佛处。不可住。无佛处。急走过。正是教人不可坐在无事甲里。便说无佛可成。无众生可度。此正堕在断见。不能离此空见耳。纵然到此。亦是法身边事。未是法身向上事。岂不闻云门道。得到法身边。隐隐的似有个物相似。亦是光不透脱。直饶透过。放过即不可。此语实是修心照胆镜也。故古德云。悟之一字。直须吐却。应知佛祖说法。一味遣众生执情。所谓但尽凡情。别无圣解。若作圣解。即受群邪。棱严经中。五十种阴魔。非漫语也。今时修行既无明师指点。若不遵佛祖言教印证。将何以为凭据耶。始因众生着有。故佛破其有见。二乘外道着空。故佛破其空见。菩萨着空有二边。故佛说非空非有。破二边见。及至入佛法中。又遣其佛见法见。所以遣至无遣。正谓不见一法即如来。岂不见善财童子。参五十三大善知识。已入五十三位法门。入佛境界。不说成佛之事。但云与虚空等。与法界等。与毗卢遮那等。及见普贤菩萨。乃为说十种行愿。此便是修行学佛之大榜样。不以悟后为无事也。今人修行。纵能悟彻法界。若不学善财修习普贤大行。终是不免堕落空见外道。可不惧哉。此上葛藤。特为修行无多闻慧。错误用心。不能入佛知见。故不免饶舌。若视为泛泛语言。不唯有负老僧。且自误不少。

　　示玉觉禅人

　　蕲阳慧玉慧觉二禅人。参老人於黄梅紫云山。自云心中生灭。念念不停。犹如野马。特求开示。云何降伏其心。老人示之曰。学人修行。为生死大事也。以心中念念不停。故生死不断。欲实为了生死。必要把一切万缘尽情放下。放得乾乾净净。然有无始习气种子不得乾净。必须参一话头。纸上都有。但不知下手工夫难易诀法。必须参善知识。开示方便。是他行过的晓得易入处。如六祖昔闻应无所住而生其心。当下开悟。世人不知。当了[纟-八]妙道理会。元不是[纟-八]妙。因昔有住。今闻无住。故当时放下而得开悟。有何[纟-八]妙。如永明大师。昔以念佛用心。不能造入。后於韦驮前拈阄。得念佛。参禅世人以禅当作道理讲。殊不知禅乃是自心。经云。不生不灭是也。欲明生死大事。知戒律尊崇。决不敢犯。先要信力肯心坚志。把[纟-八]言妙理世事人情。都要放下。此参禅一着。元无有[纟-八]妙奇特。此事极拙。汝肯信否。若果肯信。但把从前妄想一齐放下。不容潜生。缓缓专提一声阿弥陀佛。着实靠定。要观此念从何处起。如垂纶钓於深潭相似。若妄念又生。此因无始习气太重。又要放下。切不要将心断妄想。只把脊梁竖起。不可东想西想。直於妄念起处觑定。放下又放下。缓缓又提起一声佛。定观这一声佛毕竟从何处起。至五七声则妄念不起。又下疑情。审这念佛的毕竟是谁。世人把此当作一句说话。殊不知此下疑情。方才是得力处。如妄念又起。即咄一声。只问是谁。妄念当下扫踪灭迹矣。佛云。除睡常摄心。睡时不能摄心。一醒就提起话头。如此不但坐如是。行住茶饭动静亦如是。在稠人广众中不见有人。在诸动中不见有动。如此渐有入处。七识到此不行。如此日夜靠定。不计工夫。一旦八识忽然迸裂。露出本来面目。便是了生死的时节。方不负出家之志。但参禅之时。不要求悟。任他佛来祖来魔来。只是不动。念念单提行将去。中闲再无疑难。如是绵绵密密。心心无闲。日用着力做去。自有下落。

　　示明益禅人

　　学人不知向上一路。但求增益知见。殊不知知见立知。即无明本。此不知本有而向外驰求。更欲增益其明矣。苟明其明则明亦不立。何益之有。故曰。为学日益。凡言学者。则向他家屋里求安乐窝。纵然求得。毕竟非属己有。既非己有。则乐非真乐。乐既非真。又何从而安之耶。向外求安。自古学人之通病。非特今也。明益禅人请益。将谓无益而欲明之耶。有益而欲明之耶。若言无益。无益则不必矣。若言有益。既有益矣。又何必明之耶。试看明从何明。益从何益。若求明其明。则失本明。若更求多益。则返成无益。凡求益者。如人食已饱。而更贪其味。则伤食而病成矣。若能随食而吐。可勿药而愈。若护病忌医。终成痞滞。凡病此者。虽卢扁不能治。何也。以贪食不吐。一病也。养病讳疾。二病也。病成忌医。三病也。或从而恶药。四病也。或求速效。不信治本之方。即疑医弃药。五病也。或更从庸医误服毒药。而至损生者。此不治之科也。学人自弃本明。而向外驰求。增益知见。大都若此。伤哉。吾少每读医师喻。未尝不三复圣训。窃见近世学者。初为沙弥。即能诵此。老不知宗。竟致虚生浪死者无限。此不明之过也。亦有求明而误以不明强自为明者。诚不达本之咎耳。佛言。息心达本源。故号为沙门。学人苟能息心达本。明不必外求。益不必多增。自性具足。曾何亏欠。明益禅人。果能知此。顿将从前所求多处。一齐吐却。如伤食人中无宿滞。则元气自复。学人刬却知见。可称无事道人矣。试子细捡点从前满腹馊酸。作何气味。参。参。

　　示慧棱禅人

　　禅人生长休邑。少贾於江湖。因厌尘俗。至匡山礼续芳和尚剃发。老人自南岳来休夏金竹。禅人拈香请益。因示之曰。汝已能舍世闲恩爱。身虽出家而心未明出家之事。昔吾佛世尊。舍金轮。弃王宫。入雪山。六年苦行。睹明星悟道。成等正觉。为三界师。六道尊仰。人天供养。普度众生。同出生死。此是最初第一个出家之样子也。如此看来。岂是偷安养懒。贵图现成受用。便为出家者乎。定有一段本分事也。从上诸祖。持为生死大事出家。至於操方行脚。参访知识。特为发明心地。将无量劫来生死根株。一拔顿尽。超脱三界永离苦趣。方为自利。后听龙天推出。建立三宝。是为利他。二利具足。始是出家本分事。禅人今日出家。曾知有此事否。曾知有生死大事否。如何是生死。即今现前五蕴身心。集下无量劫来。种种贪瞋痴慢憎爱习气种子。日用心心起惑。造业之心元是如来佛性。光明种子。今被无明烦恼。盖覆日用而不自知者。是以迷此佛性。便是生死。悟此佛性。顿断烦恼。脱离生死。是真出家儿。如此看来。出家乃大丈夫了生死事。非享安逸。贵图自在而已也。不肯修行。不求明心见性。是为虚消信施。返招来世酬偿之苦。何出家之有。禅人。何生何缘。何幸得遇明师度脱。安居名山道场。法侣和合。又何幸遇善知识。指引开导。若不深生庆幸。大生惭愧。决志修行求出生死。是为自弃。如到宝山空手而回。岂不哀哉。禅人若肯发志修行。最先要将从前一切烦恼憎爱习气。一齐顿断。单单志求了生死一着。单将一句阿弥陀佛。蕴在胸中。如己命根。心心不断。念到花开见佛。便是了生死真正出家之时节也。若不以老人之言。发起真实信心。是为避溺投火。此生错过。岂有出头时节。汝切自思自勉。毋忽。

　　示半偈闻禅人

　　禅人少习举子业。有出世志。四十弃妻子。礼紫栢老人之弟子果清湛公。祝发於归宗。归宗乃昔诸尊宿建法幢之禅窟。有如来舍利在焉。是知禅人出家之缘胜。所居之地胜。第未发胜心耳。归宗久废。紫栢大师过其地。惨然悲酸。见枯松半折斤斧。大师愍而咒土壅之。冀其重荣。以卜道场之再建。不数年皮骨皆完。於是湛公毅然重兴。遐迩闻之。莫不仰异景从。居士邢来慈。矢心唱导。又数年感　今上赐御藏以光名山。由是殿阁遂成。而坚音长老。募造毗卢大像以奠安之。自此三宝已具其二。独僧宝未集。不足以扬法道耳。禅人出家之八年。老人自南岳来游。礼舍利於金轮峰顶。睹其山川秀拔。询恢复之艰难。殿阁虽成。禅居未就。犹然荒寂中也。来慈固苦心护法。其力行乃吾徒事。若僧徒不勇往为之。则负建立之意。恐紫栢寂光有灵。定不瞑目也。因是致恳劝发大众。而坚音与禅人为之纲领。禅人闻说。顿发胜心。普化大檀。庄严佛土。即荷锡出山。滨行请益。老人欲坚其愿力。乃欢喜而示之曰。
　　汝虽出家。然犹未闻出世之行。昔吾释迦本师。舍金轮王位。匿影雪山。六年苦行。以成正觉为人天师。其实久远劫来。广修福慧。故曰三千大千世界。无有如芥子许。不是菩萨舍身命为众生处。至若施头目脑髓。如弃涕唾。非一劫二劫。乃至无量劫来。世世生生如此苦行。方才博得相好身土。微妙庄严。即今末法弟子一钵盂饭。皆是如来身命骨血换来。留与儿孙受用。由是观之。吾徒出家。衣食现成安居受用。岂易消受哉。苟不思报佛恩。体佛心。行佛行。理佛家事。则名虽出家。实资三途之苦具耳。所谓体佛心者。大慈悲心是。行佛行者。忍辱心是。佛家事者。广行六度。成就二严。建立三宝。宏扬法化是。若不如此。非佛弟子。是为贼人。盗佛袈裟自滋苦本。如此出家有何利益。所言福慧二严者。以志悟般若种子。了达自心。妙契佛心。此名为慧。广修檀度庄严。成就众生。此名为福。故曰。福慧两足。称二足尊。故今劝禅人第一要志求般若。了悟自心。以出生死之苦海。次要广行众行。普化十方庄严佛土。以成净土之净业。除此二行。无可修者。然佛言教化众生。即是庄严佛土。以大地众生没溺贪欲苦海。毕造生死苦业。长劫沈沦。无由自出。故感三界三途之苦具。所赖三宝为福田。以种般若之种子。以为他世自受用之因缘。然须必假僧宝以开导。故吾徒佛子。能化一人发胜心。破悭贪。则一人净自心。严一人之佛土。化多人则严多人之佛土。苟能化大地。使人人发心。则圆成人人之佛土。是则转秽土成净土。变苦具为乐具。岂不为最上殊胜之妙行哉。禅人行矣。执老人片言以往。便是豪杰之士。顿发广大之心。如广额屠儿。放下屠刀。便作佛事。亦如八岁龙女献珠之顷。即证菩提。自有能破悭囊。扣挥粪土。成汝愿力者。禅人勉旃。万无怠惰。

　　憨山老人梦游集卷第五
　　憨山老人梦游集卷第六

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较
　　法语

　　示归宗坚音慈长老行乞庄严佛土

　　匡山金轮峰顶。有释迦如来舍利。乃法身常住之地。从昔诸祖。建大法幢。先后三十七人。其闲发明心地。超脱生死。不知其几。是知兹山之灵。诚震旦之祇桓。西江之鹫岭也。法运迁讹。与时升降。以致琳宫梵宇。委堕荒蓁。往紫栢大师。游履其地。志兴复之。精诚冥感。枯树回荣。兆亦奇矣。於是有弟子法湛果公。志存绍述。誓图鼎新。坚强不拔之愿。如康会之求舍利於建初也。未几。果感　今上赐御藏以镇山门。时则舍利出现。大放光明。山川震吼。草树呈祥。诚末法希有胜事。老人於丙辰秋。自南岳来礼如来舍利。瞻依奇绝。俯仰兴怀。但见殿阁庄严。大有未备。若中道而馁。无异昔在荒蓁也。岂龙神呵护之意乎。以本发心檀越邢来慈者。愿大而力弱。是在吾徒沙门释子之责。故劝坚音慈公。发广大心。作难遭想。当布五体舍四大以作庄严。况有十方昔在灵山受嘱之宰官居士愿王在。何不普请群集。以成就胜事。庶不负慈父之以家业托也。慈公闻说。大生勇猛。乞老人一语以为前茅。老人笑曰。无庸此也。法界海会。莲华藏中。无边佛剎微妙庄严。尽在大心菩萨一念中现。圆满具足。无欠无余。全在一念感发之力。正如弥勒楼中含摄无量佛剎。所以善财至前而不见者。要假大士弹指之力耳。是则老人之言。如向阁前一轻弹指。其庄严佛土。但肯开门。一时顿现。又何假余力哉。公往矣。幸无怠。

　　示王自安居士舍子出家

　　新都王自安居士。有子应辰。幼业儒。一日思生死事大。发心出家。遂自剪发走匡庐。礼云中敬堂和尚。丙辰夏。予自南岳来兹山。居士访子。至以天属至情有难割爱者。予因而示之曰。举世父母所望於子者。欲其荣名显亲也。故以三牲五鼎之养为尽孝。殊不知养愈厚。苦益深。是累其亲非真孝也。故吾佛世尊。薄金轮而不为。舍父母。弃王宫。苦行於雪山。六年成道。为三界尊。人天之所宗仰。苟不舍至贵。割大爱。何以博长劫不朽之业乎。故称之曰。大孝释迦尊。累劫报亲恩。此非以了悟无生。普度众生为报地乎。佛说大戒。首曰孝名为戒。谓孝顺父母。孝顺师僧三宝。孝顺至道。孝顺一切众生。故真学佛行者。将视一切众生。为己多生父母。岂一生之亲而不报乎。第恐出家不知其本也。今若子以志悟无生为根地。若果决其志。不唯报有余。即养亦有余也。世之所谓孝者。将以功名博牲鼎养以娱亲也。功名见制於造物。牲鼎有待於所遇。无论得之而资苦。且举世求之而未必尽得。得之而未必能享。抑有功名而不禄者。亦有父母不能待者。亦有待之而不乐者。以其听命而不由己也。今有志於大道者。求之在我。享之亦在我。操必得之策。怀至乐之养。此难与世俗比也。居士能舍其子听其志。自今已往。若子既潜形於山谷。居士亦谢尘缘。从子於山中。既能割爱。又能超尘。有所乐地。即草衣木食。而锦绣甘旨不易也。其父子日夜惟道是念。朝参暮叩。即斑衣戏彩无加也。水流风动。经声佛号。非繁弦急管可厌也。明灯清香。昏晓不断。非腥膻臭秽可比也。千丈寒岩。三闲芽屋。视高堂广厦卑卑也。父子相度。共成无上之道。享不世之荣名。此必得之事也。其视一官之封。一言之褒。而不能必者。又如云泥天壤矣。居士所舍者小。而所博者大。若子所逆者薄。而所顺者厚矣。岂不为世之大孝乎。居士欣然奉教。请铭名。愿执为弟子。老人命之曰福至。言其福自今而至也。字曰大来。谓所舍者小。所来者大矣。故书此以为若子法门劵。

　　示灵源觉禅人

　　禅人住庐山归宗有年。谓自知根器下劣。不能一超直入。但发愿愿此生尽命诵妙法莲华经万部。请乞证盟。未审此行与参究工夫同异何如。愿闻示诲。老人因示之曰。诸佛说法。譬如食蜜。中边皆甜。本无取舍差别。但由学人欣厌不同。故有异耳。所以吾佛出世。特为开示众生一大事因缘。祖师西来。直指单传。亦祇令人了悟此一大事因缘。所言一大事者。即指众生本有之自心。名为佛性种子耳。是知经乃佛所开示之路。禅乃欲人循路而行。持经而不悟心。与参禅而不见性者。总非真行。六祖云。心迷法华转。心悟转法华。持经与参禅岂有二耶。是在学人坚持久长不拔之志。持经即参究。参究即持经。所以经中佛意。若求末世持经之人。斯岂求循行数墨者耶。古人参究。必拌三十年苦心。今经万部。非三十年不足。禅人苟能持此一念三十年住山不异。佛祖定为摩顶安慰矣。但辨肯心。必不相赚。切不可作二法会也。

　　示蕲阳宗远庵归宗常公

　　常公有志向上事。专持法华经。闻老人至匡山。匍匐而来。相见於东林。自陈诵法华经。於十方佛土中。唯有一乘法。除佛方便说。但以假名字。引道於众生。於此怀疑。不知如何是一乘。如何是方便假名。愿垂开示。老人谓之曰。所云一乘者。乃一切众生之本心。吾人日用现前知觉之自性也。以此心性。是一切圣凡之大本。故说为乘。乘者是运载义。故曰。三界上下法。唯是一心作。除此心外无片事可得。即吾人日用六根门头。见闻不昧。了了常知。不被尘劳妄想之所遮障。光明普照。灵觉昭然。即此一心是佛境界。则运至於佛。若以此心广行六度。摄化众生。不见有生可度。亦不见有佛可成。如是一心。即菩萨境界。则运至菩萨。即以此心观诸四谛。能断爱染烦恼苦因。高超三界证寂灭乐。如此便是二乘境界。则运至二乘。若以此心精修梵行。四禅八定。则是四圣四禅境界。则运至梵天。能修十善断上品恶。则感六欲诸天境界。则运至诸天。若迷此一心。恣杀盗淫。断佛种性。则感三途剧报。则运至三恶道中。是故佛说三界唯心。除此一心。无片事可得。唯此一事。更无余事。故说一乘。非此心外。别有一法可说也。若心外有法。是为外道邪见。非正法也。若了此心。则知三贤十圣。及一切众生。皆一心之影响。道是假名。则知佛所说三乘十二分教。随机施设。皆是假名。引导众生。元无实法与人也。种种方便。皆为开示此心。不是更有异法为众生说也。不唯佛是方便。即末后拈华。迦叶微笑。及达磨西来。单传心印。亦是方便。所言直指人心见性成佛。若言直指早是曲矣。末法学人。不达自心。专向外求。到底绝无真实受用。及有志参究向上事。不知本来无法。不了自心一味真实。更要别求[纟-八]妙。如此用心。不唯正眼不明。抑且堕落外道邪见。名虽学道。不知翻成地狱种子。岂不哀哉。老人尝谓学人直贵真实用心。自净烦恼习气。业识种子。破得一分业识。便露一分佛知见。达一分佛境界。断得十分业识。便是十分佛境界。岂有心外别将巧法。逗凑将来。可为佛境界乎。禅人更莫狐疑。但只了知自心即是一乘。若悟诸法但有假名。便是真实工夫。直须一切处不迷。如此着力做工夫。不必更作一种思量较计。都是邪见种子也。

　　示古愚拙禅人

　　古愚禅人。自浮梁来参金轮。请益做工夫。老人因问。汝日用如何用心。答云。作唯心观。又问汝作观时。还见有境否。答曰。到这里总不见有境。老人曰。既不见有境。将什么唯心。禅人曰。某甲只是不忘能。老人曰。汝说唯心。是以知见做工夫。其实未达唯心境界。古德云。未达境唯心。起种种分别。达境唯心已。分别即不生。汝於现前境界。还生分别否。若作观时。似乎忘境。逢缘依然分别。逐境生心。如此捺硬说唯心。终是不得实证。纵是忘得前境。若执着唯心。则是不能忘心。乃忘所未忘能。故心境不得混融。是名智碍。况未得忘境。强说唯心。以作实法者乎。古德云。丝毫未透。如隔千山。直饶做到心境两忘。一法不立。犹知见边事。况以思惟心。作究竟想。岂不为自瞒者乎。禅人今去南岳万峰深处。谛观水流风动。鸟语山光。触目盈耳。了无身心世界之相。打成一片。只这唯心二字。亦须抛向十方世界外。更有事在。若堕唯心窠臼。依然无出头分。

　　示袁公寥

　　佛言蠢动含灵。皆有佛性。传曰。人可以为尧舜。由是而知灵觉之性。物之本也。人莫不具。窃观古今生人。豪杰不少。而圣贤不槩见者。何哉。盖以习染之偏。随情逐逐而不返也。所谓百姓日用而不知。苟能自求知。则圣不难矣。故曰自知者明。以不自知。故迷日厚而心日昏。苟有豪杰之士。塞情而复性。则圣可期。而事业当垂不朽矣。佛之十戒。孔之四毋。禅之一心。皆复性之要。有志之士。可不勉哉。袁子道生。今素亮者。往通问予於曹溪。知为上根利器。及予过匡山。生远候予。见其所赋。骨奇性敏。但习重而气高。故但任习而不见性。苟能奋力远情复性。则不骄不背。不逆寡。不雄成。则器广而不溢。志坚而不移。心冷气消。则可坐进此道矣。圣贤可期。况事功乎。老人爱之。示究心之法。大似圯上之敝履耳。因字之曰公寥。冀其日淡於爽口也。

　　示参禅切要(径山禅堂小参)

　　禅门一宗。为传佛心印。本非细事。始自达磨西来。立单传之旨。以棱伽四卷印心。是则禅虽教外别传。其实以教应证。方见佛祖无二之道也。其参究工夫。亦从教出。棱伽经云。静坐山林。上中下修。能见自心妄想流注。此实世尊的示做工夫之诀法也。又云。彼心意识。自心所现。自性境界虚妄之相。生死有海。业爱无知。如是等因悉以超度。此是如来的示悟心之妙旨也。又云。从上诸圣。转相传受。妄想无性。此又的示秘密心印也。此黄面老子教人参究之切要处。及达磨示二祖云。汝但外息诸缘。内心无喘。心如墙壁。可以入道。此达磨最初示人参究之要法也。传至黄梅求法嗣时。六祖刚道得本来无一物。便得衣钵。此相传心印之的旨也。及六祖南还示道明云。不思善。不思恶。正恁么时阿那个是明上座本来面目。此是六祖第一示人参究之的诀也。是知从上佛祖。只是教人了悟自心。识得自己而已。向未有公案话头之说。及南岳青原而下。诸祖随宜开示。多就疑处敲击。令人回头转脑便休。即有不会者。虽下钳锤。也只任他时节因缘。至黄蘗始教人看话头。直到大慧禅师。方才极力主张。教学人参一则古人公案。以为巴鼻。谓之话头。要人切切提撕。此何以故。只为学人八识田中。无量劫来恶习种子。念念内熏。相续流注。妄想不断。无可柰何。故将一则无义味话。与你咬定。先将一切内外心境妄想。一齐放下。因放不下。故教提此话头。如斩乱丝。一断齐断。更不相续。把断意识。再不放行。此正是达磨外息诸缘。内心无喘。心如墙壁的规则也。不如此下手。决不见自己本来面目。不是教你在公案语句上寻思。当作疑情。望他讨分晓也。即如大慧。专教看话头。下毒手。只是要你死偷心耳。如示众云。参禅惟要虚却心。把生死二字。贴在额头上。如欠人万贯钱债相似。昼三夜三。茶里饭里。行时住时。坐时卧时。与朋友相酬酢时。静时闹时。举个话头。狗子还有佛性也无。州云无。只管向个里看来看去。没滋味时。如撞墙壁相似。到结交头。如老鼠入牛角。便见倒断也。要汝办一片长远身心。与之撕挨。蓦然心华发明。照十方剎。一悟便彻底去也。此一上是大慧老人寻常惯用的钳锤。其意只是要你将话头堵截意根下妄想。流注不行。就在不行处。看取本来面目。不是教你向公案上寻思。当疑情。讨分晓也。如云。心华发明。岂从他得耶。如上佛祖一一指示。要你参究自己。不是向他玄妙言句取觅。今人参禅做工夫。人人都说看话头。下疑情。不知向根底究。只管在话头上求。求来求去。忽然想出一段光景。就说悟了。便说偈呈颂。就当作奇货。便以为得了。正不知全堕在妄想知见网中。如此参禅。岂不瞎却天下后世人眼睛。今之少年。蒲团未稳。就称悟道便逞口嘴。弄精魂。当作机锋迅捷。想着几句没下落胡言乱语。称作颂古。是你自己妄想中来的。几曾梦见古人在。若是如今人悟道这等容易。则古人操履。如长庆坐破七个蒲团。赵州三十年不杂用心似这般比来。那古人是最钝根人。与你今人提草鞋也没用处。增上慢人。未得谓得。可不惧哉。其参禅看话头。下疑情。决不可少。所谓小疑小悟。大疑大悟。不疑不悟。只是要善用疑情。若疑情破了。则佛祖鼻孔自然一串穿却。只如看念佛的公案。但审实念佛的是谁。不是疑佛是谁。若是疑佛是谁。只消听座主讲阿弥陀佛。名无量光。如此便当悟了。作无量光的偈子几首来。如此唤作悟道。则悟心者如麻似粟矣。苦哉苦哉。古人说话头如敲门瓦子。只是敲开门要见屋里人。不是在门外做活计。以此足见依话头起疑。其疑不在话头。要在根底也。只如夹山参船子。问云。垂丝千尺。意在深潭。离钩三寸。子何不道。山拟开口。师便一桡打落水中。山才上船。师又云。道。道。山拟开口。师又打。山大悟。乃点头三下。师曰。竿头丝线从君弄。不犯清波意自殊。若是夹山在钩线上作活计。船子如何舍命为得他。此便是古人快便善出身路也。在昔禅道盛时。处处有明眼知识。天下衲子参究者多。到处有开发。况云。不是无禅。只是无师。今禅家寂寥久矣。何幸一时发心参究者多。虽有知识。或量机权进。随情印证。学人心浅便以为得。又不信如来圣教。不求真正路头。只管懵董做。即便以冬瓜印子为的决。不但自误。又且误人。可不惧哉。且如古之宰官居士。载传灯者。有数人而已。今之尘劳中人。粗戒不修。浊乱妄想。仗己聪明。看了几则古德机缘。个个都以上上根自负。见僧便斗机锋。亦以自己为悟道。此虽时弊。良由吾徒一盲引众盲耳。老人今遵佛祖真正工夫切要处。大家商量。高明达士。自有以正之。

　　示董智光

　　董生斯张。生长富贵之室。早发求出生死之心。盖夙习般若胜缘内熏之力也。先参云栖大师。授净土法门。顷参老人於双径。愿受优婆塞戒。且自发露罪业深重。愿求出苦之要。用何修习以灭罪愆。老人因示之曰。学人即知罪根深重。古德教人随时消旧业。切莫造新殃。佛为业重众生。开忏悔一门。最是出苦方便。偈曰。众罪如霜露。慧日能消除。若欲忏悔者。端坐念实相。是为正行。此外皆助方便也。众生自性与佛平等。本来无染。亦无生死去来之相。但以最初不觉。迷本自性。故号无明。因无明故。起诸妄想。种种颠倒。造种种业。妄取三界生死之苦。是皆无明。不了自心。随妄想转。如人熟睡。作诸恶梦。种种境界。种种怖畏。众苦难堪。及至醒来。求梦中事了不可得。是故众生堕在无明梦中。随妄想颠倒。造种种业。自取诸苦。醒眼看来。诸颠倒状岂可得耶。即今现在无明梦中。如何能得消旧业。须是以智慧光照破无明。的信自心本来清净。不被妄想颠倒所使。则诸业无因。以妄想乃诸业之因也。此何以故。由无始来迷自本心。生生世世以妄想心造种种业。业习内积八识田中。以无明水而灌溉之。令此恶种发现业芽。是为罪根。一切恶业从此而生。今欲旧业消除。先要发起大智慧光。照破无明。不许妄想萌芽。潜滋暗长。若能於妄想起处一念斩断。则旧积业根当下消除。所谓不怕念起。只怕觉迟。觉照稍迟。则被他转矣。若能於日用起心动念处。念念觉察。念念消灭。此所谓众罪如霜露。慧日能消除。以无明黑暗。唯智慧能破。是谓智慧能消除也。若昼夜不舍勤勤观察。不可放行。但就妄想生处。穷究了无生起之相。看来看去。毕竟不可得。久久纯熟。则自心清净无物。无物之心是为实相。若常观此心。又何妄想可容积业可寄耶。如此用心。是名观照三昧。若自心烦恼粗重。无明障处不自觉知。如此则古德有教学人参究。即将念佛审实公案。正当着力。提起一声佛号。横在胸中。即便审究这念佛的毕竟是谁。如是随提随审。并不放空。将此疑团。横在胸中。如己命根。更不放舍。一切动静闲忙去来坐立。唯此一事。更无余事。如此用心才见妄想起时。就将此话头一拶。则当下粉碎。一切妄想。自然扫踪灭迹矣。以此话头。如日轮当空。无幽不照。只恐心力懈怠。不肯着实提撕。故不能敌妄想耳。若敌得。妄想消处。便是旧业消灭时也。舍此一着。便向心外别求。则诸佛出世。亦无忏悔处。此在自力。非他力可代也。若恶习强胜力不能敌者。在昔佛有明诲。若修行人。习气不除。应当一心诵我无为心佛所说心咒。此实格外方便也。以各人藏识潜流。习气深厚。智力不到。不到之地。必须仗佛心印。以密破之。譬如难破之贼。必请上方之剑。此须早晚二时。自取方便。唯以参究工夫。为第一义耳。老人以此指示。大似与盲人拄杖子。其实行在己躬。非师友可代也。以居士志归法门。故名之曰福觉。要以觉照为行本也。字之曰智光。非智慧光。又何以破痴暗耶。但须觉照不昧。智光现前。便是了业障出生死之时节也。

　　示闻汝东

　　维摩居士。住毗耶离城家居。尽屏所有。独寝一室。以示疾说法。即文殊等三十二大士。穷其舌辩。不能当杜口一默。此从古在俗第一善作佛事者也。老庞尽散家资。从马祖得西来大意。乃云但愿空诸所有。切勿实诸所无。此又善学维摩者也。汝东居士。其以二老作知识乎。

　　示径山堂主幻有海禅人

　　佛祖一心。教禅一致。宗门教外别传。非离心外。别有一法可传。祇是要人离却语言文字。单悟言外之旨耳。今参禅人。动即呵教。不知教诠一心。乃禅之本也。但佛说一心。就迷悟两路说透。宗门直指一心。不属迷悟。要人悟透。其实究竟无二。如来藏中。求於去来迷悟生死了不可得。此岂属迷悟耶。二祖云。觅心了不可得。六祖云。本来无一物。即般若无五蕴根尘识界。及出世三乘之法也。以无所得故得菩提。与觅心了不可得。岂二法耶。是知教说一心。所多者凡情圣解耳。参禅顿破无明。是绝凡情也。悟亦吐却。是绝圣解也。斯则禅呵知解。而教未常不呵也。今参禅人从教回心者。不能忘知绝解。提话头不能忘情绝迹。皆在所呵。何其毁教谓不足取耶。今弃教参禅者。果能先解本无凡圣。不属迷悟。是为见地。依此参究。当人一念。若存丝毫情见。及[纟-八]妙知解。总是未透。皆生死边事。岂可便以为得耶。今无明眼知识印证。若不以教印心。终落邪魔外道。但不可把佛说的语言文字。及祖师[纟-八]妙语句。当作自己知见。必要参究做到相应处。如经云。一切烦恼。应念化成无上知觉。如此便是顿悟的样子。不得将烦恼习气。夹杂知见。当作妙悟也。亦不是别有。只是消尽烦恼习气。露出本来面目耳。故云。悟了还同未悟时。依然只是旧时人。不改旧时行履处。岂不见夹山未见船子时。上堂。有僧问如何是法身。山云。法身无相。又问如何是法眼。山云。法眼无瑕。是道吾在座。不觉失笑。既见船子后。道吾遣僧往问。如何是法身。山仍曰。法身无相。又问如何是法眼。山仍曰。法眼无瑕。僧回举似道吾。吾云。这汉此回方彻。此便是伶俐座主。弃教参禅的样子也。海堂主久亲教乘。今弃所习。单求向上一路。且看夹山前后两转语一般。道吾为甚肯后不肯前。试看不肯在甚处。肯在甚处。这里定当得出。管取教意祖意。一齐吐却。他日便可把一大藏教。一口吸尽。字字化成光明藏也。葛藤不少。珍重珍重。

　　示径山西堂灵鉴智禅人

　　承教有言。一切法不生。我说剎那义。初生即有灭。不为愚者说。古德云。悟无生者。方见剎那。然既悟无生。又何有剎那之可见。若见有剎那。则非悟无生。今何云悟无生者。方见剎那。是则无生剎那。一耶异耶。佛依不生说剎那。则非异矣。祖师云。悟无生者。方见剎那。则无生剎那。又非一矣。若离一异求之。则无生意亦系驴橛矣。沩山云。今人一念顿了自心。名之为悟。即以所悟净除现业流识。是名为修。然流识者。谓微细生灭。即剎那心也。言悟后而修。则是悟而后见也。且悟后方见剎那。则前悟者非真无生明矣。今参禅提话头。虽云着力。而微细生灭。流注潜行。如石压草。黯然不见。若不断生灭。如何得悟无生。若非无生。又何以敌生死。若悟而后见。则世尊依剎那而说无生。又为剩法矣。西堂饱餐教义。今弃所习。单提向上一路。於此试定当看。但不可作义理和会。亦不可向意解中求。能於一念剎那中顿见无生。则佛祖鼻孔。一串穿却。

　　示知希先山主

　　山主久栖讲肆。从少林参诸祖机缘。今尽屏所习。单提向上一路。吊影双径。适老人来。因拈香请益。老人示之曰。此事人人本无欠缺。圆满具足。所以日用不知。不得受用者。直为无始恶习种子。积劫熏染根深。已是难拔。今又新熏言教文字。祖师公案。种种知见。更增一重障碍。虽要求明自己。转求转远。此何以故。只为昧却自己。向他取觅耳。以积生烦恼习气。名烦恼障。[纟-八]妙知见。名所知障。若二障消除。本体自现。今参究向上事。先要将从前所学一切文字语言[纟-八]妙道理。名为杂毒。尽情吐却。单提本参话头。重下疑情。斩断妄想烦恼根源。使内不得出。外不得入。前后际断。中闲自孤。只有一个疑团。作自己命根。疑到疑不去。用力不得处。一觑觑定。看他毕竟是个甚么。看来看去。拶来拶去。自有倒断时也。但存丝毫知见。於中便隔千里万里。但看初祖云。心如墙壁。可以入道。便是归家第一条路也。若心不肯死。疑不切当。则千生百劫。终在途路耳。山主但将精神收向此中。管取他日得处。定不是之乎者也可到。万万勉之。

　　示嵩璞恩山主

　　古德教人参禅做工夫。先要内脱身心。外遗世界。一切放下。丝毫不存。单提一则公案话头。如赵州狗子还有佛性也无。州云无。或万法归一一归何处。或审实念佛的是谁。随举一则横在胸中。如金刚王宝剑。将一切思虑妄想。一齐斩断。如斩乱丝。内不容出。外不容入。把断要津。筑塞咽喉。不容吐气。如此着力。一眼觑着。这提话头的毕竟是个甚么。如此下疑。疑来疑去。疑到心如墙壁一般。再不容起第二念。才有妄想潜流。一觑觑见。便又极力提起话头。再下疑情。又审又疑。将此疑团扼塞之。心念不起。妄想不行时。正是得力处。如此靠定。一切行住坐卧。动静闲忙中。咬定牙关。决不放舍。乃至睡梦中。亦不放舍。唯有一念话头。是当人命根。如有气死人相似。如此下毒手撕挨。方是个参禅用工之人。用力极处。不计日月。忽然冷灰豆爆。便是大欢喜的时节。若悠悠任意。一暴十寒。恐终无得力时也。山主有志向上事。当以此自勉。

　　示乘密显禅人

　　学人日用。观四大如影。观目前如梦事。观心如急流。观动作如机关木人。观声音如谷响。观境界如空华。作是观时。无我我所。无动我者。无作为者。去来坐立。无起无止。应念无生。是名入无诤三昧。

　　示昙衍宗禅人

　　宗禅人少游讲肆。习性相义。久之以不见自性。起疑参究。有日。未有所入。遇老人至双径。拈香请益。因示之曰。古人云。不贵子行履。只贵子见地。所言行履者。趣进工夫也。见地者。了达自心为行本也。行本不明。则趣操失旨。故参学之士。以见地为先。所言见地者。乃的信自心。本来清净了无一物。不独凡情。圣亦不立。但因无始无明。自蔽妙明。故起种种颠倒。妄想分别。造种种业。譬如醒人无事。而忽於睡中。作种种梦。梦中苦乐等事。宛然现前。及至觉来求之。了不可得。是谓无中生有。岂实法耶。但痴人颠倒。执为实有。此乃见不彻也。及佛出世说种种法。乃破梦之具耳。亦无本也。而学佛法者。又执为己实有之法。此乃梦中增梦耳。今参禅之法。无别妙诀。直是打破梦想颠倒。若了知本无。的信自心清净无物。则达妄想非有。了妄不有。则知佛法破妄想者。亦本非有。佛法是药。妄想是病。若药病不立。则本体安然。如此则知药病皆病。今参究所提古人无字公案。乃攻药病之药也。是谓以毒去毒。若知本无物。则参之一字。又下一毒也。岂可将此作[纟-八]妙会耶。若不信自心。纵参亦是误服毒药。禅人能信之乎。当於一法不立处参。

　　示顾山子

　　予居双径之寂照。居士顾山子来参。扣其业。曰事形家。次至化城。因指点山水。谈造化之精妙。超乎形气。盖得其精而遗其粗者。因诘之。谓尝见悟一篇。是篇乃予门生周子所述。予尝序之曰。一乃万物之本。造化之蕴也。故曰。天得一以清。地得一以宁。圣人得一以为天下正。正则不滑於邪。而固其本也。然人与物。理与气。心与形。均一也。一得而众理归之。语云。识得一。万事毕。故吾徒参[纟-八]之士。必曰。万物归一。一归何处。斯则归一可知。一之所归。则不可知也。今夫人者万务交固。万虑攻心。纷纷扰扰。竟莫之宁。乃不识一之过也。居士既能观天地造化之归一。而不识身心性命之归一。是知二五而不知为十也。苟知性命之归一。则万化备在於我矣。可不务哉。

　　示谭梁生

　　谭生根器最利。盖从夙习般若中来。然般若乃众生佛性。各各具足。而根有利钝之不同者。良由五欲习气有厚薄之不等耳。其利根者。因久习般若。净除染污习气。及至今生。聪慧明利。而人不知返。将利根聪明。作染污恶习之资。是名颠倒也。以般若内熏。故时时有出尘志。且曰。我至某时待世事了毕。即去学道。此等见识。举世皆然。以有将来之念。故目前种种应缘境界。由抱未来高尚之志。视为不足为。亦不屑为。以此虚想。返增贡高我慢之心。谓他人无此心。皆庸品耳。而自己将目前放过。世出世闲。二者俱失。虚送光阴。及至将来。未必可如初志也。且又心不检细行。情存卤莽。以我见作高明。此尤误之甚也。如此唤作有志气。返不若三家村里田舍翁。他无别想。岁岁生涯不缺。可不愧哉。圣人教人不躐等。故曰。素位而行。老子曰。跨者不行。惟今既有此向道之志。就从今日切切仔细。就规矩上做将去。将一片真实心。学道不染污的现前行将去。若目前时时刻刻不放过。则将来不脱空。若目前以虚想空头。且待将来。是涉河求井而止渴也。岂不愚哉。谭生请直看目前不虚放过一着。便见平生下落。
  </div>
  <div class="pagination">
   <a href="憨山老人梦游集_page5.html">
    上一页
   </a>
   <a href="憨山老人梦游集.html">
    1
   </a>
   <a href="憨山老人梦游集_page2.html">
    2
   </a>
   <a href="憨山老人梦游集_page3.html">
    3
   </a>
   <a href="憨山老人梦游集_page4.html">
    4
   </a>
   <a href="憨山老人梦游集_page5.html">
    5
   </a>
   <span class="current-page">
    6
   </span>
   <a href="憨山老人梦游集_page7.html">
    7
   </a>
   <a href="憨山老人梦游集_page8.html">
    8
   </a>
   <a href="憨山老人梦游集_page9.html">
    9
   </a>
   <a href="憨山老人梦游集_page10.html">
    10
   </a>
   <a href="憨山老人梦游集_page11.html">
    11
   </a>
   <span>
    ...
   </span>
   <a href="憨山老人梦游集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
