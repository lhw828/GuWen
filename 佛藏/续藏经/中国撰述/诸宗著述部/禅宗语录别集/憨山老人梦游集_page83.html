<!DOCTYPE html>
<html>
<head>
    <meta charset="UTF-8">
    <title>憨山老人梦游集 - 第 83 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游集 - 第 83 页/共 83 页</h1>
    <div class="content">　　治任千般为一龛。曹溪庐阜若何参。早知风月犹擎架。一火烧时没得担。

　　奉挽五乳大师　　　博山后学大舣

　　象王迹应瑞莲开。五乳峰前吼若雷。今日树烟何叆叇。紫云旋入白云推。
　　南华福地塔全身。脚底犹披五乳云。柱杖搅浑清世界。不知得法几多人。

　　哭五乳大师　　　　　弟子福能

　　忆断南华归去来。那堪已脱旧莲胎。人谁得髓应成笑。我未忘情自合哀。荷法从今皆弱质。论文视昔几雄才。可怜孤客余双眼。遥对青山泣草莱。
　　乍得归依双径山。师资可想鹫峰闲。几堪玉树苍苔[疗-(日/小)+土]。即使香台末路还。语对石泉分哽哽。涕当风叶堕潸潸。印心四卷楞伽在。掉臂何人已出关。
　　泣对缄书转不平。空於手泽诉归盟。相逢未惜悬千载。自弃须知负一生。推古但云携履去。临哀谁解作驴鸣。萧萧客舍残冬雪。点袂依人若有情。
　　泪洒天涯寄弟兄。先师遗嘱太分明。须眉五老堪摩拟。腰脊三梁自现成。红叶乡人双眼血。白云弟子一心旌。於兹领取拳拳意。何必高谈论死生。

　　寄憨大师曹溪法眷书

　　海印白衣弟子虞山钱谦益。致书於憨大师曹溪塔院住持诸上座师兄。恭惟甲申之岁。大师真身。自五乳归於曹溪。迄今十有三载矣。某荐经丧乱。万死一生。视息仅存。草土自屏。既不能幞被腰包。躬埽塔院。又不克斋心顶礼。遥致瓣香。仰负劬劳。俛辜记莂。局天蹐地。叹愧何已。唯是多生承事。毕世归依。布发未忘其宿因。失乳久思夫慈母。此则海墨难尽。劫火不灰。我大师固当於长寂光中。重加怜慜密为加被者也。粤自法幢倾倒。末劫凌夷。师子逝而野干鸣。龙象寝而妖狐炽。家家临济。个个德山。宗师如茨。付拂如苇。而又构造妄语。侮慢圣僧。谤紫柏则曰本无师承毁大师则曰但称义学。聚聋导瞽。惑世诬民。法门之败坏。未有甚於此时者也。举世饮狂井之药。而有一人不狂。举世怖晓镜之头。而有一人不怖。单撑孤立。风雪当门。此一人者。或者护世四王。密谛力士。假手是人。为如来使。使之屏除魔外。不断佛种而我大师慈心悲愍。普施无畏。亦岂无厚望於后人。与诸上座与。某缁白不同。同出大师之门。并受遗嘱。居今之世。随波逐流。坐视斯人。中风狂走。摇手闭目。不为拯救。亦何以称海印之真子与。魔强佛弱。俗重道轻。智眼无多。法城日倒。未上诸上座。能不河汉吾言否也。今所欲亟请於座右者。近代紫柏云栖。皆有全集行世。大师梦游集。嘉兴藏函。但是法语一种。其他书记序传之文。发明大法者。有其目而无其书。闻大师遗稿。藏贮曹溪。卷帙甚富。今特为启请。倒囊相付。当订其讹舛。削其繁芜。使斯世得窥全壁。不恨半珠。人天眼目。剎尘瞻仰。断不可辽缓后时。或贻湮没之悔也。又大师着春秋左氏心法。乃发明因果之书。常自言曹溪削稿时。灯前烛下。征求案断。魂魄可追。毛发皆竖。以今世时节因缘。正当开显此书。用以革顽止杀。捞拢劫浊。追思大师往昔付托。良非聊尔。流通之责。胡可逭也。伏祈诸上座合力搜罗。悉心采集。片纸只字。罔有阙遗。楗椎集众。招告大师真身之前。举授轺车。诏使郑重邮致。俾某得藉手撰集。以告成事。此则法乘教海。千秋之耿光。非及门一人之私幸也。大师五乳塔院滥竽载笔。南海陈相公。曾为题识。勒石南华。甲申已后。归龛事迹。山门当有实录。不揆芜陋。愿考核作第二碑。以备僧史。某年七十有五。誓以西垂之岁。归命佛门。会台贤之异同。破性相之岐执。阐扬遗教。弘护真乘。庶几黾勉余生。不负大师摩顶付嘱至意。俟文集毕工。少有端绪。当为文一通。启告大师冥机密感。念兹在兹。而今固未遑及也。遥望双峰。焚香作礼。岭海迢然。如在床席。天寒夜冻。琢氷削牍。意满楮狭。不尽所云。岁在丙申十一月长至前三日某和南奉启。
　　右钱牧斋宗伯。访求憨山大师遗稿。书以托龚孝升中丞者。顷携至海幢。华首和尚观之。弹指赞礼。盖叹钱公能不负师。龚公能不负友。而两公皆能不负佛所付嘱也。使授诸梓。命今释跋其后。呜呼斯道凌夷。於今已极。良由信根轻鲜。忘法本而背佛恩。其视慧命断续之闲。若越肥秦瘠。笑啼皆伪。起倒随人。请以此书正告天下万世之为法门后昆者。知钱公所以尽心於大师之心。与龚公所共弘护之心。与和尚所共流通之心。皆共出於三世诸佛大悲大愿之心。皮下有血。人触着便痛。不隔一丝。危涕既零。忘身非险。即生佛慧命。实嘉赖之。岂止为大师竖立光明法幢而已。时丁酉春正月谷日华首门下弟子比丘今释跋。
　　台谕憨大师全集。泰处署中。搜罗咨访。非力所及。适金道隐在此。知中丞传台札於海幢法侣。其堂头宗宝老人。欢喜赞叹。焚香设拜。属道隐题跋付梓。布告诸方。俾凡有收藏大师法语者。单辞片纸。皆来聚集。现在数种。附中丞行笥。此外更有所得。泰当为续上也。门人万泰顿首。

　　憨山大师全集旧序

　　余尝思维世圣贤。立身一代。或开创。或继述。或守成。或重兴。或救弊。其用心於制作之微。事无不周。义无不备。使千万世下。有能寻其旨趣。皆可因之而振起也。此非古今之大经大法哉。於是更进而思之。夫经世圣贤。尚能以身尽一代之事。以道开万世之心。况我佛祖出世为人。以超生死性命之法。而化凡圣迷悟之心。其示现普门。感应异类者。岂不能续三世之慧灯。传大千之种智乎。余於憨山大师见之矣。大师悟门。与教化之广大。已见於自己着述。与诸明眼传记赞铭之详。举世莫不知为再来肉身大士矣。余何能赞一辞。盖痛念法门而有感焉。大师当此宗门凋落之际。方与云栖达观二大师。相为鼎立。以悟宗门之人。不据宗门之位。是预知宗门将振。故为宗门大防。独虚此位。而尊此宗。使其狂妄僭窃之徒。自生畏惧。而不敢眇视轻贱。此其心又奚啻程婴杵臼哉。呜呼。有三大师如此光明赫奕於前。而后世尚有僭窃。不恤为大师之罪人者。宁不大可慨与。虽然。孔子作春秋。正万世名义。虽不能使万世之名义皆正。而有不能正名义者。亦何能逃春秋之诛。余昔年见大师赞予寿昌先祖及撰塔铭。即突出大好山。千里遥相见。之句。已知与先祖把手共游向上一路矣。至於平生说法着作。曲尽一代时教。始终本末。全体佛心。全行祖意。其提唱拈颂。及指示偈语。曾何减於古人。曾何让今人。天下后世。自知师实祖位之人。不居祖位。岂可以师不自居。即为非祖位人乎。师没后二十二年。而全身不坏。与曹溪六祖。开创重兴。无有二义。其进於维世大经大法。而能续法身慧命。诚无不周。无不备也。兹大师法孙坚如。欲募刻师全集。乃特请为序而赞成之。予嘉其为法忘躯之诚。因述余所仰慕感慨之思云尔。天界后学道盛和南题。

　　憨山大师口筏引

　　客岁龚中丞孝升入粤。虞山钱宗伯属收憨山大师遗文。维时华首老人。与鼎湖栖壑和尚。裒集法语及诸论述。附星轺以往珠海。牟尼光已照映吴山淛水闲矣。余从友人黄秋闻又得遗言一则。乃师中兴曹溪祖庭时。与邓生敷说。所谓口筏者也。师信口说法。泚笔千言。文不加点。皆从不思议中流出。其示邓生言下指点。纵横穿漏。从来单提直指。未有如是之简捷透快者。师与云栖紫柏。同时称三大宗师。弘皆亲受记莂。云栖以低眉作佛事。师与紫柏。以努目作佛事。而其作略大都从五台水观中来。故其楮墨所宣。莫不有千峰积雪。万壑轰雷之雄概。此片纸亦具见一班矣。刻成仍寄宗伯。俾补入全集中。而敬书数语於后。丁酉蒲月中州曾弘合掌言。

　　憨山老人梦游集卷第五十五(终)

</div>
    <div class="pagination">
<a href="憨山老人梦游集_page82.html">上一页</a><span>...</span><a href="憨山老人梦游集_page78.html">78</a><a href="憨山老人梦游集_page79.html">79</a><a href="憨山老人梦游集_page80.html">80</a><a href="憨山老人梦游集_page81.html">81</a><a href="憨山老人梦游集_page82.html">82</a><span class="current-page">83</span>
    </div>
    <div class="pagination"><a href="index.html">返回目录</a></div>
</body>
</html>
