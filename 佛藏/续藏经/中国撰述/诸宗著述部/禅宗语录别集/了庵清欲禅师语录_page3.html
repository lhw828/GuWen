<!DOCTYPE html>
<html>
 <head>
  <meta charset="utf-8"/>
  <title>
   了庵清欲禅师语录 - 第 3 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   了庵清欲禅师语录 - 第 3 页/共 31 页
  </h1>
  <div class="content">
   上堂。桃华红李花白。燕语莺啼。山清水碧。声不是声。色不是色。作者相逢。破尘破的。观音菩萨将钱买胡饼。放下手却是馒头。管取一大藏中。收他不得。下座。
　　天寿节启建上堂。我此法印。为欲利益世间故说。在所游方。勿妄宣传。豁开无上妙门。普请大家证入。便乃如贫得宝。如民得王。如病得医。如炬除暗。头头物物普现威权。剎剎尘尘全彰海印。拍禅床云。天上有星皆拱北。人间无水不朝东。
　　上堂。般若如大火聚。般若如金刚焰。般若如涂毒鼓。无你近傍分。无你[占*支]挆分。无你趣向分。岂不见。赵州问南泉云。如何是道。泉云。平常心是道。州云。还假趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。廓然荡豁。如大虚空。岂可强是非耶。好大众。古人千门万户。一时打开了也。灵利底便合乘时构取。待你眨得眼来。何翅白云千里万里。拍禅床云。满地落花春已过。绿阴空锁旧莓苔。
　　浴佛上堂。净法界身本无出没。万象平沉。虚空突兀。大悲愿力示现受生。寸丝不挂。天下横行。以拂子击禅床云。志士苦日短。愁人知夜长。
　　上堂。袖里金椎一击开。大千沙界绝纤埃。祖师不会浑闲事。直往流沙去不回。乃高声唤云。来也来也。大众抬首。师云。僧堂觑破香积厨。螭吻咬杀佛殿脊。
　　上堂。举圆悟与佛灯过溪次。蓦将佛灯。推向水中。便问。牛头未见四祖时如何。灯云。潭深鱼聚。又问。见后如何。灯云。树高招风。又问。见与未见时如何。灯云。伸脚只在缩脚里。师云。佛灯得即得。未免带水拖泥。圆悟高即高。争奈使心用行。虽然。不入惊人浪。难逢称意鱼。
　　天寿圣节满散上堂。指法座云。踞天宁之宝座。提鹫岭之宗纲。任是须弥灯王。也须倒退三舍。便升座。拈香云。功德林中。掀天馥郁。华藏海内。特地芬芳。拈来则瑞霭九重。爇处乃欢腾万国。当虹流电绕之日。是河清海晏之时。本觉臣僧清欲。奉为本路众官。爇向炉中。祝延今上皇帝圣躬。万岁万岁万万岁。陛下恭愿。道超尧舜。德迈羲轩。空芥城而圣历弥昌。拂劫石而皇基益壮。遂就座。召众云。一问一答。是影子边事。一棒一喝。是影子边事。乃至扬眉瞬目竖拂敲床。辨似维摩。智如妙德。总是影子边事。作么生是本体边事。莫有向千圣着眼不及处。道得底么。问答罢。师乃云。列圣丛中阐化权。扫除空有示真传。一言截断千江口。万仞峰头始得玄。直得如天溥盖。似地溥擎。如日普照。如风普吹。无一物不是真乘。无一法不是妙用。举足下足。总是圆觉伽蓝。护生杀生。莫非平等性智。便乃张起济岸帆。拨动度人舟。於三界海内。不着此岸。不着彼岸。不住中流。运载四生。梯航九有。岂不是大力量人。成就大力量事。故我　当今圣主。离兜率降王宫。出母胎建皇极。金轮御而万国宁。玉烛调而四时序。普天率土。共仰皇恩。草木昆虫。均沾帝泽。到者里。不谓不知而不容。不谓知之而含育。荡荡乎无能名焉。皓皓乎其可尚已。所谓灵山付嘱。正在於斯。一句全提。大家荐取。还委悉么。洪钧妙力先天地。叶叶华华总是春。
　　复举。同光帝谓兴化和尚云。朕收中原得一宝。只是无人肯酬价。化云。略借一看。帝遂托起幞头脚示之。化云。君王之宝。谁敢酬价。师云。折锥探地脉。后来雪豆云。不是兴化作家。洎乎高价酬却。师云。斫额望扶桑。本觉莫有长处么。听取一颂。敲出凤凰五色髓。击碎骊龙明月珠。千古华山山脚下。只应潘阆倒骑驴。久立尊官。伏惟珍重。
　　上堂。举松源和尚示众云。古者道。拈起也天回地转。放下也草偃风行。冶父则不然。拈起也乾坤黯黑。放下也瓦砾生光。忽有一个半个。蓦然[翟*支]瞎顶门。达磨一宗未至寂寥在。师云。老松源只见锥头利。不见凿头方。寿山即不然。拈起也南山起云。放下也北山下雨。不拈不放时如何。三级浪高鱼化龙。痴人犹戽夜塘水。下座。
　　散青苗会上堂。四十九年。无法可说。一代时教。玉转珠回。透得过者。不滞两边。透不过者。无绳自缚。寿山有条活路。与诸人共行。竖起拂子云。还见么。始从鹿野苑。终至跋提河。於是中间。密云弥布。徧覆三千大千世界。其泽普澍。率土充洽。山川崄谷。幽邃所生。卉木丛林。诸药草等。甘蔗蒲萄。百谷苗稼。悉皆充足。幸自可怜生。无端云门手中扇子。[跳-兆+孛]跳上天。筑着帝释鼻孔。东海鲤鱼打一棒。雨似盆倾。击拂子云。锦上铺花又一层。
　　报国希白和尚讣至上堂。未达境惟心。起种种分别。达境惟心已。分别则不生。於不生法中。独露本来面目。直是离相离名。绝对绝待。破尘破的。透色透声。故我报国和尚。得此三昧。两处住山。单传正印。扫除邪解。扶树此宗。能事既毕。撒手那边。末后全提。甚生光彩。且道与他摩胸告众。椁示双趺。是同是别。拍禅床云。羚羊挂角千峰上。更有羚羊在上峰。
　　解夏小参。昔本不曾结。今也何须解。解结本无心。无缚无脱者。恁么恁么。森罗万象彻底孤危。大地山河通上崄峻。不恁么不恁么。大阳门下日日三秋。明月堂前时时九夏。恁么中有不恁么。不恁么中却恁么。一切智通无障碍。拈灯笼来佛殿里。将山门安灯笼上。敢问大众。九十日内。还得相应也未。其或未然。山僧却有个方便。蓦拈拄杖。卓一下云。西风一阵来。落叶两三片。
　　复举。明招行脚时。到泉州兴教坦和尚处。坦上堂云。行脚高士。一人所在亦须到。半人所在亦须到。明招便问。一人所在即不问。如何是半人所在。坦无语。后来却令小师问明招。如何是半人所在。招云。你要识半人所在么。也只是个弄泥团汉。应庵和尚拈云。我闻独眼龙。果然只具一只眼。今日忽有衲僧问。如何是半人所在。劈脊便棒。更问如何是一人所在。便与赶出。何故。一不做二不休。师云。等是弄泥团汉。应庵老人较些子。复成一颂。举似大众。兴教提持不受谩。明招随例弄泥团。棒头有眼明如日。要识真金火里看。
　　上堂。僧问。洞山云。秋初夏末。东去西去。须向万里无寸草处去。意旨如何。师云。浑钢打就。生铁铸成。进云。只如石霜闻云。何不道出门便是草。又作么生。师云。一个砑郎当。一个福建子。师乃云。十五日已前。透底金刚圈。十五日已后。吞底栗棘蓬。正当十五日。解开布袋口。衲子路头通。卓拄杖云。有星皆拱北。无水不朝东。
　　中秋客至上堂。灵山指月。曹溪话月。马祖百丈西堂南泉玩月。盘山道。心月孤圆。光吞万象。光非照境。境亦非存。光境俱亡。复是何物。癞马系枯桩。洞山道。光境未亡。复是何物。黑牛卧死水。育王师翁云。月在水中捞不上。徒劳[翟*支]碎水中天。夜深山寺开门睡。月自飞来在面前。用尽自己心。笑破他人口。本觉今日中秋。灵山上客垂访。适值满天风雨。既无可修行。又无可供养。终不拂袖便行。未免相与凭危阑倚曲槛。推出手面一轮。直是清光万里。三关不立。开凿人天。四句顿除。光扬祖道。击拂子云。八万四千非凤毛。三十三人入虎穴。
　　开炉上堂。古镜阔狭。火炉浅深。柴炭全无。光焰万丈。无宾主话不用商量。杀活灵机何须举唱。语是诳默是谤。语默向上有事在。怀州牛吃禾。益州马腹胀。天下觅医人。灸猪左膊上。喝一喝。下座。
　　祖忌拈香。行解相应。宗说俱通。眼空四海。气吐长虹。未离西乾。好椎一顿。既来东土。聊且相容。一华开五叶。随分得春风。
　　客至上堂。达磨西来。不立文字。直指人心。见性成佛。者个说话。是人知有。只如一大藏教。五千四十八卷。是佛说是魔说。定当得出。不妨小玉声中。承虚接响。琉璃殿上。簸土扬尘。拈三条篾。束取肚皮。到处住山去。其或未然。且听寿山拄杖。现神变相。卓拄杖。金椎影动。宝剑光寒。一镞三关随手破。谢郎不在钓渔船。
　　上堂。僧问。如何是佛。师云。面前案山子。进云。法即不问。如何是僧。师云。三头两面得人憎。僧礼拜。师却问云。如何是法。僧云。明年更有新条在。恼乱春风卒未休。师云。洎不问过。师乃云。相逢不拈出。举意便知有。拨转上头关。大作师子吼。展开驴脚。伸出佛手。握金刚椎碎窠臼。东土西乾何似生。个个看来日中斗。
　　冬至小参。僧问。阴极阳生则不问。祖师门下事如何。师云。石笋抽条长丈二。进云。牛头未见四祖时如何。师云。华阴山前百尺井。进云。见后如何。师云。祝融峰顶万年松。进云。去此二途。愿闻法要。师云。休将闲学解。埋没祖师心。师乃云。前佛性命。后佛纪纲。总在者里。把住则六阴充塞。放行则一阳复生。不说笋迸石头。不说华开铁树。只教行者击鼓小参。且免诸人大家瞌睡。委悉么。眼若不睡。诸梦自除。心若不异。万法一如。拈须弥山秤作二两。东头卖贱。西头卖贵。任是本色衲僧。到此也无辨处。岂不见。临济问黄檗佛法的的大意。三度被打六十拄杖。如蒿枝拂相似。及至高安滩上。便解知归。兴化道。我在南方。行脚一遭。拄杖头未尝拨着一个会佛法底。逗到大觉堂前。卸下衲衣。痛领一顿。却言我於此时。亲见临济先师。在黄檗吃棒底意旨。诸禅德。全锋敌胜。未是作家。遗剑刻舟。岂堪持论。虽然。若不蓝田射石虎。几乎悞杀李将军。
　　复举。无业国师云。若一毫凡圣情念未尽。不免入驴胎马腹里。白云端和尚云。设使一毫凡圣情念净尽。也不免入驴胎马腹里。师云。一毫头凡圣情念未尽。入驴胎马腹则固是。一毫头凡圣情念净尽。因什么亦入驴胎马腹。要见无业则易。要见白云则难。咄。解用不须双刃剑。延龄何必九还丹。
　　上堂。南泉斩猫。赵州戴草鞋而出。兴化法战。克宾设饡饭便行。是皆发挥本有灵光。要且不借别人鼻孔出气。所以。前日首座说法。高耸人天。今朝道伴相过。光扬宗眼。且道。山僧鼓两片皮。成得什么边事。拍禅床。从前汗马无人识。只要重论盖代功。
　　腊八上堂。二千年前。正觉山前。明星现时。释迦世尊。成等正觉。二千年后。本觉山中。明星现时。我此一众。成个什么。喝一喝。觉即了不施功。定慧圆明不滞空。东涧水流西涧水。南山烧炭北山红。
　　泉心濮司判荐亡请小参。问答罢。师乃云。惟心净土露堂堂。自性弥陀不覆藏。直下豁开千圣眼。更於何处觅西方。所以道。欲识佛性义。当观时节因缘。时节若至。其理自彰。即今时节已至。作么生说个自彰底道理。莫是痛念父母养育劬劳底是么。莫是弃官辞禄菽水尽欢底是么。莫是慎终追远怀报罔极底是么。莫是出离生死超越彼岸底是么。莫是娑婆报尽净土缘兴底是么。莫是莲台托质华开见佛底是么。莫是闻佛说法证无生忍底是么。莫是既得忍已思念度生底是么。莫是功圆果满成佛菩提底是么。莫是所作已办入般涅盘底是么。且喜没交涉。释迦老子道。一念普观无量劫。无去无来亦无住。如是了知三世事。超诸方便成十力。者里悟去。便知成法破法。皆名涅盘。智慧愚痴。通为般若。菩萨外道。所成就法。同是菩提。无明真如。无异境界。诸戒定慧。及淫怒痴。俱是梵行。地狱天宫。皆为净土。有性无性。齐成佛道。如是则故安人吴氏妙善。八十二年前。生本不曾生。八十二年后。灭本不曾灭。生灭二缘离。长空辉一月。故母安人既如是。孺人钱氏亦如是。孺人钱氏既如是。现前大众亦如是。现前大众既如是。十方法界。若圣若凡。若僧若俗。若男若女。情与无情。悉亦如是。如是之法。佛祖密付。莫分彼我。彼我无差。法王法道。恢廓无涯。好大众。净极光通达。寂照含虚空。却来观世间。犹如梦中事。三世诸佛是梦。六代祖师是梦。天下老和尚是梦。见前大众是梦。生底是梦。死底是无。说底是梦。听底是梦。真如解脱是梦。菩提涅盘是梦。无明烦恼是梦。六道轮回是梦。梦破尘劳一物无。焦砖打着连底冻。正与么时。只如二安人。独脱无依。超然迈往一句。又作么生道。击拂子云。国土动摇迎势至。宝华弥满送观音。
　　上堂。今朝正月十五。寿山拔贫作富。曜满月之心灯。掩繁星於霄路。非唯与新旧两序庆贺元宵。抑且要谢云峰座元远勤垂顾。蓦拈拄杖卓一下云。夜明帘外舞三台。别有一机恢佛祖。喝一喝。
　　佛涅盘上堂。释迦老子道。一切法不生。一切法不灭。若能如是解。诸佛常现前。及至双林示灭。却摩胸告众云。汝等善观吾紫磨金色之身。瞻仰取足。勿令后悔。何也今日则有。明日则无。又云。若谓吾灭度。非吾弟子。若谓吾不灭度。亦非吾弟子。且作么生委悉。拍禅床云。海枯终见底。人死不知心。
　　上堂。一大藏教。是个切脚。毕竟正文。无人道着。你要识正文么。上大人。丘乙己。化三千。七十士尔小生。八九子。佳作仁。可知礼也。众中忽有个衲僧出来道。恁么提唱。实谓闻所未闻。山僧不免分付维那。明窗下安排。忽若更道。恁么提唱。料掉没交涉。山僧亦不免分付。明窗下安排。何故。直钩钓鲸鳌。曲钩钓龟鳖。金鸡啼上玉阑干。别有佳声继前哲。喝一喝。
　　秀峰长老募缘建塔至上堂。举玄沙侍雪峰行次。峰指面前云。者一片地。好造个无缝塔。沙云。高多少。峰顾视上下。沙云。人天福报不无和尚。若是灵山授记。未梦见在。峰云。尔又作么生。沙云。七尺八尺。师云。一人平地上掘坑。一人虚空里钉橛。后来琅琊云。家肥生孝子。国霸有谋臣。师云。随风倒柁汉。今日秀峰长老。正要造个无缝塔。远远过我。不免赠个塔样。良久云。会么高而无上。广莫可极。渊而无下。深不可测。浩浩波光。重重山色。一道清虚亘古今。八面香风惹衣裓。击拂子下座。
　　上堂。一喝分宾主。三玄辨正宗。祖师门下客。无处不融通。只如道毗庐藏中有大经卷。量等三千大千世界。书写三千大千世界中事。藏在一微尘中。只者一尘。从甚处得来。良久云。南天台北五台。便下座。
　　清明上堂。冬至寒食一百五。今朝正是三月六。山又绿水又绿。一声欵乃渔家曲。山僧昨日偶尔郊行。作得一偈。举似大众。华冠不整舍那衣。秃帚还随破畚箕。五个老婆三个丑。一双红杏换消梨。下座。
　　砌墙栽松上堂。兔不迟乌不速。九十春光顿周足。今朝物候启朱明。依然一水当门绿。黄金为墙。白银为屋。还他有力量人。作此无穷胜福。岂不见。黄檗谓临济云。深山里栽许多松。作什么。济云。一为山门作境致。二为后人作标榜。道了。以镢打地三下。檗云。吾宗到汝大兴於世。古既如是。今岂不然。所以云屋都寺。打开宝藏。运出家珍。磨砖底磨砖。砻石底砻石。直从根脚做倒下梢。峻似银山。坚如铁壁。风吹不入。雨打不湿。穷天地亘万世而不挠不摇。正恁么时。且功成不处一句。又作么生道。击拂子云。千峰势到岳边止。万派声归海上消。
　　浴佛上堂。释迦世尊。未离兜率。犹较些子。及乎驾日轮香象。入大术胎中。右胁诞生。七手八脚。一时呈露。却道天上天下。唯我独尊。何异蟭螟虫。向蚊子眼睫上作窠。於十字街头。扬声大叫云。土旷人稀相逢者少。二千年后。有个折脚老比丘。忍俊不禁道。我当时若见一棒打杀。与狗子吃却。贵图天下太平。然虽贼过后张弓。抑且救得一半。只那一半落在本觉手里。不免深掘坑子。与伊埋却。复牵牛踏过。直教光芒净尽。痕迹全无。何故。不见道。父为子隐。子为父隐。直在其中矣。
　　小参。雨歇江天。时当初夏。槐阴日永。柳岸风清。会四海禅流。结灵山圣制。顿辔於华严法界。燕坐於圆觉妙场。知幻即离。不作方便。离幻即觉。亦无渐次。尽大地撮来如粟米粒大。抛向面前。拈断贯索穿却衲僧鼻孔。直得鹰扬虎视。电激星驰。逢佛杀佛。逢祖杀祖。逢罗汉杀罗汉。所以道。护生须是杀。杀尽始安居。会得个中意。铁船水上浮。竖起拂子云。德山临济云门赵州。总在者里。说安居法。只是斗唇合觜。爱讨便宜。据令而行。不消一击。击拂子云。咄咄咄。力囗希。昔年觅火和烟得。今日担泉带月归。
　　复举临济问黄檗云。如何是佛法的的大意。三度被打六十拄杖。遂辞黄檗。檗云。高安大愚处去。径造大愚。愚问云。甚处来。济云。黄檗来。愚云。有何言句。济云。某甲三问佛法的的大意。三度被打六十拄杖。不知过在什么处。愚云。黄檗恁么老婆心切。济大悟云。元来黄檗佛法无多子。愚乃搊住云。适来道不知过在甚处。如今又道佛法无多子。是多少。济向大愚肋下筑三拳。愚拓开云。汝师黄檗。非干我事。济便回黄檗。檗问云。返太速乎。济云。只为老婆心切。檗云。者大愚老汉。待来与伊一顿。济云。说什么待来。即今便与。遂鼓一掌。檗笑云。者风颠汉。却来者里捋虎须。参堂去。白云端和尚颂云。一拳拳倒黄鹤楼。一跃跃翻鹦鹉洲。有意气时添意气。不风流处也风流。黄龙南和尚举了。极口称赞。时真净云。端兄见处。与某甲一般。龙云。你见处作么生。净拟开口。龙便喝云。端会。你不会。师云。真净未曾开口。黄龙因什么道他不会。听取一颂。万煅炉中烈焰红。点金成铁显全功。一椎击碎浑闲事。三世如来在下风。
　　上堂。僧问。举一不得举二。放过一着落在第二。时如何。师云。怀州牛吃禾。益州马腹胀。进云。云门扇子。[跳-兆+孛]跳上天。筑着帝释鼻孔。东海鲤鱼打一棒。雨似盆倾。又作么生。师云。西川斩画像。陕府人头落。僧礼拜。师乃举。五祖演和尚云。诸庄旱涝。不以为忧。一堂兄弟。不会狗子佛性话。深为可忧。师云。重处偏坠。松源和尚云。久聚兄弟。正路行者有。只是不能用黑豆法。难以荷负正宗。佛法到此平沉。苦屈苦屈。师云。同坑无异土。克由叵耐。二大老。把他诸人。埋向万仞坑里。若据山僧见处。黑豆法有甚难用。僧问洞山。如何是佛。山云。麻三斤。岂不是黑荳法。僧问云门。杀父杀母。佛前忏悔。杀佛杀祖。什么处忏悔。门云。露。岂不是黑荳法。乾峰示众云。举一不得举二。放过一着。落在第二。云门出众云。昨日有人从径山来。却往天台去。峰云。典座明日。不得普请。岂不是黑荳法。者里悟去。山僧性命。在诸人手里。若也蹉过。诸人性命。却在山僧手里。卓拄杖云。路遥知马力。岁久见人心。
　　上堂。前半夏已去。后半夏未来。正当今日。谓之中夏。大众。过去已往。未来未至。即今事作么生。莫是二边俱莫立。中道不须安。么者般说话。是你诸人。嚼过了底残羹剩饭。因什么。拶着十个五双。鼻孔索头。在别人手里。且道。利害在什么处。一翳在眼。空华乱坠。今朝五峰先生到来。山僧下榻延致。虽然。儒释两歧。必竟理归一揆。卓拄杖云。熏风作意松翠凉。白鸟不飞天在水。
　　上堂。僧问。牛头未见四祖时如何。师云。处处绿杨堪系马。又问。见后如何。师云。家家门首透长安。进云。见与未见时如何。师云。鲇鱼上竹竿。俊鹘趂不及。僧礼拜。师乃云。豁开大解脱门。普请大家证入。鲇鱼上竹竿。俊鹘趂不及。便下座。
　　上堂。今朝六月十五。准拟说些禅道。及乎法鼓一鸣。肚里一时忘了。只记得。慈明和尚云。南山北岭松。北岭南山草。一雨阔无边。根苗壮枯槁。好大哥。三百法会之中。会会说到者里。自是后代儿孙。根思迟回。当面蹉过。别别。茫茫普热。纷纷下雪。引得学语之流。随例掉棒打月。喝一喝。下座。
　　玄学处士姜公对灵小参。法身无相。会万善以庄严。法眼无瑕。截群机而洞照。三乘由之而建立。五性自此而区分。开权实顿渐之门。绝生死轮回之径。高超物表。妙出声前。玄所不能玄。学所不能学。虽居有为界。示无为法。而不灭坏有为之相。虽居无为界。示有为法。而不分别无为之性。可以津济四生。梯航九有。可以修因证果。报德酬恩。无事不圆。无法不备。正与么时。是你诸人。要见玄学处士回机转位。超凡入圣处么。拍禅床云。三世十方归一念。紫金台上觉花新。
　　上堂。拈拄杖。顾视大众云。眼中见色。耳里闻声。圆通门户。触处施呈。你拟向个里。觅什么碗。以拄杖赶散。
　　师会下有僧云。和尚自有禅。只不为我说。又云。不是说不得。自是不肯说。师闻云。把定死蛇头。有禅不肯说。灭却临济宗。何人敢饶舌。别别。那咤顶上吃蒺藜。金刚脚下流出血。
　　上堂。僧问。说法不应机。总是非时语。作么生得应机去。师云。夜半起来失却牛。天明起来失却火。师乃云。百不知百不会。天上人间岂堪对。见得彻提得去。吉了舌头三千里。金不博金。水不洗水。夜来月上长珊瑚。狸奴倒上菩提树。
　　师一日云。文殊普贤。起佛见法见。贬向二铁围山则固是。且道。释迦老子还有过也无。良久云。休。
　　上堂。头上是天。脚下是地。南北东西依旧位。中间突出须弥卢。八宝七珍光炜炜。放便倒扶便起。蟭螟睫上放夜市。老胡落赚没人知。急携只履流沙去。喝。
　　小参。二千年前。有一转语。四月十五日已前。与诸人举了也。所以九十日内。只贵见成。虽不行棒行喝。棒喝初不离其机。虽不说证说修。修证岂足究其用。直得。尽乾坤大地。如个铁橛子。抛来掷去。转换自由。今夜与汝脱却笼头。别资一路。岂不见。洞山和尚云。秋初夏末。东去西去。须向万里无寸草处去。末后最殷勤。石霜云。出门便是草。截断脚跟。虽然如是。还知落处么。拍禅床云。昼见日夜见星。妙高山色青又青。掀翻海岳求知己。拨乱乾坤见太平。
　　复举。文殊三处度夏。迦叶欲白椎摈之。乃见百千文殊在前。世尊云。迦叶汝欲摈那个文殊。迦叶休去。师云。世尊扶强不扶弱。好与一椎。本觉者里。若有个般破规越矩底汉。却须变大地作黄金。搅长河为酥酪。特榻延之。何故。莫怪坐来频劝酒。自从别后见君希。
　　上堂。僧问。如何是通宗通途。师云。东去西去。进云。如何是叶带叶路。师云。南来北来。僧退。师乃云。世界恁么广阔。因什么坐在者里动不得。拈拄杖云。东去西去。南来北来。金色尊者。独上高台。卓拄杖。下座。
　　病起上堂。昨日病前日病。病病相寻。无有自性。坐断净名舌头。倒行摩竭正令。击拂子。野狐窟里产狻猊。猕猴各佩轩辕镜。
　　中秋上堂。久矣不上堂。口边生白醭。侍者来烧请法香。拈出秦时旧[车*度]辂。金刚脑后下一锥。空里磨盘生八角。寒山抚掌笑呵呵。夜来月向西边落。喝一喝。
　　复举。长沙与仰山玩月次。山云。人人尽有者个。只是用不得。沙云。恰是倩汝用。仰山云。作么生用。长沙近前。与一蹈蹈倒。仰山起来云。师叔直下是个大虫。师云。奇怪诸禅德。仰山大似勾贼破家。当时待他道恰是倩汝用。便与一蹈蹈倒。直饶岑大虫。有师子爪牙。到此也无用处。久立。重九客至上堂。两两不成双。三三自成九。本色住山人。何处寻窠臼。卓拄杖云。离四句绝百非。驴前马后。莫乱针锥。
　　上堂。摩竭掩室。毗耶杜词。咬定牙关。不通水泄。本觉者里。但管饥来吃饭。困来打眠。热则取凉。寒则向火。今朝十月初。一早间唤奴子。深开地炉。满堆黄叶。方外高人到来。且贵大家暖热。只如丹霞烧木佛。因什么。院主眉须堕落。请大众。下一转语。
　　祖忌拈香。此土西天。单传直指。护得眉毛。打失版齿。只履空棺。谩神谑鬼。可怜无事人。未能笑得你。
　　上堂。举一不得举二。放过一着。落在第二。相骂饶你接觜。相唾饶你泼水。南泉斩猫。作么生。良久。人贫智短。马瘦毛长。
　　小参。即心即佛。非心非佛。不是心。不是佛。不是物。拈起铁蒺藜。打破山鬼窟。是柱不见柱。非柱不见柱。是非已去了。是非里荐取。脚跟下色线犹存。是句亦刬。非句亦刬。临济白拈。睦州担板。似者一火太平奸贼。乱世英雄。总只无佛处称尊。若在如今。一时与伊生按过。拈拄杖画一画云。山是山水是水。僧是僧俗是俗。大尽三十日。小尽二十九。夜短昼长。阴消阳长。是人知有。只如一画未形已前。吉凶悔吝。向什么处着。到者里。饶你似鹘捉鸠。未免捞天摸地。若只今日三明日四。坐消信施。仰愧龙天。阎罗殿前。打鬼骨臀有日在。卓拄杖云。达磨九年面壁。二祖三拜传心。老卢腰石负舂。究竟高登祖位。选佛若无如是眼。宗风那得到如今。
　　复举。僧问六祖。黄梅衣钵。什么人得。祖云。会佛法底人得。僧云。和尚还得么。祖云。我不得。僧云。为什么不得。祖云。我不会佛法。师云。脑后见腮。莫与往来。久立。
　　上堂。夜来击鼓小参。为存家教。今日升堂说法。庆贺书云。要知祖意西来。但听山呼万岁下座。
　　上堂。僧问。蟭螟虫吞却虎时如何。师云。赏你大胆。进云。恁么且退身三步。师云。章泉福建头匾似扇。僧拟议。师便打云。一任举似诸方。乃云。一法若有。毗卢堕在凡夫。万法若无。普贤失其境界。金圈栗棘。觌面施呈。担板阿师。水中捞月。五祖和尚云。山僧有时拟为你吞却。又为咽喉小。拟为你吐却。又为牙齿碍。还有为人处也无。喝相逢不在频频举。达者须知暗里惊。
　　上堂。举一明三。目机铢两。万仞峰头。冲开雪浪。乾闼婆王奏乐。山河大地尽作琴声。直得须弥岌嶪。海水波腾。迦叶起舞。世尊证明。是你诸人。因什么。一向瞌睡。喝一喝。下座。
　　小参。金乌飞玉兔走。暑往寒来总仍旧。不涉春缘别有条。今朝腊月二十九。祖祖相传。佛佛授手。一句全提。万机通透。三圣问雪峰。透网金鳞。以何为食。峰云。待汝出得网来。即向汝道。三圣云。一千五百人善知识。话头也不识。峰云。老僧住持事烦。真不掩伪。曲不藏直。合水和泥。岩标岳立。永嘉大师道。师子儿众随后。三机便能大哮吼。若是野干逐法王。百年妖怪虚开口。便是者个道理也者个道理。山僧不敢谩你诸人。那个道理。诸人也莫谩山僧好。何故。诸人知处。良遂总知。良遂知处。诸人不知。喝。丫鬟女子画蛾眉。鸾镜台前语似痴。自说玉颜难比并。却来架上着罗衣。击拂子。
　　看藏经上堂。以字不成。八字不是。玉转珠回。辉天鉴地。所以道。法王法力超群生。能以法财施一切。能善分别诸法相。於第一义而不动。敢问大众。释迦老子。四十九年。三百余会。横说竖说。直说曲说。充满虚空。周遍法界。且道。是第一义。是第二义。汝等比丘。钦奉　圣旨。颁降御香。一七日中。三轮同转。是动不动。者里下得一转语。便见波斯匿王问世尊。胜义谛中。还有世俗谛否。若言其有。知不应二。若言其无。知不应一。一二之义。其义云何。世尊云。大王汝於龙光佛时。曾问此义。我今无说。汝亦无闻。无说无闻。是名一义二义。豁开户牖。万里不挂片云。尧风荡荡。舜日熙熙。行者让途耕者让畔。且因斋庆赞一句。作么生道。拈起少林无孔笛。大家吹出万年欢。
　　复举。东印度国王。请般若多罗祖师斋次。乃问云。诸人尽转经。尊者为什么不转经。尊者云。贫道出息不涉万缘。入息不居阴界。常转如是经。百千万亿卷。岂止一卷两卷。师云。大王重处偏坠。尊者薄处先穿。山僧即不然。待问诸人尽转经。尊者因甚不转经。但对云。请陛下高垂天鉴。设或得鱼忘筌。灵山付嘱有在。还委悉么。御楼观射猎。不是刈茅田。
　　上堂。今朝进退两序。恰值上元佳节。况是大朴师兄到来。毕竟如何施设。教中道。譬如暗中宝。无灯不能见。佛法无人说。虽慧莫能了。寿山不免。倒用太湖三万六千顷渺弥之口。洞庭七十一二朵峭巍之舌。已说见说当说。圆融不碍行布。行布不碍圆融。借婆衫子拜婆年。井底虾蟇吞却月。击拂子。
　　上堂。即色明心。附物显理。驴作驴鸣。犬作犬吠。三世诸佛。不知有。六代祖师不知有。建立半满偏圆。扫除权实空有。水底藏身被火烧。一一面南看北斗。卓拄杖。
　　佛涅盘上堂。今朝二月十五。万象森罗起舞。世尊入般涅盘。寿山击动法鼓。大众若道世尊灭度。是谤佛。若道世尊不灭度。是谤法。若道诸人不会此理。是谤僧。谤佛谤法谤僧。合入无间地狱。到者里。出身犹可易。脱体道应难。直须高高峰顶立不露顶。深深海底行不湿脚。然后荆棘林里坐。荆棘林里卧。开佛知见。示佛知见。令诸众生。悟佛知见。入佛知见。喝。知见立知。即无明本。知见无见。斯即涅盘。拍禅床云。一把柳丝收不得。和烟搭在玉阑干。
　　开山忌上堂。平地上死人无数。过得荆棘林是好手。今朝三月十五。正是夏前春后。饶你不住两头。当处也成窠臼。拈拄杖。即今慧静禅师。向拄杖头上。吹无孔笛鼓没弦琴。非唯戛玉铿金。直是移星换斗。卓拄杖。喝一喝。
　　上堂。师子吼无畏说。百兽闻之皆脑裂。香象奔波失却威。天龙寂听生欣悦。左击拂子云。者个不是师子吼。右击拂子云。者个不是无畏说。诸人耳在一声中。一声徧在诸人耳。不是寂听生欣悦。恁么恁么。卷舒立方外乾坤。不恁么不恁么。纵横挂域中日月。恁么中有不恁么。不恁么中却恁么。下座。诣大佛殿。启建天寿圣节。
　　上堂。僧问。国师三唤侍者。意旨如何。师云。老不歇心。进云。国师因甚却道。将谓吾孤负汝。元来却是汝孤负吾。师云。头上着枷。脚下着杻。进云。伯牙与子期。不是闲相识。师云。矮子看戏。僧礼拜。师乃云。三界无法。何处求心。掀翻藏海。别阐玄音。诸方按牛头吃草。者里行自己丛林。不说负吾负汝。不说照古照今。只贵一念相应。自然万境平沉。五祖和尚云。如马前厮扑。如辟历闪电。会即大富贵。不会空对面。喝一喝。
　　浴佛上堂。大众还见释迦老子么。未离兜率。满面尘埃。既出母胎。通身泥土。饶你山河大地。草木丛林。尽为衲僧。一一衲僧。有无量杓。一一杓中。有无量香水海。直从今日。洗至穷劫。还得净洁也无。者里眼亲手办。倒转杓头。便见垢相永离。十方清净。其或未然。释迦老子。有没量罪过。山僧有没量罪过。不干诸人事。下座。
　　小参。山僧自来嘉禾。今夜是第三度。为诸人说安居法。好大众。香烟起处。灯烛交辉。法鼓鸣时。人天普集。便尔散去。含元殿上。觅甚长安。古佛堂前。此时参毕。更待说佛说祖。举古举今。坚守蜡人。如鹅护雪。大似屈辱诸人。直饶捩转面皮。伸出毛手。打破野狐窟宅。掀翻荆棘丛林。也是舍己从人。斩头觅活。恁么也不得。不恁么也不得。目前无法。意在目前。不是目前法。非耳目之所到。喝一喝云。还知落处么。临济大师道。我此一喝。如金刚王宝剑。我此一喝。如踞地师子。我此一喝。如探竿影草。我此一喝。不作一喝用。圣凡情尽。能所俱忘。拈一茎草。作丈六金身。将丈六金身。作一茎草。与么也得。不与么也得。敢问大众。适间为什么不得。如今为什么却得。得不得是不是。差之毫厘失千里。归云谁使就青山。落花自得随流水。喝一喝。
　　复举。僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实那。州云。拄杖不在。苕帚柄聊与三十。师云。睦州老汉。只解高高峰顶立。不能深深海底行。忽有问山僧。高揖释迦。不拜弥勒时如何。只消道。且坐吃茶。毕竟是赏是罚。具眼者辨取。珍重。
　　上堂。本觉今朝结夏。为汝约法三章。一者日里一餐。二者夜间一寝。三者山门头佛殿里。东行西行。不得蹈破常住砖。卓拄杖。下座。
　　师一日坐次。有僧云。堂中有数人兄弟。举皓布裈法身颂。各人下语。未审契得师意也无。师云。好个消息。且举看。僧一一举了。师云。相骂饶你接觜。相唾饶你泼水。要会法身颂。更参三十年。僧云。即今问底。是法身。是色身。师云。驴前马后汉。僧便喝。师云。驴前马后汉。乱叫唤作什么。便打出。
　　上堂。霏霏梅雨洒危层。五月山房冷似氷。莫谓乾坤乖大信。未明心地是炎蒸。老雪窦大似和麸粜面。贵在一时。本觉近日喜雨。欢动雷声。拈拄杖云。夜来木上座。向山僧道。明日待我与诸人。设个家燕。一要庆贺好雨。二要暖热大众。三要捩正天下衲僧鼻孔。卓拄杖云。莫怪空踈。伏惟珍重。下座。
　　室中问僧云。道得也打。道不得也打。僧拟议。师便打。复问僧云。你道好打么。僧拟开口。师便打出。复问僧云。适来打得者两个僧。是么。僧云。是。师便打出。
　　上堂。森罗及万象。一法之所印。新罗国里打鼓。大元国里上堂。阿耨达池龙王请佛斋。宾头卢尊者亦预其数。
　　上堂。顾视大众云。便与么休得也未。众拟议。便下座。
　　上堂。毗卢藏中。有大经卷。主伴互融。理事俱显。及乎点读开科。多是讨头不见。山门保护青苗。为汝提掇一遍。卓拄杖。乃合掌云。稽首文殊普贤。却须管取一百四十大愿。下座。
　　上堂。一叶落天下秋。是人知有。一尘起大地收。置而不问。骑却圣僧。蹈倒水潦。是第几机。卓拄杖云。龙生金凤子。冲破碧琉璃。
　　小参。万里无寸草。出门便是草。嘉州大象蓦翻身。陕府铁牛惊绝倒。逢人不出。卖狗悬羊。打破镜来。天荒地老。是则金沙混杂。非则玉石俱焚。不有本分钳锤。难明向上一窍。卓拄杖云。一曲少林无孔笛。从来多是逆风吹。
　　进退头首上堂。宗门中有四种宾主。临济大师已尝点出。若也脚未跨门。一一辨得。非唯不久当作唱导之师。抑且不缪为吾家种草。其或奴郎不辨。玉石不分。要称衲僧。未得在。岂不见。忠国师睡次。丹霞适至。乃问侍者耽源云。国师在么。源云。在即在。只是不见客。霞云。太深远生。源云。莫道上座。佛眼也觑不见。霞云。龙生龙子。凤生凤儿。遂去。国师睡起。源举似前话。国师打二十拄杖趂出。丹霞闻云。不缪为南阳国师。喝一喝云。不解作客。劳烦主人。虽然。不因夜来雁。争见海门秋。
　　上堂。药山久不上堂。院主椎钟击鼓。分明尽底掀翻。犹道一词不措。本觉据令提纲。不作者般调度。今朝月旦拈香。拨开向上一路。谁言射虎不真。枉发千钧之弩。
　　九日上堂。三四五六七八九。碧眼胡僧不知有。三更收得夜明符。天晓起来成漏逗。篱下黄华烂熳开。龙山落帽沾风埃。令人长忆庞居士。天上人间不可陪。阿呵呵。会也么。若也不会。山僧更道两句去也。石头一个住山斧。古往今来称独步。马师胡乱三十年。谁道少盐还少醋。喝一喝。
　　上堂。诸方今日开炉。本觉辞众退院。耆旧上下相留。又把船头拨转。所以道。动若行云。止犹谷神。既无心於彼我。岂有象於去来。去来不以象。故无器而不形。动静不以心故。无感而不应。拍禅床云。一等共行山下路。眼头各自看风烟。
　　祖忌拈香。西天着不得。东土着不得。破六宗谩有多言。对梁王全无朕迹。坐久成劳忽转身。春风满地花狼藉。
　　上堂。良久。顾视大众云。会么。山僧无说。汝等无闻。无说无闻。是第一义。蓦拈拄杖。卓一下云。鹤有九皋难翥翼。马无千里谩追风。掷下拄杖下座。
　　舟中值冬至。二三友请小参。一道虚明。总是自家田地。初爻既兆。全彰劫外乾坤。无去来动静之殊。无取舍是非之异。可以骑声盖色。可以随流入流。可以泛华亭半叶之舟。可以尽泽国烟波之胜。不举任公之钓。非同濠上之游。击拂子云。劈口一桡已伤盐醋。离钩三寸。休更回头。拍膝云。永夜月明天在水。雁声飞过白苹洲。
　　上堂。三日前五日后。直须挥剑。若不挥剑。渔父栖巢。古人恁么道。犹欠悟在。山僧道。三日前五日后。执之失度。必入邪路。放之自然。体无去住。拍禅床云。但行平等事。何用问前程。
　　腊八上堂。深山岩崖。有甚佛法。冷坐六年。全无合杀。豁开正眼定乾坤。十方世界阿剌剌。喝一喝。箭穿红日影。谁是射雕人。
　　上堂。今日要上堂。夜来先作梦。破的那罗延。百发而百中。卓拄杖。便下座。
　　小参。僧问。承言者丧。滞句者迷。不涉二途。如何进步。师云。铁壁银山万仞高。进云。恁么则瞻仰有分。师云。自是不归归便得。五湖烟景有谁争。僧礼拜。师乃云。破颜一笑岂徒然。从此灵山有正传。面目见前如荐得。春风不在老梅边。喝。寐语作么。我所得智慧。微妙最第一。众生诸根钝。着乐痴所盲。殊不知。我王库内无如是刀。岩头和尚云。若欲播扬大教。直须向自己胸中。流出将来。与我盖天盖地。咄哉。魍魉妖精。欺胡谩汉。雪峰云。师兄今日始是鳌山成道。一盲引众盲。相牵入火坑。虽然恁么。且作么生是他成底道。莫有道得底么。若也道得。万古长空。一朝风月。薄批细切。尽可与诸人分岁。其或未然。倚他门户傍他墙。刚被时人唤作郎。又争怪得。
　　复举。德山和尚。一日谓临济云。今日困。济云。者老汉寐语作么。山拈拄杖。济便掀倒禅床。师云。是则是。两员猛将。然虽力敌势均。其奈无风起浪。千古之下。未免招人捡点。还委悉么。尧舜不彰民自化。相逢何必动干戈。
　　元旦上堂。元正启祚。万物咸新。莫有不涉春缘者么。时有僧出云。打鼓弄琵琶。相逢两会家。望　阙贺正。愿闻法要。师云。八方开寿域。一气转洪钧。进云。不涉春缘。乞师举唱。师云。花须连夜发。莫待晓风吹。进云。如何是德山棒。师云。义出丰年。进云。如何是临济喝。师云。俭生不孝。僧礼拜。师乃云。月生一。三世如来从此出。月生二。突出西来祖师意。月生三。森罗万象竞头参。拍禅床云。皇基磅礴三千界。宝历开端亿万年。
　　元宵上堂。释迦老子道。一人发真归元。十方虚空悉皆消殒。五祖和尚道。一人发真归元。十方虚空筑着磕着。若向筑着磕着处会得。只会得祖师禅。不会如来禅。若向悉皆消殒处会得。只会得如来禅。要且未会祖师禅在。山僧道。一人发真归元。十方虚空性相平等。且道。是如来禅。是祖师禅。喝一喝云。一释迦。二元和。三佛陀。自余是什么碗脱丘一个。击拂子云。今日烧灯令节。山门进退两序。大耆旧钦敬堂。供佛斋僧。水陆[冗-几+具]阳。森罗万象。无不周足。因斋庆赞。有个颂子。举似诸人。休夸水上挂灯球。妙德奇勋合预修。珍重法筵龙象众。莫将容易度春秋。
　　上堂。僧出众云。学人上来。拟伸一问。师云。鹞子过新罗。便下座。佛涅盘上堂。老胡七十九。傀儡线索断。饮光尊者来。椁里双趺现。如蛇入竹筒。曲性终难断。公案既见成。如何为批判。不若烧香供养渠。从教人道无思算。
　　上堂。有一句到你。针头削铁。无一句到你。锦上铺花。狗子尾巴。书卍字。野狐窟宅梵王家。
　　上堂。毗卢顶上一转语。万象森罗为君举。昨夜三更失却牛。天明大棒打老鼠。喝。
　　上堂。僧问。佛未出世时如何。师云。释迦自释迦。进云。出世后如何。师云。弥勒自弥勒。进云。承师有言。释迦不受然灯记。毕竟受什么人记。师云。自家肚皮自家画。僧礼拜。师乃云。天上天下无如佛。十方世界亦无比。世间所有我尽见。一切无有如佛者。释迦老子。尘沙劫前。将者一杓恶水。泼他先圣。及至成佛。复受一切人泼。所以道。假饶经百劫。所作业不忘。因缘会遇时。果报还自受。下座。浴佛讽经。谨白。
　　小参。见兔放鹰。见月忘指。大用现前。不存规矩。须弥山突出诸人额角边。大海水灌入诸人鼻孔里。铿金戛玉。病在膏肓。截铁斩钉。犹挂唇齿。踞虎头收虎尾。第一句下明宗旨。人间五百年。彼天为一昼夜。弥勒大士。於一时间。成就五百亿天子。证无生法忍。象王蹴蹈。非驴所堪。雪曲应稀。徒劳侧耳。山中今日结制。炊无米饭。饱不饥人。开无碍门。示解脱道。东方来者东方坐。西方来者西方坐。南方来者南方坐。北方来者北方坐。东方来者烧枫香供养伊。西方来者烧饼香供养伊。南方来者烧檀香供养伊。北方来者烧沉香供养伊。且总不与么来时。又作么生。拈拄杖敲香台云。金果早朝猿摘去。玉华晚后凤衔归。
　　上堂。黄檗没伎俩。临济不唧[口*留]。高安滩上多口师。末后为渠出只手。然虽。路见不平。也是推门入臼。喝。
　　上堂。僧问。直指人心。见性成佛。意旨如何。师云。胡地冬抽笋。进云。心不是佛。智不是道。又作么生。师云。六月黄河连底冻。僧礼拜。师乃云。大众记取者僧问头。便下座。
  </div>
  <div class="pagination">
   <a href="了庵清欲禅师语录_page2.html">
    上一页
   </a>
   <a href="了庵清欲禅师语录.html">
    1
   </a>
   <a href="了庵清欲禅师语录_page2.html">
    2
   </a>
   <span class="current-page">
    3
   </span>
   <a href="了庵清欲禅师语录_page4.html">
    4
   </a>
   <a href="了庵清欲禅师语录_page5.html">
    5
   </a>
   <a href="了庵清欲禅师语录_page6.html">
    6
   </a>
   <a href="了庵清欲禅师语录_page7.html">
    7
   </a>
   <a href="了庵清欲禅师语录_page8.html">
    8
   </a>
   <span>
    ...
   </span>
   <a href="了庵清欲禅师语录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
