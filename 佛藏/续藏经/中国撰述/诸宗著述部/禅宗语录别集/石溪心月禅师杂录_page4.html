<!DOCTYPE html>
<html>
<head>
    <meta charset="UTF-8">
    <title>石溪心月禅师杂录 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石溪心月禅师杂录 - 第 4 页/共 5 页</h1>
    <div class="content">
　　墨梅一题序

　　丛林以偈颂。为禅悦余味者。盖黄梅有曰。此偈亦未见性。法眼有曰。此颂可续吾宗。此皆因语而识人也。往往禅宴之暇。一歌一咏。以淘汰业识。疏通性源。亦未敢彷佛单明之旨。否则错砻言句。滋培道根。其损益又从而可知。学者不可不审。顷在四明。同清凉范长老游大梅。或索和花光师墨梅十题。题曰悬崖放下。曰绝后再苏。曰平地春回。曰淡中有味。曰一枝横出。曰五叶联芳。曰高下随宜。曰正偏自在。曰幻花灭尽。曰实相常圆。首尾托物显理。借位明功。以形容禅家流工夫。从入道应世。至於得旨归根边事。无准於实相常圆。着语云。黄底自黄青底青。枝头一一见天真。如今酸涩都忘了。核子如何说向人。予愧短乏。哦咏非素习。不得已。亦勉强思量。到思量不及处。果幻花灭尽耶。墨梅无下口处耶。懡[怡-台+罗]中不觉失笑。噫。绝后再苏耶。平地回春耶。於凑泊不及处凑泊。成二百八十字。字韵句意不拣重复。但不失题意而已。掉在无事甲中。十见青黄。一日与畏友艮岩。火炉头夜话之。艮岩亦忻然成十章。并录之放笔一笑。是淘汰业识耶。是错砻言句耶。必有为我刬去者。

　　题无染颂轴后

　　纯公座元号无染。乃锺山第一座崇公称之。复作序。序之意。以有无染净。是二边语。存一遣一。共过患等。双遣双存过患。亦匪存匪遣。茫茫莫究。其辞宛转。其意深妙。光明藏中。快说禅病。莫过于此也。末后又云。余着语是无染上一重染污。今诸公从而颂之。是一重更一重。无染安在哉。不向一重复一重处求之可乎。石溪野人直言之曰。要识吾无染。纯公座元是。

　　凹岩说(采三字隐语作)

　　金仙子隐曰伟子蒙。沂子良。寂子照。癸巳仲春月望。会月子友於石溪之北。日永风清。漱石枕流。相为赏乐。适福都子隆子至。奉细绾盈铺之供。子友缓带摩腹。指空作凹岩字遗曰。贫无以赠一之三三名号洋洋乎言说不虚。子隆子俯而思。名号虚声也。言说亦无实义。即虚声而承言说可乎。舍言说而求实义可乎。复嘿而言。虚声即实义耶。实义即言说耶。久不自决。三子隐知其心语。乃伸右手。各持一凹岩。兀兀然巍巍然。或嵌嵌确确。空空洞洞。或东西相向。似有还亏。头角峥嵘。若平而险。白云变态。素月分辉。流泉风松。幽禽和唱。各各岩前。一一陈露。子隆子不起于座。如是而观八十小劫。心目不摇。子友说偈。寤之曰。欲写凹岩字未成。云开头角见峥嵘。中间一缺隐身地。换尽面前人眼睛。子隆子不觉唯唯点头。卷之而去(自兀兀然。至幽禽唱。皆三子隐颂中之语)。

　　太虚说

　　竺乾古皇先生有句语。如漫天网子相似。非同太虚。非异太虚。而含裹太虚。如是不离本处。即一切处。升法空座。演此句义。四十九年。莫能究其万分之一。最后会百万众於一青莲华上。独擎拳高士忻然微笑。先生目之。只得两手分付。绵绵至今无空缺处。同流异学。密证显符。莫知几何。有柱下隐君子之徒。知清净身。如太虚之无边。故背之而坐。钩在不疑之地也。悟平常心。如太虚之豁然。故从西过东。无乃搀行夺市乎。后五百载从寂寞冲虚中。蹉脚南来失手摸着。四面八方。回避不及。披襟当之。号太虚者。吾眉山扬若冲道士也。岁莫抱焦桐。访城西兰若。须臾言辞。故嘱之曰。异日平步家山。遇赏音试弹此曲。使大音希声充乎太虚。则不枉南来徒费草鞋钱也。太虚太虚勉旃。

　　跋无传颂

　　锺山正知客。忽起故山之思。往别北磵於常熟慧日。磵喜其为正传室中真子。乃以无传号之。山中胜集。皆有出山句。横推竖推。无非以祖祖相传。传而无传。不是无传。而曰无传。盖无传即正传。正传即正无传也。嘘。无传之旨。果如是耶。若言以心传心。却唤什么作心。即世谛则伪求之可乎。离世谛则伪求之可乎。或曰。到处见成亲受用。不从葱岭带将来。皆非吾所能知也。要识无传之旨。当从正无传问之。

　　跋觉如居士手书心经

　　觉如居士。公务余暇。手书法华楞严圆觉金刚等经。仍集古今诸家解说。布於章句之下。末后收功於心经。其微意不言可知。余展卷一观。见诸家所注。一言是一言一句。居士所书。一画是一画。一字是一字。不免合掌赞叹。奇哉心经也。若离此别求可乎。淳佑己酉。端午后五日。灵隐住山某跋。

　　跋游参政所书心经

　　龟堂大资相公。燕居霅上。日书心经。惠诸来学。余游太白。方一闻之。心已起敬。及抵冷泉。始获一见。奇哉第一希有之书也。古今王公大人。於此道。或倾心赞之。或肆口毁之。虽赞毁不同。同一心也。楞严曰。顺逆皆方便。矧龟堂所书二百七十六字。既以心名。孰不具有。先觉后觉。同入此门。如是宣说。如是书写。信解受持。依如是住。噫。此时非菩萨行深般若波罗蜜多时耶。具顶目者。乃能默契。

　　添藏经施主。水陆。升座说偈

　　大悲心上流出底。呼为切脚若为评。不知切脚什么字。写不成兮呼不成。依依俙俙如半月。彷彷佛佛若三星。分付老昭诸善士。生生世世寿康宁。

　　容大师。水陆。升座说偈

　　末山一境不露顶。直下全超五障身。佛国无边皆自己。台山大会付何人。苾刍草碧枝枝秀。菡萏花红叶叶新。外祖深恩只者是。一庵和气暖於春。

　　如行新戒。落发升座

　　患累资生无有涯。选官选佛学丹霞。须知发刬殿前草。不碍萱开堂北花。万法从心心是正。一心逐物物皆邪。夜窗寂寂青松下。究彻根源始到家。

　　劝请首座挂牌上堂

　　三春去向那边去。九夏来从屋力来。一喝两头俱坐断。人天眼目与谁开。乌飞兔走。地转天回。时有清风匝九垓。寒山子满头灰。引得丰干笑满腮。且道笑个什么。问取首座。
　　上堂。善恶不思。名为顶句。内外绝依。名为得住。时时寂寂惺惺。时时退步荐取。如是三十年。觅之总无处。觅无处。赢得双眉时陡聚。
　　上堂。外息诸缘。内心无喘。心如墙壁。可以入道。此非少林初祖画出底模子耶。了了常知。言不可及。此非二祖从模子里脱出底耶。而今心愤愤口悱悱。一个半个板齿为铁橛。将者模子。一嚼百杂碎。非知恩报恩者耶。山僧斫额以待。
　　上堂。举马大师因僧问。如何是佛。马云。即心是佛。后南岳让和尚闻云。马子未在。更五年。马云。非心非佛。让云。马子未在。更复五年。马云。不是心。不是佛。让云。马子彻也。后有僧举似大梅。梅云。者老汉。教坏人家男女。未有了日。你但非心非佛。我只即心即佛。师云。马大师。非特教坏人家男女。亦乃错误后代儿孙。那里是他错误处。鲸吞海水尽。露出珊瑚枝。
　　上堂。举临济无位真人话。师云。日永风清。雷奔电卷。无位真人。略通一线。急须着眼看仙人。莫看仙人手中扇。

　　施主请水陆升座

　　举僧问福严。某甲百年后。以何为津梁。严指心云。以此为津梁。僧亦指心云。如何是此。严云但行好事。莫问前程。师颂曰。百年将底作津梁。直指心田是道场。八万四千安乐法。(指胸云)只於此处可承当。
　　举临济半夏上黄蘗。却回终夏古则。师拈云。黄蘗养子之缘。临济事父之礼。一时清规。千载榜样。因甚到中途。疑此事而回。须信甜瓜彻蒂甜。
　　举。临济无位真人乾屎橛古则。师颂曰。没便宜处讨便宜。无位真人小厮儿。如是去来如是住。无时不是在家时。

　　赞
　　出山相

　　弃却金轮尊贵人。要来平地讨艰辛。如斯面目尘埃甚。更说优昙别是春。

　　草衣文殊

　　披草衣。执具书。面不洗。头不梳。是文殊。非文殊。拟议台山路转迂。

　　马郎妇

　　愿海散香风。花披菡萏红。锦鳞方上钓。金锁已腾空。

　　自在观音

　　日高花影重。风暖鸟声碎。在在圆通门。门门观自在。[王*(卸-ㄗ)]陀峰顶较些些。片月分辉照沧海。

　　泛莲观音

　　一叶莲舟泛渺弥。诵观音也戴阿弥。希奇妙相毫端上。五浊众生知未知。

　　藕丝观音

　　顶戴阿弥。不假花冠之累累。肩披藕丝。不必璎珞之垂垂。孤然不倚。俨然若思。我於一十九类三十二应身中。次第观之。而无如是抱膝安闲大自在之风规。

　　布袋

　　矬而肥。肥而痴。肩驼背负。或徐或驰。回头处微笑时。此意明明说向谁。

　　达磨祖师

　　跨水行人语不符。绝江足踏一茎芦。此时独自栖栖去。今日人将入画图。

　　小师正知。画师顶相请赞

　　高厚同源。万殊一体。卓尔何来。湛然非止。览蜀天云。挹龙渊水。际会如斯。孰穷所以。正知知之。不出乎是。

　　师寄蒋山痴绝和尚。(并)沂艮岩

　　急水上旗翻五色。飞流中球辊百花。相逢相笑勿相叹。无限行人未到家。
　　没弦琴三弄五弄。无孔笛一声两声。明月浮空天似水。长安归梦恰三更。[○@─]

　　痴绝和尚(和答)　沂首座

　　盘陀石上无根树。毕竟空中有蒂花。树已成林花结果。行人到此合忘家。[○@(?/─)]
</div>
    <div class="pagination">
<a href="石溪心月禅师杂录_page3.html">上一页</a><a href="石溪心月禅师杂录.html">1</a><a href="石溪心月禅师杂录_page2.html">2</a><a href="石溪心月禅师杂录_page3.html">3</a><span class="current-page">4</span><a href="石溪心月禅师杂录_page5.html">5</a><a href="石溪心月禅师杂录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
