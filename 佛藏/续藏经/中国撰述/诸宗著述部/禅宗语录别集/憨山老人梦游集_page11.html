<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游集 - 第 11 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游集 - 第 11 页/共 83 页
  </h1>
  <div class="content">
   答段幻然给谏

　　问曰。圆妙真心。未有不由五阴而障。入如来地。未有不由破阴而成。棱严五十五位。行布详矣。由浅浅而深深。必由破某阴。而后跻某位。以破障对位次。诸家解尚未分明。岂学问难思。推敲难到。故置之耶。经云。受阴尽者。虽未漏尽。心离其形。从是凡身上。历菩萨六十圣位。可见破色阴。决在三渐次无疑矣。且又修习真修。增进诸功。皆在色身而起。其破色阴。一一可征。独以受想等。摄入六十位中。尚未决别。而经云。又以识阴若尽。如净瑠璃。内含宝月。如是乃超十信等。可见五阴该在行布中。但后人未细心耳。某阴未尽。则不能超十信。某阴未尽。则不能超十住等。至於识阴销落。六十位次始超。今若云。破阴自破阴。何必并归六十位。位次自位次。何必并归破阴。是有二种门头矣。且历位而不并入五阴。则行布内少破魔之功勋。行布不成行布也。破阴而不并入三贤十圣。则破阴中缺修证之位次。破阴不成破阴也。望师一一分疏。开我执迷。今掠宗抄案之徒。只贵眼明。不贵践履。谓毗卢顶上行。有何五阴。有何行布。大妄语成。害将何极。至於宗门得道之祖。亦谓一了一切了。不历三祇。今无论十地神通。即愿心住菩萨能游十方。所往随愿。传灯高贤。有此手段否。初发心时。便成正觉。恐只收入初乾慧中。未必是金刚乾慧后心也。次又见孤山注。识阴尽文诸根互用。即圆教相似。七信界内。思惑已尽也。能入金刚乾慧者。从相似位。超入等觉后心也。天台明圆教。利根一生。有超登十地。与此符合。甫阅其文。不觉鼓掌曰。识阴若尽。如是乃超十信。十住。十回向。十地。等觉云云。超字。又不历五十五位者也。然则三渐次以后。即破五阴。阴若破。则五十五位。可尽超乎。若然是行布外。另有一种门头也。望师详以语我。困农望雨。以日为岁。此番请益。更切更深。惟勿芹金玉是祷。武昌段然顿首。
　　答。读来问棱严破阴浅深。与五十五位相对同别。此乃诸佛菩萨。自住三摩地中。亲证境界。非凡情所可妄测。此义从前诸师。亦未疑及。即宗镜深穷性相之原。然亦未谈及此。学者。一向槩未留心。即山野通议。但於三渐次。及结位之文。小有发挥。亦未详配位次。如来问云云。深为有见。山野肤浅暗昧。且禅定未深。五阴未破。定中境界。安敢妄言。以居士为法心切。问意恳到。故敢依圣言量。略陈其槩。所言五阴。乃一切众生。通受生死之苦具。修行之士。未有不破五阴。而能超生死者。故如来出世。单单只是破众生五阴生死之具。即一代时教。尽是破阴之谈。散在五时。无处不说。但未次第。唯以棱严经一经。收尽一代时教。统摄迷悟修证因果。备殚圣凡二路。以便修行者。为一路涅盘门。故修证位次。始终详悉。且又特申定中破阴境界者。以此经真修。专以禅定一门深入。而以破阴验其浅深。故其位次不同华严璎珞等说。以华严圆圆果海。一位具足一切位。虽设行布。不说断证。要在藉显圆融。故初发心时便成正觉。是以果觉为因心也。璎珞位次虽详。意在分断分证。故约见思尘沙无明。以定列行布。如天台所明。此经与彼二经。迥然不同。单约棱严大定。顿悟渐修。故以不生灭心为本修因。是先悟妙圆真心为本发心。即以此心渐断习气。以定位次浅深。正起信论。发心修行。以悟真如为本。至其断惑。论又多依相宗断证。特约六粗三细。以定位次。是谓先悟后修。故论就破惑定位则易明。此经以破阴定位则难合。何也。若约论。则信位断执取计名字起业。三种粗惑。三贤断相续智相。二惑为粗中之细。细中之粗。初地至七地。断三细中现相。八地至等觉断转相。金刚最后断业相。此经中断证之明文也。今若以五阴对惑。合位高下。则经义大不然矣。以经有明文。则曰理须顿悟。乘悟并消。此则不历诸位矣。事须渐除。因次第尽。此又约断以明位也。此经先悟后修。正与论义相符。若约论义。先断惑业。在三贤。后断无明在登地。与今经少异。详今经文。三渐次中。即获无生法忍。从是渐修。安立圣位。然无生法忍。乃登地已证平等真如。方得此忍。是经意以三渐中。专以真如为行本。且云。反流全一。六用不行。十方国土。皎然清净。譬如琉璃。内悬宝月。后文云。识阴若尽。如净琉璃。内含宝月。如是乃超十信。以至等觉圆明。入於如来妙庄严海。以此佛语证之。则在三渐次中。已超诸位。应於未登位前。已破识阴。又不待相似信位矣。又何敢妄以破阴次第。配诸位耶。谛观佛意。必不然矣。此经正义。大与诸经不同者。以诸经盖随时随机。对谈修证中一段义。其所破惑。亦随机偏重。乃一时应病之药耳。此经总收一代时教。无机不摄。重在单破生死根本。专指淫习为生死之根。大定乃破敌之具。故经特出。发业润生。二种无明。是以大定直破八识根本无明。而以定斫穷。纵八识未破。而见思尘沙粗惑。任运先落。至若以不生灭心。为本修因。正是以金刚心为禅定本。故经云。是名妙莲华。金刚王宝觉。由是观之。则初修定时。在三渐次中。以定研穷。已破八识。透出金刚心地。正是理须顿悟。乘悟并消。则能超越诸位矣。若云。从此安立圣位。则是事须渐除。因次第尽。乃约侵断。历劫无明习气。特就厚薄轻重。约位。以判浅深高下耳。斯约顿悟渐修。则由破阴而入位。元无二路也。此义正与沩山云。若人一念顿了自心。是名为悟。即以所悟。净除现业流识。是名为修。非此外别有修也。以众生随生死流。流有四种。谓欲流。有流见流。无明流。今三渐次中。欲爱乾枯。根境不偶。现前残质。不复续生。乃断欲有见三流也。名乾慧地者。言乾有其慧。未与如来法流水接。是无明流尚未乾耳。此无明流。乃金刚心中无明流。宗门目为真常流注。故经结位文云。是觉始获金刚心中。初乾慧地。此言从前渐次。得乾慧以来。直至等觉。金刚心中。无明习气之流。才得乾耳。由是观之。於三渐次中。已破八识。顿悟自心。从入信以来。直至等觉。通断无明习气。正是事须渐除。因次第尽也。所以无明。必历诸位而后尽者。以从真净界中。瞥生一念无明。遂起生死。无量劫来。起惑造业。皆是无明妄想之咎。以遭旷劫生死时长。染着爱欲。习气深厚。必须以金刚心。重重磨炼。方始得还本源心地。故从信位。即云圆妙开敷。中道纯真。末后乃云如是重重。单复十二者。正显以此大定。消磨习气之功也。且如经云。五阴各各皆是妄想为本。若破阴对位。则经初信文中便云。即以此心中中流入。一切妄想。灭尽无余。又安可以带阴而入诸位耶。若带妄想而修。则不名为真修矣。且三渐次中。欲爱乾枯。根境不偶。现前残质。不复续生。此则已出三界生死矣。后文识阴尽。则超命浊。岂但破色阴耶。受乃执受。四大有苦乐等。若受阴不破。则不得正受。若想阴不破。则难入妙奢摩他。若行阴不破。则生灭不停。非为正定。若识阴不破。则未悟真心。难立诸位。由此证之。则在三渐次中。已破五阴。决不带五阴而入诸位也明矣。岂可单破色阴耶。由五阴俱破。方名真悟。由破八识进修。乃名真修。是则破五阴。乃顿悟其理。其后诸位。但约大定。以消磨历劫无明习气。正谓事须渐除。至若五十五位。诸妙功德。以如来藏中。具有恒沙称性功德。向被无明。变作恒沙生死业习。今以金刚如幻三昧。磨炼业习。化作神通妙用耳。以所化者浅。故其位下。所化者深。故其位高。圭山云。觉前前非。名后后位。以此观之。此经大义。单以观心研穷。进破无明。约位以明证入之浅深。非分断分证之可比。由先破阴。而后八位。非约破五阴。以配诸位也明矣。又岂可执定破阴。以并行布位次耶。然破阴之说。佛恐诸修行人。得少为足。错乱修习。故特申明。以防邪误。非就此以明位也。且识阴未破。堕落二乘。则可知矣。若禅门顿悟自心。顿出生死。则不落阶级。乃是三渐次中。顿破八识。自然超越诸位。然祖师虽云超越。但云素法身佛。未必具有相光庄严。神通妙用。即诸佛如来。未有不悟自心。而成佛者。若一悟便了无事。则诸佛又何假更历三大阿僧祇劫耶。今人蒲团未稳。以世智聪明。掠古人公案。自逞知见。妄言证圣。自为超佛越祖。乃是憎上慢人。未得谓得。堕大妄语。可不惧哉。此辈岂可以破阴不破阴。与真修之士同日而语耶。昨东行。见禅者甚多。而堕上慢者不少。山野特举破阴。以印正之。闻者惭服。颇折其邪。见白衣谈禅。多堕此病。惟今真修。但以三渐次行顿悟自心。顿出生死一着为急务。若自心一明。识阴自破。则前四阴。不待破而自破。且如将头临白刃。一似斩春风。岂色阴能碍也。又云。老僧能转十二时。又云。入息不居阴界。出息不涉众缘。岂在受想行阴里。六祖临终自知去处。岂非随愿所往。如是殆非妄言证圣者可拟也。吾人只贵究明自心。求出生死一着。且不必论破阴与位次合不合。以理揆之。圣言证明。暗劣之见如此。高明有以教之。

　　西堂广智请益教乘六疑

　　一问古人判教云。双垂两相。二始同时。初说华严。本被大乘。二乘绝分。鹿苑转四谛时。身子目连。尚未舍邪出家。何故华严结末文中。有声闻舍利弗等。若据结文。二乘得闻华严。何故斥云二乘绝分。文义俱违。愿垂分祈。
　　答。教中说十方诸佛。一身一智慧。故十方佛土中。唯说一乘法。所以菩提场中。初成正觉。即说华严为最上一乘法。独被大根众生。是谓称实智说。争柰众生根机不一。有中下劣解。不见不闻。则为绝分。故随劣机感。现小化身。八相成道。於鹿野苑。说三乘法。所谓佛真法身。犹若虚空。应物现形。如水中月。以但随机感。故现身耳。其所说法。为权智也。华严会上。逝多林中。文殊象王回旋。则舍利弗等。六千比丘。成道於言下。是亦地上菩萨。名大阿罗汉。今佛既现小应身。示生人闲。而诸外道坚执我见。未易摄化。故舍利等。亦随现声闻。辅扬法化。为影响众。所谓内秘外现之俦。非实声闻也。其斥二乘绝分者。乃斥实行执相声闻。而舍利等受呵。正为鼓簧法化耳。大似优戏场中。各作一脚。以发悲欢离合之情。及至散场。则了无干涉。故菩萨利生。如嬉戏然。调而应。偶而会。岂实法耶。
　　二问华严经中。普眼不见普贤。如是三度入定。徧观三千大千世界不见。却来白佛。佛教静三昧中。起念便见。普眼才起一念。即见在虚空中。若普贤之身。是一真法界。应在三昧中见。何故不见。若普贤是色相身。未入定时应见。何故佛教起念方见耶。
　　答。法身无相。饶他普眼。亦莫能觑。於定中求而不见者。以法身无彼此迭相见故。是知可见者。乃就第二门头。故起念方见耳。
　　三问起信论中。真如内熏。故有妄心。厌生死苦。要求涅盘。妄心有二。一者凡夫二乘。依事识熏修。二者菩萨。依业识熏修。今之学人参究。但依事识。不能依业识。参禅本是大乘法门。若依事识而参。返成凡夫二乘之行。若参时二识同用。又违古人云。离心意识参。愿垂开决。
　　答。教说凡夫二乘依事识修。菩萨依业识修。乃约就依识发心取证耳。今参禅人发心。虽是事识。而用志直要打破业识漆桶。直透向上未迷已前一着。不落二识巢臼。若得少为足。便不能离心意识矣。
　　四问古人云。不贵子之行履。祇贵子之见地。又云。见地不明。堕落坑堑。今诸方解说有二。一说博学经论。依解名为见地。一说悟明后。方为见地。若学解为见地。何故宗门不许看教。若悟后方是见地。即今初心操履。以何法为见地。免离堕坑之患耶。
　　答。解为见地。有三种不同。有学解。有信解。有悟解。若从教上。或祖师公案上解得。佛祖究竟处。不落枝岐。此虽是名见地。谓依地作解。其有未亲言教。但只决定信自心。了无一物。是为信解。若参究。一旦明本有。是为悟解。此三皆名见地。但依他解。多落知见障。信解如此。亦要操修以臻实证。其悟解虽一念顿悟。尚有无始微细惑障。亦要净除。是三种见地虽贵。若不行履。终难究竟。今古人所贵见地者。但就根器为本。非金不行履。古人一期之语。不可作实法会也。
　　五。问古人云参究。在搬柴运水行脚处参。今之学者。要在静坐。参功有力。若在四威仪中。与物交接。心念纷飞。话头沈没。若惟静坐。又违古人操履。若与物交。终日散心。如何令学人日用中。动静无违也。
　　答。古人做工夫。要在行住坐卧。四威仪中看取。不是教你死死枯坐也。以初入禅。心多散动。姑就静坐摄心。其实要将静中做的。去动处验看如何。若用心绵密。自然动静如一。打成一片矣。今对境心念纷飞。是於话头全不得力。岂真参之人耶。为今只要话头得力。不拘动静。自然不被他转矣。
　　六问又经云。心佛众生。三无差别。又云。佛界等。众生界等。又云。度尽众生。方成佛道。若生佛平等。佛无度生之义。如何度尽众生。方成佛道。若佛菩萨。度尽众生。佛界似乎渐增。众生界似乎渐减。云何谓生佛平等耶。
　　答。心佛众生。本来平等。以众生是佛心中之众生。故佛度自心之众生。若众生相空。是为度尽众生。即成自心之佛。纵一心尽作众生。乃众生自作自心之众生。而佛界不减。纵众生界尽。只是消得各各众生界。以心平等故。而佛亦不增。佛观众生界空。若众生自心不空。则众生亦不减。譬如长空云屯雾暗。而空亦不减。云散雾消。而空亦不增。虽终日暗。终日消。而空体湛然。此则佛界岂有增减耶。

　　答大洁六问

　　一问持律曰初学。不知持律。恐举动即错。受有次第。决无莽猎。然其闲大小区乘。权实应用。虽根因利钝。机随浅深。不无弊端。幸提轨则。使利者仰遵。而钝者拓武乎。
　　答。佛所设戒。律部载之详矣。本意为众生有八万四千烦恼。故设八万四千律仪。为对病之药。欲令烦恼病除。法身清净。因机有大小。故戒有三品。曰沙弥十戒。比丘二百五十戒。菩萨十重四十八轻戒。以沙弥比丘二种戒。乃因事而设。名为遮戒。谓遮止过非。虽大小同遵。而多为小乘。但执身不行。有能执心不起者。即为大乘。亦在事相戒。至若梵网经所说。十重四十八轻戒。名为性戒。乃我本师卢舍那报佛所说。诸佛心地法门。名金刚宝戒。命释迦文佛。展转传化。所言性戒者。谓了达自性清净。本来无染。顿悟本有清净法身。性自具足。故名为戒。经云若人受佛戒。即入诸佛位。故释迦四十九年所说者。但传此戒法而已。末后拈华所示者。亦示此戒性而已。历代祖师所悟者。亦圆此戒光而已。故观一切众生。佛性种子。本来平等。以同具平等法身故。以佛性而观众生。则凡起一念杀盗淫妄。乃至说四众过。自赞毁他。谤三宝者。即断佛慧命。与杀佛无异矣。故列十重之科。若以平等法身而观众生。则无可杀盗淫妄。乃至毁谤者。以乃圆满顿戒。然所重者。独在佛性种子。即佛之慧命故。不独上根利智能受。即黄门二根。淫男淫女。乃至鬼神。但解法师语者。皆堪受之。只要信一切众生佛性种子。即是平等法身。苟能作如是观。则於一切日用现前所遇境界。尽是戒光明地。如此不独执身不行。而於杀盗淫妄。触目念念佛性现前。则顿化为光明聚矣。又岂特执心不起而已耶。然持之之法。在遮戒固难。端在检束三业。制伏过非。唯此性戒实难。要以一片金刚心。持之勿失。但一念昧却。即全身堕落。岂细事哉。故华严十信初心。持此戒者。说净行品一百二十大愿。则日用无渗漏处。尚随事相。至若十住初心。持此戒者。有梵行品。审观离相。便是持此戒之方法也。初机常持此二品经。则久久自然相应矣。所云弊者。在遮戒有执相。自是多我慢自高。憎毁戒者之弊。持性戒者。有未得谓得。纵放任情。认贼为子之弊。祛此二端。无问利钝。皆名真持戒者。
　　二问参禅曰。守律而不如自性。终属颟顸。欲求见性。无过参究。其闲疑悟交关。子贼难判。幸垂永鉴。免堕迷坑。
　　答。佛说沙门所习。戒定慧三学。然律即戒学。其参究即定学也。惟教中所设定学。乃三观妙门。为悟心之捷径。后因禅道东来。重在直指单传见性为禅。而不言定。然禅即定也。初达磨示二祖。只是个觅心了不可得。名为顿悟。乃至六祖。只是教人不思善不思恶。那个是自己本来面目。即此返求自心。便是参究工夫。初无看话头下疑情之说。后至黄蘖以下。乃教人看话头。以古人一则公案为本参。相传为实法。及至今时。师家教人。但参公案。不究自心。因此疑误多人。故今参禅者多。未有得正知见者。且又自以参禅毁教。盖为非真参禅也。殊不知古人为学人难入。特以一期方便权宜。只要人识自本心耳。佛祖岂有二心耶。殊不知提话头。堵截意根。不容一念生灭迁流。即是入定要门。而今别作奇特想。故多自误耳。唯今参究。不可无话头。以初心散乱难制。要此作巴鼻。当未提时。须要先持身心。内外一齐放下。放到无可放处。从此缓缓。极力提起话头。返看起处。从何处起。毕竟是个甚么。因未明见自心。故下疑情云。如何是我自己本命元辰。如此追求。是名参究。要念念不昧。心心不移。日夜靠定。废寝忘餐。忽然冷灰豆爆。本体一念现前。是谓悟自本心。到此依然只是旧时人。更无一毫奇特处。若得一念欢喜。便自为足。是名认贼为子矣。何况作种种知见。说偈说颂。为奇货耶。切不可堕此魔网。
　　三问公案曰。话头破碎后。一千七百葛藤。势如破竹。然一则稍讹。一齐云雾。从前破碎。方信鬼关。不识此弊。而掉弄精魂。三途潜伏矣。
　　答。学人果能明见自心。到不疑之地。则与十方诸佛。历代祖师。一个鼻孔出气。又说甚公案不公案。此事不是初机分上事。且姑置之。不必在念。
　　四问印教曰。不向教上印证者。不得正知见。此和尚旧训也。然义路是宿习。宿习难消。如油入面。万一印处。有一丝意识。则悟者转落阴魔。资发邪见。为害匪细。幸揭关头。
　　答。老人寻常要修行人。以教印心者。谓是为自己所知所见。一向无明眼人。指示邪正。要以佛经印正。如棱严棱伽圆觉经中。所说皆禅定工夫。悟心之要。将自心对照看。如佛所说。不如佛说。故云。以圣教为明镜。照见自心。不是将经中玄妙言句。回为己解也。如子所问者。正不知话头落处也。至若吾人种种心病。唯佛披露殆尽。如棱严七趣升沈之状。五十种阴魔之形。棱伽外道二乘之邪见。非佛细说。又何从而知惧耶。吾所谓印心者此耳。只要以教照心。不在义路。不义路至。若宿习种种。又不止义路也。
　　五问阐教曰。法布施者大。法供养者最。因悟印教。即印阐教。似乎契佛知见。大转法轮。然悟非真悟。以印自信。印非真印。以阐自任。抹却诸注。独逞己明。是狮是狐。易於自慁。是阐是谤。难於自知。幸垂精判。永奉蓍龟。
　　答。为佛弟子。念佛恩难报。唯有替佛传法。为真报恩者。故古之宏法诸师。有三种不同。一自悟本性。妙契佛心。於佛言教。如从自己胸中流出。四辩无碍。且又深入教海。波澜浩瀚。如清凉圭峰。天台诸大祖师是也。二虽未悟自心。依佛言教。印定自心。广探教海。如所解说。不谬佛意。此虽未超言象。而不敢妄以己见纵谈。依教敷演。如从前诸大法师是也。三有夙习般若种子。如有禅定工夫。自明己心。妙契佛意。但未广涉多闻。而正见不谬。虽有以浅为深之过。而无谤法之愆。其所宏扬。皆以法施为心。不求世闲名利恭敬。如昔温陵寂音诸老是也。此皆法施之大者。至有聪明利根。但恃己见为得。排斥古今。纵口横谈。唯以宏法为利者。此则不唯破坏佛法。抑且误堕后人。如是岂可以阐法称乎。此了然易见。不问可知。
　　六问颂古曰。古人悟后。颂古如描画虚空。不落色相。今人悟未能彻。辄易颂古。句出诗想。机同滑稽。以为悟语悟境。脍炙人口。一转堕狐。恬不知惧。此末法流弊乎。吾辈易失此坑。幸发针砭。普荷深慈。
　　答。颂古从上有之。不过发挥古人作略。聊示门庭施设。以彰大机大用。且出自己。纵夺杀活之手。非徒矢口纵情。构画为得也。此颂古阐教二事。皆非初机所急。何须预设。古德云。但得了悟自心。不愁不会说法。如是初心。唯以究心。求明己躬大事为急。切不可怀此见也。吾人苟能了悟自心。纵不阐教。不颂古。亦是真实出家。不负在袈裟下也。

　　憨山老人梦游集卷第十一
　　憨山老人梦游集卷第十二

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较
　　法语

　　寂照铠公请益八则

　　问经云。无碍清净慧。皆由禅定生。如何南岳谓马祖曰。若学坐禅。禅非坐卧。若学作佛。佛非定相。於无住法。不应取舍。此二说若为是非。
　　答。祖师门下。不论坐禅作佛。只贵见性。若见自性。了了分明。自无取舍。才有取舍。便落是非。
　　问圆觉经云。我今四大。所谓坚湿暖动。各还地水风火。故曰四大各离。今者妄身。当在何处。未审此身未死各离耶。抑死后各离耶。
　　答。要未死前撇得下。故临行不被他累。及至临时。要离如生龟脱壳。难之难矣。古人道。闲时做下忙时用。正谓此耳。
　　问棱严经云。阿难白佛言。本发心路。从何摄伏。入佛知见。佛言。汝等若欲入佛知见。应当审观因地发心。与果地觉。为同为异。若於因地。以生灭心为本修因。而求佛乘不生不灭。无有是处。未审即今为出生死。参禅学道。是生灭心否。
　　答。学人参禅。先断生灭心。及发明时。乃见不生灭性。若以生灭心参。但逐妄想流转。非参究也。
　　问百丈海禅师曰。参见善知识。求觅一知半解。是善知识魔。生语见故。若发四宏誓愿。愿度一切众生尽。然后成佛。是菩萨法智魔。誓愿不相舍故。若持斋戒。修禅学慧。是有漏善根。纵然坐道场成正等觉。度恒沙数人。尽证辟支佛果。是善根魔。起贪着故。若於诸法。都无贪染。禅理独存。甚深禅定。更不升进。是三昧魔。久耽玩故。今参禅学道者。如何出得此魔。入正修行路。
　　答。诸修行人。只为心见不忘。故动随魔网。若心见消忘。则佛亦不立。
　　问破四大五阴执。有先后否。
　　答。教说五阴渐破。必先破色阴。若参禅打破漆桶。则先破识阴。识阴既破。则四大无依。故如割水吹光。了不相触。
　　问金刚四句。古今未有明言者。或指色声香等为四句。或指眼耳鼻舌四句。或指诸相非相等。或指有谛无谛等。至天亲则曰。吾升兜率陀天。请益慈氏。则曰。无我相。无人相。无众生相。无寿者相是也。六祖则曰。摩诃般若波罗蜜多是也。双林大士又曰。经中持四句。应当不离身。愚人看似梦。智者见惟真。自古迄今。不曾有定辞何也。
　　答。佛说般若。如雪山众草。件件是药。拈来便用。必定除疾。故古人指出何为四句者。各拈雪山一茎草耳。
　　问古人云。直得纯清绝点。犹是真常流注。直得无一法当情。犹遭仰山检点。直得通身是照。犹在衲僧家垂手。直得七佛已前。威音那畔荐取。犹是话会在。今之学者。果到此境界否。
　　答。古人垂语。只是怕人落在途路边。学人纵到此。亦是途路边事。况未到此。便开口说禅。总是欺心。
　　问圜悟大师曰。有祖以来。唯务单传直指。以言遣言。以机夺机。以毒攻毒。以用破用。所以支分派别。各擅家风。须是向上根器。有绍隆佛祖志。然后能深入阃奥。始可印证。舍此切宜宝秘。勿作容易。今见学者。多不审自己根器。便要参究向上事。果不论根器否。
　　答。祖师取人论根器。即教中佛论种性。若不是者般种性。终是粘皮搭骨。今人根器不净。定与此事绝分。若肯留心此事。从此不退。久久可许造进。此在不定性摄。

　　王芥庵朱白民请益

　　问佛说顿教渐教。禅开顿门渐门。二教二门。是同是别。
　　答。佛祖出世。本无法可说。然法本无说。何有顿渐差别。言顿渐者。特为机设。非干法也。然教有顿渐者。如毗卢遮那初成正觉。於菩提场说华严经。顿示平等法界心地法门。直示无遗。如日初出。先照高山。后判教者。称为圆顿法门。此佛之顿法也。然此顿法。惟被地上一类大根众生。於中行布四十二位。是即顿之渐也。其余劣根在座。如盲如聋。绝然无分。此则法虽大。而摄机不广。所谓唯有一门。而复狭小如此。岂佛说法。独为一人哉。所以现应化身。随三根施设。说三乘法。初从渐修证。所谓教之渐也。后至棱伽法华涅盘。顿示佛性种子。是为由渐而顿也。此乃教分顿渐也。其禅一门。教中处处说。菩萨六度中有禅智二度。判教菩萨。由二度开止观二门。为修行之本。此教中用顿而渐修。是禅为顿中之渐也。其达磨之禅。乃世尊末后拈华。迦叶破颜微笑。佛乃示以正法眼藏。涅盘妙心。遂为教外别传之旨。西域二十八传。达磨东来。六传曹溪。而下传灯所载诸祖。乃单传直指一心之禅。又非六度之禅可比。以此单示一心。更无别法。直下顿见自心。不属修证迷悟因果。特显佛未出世一着。是谓向上一路。名为顿教大乘。此禅之顿也。至若历代祖师。顿悟此心者。虽一言一句。一棒一喝之下。直捷了悟。此盖多世修习。般若根深。因缘时至。今日成熟。亦有今生参究。三二十年工夫。然后得悟。如此。虽顿亦从渐来。至如沩山云。学人但能一念了悟自心。识得自己本有。是名为悟。尚有无始无明。微细流注。即将悟的。净除现业流识。是名为修。非此外别有修也。以此观之。顿中未尝无渐也。予尝观棱伽。分顿渐四门。一顿顿。二顿渐。三渐顿。四渐渐。知此不可执一而论。虽顿悟。而不废渐修。佛祖之心。本无二也。
　　问佛说诸经。俱是称性之谭。了义之旨。何谓达磨频赞棱伽云。此经是我心要。至黄梅则指金刚。余经有何差别耶。
　　答。佛说诸大乘经。虽是称性了义之谭。即其建化门头。不离迷悟。性相对待。定要返妄归真。皆有和会。方显一真。至若棱伽一经。直指一心。虽有真妄。以示识藏即如来藏。不必和会。单显自觉圣智境界。但了自心现妄想无性。即是圣智。不用更转。即其修行。但直观自心流注。妄想现量。顿达自心。亦不立地位阶级。故判教者。名为顿教法门。是故达磨。以为心印。以此经示禅宗要诀。以此经难明。劣解难入。传至黄梅。则以金刚印心。其金刚乃八部般若之一。文有六百卷。唯此卷独合祖师心印。以般若乃入大乘之初门。正如棱严所说。菩萨以不生灭心。为本修因。而般若乃佛之根本实智。正是不生灭心也。此经以无住为宗。断疑为用。以二乘妄起众生见佛见法见。种种住着。重重起疑。此经尽拔疑根。直到不疑之地。知见消亡。不立一法。遣尽住着之心。正与宗门解粘去缚手段相同。斩断意言分别。正是宗门不许拟议。不着思惟。识情乾枯。透法身向上。故黄梅以此印心。良有以也。诸经都有些黏带。独此经斩截。参禅了此。则易入耳。
　　问云有如来禅。祖师禅。二禅果有同异否。香严击竹有省。呈去年穷未是穷之偈与仰山。山云。且喜师兄会如来禅。祖师禅。未梦见在。依此语。则见有如来禅。祖师禅异也。若从迦叶。传至初祖西来。祖祖相承。诸宗始祖。即是释迦。何得有异也。
　　答。如来禅。祖师禅。本来无二。但如来禅。就迷中说悟。要修而后入。祖师禅。直指不属迷悟一着。不假修为。要人直下顿了自心。凡落迷悟关头。便是第二义也。所以古德云。修行即不无。其如染污何。是故宗门向上一路。须是个里人始得。棱伽四种禅中。最上一乘禅。即祖师禅。其实本无异也。若根器不净。妄逞聪明知见。把作会祖师禅。如此连如来禅。亦未梦见在。譬如贫人。妄称帝王。自取诛戮。可不惧哉。可不惧哉。

　　示萧玄圃宗伯(天启癸亥冬十月初六日从此绝笔)

　　入道先要了悟当人心体。本来光明广大。包含无外。弥满清净。圣凡不立。不为身心世界之所拘碍。此即向上一路。西来心印。唯此而已。既能悟彻此心。则於日用应缘。一切境界。如镜现像。来无所粘。去无踪迹。如此则凡所施作。皆从真心实际中流出。一一皆真实不朽之事业。不但与日月争光也。较彼区区迷夫妄想。机械所为者。岂可同日而语耶。此段光明。人人具足。本无欠阙。但以我见坚固。凡有所作。必以为己功。执所见为必是。是非交错。终无一定之论。所以然者。以无廓然大公之心。而欲建千秋不朽之业。难矣。
　　又。
　　吾人心体。本来圆满光明。即今不能顿悟。不得现前受用者。盖因无量劫来。贪瞋痴爱。种种烦恼。障蔽自心。故渐修之功。不可少耳。沩山云。学人有能一念顿悟自心。但将所悟的。净除现业流识。是名为修。不是此外别有修也。若学道人。但求顿悟便了。将谓无功可用。此则习气深潜。遇境窃发。久则流入魔界矣。然渐修之功。亦非有次第。但日用中。向未起心动念处。立定脚根。返观内照。於一念起处。即追审此一念。从何处起。追到一念生处。本自无生。则一切妄想情虑。当下冰消矣。然所忌者。无勇猛力。不能把断咽喉。不觉相续。则流而不返也。

　　示周子寅(以下海印槁附)

　　山居今日大众结制。海印据座。说法华经。尔时足下手书至。且有佳果。足占足下。亦法会中人。乃先得道果者。此非瓦卜也。前书云云。日业正此不爽。亦可渐入不二法门。但其中日用。头头念念。皆生灭心行。安能寂灭为乐。若求心地一段受用。更须向读书作文已了时。种种应缘处。当下着实。猛地返观内照。观此种种作为生灭之心。毕竟向何处起。即今灭向甚么处去。如此深观久久。渐入细密。若更此中。一切习气潜流处。烦恼无故生起处。着实一觑觑定。看他毕竟是何物。向何处起灭。追到扫踪绝迹处。如沸汤锅里点片雪相似。如此日用。念念不得放舍。才有丝毫一念懒堕懈怠。偷安图快活受用之心生时。此正是病根发作。便向者里。猛然剔起眉毛。不可被他缠缚住。才见缠缚。切不可和身放倒。与之打交滚也。切忌切忌。大段一声菩萨。或一声佛。死急靠定。与之厮挨。若遇种种恶习起时。即将此话头奋力提起。望空一挥。不管是魔是佛。是烦恼习气。是善恶思量。一切情尘。一齐顿断。如斩乱丝。如此做工夫。不妨读书。不妨作文。读书处。看此书读向何处寄着。作文。就看此文从何处流出。也不妨迎宾待客。吃茶吃饭。痾矢放尿。一切处。无用纤毫缝罅。如此安心。再与永嘉所说。恰恰用心时。恰恰无心用。无心恰恰用。常用恰恰无。是一般。不是一般。足下不知能信海印老人。不虚诳否。请自试看。足下傥见信不谬。始知颜子心斋三月。大为可笑。圆觉经一部。足下读熟。每日早晚。以当功课。俟来春面时。相与决择。寻常与足下书。不免稍带情识。自愧为足下未彻。非不彻。恐足下信心未彻耳。今见足下。信心渐增。日近清净。此时若不将此赤心。剜与足下。何时得彻。若足下因循不彻。则海印自彻去也。何如何如。人世可悲。斯道可悲。望足下心。更可悲耳。
　　又。
　　来书请益。甚是真切。但足下於空幻二字。未得谛当。故於心境。不无其碍。所以工夫难做。今为足下说破。则了然无复疑虑矣。所谓空非绝无之空。正若俗语谓傍若无人。岂傍真无人耶。第高举着眼中。不有其人耳。所谓幻者。非变怪之幻。乃有而不实之谓也。譬若市如弄筒子。撮出许多人物一般。然此筒中。本无所有。而忽然有之。虽有而非真实也。既非真实。即是本无。由本无故说空耳。故曰。譬如幻化人。非无幻化人。幻化人。非真人也。人既非真。岂不是空耶。佛说空字。乃破世人执着以为实有之谓。非绝无断灭之谓也。诚恐世人沦於断灭。复说幻字。以遣其断灭之见。是则一切身心诸法。因幻故空。由空故说如幻耳。此二字相须而观。则顿见其妙。所言空。即幻有以观空。名曰真空。所谓有。乃本无之幻有。名曰妙有。由真空故。心非断灭。由妙有故。境是无生。境既无生。则心何取着。心既非断。则妄念何存。妄念不存。将何心而取境。境本是幻。将何境而牵心。斯但心不取境。而心非断灭。境不牵心。而境自如如。心境如如。於何不乐。此所谓。心本无生因境有。前境若无心亦无者。但只看破如幻不实。名曰若无。而灵心独照。妄心顿歇。名曰亦无耳。是所无者妄心耳。岂绝无真心哉。何以为妄心耶。境执着不化者是。何以为真心。不取身心境界之相。了了常知。灵然寂照者是。如此用心。有何挂碍。故曰。自心取自心。非幻成幻法。不取无非幻。非幻尚不生。幻法云何立。正所谓。境缘无好丑。好丑起於心。心若不强名。爱憎何由起。斯则但情不附物。物岂碍人。物既不能碍人。人又何碍於物耶。世人所以不得自在者。唯其不达心境无生。如幻不实耳。若了达一念无生如幻。则一切苦乐忧患。得失爱憎。取舍情状。当下瓦解冰消矣。故曰。知幻即离。不作方便。离幻即觉。亦无渐次。此所谓一念顿到佛家。非虚语也。足下但观一切妄念起灭处。一切境界起灭处。无非是幻化不实。则心自然不奔境。境自然不牵心矣。往来应缘。则一念虚明。灵然独照。照见现前身心。如幻如化。如水中月。如镜中像。如空中云。如野马阳焰。如此把定。金刚眼睛。再莫动转。任他一切境界。触之即消。凭他甚么妄心。一觑便灭。如此用心。又有何妄。心可以自扰。又有何妄境而可撄心者哉。此番说话。乃海印极力。为足下通身吐露。彻底掀翻。足下更莫怀疑。切不得思前算后。种种思量。皆恶觉恶习。俱是障道因缘也。必若老人此语。目前即是极乐人矣。信手呵笔。不觉郎当。如许婆心。漏逗如此。珍重。
　　又。
　　一别恍忽数月。流光迅速。日月欺人。每闻足下。精进倍常。欢喜沃灌心田也。初意拟尊人行后。必得入山一晤。相与印证既往工夫。而决择之。此想实真。不觉形诸梦事。可笑道人。亦堕情见乃尔。来书所云。因坐以求静。因静以求心。此乃入道初门。最为切当。但坐中未明肯綮。所以坐久而疲。由不达心体之妙。故静久而欲有闻。且又疑泛然。若无所归。良以能求之心。未得秘诀。所以求之一念。返觉为劳。是以心觅心。正如渴鹿逐阳焰耳。传曰。知止而后有定。以足下心未知止。故不得定。承索所以治心条目。如四勿三省者。引此心而入。持此心而定。此足下精心苦切处。乃鄙人所大有望於足下者。今既肯心自许。返乃秘吝乎。第恐足下。始於吾佛法中。未得多闻。至於名言之中。多分转为昔日见闻之陈习。致使甘露之药。不能近取还颜之效耳。从上佛祖。教人之法。门路虽多。不出戒定慧三学。所谓因戒生定。因定发慧。其节目之详。经不过棱严。至若祖语。无如永嘉集一书。足下熟读玩味。至於其中入定用心之诀。如云。恰恰用心时。恰恰无心用。无心恰恰用。常用恰恰无。又云。忘缘之后寂寂。灵知之性历历。无记昏昧昭昭。契本真空的的。此用心之神符也。如四勿三省者。正乃戒耳。此中具悉。其实修心工夫条目。不出止观等持三门而已。此集中奢摩他。止也。毗婆舍那。观也。优毕叉。止观双运定慧等持也。姑以此塞请。集中红圈者。留神消息。如不解者。不嫌数数寄问。至於止观捷径之法。容再书一纸。以偿今日之欠耳。
　　又。
　　此段因缘。乃至易至难之事。以无量劫来。生生世世。杂染流转。习之深且厚矣。即今一念信心。始发斩於旦夕。而欲遏永劫之长流。其势诚不易易。即此一念回头之心。亦深难发。此是积劫善根灵苗。遇时而萌芽始抽。而开华敷实。全在时时栽培。而保护之。否则顿见枯焦矣。遇境遇缘。以事处事。久久纯熟。更加止观之功。则可渐臻解脱。然以吾人本自解脱。所以烦恼不解脱者。非法之咎。乃自心缚着。不解脱耳。良以向来。世情浓厚。习染纯熟。熟处难忘。故触之便发。故曰。吾未见好德如好色者也。若以彼易此。则生处自熟。熟处自生。生则疎。疎则远。远则澹。澹则忘。忘则不暇求脱。而自不缚矣。久之而此心泰定。则目前千态万状。视之若空华水月。阳焰冰河。本无可缚着。又何求脱耶。云肇公物不迁语得力。此非足下大根器。不能入此老门阃。独於日月丽天句不彻。若此不彻。则知肇公不彻。不彻。则非真得力也。此语老人疑之数年。毕竟於吾心中。独然自省。自尔以来。应缘得力处。多借此老之语。足下出门即见信。诚非小缘。老人不惜为说破。第恐足下。后日骂老僧也。足下但将此句。横之在心。於一切动作云为处。一切声色货利处。一切逆顺境缘处。一切喜怒哀乐处。一切爱憎取舍处。凡系流动之境。即便以此印。一印印定。看他如何是不迁处。如何是常静处。如何是不流处。如何是不动处。如何是不周处。如此看来看去。忽然爆地看破此语。则知老人不欺足下。而始信本真不自欺也。

　　示黄惟恒

　　足下虽云向道。而此中眼目。未得明彻。往往将世法佛法。与宗与教。不免话作两橛。若此处话作两橛。则一切憎爱逆顺。取舍好恶。穷达动静等。宜乎一一皆作两橛也。海印频频为足下道。佛祖元无实法与人。但只为人说破各各分上本有之事耳。宗镜云。以一心为宗。照万法为镜。特由吾人不能知一心。故佛说教以指之。吾人不能见自心。故祖假禅以示之。二者皆不得已也。足下今云。习教不免精神疲倦。由宗如乘顺风。此足下多生般若习气之深。如此大段。海印分上。二皆虚诳。总无难易之说。苟足下不达自心。则宗为邪解邪染。皆堕识情窠臼。而教亦妄知妄见。尽落言说话柄。皆非究竟真实处。殊不知教乃佛眼。禅乃佛心。二非两般。岂有彼此。海印教人看教参禅。皆不是者等知见。足下今日作此解。不独辜负海印。抑且辜负己灵耳。曾记古人有问者云。古人饥时吃饭。困时打眠。便是道。今人饥时吃饭。困来打眠。为什么不是道。答曰。古人吃饭只吃饭。打眠只打眠。所以是道。今人吃饭不吃饭。打眠不打眠。胡思乱算。所以背道耳。由此看来。足下日用。只将眉毛剔起。叱咤一声。只教神惊鬼怕。天魔胆碎。阴鬼魂消。一喝喝退。落得本地静静悄悄。寸丝不挂。赤力力。净裸裸。将此一段家风。要读书便读书。不读则拈向一边。不许挂一字。要作文。便作文。不作便拈向一边。不许胡思算。乃至吃茶吃饭。就吃茶吃饭。要打眠。便打眠。要痾矢放尿。便痾矢放尿。撞着便了。更不许过后思量。如游魂鬼子一般。乾乾净净。洁洁白白。亦不许坐在乾净洁白里。如此单刀直入。一念向前。则读书亲见古人。作文也只向自胸中一口吐出。更无前后。涵畜时。便是吐露时。吐露时。便是涵畜时。如此不为动静明暗所转。不为种种伎俩所移。此之谓挺特大人。没量汉也。足下信然之乎。若果见信。便撩起。向者里入。珍重珍重。

　　示马居士

　　学道人。第一要为生死心切。第二要知身是苦本。心是妄想造业之本。第三要真真看破。世闲功名富贵。声色货利。都是虚华不实。第四要怕今生造下恶业。将来一堕地狱。受种种苦。无人救护。第五要知现在命根。只此一息之闲。若此息一断。则再求今日参禅学道作福之事。永不可求。况受用富贵乎。学道人但得此五种心。时时刻刻。蕴积在怀。则目前一切虚华境界。自然冷澹。心地自然清净。将从前一往所学。知见学问。口头伎俩。一切放下。发菩提心。永断酒肉不贪不爱。持戒修福。作诸功德。以为载道之本。仍读大乘经典。助发自心。开佛知见。方可作观。但观此心。广大圆明。清净空寂。一法不可得。妄念元无。亦无生灭。而此根身。一切动作。犹幻人元无心识。目前一切境界。犹如空华。忽起忽灭。本来不有。唯只圆明一念。历历不昧。此念亦无。是名正念。如是用心。二六时中。动静闲忙。如如不动。逆顺好恶。冤亲平等。随顺世缘。所作功德。一事一法。皆成圆妙净行。如是行者。名菩萨行。道人果能如此用心。可谓不出尘劳。而作佛事。现宰官身而说法。即此是名报佛恩。报国恩者。公禀性灵明。发心向道。故特此示之。乃赠以号曰净妙居士。公其无负己灵。无忘此说。珍重。

　　示王生求受戒更字

　　王生名廷佐。字子瞻。生意谓名俗。而字犯古。请幻人更新之。幻人喜而告之曰。异哉。子之质也。传有之曰。苟日新。日日新。又日新。今子志愿祛故吾。而大新之。不独新子之名。抑且新子之心。名者实之宾。心者德之实。苟不务实而尚虚名。非德也。由是观之。非独子俗於名。抑且俗於心。所谓俗者。非衣冠言貌之谓也。所谓狎习染污於性德者之谓也。吾人性德本明。由日渐染嗜欲。目蔽邪色。耳蔽淫声。鼻蔽臭香。舌蔽爽味。身蔽妄触。心蔽邪思。六者交蔽。汩昏其中。熏陶渐染。习以成性。将谓之本有。谓之固然。是以大驰於昏迷之境。本明之德。翻视为异物。安知有故吾故吾哉。圣人所悲。悲在於此。故投戒水。以洗涤之。且夫戒者。非他物也。乃自心本有之智光。即儒所谓明德也。今夫人者。智光不朗。故明德日昏。今复明德。而返天真。必须朗智光而破昏蔽。昏蔽破。本体现。智光朗。诸障消。此吾佛所以戒杀生以成仁。戒偷盗以就义。戒邪淫以立礼。戒妄语以敦信。戒饮酒以明智。五戒具。而五常足。六情敛。而三业清。此所谓涤旧染。进日新。舍故吾。而造新化也。故幻人亦更其名曰言。字曰子纶。将其奉佛戒。如君命也。子其勉之。
  </div>
  <div class="pagination">
   <a href="憨山老人梦游集_page10.html">
    上一页
   </a>
   <span>
    ...
   </span>
   <a href="憨山老人梦游集_page6.html">
    6
   </a>
   <a href="憨山老人梦游集_page7.html">
    7
   </a>
   <a href="憨山老人梦游集_page8.html">
    8
   </a>
   <a href="憨山老人梦游集_page9.html">
    9
   </a>
   <a href="憨山老人梦游集_page10.html">
    10
   </a>
   <span class="current-page">
    11
   </span>
   <a href="憨山老人梦游集_page12.html">
    12
   </a>
   <a href="憨山老人梦游集_page13.html">
    13
   </a>
   <a href="憨山老人梦游集_page14.html">
    14
   </a>
   <a href="憨山老人梦游集_page15.html">
    15
   </a>
   <a href="憨山老人梦游集_page16.html">
    16
   </a>
   <span>
    ...
   </span>
   <a href="憨山老人梦游集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
